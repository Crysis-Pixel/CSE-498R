একটা সময় ছিল, যখন ইতিহাস বলতে রাজা-রাজড়ার কাহিনি, তাঁদের শাসন আর ব্যক্তিত্বের বিশ্লেষণ হত। এখন তেমন হয় না, এখন ‘হিস্‌ট্রি ফ্রম বিলো’— নীচতলার সামাজিক দৃষ্টিতে এখন আমরা ইতিহাসের বিচার করি। একটা সময় ছিল, যখন শরীরের ব্যাধির নিরিখেই মানুষের কষ্টের ভাবনা করতাম আমরা, মনের ব্যাধির দিকে তাকাতাম না তেমন করে। এখন আমরা মানুষের মনের ভাবনা বেশি ভাবি। এমনকী মানুষের ব্যক্তিগত ব্যবহার, চরিত্র, ব্যক্তিত্বের বিকাশ— এই সব কিছুর ওপরে পরিবেশ কেমন ছায়া ফেলে, তাঁর বাল্যকালের চাওয়া পাওয়া, সুখ-আড়ম্বর অথবা তাঁর পরিজন, নিকট জনের পাওয়া-না-পাওয়া কীরকম আন্তঃক্রিয়া তৈরি করে— সে-সব আজকের দিনে বিচার করি আমরা। এককালে একটি মানুষ বদরাগি হলে, খিটখিটে হলে, অস্বাভাবিক ব্যবহার করলে, আমরা সেই মানুষকে বদমেজাজের তকমা দিয়ে দিতাম। আজকের দিনে আমরা একটু তবু থামি, দেখার চেষ্টা করি— মানুষটা তাঁর জন্মলগ্ন থেকে এখন পর্যন্ত কী পরিস্থিতির মধ্যে বড় হয়েছে, পরিবেশ, পরিজন এবং সমাজ তাঁকে কীভাবে প্রভাবিত করেছে। এতে আর কিছু নয়, একটা মানুষের বহিরঙ্গের ক্রোধ, লোভ, লালসা অথবা তাঁর যে-কোনও অস্বাভাবিকতাই আমাদের বুদ্ধি বিচার এবং সমব্যথার আধার হয়ে ওঠে, মানুষটাকে আর তখন আমরা আপাত ক্রিয়াকলাপে বিচার করি না, তাঁকে সামগ্রিকভাবে দেখি।
বলতে পারেন, এ-সব তো একেবারেই আধুনিক বিচার-শৈলীর অঙ্গ, মহাভারত-রামায়ণ, পুরাণ-ইতিহাস কি এখনকার ভাবনা-মতো চলেছে, নাকি তা চলতে পারে! উত্তরে বলব— আমরা তেমন ধার্মিক-আহাম্মকও নই যে, ‘সবই বেদে আছে’, এমন মহাতুষ্টিতে ‘সবই মহাভারতে আছে’ অথবা ‘যাহা নাই ভারতে, তাহা নাই ভারতে’— এমন আপ্তবাণী উচ্চারণ করব। সত্যি বলতে কি, মহাভারতের বিশালবুদ্ধি কবি তো আধুনিক চিকিৎসকের মতো মানুষের শরীর-মন ব্যবচ্ছেদ করে মানুষের চিকিৎসা করতে বসেননি। তিনি সামাজিক মানুষকে যেমনটি দেখেছেন, যেমনটি তাঁর হৃদয় এক-একটি মানুষকে অনুভব করেছে, তিনি সেই সব মানুষের জন্ম-বৃদ্ধি-পরিবেশ সব কিছু অনুষঙ্গে বর্ণনা করেছেন চরিত্র সৃষ্টির প্রয়োজনেই। মহাকবি তো এমন করে নিদান হেঁকে বলেন না যে, দেখো বাপু! এই লোকটার এই কারণে মনের রোগ হয়েছে, তিনি সামগ্রিকভাবে মানুষের জীবনচর্যার পরিমণ্ডল বর্ণনা করেন পাকা ঔপন্যাসিকের মতো, আর তাতেই সূর্যের কোমল-কিরণ-সম্পাতে পদ্মের পাপড়ি যেমন একটু একটু প্রস্ফুটিত হয়, মানুষের চরিত্রও তেমনই তাঁর নির্মাণ-লেখনীর শব্দ-সংকেতে একটু একটু করে ফুটে ওঠে।
মহাকাব্যের কবি যে দর্শন, যে ভাবনায় বিশ্বাস করেন, তা কিন্তু তিনি বলেও দেন অন্যত্র, অন্য কোনও প্রসঙ্গে— যেখানে তাঁর সৃষ্ট মানুষের চরিত্রটি উল্লিখিত হয় না একবারও, অথচ সেই দর্শন, সেই ভাবনা তিনি এতটুকু উল্লেখ না করেও সেই দর্শন এবং ভাবনা তিনি ব্যবহার করেন চরিত্রসৃষ্টির কাজে— পাঠক তখন সম্পূর্ণ অচেতন অথবা অসচেতন— কাহিনি এবং বর্ণনায় তিনি তখন অন্যত্র মুগ্ধ এবং ব্যাপৃত। মহাভারতের অন্যতম বিরাট চরিত্র কর্ণের কথা বলার সময়, তাঁর জীবনের বিভিন্ন উন্থানপতন ব্যাখ্যা করার সময় অদ্ভুত সুক্ষ্মতায় কর্ণের ওপর তাঁর পরিবার, পরিজন এবং সমাজের প্রভাব বর্ণনা করেছেন। কুন্তীর গর্ভে ক্ষত্রিয় হয়ে জন্মালেও অধিরথের সংসারে সূতের সংস্কারে বেড়ে ওঠার জন্যই যে কর্ণের মধ্যে কতগুলি হীনম্মন্যতা তৈরি হয়েছিল, গুণবান মানুষের গুণ সহ্য করতে না পারার মৎসরতা তৈরি হয়েছিল— এ সব কথা মহাভারতের কবি উচ্চারণ করেন একেবারে অন্য প্রসঙ্গে। তিনি বুঝিয়ে দেন— মানুষের বেড়ে ওঠার মধ্যে পরিবেশ, পরিজন এবং অন্যতম প্রভাব কীভাবে কাজ করে। একইভাবে মহাকাব্যের কবি অন্য জায়গায় অন্য প্রসঙ্গে বলেছেন যে শরীরের ব্যাধির থেকেও মনের অসুখ অনেক বড়। তবে কিনা শরীরের দুঃখ যে-যে কারণ থেকে হয়, মানসিক দুঃখ এবং জটিলতা সেইসব কারণ থেকে হয় না। মনের দুঃখ বা মানসিক ব্যাধির প্রধান কারণ হল স্নেহ— মনসো দুঃখমূলং তু স্নেহ ইত্যুপলভ্যতে। মানুষ স্নেহের বশেই এমনভাবে জড়িয়ে যায় যে, এক সময় সেটাই তাঁর মানসিক ব্যাধি তৈরি করে।
সত্যি বলতে কী, ‘স্নেহ’ কথাটা এখন, বিশেষত বাংলাভাষায় খুব সংকীর্ণ অর্থে ব্যবহৃত হয়। পুত্র-কন্যার ওপরে পিতা-মাতার যে পরম বাৎসল্য, তাঁকেই আমরা ‘স্নেহ’ বলে থাকি। কিন্তু সংস্কৃতির ধাতুগত মৌলিক অর্থে ‘স্নেহ’ মানে অনুরাগ, আসক্তি। মহাভারত বলেছে— স্নেহ থেকেই মানুষের যত দুঃখ, যত ভয়, শোক, হর্ষ, চেষ্টা, ক্লেশ— সব তৈরি হয় এই স্নেহ থেকেই— শোকহর্ষৌ তথায়াসঃ সর্বং স্নেহাৎ প্রবর্ততে। মানুষের অন্তরশায়ী এই অনুরাগ-বৃত্তি থেকেই বিষয়-রসের উপভোগ-সংকল্প তৈরি হয়, তারপর সেই বিষয়ে প্রীতি তৈরি হয়। মহাভারতের কবি যতখানি কবি ঠিক ততখানি দার্শনিক বলেই এখনকার দিনের মতো ‘ইঁদুর দৌড়’ শব্দটা ব্যবহার করেননি। তিনি বলেছেন— তৃষ্ণা, পিপাসা। বলেছেন— এটার মতো উদ্বেগ তৈরি-করা জিনিস আর দ্বিতীয়— নেই অনাদি, অনন্ত এই তৃষ্ণা মানুষের অন্তর্দেহের মধ্যে এমন আগুন জ্বালিয়ে তোলে যে, সে আগুন মানুষকে পুড়িয়ে শেষ করে ছাড়ে। এ এক প্রাণান্তিক রোগ— যোহসৌ প্রাণান্তিকো রোগঃ… অন্তর্দেহগতা নৃণাম্। মহাভারতের কবি ‘অবদমিত’ আকাঙক্ষার মতো একটা শব্দ জানতেন না বটে, কিন্তু মানুষের অন্তরশায়ী তৃষ্ণার আগুনকে যে মুহূর্তে তিনি, অন্তর্দেহের গোপনে-থাকা কারণহীন আগুন বলেছেন, তখনই বুঝেছি, ‘অবদমিত আকাঙক্ষা’র কথাটা মহাভারতের দার্শনিক কবির কাছে নিতান্তই শব্দ-তন্মাত্র। বস্তুত তিনি এই আকাঙক্ষাকে আরও গভীর দার্শনিকতায় দেখতে পান।
আমি জানি, খাজনার চেয়ে আমাদের বাজনা বেশি হয়ে যাচ্ছে— আমরা অশ্বত্থামার চরিত্র লিখতে বসেছি, সেখানে তাঁর বিচিত্র জীবনের শিক্ষা-দীক্ষা, বীরত্ব, গৌরব— এগুলির আন্তরিক প্রতিবেদনই তো ঈপ্সিত ছিল, সেখানে কেন আবার এই ‘প্রাণান্তিক’ মনোরোগের প্রস্তাবনা! আমরা বলি— অশ্বত্থামাকে তো আজকের মতো করেই বোঝা দরকার। মহাভারতের প্রত্যেক চরিত্রের জাগতিক জীবনের মধ্যে এমন বিচিত্র ইন্ধন লুকিয়ে আছে, যেখানে সেই গাঠনিক উপাদানটুকু বার করে আনতে না পারলে সেই চরিত্রকে সার্বিকভাবে বোঝা যায় না। অশ্বত্থামার বাল্যাবধি জীবনের প্রতিতন্তু-বিশ্লেষণের আগে আমরা তাই মনোময় দেহের কথা তুলতে বাধ্য হয়েছি— যদিও সে-সব কথা মহাভারতে আসে অপ্রসঙ্গে— মহাকবি, মহাকাব্যের কবি কখনও এমন স্থূলভাবে লেখেন না, যেভাবে আমরা বোঝার চেষ্টা করি।
অন্তর্দেহের গোপনে থাকা তৃষ্ণার কথা বলতে গিয়ে বিশালবুদ্ধি ব্যাস দুটি উপমা প্রয়োগ করেছেন। প্রথমে যখন মনোরোগের কারণ হিসেবে ‘স্নেহে’র কথা তুললেন ব্যাস, তখন তিনি বলেছিলেন— স্নেহ থেকে প্রথমে জন্মায় ভাব এবং তারপরে জন্মায় অনুরাগ, বিষয়ে অনুরাগ— স্নেহাদ্‌ভাবোহনুরাগশ্চ প্রজজ্ঞে বিষয়ে তথা— এই ‘ভাব’ এবং ‘অনুরাগ’ দুটোই বড় খারাপ জিনিস, যদিও বিষয়ে অনুরাগের চেয়েও ‘ভাব’ বস্তুটা আরও খারাপ— পূর্বস্তত্র গুরু স্মৃতঃ। আমরা পূর্বে ‘ভাব’ কথাটাকে ভাবনা, সংস্কল্পাত্মক ভাবনা বলেছি এবং তা বলেছি মহাভারতের প্রসিদ্ধ টীকাকার নীলকণ্ঠের মতে। বস্তুত মহামতি নীলকণ্ঠও এই কথাটা তেমন গভীরভাবে দেখেননি, যেমনটি দেখেছেন রসশাস্ত্রের পণ্ডিতেরা অথবা দেখেছেন মহাকবি কালিদাস— যিনি ‘রম্যাণি বীক্ষ্য’ শ্লোক লিখে শেষ পংক্তিতে বলেছিলেন— ভাবস্থিরাণি জননান্তর-সৌহৃদানি।
আসলে প্রত্যেক মানুষের মধ্যেই এক জন্মান্তরীণ বাসনালোক আছে, যা মানুষের অন্তর্দেহে বাসা বাঁধে, সেখান থেকেই মানুষের ভবিষ্যদ্ চারিত্রিক বৃত্তিগুলি প্রকট হয়ে ওঠে, রসশাস্ত্রের মতে বিশিষ্ট বিষয়ে রসগ্রহণের ক্ষমতাও আসে মানুষের বাসনালোকশায়ী সেই ভাব থেকেই। আমাদের দার্শনিকরা বলবেন— প্রত্যেক মানুষের বাসনালোক তৈরি হয় পূর্বকালীন সংস্কার অনুযায়ী, একটু বাড়িয়ে বললে এবং আরও একটু বিশ্বাসী হয়ে বললে সেটা জন্মান্তরীণ সংস্কার। মানুষের দুর্বাসনা, সুবাসনা সব লুকিয়ে থাকে এই সংস্কারাত্মক ভাবের মধ্যেই ফ্রয়েডসাহেবের ‘অবদমিত আকাঙক্ষা’র গর্ভস্থানও আমাদের মতে এই বাসনালোক। মহাভারতের টীকাকার নীলকণ্ঠ প্রথমে তত সচেতন ছিলেন না বলেই ‘ভাব’ কথাটার একটা যেমন-তেমন সরল মানে করেই ছেড়ে দিয়েছেন। এমনকী তিনি এটাও ভাল করে খেয়াল করলেন না যে, মহাকবি এই প্রসঙ্গেই তাঁর প্রথম উপমাটি ব্যবহার করে বললেন— মানুষের ওই ভাব এবং বিষয়ানুরাগ থাকে মানুষের মনের মধ্যেই। গাছের কোটরে আগুন থাকলে, সে-আগুন যেমন সমস্ত গাছটাকেই পুড়িয়ে ধ্বংস করে দিতে পারে, মানুষের মনের মধ্যে যদি বিষয়ের তৃষ্ণার দোষ থাকে, বিষয়ানুরাগে যদি দুর্বাসনার বিষ থাকে, তবে তাও ধ্বংস করে দেয় মানুষকে— ধর্মাথৌ তু তথাল্পোহপি রাগদোষো বিনাশয়েৎ।
ব্যাস তাঁর দ্বিতীয় উপমাটি প্রয়োগ করলেন বিষয়-তৃষ্ণার গতি-প্রকৃতি বোঝানোর পর। তিনি বলেছিলেন— তৃষ্ণা, আকাঙক্ষা, পিপাসার কোনও আদি নেই, অন্ত নেই। অন্তর্দেহে বাসা-বাঁধা এই তৃষ্ণা হল কারণহীন এক আগুন যা মানুষকে ধ্বংস করে দেয়— বিনাশয়তি ভূতানি অযযানিজ ইবানলঃ। এইবারে টীকাকার নীলকণ্ঠ অতিরিক্ত সচেতন হয়ে উঠেছেন, এতক্ষণে তিনি অনুধাবন করেছেন যে, ব্যাস বেশ কঠিন কথা বলছেন, মানুষের অবদমিত আকাঙক্ষা নিয়ে এটা তাঁর দার্শনিক প্রতিবেদন। অতিরিক্ত সচেতনতার ফলে নীলকণ্ঠ এবার বিভ্রান্তও হয়ে পড়েছেন খানিকটা। নীলকণ্ঠ প্রথমে ঠিকই বলেছেন। বলেছেন-এখানে অন্তর্দেহ বলতে মানুষের মন-বস্তুটাকে বুঝতে হবে। দেহ তো দু’রকমের। এক তো বাহ্য এই শরীর, প্রত্যেকটি ইন্দ্রিয়কে খাদ্য দিতে দিতে যে অন্নময় শরীর বেড়ে ওঠে, সেই আমাদের বাহ্য দেহ। আর দ্বিতীয় হল অন্তর্দেহ, যাকে মন বলি আমরা। মনের মধ্যে জন্মান্তরীণ বাসনালোক এই জন্মের ক্রিয়া-কলাপ-অভিজ্ঞতায় ‘ভাব’-রূপে স্ফূরিত হয়। সেখান থেকে জন্মায় রাগ— রম্যবস্তু দর্শন করার পরেই যে চিত্তের উৎফুল্ল ভাব, সেটাই অনুরাগ। অনুরাগ-গ্রস্ত পুরুষ ঈপ্সিত বস্তুর কামনায় তাড়িত হয়, সেটাই কাম। কাম থেকে জন্মায় ইচ্ছা অর্থাৎ কামনার বস্তু পেয়ে গেলে বার বার সেটা পাবার অভিলাষ। আবার পেলেও আবার, এবং আরও পাবার জন্য যে অতৃপ্তি কাজ করে, সেই তৃষ্ণাই সৃষ্টি করে মানসিক সেই প্রাণান্তিক রোগ। কেন না তৃষ্ণার বস্তুটি না পেলেই ক্রোধ তৈরি হয়— শঙ্করাচার্য লিখেছেন এক জায়গায়— কাম এব প্রতিহতঃ ক্রোধরূপেণ পরিণমতে— কাম প্রতিহত হলেই সেটা ক্রোধে পরিণত হয়— কামাৎ ক্রোধোহভিজায়তে। এই তৃষ্ণা, লোভ, ক্রোধই আমাদের অন্তর্দেহের মনে যত মানসিক জটিলতা তৈরি করে। ঠিক এইখানেই মহাভারতের কবি উপমা দিয়ে বললেন— অযোনিজ ইবানলঃ।
অতি-সচেতন টীকাকার নীলকণ্ঠ মহাফাঁফরে পড়েছেন এইখানে। তিনি বলেছেন— এই উপমার দুটি পাঠ আছে এবং গণ্ডগোলটা তৈরি হয়েছে ‘য’-কারের লিপিপ্রমাদে। আমাদের উদ্ধৃত পাঠটি তাঁর দ্বিতীয় প্রকার, যদিও হঠাৎই অতি-সচেতন হয়ে ওঠায় নীলকণ্ঠ এই পাঠের অর্থও অতি-জটিল করে ফেলেছেন। আর প্রথম প্রকারের পাঠ তো আরও অসমীচীন মনে হয়, যদিও সেই পাঠ পঞ্চানন তর্করত্ন তাঁর বঙ্গবাসী সংস্করণে গ্রহণ করেছেন এবং বেশ কিছু হিন্দি, সংস্কৃত সংস্করণও এই পাঠ স্বীকার করেছে। পুরো লাইনটা যদি এইরকম হয়— বিনাশয়তি ভূতানি অয়ো নিজ ইবানলঃ— তা হলে এখানে ‘অয়ঃ’ শব্দের অর্থ লোহা, কিন্তু নীলকণ্ঠ বলেছেন— অয়ঃ হল— ‘তপ্ত লৌহপিণ্ড’, ‘নিজঃ’ শব্দের অর্থ ‘স্বরূপস্থ’, আর অনল মানে বহ্নি। পুরোটা মানে করলে দাঁড়ায়— মনের মধ্যে বাসা-বাঁধা এই তৃষ্ণা হল— নিজের মধ্যে থাকা আগুনে তপ্ত হয়ে ওঠা লৌহপিণ্ড। নীলকণ্ঠ বলেননি— এ আগুন হয়তো কামনার আগুন।
আর দ্বিতীয় পাঠ— ‘অযোনিজ ইবানলঃ— এটাকে টীকাকার শব্দ ভেঙে, নতুন শব্দ এনে এমন জটিল একটা ব্যাকরণ-কুটিল অর্থ করেছেন, যার কোনও প্রয়োজন ছিল না, অতএব তা উদ্ধৃত করারও প্রয়োজন দেখছি না। অথচ এখানে প্রসিদ্ধ শব্দার্থ গ্রহণ করেই মানুষের অন্তর্দেহের জটিলতাটুকু সহজে প্রকাশ করা যায়। ‘যোনি’ মানে কারণ। ‘অযোনিজ অনলের মতো’ এই তৃষ্ণা মানুষকে ধ্বংস করে দেয়— এই পুরো পংক্তির অর্থ— কারণ জানা যায় না এমন আগুন যেমন কাষ্ঠরাশি পুড়িয়ে ছাই বানায়, অন্তর্দেহে মনের মধ্যে অবদমিত এই তৃষ্ণা— যার কারণ ব্যাখা করা যায় না অনেক সময়েই, সেই তৃষ্ণা এমন এক ‘প্রাণান্তিক মনের রোগ’, যা ধ্বংস করে দেয় মানুষকে। এটা তো সত্যিই যে, মানুষের আশা, আকাঙক্ষা, কামনা, তৃষ্ণা, উচ্চাকাঙ্ক্ষার কারণ ব্যাখ্যা করা যায় না সব সময়, বিশেষত মহাভারত যখন এই তৃষ্ণাকে অনাদি এবং অনন্ত বলেছেন, তখন তো এই পাঠই ভাল যে, মনের মধ্যগত এই তৃষ্ণা এমনই এক আগুন, যে আগুন লাগল কেন তার কারণ বোঝা যায় না সব সময়। লক্ষ করে দেখবেন— চাওয়া-পাওয়ার হিসেব কষতে-কষতে যাদের মানসিক জটিলতা তৈরি হয়, সেই জটিলতা থেকে যত ‘ফ্রাস্ট্রেশন, ডিপ্রেশন’ জন্ম নেয় তাঁর কারণ খুঁজে পাওয়া যেমন দুষ্কর, তেমনই মনোজটিল মানুষকে তা বোঝানোও যায় না।
আমরা এত কথা বলতাম না, কিন্তু অশ্বত্থামার জীবন বোঝাতে গিয়ে যে, এত কথা বলছি, তাঁর কারণ— অশ্বত্থামাই বোধহয় মহাভারতের মধ্যে সেই জটিলতম চরিত্র, যিনি এক অদ্ভুত মানসিক জটিলতার শিকার। প্রতিনিয়ত অঙ্গুলী-সংকেত করে মহাভারতের কবি তা বলে দেননি বটে, কিন্তু তাঁর জীবনের জটিলতাগুলি কেন তৈরি হয়েছে, তাঁর একটা সূত্র তিনি দিয়ে দিয়েছেন মহাভারতের অংশাবতরণ অধ্যায়ে, যা পরে পরিস্ফুট হয়েছে চরিত্রের বিস্তারে, ঘটনার ক্রমান্বয়ে। মহাভারতের অংশাবতরণ নামে উপপর্বের মধ্যে মহাভারতের সমস্ত গুরুত্বপূর্ণ চরিত্রের এমনকী অনেক সাধারণ চরিত্রেরও পূর্বকল্পের বিবরণ আছে। বলা হয়েছে— অমুক দেবতা বা অমুক রাক্ষস, অমুক দৈত্য অথবা কোনও ‘অ্যাবস্ট্রাক্ট’ বিষয় ধর্ম, ধী, মেধা— এঁদের অংশে জন্ম নিয়েছেন মহাভারতের নানান ব্যক্তিত্ব। সাধারণ জন, এমনকী অনেক মহাভারত-পড়া মানুষও এগুলিকে অবতারবাদী ভক্তজনের প্রলাপ মনে করেন। আসলে কোনও চরিত্রের পূর্বজন্মকালীন চরিত্রকল্প ব্যবহার করে মহাভারতের কবি সেই চরিত্রের মৌল উপাদান নির্ধারণ করেছেন— এই কথা বললে অংশাবতরণ-পর্বের অনেক পূর্বকল্পই সার্থক হয়ে ওঠে। শুধুমাত্র দেবকল্পতা বা রাক্ষসকল্পতাই যদি পূর্বকল্প-বর্ণনার মুখ্য উদ্দেশ্য হত, তা হলে ভীম-অর্জুন অথবা দুর্যোধন-শিশুপালের দেবকল্পতা অথবা রাক্ষস-কল্পতার মধ্যেই অংশাবতরণের তাৎপর্য নিহিত থাকত, কিন্তু ধর্ম, ধী, মেধা, মতি, কাম, ক্রোধ, ঈর্ষা ইত্যাদি নীতি অথবা দুর্নীতিবাচক মানসিক বৃত্তির অংশাবতরণ তা হলে ভীষণই নিরর্থক এবং বোকা-বোকা হয়ে পড়ে। আমাদের ধারণা— মহাভারতের কবি অংশাবতরণ-পর্বে এক-একটি চরিত্রের পূর্ব পুরাকল্প নির্দেশ করে সেই চরিত্রগুলির মানসিক গঠন নির্ণয় করে দিয়েছেন।
অশ্বত্থামার ইহজীবন বাইরে থেকে দেখলে তাঁকে কোনও লঘুচরিত্র বলে মনে হয় না। তিনি ব্রাহ্মণ দ্রোণাচার্যের পুত্র, পিতার বৃত্তি গ্রহণ করে তিনি মহাভারতের অন্যতম অস্ত্রবিৎ মহাবীর। কৌরব রাজসভায় তাঁর প্রতিপত্তির সীমা নেই, স্পষ্ট কথা বলেন, এবং অন্য জনে তাঁর কথা শোনে। এ হেন মানুষের মধ্যেও কোথায় যেন এক বিরাট জটিলতা আছে— যে জটিলতা তাঁর জীবন বিশ্লেষণ করলে তবেই বোঝা যায়। কিন্তু সেই জটিলতার বীজ কোথায়, সেটা কেন তাঁর অন্তর্দেহের কোটরে বাসা বাঁধল— এই নিদানটুকু ওই অংশাবতরণ-পর্বের একটিমাত্র শ্লোক থেকে পাওয়া যায় এবং আমাদের ধারণা অশ্বত্থামার জটিল মানস-লোকের এই সূত্র নির্দেশ সেইকালের দিনের মহাকবিকে এক নতুন আধুনিক মাত্রায় দেখতে বাধ্য করে।
কার অংশে অশ্বত্থামার জন্ম— এই পূর্বসত্য জানানোর সময় ব্যাস লিখেছেন— মহাদেবের এবং কালান্তক যমের অংশের সঙ্গে কাম এবং ক্রোধের অংশ একাকার হয়ে অশ্বত্থামার জন্ম হয়েছে— একত্বমুপপন্নানাং জজ্ঞে শুরঃ পরন্তপঃ। এ এক অদ্ভুত ‘কমবিনেশন’— মহাদেবের মধ্যে যেমন শিব বা মঙ্গলের অধিবাস, তেমনই সেই শিব-মহাদেব তো সংহার-মূর্তি রুদ্রেরও প্রতীক। দেখবেন, অশ্বত্থামার কারণেই পাণ্ডবদের শেষ বংশধরেরাও ধ্বংস হয়ে গেলেন। এমনকী তাঁদের শেষ সন্তানবীজ উত্তরার গর্ভস্থ পরীক্ষিৎ পর্যন্ত তাঁর বাণ-দহনে পরিক্ষীণ— তিনি পরিক্ষীণ পাণ্ডব-বংশের পরিক্ষীণ বংশধর। আবার যমের অংশও তাঁর মধ্যে আছে। পুরাণে-মহাভারতে যম মৃত্যুর দেবতা, তিনি মানুষের পুণ্য-পাপের দণ্ড বিধান করেন। অশ্বত্থামাও কাউকে রেয়াত করে চলেন না, অতিপরিচিত জনেরও তিনি দণ্ডবিধান করেন। সর্বশেষে আছে সেই মানসিক জটিলতার কারণ— মহাদেবান্তকাভ্যাঞ্চ কামাৎ ক্রোধাচ্চ ভারত। কামনা— বিষয়ে অনুরাগ, তৃষ্ণা তাঁর মধ্যে বাসা বেঁধেছে বাল্যকাল থেকেই এবং সেই কামনা প্রতিহত হবার ফলে যে সর্বান্তক ক্রোধ জন্ম নিয়েছে তাঁর মধ্যে তাতে অশ্বত্থামার মানসিক গঠন আরও জটিল হয়ে গেছে।
অশ্বত্থামাকে আমাদের বিচার করতে হবে এই নিদান-সূত্র থেকেই; অবশ্য কাম ব্যাপারটাকে ব্যবচ্ছেদ করলে যে অভিলাষ, তৃষ্ণা এবং অর্থলাভের স্কুল শব্দগুলি এসে পড়ে, অশ্বত্থামা এগুলি উত্তরাধিকার-সূত্রে লাভ করেছেন তাঁর পিতার কাছ থেকে, কিন্তু পিতা দ্রোণাচার্যের মধ্যে শম-দমের যে গুণটুকু ছিল, সেটা অশ্বত্থামা পাননি সহজাত উত্তরাধিকারে, আর ঠিক এই জন্যেই তাঁর অন্তর্দেহে তৈরি হয়েছে সেই মানসিক আবর্ত, যে কারণে বেঁচে থাকার সুখ থেকে তিনি বঞ্চিত হয়েছেন অকালে। এ কথা অবশ্য মানতেই হবে যে, নিজের কাম-লোভ-লাঞ্ছিত জীবন-ধারণের জন্য তিনি নিজেই সর্বাংশে দায়ী নন এবং এ-ব্যাপারে তাঁর পিতার দায়ও কিছু কম নয়। কেন না ব্রাহ্মণের ছেলে হওয়া সত্ত্বেও তারা ব্রাহ্মণের নির্লোভ তপস্যার বৃত্তি গ্রহণ করতে পারেননি, তাঁর পিতা বহুকাল আগেই ব্রাহ্মণের যজন-যাজন, অধ্যয়ন-অধ্যাপনা বাদ দিয়ে ক্ষত্রিয়ের অস্ত্রদীক্ষা এবং অর্থভাবনায় মন দিয়েছিলেন। আর পুত্র হিসেবে অশ্বত্থামা জন্ম থেকেই পিতাকে যে বৃত্তিতে প্রতিষ্ঠিত দেখছেন, সেই আজন্ম-দেখা পিতার অস্ত্রবৃত্তি পরিহার করে হঠাৎই তিনি আবার অর্থহীন ব্রাহ্মণ্যের দিকে ঝুঁকে পড়বেন, এটা স্বাভাবিক ছিল না।
তা ছাড়া অস্ত্রবৃত্তি ত্যাগের কোনও কারণও ছিল না। জন্মের পরে অজ্ঞান অবস্থাতেও নয়, যখন তাঁর বেশ জ্ঞান-বোধ জন্মে গেছে তখনও তিনি পিতাকে সম্পন্ন দেখেননি, তাঁর সেই দুগ্ধের পরিবর্তে চাল-বাটা পিটুলি-গোলা খাওয়ার ঘটনাটা তো একটা বড় ঘটনাই বটে। পাণ্ডব-কৌরবের রাজ্যে বৃত্তিলাভের পূর্বাহ্নে দ্রোণাচার্য সবিস্তারে তাঁর দৈন্যদশার কথা জানিয়েছিলেন ভীষ্মকে এবং সেখানে পুত্র অশ্বত্থামা রীতিমতো একটা ‘ইস্যু’। দ্রোণাচার্য ভীষ্মকে দুঃখ করে বলেছিলেন— ধনীজনের ছেলেপিলেরা দুধ খায় বলে আমার ছেলে অশ্বত্থামাও আমার কাছে বায়না ধরেছিল যে, সে গোরুর দুধ খাবে— গোক্ষীরং পিবতে দৃষ্ট্বা ধনিনস্তত্র পুত্ৰকান্‌। দ্রোণাচার্য দুঃখ করে বলেছেন ভীষ্মকে— ছেলের এই সামান্য বায়না মেটানোর জন্য আমি দেশের এ-প্রান্ত থেকে ও-প্রান্ত ঘুরে বেড়িয়েছি, কিন্তু কেউ আমাকে একটা গোরু দেয়নি— অন্তাদন্তং পরিক্রম্য নাধ্যগচ্ছং পয়স্বিনীম্‌। দ্রোণাচার্যের এই গোরু খোঁজার চেষ্টা এবং গোরু না-পাওয়া এর জন্য দায়ী সেই বৃত্তিত্যাগ! দ্রোণাচার্য ব্রাহ্মণের বৃত্তি ত্যাগ করে ক্ষত্রিয়ের অস্ত্রবৃত্তি গ্রহণ করেছিলেন বলেই মানুষের কাছে গোদান লাভ করা সম্ভব হয়নি। এটা আমরা বুঝি। কিন্তু সবচেয়ে আশ্চর্য, অশ্বত্থামার কান্না কিন্তু থামল না। দ্রোণ নিজেই বলেছেন— অশ্বত্থামা কেঁদেছিল, এমনই কেঁদেছিল যে, চারদিক অন্ধকার হয়ে গিয়েছিল আমার কাছে— অশ্বত্থামারুদদ্-বালস্তন্মে সন্দেহয়দ্ দিশঃ।
আমাদের জিজ্ঞাসা— কেন এত অন্ধকার সৃষ্টি হয় পণ্ডিত এবং ঋষিপুত্র আচার্যের চোখে। বড়লোকের ছেলেরা দুধ খাচ্ছে বলেই তাঁর ছেলেকেও দুধ খেতে হবে— এমন দুর্বাসনা তো তৎকালীন দিনের সমাজ এবং ধর্ম-দার্শনিকতার পরিপন্থী ভাবনা ছিল। গরিবের ছেলে বড়লোকের ছেলের সঙ্গে মিশবে কেন— এই অহমিকাও তো দ্রোণাচার্যের থাকতে পারত। আসলে মহাভারতের ভূয়োদার্শনিক কবি এই জটিল সামাজিক প্রেক্ষাপট অঙ্কিত করেছেন পৃথিবীর মানুষ দেখেই। এমন মানুষ আছেন এই পথিবীতে যারা অর্থ-বিত্তহীন হওয়া সত্ত্বেও বড়লোকের সঙ্গে অথবা বড়লোকের ছেলের সঙ্গে ওঠা-বসা করতে ভালবাসেন। হয়তো মনের মধ্যেই কারও সেই হীনম্মন্যতা তৈরি হয় অভাবে অথবা স্বভাবে। দ্রোণাচার্যের নিজের জীবন-চর্যাটাই তো সেইরকম। ঋষিপুত্র হওয়া সত্ত্বেও অধিকতর অর্থলাভের চিন্তায় তিনি অস্ত্রবৃত্তি গ্রহণ করেছিলেন। এটার থেকেও বড় কথা, তিনি গুরুকুলে এসে রাজার ছেলে পার্ষত দ্রুপদের সঙ্গে এমন বন্ধুত্ব পাতালেন যে, ভবিষ্যতে অর্ধেক পঞ্চাল-রাজ্য তাঁর হবে— এই বন্ধুত্বের দায় নিয়ে দ্রুপদ গুরুকুল ছাড়লেন। পরিশেষে সেই দায় তাঁকে মেটাতে হয়েছিল অর্ধেক পঞ্চাল ছেড়েই। দ্রুপদের চিরজন্মের শত্রুতা হয়ে গিয়েছিল দ্রোণের সঙ্গে।
সেই বড়লোকের সঙ্গে মেশা কিন্তু অশ্বত্থামার সময়েও চলছে। দ্রোণ অবশ্য তখনও বড়লোক হননি, পঞ্চাল রাজ্যও তখনও তাঁর হাতে আসেনি, হাতে আসেনি হস্তিনাপুরের চাকরিটাও। কিন্তু সেই হত-দরিদ্র অবস্থাতেও— যখন পর্যন্ত একটি গোরুও তাঁর জোটে না, সেই অবস্থাতেও বড়লোকের ছেলের দুগ্ধপান দেখে তাঁর কষ্ট হচ্ছে। শেষে সেইদিন এল— যখন বড়লোকের ছেলেরা অশ্বত্থামাকে পিটুলি-গোলা পান করিয়ে বলল— এটাই দুধ খেলি। অশ্বত্থামা পিটুলি-গোলা খেয়েই দুগ্ধপানের আনন্দে নাচতে থাকলেন— ননর্তোত্থায় কৌরব্য… ক্ষীরং পীতং ময়াপি চ। দ্রোণ দেখেছিলেন— বড়লোকের ছেলেরা তখন তাঁর ছেলেকে ঘিরে উল্লাসে মজায় নেচে বেড়াচ্ছে, আর অশ্বত্থামাও তাঁদের মধ্যে দুধ খেয়েছি ভেবে নেচে যাচ্ছে। এই দৃশ্য দেখে দ্রোণের মাথা কাটা গিয়েছিল এমনকী এই ধিক্কারও তাঁকে শুনতে হয়েছিল যে, তিনি টাকা-পয়সা জোটাতে পারেন না— দ্রোণং ধিগস্ত্বধনিনং যো ধনং নাধিগচ্ছতি— সেইজন্যই আজ তাঁর ছেলে দুধ ভেবে পিটুলিগোলা খাচ্ছে।
দ্রোণাচার্য ভীষ্মের কাছে সদুঃখে জানিয়েছেন যে, ব্রাহ্মণরাও তাঁকে বৃত্তিত্যাগের কারণে ত্যাগ করেছিলেন এবং তারপর ছেলের ওপর ধনী বালকদের এই উপহাস-ভাষণ শুনে এবার তিনি দ্রুপদের কাছে গিয়েছিলেন পূর্বস্মৃতি জাগরিত করার জন্য। কিন্তু একবারের তরেও দ্রোণাচার্য এটা ভাবেননি যে, এইভাবে নিজের গরিবি হঠানো যায় না অথবা এমনও তিনি ভাবেননি যে, তিনি যেমন অবস্থায় আছেন সেই অবস্থায় মানিয়ে নিয়েই তাঁর ছেলেকেও মানুষ হতে হবে। এতএব যে অর্থলিপ্সা এবং যে উচ্চাশা নিয়ে দ্রোণাচার্য জীবন চালাচ্ছিলেন, সেই অর্থলিপ্স এবং উচ্চাশা কিন্তু পুত্র অশ্বত্থামার মধ্যেও সংক্রমিত হয়েছিল পিতার উত্তরাধিকারে। বড়লোকের সঙ্গে মিশে বড়লোকের ধিক্কার শুনে বড়লোক হওয়াটাই যেখানে দ্রোণের কাছে সবচেয়ে কাম্য হয়ে উঠেছিল, সেই কাম্যতা, সেই তৃষ্ণা জন্মলগ্নেই সংক্রমিত হয়েছিল অশ্বত্থামার মধ্যে। গরিব ঘরে জন্মে ক্ষীরপানের বাসনায় যাঁর বাল্যকাল মোহগ্রস্ত হয়েছিল, বড় হয়ে বড়লোকের বাড়ির সংশ্রয়াকাঙক্ষা তাঁর অন্তর্দেহে রয়েই গেল।
অশ্বত্থামার বাল্যকালের একটিমাত্র ঘটনা বলে আমরা তাঁর বেড়ে ওঠার পরিমণ্ডলটুকু বোঝানোর চেষ্টা করেছি, কিন্তু যথাযথ বলতে হলে আরও আগে থেকে দুটো কথা আমার জানানো উচিত ছিল।
অশ্বত্থামার জন্ম হয়েছে কৃপীর গর্ভে দ্রোণাচার্যের ঔরসে এবং জন্মলগ্নেই প্রথম যে ক্রন্দন-ধ্বনি শিশুকণ্ঠে সাধারণ, সেই ক্রন্দনেও খানিকটা অদ্ভুত বিশেষত্ব আছে অশ্বত্থামার, তিনি নাকি অশ্বের হ্রেষার মতো অর্থাৎ ঘোড়ার চিঁহি-চিঁহি শব্দের মতো করে কেঁদে উঠেছিলেন জন্মাবার পরেই— স জাতমাত্রো ব্যনদদ্ যথৈবোচ্চৈঃশ্রবা হয়ঃ। মহাকাব্যের কবি বলেই এই ক্রন্দনধ্বনিকে সাধারণ ঘোড়ার ডাক না বলে ইন্দ্রের বাহন উচ্চৈঃশ্রবার হ্রেষা-শব্দ বলে চিহ্নিত করেছেন ব্যাস। বাস্তবে একান্ত লৌকিকভাবে আমরা পুরাকল্পের অর্থ বুঝি এইভাবে যে, অশ্বত্থামার গলার স্বর হয়তো খানিক সূক্ষ্মতীব্র এবং অনুনাসিক ছিল। কিছু কিছু পুরুষের কণ্ঠ এমন তীব্র এবং সরু হয়, তাঁদের গলার স্বর ঠিক সাধারণ পুরুষের মতো ভারী হয় না, কেমন যেন মনে হয় নারীকণ্ঠ-সমীচীন, অথচ ঠিক মেয়েলিও নয়, বেশ তীব্র— অশ্বত্থামা হয়তো সেইরকম গলায় কথা বলতেন বলেই তাঁর নামটাও রাখা হল ‘কনোটেটিভলি’।
‘স্থাম’ মানে শব্দ, অশ্বের মতো যার ‘স্থাম’ বা গলার স্বর, সেই জন্যেই তাঁর নাম অশ্বত্থামা— অশ্বস্যৈবাস্য যৎ স্থাম নদতঃ প্রদিশো গতম্। প্রশ্ন ওঠে— ‘অশ্ব’-শব্দের সঙ্গে ‘স্থাম’-শব্দের সমাস করলে পুরো শব্দটা হওয়া উচিত ছিল— ‘অশ্বস্থামন্’। টীকাকার নীলকণ্ঠ ‘আগে ভাষা, পরে ব্যাকরণ’ — এই বুদ্ধি মাথায় রেখে বলে দিয়েছেন— এখানে ‘স্থাম’ শব্দের আরম্ভ বর্ণ ‘স’-কারের আদেশ হবে ‘ত’-কার। আসল কথা— প্রায় অব্যবহিত তালব্য-শ-এর পরেই দন্ত্য-স এবং থ-এর যুক্তবর্ণ উচ্চারণ মানুষের উচ্চারণে কঠিন হয়ে ওঠে বলেই ব্যাকরণ শাস্ত্রের এই সহজীকরণ— অশ্বত্থামা— ত্ এবং থ একত্রে এল।
মহাভারত বলেছে— দৈববাণীতে এই নাম, আমরা বলি— অশ্বত্থামার গলার শব্দ শুনে। লোকে তাঁকে এই নামে ডাকতে শুরু করে এবং স্নেহশীল পিতাও সাদরে এই নামটি মেনে নিয়েছেন— অশ্বত্থামৈব বালোহয়ং তস্মান্নান্না ভবিষ্যতি। আমাদের ধারণা— ব্যাকরণের চেষ্টাকৃত আদেশ নয়, লোকের মুখে মুখেই এই স-কার-এর ভ্রষ্ট উচ্চারণ তৈরি হয়ে গেছে। নইলে অন্তরীক্ষের আড়ালে থাকা প্রাণীরা— অন্তরীক্ষেহন্তর্হিতং ভূতং— তাঁরাই বলেছিলেন— অশ্বের হ্রেষার মতো এই যে শিশুর রোদন-ধ্বনি চারিদিকে ছড়িয়ে গেল— অশ্বস্যৈবাস্য যৎ স্থাম নদতঃ প্রদিশো গতম্— এই চারিদিকে ছড়িয়ে যাওয়া মানেই সাধারণ লোকের কথা। দ্রোণ যে পরিবেশে জীবন চালনা করছিলেন সেই পরিবেশের অন্তরে, অন্তরালে-থাকা মানুষেরাই তাঁর ছেলের এই নামকরণ করেছে ভ্রষ্ট উচ্চারণে— বর্ণের সন্নিকর্ষে ‘স’-কার তাই এমনিতেই ‘ত’-কার হয়ে গেছে, পরবর্তী বর্ণ ‘থ’-এর সান্নিধ্যে এসে।
আমরা কিন্তু এই সকার ত-কারের থেকেও বেশি মূল্য দিচ্ছি এই পুরাকল্প-সদৃশ শব্দ-ব্যবহারে। অশ্বত্থামার গলার স্বর horse-shrill, তীব্র, সূক্ষ্ম, অপৌরুষেয়। ঠিক যেমন দুর্যোধনের জন্মলগ্নে তাঁর রাসভ-সদৃশ ক্রন্দনের ব্যাখ্যা আমাদের কাছে একটাই— তাঁর গলার স্বর ছিল খ্যাশখ্যাশে কর্কশ, খানিকটা ভাঙা। রাজবাড়ির ছেলে বলে দুর্যোধনের নামটা অন্তত রাসভের অভিধেয়তায় চিহ্নিত হয়নি, কিন্তু হতদরিদ্র দ্রোণাচার্য যে-ভাবে জীবন কাটাচ্ছিলেন, তাতে সাধারণ মানুষের নামকরণ গুরুত্ব পেয়েছে বেশি। পরবর্তী সময়ে দ্রোণপর্বে তাই আর অন্তরীক্ষের অলৌকিকতাও মুছে দিয়েছেন মহাভারতের কবি। তিনি বলেছেন— আড়ালে থাকা লোকেরা তাঁর গলার শব্দ শুনেই অশ্বত্থামা নাম দিয়েছিল— তচ্ছ্রুত্বান্তর্হিতং ভূতং নাম তস্যাকরোত্তদা।
শিশুপুত্রের গলার স্বর যেমনই হোক, ক্ষীণকেশিনী কৃপীর গর্ভে পুত্র লাভ করে পরম আনন্দ লাভ করেছিলেন দ্রোণাচার্য— সুতেন তেন সুপ্রীতো ভারদ্বাজস্ততোহভবৎ। কেন যে পুত্রলাভ করে দ্রোণ এত আনন্দ পেয়েছিলেন, তারও একটা সচেতন কারণ আছে হয়তো। দ্রোণের স্ত্রী কৃপী খুব সুন্দরী রমণী ছিলেন না। দাম্পত্য জীবনের যৌনতার থেকেও তাই হয়তো দ্রোণের কাছে পুত্রলাভই অনেক বেশি আকাঙিক্ষত হয়ে উঠেছিল। পুত্রের জন্য দ্রোণাচার্য মহেশ্বর শিবের তপস্যা করেছিলেন এবং তাঁর কৃপাতেই ক্ষীণকেশিনী শারদ্বতীর গর্ভে অশ্বত্থামাকে লাভ করেছিলেন— আরাধ্য ত্র্যম্বকং যত্নাদ্ ব্ৰতৈরুগ্রৈর্মহাতপাঃ। ঋষি ভরদ্বাজের ছেলে দ্রোণাচার্য কপালের দোষে যে দরিদ্রতার মধ্য দিয়ে জীবন অতিবাহিত করছিলেন, সেই ক্লিষ্ট জীবনের মধ্যে এই পুত্রজন্ম তাঁর মনে নন্দনের সমস্ত সংবাদ বয়ে এনেছিল। আর গরিবঘরে যেমন হয়, আনন্দের আকূতি তৈরি হলে নিরুপায় হলেও অনর্থক অর্থব্যয় করে লোক খাওয়ায়, ঠিক তেমনই দ্রোণাচার্য পুত্রজন্মের আনন্দে ব্রাহ্মণদের দশ হাজার গোরু দান করেছিলেন— যস্মিন্‌ জাতে দদৌ দ্রোণো গবাং দশশতং ধনম্। সংখ্যাটা দশ হাজার— এটা না হয় মহাকাব্যিক অতিশয়োক্তি, কেননা অদূর ভবিষ্যতে যিনি অশ্বত্থামার দুগ্ধপানের জন্য রাজ্যের এ-প্রান্ত থেকে ও-প্রান্ত ঘুরে বেড়াবেন, তিনি পুত্রজন্মের আনন্দে ব্রাহ্মণদের গোদান করছেন শত শত— এটাও একটু বাড়াবাড়ি কথা। তবে কিনা, বাড়াবাড়ি নয়ও একদিকে, কেন না এমন অনর্থক বাড়াবাড়ি গরিবঘরে হয় বলেই মহাভারতের কবির এই টিপ্পনী। কবি আসলে পুত্রের ব্যাপারে দ্রোণাচার্যের আসক্তি, প্রশ্রয় এবং ভালবাসার বাড়াবাড়িটাও বোঝাতে চান।
এটা সত্যিই মানতে হবে যে, ছেলের ব্যাপারে হত-দরিদ্র দ্রোণাচার্যের একটু বেশিই দুর্বলতা ছিল; নইলে এই অবস্থায় ব্রাহ্মণদের গোদান করা যেমন আদেখ্‌লামি হয়ে যায়, ঠিক তেমনই ধনীর ছেলেদের সমতায় ছেলে দুগ্ধপান করতে পারছে না বলে রাজ্যময় গোরু খুঁজে বেড়ানোটাও রীতিমতো আধুনিককালের পুত্র-সর্বস্ব বাবা-মায়ের বাড়াবাড়ির মতো মনে হয়। আসলে যতই দরিদ্র হোন পুত্রের ভরণ পোষণ, তাঁর বিদ্যা-শিক্ষার ব্যাপারে পিতা দ্রোণাচার্যের যত্ন এবং চেষ্টার অন্ত ছিল না। ক্রমাগত কুলবৃত্তি ত্যাগ করে ক্ষত্রিয়ের অস্ত্রবৃত্তি গ্রহণ করলেও ব্রাহ্মণ্যের সংস্কার অনুযায়ী বেদ-বেদাঙ্গ, পুরাণ-ইতিহাস ভালভাবে অশ্বত্থামাকে শেখানোর ব্যবস্থা করেছিলেন দ্রোণ— সাঙ্গাংশ্চ চতুরো বেদান্ সম্যগাখ্যান-পঞ্চমান্। পৃথকভাবে অশ্বত্থামার কোনও গুরুর নাম কীর্তিত হয়নি বলেই আমাদের মনে হয়, দ্রোণই তাঁর পুত্রকে বেদ-বেদাঙ্গের শিক্ষা দিয়েছিলেন। তবে হ্যাঁ, এই শিক্ষা বোধহয় তনেকটাই রুটিন-ব্যাপার। প্রত্যেক পিতাই যেহেতু যে বিদ্যায় আস্বাদন লাভ করেন, সেই বিদ্যা পুত্রের মধ্যেও সংক্রমিত করতে চান, তাই ধনুর্বেদের যত শিক্ষা, সেগুলিতে অশ্বত্থামাকে পারদর্শী করার জন্য উঠে পড়ে লাগলেন দ্রোণ। দরিদ্র ব্রাহ্মণের ঘরে বিদ্যাশিক্ষার অভাব নেই কোনও, কিন্তু দরিদ্রতার দুঃখটুকু থেকেই গেল। পিতা-পুত্র সেই কষ্টের মধ্যেই চলছেন।
পুত্র অশ্বত্থামাকে দুধ খাওয়াতে না পারার ঘটনাটা দ্রোণের মনে এতটাই আঘাত করেছিল যে, এই ঘটনার পরপরই তিনি পঞ্চাল-রাজ্যে সদ্য অভিষিক্ত বাল্যবন্ধু দ্রুপদ-রাজার কাছে চলে যান অর্ধেক পঞ্চাল পাবার আশায়। ভীষ্মকে দ্রোণ বলেছিলেন— আমি ভেবেছিলাম— অর্থের জন্য আর পরের সেবা করব না। আমি তাই ছেলেকে নিয়ে দ্রুপদের কাছে গিয়েছিলাম— ইতি মত্বা প্রিয়ং পুত্রং ভীম্মাদায় ততো হ্যহম্। এর পরের ঘটনা সবার জানা। দ্রোণ প্রত্যাখ্যাত হয়েছিলেন এবং শেষ পর্যন্ত তিনি হস্তিনাপুরের রাজবাড়িতে অস্ত্রশিক্ষকের বৃত্তি লাভ করলেন শ্যালক কৃপাচার্যের সহায়তায়। অবশ্য হস্তিনাপুরের রাজবাড়িতে দ্রোণের বৃত্তিলাভের ব্যাপারে স্বয়ং অশ্বত্থামারও কিছু অবদান আছে বলে আমাদের মনে হয়, অবশ্য সেখানে একটু কৌশলও কাজ করে থাকতে পারে।
॥ ২ ॥
পাঞ্চাল দ্রুপদের কাছে প্রত্যাখ্যাত হবার পর ক্রোধে, দুঃখে, ক্ষোভে দ্রোণাচার্য পঞ্চাল ছেড়ে চলে এলেন কৃপাচার্যের কাছে। কৃপাচার্য বহুকাল হস্তিনায় আছেন। ভীষ্মের পিতা শান্তনু স্বয়ং কৃপ এবং তাঁর বোন কৃপীকে শিশু অবস্থায় তুলে এনে মানুষ করেছিলেন পরম আদরে। কৃপীর বিবাহ হয়ে যায় দ্রোণের সঙ্গে। এদিকে কৃপাচার্য পাণ্ডব-কৌরবের প্রথম অস্ত্রগুরু নিযুক্ত হন সহবাসের পরিচয়-বশত। কৃপাচার্য ব্রাহ্মণ মানুষ, জীবনভর অস্ত্রশিক্ষা নিয়ে থেকেছেন, হস্তিনায় তাঁর অন্য কোনও রাজকার্যও নেই, অতএব ঘরের শিক্ষকের কাছে এমনিই শিক্ষা আরম্ভ হয়েছিল হস্তিনার রাজপুত্রদের। ঠিক এইরকম একটা অবস্থায় কৃপাচার্যের বাড়িতে এসে থাকতে আরম্ভ করেন দ্রোণাচার্য— শ্যালকের বাড়িতে পুত্র-পরিবার নিয়ে দ্রোণের বসবাস। পাণ্ডব-কৌরবেরা হঠাৎই একটি নতুন সমবয়সি ছেলেকে দেখতে পেলেন কৃপাচার্যের সঙ্গে। ছেলেটি দ্রোণাচার্যের পুত্র, অস্ত্রশিক্ষার ভালবাসায় যে দ্রোণ মান-সম্মান এবং নিজের দেশ পর্যন্ত ছেড়ে এসেছেন, তাঁর ছেলে অশ্বত্থামা শিশুকাল থেকেই অস্ত্রবিদ্যা শিখেছেন পিতার কাছে। আর দ্রোণ এমনই এক অস্ত্রবিদ আচার্য, যাঁর শিক্ষায় অস্ত্রবিদ্যা শিল্পীর চাতুর্যে প্রকাশিত হয়। এমন গুণী পিতার পুত্র হিসেবে অশ্বত্থামা ধনুর্বেদের প্রাথমিক শিক্ষাগুলি এমনভাবেই পেয়েছিলেন, যাতে অন্যকে তা শেখানো যায়।
অন্যদিকে কৃপাচার্য হলেন আমাদের পুরাতন গ্রামের সেই চতুষ্পাঠীর সংস্কৃত পণ্ডিতের মতো। তিনি সংসার করেন, চারজনের সমাগমে বক্তৃতা দেন এবং হস্তিনার বড়লোকের বৃত্তিলাভ করে যিনি পরম তৃপ্ত, হৃষ্টপুষ্ট। তাঁর ভিতরে কোনও জ্বালা নেই। মনে আছে, চতুষ্পাঠীর সেই পণ্ডিতমশাই অসুস্থ থাকলে, অন্যত্র যাজনকার্যে ব্যাপৃত থাকলে বা বাড়িতে অতিথি এলে তিনি তাঁর ছাত্র-সমতুল পুত্রকে পাঠিয়ে দিতেন বাড়ির দাওয়ায়। সে পুত্র শাস্ত্র শিক্ষা দিত সমবয়সি ছাত্রদের, পিতার ছাত্রদের। কৃপাচার্যও তাই করতেন। বাড়িতে অশ্বত্থামা আছেন, তিনি তাঁকে নিয়ে যেতেন সঙ্গে, কৌরব-পাণ্ডবদের খানিকক্ষণ শিক্ষা দেবার পরেই তিনি ধরিয়ে দিতেন অশ্বত্থামাকে, অস্ত্রবিদ্যার যতটুকু পাঠ অশ্বত্থামা পিতার কাছে পেয়েছিলেন, সেটুকুই প্রাথমিক শিক্ষার পক্ষে যথেষ্ট ছিল বলেই কৃপাচার্যের পরেই প্রধানত পাণ্ডবদের অস্ত্রাভ্যাসের কার্যে নিযুক্ত হতেন অশ্বত্থামা— ততোহস্য তনুজঃ পার্থান্ কৃপস্যানন্তরং প্রভুঃ।
অশ্বত্থামাকে এইভাবে এগিয়ে দেবার পিছনে ইচ্ছাকৃত কোনও বৃদ্ধি কাজ করছিল কিনা, তা মহাভারতের কবি স্বকণ্ঠে বলেননি। কিন্তু আমাদের কেমন হয়— এর পিছনে একটা বুদ্ধি অবশ্যই কাজ করছে। সাধারণ বাইরের লোকেরা একেবারেই বুঝতে পারছিল না যে, দ্রোণাচার্য প্রচ্ছন্নভাবে আছেন কৃপাচার্যের বাড়িতে। হয়তো দ্রোণও সেটা চাইছিলেন না। কিন্তু দ্রোণকে যেহেতু শেষাশেষি হস্তিনার রাজবাড়িতে বহাল করাই কৃপাচার্যের উদ্দেশ্য, তাই অশ্বত্থামাকে সামনে নিয়ে এসে একদিকে যেমন এই নতুন বালকের সম্বন্ধে এবং তার পিতার সম্বন্ধেও পাণ্ডব-কৌরবদের মনে কৌতূহল জাগানোর কাজটাও হয়ে যাচ্ছে, অন্যদিকে বালক অশ্বত্থামার প্রশিক্ষণে এটাও প্রকট হয়ে উঠবে যে, পিতার শিক্ষায় শিক্ষিত এই বালকই যখন এইরকম অস্ত্রশিক্ষা দিতে পারে, সেখানে তার পিতার অস্ত্রবুদ্ধি কীরকম হতে পারে। আমাদের তাই মনে হয়— হস্তিনাপুরের রাজবাড়িতে বৃত্তিলাভের ক্ষেত্রে অশ্বত্থামা তাঁর পিতার আগমন-পথ প্রশস্ত করেছেন। তবে একই সঙ্গে মনে হয়— এই যে এখনও দ্রোণাচার্য সংবৃত অবস্থায় আছেন, অশ্বত্থামা তাঁর মাতুলের সঙ্গে অস্ত্র-প্রশিক্ষণে আসছেন, এর পরে কোনও এক মুহূর্তে সময়-সুযোগ বুঝে দ্রোণ প্রবেশ করবেন হস্তিনার রাজবাড়িতে— এই সব ভবিষ্যৎ কৌশলের আলোচনা বালক অশ্বত্থামাকে খুব তাড়াতাড়িই সংসার ক্ষেত্রে কঠিন এবং পরিপক্ক করে তুলেছে নিশ্চয়।
লক্ষণীয়, মাতুল কৃপাচার্যের পাশে থেকে এতদিন অশ্বত্থামা পাণ্ডব-ভাইদের অস্ত্রশিক্ষা দিচ্ছেন, কিন্তু তিনি নিজের পরিচয় জানতে দিচ্ছেন না কাউকে। কৃপাচার্যের আদেশে, তিনি প্রশিক্ষণ দিচ্ছেন এবং পাণ্ডবরাও সেই প্রশিক্ষণ গ্রহণ করছেন কৃপাচার্যের আদেশে, কিন্তু কেউ জানতে পারছেন না এই বালক-বীর কে— অস্ত্রাণি শিক্ষয়ামাস নাবুধ্যন্ত চ তং জনাঃ। এই ঘটনায় পাণ্ডব-কৌরবদের কৌতুহল বৃদ্ধি করা ছাড়া আর কী উদ্দেশ্য থাকতে পারে! শেষে দ্রোণাচার্য যখন পরম আশ্চর্যকর অস্ত্রের ইন্দ্রজাল দেখিয়ে পাণ্ডব-কৌরবদের চমৎকার তৈরি করে ভীষ্মের কাছে পৌছলেন, তখন অশ্বত্থামারও পরিচয় প্রকট হল সবার কাছে।
হস্তিনাপুরে পাণ্ডব-কৌরবদের অস্ত্রশিক্ষা দেবার কালে অশ্বত্থামাও কিন্তু তাঁদের অন্যতম সহাধ্যায়ী। বয়সটা যেহেতু সকলের একই রকম, অতএব পাণ্ডব-কৌরব রাজপুত্রদের সঙ্গে অশ্বত্থামাও অস্ত্রশিক্ষা করছেন দ্রোণাচার্যের কাছে। কিন্তু পিতার হৃদয় কী আশ্চর্যরকমের স্নেহশীল এবং প্রাচীন কালের নৈতিক দায়বদ্ধতাও সেখানে কেমন হার মানে, সেটা দ্রোণাচার্যের ব্যবহারে প্রকাশ হয়ে পড়ে। প্রমাণ হয়ে যায়— মন-ব্যাপারটা চিরকালই এক রকম। আধুনিক কালের এক ইস্কুলমাস্টারমশাইকে আমি টিউশনি করতে দেখতাম। তিনি নিজের ছেলেকে অন্য ছাত্রদের সঙ্গে পড়াতে বসাতেন। তাঁর টিউটোরিয়ালে একটি মেধাবী ছাত্র পড়তে আসত। আমি দেখেছি— মাস্টারমশাই তাঁর প্রশিক্ষণের সমস্ত গূঢ়তাগুলি পাঠন-কালে প্রকাশ করতেন না এবং মেধাবী ছাত্রটি চলে গেলেই তিনি নিজের ছেলেকে নিয়ে আবারও বসতেন এবং পদার্থবিদ্যার কূট রহস্যগুলি তাঁকে আলাদা করে বুঝিয়ে দিতেন। সেই মেধাবী ছাত্রটি ইস্কুলের সাধারণ প্রশিক্ষণের কালেই মাস্টারমশাইয়ের এই কূট পক্ষপাতিত্ব ধরে ফেলেছিল। কেন না গুরুমশাইদের নির্বোধ পুত্র ইস্কুলে সকলের আগে বেশি বেশি উত্তর দেওয়া আরম্ভ করেছিল। অশ্বত্থামা কিন্তু এতটা নির্বোধ নন।
এখানেও প্রায় একই রকম কাণ্ড ঘটল প্রায়। গুরু দ্রোণাচার্যের অস্ত্রশিক্ষার আসর তখন পুরো দমে চলছে। শিষ্যদের মধ্যে কে কতটা বুদ্ধিমান, তাও আস্তে আস্তে প্রকট হয়ে উঠছে গুরু দ্রোণাচার্যের চোখে। খোলা মাঠের মধ্যে অস্ত্রশিক্ষা হয়, সকলেই সকলকে দেখে, এর মধ্যে প্রিয় পুত্রটিকে পৃথকভাবে যে তিনি কোনও অস্ত্রকূট শেখাবেন, সে উপায় থাকে না। অথচ পাণ্ডব-কৌরব রাজপুত্রদের সপ্রতিভ বিদ্যা-গ্রহণের ক্ষমতা দেখে স্নেহশীল পিতার ইচ্ছে হয়— তাঁর পুত্র বাড়তি কিছু শিখুক, অন্তত তাঁর শিষ্যদের চেয়ে নিজের আত্মজ পুত্রের বিদ্যা বেশি হোক— এমন একটা বাসনা কাজ করত দ্রোণাচার্যের মনে। কিন্তু বাসনা সত্ত্বেও কোনও সদুপায় বার করতে না পেরে দ্রোণ শেষপর্যন্ত এক অদ্ভুত কৌশল উদ্ভাবন করলেন। সেকালের দিনে ঘরের মধ্যে জলের কল থাকত না, কিন্তু নানা কারণেই জলের দরকার হত বলে গুরুরা শিষ্যদের বলতেন স্নানের সময়ে নদী বা পুষ্করিণী থেকে স্বপ্রমাণানুরূপ ঘট, কলশ অথবা কমণ্ডলু ভরে জল নিয়ে আসার জন্য। ঠিক এইখানেই দ্রোণ একটা বুদ্ধি করলেন।
অন্যান্য সমস্ত শিষ্যদের দ্রোণ একটি বড় কমণ্ডলু দিতেন জল আনার জন্য। একে তো বালকোচিত বয়স, তাতে নদীর জলের তরলতা, তারল্য আর চাপল্য মিশে এমনিই বিলম্ব সৃষ্টি করে। তাঁর মধ্যে আবার কমণ্ডলুর মুখ যথেষ্টই ছোট— জল ভরতে দেরি হয় এবং দেরি হবে বুঝেই দ্রোণ অশ্বত্থামাকে একখানি মুখ-চেতেলো কলসি দিতেন যাতে জল ভরতে দেরি না হয়— পুত্রায় চ দদৌ কুম্ভম্ অবিলম্বনকারণাৎ— এবং দেরি না করার কারণও তাঁকে নিশ্চয় বলা ছিল। যতক্ষণে, যত সময় নিয়ে অন্য বালকেরা নদীতে বাল্য-চাপল্যে কমণ্ডলু-ভরণ করছেন, তাঁর মধ্যে কলশ ভরে জল নিয়ে চলে আসতেন অশ্বত্থামা এবং যতটুকু অবসর মিলত তাঁর মধ্যেই পুরাতন-নতুন অস্ত্রশিক্ষার মধ্যে বিশেষাধানের শিল্পগুলি পুত্রকে শিখিয়ে দিতে আরম্ভ করলেন দ্রোণাচার্য— যাবত্তে নোপগচ্ছন্তি, তাবদস্মৈ পরাং ক্রিয়াম।
এই ঘটনায় অশ্বত্থামার প্রতি দ্রোণাচার্যের স্নেহাতিশয্য প্রমাণ হয় অবশ্যই এবং এমন স্নেহ মর্ত মানুষের অস্বাভাবিকও নয়, কিন্তু সেই কালে পুত্র এবং শিষ্যের প্রতি সমদৃষ্টির যে গুরুগৌরব নিতান্তই কাম্য ছিল, সেই নিরিখে দ্রোণাচার্যের এই পুত্র-পক্ষপাত তাঁর কীর্তি কিছু ম্লান করে বটে, কিন্তু এই স্নেহটুকু তাঁকে সম্পূর্ণ রক্তমাংসের মানুষ করে তোলে। তিনি হয়তো এটাও বুঝতে পারেন না যে, শিক্ষার ক্ষেত্রে এই লুকোচুরি খেলা তাঁর পুত্রের মনে বা অন্য শিষ্যদের মনে কী প্রতিক্রিয়া করতে পারে। কিছু দিনের মধ্যে তো তিনি অর্জুনের কাছে ধরাও পড়ে গেলেন— দ্রোণ আচষ্ট পুত্রায় তৎ কর্ম জিষ্ণুরৌহত। অশ্বত্থামার এই ক্ষিপ্র আগমন মেধাবী অর্জুনের মনে সন্দেহ জাগাল এবং তিনি বারুণাস্ত্রে আপন কমণ্ডলু ভরে গুরুপুত্র অশ্বত্থামার সমসময়ে উপস্থিত হতে আরম্ভ করলেন দ্রোণের কাছে। দ্রোণের কোনও উপায় থাকল না। মেধাবী শিষ্যের তীক্ষ দৃষ্টি এবং চেষ্টা দেখে তিনি তাঁকে বঞ্চিত করতে পারেননি। অতএব অল্পাবসরে ধনুর্বিদ্যার সবিশেষ কূট, যা তিনি অশ্বত্থামাকে শেখাতেন, তা তিনি অর্জুনকেও শিখিয়ে দিতেন— আচার্যপুত্ৰাৎ তস্মাত্তু বিশেষোপচয়েহপৃথক্।
অনেক সময় এমন হয় যে, অতিরিক্ত মেধাবী পিতার পুত্র তেমন মেধাবী হন না, কিন্তু আধার হিসেবে অশ্বত্থামা যথেষ্টই ভাল, অতএব অর্জুনের মতোই বিশেষ কিছু প্রশিক্ষণ লাভের যথেষ্ট উপযুক্ত ছিলেন তিনি। অর্জুনকে যেমন কোনওভাবেই তাঁর স্নেহাধিক্য এবং পক্ষপাত থেকে দূরে সরিয়ে রাখতে পারেননি দ্রোণ, একইভাবে পুত্র অশ্বত্থামাকেও তিনি ধনুশ্চালনার সমস্ত কূট রহস্য শিখিয়ে দিয়েছিলেন অন্য অমেধাবী অক্ষম শিষ্যদের অগোচরে। অস্ত্রশিক্ষা-বর্ণনার শেষে কে কোন ধরনের অস্ত্রবিদ্যায় পটু হয়ে উঠলেন— এই ব্যাপারে মহাভারতে যখন মন্তব্য করা হচ্ছে, তখন মহাভারতের নিরপেক্ষ বক্তা মন্তব্য করেছেন যে, ধনুর্বিদ্যার অন্তর্গঢ় রহস্যের জ্ঞান অশ্বত্থামার যত হয়েছিল, দ্রোণের অন্যান্য শিষ্যেরা— একম অর্জুন ছাড়া— তার ধারে-কাছেও যেতে পারেননি— অশ্বত্থামা রহস্যেষু সর্বেস্বভ্যধিকোহভবৎ। এখানে ‘রহস্য’ শব্দটার মধ্যেই যেহেতু এক অন্তরাল-চর্যার ইঙ্গিত আছে, তাতে বুঝতে পারি— পুত্র অশ্বত্থামার জন্য দ্রোণের পৃথক কিছু প্রয়াস এবং চেষ্টা অবশ্যই ছিল, যে-কারণে ধনুর্বেদের গূঢ় রহস্যভেদে অশ্বত্থামা সমস্ত দ্রোণ-শিষ্যদের মধ্যে সর্বাধিক কৃতিমান হয়ে উঠেছিলেন।
পাণ্ডব-কৌরবদের সমবেত অস্ত্রশিক্ষার জগতে অশ্বত্থামার স্থিতি-নিবাস এবং মেলামেশার মধ্যে সহবাস-পরিচয়-বশত এমন কোনও বৃত্তি তাঁর মধ্যে তখনও তৈরি হয়নি, যাতে পাণ্ডব-কৌরবের যে কোনও একজনের সঙ্গেও তাঁর বন্ধুত্বের সমপ্রাণতা তৈরি হয়। নিজেকে তিনি একটু পৃথক দূরত্বে রাখাটাই বেশি পছন্দ করতেন এবং তাঁর স্বভাবটাও খুব মিশুকে একাকার হয়ে যাবার মতো ছিল না। হয়তো বা পঞ্চালরাজ দ্রুপদের সঙ্গে তাঁর পিতার বন্ধুত্বের মাখামাখি এবং তাঁর পরিণাম রাজা এবং রাজপুত্রদের সম্বন্ধে তাঁকে খানিকটা সংশয়ী করে তুলেছিল বলেই অশ্বত্থামা নিজের সম্বন্ধে একটু বেশিই সচেতন ছিলেন। কৌরবদের রাজবাড়িতে বৃত্তিভোগী পিতার আশ্রয়ে বসবাস করলেও নিজের সত্তা বজায় রেখে নিজের চারদিকে একটা বীরোচিত দূরত্বের আবরণ ঘনিয়ে নিয়েছিলেন অশ্বত্থামা। অবশ্য এ-ব্যাপারে তাঁর স্বভাবের চেয়েও বেশি সুবিধে দিয়েছিল তাঁর জাতিগত ব্রাহ্মণ্য এবং তৎকালীন গুরু-শিষ্য সম্বন্ধের পরম্পরাগত সুযোগ।
এ-কথা মানতেই হবে যে, সেকালের দিনে ব্রাহ্মণ ব্রাহ্মণের বৃত্তিত্যাগ করলেও, যজন-যাজন, অধ্যয়ন-অধ্যাপনা বিসর্জন দিলেও তাঁর জাতিগত সম্মান থেকে তাঁকে খুব একটা বঞ্চিত হতে হত না। এ-ব্যাপারে তাঁর নিজের ব্রাহ্মণ-সমাজে নিন্দামন্দ, গর্হণ-তর্জন যতই চলুক, সমাজের অবশিষ্ট বর্ণ ক্ষত্রিয়-বৈশ্য-শূদ্রেরা বৃত্তিত্যাগী ব্রাহ্মণদেরও সম্মান করতেন যথেষ্ট। এ-ব্যাপারে স্বয়ং মনু-মহারাজও খানিকটা দায়ী। বৃত্তিত্যাগী, শুধুমাত্র স্কন্ধলগ্ন উপবীতের সংস্কারে জাতিভুক ব্রাহ্মণদেরও তিনি এমন একটা পৃথক স্থানে বসিয়ে রেখেছিলেন, যাতে অবশিষ্ট বর্ণেরা সেই সব ব্রাহ্মণদের নিজেদের সমান ভাবতেন না। আড়ালে-আবডালে অথবা সাময়িক কোনও আচ্ছন্নতায় এঁরা যে এঁদের কোনও গালাগালি দিতেন না, অথবা তিরস্কার-ভর্ৎসনাও করতেন না, তা নয়। কিন্তু সাধারণভাবে যাঁরা উপবীত-সর্বস্বতায় ব্রাহ্মণের সংজ্ঞা বা ‘ব্রাহ্মণব্রূব’ বলেও চিহ্নিত হতেন, অবশিষ্ট বর্ণের কাছে তাঁদেরও একটা লোক দেখানো সম্মান ছিল। এই সুযোগটা দ্রোণও যেমন ভোগ করতেন, তেমনই ভোগ করতেন অশ্বত্থামা, এবং পাণ্ডব-কৌরবদের কাছে আরও একটা সম্মান তিনি পেতেন, সেটা গুরুপুত্রের সম্মান। শাস্ত্র গুরুপুত্রের জন্য এই সম্মান বিধান করেছে। শাস্ত্র বলেছে গুরুর পুত্র-কন্যাকে গুরুর মতোই মান্য করবে— গুরুবৎ গুরুপুত্রেষু— হয়তো শিক্ষাদাতা গুরুর ঋণটুকু শিষ্যেরা অতিশ্রদ্ধায় স্মরণ করতেন বলেই গুরুর পুত্র-কন্যাদেরও এই সুযোগটুকু ছিল। কিন্তু এটা সুযোগই শুধু নয়, শিষ্য এবং শিষ্যস্থানীয়েরা গুরুর সঙ্গে গুরুপুত্রের সম্মাননার ক্ষেত্রে যথেষ্ট আন্তরিকও ছিলেন। আমাদের প্রকৃত প্রস্তাবে যেটা খুব বেশি লক্ষণীয়, সেটা হল— অশ্বত্থামা এই সমস্ত সামাজিক সংস্কারগুলি সম্বন্ধে যথেষ্ট সচেতন ছিলেন। সুযোগ বললে সুযোগ নেওয়া, অথবা অধিকার যেখানে আছে, তাঁর সুব্যবহার করার মধ্যে আপাত কোনও সামাজিক অন্যায় নেই বলেই অশ্বত্থামা ব্রাহ্মণ্য এবং পিতৃগৌরবের অধিকার— দুটোই খুব সচেতনভাবে ভোগ করেছেন এবং তা খুব ছোট থেকেই।
পাণ্ডব-কৌরবদের অস্ত্রশিক্ষার শেষে যেদিন পরীক্ষা-প্রদর্শনী আরম্ভ হল, সেদিন গুরুর আসনে বসা দ্রোণাচার্য-কৃপাচার্যের সঙ্গে অশ্বত্থামাও কিন্তু নিযুক্ত ছিলেন পরীক্ষাভূমির রঙ্গ-নিয়ন্ত্রণে। অর্থাৎ গুরু হিসেবে দ্রোণ এবং কৃপ যা করছিলেন, অশ্বত্থামাও কিন্তু প্রায় সেই অধিকারেই নিযুক্ত। বয়সে তাঁদের চেয়ে কম হলেও তিনি সমবয়সি আচার্য-শিষ্যদের গতিবিধি নিয়ন্ত্রণ করছিলেন গুরুপক্ষে দাড়িয়ে গুরুপুত্রের গহন সম্মান বহন করেই। অস্ত্রপরীক্ষার রঙ্গভূমিতে ভীম এবং দুর্যোধন যখন পরস্পরের স্পর্ধায় পরীক্ষার বদলে বারবার প্রায় যুদ্ধে জড়িয়ে পড়ছিলেন, এই অবস্থায় দ্রোণাচার্য পুত্র অশ্বত্থামাকে আদেশ দিলেন— এই দুই মহাবীরকে তাড়াতাড়ি সামলাও, এঁরা দুজনেই সমকক্ষ বীর, এঁদের বারণ করো, নইলে এই পরীক্ষার কেন্দ্রে অবাঞ্ছিত অস্থিরতা তৈরি হবে, তুমি আটকাও এঁদের— বারয়ৈতৌ মহাবীর্যৌ কৃতযোগ্যাবুভাবপি। পিতার আদেশে অশ্বত্থামা উদ্যত-আয়ুধ ভীম এবং দুর্যোধনের সামনে গিয়ে পরস্পরের সন্নিকর্ষ বারণ করে দাড়ালেন। অশ্বত্থামার গম্ভীর ইঙ্গিত এবং মৌখিক আদেশ মানতে বাধ্য হলেন দুই বীর, তারা সম্বরণ করলেন উদ্যত ক্রোধ এবং তা গুরুপুত্র অশ্বত্থামার সম্মানে।
মহাভারতে কুরু-পাণ্ডবদের অস্ত্ররঙ্গদর্শনের সময় স্বভাবতই আমাদের নজর থাকে ভীমের দিকে, দুর্যোধনের দিকে অথবা অর্জুনের দিকে এবং পরীক্ষা-ভূমিতে সদ্য-সমাগত কর্ণের দিকে। এত কিছুর মধ্যে দ্রোণের ওই আদেশ অথবা অশ্বত্থামার ওই যুদ্ধ-নিবারণের দিকে আমাদের দৃষ্টি নিবদ্ধ হয় না— নিতান্ত সাধারণ ঘটনা বলেই। কিন্তু আমাদের ধারণা, এই পরীক্ষা পরিচালনার মধ্যেও গুরুর সঙ্গে গুরুপুত্রের এই ভূমিকাটিকে একটা সামান্য ঘটনা বা গুরুর আদেশমাত্র না ভেবে এটাকে তখনকার কালের সামাজিক তাৎপর্যেই ভাবনা করা উচিত। লক্ষণীয়, এই যে নিজের পুত্রকে ব্রাহ্মণ্য এবং গুরুর পরম্পরায় গুরুর গুরুত্বে পৃথক করে ফেলা, এই অভ্যাসটা কিন্তু পিতা হিসেবে দ্রোণই তৈরি করে দিচ্ছেন, যাতে সেটা অশ্বত্থামারও এক পৃথক অন্তরবোধ সৃষ্টি করে, যাতে তিনি বোঝেন— তিনি এই বিরাট শিষ্যকুলের প্রত্যক্ষ গুরু না হলেও গুরুবৎ মান্যতার স্থানে আছেন। এবং এই পৃথকত্ব আরও এই কারণে যাতে কৌরব-পাণ্ডবের শিষ্য-সমাজও বোঝে যে অশ্বত্থামা তাঁদের সমবয়সি সহাধ্যায়ী হলেও তাঁকে মান্যতা দিতে হবে।
এই তো দেখুন, ভীম এবং দুর্যোধনের মতো স্পর্ধিত দুটি মানুষও পরস্পরের প্রতি উদ্যত ক্রোধ দমন করে অশ্বত্থামার বারণ মেনে নিলেন পরম মান্যতায়— তত স্তাবুদ্যতক্রোধৌ গুরুপুত্রেণ বারিতৌ। আবারও একটু পরেই অশ্বত্থামাকে দেখেছি সেই নিয়ন্ত্রক শাসকের ভূমিকায়। অস্ত্র-পরীক্ষার রঙ্গভূমির দ্বারদেশে এসে দাড়ালেন কর্ণ। অর্জুনের অস্ত্র-প্রদর্শনীর চমৎকার তখন সবেমাত্র শেষ হয়েছে। তাঁকে সম্পূর্ণ সমাহ্বানের ভঙ্গিতেই যখন রঙ্গদ্বারে উপস্থিত হলেন কর্ণ, তখন পাণ্ডবের প্রতিপক্ষতা করার জন্যই দুর্যোধন তাঁর একশো ভাইদের নিয়ে কর্ণকে অভ্যর্থনা করার জন্য দাড়িয়ে উঠে শোরগোল পাকিয়ে তুললেন। এই সময়েও আমরা গুরুপুত্র অশ্বত্থামাকে দেখছি— তিনি এই উচ্চৈঃস্বর উৎসাহ-উদ্যম নিরসন করছেন দুই হাতের নিবারণ-মুদ্রা আস্ফালিত করে— উত্থিতং পৰ্য্যবারয়ৎ। দুর্যোধনের একশো ভাইয়ের সমাজ, তাঁদের সম্মিলিত চিৎকার নিবারণ করা খুব সহজ কথা নয়। কিন্তু গুরুবৎ মান্য গুরুপুত্রের এই তাত্ত্বিক ক্ষমতাই কিন্তু একশো ভাই দুর্যোধনের অভ্যুত্থান সাময়িকভাবে নিবারিত করার পক্ষে যথেষ্ট ছিল— অশ্বত্থামা তু সহিতং ভ্রাতৃণাং শতমুর্জিতম্।
এই যে সমবয়সি এবং সহাধ্যায়ী হওয়া সত্ত্বেও গুরুপুত্রের এই যে মান্যতা, যাকে তাত্ত্বিক বা তত্ত্বগত মান্যতা বলাটাই আমরা বেশি পছন্দ করি— এই তাত্ত্বিকতার কিন্তু বিরাট একটা মিশ্রক্রিয়া আছে; সেই মিশ্ৰক্ৰিয়া গুরুপুত্রের মধ্যেও যেমন কাজ করে, তেমনই কাজ করে শিষ্যদের মনেও। বাস্তব জগতে বিভিন্ন ধর্মসংস্থায় গুরুপুত্রের এই তাত্ত্বিক মান্যতা এবং তাঁর বাস্তব সমস্যা আমি নিজের চোখে দেখেছি! এক দেখেছি, গুরুপুত্রেরা যদি পিতার সদ্‌গুণ সবটাই লাভ করেন, পিতার মতোই যদি তারা সদাচার পালন করেন এবং পিতার মতোই সাত্ত্বিক বিভূতি লাভ করেন, তা হলে গুরুপুত্রেরা পিতার স্থান প্রতিপূরণ করেন অতিসহজেই। কিন্তু গুরুপুত্রের আধার যেখানে ভাল নয়, সদাচার-সংযমও যেখানে অনেকটাই যান্ত্রিকতায় সীমাবদ্ধ, এবং পিতার অধিষ্ঠান-প্রতিষ্ঠান টিকিয়ে রাখাটার পিছনে যখন গুরুপুত্রদের সার্থবুদ্ধি কাজ করে, সেখানেই কিন্তু সেই মিশ্রক্রিয়া এবং জটিলতার সৃষ্টি হয়। গুরুপুত্র নিজেই বুঝতে পারেন যে, তাঁর সম্মান-মান্যতা তাঁর পিতার মতো নয়, অথচ শাস্ত্রীয় তাত্ত্বিকতায় তাঁর সেই সম্মান প্রাপ্য— সেইখানেই জটিলতা আরও বাড়ে। কেন না শিষ্যরা যদি বা কোনও মতে গুরুপুত্রদের সেই তাত্ত্বিক সম্মান প্রদর্শনও করেন, তবে তাঁর মধ্যেও যান্ত্রিকতা থাকে এবং আড়ালে আবডালে কখনও কখনও তাঁদের অসম্মান প্রকটও হয়ে ওঠে, এমনকী কখনও কখনও আক্রোশও। ফলে এখানেও এক ধরনের জটিলতা কাজ করে, যা অনেক সময়েই সঠিক এবং স্বাভাবিক। তবে শিষ্যদের মানসিক এবং সাত্ত্বিক স্থিতিও এখানে খুব গুরুত্বপূর্ণ। শিষ্যদের মানস-আধার যদি প্রত্যক্ষ গুরুর প্রতি অত্যন্ত শ্রদ্ধাপরিপূর্ণ হয়, তবে গুরুপুত্রদের প্রতি বিনয়াবনত মান্যতা অনেক সময়েই গুরুর ঋণ পরিশোধের অপর পর্যায় হিসেবে ব্যবহৃত হয়। কিন্তু অসামান্য মানসিক এবং সাত্ত্বিক গুণে গুরুপুত্র যদি গুরুর সমান বা অধিক না হন, তা হলে জটিলতা উভয়তই তৈরি হয়— গুরুপুত্রের মনেও, শিষ্যের মনেও।
অশ্বত্থামা হস্তিনার রাজবাড়িতে বড় হতে লাগলেন গুরুপুত্রের মর্যাদায়, পিতা দ্রোণাচার্যের ছত্রচ্ছায়ায়। দ্রোণাচার্যের বংশ-পরম্পরাগত ব্রাহ্মণ্য, তাঁর ব্যক্তিত্ব, সততা এবং প্রভাব তাঁকে এতদিনে ধৃতরাষ্ট্রের মন্ত্রিসভার অন্যতম সদস্য করে তুলেছে। কৌরব রাজবাড়ির বৃত্তি এবং ভরণ তাঁকে যেহেতু পুষ্ট করে, তাই গুরুর গৌরব লাভ করলেও সর্বত্র নিরপেক্ষ যুক্তিতে বিচার করা তাঁর পক্ষে সম্ভব হয় না। অশ্বত্থামাও কিন্তু সেই পরিমণ্ডলের মধ্যেই মানুষ হচ্ছেন। কঠিন দারিদ্রের মধ্যে চলতে চলতে হঠাৎ এই সসম্মান বৈভবের আস্বাদন দ্রোণাচার্যকেও যেমন খানিকটা স্থির পরিতুষ্টি দিয়েছে, পুত্র অশ্বত্থামাও সেই পরিপূর্ণতায় তুষ্ট আছেন। বস্তুত বড় রাজবাড়ির রাজনৈতিক জটিলতার একটা মোহ আছে, নইলে দুর্যোধনের কাছে অঙ্গরাজ্যের অভিষেক লাভ করেও কর্ণ যেমন অঙ্গরাজ্যের শাসন-কর্মে ফিরে গেলেন না কোনওদিন, তেমনই দ্রোণও তো দ্রুপদরাজাকে শিষ্যমাধ্যমে হারিয়ে দিয়ে অর্ধেক পঞ্চালের অধিকার লাভ করেছিলেন, কিন্তু তিনিও তো কোনওদিন পঞ্চালে রাজত্ব করতে গেলেন না, এমনকী পুত্র অশ্বত্থামাও এই স্বাধীন বিচরণের মধ্যে যাননি। বোধ করি, স্বাধীন রাজ্যশাসনের জন্য যে পরিশ্রম প্রয়োজন, যে কূটনৈতিক বুদ্ধির প্রয়োজন এবং সর্বোপরি প্রজাকল্যাণকামিতায় যে ত্যাগ-বৈরাগ্যের প্রয়োজন, সেগুলির তুলনায় অতি-সহজলব্ধ হস্তিনাপুরের এই অন্নপান এবং রাজনৈতিক ব্যক্তি-গৌরব অনেক বেশি আস্বাদ্য ছিল বলেই এঁরা সবাই নতুন রাজ্যের সংশয়িত সম্ভাবনা ত্যাগ করে হস্তিনাপুরেই পড়ে রইলেন ধৃতরাষ্ট্র এবং দুর্যোধনের রাজনৈতিক আবর্তের মধ্যে।
কুরু-পাণ্ডবের অস্ত্রগুরু দ্রোণাচার্য, তাঁর পুত্র অশ্বত্থামা— গুরু হওয়ার দূরগত সম্পর্কের কারণেই বারবার তাঁকে খুঁজে পাই না মহাভারতের মৌল ঘটনাগুলির মধ্যে। দ্রৌপদীর স্বয়ংবর-সভায় পাঞ্চাল রাজকুমার ধৃষ্টদ্যুম্ন রাজনামকীর্তনের মধ্যে অশ্বত্থামার নাম করছেন বটে, তিনি বলছেন বটে— তোমার জন্য এঁরা সব উপস্থিত হয়েছেন, পাঞ্চালী— ত্বদর্থম্ আগতা ভদ্রে— কিন্তু অশ্বত্থামা ঠিক বিবাহার্থী হয়ে এসেছেন বলে মনে হয় না আমাদের। দেখতে কম সুন্দর ছিলেন না তিনি। অন্তত তাঁর আকৃতির বর্ণনায় তিনি অতিশয় সুপুরুষ, গোটা রাজ্যের মধ্যে অন্যতম দর্শনীয় পুরুষ— যেষাং রাষ্ট্রে নিবসতি দর্শনীয়ো/ মহেস্বাসো শীলবান্ দ্রোণপুত্রঃ। তাঁর চোখদুটি পদ্মের পাপড়ির মতো— বীরঃ কমলপত্রাক্ষঃ। অশ্বত্থামার দেহের গঠন এত শক্তপোক্ত এবং কঠিন যে, বৃষবাহন শিবের বৃষটির স্কন্ধ, নেত্র, গতি এবং কণ্ঠস্বরের সঙ্গে অশ্বত্থামার এই গুণগুলির তুলনা করা হয়েছে। আসলে বৃষের তুলা হয় কাঠিন্য এবং গম্ভীরতার প্রতীকে— স্থাণোর্বৃষস্য সদৃশং স্কন্ধনেত্রগতিস্বরৈঃ। অশ্বত্থামার শরীরের সমস্ত অঙ্গ খুব সুন্দর বটে, কিন্তু স্থূল দীর্ঘ বাহু, বিশাল বক্ষস্থল এবং অসম্ভব কঠিন ব্যক্তিত্বের সঙ্গে তাঁর মুখখানি ব্যাঘ্রের মতো ভীষণ-দর্শন বলেই— পুষ্টশ্লিষ্টায়তভুজং… ব্যাঘ্ৰাস্যং মেরুগৌরবম্— তাঁর মুখে চাঁদের কাব্যিক স্নিগ্ধতাটুকু তেমন ঠাহর করা যায় না বোধহয়।
এই অসাধারণ রূপ এবং পুরুষালি তেজঃশক্তি থাকা সত্ত্বেও দ্রৌপদীর স্বয়ংবর সভায় অশ্বত্থামার নামমাত্র কীর্তিত হয়েছে এবং তাও হয়তো দুর্যোধনের সঙ্গে আসায়। বস্তুত অশ্বত্থামা বিবাহার্থী হয়ে আসেননি এবং বিবাহ করার কোনও ইচ্ছেও তাঁর ছিল না। সারা জীবন তিনি ব্রহ্মচারীই রয়ে গেছেন। মানসিকতায় ব্রহ্মচারী থাকার এই ভাবনা সত্ত্বেও তিনি দুর্যোধন-ভাইদের সঙ্গে পঞ্চালে এসেছিলেন স্বয়ংবর-রঙ্গ দেখতে, অনুমানটা যে ঠিকই তা প্রমাণ হয়ে যায়, যখন দ্রৌপদীর বৈবাহিক পর্ব শেষ হয়ে গেল এবং দুর্যোধন সকলকে নিয়ে বাড়ি ফিরছেন। বিয়ে করতে এসে মেয়েও পেলেন না, ব্রাহ্মণবেশী অর্জুন-ভীমের সঙ্গে দলবল নিয়ে যুদ্ধেও পেরে উঠলেন না দুর্যোধন। এই অবস্থায় তিনি যখন বিমনা হয়ে ফিরে আসছেন, তখন তাঁর অনুগত বাহিনীর মধ্যে কর্ণ এবং শকুনির সঙ্গে কৃপাচার্য এবং অশ্বত্থামাকেও দেখতে পাচ্ছি— অশ্বত্থাম্না মাতুলেন কর্ণেন চ কৃপেণ চ।
খানিকটা যেন ম্লান, ক্লান্ত, খানিকটা যেন অপমানিত দুর্যোধনের সঙ্গে অশ্বত্থামার এই প্রত্যাবর্তনটা খুব বড় কথা নয়। যেটা খুব বড় বলে মনে হয়, সেটা হল— অশ্বত্থামাকে আমরা দুর্যোধনের পাশাপাশি থাকতে দেখছি। বিবাহার্থী না হয়েও তিনি দুর্যোধনের সঙ্গে পঞ্চাল-নগরে গিয়েছিলেন। আজ দুর্যোধনের দুঃখের দিনেও অশ্বত্থামা তাঁর সঙ্গে সঙ্গেই আসছেন। পরম সখার মতো না হলেও দুর্যোধনের সমস্ত অস্থিরতার পাশাপাশি থাকার এই তো আরম্ভ। দুর্যোধনের সব কিছু যে তিনি খুব সহ্য করতে পারতেন, তা নয়, কিন্তু হস্তিনাপুরের রাজার বৃত্তিভোগী মানুষ হিসেবে দুর্যোধনের বশংবদ গোষ্ঠীতে অন্তর্ভুক্ত থাকাটা এইভাবেই অভ্যাস হয়ে যাচ্ছিল অশ্বত্থামার।
দ্রৌপদীর সঙ্গে বিয়ের পর রাজনৈতিক কারণে যখন পাণ্ডবদের পৃথক ব্যবস্থা করতেই হল ইন্দ্রপ্রস্থে, তখন ব্রাহ্মণ-সজ্জন অনেকেই হস্তিনাপুরের নিবাস ছেড়ে ইন্দ্রপ্রস্থে চলে গিয়েছিলেন। পাণ্ডব-ভাইদের ওপর যথেষ্ট স্নেহ থাকা সত্ত্বেও, এমনকী দুর্যোধনের স্বভাবে বিরক্ত হয়ে রাজসভায় পাণ্ডবদের পক্ষে সওয়াল করলেও দ্রোণাচার্য-কৃপাচার্য কিন্তু ইন্দ্রপ্রস্থে চলে যাননি। ফলত অশ্বত্থামারও কোনও প্রশ্ন আসেনি হস্তিনাপুর ত্যাগ করার। যেটা আশ্চর্য লাগে, সেটা হল— ভীষ্ম না হয় কৌলিক কারণে পিতৃ-পিতামহের পরম্পরাগত রাজ্য ত্যাগ করে ইন্দ্রপ্রস্থে প্রয়াণ করেননি, কিন্তু দ্রোণ-কৃপ-অশ্বত্থামার কী কারণ ছিল দুর্যোধনের সঙ্গ লাভ করার? অবশ্য এ-কথা মানতেই হবে যে, দ্রোণ-কৃপ প্রধানত ভীষ্মের অনুদানেই বৃত্তিলাভ করতেন বলে নিজেরা মনে করতেন এবং সেইজন্যই বৃদ্ধ পিতামহের সাজাত্যে অন্যত্র চলে যাওয়াটা পছন্দ করেননি হয়তো।
কিন্তু আমাদের মনে হয়, ভীষ্মের তথাকথিত অনুদান-মাহাত্ম্যের চাইতেও— কেন না, ভীষ্ম রাজাও নন এবং রাজা দুর্যোধন তাঁর কথা শুনে চলেনও না— অতএব সেই স্ব-ভাবিত আত্মতৃপ্তির চাইতেও পুরাতন আশ্রয়ের নিশ্চিন্ততা এবং এতকালের মন্ত্রী-সমান ক্ষমতার আস্বাদন হঠাৎ করে তাঁদের ইন্দ্রপ্রস্থের সংশয়িত জীবনের দিকে নিয়ে যেতে পারেনি। দ্রোণ-কৃপ পাণ্ডবদের ভালবাসেন, তাঁদের বহুমাননও করেন, কিন্তু দুর্যোধন-কর্ণদের সঙ্গে অশ্বত্থামার একবয়স্যতা এবং সহবাস-বিনোদন অশ্বত্থামাকে পাণ্ডবদের সম্বন্ধে সেই বিশ্বাস এবং সেই মুগ্ধতা দিতে পারেনি, যাতে বাপ-মামা দ্রোণ-কৃপের মতো তাঁর মনে হয় পাণ্ডবরাই সবচেয়ে ভাল, তাঁদের কোনও দোষ নেই এবং কোনও অন্যায় না করেও তাঁরা বারবার শাস্তি ভোগ করেন। অথচ যুবশক্তি এবং যৌব-সততার প্রতীক-ভাবনায় দ্রোণ-কৃপ যা পারেননি, অশ্বত্থামার তাই পারা উচিত ছিল, তিনি পাণ্ডব-রাজধানীতে নাই যান, কিন্তু দ্রোণ-কৃপের মতো পূর্ণ প্রাণে পাণ্ডবদের সমর্থনও কি তিনি করতেন? আমাদের সন্দেহ আছে এবং সেই সন্দেহ শেষে প্রমাণসহ হয়ে উঠবে।
দ্রৌপদীর বিয়ের সময় তিনি যেমন দুর্যোধনের সঙ্গে সঙ্গে ছিলেন, তেমনই ইন্দ্রপ্রস্থে যুধিষ্ঠিরের রাজসূয় যজ্ঞের সময়েও তিনি বাবা-মামা এবং অবশ্যই দুর্যোধনের সঙ্গে পাণ্ডবগৃহে নেমন্তন্ন খেতে গেছেন— অশ্বত্থামা কৃপো দ্রোণঃ সৈন্ধবশ্চ জয়দ্রথঃ। বিশিষ্ট অতিথিদের প্রত্যুদ্‌গমন করে যুধিষ্ঠির যখন ঘরে নিয়ে আসছেন, তখন প্রথমেই সুনির্বাচিত সেই ক্ষুদ্র দলটির মধ্যে আমরা যে গুরুত্বপূর্ণ মানুষগুলিকে দেখতে পাচ্ছি, তারা হলেন— ভীষ্ম, দ্রোণ, কৃপ, অশ্বত্থামা, দুর্যোধন এবং দুর্যোধনের এক ছোট ভাই বিবিংশতি। যুধিষ্ঠির তাঁর যজ্ঞকার্যে এঁদের সহায়তা চেয়েছেন এবং দুর্যোধন-দুঃশাসনের সঙ্গে অশ্বত্থামাকেও তিনি নতুন কর্মভার দিয়েছেন। যজ্ঞস্থলে যত ব্রাহ্মণ-সজ্জন উপস্থিত হবেন, তাঁদের জন্য যত দান নির্দিষ্ট হয়েছিল যুধিষ্ঠিরের তরফ থেকে, সেই দান যাতে ব্রাহ্মণেরা প্রত্যেকেই প্রতিগ্রহণ করেন, একজনও যাতে বঞ্চিত না হন, এই বিষয়ে সুপ্রযুক্ত অধিকার দেওয়া হয়েছিল অশ্বত্থামাকে— পরিগ্রহে ব্রাহ্মণানাম্‌ অশ্বত্থামানম্‌ উক্তবান্‌। অশ্বত্থামা নিজে ব্রাহ্মণ-বংশজ বলে তৎকালীন স্বগন্ধী গোষ্ঠীর দানগ্রহণের ব্যাপারটা তিনি বুঝবেন বলেই যুধিষ্ঠিরের বিশ্বাস হয়েছিল, অন্যদিকে ক্ষত্রিয়ের বৃত্তিগ্রহণ করার ফলে ক্ষত্রিয়ের সহবাস-পরিচয়ে অশ্বত্থামার মধ্যে সেই তীব্র একাগ্রতা থাকার কথা, যাতে কর্তব্য-কর্মে তাঁর কোনও ভুল হবে না বলেই যুধিষ্ঠির তাঁকে এই অধিকারে নিযুক্ত করেছিলেন।
॥ ৩ ॥
যুধিষ্ঠিরের রাজসূয় যজ্ঞ শেষ হয়ে যাবার পর অশ্বত্থামাকে আমরা বহুকাল উল্লিখিত হতেই দেখিনি ব্যাসের লেখনীতে। কুরুবাড়ির ভিতরের রাজনীতির সঙ্গে পাণ্ডবদের প্রতি দুর্যোধনের আক্ষেপ-অধিক্ষেপ এবং বিদ্বেষের মাত্রা এমন পরিমাণে বেড়েছিল, যাতে করে বহিরাগত অথচ ঘরের মানুষ হিসেবে অশ্বত্থামার অংশগ্রহণের কোনও প্রশ্ন ওঠে না। বস্তুত এই সময়টা অশ্বত্থামার কাছে বড় বিভ্রান্তির সময়। এই সময়ে দুর্যোধনের পীড়াপিড়িতে পাশাখেলার কপটতা শুরু এবং সেই সূত্রেই পাণ্ডব কুলবধূ দ্রৌপদীর ওপর চরম অপমান ঘনিয়ে আসে দুর্যোধন-দুঃশাসন-কর্ণের হাতে। বেশ বুঝতে পারি— এই সব সময়ে চরম একটা বিভ্রান্তি তৈরি হয়েছে অশ্বত্থামার মতো যুব-জনের হৃদয়ে। পিতা দ্রোণাচার্য ধৃতরাষ্ট্রের মন্ত্রিসভায় বসে দুর্যোধনের অন্যায় কার্যগুলি দেখছেন। সময়ে সময়ে ভীষ্মের সঙ্গে গলা মিলিয়ে তিনি বিভিন্ন অন্যায়ের প্রতিবাদ করছেন বটে, কিন্তু সেই প্রতিবাদ কখনও এমন মাত্রায় পৌঁছোতে পারছে না, যাতে করে তিনি কৌরব রাজবংশের আশ্রয় ত্যাগ করে চলে যেতে পারেন।
যুবক অশ্বত্থামা এই পরিস্থিতিগুলি দেখছেন নিশ্চয়। নিশ্চয় তিনি বুঝতে পারছেন যে, তাঁর পিতার অবস্থাটা পিতামহ ভীষ্মের মতো নয়। ভীষ্ম যেহেতু কৌরবের, পাণ্ডবের এক পিতামহ এবং তিনি যেহেতু কুরুবাড়ির প্রাচীনতম মূল, তাই হস্তিনাপুরের প্রাচীন ঘর ছেড়ে যাওয়াটা তাঁর পক্ষে যত কঠিন, দ্রোণাচার্যের কাছে তাই ভীষ্মের অবস্থান অনুকরণীয় হয়ে ওঠে না। অথচ কৌরবদের শত অন্যায় দেখেও, পাণ্ডবদের প্রতি সহমর্মিতা থাকা সত্ত্বেও দ্রোণাচার্যও কৌরবদের নিশ্চিন্ত আশ্রয় ছেড়ে যান না। এই অবস্থাটা নিশ্চয়ই যুবক অশ্বত্থামাকে বড় বিভ্রান্ত করে। অশ্বত্থামা এটাও বোঝেন যে, শুধুমাত্র কৌরবদের অন্নঋণ নয়, এর পিছনে আছে আরও এক ধূসর বিদ্বেষ, যাতে দ্রোণাচার্য পাণ্ডবদের পক্ষে চলে যেতে পারেন না রাতারাতি। পঞ্চালরাজ দ্রুপদ পাণ্ডবদের শ্বশুর, তিনি দ্রোণাচার্যের চিরশত্রু। তাঁর রাজ্যের একাংশ নীতিগতভাবে যতই দ্রোণের হাতে আসুক, দ্রুপদের সঙ্গে শত্রুতা তাঁর কমেনি, বরঞ্চ দ্রুপদের দিক থেকে সেই শত্রুতা আরও বেড়েছে।
অথচ অশ্বত্থামার মতো এক যুবকের হৃদয় যতটুকু বোঝা যায়, তাতে যেমন প্রতিবাদী তিনি যখন-তখন হতে পারতেন, পাণ্ডবদেব অনর্থকালে কিন্তু তেমনটা তিনি হননি। পাণ্ডবদের ওপর দুর্যোধন-শকুনির ওই কপট পাশার অধিক্ষেপ তিনি ভাল মনে নিতে পারেননি। রাজসভায় কুলবধু দ্রৌপদীর অপমান তাঁকে দেখতে হয়েছে তৃতীয় ব্যক্তির ঔদাসীন্যে, কিন্তু তাই বলে এই অসভ্যতা তিনি মন থেকে মেনে নিতে পারেননি এতটুকু। কিন্তু এত ঘটনার মধ্যে একবারও আমরা তাঁর ব্যাঘ্রের মতো কঠিন মুখখানি দেখিনি, একবারও উচ্চারিত হয়নি সেই কঠিন প্রতিবাদ, যা তাঁকে অন্য মাহাত্ম্য দিতে পারত। তাই বলে তিনি প্রতিবাদ করা জানেন না, এমন নয়। বারবার তাঁকে সেই ভূমিকায় আমরা দেখতে পাব, কিন্তু পাণ্ডব-কৌরবদের ঘটনা-দুর্ঘটনার মূল বিবরণের মধ্যে সেইসব প্রতিবাদ নিতান্তই ব্যক্তিগত এবং অহেতুক মনে হয়। আসলে পাণ্ডবদের প্রতি সমস্ত প্রশ্রয় হৃদয়ে পোষণ করেও কৌরবগৃহে পিতা দ্রোণাচার্যের অবস্থানটাই অশ্বত্থামাকে কেমন এক বিভ্রান্ত যুবকে পরিণত করেছে।
এমনিতে অশ্বত্থামা সম্মান কিছু কম পেতেন না। ব্রাহ্মণের জাতিগত সম্মানের সঙ্গে ক্ষত্রিয়ের বৃত্তিই শুধু নয়, তাঁর সম-সময়ের অন্যতম বীর হিসেবে তিনি অর্জুন-কর্ণের সমান ক্ষমতাসম্পন্ন বলে পরিচিত হওয়ায় খোদ রাজসূয় যজ্ঞের আসরেই তিনি প্রশংসিত হয়েছেন, যদিও খুব বিপরীত পরিস্থিতিতে সেই প্রশংসা এসেছে। যজ্ঞভূমিতে মহামতি ভীষ্ম যখন কৃষ্ণকেই যুধিষ্ঠিরের যজ্ঞার্ঘ্য-নিবেদনের উপযুক্ততম ব্যক্তি বলে চিহ্নিত করলেন, তখন কৃষ্ণের জন্মশত্রু শিশুপাল অন্যান্য বহু ব্যক্তিত্বের সঙ্গে অশ্বত্থামারও চরম প্রশংসা করেছেন। ভাবটা এই যে, অশ্বত্থামার মতো এইরকম একটা মহা-মহিম ব্যক্তি সামনে উপস্থিত থাকতে কৃষ্ণের মতো ক্ষুদ্র নীচাশয় ব্যক্তিকে অর্ঘ্য নিবেদন করাটা নিতান্তই বোকামি— অশ্বত্থাম্নি স্থিতে বীরে সর্বশাস্ত্রবিশারদে। শিশুপাল তাঁকে মহাবীর বলছেন, তাঁকে বলছেন— সর্বশাস্ত্রে সুপণ্ডিত— এই কথার মধ্যে সত্যি কিছু আছে নিশ্চয়ই, কিন্তু শিশুপাল যেহেতু কৃষ্ণ ছাড়া তৎকালীন ভারতের সমস্ত ব্যক্তিত্বেরই প্রশংসা উচ্চারণ করেছেন, তাতে বুঝি অশ্বত্থামার গুণগুলিও অতিশয়োক্তির চপলতায় লঘু হয়ে যায়। তবু বলি— বীর হিসেবে তো বটেই, কিন্তু তাঁর চেয়েও বেশি গুরু দ্রোণাচার্যের পুত্রত্ব এবং জাতি-ব্রাহ্মণত্বের নিরিখেই অশ্বত্থামা পাণ্ডব-কৌরব, সকলের কাছেই বহু মানমর্যাদা লাভ করতেন। লক্ষ করে দেখবেন— পাণ্ডবরা যখন কপট-পাশায় হেরে বনে চলে যাচ্ছেন, তখন ভীষ্ম-দ্রোণ-কৃপের সঙ্গে সম-মর্যাদাতেই অশ্বত্থামার কাছ থেকে বিদায় প্রার্থনা করেছেন পাণ্ডবরা— দ্রোণং কৃপং নৃপাংশ্চান্যান্ অশ্বত্থামানমেব চ। প্রায় সমবয়সি হওয়া সত্ত্বেও অশ্বত্থামার এই মর্যাদা প্রধানত সেই সামাজিক এবং শাস্ত্রীয় অনুশাসনবশত, যেটা প্রায় প্রাবাদিক পর্যায়ে পৌঁছেছে। নিশ্চয় এই মর্যাদার কারণেই কুরুক্ষেত্র-যুদ্ধের উদ্যোগ-পর্বে ধৃতরাষ্ট্রের প্রেরিত দূত সঞ্জয়ের কাছে অর্জুন বলেছিলেন— ভীষ্ম, দ্রোণ, কৃপ, অশ্বত্থামা এবং বিদুর এ-বিষয়ে যা বলবেন, তাই হবে। এঁরাও নিশ্চয়ই এই কুলক্ষয়ী যুদ্ধ চাইবেন না— দ্রোণঃ সপুত্রো বিদুরশ্চ ধীমান্‌। এতে সর্বে যদ্‌ বদন্ত্যেতদ্ অস্তু।
পিতা এবং মাতুলের সঙ্গে এই যে সমান মর্যাদা অশ্বত্থামা ভোগ করছেন, এই মর্যাদার তিনি যোগ্য কিনা, সে-কথা পরে আসবে। কিন্তু আগেই বলেছি— গুরুপুত্র যদি গুরুর মতো মানসিক বিভূতি অর্জন করে না থাকেন, তা হলে তাঁর অন্তর্দেহে এমন কিছু মিশ্রক্রিয়া হয়, যাতে করে শিষ্য বা শিষ্যস্থানীয়দের মর্যাদা উপভোগ বা অপভোগ করা ছাড়া নিজস্ব নীতিতে তিনি চলতে পারেন না। পুরোপুরি না হলেও অশ্বত্থামার ক্ষেত্রে কথাটা কিছু খাটে। দ্রোণাচার্য কৌরব রাজার অন্নদাস হওয়া সত্ত্বেও পাণ্ডবদের ব্যাপারে তাঁর যে মমতা এবং সহমর্মিতা ছিল, অশ্বত্থামার তা ছিল না। যুবক বয়সি অর্জুনের প্রতি কথঞ্চিৎ তাঁর দুর্বলতা থাকা সত্ত্বেও এত যে অন্যায়, এত যে পাশাখেলার অত্যাচার পাণ্ডবভাইদের ওপর দিয়ে বয়ে গেল, এত যে বলাৎকার-প্রতিম অসভ্যতা হল পাণ্ডবাণী দ্রৌপদীর সঙ্গে, সে-সব নিয়ে একটি বিরুদ্ধ কথাও উচ্চারিত হয়নি অশ্বত্থামার মুখে। অন্তত কুরুক্ষেত্র-যুদ্ধের প্রাক্‌কাল পর্যন্ত তিনি নিরুচ্চার ঔদাসীন্যেই জীবন কাটিয়েছেন। একবারের তরেও দুর্যোধন, দুঃশাসন, কর্ণ বা শকুনিকে সাবধান করে বলেননি যে তাঁরা অন্যায় করছেন। অথচ শিশুপালের ভাষায় ‘সর্বশাস্ত্র-বিশারদ’ যৌবনোদার অশ্বত্থামার কাছে এই ব্যবহার প্রত্যাশিত ছিল।
অথচ তিনি কথা বলা জানেন না অথবা সময়ে সময়ে তিনি ফোঁস করে উঠতে পারেন না, এমন তো নয়। যেদিন বিরাট-রাজার গোধন হরণ করার জন্য কৌরবরা ভীষ্ম-দ্রোণ, কৃপ-কর্ণ-অশ্বত্থামাকে নিয়ে বিরাট-রাজ্যে উপস্থিত হলেন, সেদিন কারওরই ধারণা ছিল না যে, অর্জুনের মতো মহাবীর বিরাট-পুত্র উত্তরের সহায় হয়ে আসবেন। অর্জুনের ধনুক-টংকার শুনে দ্রোণাচার্য উফুল্ল হয়ে বলেছিলেন— এই শব্দ আমার চেনা, এ গাণ্ডীব ধনুর শব্দ, নিশ্চয় এই যুদ্ধ করতে আসছেন অর্জুন। বস্তুত এতকাল পরে প্রিয় শিষ্যের ধনুকালাপ শুনে দ্রোণাচার্য একটু আপ্লুতই বোধ করেছিলেন এবং সোচ্ছ্বাসে বলে ফেলেছিলেন যে, অর্জুন সব্যসাচী ছাড়া এমনতর ক্ষমতা অন্য কারও হতেই পারে না। দ্রোণাচার্যের এই উচ্ছ্বাস দেখে কর্ণ বেশ কিছু কটু কথা শুনিয়ে দিয়েছিলেন দ্রোণকে। এমন কথাও তিনি বলেছিলেন যে, এইসব বিপন্নতার সময় দ্রোণের মতো কারুণিক পণ্ডিতেরা প্রচুর বড় বড় বুলি কপচাতে থাকেন, অতএব আচার্যকে সেনা-সমূহের পিছন দিকে রেখে যুদ্ধের ‘স্ট্র্যাটিজি’ ঠিক করতে হবে। কর্ণ বলেছিলেন— শৌর্য-বীর্যের এতটুকু রেশ থাকলেও কোনও বীরমানী পুরুষ কি একটা ঘোড়ার ডাক শুনেই এমন অর্জুন, অর্জুন বলে চেঁচিয়ে সবাইকে একেবারে ঘেঁটে-ঘুলিয়ে শেষ করে দিতে পারে— হ্রেষিতং হ্যুপশৃণ্বানে দ্রোণে সর্বং বিঘট্টিতম্।
কর্ণ এইভাবে তিরস্কার-শব্দ উচ্চারণ করার পর দ্রোণের শ্যালক কৃপাচার্য ক্ষোভে ফেটে পড়লেন। আসলে অর্জুনের প্রশংসায় কর্ণের অহংকারে আঘাত লেগেছিল। তিনি এতটাই আত্মশ্লাঘা প্রকাশ করেন যে, শেষ পর্যন্ত কৃপাচার্যের মতো ঠান্ডা মানুষও ক্ষিপ্ত হয়ে পড়েন। ফলত এইরকম একটা তুলনা-প্রতিতুলনা তাঁর মুখে চলেই আসে, যাতে অর্জুন একা ক’টা যুদ্ধ জিতেছেন এবং কর্ণই বা একা ক’টা যুদ্ধ জিতেছেন— একেন হি ত্বয়া কর্ণ কিং নামেহ কৃতং পুরা। শেষপর্যন্ত কৃপাচার্যও অর্জুনের প্রশংসায় পঞ্চমুখ হলেন এবং সেটা হয়তো কর্ণকে খানিকটা খাটো করার জন্যই। অবশেষে বললেন— তুমি যে একা একা অনেক কিছু করব বলে ভাবছ, তুমি সে-সাহসটা কোরো না, বরঞ্চ বলো— আমরা সবাই মিলে অর্জুনকে প্রতিহত করার চেষ্টা করব— সর্বে যুধ্যামহে পার্থং কর্ণ মা সাহসং কৃথাঃ।
দ্রোণাচার্যের প্রতি কর্ণের কটাক্ষে প্রথমে মুখ খুললেন তাঁর শ্যালক কৃপাচার্য, তারপর মুখ খুললেন দ্রোণপুত্র অশ্বত্থামা। ইতিপূর্বে আমরা অশ্বত্থামাকে দুর্যোধন-কর্ণদের সঙ্গে একত্র থাকতে দেখছি, কোথাও তাঁদের কোনও কাজকর্মের প্রতিবাদও করতে দেখিনি; আজকে যেই মুহূর্তে পিতার ওপর কর্ণের আক্ষেপোক্তি ভেসে এসেছে, ক্ষুব্ধ হয়ে উঠেছেন মাতুল কৃপাচার্য, তখন আমরা অশ্বত্থামাকে বহু পূর্বে আকাঙ্ক্ষিত প্রতিবাদ করতে দেখছি, এমনকী কৃপাচার্য পর্যন্ত এখন যেসব কথা বলেননি, অশ্বত্থামা তা বলছেন। এতে বেশ বুঝতে পারি— কৌরবগৃহের অন্তরে এই যে দুই বহিরাগত আচার্য এবং তাঁদের ঘরের এই ছেলে অশ্বত্থামা— এই তিনজন মিলে পৃথক একটি গোষ্ঠী তৈরি হয়ে গিয়েছিল। অন্নদায়ের কারণে এঁরা সবাই কৌরবগৃহে আছেন বটে, তবে এই তিনজনের ব্যক্তিগত অপমান-বিপন্নতায় একে অপরকে যথেষ্টই দেখেন এবং প্রয়োজনে যথেষ্টই প্রতিবাদ করেন। কৌরবগৃহে নিজেদের অবস্থিতি এবং সম্মান ঠিক রাখার ব্যাপারে দ্রোণ-কৃপ এবং অশ্বত্থামা— এই তিনজনেই কিন্তু এক জায়গায় দাড়িয়ে আছেন, অথচ লক্ষণীয় ব্যাপার হল— পাণ্ডবদের প্রতি, বিশেষত অর্জুনের প্রতি একান্ত মমতার কারণেই হোক, অথবা তাঁর একান্ত নিজস্ব সততার কারণেই হোক, দ্রোণাচার্য পাণ্ডবদের ব্যাপারে যতখানি মার্মিকতা পোষণ করতেন, কৃপ এবং অশ্বত্থামা ঠিক ততখানি আবেগসম্পন্ন ছিলেন না বলেই মনে হয়। অথচ নিজের অন্তরে কিন্তু তারা জানতেন যে, পাণ্ডবদের ওপর অন্যায়-অবিচার হচ্ছে। তবু যদি বা কৃপাচার্য অধিকতর ব্যক্তিত্বময় দ্রোণের অনুবর্তী হয়ে দু’-চারবার দুর্যোধনের বিরুদ্ধে প্রতিবাদ করেও থাকেন, অশ্বত্থামা কিন্তু নিশ্চুপ ছিলেন এতকাল। কিন্তু আজ যখন অশ্বত্থামার মুখে সেই প্রতিবাদ আদ্যোপান্ত ধ্বনিত হয়ে উঠল, তখন অবশ্যই মনে হয়— নিজেদের গোষ্ঠীরক্ষার প্রেরণাতেই আজ অশ্বত্থামা কথা বলছেন। অর্থাৎ অশ্বত্থামার হৃদয় আমরা সঠিকভাবে বুঝতে পারি না যেন। অর্থাৎ সততা, স্বাতন্ত্র্য এবং যুবকোচিত উদার প্রতিবাদিতার থেকেও পরগৃহে অবস্থানের স্থিতিশীলতা রক্ষা করাটা অশ্বত্থামার কাছে অনেক বেশি জরুরি; স্বগোষ্ঠীর সম্মান বজায় রাখতেই আজ অশ্বত্থামা দুর্যোধন-কর্ণের প্রতিবাদ করছেন।
অশ্বত্থামা কর্ণকে বললেন— বিরাট-রাজ্যে আমরা যে কারণে এসেছি, সেই গোধন এখনও জিতে নিয়ে যাইনি আমরা, কেন না এখনও আমরা মৎস্যরাজ্যের সীমা অতিক্রম করে হস্তিনাপুরে ফিরিনি। অথচ এখনই তোমার বাড়ফাট্টাই আরম্ভ হয়ে গেছে— ন চ তাবজ্জিতা গাবো ন চ সীমান্তরং গতাঃ— বড় মানুষেরা নিজের ক্ষমতা তোমার মতো এমন করে জাহির করে নাকি! সামান্য একটু কথার ভণিতা করেই, সূতপুত্র কর্ণের যেটা দুর্বলতম জায়গা, সেখানে আঘাত দিলেন অশ্বত্থামা। বললেন— আমাদের যে চতুর্বর্ণের কর্ম-বিধান, সে তো আজকের ব্যাপার নয় হে কর্ণ, সে হল বেদের বিধান— চাতুবর্ণ্যস্য কর্মানি বিহিতানি স্বয়ম্ভুবা। এসব কথা শোনামাত্রই কর্ণের মনের মধ্যে জন্মকালীন প্রতিক্রিয়া আরম্ভ হয়ে যায়। ভাবেন বুঝি— এখনই সেই কথাগুলি আরম্ভ হবে— সূতপুত্র! তুমি সৌতকর্ম করো, রথ চালাও, যুদ্ধ তোমার কাজ নয়। কিন্তু না অশ্বত্থামা এই লাইনে গেলেন না, কেন না সেইদিকে কথা বলতে আরম্ভ করলে তিনি নিজেও একই জালে জড়িয়ে পড়বেন। ব্রাহ্মণের বৃত্তি ছেড়ে ক্ষত্রিয়ের যুদ্ধকৰ্মও তো লোভীর বৃত্তি বলে গণ্য হবে। কিন্তু অশ্বত্থামা চতুর্বর্ণের কর্ম-বিধানের কথা তুলে কর্ণের বুকে তাঁর জন্ম-যন্ত্রণার ধুকপুকুনিটুকু ধরিয়ে দিয়েই একেবারে অন্য প্রসঙ্গে চলে গেলেন। বললেন— যাঁরা শাস্ত্র-অনুসারে আপন ক্ষত্রিয়-বৃত্তিতেই বড় বড় রাজ্যলাভ করেছেন, তাঁরাও গুরুজনদের একটু আধটু সম্মান করেন, এমনকী নিজের প্রতিকূল ব্যক্তিও যদি গুরুজন হন, তবুও তাঁকে সম্মান করেন তাঁরা— সৎর্কুবন্তি মহাভাগা গুরূন্‌ স্ববিগুণানপি। অশ্বত্থামা বস্তুত নিজেদের গুরুবৃত্তির শক্ত ভিত্তিটুকুই আগে স্মরণ করিয়ে দিলেন কর্ণকে। পাণ্ডব-কৌরব-নির্বিশেষে কৌরব-গৃহে দ্রোণাচার্যের যে সম্মান, সেই সম্মানটুকুও যে কর্ণ রাখতে পারছেন না এবং তার জন্য কর্ণের ক্ষাত্র-বোধের সংস্কারহীনতাই যে দায়ী— এই কথাটাই অশ্বত্থামা প্রকারান্তরে বুঝিয়ে দিলেন।
এইসব কথার বন্দিশ থেকে প্রমাণ হয়, অশ্বত্থামা কথা বলতে পারেন বেশ গুছিয়ে, পরপক্ষকে আঘাত করতে পারেন বেশ চিবিয়ে চিবিয়ে। অশ্বত্থামা বললেন— কেমন ক্ষত্রিয় তুমি! এমন যে বীরমানী স্বভাব তোমার, তবে বলো— নিকৃষ্ট লোকের মতো কোনও ক্ষত্রিয় পুরুষ এমন কপট পাশায় রাজ্য লাভ করে সন্তুষ্ট থাকে— প্রাপ্য দূতেন কো রাজ্যং ক্ষত্রিয়স্তুষ্টিমৰ্হতি। পাণ্ডবদের সঙ্গে তো কপট ব্যাধের মতো ব্যবহার করেছ তোমরা। বনচারী ব্যাধ যেমন রাতের আঁধারে বনে প্রবেশ করে জালবহুল প্রতারণায় পশুপাখি ধরে, তেমনই প্রতারণায় ধনৈশ্বর্য লাভ করে কোনও বিচক্ষণ ব্যক্তি তোমার মতো আত্মশ্লাঘা করে আবার— নিকৃত্যা বঞ্চনাযৌগেশ্চরন্ বৈতংসিকো যথা?
অশ্বত্থামা এবার কর্ণের ব্যক্তিগত কৃতিত্বের মূল্যায়নে প্রবেশ করলেন পাকা তার্কিকের যুক্তিতে। বললেন— তোমার প্ররোচনায় দুর্যোধন যাদের ধন-সম্পদ হরণ করেছেন, সেই অর্জুন, নকুল অথবা সহদেব— কাকে তুমি কোন দ্বৈরথ যুদ্ধে জয় করেছ— কতমদ্‌ দ্বৈরথং যুদ্ধং যত্রাজৈষীৰ্ধনঞ্জয়ম্? কোন যুদ্ধেই বা যুধিষ্ঠির-ভীমকে জয় করে ওদের রাজধানী ইন্দ্রপ্রস্থ নিজের শাসনে এনেছিলে তুমি? দ্রৌপদীর বিয়ের কাল থেকে অনেক যুদ্ধ তো হয়েছে, সেইরকম কোনও যুদ্ধে তুমি দ্রৌপদীকে ছিনিয়ে আনতে পেরেছিলে পাণ্ডবভাইতের হাত থেকে— তথৈব কতমদ্ যুদ্ধং যস্মিন্ কৃষ্ণা জিতা ত্বয়া। তবে হ্যাঁ, একটা বিরাট এবং সাংঘাতিক যুদ্ধ করে তোমরা কৃষ্ণা দ্রৌপদীকে জিতেছ— তোমরা তাঁকে রজস্বলা অবস্থায় এক কাপড়ে উন্মুক্ত রাজসভায় টেনে আনতে পেরেছিলে। অতিরিক্ত টাকার লোভে ধনলোভী মানুষ যেমন চন্দনগাছের গোড়া পর্যন্ত কেটে ফেলে, তোমরাও তেমনই দ্রৌপদীকে সভায় নিয়ে এসে পাণ্ডবদের সমস্ত বন্ধুত্বের মূলোচ্ছেদ করে দিয়েছ— মূলমেষাং মহৎ কৃত্তং সারার্থী চন্দনং যথা।
দ্যূতক্রীড়ার সময়ে দ্রৌপদীর সঙ্গে যত অসভ্যতা হয়েছে, সেখানে কর্ণের সক্রিয় অবদান থাকায় সেই ঘটনাগুলিকে অশ্বত্থামা পরম অবমাননায় উচ্চারণ করছেন, যাতে কর্ণের আপাত-স্পর্ধিত যুদ্ধজয়ের উদ্যোগটুকু প্রতিতুলনায় অনেক বেশি কাপুরুষোচিত বলে প্রতিভাত হয়। যে ব্যক্তি কৌরব-পাণ্ডবের গুরু দ্রোণাচার্যকে তাঁর যুদ্ধশক্তি নিয়ে প্রশ্ন করছেন, তাঁর সেই আপাত-সমুজ্জ্বল ক্ষাত্ৰতেজ যে বড় বড় যুদ্ধের কোনওটাতেই কাজে আসেনি, সেটা বলতে গিয়ে ক্ষাত্রশক্তির এই হীন পরিণতির কথা অশ্বত্থামা বোঝাচ্ছেন দ্রৌপদীর সঙ্গে অসভ্যতার প্রসঙ্গ তুলে। চিরপরিচিত অথচ সেই গাত্রদাহী সম্বোধন এখন এই মুহূর্তেই প্রয়োগ করে অশ্বত্থামা বলেছেন— সূত! ব্যাটা সারথির পো! তোরা যখন অসভ্যতা করছিলি দ্রৌপদীর সঙ্গে, যখন পাশার চালে পাণ্ডবভাইদের একে একে কর্মকর দাসে পরিণত করেছিলি, তখন বিদুর কী বলেছিলেন মনে আছে তোর— কর্ম কারয়িতা সূত তত্র কিং বিদুরোহব্রবীৎ? বিদুর বলেছিলেন— মানুষ-পশু এমনকী কীট-পিপীলিকার মধ্যেও যে সভ্যতা-সংযমটুকু দেখা যায়, সেটাও এই কর্ণ দুর্যোধনের মধ্যে নেই— অন্যেষামপি সত্ত্বানাম্ অপি কীট-পিপীলিকে।
ব্রাহ্মণ-গুরুর ছেলে অশ্বত্থামা কর্ণকে— ‘সারথির পো’ বলে তাচ্ছিল্যে সম্বোধন করছেন, তখনকার দিনে এটা কোনও আশ্চর্য কথা নয়, কিন্তু মহাভারতের শব্দ-ইঙ্গিত-বোদ্ধা টীকাকারেরা মনে করেন— এইখানে অশ্বত্থামার সূত-সম্বোধনের একটা আলাদা তাৎপর্য আছে। নীলকণ্ঠ বলেছেন— দেবতাদের মধ্যে আদিত্য-সূর্যকে ক্ষত্রিয় দেবতা বলে চিহ্নিত করা হয়েছে— ননুআদিত্যো বৈ দৈবং ক্ষত্রম্‌। তা হলে ক্ষত্রিয় দেবতা আদিত্যের ঔরসে ক্ষত্রিয়াণী কুন্তীর গর্ভে জন্মগ্রহণ করা সত্ত্বেও কর্ণের এই ক্ষত্রিয়-বিগর্হিত আচরণ কেন? তিনি রাজসভার মধ্যে কুলস্ত্রীর সঙ্গে অসভ্যতায় অংশ নেন এবং যুদ্ধক্ষেত্রেও সময়মতো অকুশল, এমনকী পলায়নও করেন। টীকাকারেরা মনে করেন— সার্থক একটা বড় মানুষ হবার জন্য শুধুমাত্র একটা ‘ডিসটিংগুইশড্ ব্রিড’-ই প্রয়োজন নয়, তাঁর সঙ্গে তাঁর বেড়ে ওঠার পরিবেশটাও সমানভাবে প্রয়োজন। নীলকণ্ঠ টীকায় বলেছেন— মানুষের জন্ম দুইরকমের— যোনিজ এবং সংস্কারজ। যেখানে মানুষ জন্মাচ্ছে সে যদি সেখানেই বেড়ে ওঠে, তারই পূর্বজদের সংস্কার লাভ করে, তবে সে হল ‘একজ’— অর্থাৎ জন্ম এবং সংস্কার একই জায়গায় হলে সে তার প্রকৃতি বা স্বভাব থেকে সহজে সরে আসে না। কিন্তু কর্ণ জন্মালেন ক্ষত্রিয় হয়ে, কিন্তু সারথির বাড়ির সংস্কার লাভ করার ফলে তিনি যুদ্ধকালে প্রহার করতে পারেন ভাল, কিন্তু অন্যের প্রহার সহ্য করার তাঁর ক্ষমতা নেই, সেইজন্যেই তিনি সময়ে সময়ে যুদ্ধক্ষেত্র থেকে পালিয়ে যান এবং ওই একই কারণে অক্ষত্রিয়োচিত কপট পাশাখেলার পর কুলবধূকে রাজসভায় অপমান করতেও তাঁর বাধেনি।
আচার্য পিতার প্রতি কর্ণের অবমাননাকর মন্তব্যে অশ্বত্থামা আজ সোচ্চারভাবে অর্জুনের প্রশংসায় পঞ্চমুখ হয়ে উঠলেন। বললেন— দ্রৌপদীর সঙ্গে যা ব্যবহার তোরা করেছিস, পাণ্ডবরা তা কোনওদিন ক্ষমা করবে না। বিশেষত ধৃতরাষ্ট্রের ছেলেদের সর্বনাশ করার জন্যই বুঝি আজ অর্জুনকে দেখা যাচ্ছে এখানে। এরপর কর্ণের দিকে তাকিয়ে অশ্বত্থামা বললেন— তোমার থেকে অনেক বেশি ক্ষমতা রাখে অর্জুন। তোমার থেকে অস্ত্ৰক্ষমতা যার বেশি, ধনুক-বাণে ইন্দ্রের সমান যাঁর যুদ্ধকৌশল, কৃষ্ণ-বাসুদেবের মতো যাঁর অস্ত্ৰক্ষমতা, সেই তাঁকে কে না প্রশংসা করবে— বাসুদেব-সমং যুদ্ধে তং পার্থং কোন পূজয়েৎ? অশ্বত্থামার ভাবটা এই— এমন একজন যুদ্ধবীরের প্রশংসা আমার পিতা দ্রোণাচার্য করেছেন, যাকে সবাই প্রশংসা করবে, এই যেমন আমিও করছি। সবচেয়ে বড় কথা, উপযুক্ত শিষ্য তো ছেলের চাইতে কোনও অংশ কম নয় গুরুর কাছে, দ্রোণাচার্য তাই বিরুদ্ধ পক্ষে দাড়িয়ে থাকলেও তাঁর প্রিয় শিষ্যের প্রশংসা করতে পারেন— পুত্ৰাদনবরঃ শিষ্যঃ… প্রিয়ো দ্রোণস্য পাণ্ডবঃ।
অশ্বত্থামার এই কঠিন প্রত্যুক্তিগুলি থেকে বোঝা যায় যে, তিনি সেই দ্যূতসভার অসভ্যতার কালে উপস্থিত ছিলেন সেখানে, কিন্তু অন্যান্য অনেকের মতোই কোনও প্রতিবাদ করেননি কর্ণ-দুর্যোধনের, অথবা দুঃশাসনের। দুর্যোধনের স্বপক্ষতা হয়তো তাঁর প্রয়োজন ছিল পিতা কিংবা মামার মতোই, কিন্তু তিনি তো বৃদ্ধ ছিলেন না। তরুণ বয়সেও তাঁর এই অপ্রতিবাদী আচরণ আমাদের বিভ্রান্ত করে। অথচ আজ যেই নিজের পিতার প্রতি কর্ণের তাচ্ছিল্য শব্দ বর্ষিত হয়েছে, অমনই তিনি আমূল পুরাতন ঘটনাগুলি স্মরণ করিয়ে দিয়ে প্রতিবাদ করছেন অর্জুনের স্বপক্ষতায় এবং প্রশংসায়। অশ্বত্থামার মধ্যে এই দ্বৈত সত্তা এটাই স্পষ্ট করে দেয় যে, তিনি নিজেও এক বিভ্রান্ত যুবক। অস্তিত্ব এবং অস্তিত্বের মান বজায় রাখার জন্য তাঁর গোষ্ঠীপ্রীতি অটুট আছে, কিন্তু যে-পক্ষে তিনি আশ্রিত, সেখানে নিজের ক্ষমতা, ব্রাহ্মণ্য এবং যুদ্ধশক্তির আস্ফালন প্রদর্শন করে আশ্রয়দাতার দাতের গোড়া ভাঙতেও তিনি ছাড়েন না। তার মানে আশ্রিত হলেও স্বকীয় গৌরব বজায় রেখে কীভাবে সসম্মানে থাকতে হয় সেটা তিনি জানেন।
কর্ণের ঔদ্ধত্যে তিনি জলাঞ্জলি নিবেদন করলেন আরও তির্যক ভঙ্গিতে। বললেন— এবার যুদ্ধ করো। যেভাবে তোমরা পাশা খেলেছিলে, যেভাবে পাণ্ডবদের রাজধানী ইন্দ্রপ্রস্থ হরণ করেছিলে, যেভাবে কৃষ্ণাকে সভায় এনে অপমান করেছিলে, সেইভাবে, সেই কৌশলে এবার অর্জুনের সঙ্গে যুদ্ধ করো দেখি— যথানৈষীঃ সভাং কৃষ্ণাং তথা যুধ্যস্ব পাণ্ডবম্‌। আর এই যে আছেন তোমার মহাপ্রাজ্ঞ শকুনি-মামা, ক্ষত্রিয় ধর্মের সমস্ত আদর্শ তাঁর মধ্যে জ্বলজ্বল করছে, কপট পাশায় তিনি সিদ্ধহস্ত, সেই শকুনি-মামাও যুদ্ধ করুন তোমার সঙ্গে। তবে মনে রেখো, অর্জুনের গাণ্ডীব-ধনু থেকে পাশার দান বেরোয় না, তীক্ষ কঠিন বাণ বেরোয়, বাণ। যমের হাত থেকেও কখনও লোকে বেঁচে ফেরে, বেঁচে ফেরে ভয়ংকর ঝড়-জল, এমনকী আগুন থেকেও। কিন্তু ক্রুদ্ধ ক্ষুব্ধ অর্জুনের হাত থেকে বেঁচে ফেরা অত সহজ নয়।
সেই বালক বয়স অবধি অর্জুনকে খুব নিকট থেকে দেখেছেন অশ্বত্থামা। অনেক বিশেষ অস্ত্রের সন্ধান— প্রতিসংহার একই সঙ্গে শিখেছেন পিতার কাছ থেকে। এমনকী শিক্ষান্তকালে অর্জুন এবং অশ্বত্থামা— দু’জনেই গুরু এবং পিতার কাছ থেকে ব্রহ্মাস্ত্র লাভ করেছেন, কিন্তু শিষ্য অর্জুনকে দ্রোণ ব্রহ্মাস্ত্র দিয়েছিলেন তাঁর শিক্ষায় পরম প্রীত হয়ে আর পুত্রকে দিয়েছিলেন অতিস্নেহবশত। অশ্বত্থামা যথেষ্ট বুদ্ধিমান, তিনি স্বয়মর্জিত প্রীতি এবং স্নেহ-মোহের পার্থক্য বোঝেন। কিন্তু অধুনা সেই কারণে নয়, কর্ণকে খানিকটা অপদস্থ করার জন্যই বললেন— আমার পিতা যুদ্ধ করেন করুন, এসব কথা শোনার পরেও তিনি যদি যুদ্ধ করেন করুন, কিন্তু আমি অর্জুনের সঙ্গে যুদ্ধ করব না— যুধ্যতাং কামমাচার্যো নাহং যোৎস্যে ধনঞ্জয়ম্। তবে হ্যাঁ, যদি বিরাট-রাজা এখানে যুদ্ধক্ষেত্রে উপস্থিত হতেন তবে হয়তো যুদ্ধ করতাম।
লক্ষণীয়, দ্রোণের প্রতি কর্ণের কটুক্তি সত্ত্বেও দ্রোণ নিজে কিন্তু একটাও কথা বলেননি। যা বলেছেন, কৃপাচার্য বলেছেন, আরও কঠিন করে বলেছেন অশ্বত্থামা। আসলে দ্রোণ, ভীষ্ম, কৃপ— এঁরা সকলেই রাজাদেশ শিরোধার্য করে বিরাট-রাজ্যে যুদ্ধ করতে এসেছেন। বিরাট-রাজার গোধন হরণ করা বা বিরাট-রাজ্য আক্রমণ করা— কোনওটাই তাঁদের ইচ্ছার মধ্যে ছিল না। যুদ্ধে আসার আগে এ ব্যাপারে তারা নিজেদের অনিচ্ছার কথা জানিয়েও ছিলেন, কিন্তু দুর্যোধন শেষপর্যন্ত নিজের ভাবনায় অনড় থাকায় দ্রোণ, কৃপ সকলেই এসেছেন বিরাট-রাজ্যে যুদ্ধ করতে। এবং কর্ণের অপকথার পরেও যে দ্রোণ যুদ্ধ করবেন, সেটা সেই অন্নদাসত্বের সূক্ষ্ম তর্ক। সেই কারণেই অশ্বত্থামার যুক্তিও সূক্ষ্মভাবে একইরকম। ভাবটা এই— তোমরা বিরাট-রাজার সঙ্গে যুদ্ধ করার জন্য আমাদের নিয়ে এসেছ, আমি তাঁর সঙ্গে যুদ্ধ করতে রাজি আছি, কিন্তু অর্জুনের সঙ্গে যুদ্ধ করব না— মৎস্যো হ্যস্মাভিরাযোধ্যো যদ্যাগচ্ছেদ্‌ গবাং পদম্‌। এই যুক্তিতে কর্ণকেও একেবারে ধরাশায়ী করা গেল, রাজার আদেশের প্রতিও দেখানো গেল মান্যতা।
অশ্বত্থামার তর্কযুক্তির ক্ষমতা কম নয়, কিন্তু সেই তর্কের আগে কিন্তু একটা ভয়ংকর আবেগ কাজ করে এবং সেই আবেগকে তিনি তর্কযুক্তির এমন সূক্ষ্মতম পর্যায়ে পৌঁছে দিতে পারেন, যাতে সেই আবেগটাকেই আপাতদৃষ্টিতে সঠিক বলে মনে হয়। একথা পরে আলোচনা হবে। আপাতত এটা খেয়াল করতেই হবে যে, অশ্বত্থামা তর্কযুক্তির মাধ্যমে যা যা ঘটাতে চেয়েছিলেন, তাই কিন্তু ঘটল। কুরুকুলের বৃদ্ধতম এবং সবচেয়ে সম্মানিত ব্যক্তিত্ব কথা বলতে আরম্ভ করলেন পরিস্থিতি সামাল দেবার জন্য, সকলকে মানিয়ে তোলার জন্য। ভীষ্ম বললেন— আচার্য দ্রোণও ঠিক কথা বলছেন, ঠিক বলছেন কৃপাচার্যও— সাধু পশ্যতি বৈ দ্রোণঃ কৃপঃ সাধ্বনুপশ্যতি। তবে কী জানেন— কর্ণ এতক্ষণ আপনার উদ্দেশে এ-কথা সে-কথা বলেছে বটে, কিন্তু সেটা আসলে আপনাদের উৎসাহ-উদ্যম বৃদ্ধি করার জন্য— কর্ণো যদভ্যবোচত্তে তেজঃ-সংজননায় তৎ।
এই কথাটা ভীষ্ম বললেন অশ্বত্থামার উদ্দেশে এবং বৃদ্ধতম হওয়া সত্ত্বেও একেবারে সাবনত ভঙ্গিতে ভীষ্ম বললেন— আচার্যপুত্র! আপনি ক্ষমা করুন, অনেক বড় কাজ রয়েছে সামনে— আচার্যপুত্র ক্ষমতাং মহৎ কার্যমুপস্থিতম্‌। আপনি দেখতে পাচ্ছেন— অর্জুন প্রায় এসেই পড়েছেন সামনে, এটা কি সেই উপযুক্ত সময় যখন আমরা নিজেদের মধ্যে ঝগড়া করে মরছি। ভীষ্ম তাঁর এতদিনের অভিজ্ঞতায় জানেন যে, এই যুবক অশ্বত্থামাকে শান্ত করে দিলেই দ্রোণ-কৃপরা শান্ত হয়ে যাবেন এবং এঁদের শান্ত করার জন্য এঁদের একটু তোয়াজ করা দরকার, এমনকী একটু খোশামোদিও করা দরকার। ভীষ্ম প্রধানত অশ্বত্থামার দিকে তাকিয়েই বললেন— আপনি সব ক্ষমা করুন, আচার্য দ্রোণ এবং কৃপও সব ক্ষমা করুন। আচ্ছা বলুন তো আপনারা! এইরকম রেগে গেলে চলে? সূর্যের আলো, চাদের সৌন্দর্য যেমন কোনওদিন কমে না, আপনাদের অস্ত্ৰক্ষমতাও তেমনই কমে না কখনও। আপনাদের তিনজনের মধ্যেই ব্রাহ্মণ্য যেমন প্রতিষ্ঠিত ব্রহ্মাস্ত্রও তেমনই আপনাদেরই করতলগত। ব্রাহ্মণ্য এবং ক্ষাত্রশক্তি— এক জায়গাতেই উপস্থিত— এর উদাহরণ শুধু আপনারাই দু’জন, আপনি এবং আপনার পিতা, আর কোথাও এই দুটো শক্তি একাধারে নেই— অন্যত্র ভারতাচার্যাৎ সপুত্রাদিতি সে মতিঃ। তাই বলছিলাম— আচার্যপুত্র! আপনি ক্ষমা করুন, আমরা এই কঠিন সময়ে নিজেদের মধ্যে ঝগড়া করে কি মরতে পারি— আচার্যপুত্র ক্ষমতাং নায়ং কালঃ স্বভেদনে। আসুন আমরা সকলে মিলে এই যুদ্ধ করব।
ভীষ্মের কথায় অশ্বত্থামার কিছু প্রশান্তি হল। কৌরবকুলের সবচেয়ে বয়স্ক মানুষ এবং তিনি নিজেও কম বড় যোদ্ধা নন, সেই ভীষ্মের মুখে এমন স্তুতি-নতি শুনে অশ্বত্থামার রাগ একটু কমল। কিন্তু সেই স্তিমিত মুহূর্তেও তিনি শাস্ত্রবাণীর মতো শেষশব্দ উচ্চারণ করলেন এবং তাও ব্রাহ্মণ-গুরুর মর্যাদায়, সচেতনভাবে। অশ্বত্থামা বললেন— দ্রোণাচার্য এঁদের সকলের গুরু— তিনি অর্জুনের গুণ-প্রশংসা করলেন মানেই তিনি অন্যদের প্রতি ক্রুদ্ধ হয়েছেন অথবা অন্যদের নিন্দা করছেন, তা তো নয়— নৈব… রোষপরীতেন গুরুণা কথিতা গুণা। অশ্বত্থামা পিতার বাক্যের একটা সরল অর্থ করছেন সর্ববোধ্য নৈতিক দৃষ্টিকোণ থেকে এবং তাঁর সেই কথাটা পরবর্তীকালে অন্যতম এক নীতিশ্লোক বলেই কথিত হয়েছে। অশ্বত্থামা বলেছেন— শত্রু হলেও তাঁর যদি গুণ থাকে, তবে সে গুণ গাইতে হবে বই কী। আবার এমনও তো শুনি যে গুরু বা গুরুস্থানীয় ব্যক্তির দোষদর্শন করতে নেই, কিন্তু আমি মনে করি— অন্যায় দোষ করলে গুরুরও দোষকীর্তন করা উচিত— শত্রোরপি গুণা বাচ্যা দোষা বাচ্যা গুরোরপি। সবচেয়ে বড় কথা— ভাল লাগুক চাই মন্দ লাগুক, হিতৈষী পিতা যেমন পুত্রের হিতের জন্য অপ্রিয় হলেও সত্য কথা বলবেন, শিষ্যহিতার্থী গুরুও তেমনই শিষ্যের হিতের জন্য অপ্রিয় হলেও সত্য কথা বলবেন— সর্বথা সর্বযত্নেন পুত্রে শিষ্যে হিতং বদেৎ।
সত্যি বলতে কী, অশ্বত্থামা যদি এই নীতিবাক্যে বিশ্বাস করেন, তবে এটা মানতেই হবে যে, তিনি ভীষণ রকমের স্পষ্টবক্তা, গুরু বা গুরুস্থানীয় মানুষেরও অন্যায় দেখলে তিনি মখ বন্ধ করে থাকবেন না। আবার অন্যদিকে পুত্র এবং শিষ্যকে অপ্রিয় হলেও সত্যি বলতে হবে— এই কথাটার মানে কিন্তু এই দাড়ায় যে, দ্রোণাচার্য যা বলছেন, তা যেমন অপ্রিয় হলেও গুরুস্থানের হিতৈষণায় নেমে আসছে, তেমনই অশ্বত্থামাও কিন্তু মনে করেন যে, তাঁর কথাও গুরু-স্বরূপের অভিন্ন মূর্তি গুরুপুত্রের মুখ থেকে নিঃসৃত হচ্ছে। অশ্বত্থামা এই মর্যাদা সম্বন্ধে সচেতন এবং এই মর্যাদা তখনকার ব্রাহ্মণ-গুরুর সামাজিক অবস্থানের সঙ্গে মিলে যায় বলেই সেই মহুর্তে সামনে উপস্থিত সকলের মধ্যেই এই মর্যাদা সংক্রমিত করতে পেরেছেন। সেটা বোঝা যায় দুর্যোধনের প্রতিক্রিয়ায়। একটু আগে পিতামহ ভীষ্মের মতো বৃদ্ধ পুরুষ সখাপ্রতিম দ্রোণাচার্যকে তোষণ করেছেন, এমনকী অশ্বত্থামার কাছেও তিনি সানুরোধে ক্ষমা চেয়েছেন, আর এখন দুর্যোধনের মতো মানুষ, যিনি কর্ণের প্রতি সদা তুষ্ট, তিনি কিন্তু অশ্বত্থামার কথায় ভীষ্ম, কৃপ এবং দ্রোণাচার্যের কাছেও ক্ষমা চাইলেন কর্ণের কথার জন্য।
বিরাট-রাজ্যে কৌরবদের গো-গ্রহণ প্রয়াস এবং আক্রমণ— দুটোই ব্যর্থ হয়েছিল এবং কর্ণ পালিয়ে গিয়েছিলেন রণক্ষেত্র থেকে। অশ্বত্থামা হয়তো সেদিন আড়ালে হেসেছিলেন, কেন না তাঁর পিতার কথাই শেষ পর্যন্ত ফলেছে, অর্জুন যুদ্ধ জিতেছেন এবং কৌরবপক্ষ পর্যূদস্ত হয়ে ফিরে গেছে হস্তিনাপুরে। এর পরেই তো যুদ্ধের দামামা বেজে উঠল— উদ্যোগ পর্ব। শান্তির প্রচেষ্টা শুরু হল প্রথমে, যদিও স্নেহান্ধ ধৃতরাষ্ট্রের দিক থেকে এই প্রচেষ্টা আন্তরিক ছিল না। তিনি শান্তি চাইছিলেন বটে, কিন্তু পাণ্ডবদের জমি ছাড়তে রাজি হচ্ছিলেন না। সঞ্জয় এসেছিলেন ধৃতরাষ্ট্রের দূত হয়ে; তিনি নিজে মনে মনে ধৃতরাষ্ট্রের সঙ্গে সহমত হতে পারেননি, কিন্তু দূত বলেই মুখস্থ করার মতো তিনি ধৃতরাষ্ট্রের কথা আউড়ে যাচ্ছিলেন পাণ্ডবদের কাছে। পাণ্ডবরা নিজেদের বক্তব্য জানালেন নিঃসংকোচে এবং শেষে অর্জুন যা বললেন, সেখানে কৌরবপক্ষের হিতৈষী এবং মর্যাদাসম্পন্ন মানুষদের পরামর্শ নেবার উপদেশ ছিল দুর্যোধনের প্রতি। আশ্চর্য ব্যাপার হল— এই মর্যাদাময় বৃদ্ধ মানুষদের মধ্যে বয়ঃকনিষ্ঠ অশ্বত্থামার নামও কিন্তু বিপ্রতীপভাবে বড় উজ্জ্বল। অর্জুন বলেছেন— বৃদ্ধ ভীষ্ম, কৃপাচার্য, বিদুর এবং পুত্র অশ্বত্থামার সঙ্গে দ্রোণ যা বলবেন তাই আমরা মাথা পেতে নেব— বৃদ্ধো ভীষ্ম শান্তনবঃ কৃপশ্চ/ দ্রোণঃ সপুত্রো বিদুরশ্চ ধীমান্।
শত্রুপক্ষে থাকলেও অর্জুনের এই মর্যাদাময় মন্তব্য থেকে বোঝা যায় যে, পিতা দ্রোণাচার্যের মতো অশ্বত্থামাও পাণ্ডব অর্জুন এবং অন্যান্য পাণ্ডবদের গুণমুগ্ধ ছিলেন, অন্তত পাণ্ডবরাও তাই জানতেন। কিন্তু সংসর্গ এবং বয়সের ক্ষমতা এমনই এক বস্তু, যা একাকার হয়ে গেলে মানুষের অন্যতর এক নিজস্বতা তৈরি হয় এবং তাঁকে স্বাতন্ত্র বলাই ভাল। আবার যত স্বতন্ত্রতাই থাক, সংসর্গ মানুষের নিজস্বতা ধ্বংস করেও দেয়। দুর্যোধন-কর্ণদের সঙ্গে থেকে থেকে অশ্বত্থামা তাঁর পিতার মতো পাণ্ডবদের প্রাপ্য মিটিয়ে দেবার কথা স্পষ্ট করে বলতে পারেননি। আবার কৌরবদের অন্নভোজী হয়েও পিতা-মাতুলসহ একটি নিজস্ব একান্ত গোষ্ঠীর বৃত্তে প্রায় আবদ্ধ থাকায় দুর্যোধন কোনওদিন অশ্বত্থামাকে কর্ণের মতো বিশ্বাসও করতে পারেননি। সঞ্জয় পাণ্ডবদের খবর নিয়ে ফিরে এলে ধৃতরাষ্ট্র খুব দুশ্চিন্তাগ্রস্ত হয়ে আসন্ন যুদ্ধ থেকে বিরত হতে বলেছিলেন দুর্যোধনকে এবং এটা বলেছিলেন যে, ভীষ্ম, দ্রোণ, অশ্বত্থামা এবং সঞ্জয়— এরা কেউই কিন্তু যুদ্ধ চান না— ন চ ভীষ্মো ন চ দ্রোণো নাশ্বত্থামা ন সঞ্জয়ঃ।
আমরা বুঝি— ভীষ্ম, দ্রোণ এবং কৃপের মতো অশ্বত্থামাও এমন একটা পৃথক অবস্থানে ছিলেন, যেখানে নীতিগতভাবে অশ্বত্থামা চাইতেন না যে, দুর্যোধন পাণ্ডবদের প্রাপ্য ফিরিয়ে না দিয়ে যুদ্ধ করুন তাঁদের সঙ্গে। কিন্তু ভীষ্ম, দ্রোণ, এমনকী কৃপও যে আন্তরিকতা এবং দায়িত্ব নিয়ে এই যুদ্ধ বন্ধ করতে চেয়েছিলেন, অশ্বত্থামা যদি সেই আন্তরিকতা নিয়ে তাঁর সমবয়সের সখ্যটুকু দুর্যোধনের প্রতি ব্যবহার করতেন, তা হলে কাজটা অনেক সহজ হতে পারত। কিন্তু তিনি তা করেননি এবং ঠিক এইখানেই কাজ করে তাঁর সামাজিক বৃত্ত। কৌরবগৃহে তাঁর পিতার যে মর্যাদা, সেই মর্যাদার মহিমাটুকু তিনি গুরুপুত্র হিসেবে ভোগ করতেন, কিন্তু দায়িত্ব বা আন্তরিকতার জায়গায় তিনি খানিকটা উদাসীন বটে, আর ঠিক সেই কারণেই পিতা ধৃতরাষ্ট্রের মুখের ওপর দুর্যোধন জানিয়েছিলেন— আমি আপনার ভরসায় অথবা ভীষ্ম-দ্রোণ-অশ্বত্থামার ভরসায় পাণ্ডবদের প্রতি আমার যুদ্ধাহ্বান জানাইনি— নাহং ভবতি ন দ্রোণে নাশ্বত্থাম্নি ন সঞ্জয়ে— এই লড়াই আমি লড়তে যাচ্ছি নিজের ভরসায় আর আমার বন্ধু কর্ণের ভরসায়।
দুর্যোধনের এই দৃঢ় কঠিন মনোভাবে সমস্ত শান্তিপ্রক্রিয়া ভেস্তে গেল এবং অনিবার্য যুদ্ধ ঘনিয়ে এল খুব তাড়াতাড়ি। কৌরব-গৃহে তখন দুই পক্ষের বলাবল পরিমাপ করা হচ্ছে। কুরুবৃদ্ধ পিতামহ দুই পক্ষেরই শক্তি-ক্ষমতার বিবরণ দিচ্ছেন নিজের মুখে এবং সেখানে একসময় অশ্বত্থামার প্রসঙ্গও উঠল। ভীষ্ম বললেন— দ্রোণের পুত্র অশ্বত্থামা একজন মহারথ যোদ্ধা, যেমন তাঁর হাতে ধনুক-বাণ চলে, তেমনই তিনি যুদ্ধ করতে পারেন বিচিত্র পদ্ধতিতে। এমনই তাঁর ক্ষমতা যে, বিপক্ষ যোদ্ধাদের পক্ষে তাঁর সঙ্গে এঁটে ওঠা খুব কঠিন। ভীষ্ম এইটুকু বলেই থামেননি, বরঞ্চ দুর্যোধনের সার্থক তুষ্টি জুগিয়ে তিনি বলেছেন— অর্জুন যখন ধনুক থেকে বাণ ছাড়েন, তখন এমনই তাঁর হাতের ক্ষিপ্রতা, এমনই তাঁর গতি একটি বাণের সঙ্গে আর একটি বাণের কোনও ব্যবধান থাকে না। অশ্বত্থামাও কিন্তু অর্জুনের মতোই একইরকম অব্যবহিত ক্ষিপ্রতায় বাণ চালাতে পারেন— এতস্য হি মহারাজ যথা গাণ্ডীবধন্বনঃ। ঠিক সেই কারণেই এটা পরিষ্কার বলে দেওয়া যায় যে, অশ্বত্থামা ইচ্ছে করলে এই তিন ভুবনকেই পুড়িয়ে দিতে পারেন।
অনেক বীরের মধ্যে যখন অশ্বত্থামার কথা বলছেন ভীষ্ম, তখন তাঁকে যথেষ্ট উচ্ছ্বসিত দেখাচ্ছিল। হয়তো বা পরে এই মহাবীরের সম্বন্ধে দুই-একটি দোষের কথা বলতে হবে বলেই ভীষ্ম বলছেন— অশ্বত্থামার গুণের কথা বলে শেষ করতে পারব না— নৈব শক্যো ময়া বীরঃ সংখ্যাতুং রথসত্তমঃ। যুদ্ধজয়ের জন্য যে ক্রোধ-দ্বেষের প্রয়োজন হয়, তাঁর সঙ্গে যুক্ত হয়েছে স্বগত তেজ এবং ঋষিদের তুল্য নিরন্তর প্রয়াস। তাঁর মধ্যে পিতা দ্রোণও তাঁর স্নেহাস্পদ পুত্রকে তাঁর সমস্ত বিদ্যা এবং অস্ত্রসম্ভার দান করেছেন এবং অশ্বত্থামা নিজেও যথেষ্ট বুদ্ধিমান। কিন্তু মুশকিল কী জানো, দুর্যোধন! এই অশ্বত্থামার একটা বড় দোষ আছে, যার জন্যে এই মহাবীরকে আমি শেষ পর্যন্ত ‘রথ’ কিংবা ‘অতিরথ’-এর সংজ্ঞায় ভূষিত করতে পারছি না। এঁর দোষটা কী জানো, দুর্যোধন! অন্য ক্ষত্রির বীরদের কাছে যেমনটা নয়, কিন্তু এই ব্রাহ্মণের কাছে তাঁর জীবন এবং আয়ু বড় প্রিয়— জীবিতং প্রিয়মত্যর্থম্‌ আয়ুষ্কামঃ সদা দ্বিজঃ। যুদ্ধে গেলে অন্য ক্ষত্রিয় পুরুষেরা সেখানে অপলায়নী মনোবৃত্তিতে জীবনের মায়া করেন না, সেখানে এই অশ্বত্থামা, তিনি যতই ভাল যুদ্ধ করুন, কিন্তু সংকটকালে প্রাণের মায়া ত্যাগ করে তিনি যুদ্ধ করবেন না, বেঁচে থাকার ইচ্ছা তাঁর বড় বেশি। একজন যোদ্ধা পুরুষের পক্ষে এটা খুব বড় দোষ— দোষস্ত্বেক মহানেকো… মতঃ পার্থিবসত্তমঃ।
ভীষ্মের এই সংকুচিত বক্তব্যের মধ্যে অশ্বত্থামা-চরিত্রের একটা বিশেষ দিক চকিতে উদ্ভাসিত হয়ে ওঠে। ভীষ্ম বেশি কিছু বলতে পারেননি— একে তো অশ্বত্থামা ব্রাহ্মণজাতি, তায় গুরুপুত্র, তাঁর মধ্যেও আছেন আশাবাদী, স্বপক্ষের গুণ-শুশ্রূষু দুর্যোধন, অতএব তাঁর কাছে অতিসংক্ষেপে অশ্বত্থামার একমাত্র দোষ-সংকেত করেই ভীষ্ম আবারও তাঁর সার্বিক প্রশংসায় ফিরে গেছেন। বলেছেন— একটা রথ নিয়েই অশ্বত্থামা দেবসৈন্যও সংহার করতে পারেন, তাঁর ধনুষ্টংকারে পর্বতও বিদীর্ণ করতে পারেন। এঁর শরীরটা যেমন শক্তপোক্ত বিশাল, তাতে তাঁর প্রহার করার ক্ষমতাও সাংঘাতিক, তেজও যথেষ্ট। অতএব তুমি চিন্তা কোরো না, অশ্বত্থামার মতো বীর যেহেতু পাণ্ডব-কৌরব— দুই পক্ষের মধ্যেই দুর্লভ— ন হ্যস্য সদৃশঃ কশ্চিদুভয়ো সেনয়োরপি— তাই বলছিলাম ইনি দণ্ডধারী যমের মতো তোমার বিপক্ষ সৈন্যদের কাছে একেবারে অসহ্য হয়ে উঠবেন। আমার ধারণা— এই মহাবীর এই মহাযুদ্ধের শেষ দিন পর্যন্ত তোমাকে সাহায্য করে যাবেন— এষ ভারত যুদ্ধস্য পৃষ্ঠং সংগময়িষ্যতি।
‘মহাযুদ্ধের শেষ দিন পর্যন্ত’— এই কথাটার মধ্যেও অভিজ্ঞ ভীষ্ম কিন্তু পরোক্ষে সেই ব্যঞ্জনাটুকু রেখে দিয়েছেন, যাতে দুর্যোধন ধারণা করতে পারেন যে, অশ্বত্থামা যত বড় যুদ্ধবীরই হোন, তিনি কিন্তু সময়ের সুযোগ নিয়ে নিজেকে ঠিক বাঁচিয়ে রাখবেন, আত্মপণ করে যুদ্ধে তিনি প্রাণ দেবেন না এবং হয়তো সেই জন্যই দুর্যোধনকে হাজারও সাহায্য করেও তিনি টিকে যাবেন যুদ্ধের অবসানের পরেও।
জীবনের প্রতি অশ্বত্থামার এই যে মায়া, বেঁচে থাকার এই যে অদম্য অভিলাষ— এটা ইঙ্গিতে দুর্যোধন কতটুকু বুঝলেন জানি না, অথবা বলবতী আশায় সব কিছু বুঝেও বুঝতে চাইলেন না হয়তো, কিন্তু অশ্বত্থামার এই যে প্রাণের মায়া, সেটা যে তৎকালীন সমাজের যোদ্ধা-পুরুষদের নীতি-নিয়ম-ভাবনার সঙ্গে একত্তর নয়, সেটা ভীষ্মের কথা থেকে যেমন স্পষ্ট হয়ে যায়, তেমনই এই প্রাণের মায়ার পিছনে যে একটা সামাজিক মূল আছে, সেটা বের করাটাও কঠিন নয়, আর ঠিক সেই সময়েই আমাদের আবার ফিরে তাকাতে হবে অশ্বত্থামার জন্ম-বাহিত সংস্কার এবং তাঁর বেড়ে ওঠার পরিবেশটুকুর দিকে।
মনে রাখতে হবে, সেকালের দিনে ব্রাহ্মণরা বিদ্যাবত্তা এবং আধ্যাত্মিক অনুশীলনের চরম বিন্দুতে পৌঁছলেও, এমনকী সেই বিদ্যাবত্তা এবং পাণ্ডিত্যের জোরে রাষ্ট্রীয় ক্ষেত্রে রাজমন্ত্রিত্ব এবং পৌরোহিত্যের কর্ম করলেও ক্ষত্রিয়-কর্মের বাস্তব এবং তৈজসিক ক্ষেত্রে তাঁদের স্বাভাবিক অক্ষমতা ছিল। যুদ্ধক্ষেত্রে যুদ্ধ করাটা যেহেতু তাঁদের স্বভাবজ তথা জাতিগত কর্ম এবং ধর্ম ছিল না, তাই পরম্পরা-লব্ধ মানসিকতায় ব্রাহ্মণেরা শৌর্য-বীর্য প্রকটনের ক্ষেত্রে অথবা রাজশাসনের প্রায়োগিক ক্ষেত্রে খানিকটা পিছিয়ে ছিলেন সব সময়েই। হয়তো এই কারণেই মহামতি কৌটিল্য সৈন্য-সামন্ত বা সেনাপতি নিয়োগের ক্ষেত্রে ব্রাহ্মণদের নির্বাচন করাটা এক্কেবারে পছন্দ করেননি। যুক্তি হিসেবে বলেছেন— ব্রাহ্মণরা স্বভাবতই বড় কারুণিক হন, হাতে-পায়ে ধরলে অথবা খানিকটা স্তুতি-নতি করলেই তারা বিগলিত হয়ে পড়েন। অতএব এমন মানুষ শাসন-দমন-দণ্ডের ক্ষেত্রে তেমন উপযোগী নন। ব্রাহ্মণদের চরম সামাজিক মর্যাদার নিরিখে কৌটিল্য যেটা স্পষ্ট করে বলতে পারেননি, সেটা হল— তৈজসিক ক্ষেত্রে ব্রাহ্মণদের প্রকৃতি স্বভাবতই দুর্বল, কাউকে নৃশংসভাবে প্রাণে মারা বা হত্যা করাটা যেমন তাঁদের স্বাভাবিক কারুণ্যে আঘাত করে, তেমনই প্রাণে মারা যাওয়া অথবা সম্মুখ-যুদ্ধে শেষ রক্তবিন্দু ক্ষয় করে বীরোচিতভাবে প্রাণ দিয়ে দেওয়ার মধ্যেও তাঁদের স্বাভাবিক সংস্কার-লব্ধ ভয় কাজ করে। ঠিক এই রকম একটা সামাজিক এবং জাতিগত ‘ফ্রেমে’র মাঝখানে রেখে অশ্বত্থামার চারিত্রিক বিচার করলে তাঁর প্রাণের মায়া, জীবনে বেঁচে থাকার অভিলাষ— এগুলি সযৌক্তিক হয়ে ওঠে। কুরুক্ষেত্র-যুদ্ধের ফলও আমরা জানি, তাই অগণিত হতাহতি সত্ত্বেও শেষপর্যন্ত অশ্বত্থামার বেঁচে যাওয়াটাও ভীষণই যুক্তিযুক্ত হয়ে ওঠে।
সামাজিক অবস্থান এবং তাঁর বৈশিষ্ট্যের কথা বাদ দিলেও অশ্বত্থামার পারিবারিক পরিস্থিতিটাও এখানে ভীষণ ভাবে বিচার্য হওয়া উচিত। প্রথমেই এ-কথা মেনে নিতে হবে যে, যুদ্ধক্ষেত্রে অথবা সাংগ্রামিক তেজঃপ্রকাশের মধ্যে ব্রাহ্মণোচিত কারুণ্য ব্যাপারটা যতই যুক্তিসিদ্ধ হোক, সেখানে ব্যতিক্রমও থাকবে। অশ্বত্থামার পিতা দ্রোণাচার্যই সেই ব্যতিক্রম। তাঁর পিতা পরম্পরালব্ধ ব্রাহ্মণ্য-বৃত্তি পরিত্যাগ করেছিলেন ক্ষত্রিয়ের তেজোবৃত্তির প্রতি প্রবল আকর্ষণবশত। অস্ত্রশিক্ষা এবং অস্ত্রকৌশলের প্রভুত্ব লাভ করাটা দ্রোণাচার্যের ‘প্যাশন’ ছিল বলেই শত সামাজিক বঞ্চনা এবং নিন্দামন্দ সত্ত্বেও তিনি মহাভারতের আমলে শ্রেষ্ঠ অস্ত্রগুরু এবং অবশ্যই ব্যতিক্রমী ব্যক্তিত্ব। অর্থাৎ কিনা যুদ্ধ করতে গেলে প্রাণের মায়া করলে চলে না— এই কারুণিক স্বভাব তিনি অতিক্রম করেছিলেন। কিন্তু এই ক্ষত্রিয়োচিত অতিক্রমের ফলেই তাঁর জীবনে যে দারিদ্র্য এবং অসাচ্ছন্দ্য এসেছিল তাতে অন্য একটা মাত্রা তৈরি হয়ে গিয়েছিল তাঁর জীবনে এবং পুত্র অশ্বত্থামার জীবন-বোধের ক্ষেত্রেও তাঁর প্রভাব গুরুতর। বেঁচে থাকার জন্য, জীবন-যাপনের জন্য দ্রোণাচার্যকে যুবকোত্তর বয়স্ক পর্যন্ত চরম লড়াই করতে হয়েছে। সেই লড়াই করতে করতেই একদিন জন্মভূমি পঞ্চাল থেকে ভাসতে ভাসতে শ্যালক কৃপাচার্যের বাড়িতে এসেছিলেন দ্রোণাচার্য এবং এই লড়াই এবং অর্থোপার্জনের চরম প্রয়াসের মধ্যেই কিন্তু পুত্র অশ্বত্থামার জন্ম হয়েছে, এটা ভাববার বিষয়।
দারিদ্র্য এবং অর্থোপার্জনের আকুলতার মধ্যেই এই যে নিতান্ত পরাশ্রয় গ্রহণ করতে হল পিতাকে, এই পরাশ্রয় কিন্তু এক শিশু, কিংবা কিশোর মানুষকে শুধু জীবনে বেঁচে থাকার মন্ত্র শেখায়। নিজের প্রতি মায়া এবং আত্মরতিও তৈরি হয় সেই পরাশ্রিত জীবন-ধারণের যন্ত্রণা থেকেই। দ্রোণাচার্য ভীষ্মের সান্নিধ্যে এসে উপার্জনের অনুকূল পরিবেশ পেলেন, শ্যালকের দুর্বল ব্যক্তিগত আশ্রয় থেকে রাজবাড়ির ঋদ্ধ সম্পন্ন পরিবেশে তাঁর গৃহপরিবর্তন ঘটল। কিন্তু তা সত্ত্বেও রাজবাড়ির বৃত্তিভোগিতার পারতন্ত্র্য তাঁর রয়েই গেল। বন্ধু দ্রুপদকে শিষ্যমাধ্যমে পরাজিত করে পঞ্চাল-রাজ্যের একাংশ তিনি লাভ করলেন বটে, কিন্তু সেই রাজ্যে গিয়ে তিনি প্রজার মঙ্গল সাধন কিংবা রাজ্যশাসনের কোনও যন্ত্রণা ভোগ করলেন না। তিনি কিন্তু নিশ্চিন্ত জীবন, নিশ্চিন্ত অর্থোপার্জন বেছে নিলেন বৃহত্তর এবং রাজকীয় পরাশ্রয়েই।
কিন্তু পরাশ্রয় এমনই এক বস্তু যে, তা রাজকীয় হলেও আশ্রয়দাতার ব্যক্তিত্ব সেখানে কাজ করেই। বিশেষত সেই আশ্রয়দাতা যদি দুর্যোধনের মতো ব্যক্তিত্ব হন, তবে অতি বড় আশ্রিতের মনেও আতঙ্ক থেকে যায়। সংশয়িত মুহূর্তে দ্রোণাচার্যের দিকে যখন সোজাসুজি আঙুল উঠেছে, তখন দ্রোণাচার্য হয়তো রাগত স্বরে বলেছেন যে, তিনি দুর্যোধনের তোয়াক্কা করেন না, পিতামহ ভীষ্মের দেওয়া বৃত্তিতে তাঁর জীবন চলে, তবু শেষ জায়গায় দ্রোণের সেই দুঃখ রয়েই গেছে— যাকে কুরু-রাজবাড়ির অর্থদাসত্ব বলে চিহ্নিত করেছেন দ্রোণ, ভীষ্ম, কৃপাচার্য সকলেই। তাঁর মানে কুরুরাজ্যে ধর্মপ্রধান ভীষ্ম, দ্রোণ, কৃপের মতো ব্যক্তির প্রাধান্য থাকলেও সেই রাজ্যটা যেহেতু দুর্যোধনের মতো দুর্নীতি-পরায়ণ মানুষের ভাবনামতোই চলে, তাই তাঁদের বৃত্তিলাভও ঘটে পরোক্ষে সেই দুর্যোধনের অর্থেই। ঠিক এই কারণেই কুরুক্ষেত্রের যুদ্ধের আগে দুর্যোধনের অর্থদাসত্ব কবুল করে নিয়ে ভীষ্ম-দ্রোণ-কৃপ সকলকেই দুর্যোধনের পক্ষে যুদ্ধ করতে হচ্ছে বলে কবুল করেছিলেন তাঁরা।
আমাদের বক্তব্য— দ্রোণপুত্র অশ্বত্থামা লালিত, পালিত এবং বড় হয়ে উঠেছেন এই পারিবারিক পরিমণ্ডলের মধ্যে। তাই দুর্যোধনের বিরুদ্ধে মাঝে মাঝে ব্রাহ্মণ-গুরুর ভূমিকায় ফোঁস করে উঠলেও— যা দ্রোণ করেছেন, অশ্বত্থামাও তাই করেছেন— তবু অশ্বত্থামার বড় হয়ে ওঠার পরিপার্শ্ব-ভূমি দ্রোণের চেয়ে আলাদা। জীবনে বেঁচে থাকার জন্য যে লড়াইটা দ্রোণকে করতে হয়েছিল, সে-লড়াই তাঁর মেরুদণ্ডটাকেও যথোচিতভাবে শক্ত করেছিল। ফলে সত্য কথা বলতে তিনি ভয় পাননি কোনওদিন, বিশিষ্ট সাংগ্রামিকের সামনে দাড়িয়ে পলায়নও করেননি কোনওদিন। কিন্তু অশ্বত্থামা বাল্যকালে অর্থকৃচ্ছ্রতার মধ্যে কাটালেও অস্ত্রশিক্ষার কাল থেকেই অর্থাৎ জ্ঞানবুদ্ধি হওয়ার সময় থেকেই নিশ্চিন্ত আরামে লালিত, পরাশ্রয়ের পরিপোষণায় পালিত। এই অবস্থায় বিঘ্ন উপস্থিত হলেই নিজেকে কীভাবে বাঁচিয়ে রাখা যায়, এই কৌশল তাঁর ভালভাবে শেখা আছে। লক্ষণীয়, কৌরব দুর্যোধনের কোনও ন্যায়-অন্যায়ের ব্যাপারে কিংবা পাণ্ডবদের প্রতি কোনও অবিচারের ব্যাপারে সময়মতো কোনও বক্তব্য প্রকাশ করেননি অশ্বত্থামা। খানিক আগে যে তিনি বিস্তর চেঁচিয়েছেন, সেটা অনেকটাই পরাশ্রিত জনের নিজস্ব বা পারিবারিক ‘আইডেনটিটি’ ঠিক রাখার জন্য। যুদ্ধক্ষেত্রে তিনি দুর্যোধনের পক্ষে যত সংগ্রাম করেছেন, সেখানেও কঠিন সময়ে অনেকবার তিনি পালিয়ে বেঁচেছেন এবং তাঁর সর্বশেষ পলায়নটুকু যখন নির্দেশ করব, তখন দেখব— সত্যিই জীবনের ওপর তাঁর খুব মায়া, বেঁচে থাকার জন্য তাঁর বড় অভিলাষ।
এই কথাগুলো আগে বলে ফেলার ফলে এই দাড়াল যেন পরাশ্রিত অশ্বত্থামার শক্তি-তেজ-ক্ষমতা কিছু নেই, যেন যুদ্ধ দেখলেই তিনি পালাবার সুযোগ খোঁজেন। এ-রকমটা কিন্তু কিছু নয়। ভীষ্ম যেটা সন্তর্পণে বলেছেন এবং আমরাও যেটা আধুনিক মানসিকতায় বিশ্লেষণ করার চেষ্টা করেছি, সেটা কিন্তু অশ্বত্থামার চরিত্রের একটা মৌলিক অন্তরাল-রেখা, যেটা আপ্রবন্ধ স্থির এবং সময়মতো যেটা বিভিন্ন ঘটমানতার মধ্যে ফুটে উঠবেও বটে, তবে তাতে ঘটমান এবং চলমান একটা চরিত্র পুরোপুরি পালটে যায় না। সমাজ, ব্যক্তি, লৌকিকতার মধ্যে অশ্বত্থামা নিজের মতোই চলেছেন তাঁর স্বার্থ এবং আয়ুষ্কামনার আবরণ ভঙ্গ করে। ঠিক এই কারণেই মহামতি ভীষ্ম একবার মাত্র অশ্বত্থামার জীবন-প্রিয়তার উল্লেখ করেই বারবার তাঁর তেজ, প্রহার-শক্তি এবং অপরিমেয় গুণের কথা উল্লেখ করেছেন। এমনকী দুর্যোধন যখন সংশয়িতভাবে সকলকে জিজ্ঞাসা করছেন যে, তাঁর পক্ষের কোন যোদ্ধা কত দিনের মধ্যে পাণ্ডবদের সমস্ত ধ্বংস করে দিতে পারেন, তখন কিন্তু অনেক বড় বড় যোদ্ধার সঙ্গে অশ্বত্থামা সদম্ভে জানিয়েছিলেন— আমি মাত্র দশ দিনে সমস্ত পাণ্ডব-সৈন্য ধ্বংস করে দিতে পারি— দ্রৌণিস্তু দশরাত্রেণ প্রতিজজ্ঞে বলক্ষয়ম্।
অশ্বত্থামার এই প্রতিজ্ঞার মধ্যে দম্ভ আছে, আত্মশ্লাঘা আছে, অতিশয়োক্তিও আছে, কিন্তু এসব সত্ত্বেও যেটা বোঝাতে চাই, সেটা হল— জীবনে বেঁচে থাকার অভিলাষ যথেষ্ট থাকা সত্ত্বেও প্রত্যক্ষত অশ্বত্থামা দুর্যোধনের অন্যতম সঙ্গী, তাঁর সমস্ত কাজকর্মেই তিনি আছেন, এমনকী তাঁর অন্যায়গুলিতেও তিনি তেমন প্রত্যক্ষ কোনও প্রতিবাদ করেন না এবং তাঁর জন্য অন্যদের মতোই তিনি যুদ্ধ করতে প্রস্তুত হয়েছেন। হয়তো যে পরাশ্রয়ের বৃত্তি অশ্বত্থামার মধ্যে যেভাবে হোক জীবনে বেঁচে থাকার বুদ্ধি জুগিয়েছে, আমাদের মতে হয়তো সেই পরাশ্রয়ের বৃত্তিই তাঁকে প্রায় সব সময়েই দুর্যোধনের অনুকূলে থাকতে শিখিয়েছে। ভবিষ্যতে আমরা এর প্রমাণ পাব তাঁর নিজের স্বীকারোক্তিতে। আর যেখানে দেখব— তিনি দুর্যোধনের অনুকূলে নেই বা তাঁর বিরুদ্ধে অশ্বত্থামা কথা বলছেন, সেখানেও বুঝতে হবে, তিনি ফোঁস করে উঠছেন তাঁর একান্ত সেই আশ্রিত-গোষ্ঠীর ওপরে আক্ষেপ নেমে আসছে বলে। বিরাটের গো-গ্রহণকালে যেমন এই সত্য প্রমাণিত হয়েছে, তেমনই পরেও এই সত্য প্রমাণিত হবে।
কুরুক্ষেত্রের মহাযুদ্ধে অশ্বত্থামার দায়িত্ব কম ছিল না, দুর্যোধনের আস্থাও তাঁর প্রতি যথেষ্ট ছিল বলেই অশ্বত্থামার অধিকারে এক অক্ষৌহিণী সৈন্য স্থাপন করে দুর্যোধন নিশ্চিন্ত ছিলেন। যুদ্ধ আরম্ভ হল ভীষ্মের সেনাপতিত্বে এবং আপনারা জানেন যে, যে কোনও চরিত্র বিশ্লেষণের সময়েই প্রতিপক্ষের বিশিষ্ট যোদ্ধাদের সঙ্গে যে যুদ্ধটা হয়, তাঁর অনুপুঙ্খ বর্ণনা দেবার কোনও মানে নেই। আর এটাও তো ভাবতেই হবে যে, অশ্বত্থামা প্রতিপক্ষের প্রতি ক’টা ভয়ংকর বাণ নিক্ষেপ করলেন এবং কয়েক গোছা বাণের প্রহার তিনি ভোগ করলেন নিজে— এটা যে-কোনও যুদ্ধেরই সাধারণ অঙ্গ, অথবা সাধারণ ছন্দ। সেই যুদ্ধ নিয়ে আমরা বেশি কথা বলতে চাই না। চাই না, কারণ ওই যুদ্ধ আর যুদ্ধশক্তি দিয়ে অশ্বত্থামাকে এতটুকুও চেনা যায় না— তাঁর চরিত্র এতটাই জটিল।
যেমন অশ্বত্থামার এইটুকু বহিরঙ্গ জানালে কী হয়? কী হয় যদি বলি যে, সমগ্র মহাভারতের মধ্যে অশ্বত্থামার আকৃতি বা চেহারার কোনও বর্ণনা পাওয়া যায় না। একজন মহামান্য পণ্ডিতই এ কথা বলেছেন এবং তিনি এতটাই পণ্ডিত যে, আমরা সকলে মিলে তাঁর কাছে বসলেও আমরা তাঁর পায়ের নখের যুগ্যি নই। তবে কিনা, মহাভারতের কবি তো সব কথা এক জায়গায় বলেন না, কোথায় কোন অপ্রসঙ্গে তিনি বহিরঙ্গের বর্ণনা দিয়ে দেবেন, তাঁর কোনও ঠিক নেই। যেমন অশ্বত্থামার সবচেয়ে জুৎসই বর্ণনা আছে মহাভারতের শল্যপর্বে, যখন শল্যকে সেনাপতি করার উদ্যোগ চলছে অশ্বত্থামার সামনেই। সেখানে দুর্যোধন অশ্বত্থামার কাছে যাচ্ছেন, আর তখনই তাঁর বহিরাকৃতির বর্ণনায় দেখি— অশ্বত্থামা অসাধারণ সুপুরুষ এবং মাথাটা তিনি উন্মুক্ত রাখেন না, বামুন বলেই হয়তো মাথাটা আবৃত করে রাখেন কাপড় দিয়ে। গলায় শাঁখের মতো ত্রিবলি এবং সাধারণ মুহূর্তে কথাও বলেন ভারী মধুর স্বরে— স্বঙ্গং প্রচ্ছন্নশিরসং কম্বুগ্রীবং প্রিয়ম্বদম্‌। তবে হ্যাঁ, এত সুন্দর চেহারা হলেও তাঁকে প্রথম দেখলে বোধহয় একটু রাগি লোক মনে হয়। মনে হয় সব যেন ইনি ধ্বংস করে দিতে পারেন— অন্তকপ্রতিমং ভুবি। এর কারণ তাঁর মুখটার মধ্যে কোথায় যেন একটা বাঘের মুখের ভাব আছে। অতিরিক্ত ফর্সা রঙের মধ্যে এইরকম মনুষ্যচর্মে ব্যাঘ্রমুখের প্রতিচ্ছবি সকলের মনে যেন ভয় ধরিয়ে দেয়।
বীরের যেমন চেহারা হয় তেমনই পুষ্ট-শ্লিষ্ট বাহু, দৃঢ় বৃষস্কন্ধ, চওড়া বুক, হাত, পা, ঊরু, নখ সবই খুব পুরুষালি, যদিও তাঁর চেহারার মধ্যে একটা স্নিগ্ধতাও আছে আবার একটা আগুনপানা ভাবও আছে। মহাভারতের কবি লিখেছেন— বিধাতা অনেক ভাবে শনৈঃ শনৈঃ চিন্তা করে সমস্ত গুণ একত্র করে সযত্নে গড়ে তুলেছেন অশ্বত্থামাকে— স্মৃত্বা স্মৃত্বা তু গুণান্ ধাত্রা যত্নাদ্ বিনির্মিতম্। আসলে রূপের বর্ণনা আমরা আগেও করেছি, কিন্তু এখানে যেটা গুরুত্বপূর্ণ মনে করি, সেটা হল— তাঁর রূপের সঙ্গে গুণের বর্ণনাও কিছু কম নেই। তিনি বেদ-বেদান্ত, পুরাণ-ইতিহাস পড়েছেন, সেটাও খুব বড় কথা নয়, বড় কথা হল, তাঁর যুদ্ধবিদ্যার জ্ঞান। যুদ্ধক্ষেত্রে পরপক্ষের বীরযোদ্ধাদের যত রকম ভাব-ভাবনা অভিপ্রায় থাকে, সেগুলি অশ্বত্থামা খুব ভাল বোঝেন। আর ধনুর্বেদের যে প্রথাগত জ্ঞান, যা নাকি ঐতিহ্য অনুসারে চারটে পা আর দশটা অঙ্গের ওপর দাঁড়িয়ে আছে, সেসব নাকি অশ্বত্থামার অধিগত— দশাঙ্গং যশ্চতুপাদম্‌ ইষ্বস্ত্রং বেদ তত্ত্বতঃ। হয়তো সেকালের সমস্ত বীর যোদ্ধাই এই দশাঙ্গ এবং চতুষ্পাদ ধনুর্বিদ্যা জানতেন এবং আমাদের কৌতুহল হয়— কী এই দশটা অঙ্গ এবং চারটে পাই বা কীরকম। পণ্ডিত টীকাকার জানিয়ে দিয়েছেন— ধনুর্বিদ্যার দশটা অঙ্গ হল— ব্রত, প্রাপ্তি, ধৃতি, পুষ্টি, স্মৃতি, ক্ষেপণ, অরিভেদন, চিকিৎসা, উদ্দীপন এবং কৃষ্টি। অর্থাৎ গুরুর কাছে নাড়া বেঁধে নিয়মের মধ্যে চলে আসাটাই এখানে ব্রত, তারপর বিদ্যাপ্রাপ্তি, বিদ্যাধারণ, বিদ্যার পুষ্টি, বার বার অভ্যাসে বিদ্যা মনে রাখা। অস্ত্ৰক্ষেপ এবং শত্রুনাশ করার কৌশল পর্যন্ত অরিভেদন কর্মের শেষ। ধরেই নিতে হবে শত্রুর সঙ্গে যুদ্ধে নিজে যেমন আক্রমণ করতে হবে, তেমনই প্রত্যাক্রমণে তাঁর শরীরের কিছু ক্ষতিও হবে, অতএব তাঁর চিকিৎসাও নিজেই শিখতে হবে। চিকিৎসিত হবার পর পুনরায় যুদ্ধের জন্য উদ্দীপিত হওয়া এবং অন্যকে উদ্দীপিত করে শত্রুসৈন্য কর্ষণ করার ক্ষমতাই ধনুর্বেদের শেষ অঙ্গ।
এই দশাঙ্গ ধনুর্বেদ, যা অশ্বত্থামা খুব ভালভাবে জানেন, সেটা দাড়িয়ে আছে চারটে স্তম্ভের ওপর— দীক্ষা, শিক্ষা, আত্মরক্ষা এবং আত্মরক্ষার জন্য প্রয়োজনীয় সাধন অর্থাৎ অস্ত্রশস্ত্র। দীক্ষা, শিক্ষা, আত্মরক্ষার ব্যাপারটা সার্বিক, কিন্তু অস্ত্রসাধনের ক্ষেত্রে অশ্বত্থামার বৈশিষ্ট্য হল— তিনি পিতা এবং গুরু দ্রোণাচার্যের সমস্ত গুরুত্বপূর্ণ অস্ত্ররাশির উত্তরাধিকার লাভ করেছিলেন— বিশেষত সেই ব্রহ্মশিরা, সর্বধ্বংসী অলৌকিক অস্ত্র। যে অশ্বত্থামা এইভাবে অস্ত্রবিদ্যায় দীক্ষিত এবং শিক্ষিত হয়েছেন, তিনি যে যুদ্ধকালে তাঁর বিশাল বীরত্ব দেখাতে পারবেন তাতে আশ্চর্য কিছু নেই। এর আগেও আমরা দেখেছি সেই বিরাট রাজ্যের গোগ্রহণের কালে— ভীষ্ম যখন সৈন্য সাজালেন, তখন কর্ণকে তিনি সকলের সামনে রেখেছিলেন কেন না তিনি অর্জুনকে আমল দিতে চাননি একটুও। কর্ণ পালাতেও বাধ্য হয়েছিলেন, আমরা জানি। কিন্তু এই যুদ্ধের সময় মাঝখানে রাখা হয়েছিল দ্রোণাচার্যকে এবং অশ্বত্থামাকে রাখা হয়েছিল ঠিক তাঁরে বাঁয়ে। যুদ্ধসজ্জায় অশ্বত্থামার এই অবস্থান খুব কম সম্মানের নয়।
কিন্তু তবু বলি— এও খুব সামান্য কথা কারণ, অশ্বত্থামার মতো বীর যোদ্ধার কাছে বাম কি দক্ষিণ ভাগে থেকে মূল যোদ্ধাকে রক্ষা করাটা কোনও কঠিন কাজ নয়। বরঞ্চ আমরা তাঁর আত্মজীবনের জটিলতাগুলি অনেক বেশি গুরুত্বপূর্ণ মনে করি। একটু আগেই আমরা তাঁকে কর্ণের প্রতিপক্ষতায় অর্জুনের প্রশংসা করতে দেখেছি, অথবা বলা উচিত, অর্জুনের সপক্ষতায় কর্ণের উদ্দেশে তিনি ভয়ংকর তিরস্কার-বাণী উচ্চারণ করেছেন। এটা বুঝতে পারি যে, কর্ণ মাঝে মাঝেই বৃদ্ধ দ্রোণাচার্য এবং তাঁর একান্ত গোষ্ঠীভুক্ত লোকজনদের ব্যাপারে নানা রকম হীন মন্তব্য করতেন বলে অশ্বত্থামার খুব রাগ ছিল কর্ণের ওপর। তা ছাড়া অর্জুনের ওপর দ্রোণাচার্যের চিরন্তন পক্ষপাত এবং নিজেও সহাধ্যায়ী হিসেবে অর্জুনের শক্তি এবং অস্ত্রকৌশল জানতেন বলে অর্জুনের ব্যাপারে অশ্বত্থামার একটা দুর্বলতাও ছিল। কিন্তু একই সঙ্গে ভাবতে হবে যে, অশ্বত্থামার নিজের সম্বন্ধেও গর্ববোধ কম ছিল না। সব কিছু মিলে অবশ্য বিরাট-রাজার গোগ্রহণের সময় অদ্ভুত এক মজার ঘটনা ঘটল।
ধরে নিতে পারি যে, দ্রোণাচার্যের সামনে কর্ণ বেশি আস্ফালন করেছিলেন বলে তাঁকেই অগ্রবর্তী করে সামনে রাখা হয়েছিল ভীষ্মের বুদ্ধিতে এবং আমরা জানি যে কর্ণ পালিয়ে বেঁচেছিলেন সেদিন। কর্ণ পালাতেই অর্জুন বিপক্ষীয় বীরদের পরিচয় দিচ্ছিলেন কুমার উত্তরের কাছে। কথা বলতে বলতে দ্রোণাচার্যের কথা এল এবং এল আচার্যপুত্র অশ্বত্থামার কথাও। আচার্য-সম্বন্ধে আচার্য-পুত্রকেও কতটা সম্মান করতেন অর্জুন যে, অশ্বত্থামার প্রসঙ্গ উঠতেই অর্জুন তাঁর বীরত্ব এবং গুরুমর্যাদা একত্রিত করে বললেন— এই যে দেখছ যে-মানুষটির রথের ধ্বজায় ধনুক আঁকা আছে— ধনুর্ধ্বজাগ্রে যস্য দৃশ্যতে— তিনি হলেন দ্রোণপুত্র অশ্বত্থামা। আমি তোমাকে বলে দিচ্ছি, কুমার! তুমি যদি আমার রথ নিয়ে কোনওভাবে অশ্বত্থামার সামনে পৌছে যাও, তবে তুমি তোমার রথ ফিরিয়ে নেবে, বারবার যদি এই ঘটনা ঘটে তবু ফিরিয়ে নেবে— এতস্য ত্বং রথং প্রাপ্য নিবর্তেথাঃ পুনঃপুনঃ।
রথের ধ্বজায় ধনুকের প্রতীক দেখিয়ে অর্জুন বুঝিয়ে দিয়েছেন যে, বামুনের ছেলে হলেও যুদ্ধ-ব্যাপারটা অশ্বত্থামার ‘প্যাশন’, তাই এত অভিধেয় ভাবনায় রথধ্বজায় ধনুকের প্রতিলিপি অঙ্কন করেছেন অশ্বত্থামা। অন্যদিকে অশ্বত্থামার রথ দেখলেই তোমার রথ ফিরিয়ে নেবে— এই কথায় বোঝা যায় যে, অর্জুন তাঁর এই আচার্যপুত্রটির সঙ্গে পারতপক্ষে যুদ্ধ করতে চান না। হয়তো বা আচার্য দ্রোণের প্রতি সম্মানবশত তাঁর মমতাস্পদ পুত্রকে তিনি আঘাত করতে চান না কোনও। অথবা বহুকাল গুরুগৃহবাসে একান্তশিক্ষার কালে সহবাস-পরিচয়ের কারণে অশ্বত্থামার প্রতি অর্জুনেরও হয়তো একটা দুর্বলতা ছিল। সহসা তিনি অশ্বত্থামাকে আঘাত করতে চাইতেন না।
তবে এই সময় ঘটনা ঘটল অন্যরকম। কর্ণের সঙ্গে প্রথম যুদ্ধ, কর্ণ পালালে কৃপাচার্য এবং কৃপাচার্যের পরেই দ্রোণের সঙ্গে যুদ্ধ আরম্ভ করলেন অর্জুন। কঠিন যুদ্ধের পর দ্রোণাচার্যের রং এবং শরীর অর্জুনের শরজালে আকীর্ণ হল। কৌরব সৈন্যদের মধ্যে হাহাকার উঠল কী হয়, কী হয়। ঠিক এই সময়ে অনুযায়ী রথবাহিনী নিয়ে অশ্বত্থামা আক্রমণ করলেন অর্জুনকে। স্বয়ং আক্রমণের অর্থ হল— দ্রোণের দিক থেকে অর্জুনের নজর ঘুরিয়ে দেওয়া। দ্রোণাচার্যের মতো অসাধারণ যোদ্ধার সঙ্গে অর্জুনের অস্ত্রযুদ্ধের ক্ষমতা দেখে মনে মনে অর্জুনের তারিফ করছিলেন অশ্বত্থামা— পূজয়ামাস পার্থস্য… হৃদয়েন মহাত্মনঃ-মুখে অবশ্য তাঁর হিংসার প্রতিচ্ছবি, তিনি অর্জুনকে আক্রমণ করেছেন। অর্জুন এমনভাবেই অশ্বত্থামার সঙ্গে যুদ্ধ আরম্ভ করলেন যাতে দ্রোণ পালিয়ে যাবার স্বচ্ছন্দ অবকাশ পেয়ে যান। এর পরেই অশ্বত্থামার সঙ্গে তুমুল যুদ্ধ আরম্ভ হল অর্জুনের এবং দেখা গেল কেউ কম যান না। এক সময় এমনও হল যে, অশ্বত্থামা অর্জুনের অমোঘ গাণ্ডীব-ধনুর ছিলাটা কেটে দিলেন হঠাৎ। নতুন ছিলা লাগিয়ে অর্জুনের যুদ্ধ আরম্ভ হল বটে, কিন্তু অধিক আক্রমণের উচ্ছাসে অতিরিক্ত বাণমোক্ষণ করার ফলে অশ্বত্থামার বাণই ফুরিয়ে গেল এক সময়, ফলে অর্জুন এবার ভয়ংকর হয়ে উঠলেন— জগ্মুঃ পরিক্ষয়ং শীঘ্রম্ অভূত্তেনাধিকোহর্জুনঃ। এই সময়ে হঠাৎ করে কর্ণ এসে উপস্থিত না হলে অশ্বত্থামার বিপন্নতা বাড়ত, যদিও অশ্বত্থামার প্রতি অর্জুনের যে মনোভাব, তাতে চরম কিছু ঘটার সম্ভাবনা ছিল না।
বিরাট-রাজ্যে গো-গ্রহণকালের এই সম্পূর্ণ ঘটনা উল্লেখ করে আমরা যেটা বোঝাতে চাই— সেটা হল সেই জটিল অন্তরলোক যেখানে অশ্বত্থামাকে অদ্ভুত বিভ্রান্ত মনে হয়। পাণ্ডবদের প্রতি তাঁর পিতার পক্ষপাত, মমতা এবং স্নেহের কারণ তিনি জানেন, সে-কারণে তাঁর হৃদয়ও দুর্বল হয়ে ওঠে মাঝে মাঝে। কিন্তু দুর্যোধনের প্রতিও তাঁর দায়বদ্ধতা তিনি হারিয়ে ফেলেন না, যদিও বৃত্তিদাতা দুর্যোধনকে তিনি ফেলতে না পারলেও তাঁর বুদ্ধিদাতা কর্ণ এবং শকুনিকে তিনি একেবারেই সহ্য করতে পারেন না। মনোলোকের এই পরস্পর-বিরুদ্ধ বৃত্তিগুলি নিয়েই কিন্তু অশ্বত্থামা কুরুক্ষেত্রের যুদ্ধে অবতীর্ণ হয়েছেন এবং তা পাণ্ডবদের বিরুদ্ধে যুদ্ধ।
যদি সার্বিক একটা দৃষ্টিতে দেখি, তা হলে দেখবেন— জীবনের স্বতোবিভিন্ন স্রোতের সঙ্গে তাল মিলিয়ে চলতে থাকলেও মানুষের মনের মধ্যে কতগুলো নির্দিষ্ট প্রবণতা তৈরি হয়, তৈরি হয় নির্দিষ্ট ভাবনালোক। অশ্বত্থামারও তা হয়েছে। সেই প্রবণতা বা সেই ভাবনালোক কিন্তু অশ্বত্থামাকে পাণ্ডবদের বিরুদ্ধে যুদ্ধে প্ররোচিত করে না। ধৃতরাষ্ট্র নিজে দুর্যোধনকে বলেছেন— ভীষ্ম, দ্রোণ, অশ্বত্থামা, কেউ যুদ্ধ চান না— ন চ ভীষ্মো ন চ দ্রোণো নাশ্বত্থামা ন সঞ্জয়ঃ— তুমি এই যুদ্ধ থেকে বিরত হও। আমি জানি তোমাকে সব করাচ্ছে ওই কর্ণ-শকুনি-দুঃশাসন! অতএব তোমাকেই বলছি, তুমি এবার যুদ্ধ থেকে বিরত হও। দুর্যোধন শোনেননি এবং তাচ্ছিল্য করে বলেছিলেন— ওই ভীষ্ম-দ্রোণ-অশ্বত্থামার ভরসায় আমি যুদ্ধ করতে নামিনি। কিন্তু যুদ্ধের যে বাস্তব জায়গাটা, যেখানে দুর্যোধন খুব ভালই জানেন যে, ভীষ্ম-দ্রোণের মতো অশ্বত্থামারও একটা গুরুত্বপূর্ণ ভূমিকা আছে। বিশেষত অশ্বত্থামা ভীষ্ম-দ্রোণের চেয়েও তাঁর অনেক কাছের লোক। অন্যদিকে এত কাছের লোক হওয়া সত্ত্বেও নীতিগত প্রশ্নে অশ্বত্থামাও যে পাণ্ডবদের সঙ্গে দুর্যোধনের যুদ্ধ চাইতেন না, তা বারবার উঠে এসেছে ধৃতরাষ্ট্রের আকুতিতে এবং অবশেষে দুর্যোধনের প্রতি কৃষ্ণের শেষ অনুরোধেও। কৃষ্ণ বলেছেন— ভীষ্ম, দ্রোণ, অশ্বত্থামা, সঞ্জয়, যুযুৎসু সকলেই শান্তির পক্ষে, দুর্যোধন! তুমি এই প্রাণঘাতক যুদ্ধ বন্ধ করো। এঁরা সকলেই, এমনকী তরুণ অশ্বত্থামাও যে এই যুদ্ধের বিপক্ষে, তা বোঝা যায়— যখন এঁরা সবাই যুদ্ধোন্মুখ ক্রুদ্ধ দুর্যোধনকে অবহেলা করেই শান্তির দূত কৃষ্ণকে তাঁর রথ পর্যন্ত অনুগমন করলেন।
শান্তির এই উন্মুখতা মনঃস্থ রেখেই অশ্বত্থামাকে যুদ্ধে নামতে হল দুর্যোধনের স্বপক্ষেই। আর যুদ্ধ যখন করতে হবে, তখন যে তিনি বীরোচিতভাবেই যুদ্ধে নামবেন, সেটা বলাই বাহুল্য। তবু পাণ্ডবপক্ষীয়রা তেমন করে ধরেননি অশ্বত্থামাকে, তারা ধরেই নিয়েছিলেন যে, গুরুপুত্র তেমন কোনও ক্ষতি করবেন না তাঁদের। ফলত সেইজন্যই উদ্যোগ পর্বে পাণ্ডবদের ঘরোয়া আলোচনায় পাণ্ডব-চতুর্থ নকুলের মতো মধ্যম-মানের বীরকে সমস্ত যুদ্ধকাল ধরে অশ্বত্থামাকে ঠেকিয়ে রাখতে বলেছেন শুধু। দুর্যোধনের কাছে অশ্বত্থামা অবশ্য গর্ব করেই বলেছিলেন যে, দশ দিনের মধ্যেই তিনি পাণ্ডবদের সমস্ত নিকেশ করে দিতে পারেন, কিন্তু পাণ্ডবভাইদের উজ্জ্বল উপস্থিতির মধ্যেও তাঁদের এই সমস্ত সৈন্য মেরে ফেলা সম্ভব কিনা, সেটা অবশ্য বীরোচিত গর্বোক্তির পরিহাস বলে মনে হয়।
ভীষ্মের সেনা-নায়কত্বে যুদ্ধ যখন আরম্ভ হল, তখন অশ্বত্থামার যুদ্ধ করা এবং যুদ্ধ-বিক্রম অনেকটাই ‘রুটিন ওয়ার্ক’ বলে মনে হয়। যেমন, প্রথম দিনের যুদ্ধে অশ্বত্থামা প্রতিপক্ষ হলেন পাণ্ডবপক্ষের শিখণ্ডী। তারপরেই অর্জুনের সঙ্গে ভীষ্মের যুদ্ধে ভীষ্মকে খানিকটা সহায়তা করা। অথবা দ্বিতীয় দিন ধৃষ্টদ্যুম্নের সঙ্গে একবার এবং একবার অভিমন্যুর সঙ্গে যুদ্ধ, তৃতীয় দিন ভীষ্মকৃত গরুড় ব্যূহের সামনে থেকে যুদ্ধ করা। এইভাবে কখনও অর্জুন, কখনও ধৃষ্টদ্যুম্ন, কখনও বিরাট-দ্রুপদ-ঘটোৎকচ সকলের সঙ্গেই কখনও না কখনও যুদ্ধ হল অশ্বত্থামার। এতে পাণ্ডবপক্ষের প্রভূত ক্ষয়ক্ষতি কিছু হয়নি অথবা যুদ্ধের নয় দিনের দিন সাত্যকির প্রহারে একবার যে তিনি মুর্ছিত হয়ে পড়লেন, এবং তাতে যে কৌরবপক্ষের খুব বড় কোনও হানি ঘটল, তাও নয়। পরবর্তী সময়ে ভীষ্ম যখন মারা গেছেন, দ্রোণের সেনাপতিত্বকালে যুদ্ধের তোড় যখন বেড়েছে, সেই সময়ে পাণ্ডবদের শক্তিক্ষয়ে খানিকটা অংশীদার হয়েছেন অশ্বত্থামা। অভিমন্যুকে যে নৃশংসভাবে মারা হল, সেই হন্তারক সপ্তরথীর মধ্যে অশ্বত্থামাও কিন্তু অন্যতম হন্তা।
লক্ষণীয়, দ্রোণের সেনাপতিত্বকালেই অশ্বত্থামাকে অনেক বেশি যুদ্ধ করতে দেখছি। হয়তো আচার্য পিতার সম্মান-রক্ষা, তাঁর ভরণ-পোষণের দায়, এগুলো স্মরণ করেই অশ্বত্থামাও পাণ্ডবদের যথাসম্ভব ক্ষতি করার চেষ্টা করেছেন অশ্বত্থামা। অভিমন্যু-হত্যার ব্যাপারে যেমন অশ্বত্থামার একটা বড় অবদান ছিল, তেমনই ভীমপুত্র ঘটোৎকচের সঙ্গেও তিনি ভয়ংকর যুদ্ধ করেছেন সারা রাত ধরে, তাঁর ছেলেটিকেও তিনি মেরে ফেলেছেন এবং দ্রুপদ-বিরাট-রাজার সঙ্গেও তাঁর যুদ্ধ হয়েছে। এত যুদ্ধের পর স্বর্গ থেকে সিদ্ধ-গন্ধর্বরা পর্যন্ত তাঁর শেীর্যের প্রশংসা করেছেন, কিন্তু দুর্যোধন-কর্ণ সেই প্রশংসা করলেন না। এরপর যুদ্ধের চোদ্দো দিনের দিন অর্জুন যখন সবিক্রমে ঝাপিয়ে পড়লেন কৌরব-বাহিনীর ওপর, সব যখন আস্তে আস্তে ধ্বংসোন্মুখ হয়ে উঠল, তখন দুর্যোধন কিন্তু অশ্বত্থামার ওপর ভরসা করলেন না। তিনি প্রাণের বন্ধু কর্ণের কাছে গিয়ে বললেন— বাঁচাও আমাদের, বাঁচাও— ত্ৰায়স্ব সমরে কর্ণ সর্বান্ যোধান্ মহারথান্। সুযোগ পেয়ে কর্ণ তো এমনভাবেই ভরসা দিলেন দুর্যোধনকে যেন, এখনই তিনি যুদ্ধ জয় করে সমস্ত হস্তিনাপুরের আধিপত্য দিয়ে দিচ্ছেন দুর্যোধনকে। একই সঙ্গে কর্ণ এমন সব আকাশ-পাতাল গর্বোক্তি করতে আরম্ভ করলেন, যা সামনে দাড়ানো কৃপাচার্য, অশ্বত্থামাকে অস্থির করে তুলল।
অদ্ভুত লাগে মহাভারতের এই জায়গাগুলো। কত সূক্ষ্ম এবং মরমি পক্ষপাতে এই জীবনগুলো নিরীক্ষণ করেছেন মহাভারতের কবি। অশ্বত্থামা, দ্রোণাচার্য, কৃপাচার্য যথেষ্ট বীর হওয়া সত্ত্বেও যেহেতু তারা দুর্যোধনের মনের মতো করেই যুদ্ধ চাননি এবং পাণ্ডবদের ওপরে যেহেতু তাঁদের কথঞ্চিৎ দুর্বলতাও ছিল, ফলে শেষ জায়গায় ক্রাইসিস মোমেন্টে দুর্যোধন তাঁদের বিশ্বাস করতে পারেন না। দুর্যোধনের এই মনোভাব কর্ণ প্রকাশ করেও ফেলেছিলেন কৃপাচার্যের মুখের ওপর। কর্ণ বলেছিলেন— আচার্য! আপনি বামুন, আপনি বৃদ্ধ, আর যুদ্ধেও আপনি তেমন পটু নন। সবচেয়ে বড় কথা, ওই পাণ্ডবদের ওপর আপনাদের কিছু স্নেহ-মোহও আছে— কৃতস্নেহশ্চ পার্থেষু মোহান্মাম্ অবমন্যসে— যার জন্য আমাকে আপনি এই অপমান করছেন। দুর্যোধন-কর্ণের এই মনোভাবের বিপরীত কৃপাচার্য-অশ্বত্থামাদের প্রতিক্রিয়াও লক্ষ করুন। তারা আশ্রিত, তারা বড় যোদ্ধা, কিন্তু দুর্যোধনকে তারা সাহায্য করেছেন নিজেদের সীমাবদ্ধতার মধ্যে থেকে, বিশেষত নিজেদের গোষ্ঠীতন্ত্রে আঘাত না লাগে, সে ব্যাপারে তারা সম্পূর্ণ সচেতন। দুর্যোধনের আশ্রয়ে থেকেও তাঁদের এই সচেতনতা এসেছে তাঁদের সামাজিক গ্রন্থি থেকেই— তাঁরা ভূমিদেব বলে পরিচিত, তারা ব্রাহ্মণ। তাঁর মধ্যে কৃপাচার্য, দ্রোণাচার্য দু’জনেই কৌরব-পাণ্ডবের গুরু। এই সমস্ত সচেতনতার মধ্যে অশ্বত্থামা, দ্রোণ, কৃপ নিশ্চয়ই আবার ভাবেন যে, তারা যুদ্ধের সহায়তা দিয়ে দুর্যোধনকে অপার সাহায্য করছেন। এই যে ভাবনালোক— এতে যখন কর্ণের মতো অহংমানী মানুষের কটূক্তি আঘাতের মতো নেমে আসে— যেমনটি ওই কৃপাচার্যের ওপরে নেমে এল একটু আগেই কিন্তু এমন আঘাত নামলে আচার্য-গোষ্ঠীর অন্যতম কনিষ্ঠ অশ্বত্থামা খড়্গ নিয়ে তেড়ে যান কর্ণের দিকে— খড়্গমুদ্যম্য বেগেন দ্রৌণিরভ্যপতদ্ ভৃশম্।
কর্ণকে কৃপাচার্য, দ্রোণ, অশ্বত্থামা কেউই সহ্য করতে পারেন না, কিন্তু কার্যকালে দ্রোণ-কৃপ যেখানে মৌখিকতার মধ্যেই আবদ্ধ রাখেন নিজেদের, সেখানে অশ্বত্থামা তারুণ্যের প্রজ্বলনে খড়্গ নিয়ে তাড়া করেন কর্ণকে এবং সেটা স্বয়ং কুরুরাজ দুর্যোধনের সামনেই। তবে হ্যাঁ, অশ্বত্থামা গিয়েই তাঁর গলা কেটে ফেলেননি, চরম আঘাতের আগে খানিক শাসানি দেওয়ার জন্য অশ্বত্থামা বললেন— আমার মাতুল সঠিক কারণেই অর্জুনের সার্থক গুণের কথা বলেছিলেন। তাতে তোর এত ক্ষতি কী হল, যাতে আমার মামাকে তুই এতগুলো খারাপ কথা বললি এবং তা বললি শুধু অর্জুনের সঙ্গে তুই কখনও পারিস না বলে— শূরং দ্বেষাৎ সুদুর্বুদ্ধে ত্বং ভর্ৎসয়সি মাতুলম্। এত তোর অহংকার যে, তুই কাউকেই গ্রাহ্য করিস না, তা আমি বলি— এই যে সেদিন জয়দ্রথ মারা গেলেন, সেদিন কোথায় ছিল তোর এই গর্ব, কোথায় ছিল এত ক্ষমতা, তোকে যুদ্ধে হারিয়ে দিয়ে তোর চোখের সামনেই তো অৰ্জুন মেরে রেখে গেল জয়দ্রথকে— গাণ্ডীবধন্বা হতবান্ প্রেক্ষতস্তে জয়দ্রথম্‌। আরে! যে-লোকটা আগে দেবদেব মহাদেবের সঙ্গে যুদ্ধ করেছে, সেই অর্জুনকে তুই সারথির পো! মনে মনেই এত দিন হারিয়ে চলেছিস যুদ্ধে। অর্জুন সামনে এলে তোর এই মুখ থেকে আর কথা বেরোবে না— তমিচ্ছসি বৃথা জেতুং সূতাধম মনোরথৈঃ।
এই তিরস্কারের পরেও মাতুল কৃপাচার্যের ওপর কর্ণের কটূক্তি স্মরণে রেখে অশ্বত্থামা এবার বেগে এগিয়ে চললেন কর্ণের দিকে এবং বললেন— এই দ্যাখ, কীভাবে তোর ধড় থেকে গলাটা নামিয়ে দিই, দ্যাখ এবার— এষ তেহদ্য শিরঃ কায়াদুদ্ধরামি সুদুর্মতে। এমন বেগবলোৎফুল্ল অশ্বত্থামাকে এবার কোনও মতে ধরে রাখলেন দুর্যোধন এবং অবশ্যই বৃদ্ধ কৃপাচার্য। কর্ণ বললেন— ওকে ছেড়ে দাও তো দুর্যোধন! দেখি ওর কত ক্ষমতা! ব্যাটা প্রচুর কপ্‌চাচ্ছে— কত বড় বীর সে, কত যুদ্ধ জিতেছে, একবার আমি একটু দেখে নিই— আসাদয়তু মদ্‌বীর্যং মুঞ্চেমং কুরুসত্তম। দুর্যোধন অশ্বত্থামাকে ছাড়েননি, কৃপাচার্যও নয়— নিজেদের মধ্যে এই মারামারি দু’জনেই চাননি। নিরুদ্ধ-বেগ, অবরুদ্ধ আবেগ, দুর্যোধন আর কৃপাচার্যের অর্গলাবদ্ধ বাহুডোরের মধ্যে অশ্বত্থামা নাচার হয়ে বলে উঠলেন— ঠিক আছে, আজকে আমরা তোকে ক্ষমা করে দিলাম সারথির পো! কিন্তু তোর এই তেজ আর বিষদাঁত ভেঙে দেবে ওই অর্জুন— দর্পম্‌ উৎসিক্তম্‌ এতত্তে ফাল্গুনো নাশয়িষ্যতি।
দুর্যোধন অশ্বত্থামাকে অনেক বুঝিয়ে তুষ্ট করার চেষ্টা করলেন। এমনও বললেন যে, অশ্বত্থামা! তুমি, কর্ণ, দ্রোণ, কৃপ, শল্য— এঁদের সবার ওপরে অনেক দায়িত্ব রয়েছে। এমন ঝগড়া, মারামারি করলে চলবে! এই দ্যাখো না, পাণ্ডবরা কর্ণের দিকেই এগিয়ে আসছে দলবল নিয়ে। আমাদের যুদ্ধে নামতে হবে এবার। দুর্যোধনের কথায় অশ্বত্থামা, কৃপ, কর্ণ সবাই যুদ্ধে নামলেন আবার। হয়তো দুর্যোধনের দিকে তাকিয়েই অশ্বত্থামা পূর্বাপমান মনে রাখেননি এবং যুদ্ধ করতে নেমেছেন দুর্যোধনের সঙ্গে পূর্ববদ্ধ বন্ধুত্বের টানে অথবা দুর্যোধনের অন্নদায় মেটানোর জন্য।
কিন্তু মহাভারতের মধ্যে অশ্বত্থামার সঙ্গে কর্ণের এই যে ঝগড়া, মনোমালিন্য, কথা-কাটাকাটি— যা বারবার ঘটছে এবং কোনওক্রমে দুর্যোধন সেটা মিটিয়ে রাখছেন— যুদ্ধোন্মুখ দুর্যোধনের ঘরের মধ্যে তাঁরই আশ্রিত-গোষ্ঠীর এই দ্বন্দ্ব মহাভারতে এতটাই বিখ্যাত হয়ে গিয়েছিল যে, পরবর্তী কালে সংস্কৃতের এক বিখ্যাত নাট্যকার ভট্টনারায়ণ তাঁর বেণী-সংহার নাটকের মধ্যে অশ্বত্থামা আর কর্ণের উক্তি-প্রত্যুক্তি আরও নাটকীয়ভাবে গ্রন্থনা করেছেন। মহাভারতের উৎস অবলম্বন করলেও নাট্যকারের নিজস্ব স্বাধীনতা থাকে ‘প্লট সাজানোর। এই স্বাধীনতার সুযোগ নিয়ে বেণী-সংহার যেভাবে অশ্বত্থামাকে দেখতে চেয়েছে, তাতে বোঝা যায় যে, আশ্রিত জনও যদি গুণ-কর্ম-জাতিতে প্রভাবশালী হন, তা হলে তারও ‘চাট’ কিছু কম হয় না। বিশেষত অশ্বত্থামা যে ক্রুদ্ধ হলে কতটা তাঁর মাথা গরম হয়, এই চারিত্র-বৃত্তি যে অশ্বত্থামার একান্ত একটা বৈশিষ্ট্য এটা প্রমাণ হয় বেণী-সংহারের কথোপকথনে। আমরা পরে আসছি সে-সব কথায়।
পাণ্ডবদের উদ্যত আগমন রুদ্ধ করার জন্য কর্ণ অনেক গর্বোক্তি করেই প্রস্থান করলেন। অশ্বত্থামা এবং কৃপাচার্যের যুগ্ম কশাঘাতেও তিনি গর্বোক্তি থামালেন না। এমনও বলে গেলেন যে, অর্জুনকে মেরেই আজ তিনি ফিরবেন এবং এই যুদ্ধে তিনি ছাড়া আর দ্বিতীয় কোনও ব্যক্তির প্রয়োজন নেই। অবস্থা দেখে বৃদ্ধ কৃপাচার্য হাসবেন না কাঁদবেন! তিনি কর্ণের এই নিষ্ফল গর্জনে বিশ্বাস করেন না। সবচেয়ে মুশকিল হয়ে গেছে, কর্ণের পিছন পিছন দুর্যোধনও যুদ্ধে যাবার জন্য প্রস্তুত হয়েছেন, এদিকে অর্জুনের হৃদয়ে তখনও অভিমন্যুর মৃত্যুশোক চিতার আগুনের মতো জ্বলছে। জয়দ্রথকে মেরেও তাঁর প্রতিশোধ-স্পৃহা স্তিমিত হয়ে যায়নি, এই অবস্থায় কর্ণ তাঁর সামনে পড়লে অনেক দুর্ঘটনাই ঘটতে পারে এবং তাতে অন্নদাতা দুর্যোধনের কাছে দায়টুকু পালিত হয় না— এই ভাবনা থেকেই কৃপ শারদ্বত অশ্বত্থামাকে বললেন— খুব তো রাগ দেখিয়ে কর্ণ চলে গেল যুদ্ধ করতে, পিঁপড়ের পাখা উঠেছে, আগুনে ঝাঁপ দিতে গেল। কিন্তু আমাদের চিন্তা কর্ণকে নিয়ে নয়, রাজা দুর্যোধন যাতে এই মুহূর্তে অর্জুনের কবলে না পড়েন, সে-ব্যাপারে তুমি একটু চেষ্টা নাও, ভাগনে! আমরা যেখানে বেঁচে রয়েছি, সেখানে স্বয়ং দুর্যোধন-রাজার এই অসহায় যুদ্ধযাত্রা আমাদের দেখা উচিত নয়— অযুক্তমিব পশ্যামি তিষ্ঠৎস্বস্মাসু মানদ।
কৃপ অশ্বত্থামাকে সম্বোধন করেছেন ‘মানদ’ বলে, অর্থাৎ উপযুক্ত স্থানে মান দিতে জানেন অশ্বত্থামা। কৃপাচার্যের কথায় অশ্বত্থামা উপস্থিত হলেন দুর্যোধনের কাছে। অশ্বত্থামা বললেন— আমি বেঁচে থাকতে তোমাকে যুদ্ধে যেতে হবে না দুর্যোধন! ময়ি জীবতি গান্ধারে ন যুদ্ধং গন্তুমর্হসি। তুমি এটা জানো কিনা জানি না— আমি কিন্তু সব সময় তোমার ভাল চাই। অর্জুন আসছে যুদ্ধে, তাতে ভয় পাবার কিছু নেই, আমি অবশ্যই তাকে আটকে দেব, তুমি নিশ্চিন্তে থাকো এখানে— অহমাবাররিষ্যামি পার্থং তিষ্ঠ সুযোধন। অশ্বত্থামার কথার মধ্যে আন্তরিকতার ছোঁয়া ছিল অবশ্যই, বিশেষত দুর্যোধনের পরম বন্ধু কর্ণকে যথেচ্ছ গালাগালি দেবার পর এবং তিনি একা অর্জুনের সঙ্গে লড়াই করতে যাবার পর অশ্বত্থামা একটু বিবেকের দংশনে ভুগছেন। হয়তো সেই কারণেও খানিকটা আন্তরিকতা ছোঁয়া লেগেছিল অশ্বত্থামার মনে।
দুর্যোধন অবশ্য এই আন্তরিকতা এবং অশ্বত্থামার চিত্তদৌর্বল্যের সম্পূর্ণ সুযোগ নিয়ে বললেন— আচার্য দ্রোণ সত্যি পাণ্ডবভাইদের সকলকে পুত্রবৎ দেখেন বলেই এখনও তাঁদের একজনকেও প্রাণে মারেননি। আর তোমার কথাও বলি ভাই, তুমিও এক ধরনের উদাসীনতায় তাঁদের ব্যাপারে উপেক্ষাই করে আসছ— ত্বমপ্যুপেক্ষাং কুরুষে তেষু নিত্যং দ্বিজোত্তম। এইটুকু পর্যন্ত দুর্যোধনের কথার মাত্রা বোঝা যায়, কিন্তু এর পরে বেশ খারাপ কথাই বলেছেন দুর্যোধন, কিন্তু ভাষার কৌশল এবং বহ্বারম্ভে সরল অশ্বত্থামা সে-কথা ধরতে পারেননি। দুর্যোধন বলেছেন— আচার্য দ্রোণের কথা তবু আমি বুঝি, কিন্তু আমার হিতৈষী তোমাকে আমি বুঝি না। তুমি কেন এদের ছেড়ে দিচ্ছ। আমার মন্দভাগ্য নাকি এটা, নইলে কেন তোমার পরাক্রম এমন শিথিল পাণ্ডবদের প্রতি? নাকি এইভাবে তুমি ধর্মরাজ যুধিষ্ঠিরের প্রিয়সাধন করার চেষ্টা করছ, অথবা কৃষ্ণা দ্রৌপদীর প্রিয়সাধন— আমি বুঝি না, সত্যিই বুঝতে পারি না ঠিক কী কাজ করছে তোমার মনে— ধর্মরাজ-প্রিয়ার্থং বা দ্রৌপদ্যা বা ন বিদ্ম তৎ।
আজন্ম ব্রহ্মচারী অশ্বত্থামা কোনও দিন কোনও স্ত্রীলোকের কটাক্ষে বা কারণে দুর্বল হয়েছেন বা সেই রমণীর কারণে কোনও কার্যে ব্রতী হয়েছেন, এ-কথা তাঁর অতি বড় শত্রু কর্ণও বলতে পারবেন না। অথচ দুর্যোধন-কর্ণের হাতে দ্রৌপদীর অপমান যে অশ্বত্থামা নীতিগতভাবে একেবারেই পছন্দ করেননি, সেই নৈতিক দুর্বলতাকেই যেন দুর্যোধন অশ্বত্থামার বিরুদ্ধে কাজে লাগালেন— তবে কি দ্রৌপদীর প্রিয়-কামনাতেই অশ্বত্থামা পাণ্ডবদের বিরুদ্ধে যুদ্ধজয়ে মনোযোগী নন তত। কথাটা যে সত্য প্রকাশ করার জন্য নয় অথবা তা নিতান্তই খোঁচা দেওয়া, যেটা দুর্যোধনের বাক্যভঙ্গি থেকেই বোঝা যায়— জানি না বাবা, কী ব্যাপার, যুধিষ্ঠিরের জন্য নাকি দ্রৌপদীর ভাল লাগার জন্য এমন উদাসীন তুমি— দ্রৌপদ্যা বা ন বিদ্ম তৎ। এই যে স্বয়ং ধর্মরাজ যুধিষ্ঠিরের সঙ্গেই এক বিতর্কমূল রমণীর প্রিয়সাধনের উচ্চারণ— তার মধ্যে দুর্যোধনের বচন-চাতুরী যতই থাকুক, অশ্বত্থামার মতো প্রেমহীন ‘ও-রস-বঞ্চিত’ যুবকের প্রতি এই উচ্চারণ দুর্যোধনের আপন কুটিল হৃদয় উদ্ঘাটিত করে।
অশ্বত্থামা এই আক্ষেপোক্তিতে ক্রুদ্ধ হননি, এতটাই অপ্রাসঙ্গিক এবং অপাত্রে স্খলিত হয়েছে এই দোষ দেওয়া যে, অশ্বত্থামা এতটুকুও তাতে বিচলিত হননি। সঙ্গে সঙ্গে দুর্যোধনও বুঝেছেন যে, এইসব কদর্থনা একবার উচ্চারণ করেই স্তবকুসুমাঞ্জলি রচনা করতে হয়। দুর্যোধন সাক্ষেপে বলেছেন— আমার জন্যই তোমাদের এত দুঃখ, কষ্ট, যন্ত্রণা। নইলে অশ্বত্থামা! শিবের সমান তোমার অস্ত্ৰক্ষমতা। আর সেই ক্ষমতা নিয়েও আমার সমস্ত শত্ৰু ক্ষয় না করে তুমি উদাসীন থাকো কী করে— শত্ৰুং ন ক্ষপয়েচ্ছক্তো যো ন স্যাদ্‌ গৌতমীসুতঃ। আমি এটা জানি, অশ্বত্থামা! আমি জানি যে, দেবতা, দানব, মানব কেউ তোমার সামনে দাঁড়াতে পারবে না, তাই বলছিলাম— আমার ওপর তুমি যদি খুশি হয়ে থাকো, তা হলে আমার অহিতকামী শত্রুদের তুমি শেষ করে দাও— অশ্বত্থামন্‌ প্রসীদস্ব নাশয়ৈতান্‌ সমাহিতান্‌। তুমি যদি এই পাঞ্চাল আর সোমকদের ঝাঁকটাকে শেষ করে দিতে পারো, তবে পরেরগুলোকে আমি বুঝে নেব। দুর্যোধন সুচতুরভাবে পাঞ্চাল এবং সোমকদের উল্লেখ করেছেন, কেন না সোমকদের অধস্তন পুরুষ হলেন দ্রুপদ এবং ধৃষ্টদ্যুম্ন, যাঁদের সঙ্গে দ্রোণাচার্যের পূর্বকালীন শত্রুতা ছিল। পিতার কারণে তাঁরা আশ্বত্থামারও আজন্ম-চিহ্নিত শত্রু। ফলত দুর্যোধন এখন আর পাণ্ডবদের বধ করার কথা বলছেন না। বলছেন— দ্যাখো না, পাঞ্চাল-সোমকরা আমার সৈন্যদের মধ্যে কেমন দাপিয়ে বেড়াচ্ছে। অথচ বিধাতা তোমাকে সৃষ্টিই করেছেন পাঞ্চালদের শেষ করার জন্য— ত্বমুৎপন্নো, মহাবাহো পাঞ্চালানাং বধং প্রতি। অতএব তোমার আজকের কাজ হল এই পৃথিবীটাকে পাঞ্চালহীন কোনও স্বর্গে পরিণত করা। আর তাতেই পাণ্ডবরা ঠান্ডা হয়ে যাবে। তুমি সেই চেষ্টাটাই করো, তাতেই আমাকে সম্মান দেখানো হবে যথেষ্ট— নিগ্রহে পাণ্ডুপুত্ৰাণাং পাঞ্চালনাঞ্চ মানদ।
কর্ণের কথায় আহত হয়েই হোক অথবা দুর্যোধনের স্তুতিগুণেই হোক অথবা দুয়েরই বিপরীত এবং পরোক্ষ প্রতিক্রিয়ায়— অশ্বত্থামা কিন্তু অনেক যুদ্ধ করলেন দুর্যোধনের জন্য। পাঞ্চাল-কুমার পাণ্ডব-সেনাপতি ধৃষ্টদ্যুম্ন হেরেও গেলেন অশ্বত্থামার কাছে। পাঞ্চাল-সৈন্যরাও হত এবং আহত হল প্রচুর। ভীমপুত্ৰ ঘটোৎকচের হাতে অবশ্য খানিক মার খেলেন অশ্বত্থামা, কিন্তু এক সময়ে সংজ্ঞাহীন হয়ে পড়ে গেলেও আবারও তিনি ফিরে এসেছেন যুদ্ধে। ঘটোৎকচ অবশ্য শেষপর্যন্ত মারা গেলেন কিন্তু অশ্বত্থামার পক্ষেও শেষ সংবাদটা শুভ হল না। সেই ভয়ংকর মৃত্যুর খবর তাঁর কানে এসে পৌঁছল। পিতা দ্রোণাচার্য মারা গেছেন। অস্ত্রত্যাগী অবস্থায় পাঞ্চাল ধৃষ্টদ্যুম্ন দ্রোণের মাথা কেটে ফেলেছেন— এই নৃশংস হত্যার খবর প্রথমেই অশ্বত্থামাকে কেউ দিতে পারেনি। সেনা-প্রধান রাজারা, কৌরবপক্ষের মুখ্য যোদ্ধারা একে একে ছত্রভঙ্গ হয়ে গেছেন। দ্রোণাচার্যের মতো সেনাপতির মৃত্যু আসলে সূর্যপতনের মতো অবাস্তব লাগে, সমুদ্র-শোষিত হবার মতো কাল্পনিক লাগে— ভাস্করস্যেব পতনং সমুদ্রস্যেব শোষণম্‌— আর সেই জন্যই এ-ঘটনায় ত্রস্ত-বিমূঢ় কর্ণ, শল্য, কৃতবর্মা, দুঃশাসন সকলেই যুদ্ধ ত্যাগ করে চলে এসেছেন। কৃপাচার্য এই খবর শুনে শুধু হায়-হায় করে যাচ্ছেন।
অশ্বত্থামা তখন অনেক দূরে। সৈন্যদের কাছে ততক্ষণে কথায় কথায় খবর চলে এসেছে। তারা একে-অপরকে খবর জানিয়ে যুদ্ধের বর্ম-কবচ খুলে দ্রুত ফিরতে লাগল স্রোতোধারার মতো। অদ্ভুত লাগে এই সময় অশ্বত্থামার মানসিকতা দেখে, তাঁর একাগ্রতা দেখেও। সমস্ত সৈন্য ছত্রভঙ্গ হয়ে গেছে, ত্রস্তভাবে পলায়ন করছে, এই দৃশ্য দেখেও অশ্বত্থামা তাদের ভিতর দিয়ে একা ছুটে যাচ্ছেন শত্ৰুসংহার করার জন্য। মহাভারতের কবি অসাধারণ উপমা দিয়ে বলেছেন— বলবান একটি কুমির যেমন স্রোতের উলটো দিকে চলতে থাকে কিছু গ্রাহ্য না করে, অশ্বত্থামাও তেমনই প্রতিস্রোতে ধাবমান সৈন্যদের মাঝখান দিয়ে একা দৌড়চ্ছেন শত্ৰুসংহার করার জন্য— প্রতিস্রোত ইব গ্রাহঃ দ্রোণপুত্র পরানিয়াৎ। অশ্বত্থামা যুদ্ধ করেই চলছিলেন, কিন্তু সৈন্য-সামন্তের এমন অদ্ভুত পলায়ন দেখে তিনি শেষপর্যন্ত দুর্যোধনের কাছে উপস্থিত হয়ে বললেন— কী ঘটেছে ব্যাপারটা? সমস্ত সৈন্য-সামন্ত ভয়ে যেন উলটো দিকে দৌড়চ্ছে এবং এরা যে সব পালাচ্ছে তাঁদের তুমি আটকানোরও চেষ্টা করছ না, স্থির রাখারও চেষ্টা করছ না— কিমিয়ং দ্রবতে সেনা ত্রস্তরূপেব ভারত। অদ্ভুত লাগছে আমার এই সব ব্যবহার। তুমি কেমন যেন তোমার স্বভাবে প্রতিষ্ঠিত নেই আজ, শুধু তুমি কেন, কর্ণ, শল্য কিংবা অন্যান্য যোদ্ধারা কেউই আজ আপন স্বাভাবিক আচরণ করছে না। কী হয়েছে, কোন অসাধারণ মানুষটি আজ মৃত্যুর কবলে পড়েছেন যার জন্য আজ সকলের এই অবস্থা— এতামবস্থাং সম্প্রাপ্তং তন্মামাচক্ষ্ব কৌরব।
দুর্যোধন সত্য কথা বলতে পারলেন না। দ্রোণের মৃত্যু-সংবাদে তিনি শোকাচ্ছন্ন, তাঁর চোখে জল আসছে মাঝেমাঝেই। তিনি কৃপাচার্যকে বললেন এই ভয়ংকর সংবাদ অশ্বত্থামাকে শোনানোর জন্য। কৃপাচার্য এক ঝটকায় সংবাদটা দিতে পারলেন না। তিনি স্তিমিত আর্ত মুখে অশ্বত্থামার কাছে ভণিতা আরম্ভ করলেন— আমরা দ্রোণকে সামনে রেখে পাঞ্চালদের সঙ্গে যুদ্ধ আরম্ভ করেছিলাম— প্রাবর্তয়াম সংগ্রামং পাঞ্চালৈরেব কেবলম্‌। তারপর যুদ্ধ ভাল করে লাগলে কৌরব-পাঞ্চাল-সোমকেরা মারামারি করতে করতে যেন একাকার হয়ে গেল। তোমার পিতা দ্রোণাচার্যকে তখন দেখলাম— তিনি ব্রহ্মাস্ত্র প্রয়োগ করে প্রচুর শত্রুসৈন্য বধ করে যাচ্ছেন। পাণ্ডবরা, পাঞ্চালেরা কেউ তাঁর সামনে দাঁড়াতে পারছে না। ওদের সৈন্য মরছে কাতারে কাতারে। এই ভয়ংকর অবস্থা দেখে মধুসূদন কৃষ্ণ পাণ্ডবদের বুদ্ধি দিয়ে বললেন— দ্যাখো বাপু! ধর্ম রক্ষা করে আমরা কিন্তু দ্রোণাচার্যকে কিছুতেই পরাজিত করতে পারব না। আর পরাজয় করা দূর অস্ত আমরা নিজেরা যদি দ্রোণের হাত থেকে বাঁচতে চাই, তা হলে একটু মিথ্যাচরণ আমাদের করতেই হবে।
কৃপাচার্য দ্রোণাচার্যের যুদ্ধবিক্রমের কথা শোনাচ্ছেন অশ্বত্থামাকে। এখনও পর্যন্ত তাঁর তেমন বিরুদ্ধ প্রতিক্রিয়া দেখানোর সময় আসেনি। কৃপাচার্য কৃষ্ণের উক্তি উদ্ধার করে অশ্বত্থামাকে বললেন— কৃষ্ণ পাণ্ডবদের বুদ্ধি দিলেন— বৃদ্ধ দ্রোণাচার্য যদি কোনও ক্রমে একবার শোনেন যে, তাঁর পুত্রটি মারা গেছে, তা হলে সঙ্গে সঙ্গে তিনি অস্ত্রত্যাগ করবেন— অশ্বত্থাম্নি হতে নৈষ যুধ্যেদিতি মতি মর্ম। অতএব কাউকে দিয়ে দ্রোণাচার্যের কানে এই মিথ্যেটুকু প্রবেশ করিয়ে দিতে হবে যে, অশ্বত্থামা মারা গেছে। কৃষ্ণের এই প্রস্তাব পাণ্ডবপক্ষের কে কীভাবে নিলেন, কৃপাচার্য সেটাও অশ্বত্থামাকে জানিয়েছেন। তিনি বলেছেন— অর্জুন কিছুতেই এই প্রস্তাব মেনে নিতে পারেননি, আর যুধিষ্ঠির কোনও মতে এটা মেনে নিতে বাধ্য হলেন উপস্থিত বিপন্নতা কাটিয়ে ওঠার জন্য। কৃপাচার্য বললেন— কথাটা অবশ্য তোমার পিতার কানে প্রথম উচ্চারণ করেন ভীম, কিন্তু দ্রোণ সে কথা বিশ্বাস না করে ধর্মরাজ যুধিষ্ঠিরকে জিজ্ঞাসা করেন এবং তিনি অতি-লজ্জায়, অতীব সংকোচে অশ্বত্থামা-নামের একটি হাতির মরণ-সংবাদ দিয়ে তোমার নামটা জোরে উচ্চারণ করলেন যুধিষ্ঠির। শুধু তাই নয়, তিনি এমন কথাও বলেছেন— যে ছেলের জন্য আপনি অস্ত্র ধারণ করেন, যে ছেলের দিকে তাকিয়ে আপনি বেঁচে থাকার কথা ভাবেন, সেই প্রিয় পুত্র আপনার, অশ্বত্থামা মারা গেছেন— পুত্ৰস্তে দয়িতো নিত্যং সোহশ্বত্থামা নিপাতিতঃ।
যুধিষ্ঠির জানতেন, এমনকী কৃপাচার্য এবং অন্যান্যরাও এ-খবর শুনেছেন যে, এই কথা বলার সময় ধর্মরাজ যুধিষ্ঠির স্বস্তি বোধ করেননি। অথচ অন্যায় হচ্ছে জেনেও তিনি পুত্রের মৃত্যু সংবাদ দিয়ে মিথ্যাবাচন থেকে বাঁচার জন্য অশ্বত্থামা নামে এক হাতির মারা যাবার খবর বললেন মনে মনে। কিন্তু তোমার পিতা তোমার শোকে আকুল হয়ে সমস্ত দিব্য অস্ত্র সংযত করলেন এবং যুদ্ধ বন্ধ করে দিলেন। জীবনে আর তাঁর বাঁচার ইচ্ছে ছিল না এবং সেই জন্যই তিনি প্রায় আত্মসমাহিত ছিলেন সেই সময়ে। ঠিক এই অবস্থায় পাঞ্চালরাজ দ্রুপদের পুত্র ধৃষ্টদ্যুম্ন মুক্ত তরবারি হাতে এগিয়ে গেলেন দ্রোণের দিকে। ত্রাসে, লজ্জায়, আকস্মিকতায় অর্জুন রথ থেকে নেমে ধৃষ্টদ্যুম্নের দিকে দৌড়ে যাচ্ছিলেন তাকে বারণ করতে, পাণ্ডব-কৌরবদের সকলে হায়-হায় করছে, বলছেন— ন হন্তব্যঃ ন হন্তব্যঃ— মেরো না ধৃষ্টদ্যুম্ন! ন্যস্তশস্ত্র সমাহিত দ্রোণকে মেরো না— তবু ধৃষ্টদ্যুম্ন কারো কথা না শুনে বাঁ-হাতে দ্রোণের পক্ক কেশ ধরে তাঁর মাথা কেটে ফেললেন— হত এব নৃশংসেন পিতা তব নরর্ষভ।
পিতার এই নৃশংস মৃত্যুর কথা শুনে অশ্বত্থামার ক্রোধ চরমে উঠল। তিনি পা দিয়ে ভূমিতে আঘাত করতে লাগলেন, এক হাতে আর এক হাত দিয়ে মুচড়ে দিতে লাগলেন, দাঁতে দাঁত লাগিয়ে ঘষতে আরম্ভ করলেন— ইন্ধনে যেমন আগুন জ্বলে তেমনই ধৃষ্টদ্যুম্নের কথা ভেবে তাঁর ক্রোধাগ্নি উদ্দীপিত করলেন অশ্বত্থামা। অশ্বত্থামার রাগ কতটা হয়েছিল, কেমন হয়েছিল সে-ব্যাপারে মহাভারতীয় বর্ণনা আছে প্রায় এক অধ্যায় জুড়ে। নিষ্কর্ষে যা বুঝতে পারি, তাতে অশ্বত্থামার সমস্ত রাগ গিয়ে পড়ল ধৃষ্টদ্যুম্ন এবং পাঞ্চালদের ওপর। ধর্মরাজ যুধিষ্ঠিরের ওপরেও তিনি কম ক্রুদ্ধ হলেন না, তবে ক্রোধের চেয়ে সেখানে ক্ষোভ অনেক বেশি ছিল। যুধিষ্ঠিরকে তিনি ধর্মরাজ বলতে পারছেন না, বলছেন— ধর্মের ধ্বজাধারীরা যে অন্যায় করে যুধিষ্ঠির তাই করেছেন,— ধর্মধ্বজবতা পাপং কৃতং তদ বিদিতং মম— বড় অনার্যোচিত, বড় নৃশংস কাজটি তিনি করেছেন। যুদ্ধে জয় এবং পরাজয় দুইই আছে, এমনকী হত্যা কিংবা মৃত্যুও আছে, কিন্তু সেই হত্যার মধ্যেও তো একটা নীতি থাকবে! এই মিথ্যাবাদী পাণ্ডব যুধিষ্ঠিরকে এবার দেখব কে রক্ষা করে? মিথ্যে বলে যে আমার পিতাকে অস্ত্র ফেলে দিতে বাধ্য করেছে, এবার সেই যুধিষ্ঠিরের রক্ত খাবে এই মেদিনী— তস্যাদ্য ধর্মরাজস্য ভূমিঃ পাস্যতি শোণিতম্‌।
যুধিষ্ঠিরের ওপর যতই রাগ করুন অশ্বত্থামা, তবু তিনি জানেন যে, এই সব ছল-চাতুরি, ছদ্ম, আচরণ যুদ্ধক্ষেত্রে চলে। কিন্তু তিনি সবচেয়ে ক্রুদ্ধ হচ্ছেন হত্যার ‘অ্যাটিটুড’ দেখে। পক্ককেশ বৃদ্ধ দ্রোণাচার্যকে পাঞ্চাল ধৃষ্টদ্যুম্ন চুলের মুঠি ধরে গলা কেটেছেন— এখানে বীরের ধর্মে গলা কাটা গেলেও দুঃখিত হতেন না অশ্বত্থামা, কিন্তু সর্বজনমান্য অস্ত্রত্যাগী আচার্য-পুরুষকে সাধারণ সৈন্যদের সামনে এইভাবে চুলের মুঠি ধরে গলা কেটে ফেলা— এই অপমান অশ্বত্থামা সহ্য করতে পারছেন না— পশ্যতাং সর্বসৈন্যানাং… কেশগ্রহণমাপ্তবান্‌। অশ্বত্থামা বারবার নিঃশেষে পাঞ্চালদের মেরে ফেলার প্রতিজ্ঞা করতে লাগলেন। বারবার এই বলে দুঃখ করতে লাগলেন যে, তাঁর মতো উপযুক্ত একটা ছেলে থাকতে আচার্য দ্রোণের এই অবস্থা হওয়াটা, এমন অপমানিত মৃত্যু বরণ করাটা ছেলে হিসেবে তাঁরই অমর্যাদা, তাঁরই অক্ষমতা— যৎ স্ম দ্রোণঃ সুতং প্রাপ্য কেশগ্রহণমাপ্তবান্‌। অশ্বত্থামা বলেছেন— এমন বিপন্ন সময়ের জন্যই তো মানুষ পুত্র চায়, আমার মতো একটা পাহাড়প্রমাণ দামড়া ছেলে থাকতে, এমনকী আমি তাঁর অস্ত্রশিষ্যও বটে, সে-দিক দিয়েও আমিও তাঁর বিদ্যাবংশের উত্তরাধিকারী, সেই আমি বেঁচে থাকতে— মম শৈলপ্রতীকাশে পুত্রে শিষ্যে চ জীবতি— আমার মতো একটা ছেলে থাকতে আমার বাবার চুলের মুঠি ধরে মারল ওই নরাধম ধৃষ্টদ্যুম্ন। আমি ছাড়ব না, ওই ধৃষ্টদ্যুম্নের আমি শেষ দেখে ছাড়ব, শেষ করে ছাড়ব ওই পাঞ্চালদের গুষ্টি— পাঞ্চালানাং বধং কৃত্বা শান্তিং লব্ধাস্মি কৌরব!
অশ্বত্থামা প্রথমে ধিক্কার দিচ্ছিলেন নিজেকে, নিজের অস্ত্রশিক্ষাকে, এমনকী অস্ত্রগুলিকেও, কেন না সময়মতো সেগুলো তিনি কাজে লাগাতে পারেননি। কিন্তু এই ধিক্কার এই আত্মাবমাননা এক সময় চরম স্বাভিমানে পরিণত হল, পিতার মৃত্যু-সময়ে তাঁর অক্রিয়াকারিতা এই মুহূর্তে তাঁর মধ্যে চরম ক্রোধ এবং অহংকার তৈরি করল। তিনি বললেন— ভদ্রলোকের কাজ নয় এটা যে, সে নিজের ক্ষমতা নিজেই বড়াই করে বলে, কিন্তু পিতার এই সাপমান মৃত্যুর কথা মনে ক্ষোভ সৃষ্টি করছে বলেই আজ বলছি— আজকে আমি কৃষ্ণ সহ পাণ্ডবদের দেখিয়ে দেব যুদ্ধক্ষেত্রে আজ আমি কীভাবে সৈন্য ক্ষয় করি— অদ্য পশ্যন্তু মে বীর্য্যং পাণ্ডবাঃ সজনার্দনাঃ। দেব-দানব-মানব-রাক্ষস কারও সাধ্য নেই আজ আমাকে বাধা দেয়। আমি জানি, কৌরব-পাণ্ডব কোনও পক্ষেই একমাত্র অর্জুন ছাড়া আর কোনও ধনুর্ধর বীর নেই যে আমার মতো অস্ত্রকৌশল জানে— মদন্যো নাস্তি লোকেহস্মিন্ অর্জুনাদ্‌ বাস্ত্রবিৎ ক্কচিৎ— কিন্তু আজকে যে অস্ত্র নিয়ে আমি ধ্বংসযজ্ঞে নামব, সে অস্ত্র ঠেকানো অর্জুনেরও কাজ নয়, এমনকী কৃষ্ণও সেখানে কিচ্ছু করতে পারবেন না— ন হি জানাতি বীভৎসুস্তদস্ত্রং ন জনার্দনঃ।
অশ্বত্থামা ‘নারায়ণ’ নামে এক ভয়ংকর অস্ত্রের কথা বলছেন, যে নারায়ণাস্ত্র তাঁর পিতা পেয়েছিলেন নারায়ণের উপাসনা করে। সেই নারায়ণাস্ত্র এখন অশ্বত্থামার হাতে। তিনি সেই অস্ত্র দিয়ে শত্রুপক্ষের সার্বিক বিপর্যয় ঘটিয়ে ছাড়বেন, এমনই প্রতিজ্ঞা তিনি সকলের সামনে করলেন এবং তাঁর এই মারণ-অভিযানে পাণ্ডব-পাঞ্চালরা কেউ যে তাঁকে কিচ্ছু করতে পারবে না, সেই প্রত্যয়টাও তিনি বুঝিয়ে দিলেন দুর্যোধনকে। এই প্রত্যয় এবং প্রতিজ্ঞা কতটা কঠিন এবং সাড়ম্বর ছিল তা সবচেয়ে ভাল ধরা পড়েছে ভট্টনারায়ণের বেণী-সংহার নাটকে। সেখানে একটি চতুষ্পদী শ্লোকের অন্তত তিনটি চরণের আরম্ভে বারবার ‘যো যঃ’ অর্থাৎ যে-যে আমার সঙ্গে, আমার পিতার সঙ্গে এই-এই ব্যবহার করেছে— এই পুনরুক্ত শব্দগুলির এমন বীররসের সঞ্চার হয়েছে যে, সংস্কৃত সাহিত্যের আলংকারিকেরা পর্যন্ত অশ্বত্থামার এই ক্রোধোক্তিটি বীররসের অন্যতম প্রকৃষ্ট উদাহরণ হিসেবে গ্রহণ করেছেন।
বেণী-সংহারে অশ্বত্থামা বলছেন— পাণ্ডব-সেনাদের মধ্যে যে-যে লোক অস্ত্রের গুরুত্বে নিজেদের বাহু-দুটিকে সাহংকারে স্ফীত বলে মনে করছে, আর ওই পাঞ্চালদের মধ্যে জোয়ান, খোকা এমনকী এখনও যারা মায়ের গর্ভে শুয়ে আছে, সেইরকম একজনও আমার হাত থেকে রেহাই পাবে না— যো যঃ পাঞ্চালগোত্রে শিশুরধিকবয়া গর্ভশয্যাং গতো বা। বিশেষত যারা তাঁর পিতার ওপর নৃশংস মরণাঘাতের সাক্ষী হয়ে আছেন, তাঁরা যে কেউই অশ্বত্থামার কবল থেকে বেঁচে ফিরবেন না, তাঁদের সকলের সামনে যে কালান্তক যমের নৃত্য শুরু হবে এবং সে-যম যে অশ্বত্থামাই— সেটাই ছিল অশ্বত্থামার সার্বিক সতর্কীকরণ।
মহাভারতে অশ্বত্থামার ক্রোধের যে বিচ্ছুরণ ঘটেছে, তাতে সঙ্গে-সঙ্গে কৌরবপক্ষের ত্রস্ত-বিমুখ সেনাবাহিনী আবার নতুন উদ্যমে রে-রে করে এগিয়ে চলল পাণ্ডব-পাঞ্চালদের দিকে— তচ্ছ্রুত্বা দ্রোণপুত্রস্য পর্য্যবৰ্তত বাহিনী। এই যে বিরাট ভয়ংকর এক যুদ্ধের সূচনা হল অশ্বত্থামার সর্বধ্বংসী কল্পনায় তার একটা বর্ণনা আছে মহাভারতে। এই বর্ণনার মধ্যে অবধারিতভাবে সেই ‘মহাকাব্যিক প্যাটার্ন’ আছে, যা শুনলে একটা সামগ্রিক বিনাশের চিত্র ভেসে আসে— সেনাবাহিনীর পদভরে মেদিনী কম্পিত হচ্ছে, পাহাড় বিদীর্ণ হচ্ছে— এই সব চিরাচরিত বর্ণনার পাশাপাশি অশ্বত্থামার ক্রোধান্ধ রূপের বর্ণনা যুক্ত হবার ফলে যেটা দাঁড়াল, সেটা হল— পাণ্ডবপক্ষে সকলের মধ্যে একটা ত্রাসের আবহ তৈরি হয়ে গেল। নৃশংসভাবে ধৃষ্টদ্যুম্ন যেভাবে দ্রোণকে মেরেছিলেন, তাতে তাঁকে প্রথমত সুরক্ষা দেবার প্রশ্ন উঠল। অবশ্যই সেখানে অর্জুনের ডাক পড়ল এবং অর্জুন সেখানে যুধিষ্ঠির এবং ধৃষ্টদ্যুম্ন কাউকেই তেমন রেয়াত করলেন না। যুধিষ্ঠিরের মিথ্যা উচ্চারণ এবং ধৃষ্টদ্যুম্নের নৃশংসতা— এই দুটোই অর্জুনের চোখে এই মুহূর্তে এত ঘৃণ্য হয়ে উঠেছে যে, শত্রুপক্ষের এই সরোষ প্রত্যাবর্তন এবং অশ্বত্থামার প্রতিহিংসাবৃত্তি তাঁর কাছে সঠিক বলে মনে হচ্ছে। এমনকী অশ্বত্থামার হাত থেকে কীভাবে ধৃষ্টদ্যুম্ন বাঁচেন এবার, সে-ব্যাপারে যুধিষ্ঠিরকেই ভয় দেখাচ্ছেন অর্জুন— রক্ষত্বিদানীং সামাত্যো যদি শক্তোহসি পার্ষতম্‌।
এই সময়ে পাণ্ডবদের নিজেদের মধ্যে বেশ বড় একটা ঝগড়াই হয়ে গেছে। এই অন্তঃকলহে স্বয়ং ভীম ধৃষ্টদ্যুম্নের সমর্থক এবং যুধিষ্ঠিরের মিথ্যাশ্রয়ে তিনি কোনও দোষ দেখতে পাচ্ছেন না। এমনকী যুধিষ্ঠির বহুক্ষণ অর্জুনের মুখে উলটো-সিধে কথা শুনে সংক্ষেপে এবং সক্ষোভে কিছু কথা বলেছেন যা থেকে পিতা-পুত্র দ্রোণ-অশ্বত্থামার সম্বন্ধে স্বভাবত নিস্তরঙ্গ যুধিষ্ঠিরের মনোভাবটুকু বোঝা যায় এবং বোঝা যায় পিতা-পুত্রের চরিত্রও। যুধিষ্ঠির বলেছেন— এত কথা শোনার পর পাঞ্চালদের প্রতি আমার পরামর্শ— তোমরা সবাই মিলে পলায়ন করো, বৃষ্ণি-অন্ধকদের নিয়ে চলে যান কৃষ্ণ। আর আমি ভাইদের নিয়ে আগুনে ঝাঁপ দিই। আমার বড় ঘাট হয়েছে, আমি নাকি মিথ্যে কথা বলে গুরুর প্রাণ নিয়েছি। তা কোথায় ছিল এই ন্যায়বোধ যেদিন গুরু দ্রোণ যুদ্ধে অপটু অভিমন্যুকে যুদ্ধনিপুণ হিংস্র সপ্তরথীকে দিয়ে বধ করিয়েছিলেন। আমাদের কল্যাণবৃত্তি আচার্য সেই বালকটিকে রক্ষা করেননি কিন্তু— যেন বালঃ স সৌভদ্রো… ঘাতিতা নাভিপালিতঃ। তারপর যেদিন সেই দ্রৌপদী দ্যূত সভায় এসে নিজের দাসীত্ব নিবারণের জন্য প্রশ্ন করেছিল, সেদিন কিন্তু আচার্য-পিতা দ্রোণ এবং তাঁর ছেলে অশ্বত্থামা দু’জনই তাঁকে এড়িয়ে গেছেন, তাঁকে বাঁচানোর কোনও চেষ্টা তিনি করেননি— উপেক্ষিতা সপুত্রেণ দাসীভাবং নিযচ্ছতী। অভিমন্যুবধের মূল কারণ জয়দ্রথকে কীভাবে দ্রোণ বাঁচিয়েছেন, সে-কথা ছেড়েই দিলাম, কিন্তু ব্রহ্মাস্ত্র প্রয়োগ করে পাঞ্চালদের কীভাবে তিনি বিনাশ করেছেন, সে-কথা কে বলবে! আর যেদিন আমরা কৌরবদের অন্যায়ে বনবাসের পথে বেরিয়েছিলাম, সেদিন দ্রোণ একবার বারণমাত্র করেছিলেন, কিন্তু তিনি আমাদের সঙ্গে আসেননি, অথচ আমরা চেয়েছিলাম যে, তিনি আমাদের সঙ্গে চলুন। অতএব দ্রোণ অনেক সৌহার্দ্য দেখিয়েছেন আমাদের ওপর, আর আমি যা করেছি তাতে মরাই উচিত আমার।
আমরা বলব, দ্রোণের ব্যাপারে যুধিষ্ঠিরের যে ভাবনা, তা যেমন অশ্বত্থামার ব্যাপারেও খাটে, তেমনই দ্রোণের ব্যাপারে অর্জুনের যে অনুযোগ-অভিমান, সেই অনুযোগও কিন্তু অশ্বত্থামার ব্যাপারেও খাটে। অর্জুনের ব্যক্তিগত মনোভাব যাই থাকুক, অশ্বত্থামার ব্যাপারে অন্যান্য পাণ্ডব-ভাইদের ধারণা মোটেই ভাল নয়। এবং শেষপর্যন্ত সেই অশ্বত্থামা সকলকে সমূলে ধ্বংস করার প্রতিজ্ঞা নিয়ে এসেছেন।
শেষপর্যন্ত অশ্বত্থামা এসে গেছেন তাঁর কালান্তক যুদ্ধে, পাণ্ডবসেনাদের মধ্যে হাহাকার তৈরি হয়ে গেল। সময় বুঝে অশ্বত্থামা সেই নারায়ণাস্ত্ৰ সন্ধান করলেন। কৃষ্ণের বুদ্ধিতে পাণ্ডব-সৈন্যরা সেই মুহূর্তে অস্ত্র ত্যাগ করেছিলেন সকলে, ভীম-অর্জুন সকলে রথ থেকে নেমে পড়েছিলেন ভূতলে। এই বিনম্র প্রণিপাতের ফলেই অশ্বত্থামার নারায়ণাস্ত্র বিফল হয়ে গেল। অশ্বত্থামার অস্ত্র শান্ত হয়ে যাবার সঙ্গে সঙ্গেই একদিকে যেমন পাণ্ডব-পাঞ্চালেরা পুনরায় অশ্ব-রথে ফিরে এলেন, তেমনই বিফলরোষ সর্পের মতো দুর্যোধনের জিঘাংসার রূপটাও ফিরে এল। তিনি সঙ্গে সঙ্গে অশ্বত্থামাকে বললেন— কী হল এটা? তুমি তোমার ধনুকে আবার যোগ করো ওই অস্ত্র, ওই নারায়ণাস্ত্র— অশ্বত্থামন্‌ পুনঃ শীঘ্রমস্ত্রমেতৎ প্রয়োজয়। অশ্বত্থামা বিমূঢ় মানুষের মতো হতচকিত স্বরে বললেন— আর হবে না, দুর্যোধন! আর হবে না। এই নারায়ণাস্ত্র আর ফিরে আসবে না আমার তূণে, আর এই অস্ত্র ব্যবহারও করা যায় না দ্বিতীয়বার— নৈতদাবর্ততে রাজন্ অস্ত্রং দ্বির্নোপদদ্যতে। কৃষ্ণ এই অস্ত্রের প্রতিঘাত জানতেন বলেই বিফল হয়ে গেল আমার নারায়ণাস্ত্র। দুর্যোধন বললেন ঠিক আছে, ঠিক আছে! যদি ওই অস্ত্র আর না প্রয়োগ করা যায়, তা হলে আরও যে-সব বড় বড় ভয়ংকর অস্ত্র আছে তোমার, সেইগুলো চালাও ওই পাঞ্চাল-পাণ্ডবদের ওপর। তুমি তো অনেক কিছু জানো।
পুরাতন ক্রোধ আবার ফিরে এল অশ্বত্থামার হৃদয়ে। তিনি ভীষণ যুদ্ধ আরম্ভ করলেন। পাণ্ডবপক্ষে ক্ষয়-ক্ষতি হল অনেক। বড় বড় বীরেরা রণে ভঙ্গ দিলেন। এই অবস্থায় আমরা অর্জুনকে কৃষ্ণ-সারথি-সহ উপস্থিত হতে দেখছি। অর্জুন একটু আগে যে-ভাবে অশ্বত্থামার ব্যাপারে সামান্য অনুকূল কথা বলছিলেন, এখন তার বিপরীতে ঘুরে গিয়ে অশ্বত্থামাকে প্রায় চ্যালেঞ্জ জানিয়ে বললেন— অশ্বত্থামা! তোমার যত শক্তি আছে, ধনুক-বাণে যত তোমার জ্ঞান; তোমার পৌরুষ, তোমার মনের বল যা আছে, সব তুমি আমার ওপর প্রয়োগ করো। তা ছাড়া যদি মানসিক প্রবৃত্তির কথা বলো, ধরো যদি দুর্যোধন এবং তার ভাই-বন্ধুদের ওপর তোমার বেশি ভালবাসা থাকে এবং আমাদের ওপর তোমার গভীর বিদ্বেষ থাকে, সেটা প্রকাশ করার জন্যও যে তেজ তুমি দেখাতে চাও, সেটা আমার ওপর দেখাও— যচ্চ ভূয়োহস্তি তে তেজঃ তৎসর্বং ময়ি দর্শয়। ঘটনা যাই ঘটে থাকুক, দ্রোণহন্তা ধৃষ্টদ্যুম্নই তোমার অহংকার চুর্ণ করবে। সেই ধৃষ্টদ্যুম্ন আছে এবং কৃষ্ণের সঙ্গে আমিও এসে গেছি, তোমার যত গর্ব সব আজ ধুলোয় মিশিয়ে দেব— দর্পং নাশয়িতাস্ম্যদ্য তবোদ্‌বৃত্তস্য সংযুগে।
অর্জুনের মুখে অশ্বত্থামার প্রতি এই আক্ষেপ সত্যি খুব আশ্চর্য ছিল। ধৃতরাষ্ট্র পর্যন্ত অবাক হয়ে সর্বদর্শী সঞ্জয়কে জিজ্ঞাসা করেছেন— হলটা কী সঞ্জয়? অশ্বত্থামা অর্জুনের গুরুপুত্র, অশ্বত্থামা যথেষ্ট বলবান, তবুও অর্জুন তাঁকে খারাপ কিছু বললেন, এটা তবু মানতে পারি। কিন্তু অর্জুনের ওপর অশ্বত্থামার যথেষ্ট প্রীতি আছে এবং অর্জুনও অশ্বত্থামাকে যথেষ্ট ভালবাসেন— প্রীতির্ধনঞ্জয়ে চাস্য প্রিয়শ্চাপি মহাত্মনঃ। এমনকী অর্জুন এর আগে কোনওদিন অশ্বত্থামার সম্বন্ধে এমন রুক্ষ কথা কখনও বলেনি। তা হলে আজকে হঠাৎ কী হল যে, সখা-সমান অশ্বত্থামাকে এমন কটুভাবে অর্জুন বলছেন— অথ কস্মাৎ স কৌন্তেয়ঃ সখায়ং রুক্ষমুক্তবান্।
ধৃতরাষ্ট্রের এই প্রশ্ন খুব স্বাভাবিক। এই একটু আগেই অশ্বত্থামা রণক্ষেত্রে এলে যুধিষ্ঠিরের কাছে অর্জুন তাঁর সপ্রশংস বিবরণ দিচ্ছিলেন। তাঁর শক্তি-ক্ষমতা, প্রভাব এমনকী তাঁর নামকরণের সার্থকতা নিয়েও অর্জুন তাঁর সপক্ষেই কথা বলেছেন যেন। অর্জুন বলেছিলেন— হ্যাঁ, মত্তহস্তীর মতো নিশ্চিন্ততায় যিনি হাঁটেন, উগ্রকর্মা, নৃশংসভাবে হত্যা করতে পারেন, কৌরবদের অভয়বাহক সেই অশ্বত্থামা এসেছেন যুদ্ধ করতে। যিনি জন্মাবার সঙ্গে সঙ্গে পিতা দোণাচার্য গোদান দিয়েছিলেন ব্রাহ্মণদের, যিনি জন্মেই অশ্বের হ্রেষার মতো কেঁদে উঠেছিলেন, সেই অশ্বত্থামা আজ গর্জন করছেন আমাদের সামনে— অশ্বত্থামেতি সোহদ্যৈব শূরো নদতি পাণ্ডবঃ। সত্যি বলতে কী, অশ্বত্থামার ব্যাপারে এই বহু মাননের বিপরীতে অর্জুন যে এখন এসে তাঁকে চ্যালেঞ্জ জানাচ্ছেন, তার কারণ হিসেবে সঞ্জয় যা জানিয়েছেন, তা হল— এক দিকে অশ্বত্থামা প্রচুর ক্ষয়ক্ষতি করেছেন পাণ্ডবদের, দু’-তিনজন মধ্যম-শক্তি বীরদের নিধন করা ছাড়াও সাত্যকি, ধৃষ্টদ্যুম্ন, ভীমের মতো মহাবীরদের হারিয়ে দিয়েছেন, আর অন্যদিকে দাদা যুধিষ্ঠিরের দুঃখটুকু এবার তিনি অনুভব করছেন। সত্যিই তো দ্রৌপদীর অপমান, তাঁদের বনবাস— এ-সব ক্ষেত্রে পিতা-পুত্র দ্রোণ-দ্রৌণি কোনও কার্যকরী ভূমিকা গ্রহণ করেননি। বিশেষ অভিমন্যু-বধের ক্ষেত্রে দ্রোণ এবং অশ্বত্থামার প্রত্যক্ষ ভূমিকা ছিল— যুধিষ্ঠিরস্য তৈর্বাক্যৈঃ… দুঃখং সংস্মৃত্য চ প্রভো। অতএব অর্জুন ভয়ংকরভাবে যুদ্ধে ফিরে এলেন। এবং অবশ্যই অশ্বত্থামাও।
ঘোর যুদ্ধ হল। অশ্বত্থামা বহুতর অস্ত্রের প্রয়োগ-নৈপুণ্য দেখালেন। তাতে চরম ফল যা হল, সেটা অশ্বত্থামার পক্ষে এবং কৌরবদের পক্ষে পর্বতের মুষিক-প্রসব। পাণ্ডবপক্ষের এক অক্ষৌহিণী নিরীহ সৈন্য মারা গেল। অশ্বত্থামা ভেবেছিলেন— তাঁর অস্ত্র-তেজে অর্জুন এবং কৃষ্ণ দু’জনেই মারা গেছেন। কিন্তু আপন কৌশলে কৃষ্ণ এবং অর্জুন দু’জনকেই অক্ষত দেখে অশ্বত্থামা ধনুর্বাণ ত্যাগ করে নিজেকে ধিক্কার দিতে লাগলেন এবং রণস্থল থেকে দ্রুত প্রস্থান করলেন— ধিক্ ধিক্ সর্বমিদং মিথ্যেতুক্ত্বা সংপ্রাদবদ্‌ রণাৎ। এই সময়ে অশ্বত্থামার সঙ্গে দ্বৈপায়ন ব্যাসের দেখা হল। অশ্বত্থামা কাতরভাবে তাঁকে জিজ্ঞাসা করলেন যে, এমন মোক্ষম সব অস্ত্র প্রয়োগ করেও আমি কৃষ্ণার্জুনের বিরুদ্ধে সাফল্য পেলাম না কেন? ব্যাস তাঁকে অলৌকিক কাহিনি শোনালেন কৃষ্ণার্জুনের পূর্ব-জন্মের নর-নারায়ণতা ব্যাখ্যা করে। কিন্তু আমরা লৌকিকভাবে যেটা বুঝি, সেটা হল— অর্জুন এবং কৃষ্ণের সেই অমানুষী শক্তি, যাতে অশ্বত্থামার মতো ক্রোধান্ধ যোদ্ধাকে বিফল করে দেওয়া তাঁদের পক্ষে অসম্ভব হয়নি। দ্বিতীয়ত, অশ্বত্থামা নিজেকে যত বড় যোদ্ধা ভাবছেন, সেই ভাবার পিছনে তাঁর পিতারও প্রশ্রয় আছে। গুরু দ্রোণাচার্য তাঁকে অর্জুনের চেয়েও বড় যোদ্ধা বানাতে চেয়েছিলেন, কিন্তু অর্জুনের চেষ্টার নিরিখেই, তা তিনি পারেননি। গুরুতর অস্ত্রলাভ বা বিদ্যা, যা অর্জুনকে নিরলস চেষ্টায় লাভ করতে হয়েছিল, তা অশ্বত্থামা পেয়েছিলেন পিতার বৎসলতায়, বদান্যতায়। নইলে কোনওভাবেই তিনি অর্জুনের সমকক্ষ নন।
ঠিক এইখানেই দু’-একটা কথা আমার বলা দরকার এবং সেই প্রসঙ্গে আমাদের পুরাতন কথার জের টেনে আমরা আবারও ভট্টনারায়ণের নাটক বেণীসংহারে ফিরে যাব। যা বলতে চাই, সেটা হল— অশ্বত্থামা অসমসাহসী বীর এবং বিরাট যোদ্ধা হলেও তাঁর কিছু মানসিক প্রশিক্ষণের প্রয়োজন ছিল এবং এই প্রশিক্ষণ তিনি পিতার কাছে পাননি তাঁর অতিবাৎসল্যের কারণে। এই যে দ্রোণাচার্য মারা যেতেই তিনি পিতৃহত্যার প্রতিশোধ নেবার জন্য রণক্ষেত্রে ছুটলেন, এমন প্রতিজ্ঞা করলেন যাতে মনে হবে যেন পাণ্ডব-পাঞ্চালদের কেউ অবশিষ্ট থাকবে না, অথচ যখন যুদ্ধ শেষ হল, তখন দেখা গেল— নিরীহ কিছু সৈন্যমর্দন ছাড়া তিনি আর কিছুই করতে পারেননি এবং তাতে নিজেকে সামান্য ধিক্কার দিয়ে আমতা-আমতা করা ছাড়া আর কোনও তীব্র অনুশোচনাও তাঁর কিছু নেই— এই দিশেহারা অবস্থাটা মহাভারতের কবি ঘটনা বলতে বলতে প্রকাশ করেন, তিনি কিন্তু মন্তব্য করেন না সময়মতো।
সত্যি বলতে কী, অশ্বত্থামার এই ক্রোধান্ধতা নিতান্তই ব্রাহ্মণোচিত। শত্রুদমনের জন্য যে ক্ষত্রিয়োচিত সংযমটাও লাগে, ক্রোধান্ধ হলেও যে মস্তক স্থির রেখে আপন লক্ষ্যে এগিয়ে যেতে হয়, এই মানসিক প্রশিক্ষণ তিনি পাননি। বেণী-সংহার নাটক মহাভারত থেকেই তার উপাদান সংগ্রহ করেছে বটে, কিন্তু অতি অদ্ভুত কৌশলে অশ্বত্থামার এই দিশেহারা বিভ্রান্ত স্বরূপটি তুলে ধরেছে আগের ঘটনা পরে, পরের ঘটনা আগে বর্ণনা করে। এইটুকু কবিজনোচিত স্বাধীনতা নাট্যকারের থাকবেই। এখানেও পর্দা ওঠার খানিক পরে দ্রোণের মৃত্যু হয়েছে, এবং অশ্বত্থামা ক্রোধে পৃথিবীকে নিষ্পাণ্ডব এবং নিষ্পাঞ্চাল করার শপথ নিচ্ছেন বীরোচিত ভাষায়। স্মরণীয়, এর আগের দৃশ্যেই কুরুরাজ দুর্যোধন দ্রোণের মৃত্যুর খবর পেয়েছেন এবং তিনি কর্ণের কাছে দুঃখ করছেন এই বলে যে, পুত্রের মৃত্যুর খবর শুনেই আচার্য অস্ত্রত্যাগ করলেন, আর সেই সুযোগে পাঞ্চাল ধৃষ্টদ্যুম্ন তাঁকে মেরে ফেলল। কর্ণ তাঁর বন্ধু দুর্যোধনের এই শোক-ভাবনায় বিরক্ত বোধ করছেন, কেননা কোথা-থেকে-না-কোথা-থেকে এইভাবে অশ্বত্থামার মৃত্যুসংবাদ শুনেই— তিনি কোনও বিচার করলেন না, কোনও খবর নিলেন না, এমনকী অশ্বত্থামার আত্মরক্ষার ক্ষমতা সম্বন্ধেও একবারও না ভেবে শোকার্ত হৃদয়ে অস্ত্রত্যাগ করে বসলেন— কর্ণ এই ব্যবহারকে মোটেই সহানুভূতি নিয়ে বিচার করতে রাজি নন। তিনি সুযোগ বুঝে দুর্যোধনের মন বিষিয়ে দিচ্ছেন এবং মহাভারতের কবি যা বলতে পারেননি সোচ্চারে, নাট্যকার সেই সত্যটা উচ্চারণ করাচ্ছেন কর্ণের মুখ দিয়ে।
দুর্যোধন বলেছিলেন— অভিজ্ঞ বিদ্বান লোকেরা ঠিকই বলে— বলে নাকি, জন্মজাত স্বভাব নাকি কিছুতেই যায় না। নইলে এমন হয়? মনের মধ্যে ছেলের শোক উথলে উঠল, আর সঙ্গে সঙ্গে ক্ষত্রিয়ের যুদ্ধ-কার্কশ্য ত্যাগ করে বামুনদের মতো নরম হয়ে গেলেন দ্রোণ। ভাবটা এই— কেন যে তিনি বামুন হয়েও অস্ত্রশিক্ষা করেছিলেন? দুর্যোধনের এই মন্তব্য শুনেই বোঝা যায় যে, বিষিয়ে যাবার উপকরণ তাঁর মনের মধ্যেই ছিল। এই অবস্থায় কর্ণ বলছেন— তুমি যেমন বলছ দুর্যোধন, ব্যাপারটা তার চেয়েও গভীর। এই যে বৃদ্ধ দ্রোণাচার্য, এ সব সময় ভাবত— আমার ছেলেকে আমি রাজা করে যাব এই পথিবীতে। কিন্তু সেই ছেলেই যখন থাকল না, তখন এই বুড়ো বামুনের আর বেঁচে থেকে কী লাভ! অতএব তিনি অস্ত্রত্যাগ করে বসলেন। কর্ণের এই সিদ্ধান্ত দুর্যোধন হ্যাঁ-হুঁ বলে খানিক মেনে নিতেই কর্ণ যুক্তি দিয়ে বললেন— এই যে কৌরব-পাণ্ডবদের এত বড় যুদ্ধ হচ্ছে, সমস্ত রাজারা দুই ভাগে ভাগ হয়ে গেছে। অথচ আমাদের দ্রোণাচার্যকে খেয়াল করে দ্যাখো— রাজারা পরস্পর পরস্পরের ক্ষয় সাধন করতে থাকুন, এই বুদ্ধিতে তিনি কিন্তু মোটামুটি হাত গুটিয়ে বসে আছেন। আমাদের ভীষ্ম, জয়দ্রথ সব একে একে মারা গেল, অথচ জয়দ্রথ মারা যাবার আগে এই দ্রোণ কত বড় বড় কথা বলেছিলেন। বলেছিলেন— জয়দ্রথকে তিনি কিছুতেই অর্জুনের হাতে মরতে দেবেন না। কিন্তু কী হল শেষ পর্যন্ত?
দুর্যোধন এমনিতেই সন্দেহগ্রস্ত মানুষ। দ্রোণকে তিনি নিজেই কতবার বলেছেন— আপনি পাণ্ডবদের কিছুই করছেন না, তাদের সবাইকে ছেড়ে ছেড়ে দিচ্ছেন— সেই মানুষকে কর্ণ যুক্তি দিয়ে বোঝাচ্ছেন যে, স্বার্থপরতার কারণেই দ্রোণ কৌরব-প্রধানদের মৃত্যুও উপেক্ষা করেছেন। দ্রোণের ইচ্ছা ছিল— রাজারা সব কামড়া-কামড়ি করে মরুক, তারপর তাঁর ছেলে রাজা হবে। কর্ণের ধারণা— এই ব্যাপারটা পাঞ্চাল দ্রুপদ বুঝতে পেরেছিলেন বলেই পুরনো বন্ধু হওয়া সত্ত্বেও তিনি তাঁর রাজ্যে ঠাঁই দেননি— অন্যচ্চ রাজন্‌ দ্রুপদেনাপ্যস্য বাল্যাৎ প্রভৃতি অভিপ্রায়বেদিনা ন স্বরাষ্ট্রে বাসো দত্তঃ।
অতিকথ্য ভাষা ব্যবহার করলে বলতে হয়— দুর্যোধন কর্ণের তর্কযুক্তি-সিদ্ধান্ত বেশ ভালভাবে খেয়ে গেলেন। কথাগুলি তাঁর মনে ধরল। এরই মধ্যে কৃপাচার্য শোকার্ত অশ্বত্থামাকে নিয়ে উপস্থিত হলেন দুর্যোধনের সামনে। প্লটটা এইভাবেই সাজানো হচ্ছে— যখন পিতার মৃত্যুর প্রতিশোধ নেবার জন্য নানান রকম প্রতিজ্ঞা-বচন উচ্চারণ করে যাচ্ছেন অশ্বত্থামা এবং কৃপাচার্য তাঁকে বলে যাচ্ছেন— তোমার পক্ষে সব কিছুই সম্ভব, অশ্বত্থামা! তোমার সামনে আজ কেউ দাঁড়াতে পারবে না, যুধিষ্ঠির আর পাণ্ডবরা তো তুচ্ছ কথা। আর আমার ধারণা, কৌরবরাজ দুর্যোধনও তোমাকে অচিরেই সেনাপতিত্বে নিযুক্ত করবেন, তিনি নিশ্চয়ই অভিষেকের উপকরণ নিয়ে প্রস্তুত হয়েই আছেন এবং অপেক্ষা করছেন তোমার জন্য— তদেবং মন্যে পরিকল্পিতাভিষেকোপকরণঃ কৌরবরাজো ন চিরাত্ত্বামেব অভ্যপেক্ষমাণঃ তিষ্ঠতি। অবস্থাটা এইরকম— কৃপের কথা শুনে অশ্বত্থামাও মনে মনে সেনাপতিত্ব-পদের আকাঙ্ক্ষা পুষছেন মনে মনে, কেন না তাতেই শোকার্ত, দহ্যমান তাঁর হৃদয় শান্ত হবে।
নতুন প্লটে নাট্যকার ভট্টনারায়ণের উদ্ভাবনী শক্তিটা মন্দ নয় কিন্তু। আমরা তো বলব— ‘স্ট্র্যাটিজি’র দিক থেকে এটা দুর্যোধনের মস্ত বড় একটা ভুল যে, দ্রোণের তাদৃশ মৃত্যুর পরেও যেখানে অশ্বত্থামা চূড়ান্ত ক্রুদ্ধ হয়ে আছেন, সেই অবস্থায় অশ্বত্থামাকে ‘স্ট্রাটিজিক্যালি’ যুদ্ধের কাজে না লাগানো। তাতে অনেক পরিকল্পিতভাবে— অন্তত অশ্বত্থামা যেমন অদ্ভুত একটা বিচ্ছিন্ন খণ্ডযুদ্ধ করে এলেন এবং কিছু সৈন্যধ্বংস ছাড়া কোনও আর লাভ তাতে হল না— তার চেয়ে অনেক পরিকল্পিতভাবে কর্ণ, দুর্যোধন-কৃতবর্মাদের নিয়ে সেনাপতি অশ্বত্থামা অনেক বেশি সফল হতে পারতেন তাঁর প্রতিশোধ-স্পৃহা পরিপূরণের দ্বিগুণ ইচ্ছায়। অভিজ্ঞ বৃদ্ধ কৃপাচার্যের ধারণাটা তাই সঠিকই ছিল এবং নাট্যকারের নবোন্মেষশালিনী বুদ্ধিটাও তাই একেবারেই সঠিক।
সে যাই হোক, কৃপ এবং অশ্বত্থামা যখন দুর্যোধন-কর্ণের সামনে উপস্থিত হলেন, তখন শোকার্ত অশ্বত্থামাকে যথাযথভাবেই সান্ত্বনা দিয়েছেন দুর্যোধন। কিন্তু অশ্বত্থামা যখন বিলাপ করে বললেন— আমার মতো ছেলে বেঁচে থাকতে আমার পিতার চুলের মুঠি ধরে অপমান করে তাঁকে মারল— তখন কর্ণ কিন্তু টুক করে নিজের হৃদয়টুকু ব্যক্ত করে বললেন— কী আর করা যাবে! আর কীই বা করতেন আচার্য! তিনিও ওইভাবে নিজের অস্ত্র ত্যাগ করে বসলেন, নইলে ওই অব্যর্থ অস্ত্র দিয়েই তো সকলকে বাঁচানো যেত। অশ্বত্থামা ফুঁসে উঠলেন— কী আর করা যাবে মানে? এখানে আমার ক্রোধান্ধ বক্তব্য আমি আগে নিবেদন করেছি— অর্থাৎ সেই— পাণ্ডবদের মধ্যে যাঁরা নিজেদের বাহুদুটিকে ভারী মনে করে, তাঁদের আমি দেখে নেব, পাঞ্চালদের মধ্যে শিশু-বালক-তরুণ সবাইকে আমি যমের বাড়ি পাঠাব ইত্যাদি। এসব শুনে দুর্যোধন বলেছিলেন— আচার্যপুত্র! তুমি যা বলছ এবং তোমার যা শক্তি, তাতে সবই সম্ভব তোমার পক্ষে। দুর্যোধনের কথাটা শুনেই কৃপাচার্য সঙ্গে সঙ্গে তাঁকে বললেন— রাজা! অশ্বত্থামা এখন এই যুদ্ধের সমস্ত গুরুতর ভার বইবার সবচেয়ে উপযুক্ত লোক। তাই আমি বলছিলাম কী, তুমি সপরিবারে অশ্বত্থামাকে এখন সেনাপতিত্বে নিযুক্ত করো— অতোহভিষিচ্যতাং সৈনাপত্যৈ।
অশ্বত্থামার জন্য কৃপের এই সেনাপতিত্ব-প্রসঙ্গের উত্থাপন আসলে নাট্যকারের উদ্ভাবন। এ-বিষয়ে বলার বিষয় একটাই— মহাভারত যা স্পষ্ট করে বলে না, অথচ ব্যাপারটা অন্তঃক্রিয়ার মধ্যে আছে, সেটাই বলে দেওয়া। আমরা আগেও বলেছি— দুর্যোধনের বিরাট কৌরবগৃহের মধ্যে আরও কতগুলি লোক— তাঁরা আশ্রিত, তাঁরা মহাবীর এবং মহাবীর বলেই আশ্রিত হওয়া সত্ত্বেও তাঁরা নিজেদের গোষ্ঠীবৃত্তিতে নিজেদের স্বাতন্ত্র্য বজায় রাখার চেষ্টায় নিজেদের উচ্চাকাঙ্ক্ষাও পূরণ করার চেষ্টা করেন। অসংখ্য ঘটনার মধ্যে মহাভারত এই কথাগুলি স্পষ্ট করে বলে না, সে শুধু ঘটনার বর্ণনা করে যায়, কিন্তু কথার বাঁধুনি থেকে জীবন এবং সমাজের এই সত্যগুলি বেরিয়ে আসতে চায় বলেই নিপুণ নাট্যকার সেটা ধরতে পারেন এবং মহাভারতকে সম্মান দিয়েই এ-হেন প্লট উদ্ভাবন করেন, যা গবেষণার দৃষ্টিতে সঠিক বলে মনে হয়।
কৃপাচার্য যখন অশ্বত্থামার জন্য সেনাপতিত্বের প্রস্তাব পেশ করলেন, তখন কর্ণের ভাবনা-কষায়িত দুর্যোধন তাঁর রাজোচিত মৃদু হাসিটি বজায় রেখেই আপন আকার-ইঙ্গিত-চেষ্টা নিয়ন্ত্রণে রেখে কৃপাচার্যকে বললেন— কথাটা তো বেশ ভালই বলেছেন আচার্য, কিন্তু আমি তো আগেই অঙ্গরাজ কর্ণকে সেনাপতি হবার আমন্ত্রণ জানিয়ে ফেলেছি, এখন তো আর কিছু করা যাবে না— সুষ্ঠু যুজমানম্ অভিহিতং যুস্মাভিঃ। কিন্তু প্রাক্‌প্রতিপন্নোহয়মর্থো অঙ্গরাজস্য। লক্ষণীয় দুর্যোধনের হাজারও চিন্তার মধ্যেও এটা তাঁর মাথায় আছে যে, বীরমানী আশ্রিতগোষ্ঠীর উচ্চাকাঙক্ষা তিনি সম্পূর্ণভাবে প্রশ্রয় দেন না, চূড়ান্ত জায়গায় সেটা তিনি আটকে দেন। বিশেষত অশ্বত্থামার মাথার ঠিক নেই, দ্রোণাচার্যের মতো তিনি সমর্পণ করে থাকেন না, কখন তিনি মত পরিবর্তন করবেন কোনও ঠিক নেই। অতএব প্রথমেই তাঁর সেনাপতি হবার বাসনায় কোপ বসিয়ে দিলেন। কৃপাচার্য অবশ্য তবুও বলে গেলেন, তবুও বললেন— অঙ্গরাজ কর্ণের স্বার্থে এমন শোকসাগরে নিমগ্ন ব্যক্তিটিকে কিন্তু অবহেলা করাটা ঠিক হবে না মনে হচ্ছে। একই শত্রু অঙ্গরাজ কর্ণকেও দমন করতে হবে, অশ্বত্থামাকেও দমন করতে হবে, সেখানে অশ্বত্থামাকে সেনাপতি করলে একটা অন্তত সান্ত্বনা আসত তাঁর মনে। অন্তত তাঁর মনের পীড়াটা এখানে থাকত না।
অশ্বত্থামা একটু উদাসীনভাবে শুনছিলেন এই কথোপকথন। কর্ণের সেনাপতিত্বের ব্যাপারটা দুর্যোধন প্রথমেই নিশ্চিত করে দেওয়ায় অশ্বত্থামা সেই ব্রাহ্মণোচিত উদাসীনতা বজায় রেখেই বললেন— এখন আর উপযুক্ত-অনুপযুক্ত বিচার করে কী হবে? আজকে রাজা দুর্যোধন ভাল করে ঘুমোন রাত্রিটুকু। আর কালকে বন্দিজনের স্তুতিতে আস্তে আস্তে ঘুম ভাঙলেও চলবে? কেন না ততক্ষণে আমি এই পৃথিবীকে নিষ্কৃষ্ণ, নিষ্পাণ্ডব এবং নিষ্পাঞ্চাল করে ছাড়ব— অকেশবম্‌ অপাণ্ডবং ভুবনমদ্য নিঃসোমকম্‌— পৃথিবীর সব ভার হালকা হয়ে যাবে। অর্থাৎ এগুলো অশ্বত্থামার সেই প্রতিজ্ঞাগুলোর কথা, যা মহাভারতে শেষপর্যন্ত তিনি পূরণ করতে পারেননি, আর পারেননি বলেই নাট্যকার সেই সুযোগে মহাভারতের প্রতি বশংবদ থেকে অদ্ভুত প্লট তৈরি করেছেন, যেখানে কর্ণের সেই পায়ে-পা-বাধানো চিরাচরিত ঝগড়াটুকু নিবদ্ধ হয়েছে অদ্ভুত পটুতায়।
কর্ণ অশ্বত্থামার প্রতিজ্ঞা শুনে বললেন— অকেশব, অপাণ্ডব, আর নিষ্পাঞ্চাল! কথাগুলো বলা যত সহজ, করাটা ততটাই কঠিন। আর এই কাজটা যদি তুমি মানে, তুমিই যদি করতে পারো, অশ্বত্থামা, তা হলে কৌরবপক্ষের অনেকেই সেটা পারবে— বক্তুং সুকরং দুষ্করম্‌ অধ্যবসাতুম্‌। বহবঃ কৌরববলে অস্য কর্মণঃ শক্তাঃ। অর্থাৎ কর্ণ বুঝিয়ে দিলেন অশ্বত্থামা সেনাপতি হিসেবে অপরিহার্য নন। পিতৃশোকে কাতর, অতএব সেই কারণেই ক্রোধান্ধ হয়ে তিনি যা করতে পারেন, অন্য সেনাপতিও সেই কাজ করতে পারে। কর্ণ নিজের সেনাপতিত্বের ‘স্টেক্‌টাও’ ঠিক রাখলেন এই কথা বলে।
অশ্বত্থামা একটু অস্বস্তিতেই পড়লেন। বললেন— আমি কাউকে খাটো করতে চাইনি। কিন্তু মনের মধ্যে অশেষ দুঃখ থাকার ফলেই ওই সব কথা বলেছি। নইলে সত্যিই তো, কৌরবদের মধ্যে অনেকেই আছেন, যিনি এই কাজ করতে পারেন। কর্ণ পায়ে পা বাধিয়ে বললেন— দুঃখ! দুঃখ হলে বসে বসে চোখের জল ফ্যালো। আর ক্রুদ্ধ হলে তুমি ছাড়া আর যেটি আছে সেটা তোমার অস্ত্র, সেখানে এসব দুঃখের প্রলাপ মানায় না। অশ্বত্থামা এবার ভীষণ রেগে গেলেন। একেতেই কর্ণের ওপর তাঁদের গুষ্টির ক্রোধ জমা হয়ে আছে। তার ওপরে এই কর্ণ তাঁর পিতাকেও কম অপমান করেনি একসময়। অতএব সেই মহাভারতীয় ভাব উপজীব্য করেই নাট্যকার অশ্বত্থামার মুখ দিয়ে বললেন— ওরে রাধামায়ের গর্ভভার! আমার দুঃখের প্রতিক্রিয়া চোখের জল না ক্রোধ— সে-উপদেশ কি আমি তোর কাছ থেকে নেব। ব্যাটা! আমার অস্ত্রগুলো কি তোর মতো গুরুর অভিশাপে সময়মতো ভোঁতা হয়ে যায়, নাকি তোর মতো আমি যুদ্ধক্ষেত্র থেকে পালিয়ে এসেছি। তা ছাড়া আমি কি তোর মতো সূত-মাগধ-স্তুতিপাঠকের ঘরের ছেলে, সারথির পো, যে আমি তোর কাছে শিখব— কখন আমি কাঁদব, আর কখন আমি অস্ত্রধারণ করব!
কর্ণ ছাড়বার পাত্র নন, এমন সুযোগে বাপ তুলে কথা বলাটাই তিনি শ্রেয় মনে করলেন। কর্ণ বললেন— আরে-রে-বাচাল! ব্যাটা বামুন! থেমে থাক। গুরুর অভিশাপে আমার অস্ত্র নিস্তেজই হয়ে যাক, আর তেজিই থাকুক, আমি তো তোর বাপের মতো পাঞ্চাল ধৃষ্টদ্যুম্নের ভয়ে অস্ত্র ছেড়ে হাত গুটিয়ে নিইনি কখনও। তা ছাড়া সারথিই হই, আর সারথির পো’ই হই, অথবা যে হই, সে হই, তুই দৈব-দুর্ঘটনায় কপালগুণে বামুন হয়ে জন্মেছিস, আর আমি সারথির পো, কিন্তু পৌরুষ বস্তুটা আমার হাতের মুঠোয়, ওটা কপালে হয় না। অশ্বত্থামা এবার চূড়ান্ত রেগে কর্ণের জাত নিয়ে অসংখ্য গালাগাল দিয়ে বললেন— তুই আমার বাপ তুলে কথা বলছিস, এত বড় সাহস? আমার বাবা ভীরু না মহাবীর তা এই সারা পৃথিবী জানে, আর তিনি অস্ত্র ত্যাগ করেছিলেন কেন সেটা ধর্মপুত্তুর যুধিষ্ঠিরকে জিজ্ঞেস করগে যা। তা ছাড়া আমার বাবা না হয় অস্ত্রত্যাগ করেছিলেন, তুই ভীতু! কোথায় ছিলি তখন যুদ্ধক্ষেত্র ছেড়ে— পৃথাসূনুঃ সাক্ষী ত্বমসি রণভীরো ক্ক নু তদা?
কর্ণ বললেন— বটে! আমি ভীতু! তবে তোর বাপকে দেখে আমার বীরত্ব ব্যাপারটাতেই সন্দেহ হয়। আরে! অস্ত্র ফেলে দিয়েছিলি একবার, ঠিক আছে। কিন্তু যখন দেখলি তরোয়াল নিয়ে ধেয়ে আসছে তোর শত্রু, তখন অস্ত্রটা তুলে নিতে দোষ কী ছিল? আর তোর বাপ কী করল? অতটা সময় পেল, কিন্তু হাজারও রাজা-রাজড়ার সামনে মেয়েছেলের মতো বসে রইল ঘাড় কাত করে। মাঝখান থেকে শত্রু এসে গলা কেটে দিয়ে গেল, তিনি টেরও পেলেন না— যদনেন মৌলি-দলনেহপ্যুদাসিতং/সুচিরং স্ত্ৰিয়েব নৃপচক্রসন্নিধৌ— এই নাকি বীরত্ব? অশ্বত্থামা একেবারে রাগে ফেটে পড়লেন এবার। ছোট লোক, ছোট জাত, বাচাল, রাজার লাই পাওয়া লোক— ইত্যাদি যত রকম ছোট-বড় গালাগাল আছে সব উগরে দিয়ে অশ্বত্থামা বললেন— ছেলের মৃত্যুশোক সহ্য করতে পারেননি বলেই হোক, অথবা ভীরুতাবশতই হোক, আমার পিতা পাঞ্চাল ধৃষ্টদ্যুম্নকে আটকাননি, কিন্তু তুই কর্ণ! যে মেজাজটা দেখাচ্ছিস, নিজের শক্তি নিয়ে যে বৃথা গর্ব করে মরছিস, সেই তোর মাথার ওপরে আমি আমার এই বাঁ পা’টা রাখলাম, তোর ক্ষমতা থাকে তো আমাকে আটকা— তব ভুজবলদর্পধ্‌মায়মানস্য বামঃ/শিরসি চরণ এষ ন্যস্যতে বারয়ৈনম্‌।
অশ্বত্থামা বসেছিলেন, দাঁড়িয়ে পড়লেন চকিতে, নিজের বাঁ পা মাটিতে ঠুকলেন এমন ভঙ্গিতে যেন সে পা রাখা হল কর্ণের মাথার ওপর। কৃপাচার্য এবং দুর্যোধন দু’জনের এই উদ্যত সংঘাত বন্ধ করতে চেষ্টা করছেন এবং তার আগেই কর্ণ বলে উঠলেন— ব্যাটা! তুই শুধু জাতিতে বামুন বলে বেঁচে গেলি, কেন না শত অপরাধেও ব্রাহ্মণকে প্রাণে মারতে নেই। নইলে, যদি তুই বামুন না হতি, তা হলে আমার এই খড়্গাঘাতে তোর বাঁ পা’টা এতক্ষণ মাটিতে কাটা পড়ে থাকত, দেখতিস— অনেন লূনং খড়্গেন পতিতং বেৎস্যতি ক্ষিতৌ। পুরাকালের এই মহাকাব্যিক কলহ যে কোন জায়গায় পৌঁছোতে পারে তারই একটা দৃষ্টান্ত দিয়েছেন নাট্যকার। শুধু বামুন বলে কর্ণ তাঁকে ছেড়ে দিচ্ছেন, এ কথা সইতে না পেরে অশ্বত্থামা বললেন— কী বললি, বামুন বলে আমাকে মারতে পারছিস না তুই। তা হলে নে, এই আমি আমার জাতি ত্যাগ করলাম।
অশ্বত্থামা নিজের পৈতেটাই কেটে ফেলে দিলেন তরবারি দিয়ে। তারপর বললেন— এবার আয় তুই আমার সামনে। অর্জুন তোকে বধের প্রতিজ্ঞা করেছিল, বেচারা অর্জুন! তার প্রতিজ্ঞা ভঙ্গ হয়ে গেল। আমিই তোকে শেষ করব আজ। হয় তুই অস্ত্র নিয়ে যুদ্ধ কর আমার সঙ্গে, নইলে হাত জোড় করে মাথায় ঠ্যাকা, অপরাধ স্বীকার কর— শস্ত্রং গৃহাণ বা ত্যক্ত্বা মৌলৌ বা রচয়াঞ্জলিম্‌। কর্ণও খড়্গ উঁচিয়ে এগিয়ে এলেন অশ্বত্থামার দিকে, মারামারি লাগে আর কী। কৃপাচার্য আটকানোর চেষ্টা করলেন কর্ণকে, দুর্যোধনও চেষ্টা করতে লাগলেন দু’জনকে আটকানোর, কথা তবু হয়েই চলল, পরস্পরের কাদা ছোড়াছুড়ি। শেষে অশ্বত্থামা বললেন— এই ব্যাটা সারথির পো যতদিন সেনাপতি হয়ে যুদ্ধ করবে, ততদিন আমি অস্ত্র ছোঁব না। শেষমুহূর্তেও কর্ণ ছেড়ে দিলেন না। বললেন— ওটা তো বাপ-ঠাকুর্দার পরাম্পরাগত ঐতিহ্য— সময়কালে অস্ত্র ফেলে দেয়। অশ্বত্থামা বললেন— আর তোর যদি হাতে অস্ত্র থাকেও তো সেটা না থাকারই সমান, কেন না সে-অস্ত্র কোনও কাজে লাগবে না।
নাটকের প্লট এর পরে পালটে গেছে, তবু আমরা যে বেণী-সংহার নাটকের এই অংশ উদ্ধার করেছি, তা শুধু এই জন্য যে, মহাভারতের অন্যতম প্রতিপক্ষ নায়ককে একজন প্রথিতযশা নাট্যকার কীভাবে দেখছেন, তাঁর চরিত্রটা তিনি কীভাবে ফুটিয়ে তুলছেন। একজন ক্রুদ্ধ যুবক, পিতৃশোকে কাতর হওয়া সত্ত্বেও তিনি শোকে সংযত হন না। মহাভারতে তিনি একটা অসংবদ্ধ যুদ্ধ করতে গেছেন, আর এই নাট্যকারের দৃষ্টিতে অশ্বত্থামা তাঁর পিতৃ-বিয়োগ-স্তব্ধ মুহূর্তেও নিজের ‘আইডেনটিটি’ নিয়ে তিনি ব্যস্ত, তিনি যখন-তখন কলহে প্রবৃত্ত হন, অযথা দম্ভ প্রকাশ করেন এবং অন্নদাতা দুর্যোধনের ‘ইনটারেস্ট’ নিয়ে তিনি যতখানি চিন্তিত তার চেয়ে তিনি অনেক বেশি চিন্তিত নিজেকে নিয়ে। আর কর্ণের সঙ্গে অশ্বত্থামার এই যে কলহ, এ-কলহ মহাভারতে বারবার এসেছে, নাট্যকার ভট্টনারায়ণ তার একটা চূড়ান্ত রূপ দেখিয়েছেন মাত্র। বিশেষত রাজবাড়ির আশ্রিতগোষ্ঠীর মধ্যে কর্ণ যেহেতু দুর্যোধনের অনেক বেশি আস্থাভাজন, তাই সেটা ব্রাহ্মণ্য এবং গুরুগৌরব-ভাবিত অশ্বত্থামাকে সুখে রাখে না বলেই কর্ণের ওপর তাঁর এত রাগ। দুর্যোধনকে তিনি বলেও বসেন— এই সারথির ছেলে কর্ণ কীভাবে যে তোমার মতো রাজগুণসম্পন্ন ব্যক্তির ভালবাসা পায় সেটা আমি বুঝিনে বাপু। বাস্তবে দুর্যোধনের বন্ধুত্বভাবনায় কর্ণের যে সমর্পণটুকু আছে, অশ্বত্থামার তা নেই। ফলত সেখানে তিনি একা।
মহাভারতে অবশ্য অশ্বত্থামার সেনাপতিত্বের প্রশ্ন ওঠেনি, কোনও ‘ক্রাইসিস’ও তৈরি হয়নি সেখানে এবং এই কারণেই তা হয়নি যেহেতু অশ্বত্থামা এটা বুঝেই গিয়েছিলেন যে, দুর্যোধন কর্ণকেই সেনাপতিত্বে বরণ করবেন। ফলে সভাস্থলে যেরকমটা অনেক সময় হয়, সভার অধিকাংশের মত এবং গতি বুঝে যেভাবে বিরোধীগোষ্ঠীর প্রমুখ ব্যক্তিটিই তাঁর প্রধান প্রতিদ্বন্দ্বীর নাম প্রস্তাব করেন, এখানেও তাই হল। দ্রোণের মৃত্যুর পর যেদিন সেনাপতি-নির্বাচনের সভা বসল, সেদিন সমবেত রাজাদের ইঙ্গিত, সবার মুখ এবং দুর্যোধনের মুখের দিকে তাকিয়ে অশ্বত্থামাই বললেন— তেযাং নিশাম্যেঙ্গিতানি …সমুদ্‌বীক্ষ্য মুখং রাজ্ঞো বালাকসমবৰ্চসম্— যদিও তাঁর বলার মধ্যে প্রতিদ্বন্দ্বীর অন্তঃশোণিতে থাকা সেই ব্যঙ্গোক্তি ছিল, তবু বললেন— স্বামী রাজা, অধিকারী প্রভুর ওপর ভক্তি, দুর্যোধনের দেশ-কাল-পাত্রের অপেক্ষা, যুদ্ধ-দক্ষতা এবং রাজনীতি— এই চারটে উপায়ের সঙ্গে দৈব যোগ হলেই কাজ সফল হয়— রাগো যোগস্তথা দাক্ষ্যং নয়শ্চেত্যর্থসাধকাঃ। আমাদের মধ্যে এইরকম রাজনীতির সাধক, রাজভক্ত এবং দক্ষ লোক কিছু ছিলেন, তবে তাঁরা স্বর্গত হয়েছেন। কিন্তু তাই বলে নিরাশ হবার কিছু নেই। রাজনীতি যদি সঠিক পথে চলে তবে প্রতিকূল দৈব পর্যন্ত অনুকূল হয়ে যায়। আমার তো মনে হয়— আমরা যদি এখন সর্বগুণশালী এই কর্ণকে সেনাপতিপদে নিযুক্ত করি, তবে আমরা আরও একবার চেষ্টা করে দেখতে পারি— কর্ণং সেনাপতিং কৃত্বা প্রযতিষ্যামহে বয়ম্‌। কর্ণ বীর, অতিরথ যোদ্ধা এবং যুদ্ধটাকে তিনি ভালবাসেন, তাই কর্ণকেই আমরা সেনাপতি করব।
প্রস্তাব সমর্থিত হল মুহূর্তে এবং মনের সঙ্গে ব্যাপারটা খুব মিলে গেল বলেই দুর্যোধন ভারী খুশি হলেন— ততো দুর্যোধনঃ প্রীতঃ প্রিয়ং শ্রুত্বাস্য তদ্‌বচঃ। আর সত্যিই তো অশ্বত্থামার কী প্রয়োজন আগ বাড়িয়ে হ্যাংলার মতো সেনাপতি হতে চাওয়ার? কর্ণের ওপর তাঁর অনেক রাগ এবং ক্ষোভ থাকলেও তাঁকে সেনাপতি পদে বরণ করতেও তাঁর বাধেনি অথবা তাঁর অধীনে তৈরি মকরব্যূহের শীর্ষস্থানে যুদ্ধ করতেও তাঁর বাধেনি। বেণী-সংহার নাটকে কর্ণের সাহচর্যে যুদ্ধে না-করার সিদ্ধান্ত অশ্বত্থামার চূড়ান্ত অস্থিরতা বোঝানোর জন্য। ভাবটা এই, বিভ্রান্ত যুবকের এই দিশাহীন ভাবনা ‘হইলেও হইতে পারিত।’ কিন্তু মহাভারত এমন করে ঘটনার বর্ণনা করে না বলেই বিভ্রান্ত তথা অপরিশীলিত গোষ্ঠীবৃত্তে আবদ্ধ নায়কের চরম বিভ্রান্তি বোঝানোর জন্য অন্যতর মহাকাব্যিক সম্ভবনা জীইয়ে রাখে। ফলত কর্ণের সেনাপতিত্বে অশ্বত্থামা তার শক্তি প্রদর্শন করেন বটে, কিন্তু দ্রোণবধের পর তাঁর প্রতিজ্ঞাত শৌর্যপ্রদর্শনের ‘জোশ’ কেমন অর্থহীন হয়ে পড়ে। বীর হিসেবে প্রথিত হওয়া সত্ত্বেও যা তিনি বলছেন, তা যে তিনি করতে পারেন না, সেটা মহাকাব্য দেখায় মহাকাব্যিক মন্থরতায়। ভীমের সঙ্গে যুদ্ধ করতে গিয়ে ভীম-অশ্বত্থামা দু’জনেই মূর্ছিত হয়ে পড়েন অথবা অর্জুন যখন সংশপ্তক বাহিনীর সঙ্গে যুদ্ধ করছেন, তখন অশ্বত্থামা মাঝখান ধেয়ে এসে অর্জুনের হাতে পরাজিত হয়ে কর্ণের সৈন্যবাহিনীর মধ্যে আশ্রয় নেন— মহাভারতের এই কর্ণপর্বীয় ঘটনাগুলো বুঝিয়ে দেয়— অশ্বত্থামা বীর বটে, তিনি অসাধারণ আক্রমণ রুখতে পারেন, কিন্তু আপন আক্রমণে ভয়ংকর যুদ্ধ জিততে পারেন না।
এই কর্ণপর্বেই দেখছি— অশ্বত্থামা পাণ্ডবপক্ষে যুদ্ধরত পাণ্ড্যদেশের রাজাকে মারতে পারেন, সাত্যকির মতো যোদ্ধার সারথিকে বধ করতে পারেন, কিন্তু অনেক কাম্বোজ-দেশীয় সৈন্য বধ করতে করতে যখন অর্জুনের হাতে এসে পড়েন, তখনই তাঁকে এমন আহত হতে হয় যে, তাঁর সারথি তাঁকে যুদ্ধস্থল থেকে সরিয়ে নিয়ে যেতে বাধ্য হন। লক্ষণীয়, এই যে ভীষণ যুদ্ধটা আরম্ভ হয়েছিল, এখানে প্রাথমিক পর্যায়ে দ্রৌণি অশ্বত্থামাকেই কিন্তু যুদ্ধোজ্জ্বল দেখতে পাই। অর্জুন এবং কৃষ্ণকে তিনি শরবর্ষণে ছেয়ে ফেলেছিলেন প্রায়। যুদ্ধদ্রষ্টা সঞ্জয় ধৃতরাষ্ট্রের কাছে বর্ণনা দিতে গিয়ে বলেছেন— আমি অশ্বত্থামার এমন পরাক্রম আগে দেখিনি কখনও— ন ময়া তাদৃশো রাজন্‌ দৃষ্টপূর্বো পরাক্রমঃ— তার ধনুকের টংকার-শব্দেই শত্রুদের মধ্য ত্রাসের সঞ্চার হচ্ছে। আর একবার ডান হাতে একবার বাঁ-হাতে ধনুকের ছিলাটা যেভাবে অনবরত টানছে, তাতে মনে হচ্ছে যেন ঘন মেঘের মধ্যে বিদ্যুৎ ঝিলিক দিচ্ছে— বিদ্যুদম্বুজ-মধ্যস্থা ভ্ৰাজমানেব সাভবৎ।
অশ্বত্থামার এই যুদ্ধদুর্মদ অবস্থা দেখে অর্জুন একটু দমেই রইলেন। হয়তো বা একটু উদাসীনও। এই দুর্মদ আচার্যপুত্রটির ওপরে এমনিতেই একটু প্রশ্রয় ছিল, সহজে তিনি তাঁকে পরাজিত করতে অথবা তাঁকে আহত করতে চাইতেন না। বিশেষত দ্রোণের মৃত্যুর পর এই আচার্যপুত্রের দুর্মদ আক্রমণ হয়তো বা একটু প্রশ্রয়ের চোখেই দেখতেন তিনি। কিন্তু যুদ্ধক্ষেত্রে ভীষণ বিপর্যয়ের মুখে দাঁড়ানো অর্জুনের এই উদাসীন অবস্থা তাঁর পারিপার্শ্বিকেরা মেনে নেবেন কেন? কৃষ্ণ বললেন— অদ্ভুত লাগছে কিন্তু অর্জুন! দ্রৌণি অশ্বত্থামা কেমন তোমাকে মেরে দিয়ে বেরিয়ে যাচ্ছে। তোমার হাতে কি আর শক্তি নেই কোনও? নাকি গাণ্ডীবটা আর হাতে নেই তোমার, নাকি রথ থেকে তুমি নেমে পড়েছ ভুঁয়ে— কচ্চিত্তে গাণ্ডীবং হস্তে রথে তিষ্ঠসি চার্জুন। একটা কথা তোমাকে বলে রাখি অর্জুন! অশ্বত্থামা তোমার গুরুপুত্র বলে তুমি তাকে ছেড়ে দিয়ো না যেন। কারণ এই সময়টাকে তুমি যদি বয়ে যেতে দাও, তা হলে আমাদের অনেক ক্ষতি হয়ে যাবে— গুরুপুত্র ইতি হ্যেনং… নায়ং কাল উপেক্ষিতুম্‌।
কৃষ্ণের কথা শুনে সমস্ত শক্তি নিয়ে উঠে দাঁড়ালেন অর্জুন এবং অস্ত্র-শস্ত্রে অশ্বত্থামাকে তিনি এমনভাবেই থামিয়ে দিলেন যে, তাঁর সারথি তাঁকে অচৈতন্য অবস্থায় রণক্ষেত্র থেকে সরিয়ে নিয়ে যেতে বাধ্য হলেন— অপোবাহ রণাৎ সূতো রক্ষমাণো ধনঞ্জয়াৎ। এমন একটা লজ্জাকর অবস্থা তৈরি হলেও দুর্যোধনের উদ্দীপনায় আবারও যেই সেনা সাজালেন কর্ণ, তখনই অশ্বত্থামা প্রতিজ্ঞা করে বসলেন আবার। এখন আর তিনি পাণ্ডবদের কথা বলছেন না। বলছেন— ধৃষ্টদ্যুম্ন পাঞ্চাল আমার পিতাকে মেরেছে, অতএব তাকে না মেরে আমি কিছুতেই জ্বালামুক্ত হব না— ধৃষ্টদ্যুম্নম্ অহত্বাহং ন বিমোক্ষ্যামি দংশনম্‌। আর আমার এই কাজে যদি ভীম-অর্জুন কেউ বাধা দেয়, তবে তাদের আমি ঠান্ডা করে দেব। বাস্তব ঘটনা হল— ধৃষ্টদ্যুম্নের সঙ্গে অশ্বত্থামার যুদ্ধ-সাক্ষাৎকার ঘটেছে, পরস্পর হানাহানিও হয়েছে অনেক, কিন্তু ধৃষ্টদ্যুম্নের সঙ্গে অর্জুনও শেষপর্যন্ত যুদ্ধে মিলিত হওয়ায় অশ্বত্থামা অবশেষে পরাজিত হয়ে ফিরে আসেন। বলা ভাল, এই তাঁর শেষ পরাজয় নয়, অর্জুনের হাতে এর পরেও তিনি বার বার পরাজিত হয়েছেন কর্ণের সেনাপতিত্বকালেই। হয়তো এই পরাভব এবং প্রতিজ্ঞাত সত্যপালনের ক্রমিক অক্ষমতা কখনও তাঁর মধ্যে শুভবুদ্ধির উদ্রেক ঘটিয়েছে। তিনি চোখের সামনে দুঃশাসনকে মরতে দেখেছেন ভীমপ্রহারে, মরতে দেখেছেন কর্ণের ছেলেকে। অশ্বত্থামা আর মৃত্যু চান না, রাজা দুর্যোধনকে তিনি ভালবাসেন বলেই এক সময় তাঁকে বলেছেন— দুর্যোধন! প্রসন্ন হও তুমি, এই রক্তক্ষয়ী যুদ্ধ এবার বন্ধ হোক। আমার পিতা শেষ হয়ে গেছেন এই যুদ্ধে, গেছেন পিতামহ ভীষ্ম। এখনও সময় আছে, এই ঝগড়া-মারামারি বন্ধ হোক— প্রসীদ দুর্যোধন শাম্য পাণ্ডবৈঃ/অলং বিরোধেন ধিগস্তু বিগ্রহম্‌।
নিজের এতকালের মর্যাদা, ব্রাহ্মণত্ব এবং গুরুপুত্রের উচ্চতা— এগুলি তাঁকে তরুণতর বয়সেই এই অভিমানটুকু দিয়েছে, যাতে দ্রোণাচার্যের প্রত্যক্ষ প্রয়োজন হয় না। তিনি দুর্যোধনকে বলেছেন— তুমি যদি যুদ্ধ বন্ধ করো, তা হলে পাণ্ডবদের থামিয়ে দিতে পারব আমি। তারা যুদ্ধোন্মুখ হলেও আমি যদি বারণ করি, তবে অর্জুনের মতো মহাবীরও থেমে যাবে, এবং জনার্দন কৃষ্ণ এমনিতেই যুদ্ধ চান না— ধনঞ্জয়ঃ শাম্যতি বারিতো ময়া/জনার্দনো নৈব বিরোধমিচ্ছতি। অশ্বত্থামা পাণ্ডবপক্ষের সকলের কথা বলে শেষে বলেছেন— এই এতদিনের যুদ্ধে অনেকটাই দেখা হয়ে গেছে আমাদের। বেড়েছে অভিজ্ঞতার সঞ্চয়। এই সমস্ত জগৎ দেখেছে, তুমি দেখেছ, আমি দেখেছি যে, একা ধনঞ্জয় অর্জুন কতটা ক্ষতি করে ফেলতে পারে— ইদঞ্চ দৃষ্টং জগতা সহ ত্বয়া/কৃতং যাদেকেন কিরীটমালিনা— এর পরেও যদি তুমি আমার কথা না শোন, তবে ভবিষ্যতে তোমাকে অনুতাপ করে মরতে হবে।
এটাই বোধহয় শেষ এবং গুরুপরম্পরাগত চেষ্টা ছিল অশ্বত্থামার। অর্জুনের হাতে বার বার পরাজিত হয়ে তিনি এতদিনে বুঝেছেন— দুর্যোধন ভুল করে ফেলেছেন। আরও একটা কথা, অর্জুনের হাতে পরাজিত হলেও তাঁর সম্বন্ধে অশ্বত্থামার একটা অদ্ভুত মর্যাদাবোধ আছে, যাতে তিনি বলতে পারেন— এত এত মহান গুণ এবং বীরত্ব থাকা সত্ত্বেও অর্জুন কিন্তু আমার কথা অতিক্রম করবে না— অতোহপি ভূয়াংশ্চ গুণৈর্ধনঞ্জয়ো/ন চাতিবর্তিষ্যতে মদ্‌বচোহখিলম্‌। আবার অন্যদিকে দুর্যোধনের সঙ্গে এতদিনের তাঁর সহবাস-পরিচয়, তাঁকে তিনি সত্যিই ভালবাসেন বলেই আজ তাঁর হয়ে যুদ্ধ করছেন তিনি। মুখে বলেছেন— তোমাকে আমি সম্মান করি দুর্যোধন, কিন্তু আজকে তোমাকে যে যুদ্ধ বন্ধ করার কথা বলছি, সেটা তোমার ওপর পরম বন্ধুত্ববশত— মমাপি মানঃ পরমাঃ সদা ত্বয়ি/ব্রবীম্যতস্ত্বাং পরমাচ্চ সৌহৃদাৎ।
অশ্বত্থামার নিজের কথা থেকেই বোঝা যায় যে, পাণ্ডবদের ব্যাপারে তিনি গুরুপুত্রের সম্পূর্ণ অধিকার বোধ করেন বটে, কিন্তু দুর্যোধনকে তিনি সত্যিই ভালবাসেন। এই ভালবাসার মধ্যে অন্নদাতার প্রতি ঋণশোধের যত বোধ ছিল, তার চেয়ে অনেক বেশি ছিল অপরিণত এক অন্ধ বিশ্বাস, যে বিশ্বাসের মই বেয়ে তিনি আপন গোষ্ঠীর বৈশিষ্ট্য রক্ষা করতে চেয়েছেন এবং চেয়েছেন গোষ্ঠীশত্রু পাঞ্চালদের সর্বনাশ ঘটাতে।
অশ্বত্থামা নিজে দুর্যোধনকে বলেছিলেন— দ্যাখো! বিচক্ষণ লোকেরা চারভাবে বন্ধুত্বের কথা স্মরণ করেছেন। যেমন সহজ মিত্র, জন্মলগ্নেই আত্মীয়তা-নিবন্ধন যে বন্ধুত্ব হয়। আবার বন্ধুত্ব জন্মে মিষ্টি কথায়, দিনে দিনে। টাকা-পয়সা ছড়িয়েও বন্ধুত্ব আদায় করা যায়। আর বন্ধুত্ব হয় দমন-নীতিতে, নিজের ক্ষমতায় অপরকে শুইয়ে দিয়ে বন্ধুত্ব আদায় করা। অশ্বত্থামা বলেছিলেন— এই চারভাবেই পাণ্ডবরা দুর্যোধনের বন্ধু হয়ে যেতে পারেন, কিন্তু অশ্বত্থামা বা দ্রোণাচার্য কোন মাত্রায় বন্ধু হয়েছিলেন দুর্যোধনের— সহজ আত্মীয় নন দুর্যোধন, প্রতাপেও তিনি বশ করেননি দ্রোণাচার্যকে, মিষ্টি কথাতেও নয়। একমাত্র বিকল্প থাকে ধনার্জিত বন্ধুত্ব— দ্রোণাচার্য থেকে অশ্বত্থামা দু’জনেই অন্ন আর অর্থঋণে আবদ্ধ দুর্যোধনের কাছে। কিন্তু এই ধনার্জিত বন্ধুত্বের মধ্যে একটা পারস্পরিক প্রত্যাশা থাকে— ধনান্নের বিনিময়ে এই যে প্রত্যাশা, এই প্রত্যাশা গোষ্ঠীস্বার্থ পূরণের কাজে লাগে, কিন্তু এখানে যে বাধা আসলেই বিভ্রান্তি আসে। অশ্বত্থামা তাই এক এক সময় এক এক কথা বলেন। পিতার মৃত্যুর পর অবশ্যই পাণ্ডবদের ব্যাপারে তাঁর দুর্বলতা কমেছে, কিন্তু যে প্রতিশোধ-স্পৃহায় দুর্যোধনের সহায় হয়ে যুদ্ধ করছেন তিনি, সেই স্পৃহাও একবার চূড়ান্ত বিন্দুতে পৌঁছে কেমন ভিন্ন খাতে বয়, এমনই বিভ্রান্ত তিনি।
দুর্যোধন অশ্বত্থামার সাধু অনুরোধ শোনেননি, দুঃশাসনের মৃত্যুর পর তিনি আরও বেশি করে কর্ণের ওপর বিশ্বাস করছেন। অতএব দ্বিগুণ তেজে কর্ণ যখন আবারও যুদ্ধে গেছেন, অশ্বত্থামাকেও তখন যুদ্ধে যেতে হয়েছে। এই যাওয়া একেবারেই ‘রুটিন’ যাওয়া ছিল এবং এর শেষপর্যায়ে ছিল কর্ণের মৃত্যু। অশ্বত্থামা বোধহয় এই পরিণতিগুলি বুঝে গিয়েছিলেন, ফলত এইসময়ে তাঁকে যেন কেমন বৃদ্ধতরের ভূমিকায় দুর্যোধনকে সান্ত্বনা দিতে দেখি। এমনকী পরবর্তী সেনা-নির্বাচনের ক্ষেত্রেও অশ্বত্থামাকে প্রায় আচার্যের ভূমিকায় লক্ষ করি। সত্যি বলতে কী, দুর্যোধনের চির-অভীষ্ট সেনাপতি কর্ণের মৃত্যুর পর অশ্বত্থামারই সেনাপতি নির্বাচিত হবার কথা। দুর্যোধনও বোধ করি সেই মনোভাব নিয়েই সোজা তাঁর কাছেই এসেছিলেন সেনাপতি ঠিক করার জন্য। কর্ণের মৃত্যু হতাশ করেছিল দুর্যোধনকে, সেদিন অশ্বত্থামাকে তিনি বলেছিলেন— এখন তুমিই আমাদের সকলের সর্বশেষ গতি— গুরুপুত্রোহদ্য সর্বেষাম্‌ অস্মাকং পরমা গতিঃ— তুমিই বলো আজ কার নায়কত্বে আমরা পাণ্ডবদের জয় করে আসতে পারি।
অশ্বথামা বলতেই পারতেন, কোনও ভয় নেই, আজ আমিই তোমাদের নেতৃত্ব দেব। পরিস্থিতিও অনুকূল ছিল, কেন না কর্ণ নেই, দুঃশাসন নেই এবং মহাভারতের কবি এই প্রথম আট পর্ব মহাভারত রচনা কররার পর, এই প্রথম অশ্বত্থামার রূপ, গুণ, শৌর্য দীর্ঘ সময় ধরে বহুতর শ্লোকে বর্ণনা করছেন। ভবিষ্যতে ব্যবহারের সম্ভাবনা মাথায় রেখেই বস্তুর বা ব্যক্তির রূপ, গুণ, ক্রিয়াকারিতা বর্ণনা করা মহাকাব্যের রীতি। কিন্তু অশ্বত্থামার গুণ বর্ণনা করে মহাভারতের কবি যে সম্ভাবনা তৈরি করলেন, সেখানে জল ঢেলে দিয়ে অশ্বত্থামা মদ্ররাজ শল্যের গুণকীর্তন করে তাঁকেই সেনাপতি নির্বাচন করার পরামর্শ দিলেন দুর্যোধনকে। হয়তো কোনও দুরন্ত অভিমান কাজ করেছে অশ্বত্থামার মনে, হয়তো কেন, অবশ্যই তাই। কেন না পিতার মৃত্যুর পর যে শোকোদ্ভিন্ন ক্রোধ তাঁর মধ্যে তৈরি হয়েছিল, তা প্রতপ্ত লৌহের মতো সেনাপতিত্বের দায়িত্ব এবং মর্যাদার অভিঘাতে আদর্শ রূপ পেতে পারত। কিন্তু সেই শোক-ক্রোধ-উদ্দীপনা কতগুলি বিচ্ছিন্ন এবং ব্যক্তিগত আক্রমণের সংকীর্ণতায় নষ্ট হয়ে গেছে। অশ্বত্থামা এখন বুঝে গেছেন সম্মুখযুদ্ধে ভীম-অর্জুনকে কোনও দিন শেষ করা যাবে না বিশেষত তাঁদের সহায় যখন জনার্দন কৃষ্ণ। অশ্বত্থামা ঝিমিয়ে গেছেন, অন্তত আপাতত তাই মনে হচ্ছে। কিন্তু পরাশ্রিত ব্যক্তি আপন স্বার্থ, গোষ্ঠী-স্বার্থ, পরিবারের স্বার্থ, এবং আপন স্বাতন্ত্রের জন্য যে লড়াই চালায় প্রতিনিয়ত, সে কিছু ভোলে না, সে পরাজিত অবস্থায় অপেক্ষা করে।
শল্যের সেনাপতিত্ব-কালেও অশ্বত্থামা যুদ্ধ করেছেন, সম্পূর্ণ সহায়তা দিয়ে। ভীম, অর্জুনের সঙ্গে তাঁর যুদ্ধ হয়েছে, পাঞ্চাল-বীর সুরথ মারা গেছেন তাঁর হাতে। আর বারবার যেটা দেখছি, এই শল্যপর্বীয় যুদ্ধে তিনি বৃষ্ণিবীর কৃতবর্মার কাছাকাছি চলে এসেছেন অনেকটা। কৃতবর্মাকে বারবার তিনি রক্ষা করছেন, শত্রুর হাত থেকে বাঁচানোর জন্য তাঁকে নিজের রথে উঠিয়ে নিয়েছেন— অশ্বত্থামা চ হার্দিক্যম্‌ অপোবাহ যশস্বিনম্‌। লক্ষণীয়, কৃতবর্মা কৃষ্ণের দেশের লোক, দুর্যোধনের অনুরোধে তিনি তাঁর পক্ষে যোগ দিয়েছেন, এটাই সরলার্থ নয়, কৃষ্ণের সঙ্গে তাঁর সম্পর্ক ভাল ছিল না, ফলত অর্জুনের সঙ্গেও তাঁর সম্পর্ক ভাল নয়। এদিকে দুর্যোধনের পক্ষেও আর তেমন মহাবীর নেই, যার সহায়তায় অশ্বত্থামার ঈপ্সিত পূরণ হতে পারে। হয়তো এই কারণেই অশ্বত্থামা এখন কৃতবর্মার পক্ষপাতী হয়ে উঠেছেন।
শল্য সেনাপতি হিসেবে বেশি সময় কাটাতে পারেননি। অর্ধেক দিন মাত্র। তিনি যুধিষ্ঠিরের হাতে মারা গেছেন। তারপরেই মারা পড়েছেন শকুনি মামা এবং তাঁর ছেলে উলূক! শল্যের পতন ঘটতেই দুর্যোধনকে বিমনা লাগছিল, অস্থিরতা গ্রাস করছিল তাঁকে। মাঝেমাঝেই তিনি রণস্থল থেকে আড়াল করছিলেন নিজেকে। অশ্বত্থামা, কৃপাচার্য এবং কৃতবর্মা তাঁকে খুঁজে বেড়াচ্ছিলেন, কিন্তু তাঁকে পাচ্ছিলেন না কিছুতেই। রণস্থলের মধ্যেই কৃষ্ণ লক্ষ করছিলেন যে, অশ্বত্থামা, কৃপ এবং কৃতবর্মা যোগ-বিচ্ছিন্ন হয়ে দাঁড়িয়ে আছেন, দুর্যোধনকে তাঁরা পাচ্ছেন না— দুর্যোধনমভিত্যজ্য ত্রয় এতে ব্যবস্থিতাঃ। এই সুযোগে দুর্যোধনকে একা পেয়ে যদি মারা যায়, তার জন্য পাণ্ডবরা ছুটলেও পথে শকুনির জন্য দেরি হয়ে গেল। দুর্যোধন ততক্ষণে পালিয়ে গিয়ে নিশ্চিন্ত আশ্রয় নিয়েছেন স্তব্ধনীর দ্বৈপায়ন হ্রদে।
অশ্বত্থামা, কৃপ এবং কৃতবর্মা— কৌরবপক্ষে এই তিন অবশিষ্ট বীর। কৌরববাহিনী বিধ্বস্ত হয়ে গেছে, যুদ্ধশিবিরগুলি পরিত্যক্ত, অশ্বত্থামা-কৃপ-কৃতবর্মা তিনজন ভীষণ উদ্‌বিগ্ন বোধ করছেন দুর্যোধনের জন্য— বিদ্রুতে শিবিরে শূন্যে ভৃশোদ্বিগ্নাস্ত্ৰয়ো রথাঃ। পাণ্ডবদের জয়ধ্বনি শোনা যাচ্ছে দিকে দিকে— আর স্বয়ং পাণ্ডবরা দুর্যোধনকে খুঁজছেন। এমনিতেই সারা দিনের যুদ্ধে পরিশ্রান্ত ছিলেন সকলে, শ্রান্ত ছিল অশ্ব, হস্তী, বাহন। বৃথা অন্বেষণের ক্লান্তিতে শেষপর্যন্ত বাহনগুলি ক্লান্ত হয়ে পড়ায় পাণ্ডবরা প্রত্যাবৃত্ত হয়ে শিবিরে অবসন্ন হলেন। তাঁদের এইভাবে ক্ষান্ত, বিশ্রান্ত এবং শিবিরে নিবিষ্ট দেখেই অশ্বত্থামা, কৃপ এবং কৃতবর্মা এবার খুঁজতে বেরোলেন দুর্যোধনকে। ধীরে ধীরে তাঁরা উপস্থিত হলেন দ্বৈপায়ন হ্রদের সামনে। তখন সন্ধ্যা গড়িয়ে নামছে মন্থরে— সায়াহ্ণে রাজগৃদ্ধিনঃ।
হয়তো অশ্বত্থামা-কৃপরা জানতেন, হয়তো বা জানতেন না, হয়তো বা অনেকক্ষণ ধরেই দুর্যোধনের গতিবিধির ওপর সংগোপনে পাণ্ডবদের অজান্তেই লক্ষ রাখছিলেন বলে পাণ্ডবরা শিবিরে শান্ত হয়ে বসতেই তাঁরা ধীরে ধীরে চলে এসেছেন দ্বৈপায়ন হ্রদের ধারে। শান্ত জলের মধ্যে দুর্যোধনকে নিশ্চেষ্ট দেখে কৃপাচার্যরা সকলে মিলে বললেন— তুমি উঠে এসো জল থেকে দুর্যোধন! আমরা সকলে মিলে তোমার সঙ্গে যুদ্ধ করব। ওরা আমাদের অনেক ক্ষতি করেছে ঠিকই, কিন্তু আমরাও ওদের কম ক্ষতি করিনি, ওদেরও সৈন্য-সামন্ত সব শেষ। এই অবস্থায় আমরা তোমাকে বাঁচিয়ে চললে তোমার প্রচণ্ড আক্রমণ ওরা সহ্য করতে পারবে না। তুমি উঠে এসো। দুর্যোধন উঠলেন না, জলের মধ্যে থেকে তিনি বললেন— এই বিরাট যুদ্ধের শেষে আপনারা যে তিনজন বেঁচে আছেন, এটাই আমাদের ভাগ্য। কিন্তু আপনারা যা বলছেন, সেখানে আমাদের বক্তব্য হল— আজকে কোনও যুদ্ধ নয়। আপনারাও যথেষ্ট ক্লান্ত হয়ে রয়েছেন, আর আমারও শরীর ক্ষত-বিক্ষত হয়ে আছে। অন্তত আজকের রাতটুকু বিশ্রাম করে কাল আমরা সকলে মিলে যুদ্ধ করব— বিশ্রাম্যৈকাং নিশামদ্য ভবদ্ভিঃ সহিতো রণে।
এতক্ষণ তিনজনেই সমস্বরে দুর্যোধনকে বলছিলেন, এবারে অশ্বত্থামা নিজের দায়িত্বে দুর্যোধনকে বললেন— তুমি জল থেকে উঠে এসো রাজা! উঠে এসো। আমার সমস্ত পুণ্যের শপথ নিয়ে বলছি যে, আজই আমি সমস্ত পাঞ্চালদের নিঃশেষ করে দেব— শপে রাজন্‌ যথা হ্যদ্য নিহনিষ্যামি সোমকান্— কাল সকালেই যদি এদের আমি না মারতে পারি, তা হলে পরলোকে যেন আমার শুভ গতি না হয়। একটা কথা আমি পরিষ্কার জানিয়ে রাখি— এবার যুদ্ধের জন্য আমি যে বর্ম পরব, পাঞ্চালদের বধ না-করে আমি সেই যুদ্ধবর্ম মুক্ত করব না বুক থেকে— নাহত্বা সর্বপাঞ্চালান্‌ বিমোক্ষ্যে কবচং বিভো।
দুর্যোধন কী শুনতে চান, আর কী শুনছেন! অশ্বত্থামা পাঞ্চালদের মারতে চান, আর আশৈশব যাদের সঙ্গে শত্রুতা সেই পাণ্ডবরা তো সব অক্ষত দেহে বেঁচে রইল। হ্যাঁ, পাঞ্চালরা পাণ্ডবদের সহায় বলেই তাঁর শত্রু বটে, কিন্তু শুধু পাঞ্চালদের মেরে তাঁর কী লাভ? আমাদের অবশ্য আর একটা জায়গায় খটকা আছে। খানিক আগেও অশ্বত্থামাকে আমরা ‘ফ্রাসট্রেটেড’ দেখেছি, বিশেষত অর্জুন তাঁর সমস্ত পরিকল্পনা ভ্রান্ত করে দেওয়ায় অশ্বত্থামা যথেষ্টই হতাশ হয়ে গিয়েছিলেন, এমনকী যুদ্ধ বন্ধ করার কথাও বলছিলেন তিনিই। কিন্তু আজ অশ্বত্থামার কী পরিবর্তন ঘটল? তিনি দুর্যোধনের জন্য একা লড়তে চাইছেন! এই পরিবর্তনের কারণ বোঝা খুব দুঃসাধ্য নয়।
মনে রাখা দরকার, দুর্মদ যুদ্ধ এখন শেষ হয়ে আসছে, অথচ তাঁর পিতৃহন্তা ধৃষ্টদ্যুম্ন বেঁচে রইলেন, বারংবার ধৃষ্টদ্যুম্ন-বধের প্রতিজ্ঞা নিয়েও শেষপর্যন্ত সফল হননি অশ্বত্থামা। এদিকে হঠাৎ করে তিনি দেখছেন শল্যবধের পর, সৌবল শকুনির মৃত্যুর পর যুদ্ধের সমস্ত উৎসাহ-অধ্যবসায় স্তিমিত হয়ে গেছে। এমনকী কুরুরাজ দুর্যোধনও আজ প্রায় পালিয়ে দ্বৈপায়ন হ্রদে গিয়ে লুকিয়েছেন। অথচ ধৃষ্টদ্যুম্ন বেঁচে রয়েছেন। হয়তো ধৃষ্টদ্যুম্নের এই সজীব পরিণতি অশ্বত্থামা সহ্য করতে পারেননি এবং সেই কারণেই আজ তিনি উঠে-পড়ে লেগেছেন— পাঞ্চালদের নিঃশেষে ধ্বংস করবেন তিনি, শেষ করবেন পিতৃহন্তা ধৃষ্টদ্যুম্নের জীবন।
তথ্য হিসেবে জানানো দরকার, বিশেষত পরে যখন পাণ্ডবরা দুর্যোধনকে ধরবার জন্য সকলে মিলে দৌড়চ্ছেন, তখন দেখেছি সেখানে পাঞ্চাল-রাজপুত্র ধৃষ্টদ্যুম্নের সঙ্গে হতাবশিষ্ট সৈন্য যারা বেঁচেছিল, তারা সবাই পাঞ্চাল দেশের সৈন্য এবং ছিলেন শিখণ্ডী— তিনিও দ্রুপদের পুত্র এবং কুরুক্ষেত্র যুদ্ধের অন্যতম হন্তারক ব্যক্তিত্ব। পাণ্ডবপক্ষের অনেকেই হতাহত হবার পর এই সম্পূর্ণ পাঞ্চাল-গোষ্ঠী এখন অশ্বত্থামার কাছে বিপরীতভাবে উজ্জ্বল হয়ে উঠেছে, এখনও মরেনি সেইসব পাঞ্চাল এই মুহূর্তে তারা তাঁর চক্ষুশূল। অশ্বত্থামা দুর্যোধনের সঙ্গে বেশিক্ষণ কথা বলার সময় পেলেন না। কারণ গুপ্তচরেরা দেখে গিয়ে খবর দিয়েছে যুধিষ্ঠির-ভীমকে যে, দুর্যোধন লুকিয়ে আছেন দ্বৈপায়ন হ্রদে। কিন্তু গুপ্তচরেরা উৎসাহের আতিশয্যে অশ্বত্থামা বা অন্য দুইজনের খবর দিল না। সবচেয়ে আশ্চর্য হল, খবর পেয়ে পাণ্ডব-পাঞ্চালেরা যখন দ্বৈপায়ন-হ্রদে এসে উপস্থিত হলেন, তখন তাদের গলার স্বর, উৎসাহের স্ফীতি এবং সর্বশেষ শত্রু নিধনের যে সাহংকার ঘোষণা— সেটা কানে যেতেই অশ্বত্থামা, কৃপাচার্য এবং কৃতবর্মা একযোগে বললেন দুর্যোধনকে— ওই পাণ্ডবরা শত্রু-বিজয়ের বাসনা নিয়ে সবাই আসছে এদিকে। অতএব আমরা এখন এখান থেকে যাই, তুমি অনুমতি দাও— অপযাস্যামহে তাবদ্‌ অনুজানাতু নো ভবান্‌।
দুর্যোধন ছেড়ে দিলেন অশ্বত্থামাদের— তাঁরা যথেষ্ট তাড়াহুড়োই করছিলেন— তেযাং তত্র তরস্বিনাম্‌। দুর্যোধন আবার হ্রদে প্রবেশ করলেন, অশ্বত্থামা চলে গেলেন তাঁর সঙ্গীদের নিয়ে। মনে তাঁদের দুঃখ রইল— দুর্যোধনকে একা রেখে যেতে হল এবং তাও আসন্ন যুদ্ধের সম্ভাবনার মুখে। তাঁরা বেশ একটু দূরেই চলে গেলেন এবং তা নিশ্চয়ই পাণ্ডব এবং পাঞ্চালদের দৃষ্টি এড়ানোর জন্যই। অনেক দূরে গিয়ে পথশ্রান্ত, রণ-ক্লান্ত অশ্বত্থামা তাঁর মাতুল কৃপাচার্য এবং অন্তিম সঙ্গী কৃতবর্মাকে নিয়ে একটি বিশাল বটবৃক্ষের তলায় বসলেন— আর ভেবে চললেন দুর্যোধনের নিয়তির কথা।
ঠিক এই সময় থেকে অশ্বত্থামার সম্বন্ধে আমাদের নতুন জিজ্ঞাসা উদয় হয়। অশ্বত্থামার নানা বিভ্রান্তি আছে জানতাম, এখন এক কথা বলছেন, পরে আর এক কথা বলছেন অথবা যে কথা বলছেন, কাজে সেটা করছেন না— এমনটা আমরা জানি। কিন্তু আজ দুর্যোধনের এই সংকট মুহূর্তে অশ্বত্থামা এলেন এবং তাঁর কথা শুনে তো এমন মনে হচ্ছিল যেন এখনই দুর্যোধনকে জল থেকে উঠিয়ে নিয়ে জল গায়েই তাঁর সঙ্গে যুদ্ধ করতে যাবেন। তিনি এমন আশা দিয়েছিলেন যেন দুর্যোধন সঙ্গে থাকলে এই মুহূর্তেই পাঞ্চাল-পাণ্ডবদের সঙ্গে যুদ্ধ আরম্ভ করতে পারেন এবং সকলকে পর্যুদস্ত করতে তাঁরা চারজনেই যথেষ্ট। অথচ যে মুহূর্তে পাণ্ডব-পাঞ্চালদের পদশব্দ শুনতে পেলেন অশ্বত্থামা, সেই মুহূর্তেই সাঙ্গোপাঙ্গ নিয়ে বৃক্ষান্তরালে লুকিয়ে পড়লেন সকলে, দুর্যোধনকে তাঁরা একা ফেলে আসলেন জয়োৎসিক্ত পাণ্ডবদের সামনে। অশ্বত্থামা, কৃপ, কৃতবর্মা কারও কোনও লজ্জা হল না, শুধু একটু পরান পুড়ল, এইমাত্র।
আমরা জানি, দুর্যোধনকে সেদিন বাক্যবেগে জল থেকে উঠিয়ে ছেড়েছিলেন পাণ্ডবরা এবং শেষপর্যন্ত সেই ভয়ংকর শেষযুদ্ধ হয়েছিল ভীম এবং দুর্যোধনের মধ্যে। ভীষণ গদার আঘাতে উল্লম্ফমান দুর্যোধনের ঊরু দুটি ভেঙে দিয়েছিলেন ভীম। তাঁকে প্রায় সহায়হীন মৃত অবস্থায় রেখে পাণ্ডবরা জয়ধ্বনি উচ্চারণ করতে করতে চলে গিয়েছিলেন সেদিন। কৃষ্ণ হস্তিনাপুরীতে ধৃতরাষ্ট্র-গান্ধারীকে সান্ত্বনা দিতে গিয়েও ফিরে এসেছিলেন তাড়াতাড়ি। অশ্বত্থামা-কৃপদের তিনি অনেকক্ষণ কোথাও ধারে কাছে দেখতে পাননি বলেই তাঁর মনে সন্দেহ তৈরি হয়েছিল যে, অশ্বত্থামা পাণ্ডবদের কোনও ক্ষতি করতে পারেন। তিনি তাই চলে এসেছিলেন তাড়াতাড়ি, পাণ্ডব-ভাইদের নিয়ে সাত্যকি সহ সেদিন কৃষ্ণ বিশ্রাম করছিলেন শিবিরের বাইরে, নদীর ধারে। ওদিকে দুর্যোধন মৃত্যুযন্ত্রণা সহ্য করতে করতেও অর্ধশায়িত অবস্থায় অর্ধেক উঠে স্তুতিপাঠক-বন্দিদের বলেছিলেন অশ্বত্থামাকে যেভাবে হোক খবর দিতে। তিনি অশ্বত্থামাকে জানাতে বলেছিলেন কীভাবে ভীম অন্যায়-যুদ্ধে তাঁর ঊরুযুগল ভঙ্গ করেছে এবং কীভাবেই বা অন্যান্য কুরুবীরদের অন্যায়ভাবে মারা হয়েছে। দুর্যোধনের পরিচর স্তুতিপাঠকেরা দুর্যোধনের সমস্ত কথা, সমস্ত ক্ষোভ-দুঃখ অশ্বত্থামার কাছে এসে জানাল— তে দ্রোণপুত্রমাসাদ্য যথাবৃত্তং ন্যবেদয়ন্‌।
বার্তাবাহকদের কাছে সমস্ত পরিস্থিতি শুনে অশ্বত্থামা, কৃপাচার্য এবং কৃতবর্মা দ্রুতগামী অশ্বে চড়ে রণস্থলে এসে পৌঁছলেন। তাঁদের নিজেদের শরীরও তখন একেবারেই ঠিক নেই, আঠেরো দিনের উপর্যুপরি যুদ্ধে তাঁদের শরীর ক্ষত-বিক্ষত, বিধ্বস্ত। তবু এইরকম মর্মান্তিক খবর শুনে তাঁদের মনের মধ্যে অসম্ভব গতি তৈরি হল এবং সেই গতি অশ্বের গতির রূপ পরিগ্রহণ করল খানিকটা। তাঁরা এসে দেখলেন— ভূপাতিত নরপতি দুর্যোধন রক্তাক্ত দেহে দারুণ বেদনায় ছটফট করছেন, ধূলিধূসর দেহে এপাশ-ওপাশ করছেন, তাতে যন্ত্রণা যদি কিছু কমে— বিবর্তমানং বহুশো রুধিরৌঘ-পরিপ্লুতম্‌। তবু এ অবস্থাতেও তাঁর অহংকার যায়নি অথবা ক্রোধ চলে যায়নি। স্বার্থলোভী ধনলোভীরা রাজাকে মারবার জন্য যেমন ঘিরে দাঁড়ায়, রক্তমাংসলোভী পশুরা সেইভাবেই ঘিরে দাঁড়িয়েছিল অপেক্ষায়। কিন্তু তবু তারা তাঁর শরীরের কাছাকাছি আসার সাহস পাচ্ছিল না, তার কারণ ওই অর্ধশায়িত অবস্থাতেও তাঁর মুখমণ্ডলে ক্রোধের ভ্রুকুটি প্রকট হয়ে উঠছিল। অসহ্য বেদনায় এবং অসহ্য ক্রোধে তাঁর চোখদুটিও ওপরে উঠে যাচ্ছিল বারবার— ভ্রুকুটি কৃত-বক্ত্রান্তং ক্রোধাদুদ্‌বৃত্তচক্ষুষম্‌।
সম্রাট দুর্যোধনের এই আকস্মিক দুর্দশা দেখে হতবাক অশ্বত্থামা রথ থেকে নামলেন। সঙ্গে শারদ্বত কৃপাচার্য এবং হার্দিক্য কৃতবর্মা। তাঁরা দুর্যোধনের কাছে গিয়ে বসলেন ভূতলে। অশ্বত্থামার চোখ ফেটে জল এল। বললেন— কী করে এমনটা হয়, বন্ধু! যিনি এই পৃথিবীর রাজা ছিলেন, যাঁর আজ্ঞায় সবকিছু চলত— ভূত্বা হি নৃপতিঃ পূর্বং সমাজ্ঞাপ্য চ মেদিনীম্‌— সেই মানুষটা আজ নির্জন একাকী পরিত্যক্ত অবস্থায় পড়ে আছে! কী করে হয় এটা? এই পৃথিবীতে মানুষের ভাগ্য কী এমনই হয়। কোথায় তোমার কর্ণ, দুঃশাসন, অন্যান্য বন্ধুরা! কোথায় তোমার রাজছত্র, চামর, অথবা কোথায় সেই বিশাল সৈন্যবাহিনী! ক্ক তে তদমলং ছত্রং ব্যজনং ক্ক চ পার্থিব। অশ্বত্থামা বিলাপ করতে থাকলেন স্বগত উক্তিতে। দুর্যোধন তাঁর সাড়া পেয়ে কোনওরকমে চোখ কচ্‌লে মুছে বললেন— কালের গতি, কী আর করা যাবে। তবে হ্যাঁ, যুদ্ধে আমি কোনও সংকটেই পিছিয়ে আসিনি, বদমাশরা আমাকে অন্যায়ভাবে মেরে গেছে। তবু ভাল, তোমরা এখনও বেঁচে আছ। আমার জন্য তোমরা কোনও দুঃখ কোরো না। আমি ক্ষত্রিয়ের ধর্ম থেকে চ্যুত হইনি, এমনকী স্বয়ং কৃষ্ণও সেটা আমাকে দিয়ে করাতে পারেনি। কিন্তু দৈবকে শেষপর্যন্ত এড়ানো গেল না। তাই আজ এই দশা!
দম্ভী দুর্যোধনের মুখে এমন হতাশার কথা শুনে অশ্বত্থামা একেবারে জ্বলে উঠলেন। হাতে হাত ঘষটে, দাঁতে দাঁত ঘষে তিনি দুর্যোধনকে সাশ্রুকণ্ঠে বললেন— অসভ্য পাঞ্চালেরা আমার বাবাকে মেরেছিল, তাতেও আমি যত দুঃখ পাইনি, কিন্তু ছলনা করে এইভাবে তোমাকে মারায় আমি তার থেকে বেশি দুঃখ পেয়েছি। আমি আমার সমস্ত পুণ্যসঞ্চয়ের শপথ নিয়ে বলছি, তুমি আদেশ করো, আমি কৃষ্ণের সামনেই সমস্ত পাঞ্চালদের শেষ করে ছাড়ব— সর্বোপায়ৈর্হি নেষ্যামি যমরাজ-নিবেশনম্‌। অশ্বত্থামার মুখে আবারও সেই জন্মশত্রু পাঞ্চালদের কথা, তিনি পাণ্ডবদের কথা বলেন না, হয়তো বা বুঝে গিয়েছিলেন যে, কোনওভাবেই অর্জুন-ভীমকে মেরে ফেলা বা শায়েস্তা করা তাঁর পক্ষে সম্ভব নয়। এই পাঞ্চাল-বধের ক্ষেত্রেও দুর্যোধনের একটা অঙ্ক মেলে। সেই ভীষ্ম থেকে আরম্ভ করে শল্য পর্যন্ত যতগুলি সেনাপতি দুর্যোধন স্থির করেছেন, তাঁরা সকলে মারা গেছেন, কিন্তু পাণ্ডবপক্ষে প্রথম যিনি সেনাপতি নিযুক্ত হয়েছিলেন, সেই পাঞ্চাল ধৃষ্টদ্যুম্ন কিন্তু এখনও অক্ষত শরীর অর্থাৎ এখনও তিনি সেনাপতি। অন্তত তাঁকে হত্যা করতে পারলেও যে পাণ্ডবদের বেশ একটা ক্ষতি করা যাবে, সেটাও দুর্যোধনের বড় কাম্য। তা ছাড়া এই মুহূর্তে অশ্বত্থামা দুর্যোধনের কষ্টে এবং ক্রোধে এতটাই একাত্ম যে, পাঞ্চালদের সঙ্গে দু’-একজন পাণ্ডবকে বধ করাটাও অশ্বত্থামার পক্ষে অসাধ্য নয়, অন্তত মৃত্যুপথগামী দুর্যোধন এখনও এই আশা করেন হয়তো।
যাই হোক, যে মুহূর্তে অশ্বত্থামা পাণ্ডবপক্ষীয়দের বধের ব্যাপারে শেষবারের মতো উৎসাহী হয়েছেন, সেই মুহূর্তেই দুর্যোধনও নতুনভাবে উৎসাহিত হলেন। লক্ষণীয়, অশ্বত্থামা তাঁর বন্ধুকৃত্য করার জন্য দুর্যোধনের অনুমতিমাত্র চেয়েছিলেন— অনুজ্ঞান্তু মহারাজ ভবান্‌ মে দাতুমর্হতি। কিন্তু তার উত্তরে দুর্যোধন যা করলেন এবং অশ্বত্থামা সেটাকে যেভাবে গ্রহণ করলেন, তাতে দুইজনেরই বিচিত্র মনস্তত্ত্ব ধরা পড়ে। অশ্বত্থামা অনুমতি প্রার্থনা করতেই দুর্যোধন কৃপাচার্যকে বললেন— আচার্য! আপনি খুব তাড়াতাড়ি এক কলসি জল এনে দিন আমাকে। সব বুঝে বিনা-বাক্যব্যয়ে আচার্য জল আহরণ করলেন সুশোভিত কুম্ভে। দুর্যোধন বললেন— আচার্য! আপনি যদি আমার প্রিয়-সাধন করতে চান, তা হলে আমার আদেশে অশ্বত্থামাকে সেনাপতি-পদে অভিষিক্ত করুন— সৈনাপত্যেন ভদ্রং তে… দ্রোণপুত্রোহভিসিচ্যতাম্‌। দুর্যোধনের আদেশ মেনে কৃপাচার্য অশ্বত্থামার মাথায় অভিষেকের জল ঢেলে দিলেন। অভিষেকের কোনও মন্ত্র উচ্চারিত হল না হয়তো, বন্দিরা আবেগে গাইল না স্তুতি-গান, একটি তুরী-ভেরীরও শব্দ হল না আচম্বিতে— অশ্বত্থামা, অভিষেক-আর্দ্রশির আলিঙ্গন করলেন অর্ধশায়িত দুর্যোধনকে, কৃতজ্ঞতায়— সোহভিষিক্তো মহারাজ পরিষ্বজ্য নৃপোত্তমম্‌— উপর্যুপরি সিংহনাদে দশদিক আরাবিত করে অশ্বত্থামা এগিয়ে চললেন স্বকার্য সাধনের জন্য। কৃপাচার্য এবং কৃতবর্মা দুর্যোধনকে দেখে দুঃখিতচিত্তে অনুসরণ করলেন অশ্বত্থামাকে।
কুরুক্ষেত্র-যুদ্ধের সবচেয়ে অনুচ্চারিত অথচ কী গুরুত্বপূর্ণ এই অভিষেক! কত আগেই এই তরুণ অশ্বত্থামাকে অভিষিক্ত করা যেত, অথচ রাজকীয় সংবরণ-ক্ষমতায় অথবা ইচ্ছাকৃতভাবেই দুর্যোধন তাঁকে কোনও সুযোগ দেননি দ্রোণবধের পর। অথচ কী উপযুক্তই না ছিল সেই সময়। তারপর অশ্বত্থামার সেই উৎসাহ হারিয়ে গেছে, হারিয়ে গেছে কত উন্মাদনা, অথচ অন্তরে-অন্তরে কত বাসনা সুপ্ত ছিল সেনাপতি হবার। আর ছিন্নশয়নে অর্ধশায়িত অবস্থাতেও রাজা দুর্যোধন কতখানি মনস্তত্ত্ব বোঝেন, তিনি অশ্বত্থামার সুপ্ত বাসনালোক থেকে আকর্ষণ করে আনলেন সেই অহংকার, যা ধ্বংস করতে পারে সব কিছু। দুর্যোধন জানেন বা তিনি বুঝেছেন— যে মানুষটা তাঁর সঙ্গে গোপনে দেখা করে তখনই একত্রে যুদ্ধ করতে চাইছিল, সেই মানুষটা পাণ্ডব-পাঞ্চালদের পদশব্দ শোনামাত্রেই অন্যত্র লুকাল। আবার যখন সে ফিরে এল, তখন তো দুর্যোধন নিজেই শেষ হয়ে গেছেন। কিন্তু এই অবস্থাতেও সেই মৃতপ্রায় মানুষটির মুখ থেকে সেনাপতির উপাধিটি কত অপেক্ষিত অশ্বত্থামার কাছে। সৈন্য-সামন্ত নেই, ঢাল-তরোয়াল নেই— দুর্যোধন বুঝেছেন— অশ্বত্থামা সম্মুখ-যুদ্ধে যাবেন না, কেন না তা হলে পাণ্ডব-পাঞ্চালদের গলার স্বর শুনেই তিনি পালিয়ে যেতেন না, তখনই সম্মুখ যুদ্ধ করতেন। কিন্তু আজ অশ্বত্থামা গোপনে তাঁর যুদ্ধাভিসার সম্পন্ন করবেন বলেই বিনা-কোনও-আড়ম্বরে নির্জন বনের মধ্যে মুমূর্ষু অবস্থাতেও অশ্বত্থামার সুচিরকাঙ্ক্ষিত সেনাপতি পদে তাঁকে অভিষিক্ত করলেন দুর্যোধন। আর অশ্বত্থামা! আকস্মিক সিংহনাদে বনস্থান আকম্পিত করে যুদ্ধে চললেন— প্রযযৌ সিংহনাদেন দিশঃ সর্বা নিনাদয়ন্‌।
দুর্যোধন পড়ে রইলেন রক্তক্ষরিত রক্তশয্যায়। রাতের আঁধার নেমে এল চারিদিকে। অশ্বত্থামার সিংহনাদ স্তব্ধ হতে সময় লাগল না। অশ্বত্থামা তাঁর দুই সঙ্গীর সঙ্গে সঙ্গে চলতে চলতে শিবিরের কাছাকাছি এসে উপস্থিত হলেন। বেগবান অশ্বের গতিতে শব্দ হয় বলেই পাণ্ডবদের ভয়ে ভীত হয়ে অশ্বগুলি ছেড়ে দিয়ে তাঁরা একটি বনের কাছাকাছি এসে গুপ্তভাবে অবস্থান করতে আরম্ভ করলেন— বিমুচ্য বাহাংস্ত্বরিতা ভীতা সমভবংস্তদা। শরীর তাঁদেরও ভাল নেই, সারা অঙ্গে অস্ত্রের ক্ষত এবং পরিশ্রান্তিতে ততোধিক বেদনা। কিন্তু দাঁড়িয়ে দাঁড়িয়েই যখন পাণ্ডবদের জয়-কোলাহল শুনতে পেলেন তখনই তাঁদের শঙ্কা তৈরি হল মনে— যদি কোনওভাবে শত্রুশঙ্কায় পাণ্ডবরা তাঁদের অনুসরণ করেন— অনুসার-ভয়াদ্‌ভীতাঃ প্রাঙ্‌মুখাঃ প্রাদ্রবন্‌ পুনঃ— সেই ভয়ে তাঁরা আগে দক্ষিণ দিকে যেতে থাকলেও এখন পুবদিকে দৌড় লাগালেন ঘোড়ায় চড়ে। ঘোড়াগুলি আগে থেকেই ক্লান্ত হয়েছিল। একটু পথ দোড়েই তারা ফের ক্লান্ত হয়ে পড়ল। আর এই তিন যোদ্ধাও তখন শ্রান্ত, পিপাসার্ত। তাঁরা আবারও দাঁড়ালেন সেখানে— মৃত্যুপথযাত্রী দুর্যোধনের কথা ভেবে কিছুতেই তাঁদের ক্রোধ প্রশমিত হল না।
বৃক্ষ-লতায় আবৃত বনের মধ্যে নিজেরা জল খেয়ে এবং ঘোড়াদের জল খাইয়ে অশ্বত্থামা, কৃপ এবং কৃতবর্মা খানিকটা সুস্থ হলেন যেন। কিন্তু এই সন্ধ্যা-উত্তীর্ণকালে একবারও সেনাপতি অশ্বত্থামা নিজেকে প্রশ্ন করলেন না যে, সেনাপতিত্ব লাভের এই কি তাৎপর্য! কীভাবে তাঁরা যুদ্ধ করবেন, তাঁরা তো সম্মুখ যুদ্ধ অথবা পাণ্ডব-পাঞ্চালদের দৃষ্টিপাত বাঁচিয়ে প্রায় পালিয়ে বেড়াচ্ছেন, অথচ রাগটাও তাঁদের ষোলো আনা আছে। সেই বনের মধ্যে এক বিশাল বটগাছের তলায় তাঁরা চারদিক দেখলেন ভাল করে। এর মধ্যেই রাতের আঁধার গভীর গভীরতর হয়ে উঠল। আকাশে চাঁদ-তারার মেলা বসল। দিবসচর পশুপাখি ঘুমিয়ে পড়ল, আর রাত্রিচর পশু-পাখিরা স্বকর্ম সাধনে ব্যস্ত হয়ে উঠল। অশ্বত্থামা-কৃপাচার্যরা খানিকক্ষণ পাণ্ডব-কৌরবের ক্ষয়-ক্ষতির আলোচনা করতে থাকলেন, ইতোমধ্যে পরিশ্রান্ত বৃদ্ধ দেহে ঘুম নেমে আসল কৃপাচার্যের এবং তাঁকে দেখেই বোধহয় কৃতবর্মাও ঘুমিয়ে পড়লেন সেই বটবৃক্ষের তলায়— ততো নিদ্রাবশং প্রাপ্তৌ কৃপভোজৌ মহারথৌ।
কিন্তু ক্রোধ এবং অসহিষ্ণুতা যাঁর অন্তর অধিকার করে আছে, সেই অশ্বত্থামা কিন্তু ঘুমোতে পারলেন না— ন লেভে স তু নিদ্রাং বৈ দহ্যমাননা হি মন্যুনা। রাতজাগা অনিমেষ চোখে অশ্বত্থামা বনভূমির চতুর্দিকে দৃষ্টিপাত করতে আরম্ভ করলেন। হঠাৎই খেয়াল হল— অসংখ্য কাক এই বটবৃক্ষকে আশ্রয় করে রাত্রি কাটায়। একটু আগেই শত শত কাককে তিনি দেখেছেন আসন্ন সন্ধ্যায় কুলায়ে ফিরে আসতে। এখনও রাতের প্রথম আঁধারে কাকেদের কর্কশ কা-কা শোনা যাচ্ছে মাঝে মাঝেই। অশ্বত্থামা দেখলেন— যুদ্ধশ্রম আর পথশ্রমে কৃপাচার্য আর কৃতবর্মা খানিকক্ষণ কথার বলার পরেই ভূমিতে গা এলিয়ে দিলেন এবং মুহূর্তের মধ্যে গভীর নিদ্রায় আচ্ছন্ন হলেন। অথচ তাঁর চোখে ঘুম না থাকায় শেষে অসংখ্য বায়স-কুলের গতিবিধি লক্ষ করে অসহিষ্ণু মনটাকে কিছু শিথিল করার চেষ্টা করলেন অশ্বত্থামা।
অশ্বত্থামা দেখলেন— রাত যত গভীর হল, কাকেরা ততক্ষণে নিশ্চেষ্ট নিদ্রিত হয়ে গেল। এই অবস্থায় হঠাৎই অন্ধকারের আবরণ ভেঙে কোথা থেকে একটি বড়সড় কালো পেঁচা উড়ে এল বটগাছের ডালে। পেঁচাটি কাকেদের নিশ্চিন্ত নিদ্রার ব্যাপারে নিশ্চিত হয়ে এক ডাল থেকে আর এক ডালে গিয়ে কাকগুলিকে মারতে লাগল— সুপ্তান্‌ জঘান সুবহূন্‌ বায়সান্‌ বায়সান্তকঃ। শুধু প্রাণে মারাই নয়, সে কতগুলি কাকের পাখা কেটে দিল তীক্ষ্ণধার চঞ্চুতে, কতগুলির পা ভেঙে দিল, আর কতগুলির গলা কেটে নীচে ফেলে দিল। কাককুলের অধিকাংশ ধ্বংস করে বিশাল পেচক শত্ৰুসংহারের আনন্দ লাভ করল।
অন্ধকার বনস্থলীর মধ্যে কৃপ-কৃতবর্মা যখন গভীর ঘুমে অচেতন, তখন এই পেঁচার শত্ৰুসংহার-কৌশল অশ্বত্থামার মনে বিদ্যুতের ঝিলিক দিয়ে গেল। এই রাত্রিচর পেচক তাঁকে চির-অপেক্ষিত প্রতিশোধ-বৃত্তির ইন্ধন জুগিয়ে দিল— উপদেশঃ কৃতোহনেন পক্ষিণা মম সংযুগে। অথচ এই সংকট মুহূর্তে অশ্বত্থামা যেন নিজেকেও চিনলেন অনেক সহজ করে। তিনি ভাবলেন— কুরুক্ষেত্রের যুদ্ধের এই বিরাট জয় এখন পাণ্ডবদের উত্তপ্ত করে রেখেছে। এখন যে কোনও শত্রুই তাঁদের কবলে পড়লে তাঁর মৃত্যু অনিবার্য। অতএব ন্যায়যুদ্ধে পাণ্ডবদের কিছু করা যাবে না, অন্যায়ের পথেই যেতে হবে। অশ্বত্থামা মনে মনে স্বীকার করলেন যে, দুর্যোধনের কাছে আমি প্রতিজ্ঞা করেছি বটে, কিন্তু পাখা-ওঠা পিঁপড়ে যদি আগুন-নাশের প্রতিজ্ঞা করে আগুনে ঝাঁপায়, তা হলে যেমন নিজের বিনাশ ডেকে আনে, তেমনই পাণ্ডব-বিনাশের প্রতিজ্ঞাতেও আমার নিজের বিনাশের সম্ভাবনাই বেশি— পতঙ্গাগ্নি-সমাং বৃত্তিমাস্থ্যাত্মবিনাশিনীম্‌।
অশ্বত্থামার এই বাস্তব-বোধ আমাদের মতে আজকে তৈরি হয়নি। দ্রোণাচার্য বধের পর ভীষণ প্রতিজ্ঞা নিয়ে যুদ্ধ করতে গিয়েও তিনি কতগুলি সাধারণ সৈন্য ধ্বংস করে চলে এসেছেন, পাণ্ডবদের তিনি কিছুই করতে পারেননি। হয়তো কিছুই করতে পারেননি বলে তাঁর আক্রোশ এবং হতাশাও অনেক বেড়েছে। একসময় তিনি যুদ্ধ বন্ধ করার কথাও বলেছিলেন দুর্যোধনকে এবং সেটা অবশ্যই হতাশায়। আবার অবশ্য পাণ্ডব-বধের প্রতিজ্ঞাও করেছিলেন এবং সেটা অবশ্যই আক্রোশে। আজ তিনি অনুধাবন করছেন— আক্রোশ, হতাশা সব অতিক্রম করে তাঁকে কার্যসাধন করতে হবে এবং সেটা ন্যায়ের পক্ষে নয়, অন্যায় এবং ছল দিয়েই করতে হবে— ছদ্মনা তু ভবেৎ সিদ্ধিঃ শত্রূণাঞ্চ ক্ষয়ো মহান্‌— না হলে নিজেরই প্রাণসংশয়।
কার্যসাধনের মধ্যে যদি প্রত্যক্ষতঃ কোনও অন্যায় থাকে, তা হলে স্বযুক্তি সম্প্রসারণ করে মানুষ নিজের মনেই একটা বুঝ নিতে থাকে। অশ্বত্থামার ক্ষেত্রেও এটা হল। তিনি মনে মনে নীতিশাস্ত্র, যুদ্ধশাস্ত্র এবং পরপক্ষের অন্যায় আচরণের কথাগুলি ভাবতে লাগলেন নিজেকে সমর্থন করার জন্য। সত্যিই তো, নীতিশাস্ত্র বলে— যে-কাজের ফল সন্দেহ আছে, আর যার ফল নিশ্চিত, সেখানে নিশ্চিত কাজটাই করা উচিত। যুদ্ধের নীতি-নিয়মেও কতগুলি নীতি-নিয়ম শাস্ত্ৰপরম্পরায় নেমে এসেছে, কিন্তু সেসব নিয়ম মানে ক’জন। এমন শাস্ত্রও প্রসিদ্ধ আছে যে, শত্রু পরিশ্রান্ত হোক অথবা খাওয়া-দাওয়াই করুক, পালাচ্ছে হোক, ঘুমোচ্ছে হোক, অথবা গুহায় ঢুকেছে এমন হোক, সেই অবস্থাতেও তাদের মারো। তা ছাড়া পাণ্ডবরাই বা ক’টা নীতি-নিয়ম মেনেছে, তারাও তো প্রতিপক্ষ-বধের জন্য পদে পদে অন্যায় করেছে— নিন্দিতানি চ সর্বাণি কুৎসিতানি পদে পদে। এতরকম যুক্তি মনের মধ্যে নিরন্তর চর্চা করতে করতে অশ্বত্থামা ঠিক করে ফেললেন— পাঞ্চালদের সঙ্গে পাণ্ডবদের তিনি রাতের আঁধারে নিদ্রিত অবস্থায় গুপ্তহত্যা করবেন— ইত্যেবং নিশ্চয়ং চক্রে সুপ্তানাং নিশি মারণে।
রাতের অন্ধকারে যখন রাত্রিচর পশুপাখির শব্দ ছাড়া আর সব নিস্তব্ধ, তখন অশ্বত্থামা গা ঝাঁকিয়ে কৃপাচার্য এবং কৃতবর্মাকে ঘুম থেকে জাগালেন। ঘুম-চোখে অশ্বত্থামার পরিকল্পনার কথা শুনে কৃপ এবং কৃতবর্মা কোনও কথাই বলতে পারলেন না। অশ্বত্থামা দুর্যোধনের ওপর পাণ্ডবদের অন্যায় ব্যবহার এবং অবশেষে পাঞ্চালদের বাঁধনহীন জয়োচ্ছ্বাসের কথা বারবার বলে কৃপ-কৃতবর্মার ক্রোধ উদ্ৰিক্ত করার চেষ্টা করলেন। শেষে বললেন— পাণ্ডবরা যে মহামারী ঘটিয়েছে তাতে আমরা তিনজন মাত্র বেঁচে আছি এবং সময়টা এখন পরিবর্তিত হয়েছে বলেই আমাদের হাতেই এই যুদ্ধের শেষঅঙ্কের দৃশ্য-রচনা হবে। কৃপাচার্য তিনজনের মধ্যে বৃদ্ধতম এবং ধীর ব্যক্তিও বটে। তিনি খানিকটা বোঝানোর চেষ্টা করলেন অশ্বত্থামাকে। দৈব এবং পুরুষকারের সার্থক সংমিশ্রণেই যে কার্যসিদ্ধি হয় সে-কথা বোঝাতে বোঝাতে কৃপাচার্য বললেন— দুর্যোধন কোনওদিন কারও কথা শোনেনি, একটা অভিজ্ঞ লোকের পরামর্শ শোনেনি এবং আমরা হাজারবার বারণ করা সত্ত্বেও অধিগুণসম্পন্ন পাণ্ডবদের সঙ্গে পদে পদে শত্রুতা আচরণ করেছে। অথচ আমরা কিন্তু বদমাশ লোকটারই অনুসরণ করে এসেছি, ফলে আমাদের অবস্থাটাও কিন্তু খারাপ হয়ে গেছে। তা ছাড়া এই সময়ে আমার বুদ্ধিও বিকল হয়ে গেছে, আমার মাথায় কিছু আসছে না।
অশ্বত্থামার এই পরামর্শ পছন্দ হল না। তিনি বললেন— প্রত্যেকের নিজের নিজের বুদ্ধি নিজের নিজের কাছে; প্রত্যেকেই নিজের বুদ্ধির প্রশংসা করে এবং পরের বুদ্ধির নিন্দে করে— পরবুদ্ধিঞ্চ নিন্দন্তি স্বাং প্রশংসন্তি চাসকৃৎ। তা ছাড়া এটাও তো ঠিক যে, মানুষের মনের পরিবর্তন এবং স্থান-কাল-পাত্রের পরিবর্তনে মন এবং বুদ্ধিরও পরিবর্তন হয়। অশ্বত্থামার ইঙ্গিতটা বোঝা যায়। পিতা দ্রোণ এবং পাঞ্চাল দ্রুপদের সম্পর্কের নিরিখে পাঞ্চাল-মাএেই তাঁর ক্রোধ থাকতেই পারে, কিন্তু পাণ্ডবদের নানান সংকটে তাঁর বাহ্যিক ঔদাসীন্য থাকলেও, তিনি তাঁদের ওপর ক্ষুব্ধ-ক্রুদ্ধ ছিলেন না, বরঞ্চ অনেক ব্যাপারে তাঁদের সমব্যথীই ছিলেন। অথচ কাল, ঘটনা এবং অশ্বত্থামার মনের আমূল পরিবর্তন ঘটল পিতা দ্রোণাচার্যের মৃত্যুর পর। ধৃষ্টদ্যুম্ন পাঞ্চাল দ্রোণের মৃত্যু ঘটিয়েছেন প্রত্যক্ষভাবে কিন্তু তিনি পাণ্ডবপক্ষের লোক, তাঁদের সেনাপতি। বিশেষত ভীম, যুধিষ্ঠির এবং কৃষ্ণও দ্রোণাচার্যের মৃত্যুর জন্য পরোক্ষভাবে দায়ী। আর আজ দুর্যোধনের অসহায় করুণ অবস্থা দেখে অশ্বত্থামা যুক্তি দিয়ে বলছেন— আজকের যে বিপন্নতা সেই বিপন্নতা থেকেই আমার এই বুদ্ধি তৈরি হয়েছে যে, পাণ্ডব-পাঞ্চালদের আমি ছাড়ব না— উপজাতা ব্যসনজা সেহয়ম্‌ অদ্য মতির্মম। আমি বামুনের ঘরে জন্মেছি কিন্তু দুর্ভাগ্যবশত ক্ষত্রিয়ের ধর্ম পালন করি, অতএব পিতার মৃত্যু দেখেও আমি যদি তার প্রতিশোধ না নিই তা হলে জনসমাজে কী বলে আমি আমার কর্মপন্থা সমর্থন করব— পিতরং নিহতং দৃষ্ট্বা কিং নু বক্ষ্যামি সংসদি।
অশ্বত্থামা শেষপর্যন্ত নিজের অন্যায় পরিকল্পনাতেই স্থিত থাকলেন। পাঞ্চাল-রাজপুত্র এবং পাণ্ডবদের ছেলেরা যে শ্রান্ত ক্লান্ত হয়ে নিজেদের শিবিরে ভূতলে শয়ন করেছেন, এ-খবর তাঁর কাছে আগে থেকেই আছে। তিনি কৃপাচার্য-কৃতবর্মাকে জানালেন যে, রাতের আঁধারে শিবিরে ঢুকে তিনি এঁদের প্রত্যেককে যমের বাড়ি পাঠাবেন— অদ্য তান্‌ সহিতান্‌ সর্বান্‌ ধৃষ্টদ্যুম্ন-পুরোগমান্‌। কৃপাচার্য যখন দেখলেন যে, অশ্বত্থামা তাঁর অন্যায় পরিকল্পনা থেকে কিছুতেই সরে আসবেন না, তখন তিনি একটু সময় কাটাতে চাইলেন। বললেন— ঠিক আছে, পিতার মৃত্যুর প্রতিশোধ নিতে চাইছ তুমি। আজ রাত্তিরটা শুধু বিশ্রাম করো। কাল সকালে আমি, তুমি, কৃতবর্মা সবাই মিলে প্রচণ্ড বিক্রমে ঝাঁপিয়ে পড়ব পাণ্ডব-পাঞ্চালদের ওপর। আর অশ্বত্থামা যদি যুদ্ধ করে এবং কৃপ-কৃতবর্মা যদি পাশ থেকে তাকে রক্ষা করে, তবে দেবরাজ ইন্দ্র আসলেও অশ্বত্থামাকে কিছু করতে পারবে না— কো দ্রৌণিং যুদ্ধসংবব্ধং যোধয়েদপি দেবরাট্‌— অতএব আজকের রাতটুকু শুধু বিশ্রাম করো, ভাল করে ঘুমোও, কাল সকালে সব হবে। কৃপাচার্যের এই শান্ত বিচার, সম্মুখ-যুদ্ধের পরিকল্পনা যতই ক্ষাত্রোচিত শুনতে লাগুক, অশ্বত্থামার সেটা পছন্দ হল না। বিশেষত উদ্যত অবস্থায় যদি কাউকে থামিয়ে দেবার চেষ্টা করা হয়, তবে তার রাগ আরও বাড়ে। অশ্বত্থামারও তাই হল। তিনি রেগে বললেন— ঘুম! আমার ঘুম আসবে কোত্থেকে? যে বিপন্ন আতুর, যে লোক ক্রুদ্ধ, যে মানুষ প্রয়োজন-সিদ্ধির কথা নিরন্তর ভাবছে এবং যে লোকের মনে মারণ-ভাবনাটাই একান্ত অভীষ্ট হয়ে দাঁড়িয়েছে, সে লোক ঘুমোবে কী করে। এর যে কোনও একটা হলেই ঘুম আসবে না, আর আমার তো চারটেই হয়েছে।
অশ্বত্থামা তাঁর সমস্ত যুক্তি দিয়ে আবারও বোঝালেন যে, পিতার মৃত্যুর জন্য শেষ আঘাত যার কাছ থেকে এসেছিল, সেই ধৃষ্টদ্যুম্ন তাঁর প্রধানতম শত্রু। তিনি বেঁচে থাকতেও পিতার এই নৃশংস মৃত্যু এবং তিনি বেঁচে থাকতেই তাঁর মিত্রপক্ষের সর্বাধিনায়ক দুর্যোধনের করুণ ভগ্নদশা কিছুতেই তিনি সহ্য করবেন না। কিন্তু এই বিধ্বস্ত, ক্রোধরক্ত অবস্থাতেও অশ্বত্থামার এই বাস্তব জ্ঞান একেবারে টনটনে। তিনি বলছেন— সকালবেলায় ঘুম থেকে উঠলে কৃষ্ণ আর অর্জুন যখন আমার শত্রুদের সুরক্ষিত রাখবে, তখন তাঁদের মারার সাধ্য হবে না কারও। অতএব আজ এখুনি আমি যুদ্ধে যাব এবং নিদ্রিত অস্থাতেই আমি সংহারলীলা চালাব। আমার ক্রোধ আমি সংযত করতে পারছি না— ন চাম্মি শক্তঃ সংযন্তুং কোপমেতং সমুত্থিতম্‌।
এটাই অশ্বত্থামার চরিত্রের প্রধানতম বৈশিষ্ট্য— তাঁর ক্রোধ তিনি কিছুতেই দমন করতে পারেন না। কৃপাচার্য নিজেই বলেছেন এবং বুঝেছেন যে, অশ্বত্থামার যে সামাজিক অবস্থান, যে পিতার তিনি পুত্র এবং যেভাবে তিনি বড় হয়ে উঠেছেন, তাতে বড়দের হিতবাক্য তাঁর শোনার কথা, কিন্তু তাঁর স্বভাব-গঠনের পিছনে দ্রোণাচার্যের প্রশ্রয় ছিল, তাঁর প্রবণতার নির্মাণ-চক্রে দারিদ্র-দুঃখ-দহনের জ্বালা থেকে আরম্ভ করে যে পরাশ্রয়টুকু ঘটেছে, সেই পরাশ্রয়ের মধ্যেও অভিমান ছিল। ফলত বুদ্ধিমান হয়েও তিনি নম্রতার শিক্ষা পাননি, সংযমের শিক্ষাও নয়। কৃপাচার্য বুঝতে পারছেন— ক্ষত্রিয়ে যুদ্ধজয় নয়, ব্রাহ্মণের ক্ষমাও নয়, অশ্বত্থামা এক দুরন্ত যশোহানির পথে এগিয়ে চলেছেন। সারাজীবন প্রায় আচার্যের ভূমিকায় অবস্থিত থেকে আজ সেই চরিত্রে মসীবিন্দুর কলঙ্করোপণ ঘটবে লোকনিন্দায়— শুক্লে রক্তমিব ন্যস্তং ভবেদিতি মতির্মম।
অশ্বত্থামা জানালেন— মাতুল! আপনি যেসব কথা বলছেন, সেসব খুব ভাল কথা, ন্যায় এবং ধর্মের কথা। কিন্তু সেই ন্যায়, সেই ধর্ম তো পাণ্ডবরা আগেই ভেঙে খান খান করে দিয়েছে— তৈস্তু পূর্বময়ং সেতুঃ শতধা বিদলীকৃতঃ। অশ্বত্থামা আবারও ভীষ্ম, দ্রোণ, কর্ণ এবং দুর্যোধনের মৃত্যুর পিছনে অন্যায়ের স্থূল হস্তগুলি চিহ্নিত করলেন এবং সিদ্ধান্ত দিলেন— আমি ঘুমন্ত অবস্থাতেই ওদের মারব এবং আমাকে ফেরাতে পারে এমন লোক জন্মায়নি এবং জন্মাবেও না— ন স জাতঃ পুমাল্লোকে কশ্চিন্ন স ভবিষ্যতি। কথাটা বলেই অশ্বত্থামা কৃপ এবং কৃতবর্মার দিক থেকে মুখ ঘুরিয়ে ঘোড়া যুতে নিলেন রথে, তাঁদের উন্মুখ কোনও প্রতিক্রিয়ার অপেক্ষা করলেন না তিনি— একান্তে যোজয়িত্বাশ্বান্‌ প্রায়াদ্‌ অভিমুখঃ পরান্‌। অশ্বত্থামার এই আকস্মিক অভিযাত্রায় হতচকিত কৃপাচার্য এবং কৃতবর্মা পিছন থেকে চেঁচাতে থাকলেন— এটা কী করছ, অশ্বত্থামা! রথে ঘোড়া যুতে নিচ্ছ কেন? আমাদের স্বার্থ এক, একই উদ্দেশ্য নিয়ে আমরা দুর্যোধনের কাছে কথা দিয়ে এসেছি, আমাদের সুখ-দুঃখও সমান, আমাদের সন্দেহ করছ কেন তুমি? অশ্বত্থামা কথা বাড়ালেন না, পুনশ্চ শত্ৰু-সংহারের শপথ করে কৃপ-কৃতবর্মাকে যুদ্ধসজ্জায় সজ্জিত হয়ে তাঁর জন্য প্রতীক্ষা করতে বললেন।
অশ্বত্থামা রথ চালিয়ে দিতে কৃপাচার্য এবং কৃতবর্মা তাঁর অনুসরণ করলেন শুভৈষণায়। আস্তে আস্তে পাণ্ডব-শিবিরের সামনে এসে উপস্থিত হলেন তিনজন। সম্মুখেই শিবিরে প্রবেশ করার দ্বারদেশ। অশ্বত্থামা সকলের আগে গিয়ে দ্বার-সম্মুখে দাঁড়াতেই দেখলেন এক ভীষণ-দর্শন পুরুষ দ্বার রক্ষা করছেন শিবিরের। এখানে একটি অলৌকিক ঘটনার বিবরণ আছে মহাভারতে। অশ্বত্থামা এই ভীষণ পুরুষকে সরিয়ে দেবার জন্য অস্ত্র নিক্ষেপ করছিলেন এবং পুরুষটি সমস্ত অস্ত্র গিলে ফেলছিল। হতাশ অশ্বত্থামা এইসময় কৃপাচার্যের হিতবচন স্মরণ করছিলেন বটে, কিন্তু তিনি নিবৃত্ত হলেন না। সেই ভীষণ পুরুষকে পরাস্ত করতে না পেরে অশ্বত্থামা দেবদেব মহাদেবের স্মরণ গ্রহণ করলেন এবং তাঁকে তুষ্ট করার জন্য স্তব উচ্চারণ করলন। তুষ্ট হয়ে শিব দেখা দিলেন এবং অশ্বত্থামাকে একটি ধারালো তরবারি উপহার দিয়ে আপন তেজ নিবেশ করলেন অশ্বত্থামার মধ্যে।
এই ঘটনার মধ্যে অলৌকিকতা থাকুক, আমাদের মতো বিশ্বাসী ব্যক্তিরা তা বিশ্বাসও করুক তাতে অসুবিধে কী? কিন্তু অবিশ্বাসীর কাছে গবেষণার মর্ম জানিয়ে বলি— এ হল সেই সর্বশেষ ধ্বংসের সময় যার প্রতীক হলেন রুদ্র-শিব। তাঁর সংহার মূর্তি অশ্বত্থামা দর্শন করেছেন এবং সেই সংহার-মূর্তি আবিষ্ট হয়েছেন অশ্বত্থামার মধ্যে। লক্ষণীয়, অশ্বত্থামাকেও রুদ্র শিবের অংশ বলা হয়, হয়তো বা শেষে তিনি পাণ্ডবদের সন্তান-বীজ বিনাশ করে দিয়েছিলেন বলেই তাঁকে রুদ্রশিবের অংশ বলা হয়। আমরা এই অলৌকিকতার নিষ্কর্য এই বুঝি যে, অশ্বত্থামা মানসিকভাবে অস্থির ছিলেন, অতএব দেবদেব মহাদেবের সাকার মূর্তির ধ্যানে নিজেকে তিনি এমনভাবেই যুক্ত করেছিলেন যে, তিনি আত্মাহুতি দিতেও প্রস্তুত ছিলেন। ইন্দ্রিয়-মনোবুদ্ধির এই একতান সমন্বয়ই তাঁকে শেষপর্যন্ত নিজের কর্ম করার চরম শক্তি জুগিয়েছে— এটাকে আমরা আত্মভাবনার মধ্যে নিজের রুদ্র-সংকল্প জাগ্রত করার সাধন বলতে পারি, যে সাধনে রুদ্রশিব আবিষ্ট হন অশ্বত্থামার মধ্যে এবং তিনি জ্বলে ওঠেন স্বকর্ম সাধন করার জন্য— অথাবিষ্টো ভগবতা ভূয়ো জজ্বাল তেজসা।
পাণ্ডব-শিবিরের দ্বারে একটা ছোট্ট পরিকল্পনা হল। অশ্বত্থামা আগে থেকেই ঠিক করেছেন যে, তিনি ভিতরে প্রবেশ করে সুপ্ত বীরদের কুপিয়ে মারবেন, কিন্তু অশ্বত্থামার ব্যগ্রতা দেখেই হোক অথবা তাঁর সুরক্ষার জন্যই হোক এখন কিন্তু কৃপাচার্য এবং কৃতবর্মাও খানিকটা প্রস্তুত হয়ে গেছেন যুদ্ধের জন্য। তাঁরা প্রবেশ-দ্বারে দাঁড়াতেই অশ্বত্থামা বললেন— আমি এই শিবিরের ভিতরে ঢুকে আজ যমের খেলা খেলব, তোমরা শুধু খেয়াল রেখো যে দু’-একজন আমার হাত ছুটে এই দরজা দিয়ে বেরোবে, তারা যেন তোমাদের হাত থেকে মুক্তি না পায়— যথা ন কশ্চিদপি বাং জীবন্‌মুচ্যেত মানবঃ। শিবিরের দ্বার অপ্রশস্ত, অশ্বত্থামা লাফ দিয়ে ভিতরে প্রবেশ করলেন। এই শিবিরের কোথায় কে থাকবেন, সেটা আগে থেকেই গুপ্তচরের মাধ্যমে জানা ছিল অশ্বত্থামার। তিনি প্রথমেই ধৃষ্টদ্যুম্নের ঘরের ভিতরে প্রবেশ করলেন এবং দেখলেন ভূতলে প্রসারিত গদিওয়ালা বিছানায় অঘোরে ঘুমোচ্ছেন পাঞ্চাল-রাজকুমার ধৃষ্টদ্যুম্ন।
অশ্বত্থামার এতদিনের সঞ্চিত ক্রোধ, এত দিনের আক্রোশ, একজন নিশ্চেষ্ট যোগযুক্ত মানুষকে যিনি মেরেছিলেন, তাঁকেও লোকে ভাবে যেন ধৃষ্টদ্যুম্ন দ্রোণাচার্যকে যুদ্ধে জয় করে মেরেছেন— এই সঞ্চিত অপমান, অশ্বত্থামা বুকে বয়ে বেড়াচ্ছেন। অতএব প্রথমেই কষে তিনি একটি লাথি মারলেন ধৃষ্টদ্যুম্নের পিছনে— প্রাবোধয়ত পাদেন শয়নস্থং মহীপতে— ধৃষ্টদ্যুম্নকে জাগালেন অশ্বত্থামা। সেই পরিশ্রান্ত নিদ্রাবেশের মধ্যেও পাঞ্চাল-কুমারের বুঝতে বাকি রইল না যে, এটা অশ্বত্থামা দ্রৌণি। ধৃষ্টদ্যুম্ন উঠে বসতে যাচ্ছিলেন, সেই অবস্থায় পিছন থেকে তাঁর আস্কন্ধলম্বিত কেশ দুই হাতের মুষ্টির মধ্যে ধরে ধৃষ্টদ্যুম্নকে মাটিতে আছড়াতে লাগলেন অশ্বত্থামা— কেশেষ্বালম্ব্য পাণিভ্যাং নিষ্পিপেষ মহীতলে। ঘটনার আকস্মিকতা এবং অকাল-বোধনে সুখনিদ্রার আবেশ কেটে গেল, তার ওপরে এই আছাড়— ধৃষ্টদ্যুম্ন ভয়ে, শিথিলতায় নিজের কোনও অঙ্গই সঞ্চালন করতে পারলেন না। এর মধ্যে অশ্বত্থামা তাঁর গলা টিপে ধরছেন সবলে, কখনও বুকে মারছেন লাথি। ধৃষ্টদ্যুম্ন চিৎকার করতে লাগলেন খেসো গলায়, ছটফট করতে লাগলেন যন্ত্রণায়। কোনও মতে অস্পষ্ট স্বরে বললেন— আপনি আমাকে এইভাবে মারবেন না, হাতে অস্ত্র নিন, অস্ত্র দিয়ে মারুন আমাকে। কিন্তু অশ্বত্থামা এই সম্মানটুকু তাঁকে মোটেই দিতে রাজি নন, তিনি পশুর মতো মারতে লাগলেন ধৃষ্টদ্যুম্নকে— নদন্তং বিস্ফুরন্তঞ্চ পশুমারম্ অমারয়ৎ।
অশ্বত্থামা বললেন— অস্ত্রের আঘাতে ক্ষত্রিয়ের যে সম্মানিত মৃত্যু, তার যোগ্য নোস তুই। যেভাবে তুই গুরুহত্যা করেছিস তাতে এই লাথি-কিল-আর চড়েই তোর জীবন যাওয়া উচিত। কথাটা বলেই অশ্বত্থামা তাঁর পায়ের গোড়ালি দিয়ে চেপে ধরলেন ধৃষ্টদ্যুম্নের কণ্ঠনালি— মর্মস্বভ্যবধীৎ ক্রুদ্ধঃ পাদাষ্ঠীলৈঃ সুদারুণৈঃ। ধৃষ্টদ্যুম্নের কণ্ঠহীন অস্পষ্ট আর্তনাদে ততক্ষণ ঘরের মেয়েরা জেগে উঠেছে, জাগরিত হয়েছে রক্ষক পুরুষেরা। কিন্তু অশ্বত্থামা যেভাবে গোড়ালির চাপে ধৃষ্টদ্যুম্নকে নিথর করে দিয়েছেন, তাতে রক্ষী পুরুষদের মুখ দিয়ে কথা বেরোল না, অস্ত্রচর্চা তো দূরের কথা। ধৃষ্টদ্যুম্নের দেহ নিথর হয়ে গেল। অশ্বত্থামা রথে উঠলেন, রক্ষী পুরুষেরা কী হয়েছে, কী হয়েছে বলে অশ্বত্থামাকে ঘিরে ধরতেই তারা কচুকাটা হলেন অশ্বত্থামার তরবারিতে। পাণ্ডবপক্ষের অন্যতম যোদ্ধা উত্তমৌজা এবং যুধামন্যু— মধ্যম মানের যোদ্ধা হলেও— তাঁরা কোনও প্রতিরোধই গড়ে তুলতে পারলেন না অশ্বত্থামার বিরুদ্ধে। তাঁরা বেঘোরে প্রাণ দিলেন। অদ্ভুত একটা উপমা দিয়েছেন মহাকবি, বলির পশুকে যূপকাষ্ঠে বাঁধলে যখন সে কঁপতে থাকে এবং তার অঙ্গগুলি এক এক জায়গায় কুণ্ডলী পাকিয়ে স্ফূরিত হতে থাকে, তখন পশুহন্তার খড়্গের কোপ পড়ে তার গলায়। অশ্বথামা ঠিক সেইভাবেই মারতে লাগলেন শিবিরের ভাগে ভাগে থাকা প্রতিরোধী যোদ্ধাদের— স্ফূরতে বেপমানাংশ্চ শমিতেব পশূন্‌মখে।
অশ্বত্থামাকে অদ্ভুত দেখাচ্ছিল। ছিন্ন এবং ছিদ্যমান মানুষদের হাত-নাড়া, খড়্গ উঁচোনো এবং খড়্গ জোগাড় করার চেষ্টা এবং এইসব কিছুর মধ্যে অশ্বত্থামার উত্তাল বিচরণ— তাতেই খোঁচা খেয়ে খেয়ে অশ্বত্থামার শরীরটা চেহারাটা রক্তভোজী রাক্ষসের মতো হয়ে গিয়েছিল; ফলত তাঁকে দেখেই সকলে ভয় পাচ্ছিল, প্রতিরোধ করার কোনও শক্তি তাদের ছিল না। অশ্বত্থামা শেষপর্যন্ত খুঁজে পেলেন সেই শিবির, যেখানে দ্রৌপদীর পুত্রেরা ছিলেন, ছিলেন ভীষ্ম-হত্যার নিমিত্ত কারণ শিখণ্ডী এবং অন্যান্য পাঞ্চালরা। এরা ধনুকবাণে সজ্জিত হয়েছিলেন চকিতে, বাইরে আর্ত কোলাহল শুনেই তাঁরা অশ্বত্থামাকে চারিদিক থেকে আক্রমণ করলেন বটে, কিন্তু অশ্বত্থামার তরবারির আঘাতে পাণ্ডবদের ঔরসজাত দ্রৌপদীর পঞ্চ পুত্র একে একে নৃশংসভাবে কাটা পড়লেন। শিখণ্ডীর দেহ থেকে ছিন্ন হল শির, অবশিষ্ট পাঞ্চাল-সৈন্যরাও অনেকেই অশ্বত্থামার কবল থেকে রেহাই পেল না। অন্যদিকে পাণ্ডব এবং পাঞ্চাল-সৈন্যদের মধ্যে যারা কেউ কারও অপেক্ষা না করে শিবিরের বাইরে পালাতে গেল, তারা দ্বারদেশে দাঁড়ানো কৃপাচার্য এবং কৃতবর্মার অস্ত্রাঘাতে মারা গেল— কৃতবর্মা কৃপশ্চৈব দ্বারদেশে নিজঘ্নতুঃ।
সুখশয়নের যোগ্য রাত্রিতে অশ্বত্থামা যা করলেন, তাতে লোকেরা মরতে মরতেও এইরকম বলে গেল যে, ধৃতরাষ্ট্রের ছেলেরা, তাঁদের বন্ধু-সহায়রা আঠেরো দিনের যুদ্ধে যা করতে পারেনি, এক রাত্রে অশ্বত্থামা সেটা করে দিল। রাতে ঘুমের মধ্যে নিদ্রিত লোকেদের গলা কাটতে কাটতে বীর হওয়া, এমন নৃশংস হত্যাকাণ্ড রাক্ষসরাও কোনওদিন করেনি, অশ্বত্থামা সেটা করল— যৎ কৃতং ন প্রসুপ্তানাং রক্ষোভিঃ ক্রূরকর্মভিঃ। নিজে বেঁচে থাকতে লোকমুখে এই নিন্দাবাদ অশ্বত্থামা নিজের কানেই শুনলেন এবং এই লোকটি তো আরও তাঁর তরবারির কোপ থেকে রেহাই পেল না। মহাভারতের কবি অদ্ভুত কাব্যময়তায় বীর-বীভৎস রসকে করুণ রসে পরিণত করলেন একটিমাত্র বাক্যে— অনেক লোক আর্তনাদ করছিল একসঙ্গে, অনেক লোক কাতরকণ্ঠে অব্যক্ত রব করছিল যন্ত্রণায়, কিন্তু মুহূর্তের মধ্যে সেই তুমুল এবং বিশাল শব্দরাশি স্তব্ধ হয়ে গেল। শিবিরের সকলেই মারা গেছে— ততো মুহূর্তাৎ প্রাশাম্যৎ স শব্দস্তুমুলো মহান্‌। ‘রজঃ’ শব্দটি ‘শ্লেষ’ হিসেবে ব্যবহার করে— যার অর্থ রজো গুণোদ্রিক্ত হত্যাকাণ্ডও হতে পারে অথবা ধূলিজালও হতে পারে— সেই ‘রজঃ’ শব্দটির শ্লেষে মহাকবি বললেন— অশ্বত্থামার ক্ষিপ্ত বিচরণ এবং বেগবলোৎফুল্ল দুর্বার পদন্যাসে পাণ্ডব-শিবিরে যে বিশাল ধূলিজাল বিকীর্ণ হয়েছিল অথবা তাঁর রজোগুণোদ্দীপ্ত হিংসায় যে বিশাল চাঞ্চল্যের সৃষ্টি হয়েছিল, শিবিরভূমি রক্তপ্লাবিত হওয়ায় সেই ভীষণ, তুমুল ধূলিরাশি মুহূর্তের মধ্যেই শান্ত হয়ে গেল— তদ্‌রজস্তুমুলং ঘোরং ক্ষণোনান্তরধীয়ত। রাত্রির অর্ধকালের মধ্যেই পাণ্ডব-শিবিরের সমস্ত প্রতিপক্ষতা শান্ত হয়ে গেল।
কৃপাচার্য এবং কৃতবর্মা অন্তত তিনটি শিবিরে আগুন ধরিয়ে দিয়েছিলেন, অশ্বত্থামা খুশি হবেন বলেই দিয়েছিলেন। যিনি খানিক আগেই অশ্বত্থামাকে এই অন্যায় থেকে বিরত করার চেষ্টা করছিলেন, ধবংস এবং হত্যা করার মোহ কীভাবে নিশ্চেষ্ট মানুষকেও ধ্বংসে প্রবৃত্ত করে যে, কৃপাচার্য এবং কৃতবর্মা একটি মানুষকেও এখন আস্ত রাখলেন না। শিবির থেকে হাত জোড় করে বেরোচ্ছে, জীবন ভিক্ষে চাইছে অথচ একটা লোকও কৃপাচার্য, কৃতবর্মার আঘাত থেকে বাঁচল না— নামুচ্যত তয়োঃ কশ্চিৎ নিষ্ক্রান্তঃ শিবিরাদ্‌ বহিঃ। তার ওপর শিবিরে আগুনে দিয়ে তাঁরা যেন প্রতিপক্ষের শেষকৃত্য করে দিলেন। অশ্বত্থামা যখন পাণ্ডব-শিবিরে প্রবেশ করেছিলেন, তখন শিবির সুপ্তিতে নিস্তব্ধ ছিল, তারপর মাঝখানের এই তুমুল তাণ্ডবের অংশ বাদ দিলে, অশ্বত্থামা যখন শিবির থেকে বেরিয়ে গেলেন তখন চিরসুপ্তিতে চিরনিস্তব্ধ হল পাণ্ডব-শিবির— তথৈব হত্বা নিঃশব্দে নিশ্চক্রাম নরর্ষভ।
অশ্বত্থামা বেরিয়ে কৃপাচার্য এবং কৃতবর্মার সঙ্গে মিলিত হলেন। পিতার মৃত্যুর প্রতিশোধ যেভাবে নিয়েছেন তাতে পূর্ণ-তৃপ্ত অশ্বত্থামা মহানন্দে নিজের কর্মকলাপ বলতে আরম্ভ করলেন দু’জনের কাছে— অচখৌ কর্ম তৎ সর্বং হৃষ্টঃ সংহর্ষয়ন্‌ বিভো। পরস্পর পরস্পরকে আলিঙ্গন করে নিজেদের কার্যসিদ্ধির ব্যাপারে নিশ্চিন্ত হবার পর অশ্বত্থামা বললেন— আমি সমস্ত পাঞ্চাল, দ্রৌপদীর সবগুলি পুত্র এবং বিরাট-রাজার অবশিষ্ট সৈন্যদের মেরে এসেছি। অতএব আর বিলম্ব নয়, এখনও যদি কুরুরাজ দুর্যোধন বেঁচে থাকেন, তবে এই প্রিয়ংসংবাদ তাঁকে জানানো দরকার— যদি জীবতি নো রাজা তস্মৈ সংশামহে প্রিয়ম্‌।
দুর্যোধনের জীবন তখনও আছে, বাকি আছে প্রাণ যাওয়া। মহাকবি মর্মান্তিক বর্ণনা করে বলেছেন— দুটি ঊরু সম্পূর্ণ ভেঙে যাবার ফলে দুর্যোধনের কষ্ট এতটাই হচ্ছিল যাতে প্রাণ গেলেই উপশমটা বেশি হত, বেঁচে থাকার জন্যই তাঁর কষ্ট হচ্ছিল। এই অবস্থায় অশ্বত্থামা, কৃপ এবং কৃতবর্মা তাঁকে এসে ঘিরে ধরলেন তিন জনে। দুর্যোধনের অবস্থা দেখে বৃদ্ধ কৃপাচার্য বিলাপ করলেন খানিক, তারপরেই অশ্বত্থামা। দুর্যোধনের অপ্রতিরোধ্য যুদ্ধশক্তি সত্ত্বেও ভীম কীভাবে তাঁকে এমন অন্যায় প্রহার করার ফাঁক খুঁজে পেলেন, সে-সব কথা বলে স্বগত বিলাপ করলেন অনেক। এই বিলাপের মধ্যে পাণ্ডবদের প্রতি অশ্বত্থামার অকুণ্ঠ ধিক্কার ছিল। ভীমের অন্যায় স্মরণ করে তাঁকে তো যথেচ্ছ তিরস্কার তিনি করছিলেনই, কিন্তু যে অর্জুনের সম্বন্ধে তিনি কখনওই প্রায় কটু বাক্য উচ্চারণ করেননি, সেই অর্জুনের সঙ্গে কৃষ্ণের প্রতি ধিক্কার উচ্চারণ করাটা বুঝিয়ে দেয় যে, খানিক আগে একটা একক হত্যাকাণ্ড চালিয়ে তিনি এমন এক আত্মমহিমায় নিজেকে প্রতিষ্ঠা করেছেন, যাতে অর্জুন কিংবা কৃষ্ণও তাঁর কাছে বড় হেয় জন— ধিগস্তু কৃষ্ণং বার্ষ্ণেয়ম্‌ অর্জুনঞ্চাপি দুর্মতিম্‌।
দুর্যোধনের কোনও দুষ্কর্মের কথাই এখন তাঁর মনে পড়ছে না। তাঁকে দেখে এখন শুধু তাঁর গুণের কথাই আকুল করে দিচ্ছে তাঁর মন। মরণ বুঝি সাময়িকভাবে মানুষকে এমন নির্দোষ করে দেয়, অপরপক্ষে বন্ধ আত্মীয়কে সত্যি কথা বলতেও শেখায় কখনও। অশ্বত্থামা দুর্যোধনকে বললেন— আমাকে, কৃতবর্মাকে এবং কৃপাচার্যকে ধিক্‌ যেহেতু আমরা তোমাকে সামনে রেখে যুদ্ধ করতে যাইনি। পাণ্ডবদের পদশব্দে পালিয়ে গিয়েছিলেন অশ্বত্থামা, অথচ এখন সেই তাশ্বত্থামা নিজেকে ধিক্কার দিয়ে বলছেন— আমরা তোমার পোষ্য আশ্রিত ছিলাম, মহারাজা! তোমার দানের অর্থে আমার, আমার পিতার এবং আমার মাতুলের ঘরে ধন-রত্নের অভাব নেই— সভৃত্যানাং নরব্যাঘ্র রত্নবন্তি গৃহানি চ। তোমার ঘরের যাগ-যজ্ঞেও আমরা দান-দক্ষিণা অনেক পেয়েছি। যেভাবে তুমি আমাদের প্রতিপালন করে স্বর্গে যাচ্ছ, তাতে কীভাবে বেঁচে থাকব জানি না।
এতদিন বেঁচে থাকতে দুর্যোধনের ঋণস্বীকার এমন করে করেননি অশ্বত্থামা। পরাশ্রিত ব্যক্তি পরের অর্থে সম্ভৃত হয়েও নিজের ক্ষমতার অভিমান যেভাবে জিইয়ে রাখে, সেইভাবেই এতকাল ছিলেন তাঁরা। আজ অশ্বত্থামা কঠিন বাস্তবটুকু সলজ্জে জানিয়ে বলছেন— এখন থেকে আমরা যে তোমার সংসর্গ থেকে বঞ্চিত হব, তার সবচেয়ে বড় সমস্যা হল— আমরা আর তোমার দেওয়া অর্থ পাব না, আর সেই জন্যই তোমার উপকারের কথা বেশি করে মনে পড়ছে— ত্বৎসঙ্গহীনা হীনার্থাঃ স্মরন্তঃ সুকৃতস্য তে। আজ থেকে এই পৃথিবীতে আমাদের অনেক কষ্ট করেই থাকতে হবে, কেন না তুমি না থাকায় আমাদের সুখ এবং শান্তি দুটোই বিঘ্নিত হবে।
ভারী আশ্চর্য লাগে এই সব বিলাপোক্তির মর্মকথায়। বিপরীতভাবে ভাবতে ইচ্ছে করে, সেদিন যদি অশ্বত্থামারা দ্বৈপায়ন হ্রদের তীরে দুর্যোধনের পাশ থেকে পালিয়ে না যেতেন, তা হলে কি দুর্যোধনের মরণ অত সহজে হত। অশ্বত্থামার মতো বীর যদি সেদিন প্রতিপক্ষতার কাঠিন্য নিয়ে দাঁড়াতেন, তা হলে দুর্যোধনের মরণ অন্তত দীর্ঘায়িত না হোক, বিলম্বিত হত। অশ্বত্থামা বুঝি নিজেও বোঝেন না যে, নিজেকে বাঁচাতে বাঁচাতে মানুষের সার্থক বাঁচাটাই নষ্ট হয়ে যায়। অশ্বত্থামা অনেক আত্মধিক্কার দিয়ে এবার জানালেন যে, তিনি ধৃষ্টদ্যুম্নকে মেরে ফেলেছেন। অশ্বত্থামা বললেন— এখন যা বলছি, তাতে তোমার কানের সুখ হবে। জেনে রেখো— পাণ্ডবপক্ষে এখন সাতজন মাত্র বেঁচে আছে— পাঁচ পাণ্ডব-ভাই, সাত্যকি এবং কৃষ্ণ আর কৌরবপক্ষে আমরা তিনজন— অহঞ্চ কৃতবর্মা চ কৃপঃ শারদ্বতস্তথা।
অন্তিম মুহূর্তেও দুর্যোধনের মুখে হাসি ফুটেছিল কিনা জানি না। কিন্তু কৌরবপক্ষে যে তিনজন বেঁচে রইলেন, তাঁরা কেউ দুর্যোধনের একান্ত পরিবার ভুক্ত নয়। পাণ্ডবরা নিজেরা সবাই বেঁচে আছেন, তবু দুর্যোধনের হৃদয়কর্ণ-রসায়ন যে কথা, সেটা অশ্বত্থামা বললেন এবার— গতরাত্রে পাণ্ডব-শিবিরে প্রবেশ করে আমি দ্রৌপদীর সব ছেলেগুলোকে মেরে ফেলেছি, মেরে ফেলেছি ধৃষ্টদ্যুম্ন এবং তার ছেলেগুলিকেও— দ্রৌপদেয়া হতাঃ সর্বে ধৃষ্টদ্যুম্নস্য চাত্মজাঃ। আমরা হলফ করে বলতে পারি— ধৃষ্টদ্যুম্ন মারা যাওয়ায় যত খুশি হয়েছেন দুর্যোধন, তার চেয়ে অনেক বেশি খুশি হয়েছেন পাণ্ডবদের পুত্রেরা মারা যাওয়ায়। কেন না, ধৃষ্টদ্যুম্ন যত বড় পাণ্ডবপক্ষীয় শত্রু হোক, সে পাঞ্চাল, অতএব সে অশ্বত্থামার একান্ত শত্ৰু, কিন্তু পাণ্ডবদের বংশবীজ একটিও সন্তান থাকল না উষর যুদ্ধক্ষেত্রে। এই ঘটনা হতচেতন দুর্যোধনের চৈতন্য ফিরিয়ে আনল।
মনের সুখ ফিরিয়ে আনে এমন কথা শুনেই দুর্যোধনের সংজ্ঞা ফিরে এল কয়েক মুহূর্তের জন্য— প্রতিলভ্য পুনশ্চেতঃ… নিশাম্য মনসঃ প্রিয়াম্‌। অথচ কী রাজোচিত সংবরণ এখনও, দুর্যোধন একবারও দ্রৌপদীর পুত্রদের মৃত্যু নিয়ে আনন্দ প্রকাশ করলেন না। মাছের মতো স্থির-শীতল দৃষ্টিতে অশ্বত্থামার দিকে চেয়ে দুর্যোধন বললেন— তুমি, কৃপাচার্য এবং কৃতবর্মা মিলে আজ আমার যা করলে, ভীষ্ম, দ্রোণ এবং কর্ণও তা পারেননি— ন মেহকরোদ্‌ গাঙ্গেয়ো ন কর্ণো ন চ তে পিতা। পাণ্ডবপক্ষের ওই ক্ষুদ্রাশয় সেনাপতিটা, ওই শিখণ্ডীটা, ওদের তুমি মেরে ফেলেছ, এতে আমি নিজেকে ইন্দ্রের মতো মনে করছি। তোমরা যেতে পার এখন, তোমাদের ভাল হোক, পুনরায় তোমাদের সঙ্গে দেখা হবে সেই স্বর্গলোক— স্বস্তি প্রাপ্নুত ভদ্রং বঃ স্বর্গে নঃ সঙ্গমঃ পুনঃ।
দুর্যোধন মারা গেলেন। তাঁর জাগতিক দেহ নিথর হয়ে ভূতলে পড়ে রইল। অশ্বত্থামা, কৃপাচার্য এবং কৃতবর্মা দুর্যোধনের নিশ্চেষ্ট দেহটি শেষবারের মতো আলিঙ্গন করে তাঁর দিকেই বার বার তাকাতে তাকাতে নিজেদের রথে আরোহণ করলেন। এদিকে সকাল বেলায় ধৃষ্টদ্যুম্নের সারথি, একমাত্র লোক যে, শত লোকের ঠেলাঠেলি বাঁচিয়ে, অশ্বত্থামা-কৃপ-কৃতবর্মার তরবারির কোপ বাঁচিয়ে যুধিষ্ঠিরের কাছে এসে শোক-সংবাদ জানাল— ধৃষ্টদ্যুম্ন, শিখণ্ডী মারা গেছে, মারা গেছে পাণ্ডবদের বংশবীজ পুত্রেরা। সংবাদ শুনে যুধিষ্ঠির প্রায় অজ্ঞান হয়ে গেলেন, ভাইরা তাঁকে কোনও মতে ধরে স্বস্থানে বসিয়ে দিতে তিনি একটু স্থির হয়ে বললেন— দৈবদোষে এইরকমই হয়, কুরুক্ষেত্রের যুদ্ধে আমরা যে খুব বড় জয় পেলাম বলে ভাবছি, আসলে সেটা পরাজয়ে পরিণত হল। খানিক বিলাপোক্তির পর যুধিষ্ঠির দ্রৌপদীর জন্যই সবচেয়ে বেশি চিন্তা করতে লাগলেন। গর্ভজাত সবগুলি পুত্র নিহত দেখার পর দ্রৌপদীর কী প্রতিক্রিয়া হবে। দ্রৌপদীকে সঙ্গে সঙ্গে নিয়ে আসা হল উপপ্লব্য থেকে। পুত্রদের ভাইদের এমন নৃশংস মৃত্যু দেখে প্রাথমিক শোক কাটিয়ে উঠেই তিনি যুধিষ্ঠিরকে বললেন— তুমি যদি এই অশ্বত্থামাকে ধরে মেরে না ফেলো, অশ্বত্থামা যদি তার অন্যায় কর্মের প্রতিফল না পায়, তবে এই আমি খাদ্য-জল ত্যাগ করে বসলাম আমার স্বামীদের সামনে, আমি আত্মহত্যা করব— ইহৈব প্রায়মাসিষ্যে তন্নিবোধত পাণ্ডবাঃ।
একটা হত্যার প্রতিশোধ আর একটা হত্যা নয়— এই ভাবনা থেকেই যুধিষ্ঠির বলেছিলেন— কোথায় কোন বনের মধ্যে সেই অশ্বত্থামা লুকিয়ে আছে, এখন কোথায় তাঁকে পাই। দ্রৌপদী এবার ভীমসেনের দিকে তাকালেন। তিনি জানেন কাকে দিয়ে কাজ হবে এবং কার হাতে পড়লে কীভাবে পাওয়া যাবে অশ্বত্থামাকে। দ্রৌপদী বললেন— মধ্যম পাণ্ডব! এই বিপন্ন সময়ে তোমার মতো উপযোগী মানুষ আর কে আছে? তুমি যাও, অশ্বত্থামাকে এক্ষুনি মেরে ফেলো— জহি তং পাপকর্মাণং শম্বরং মঘবানিব। ভীম দেরি করলেন না, সঙ্গে সঙ্গে নকুলকে সারথি করে ধনুক-বাণ হাতে রওনা দিলেন অশ্বত্থামাকে ধরার জন্য।
অশ্বত্থামার বিরুদ্ধে ভীমের এই একাকী যাওয়াটা কৃষ্ণ একেবারে পছন্দ করলেন না। অশ্বত্থামার যুদ্ধ-ক্ষমতা, তাঁর নিবিড় অস্ত্রকৌশল যতই থাকুক, ভীমসেনের মতো বিরাট যোদ্ধার পাশে তিনি যে খুব দাঁড়াতে পারবেন তা নয়। কিন্তু কৃষ্ণের কাছে সবচেয়ে সন্দেহজনক অশ্বত্থামার ‘অ্যাটিটুড’। যে মানুষ রাতের অন্ধকারে এতগুলি নিদ্রিত মানুষকে হত্যা করে আসতে পারে সেই অপরিণত মানুষটির কাছে, দ্রোণাচার্যের দেওয়া একটা বিধ্বংসী অস্ত্র আছে যার নাম ‘ব্রহ্মশির’। অর্জুনের অস্ত্রশিক্ষাতে আপ্লুত হয়েও দ্রোণাচার্য এই ব্রহ্মশির অস্ত্রের প্রয়োগ এবং সংবরণের কৌশল শিখিয়ে দিয়েছিলেন অর্জুনকেও। অশ্বত্থামা এই অস্ত্রলাভের যোগ্য ছিলেন না, কিন্তু হয়তো বা অর্জুনের প্রতি ঈর্ষাবশত, হয়তো কেন তাই, এই অস্ত্র তিনি দ্রোণাচার্যের কাছে চেয়ে বসেছিলেন। পিতার একমাত্র ছেলে বলে এই যাচনার মধ্যে অসহ্যতার বায়নাটুকু বেশি বড় হয়ে উঠেছিল— তং পুত্রোহপ্যেক এবৈনমন্বযাচদমর্ষণঃ।
নিজের ছেলে হলেও দ্রোণাচার্য এই প্রার্থনায় খুশি হননি। অন্তত আচার্য হিসেবে শিক্ষার এই গৌরব এবং সততা তাঁর ছিল, যাতে তিনি বুঝেছিলেন যে, স্বার্থ, লোভ এবং মাৎসর্য যে মানুষের হৃদয় এবং বুদ্ধি অধিকার করে, তিনি বিধ্বংসী মারণাস্ত্র কাছে রাখার যোগ্যতা হারান। ফলে ব্রহ্মশির অস্ত্রের প্রয়োগ অশ্বত্থামাকে শিখিয়ে দেবার পরেই দ্রোণাচার্য পুত্রকে উপদেশ দিয়ে বলেছিলেন— তুমি যদি যুদ্ধে তেমন বিপন্নও হও তবু এই তাস্ত্র তুমি প্রয়োগ করবে না, মানুষের ওপর তো কখনওই নয়— ইদমস্ত্রং প্রযোক্তব্যং পরমাপদ্‌গতেনাপি ন। আমরা জানি, এই উপদেশ অর্জুনকেও করেছিলেন দ্রোণাচার্য, কিন্তু পুত্র অশ্বত্থামা যেহেতু মাৎসর্য এবং ক্রোধবশতই এই অস্ত্র যাচনা করেছে, তাই এই অস্ত্রের অধিকার তাকে যে ভাল পথে থাকতে দেবে না, সেটা দ্রোণাচার্য বুঝেছিলেন বলেই দ্রোণ তাঁকে বলেছিলেন— এই অস্ত্র নিয়ে তুমি সৎপথে থাকতে পারবে না, বাছা— ন ত্বং জাতু সতাং মার্গে স্থাতেতি পুরুষর্ষভ। পিতার এই অপ্রিয় সত্য উচ্চারণ অশ্বত্থামা ভাল ভাবে নেননি, সামান্য হতাশাও তাঁর ছিল এই কারণে যে, অর্জুনকে দ্রোণ এ-কথা বলেননি। কিন্তু দ্রোণের কথাটা যে কতটা ঠিক, তা বোঝা যায় অশ্বত্থামার অস্ত্রগ্রহণের ‘অ্যাটিটুড’ দেখে। তিনি ব্রহ্মশির অস্ত্রপ্রয়োগের মন্ত্র-কৌশলটুকু শিখলেন বটে, কিন্তু অস্ত্র-সংবরণের উপায় মন দিয়ে শিখলেন না। কেন না বিপন্ন হলে অথবা শত্রু-ধ্বংস করার জন্য অস্ত্রটা প্রয়োগ করতে পারলেই হল, তাতে পরপক্ষের কী হল-না-হল তাতে তাঁর কিছু এসে যায় না। আমরা পরে দেখব— এই কথাটা সত্য এবং দ্রোণাচার্য অত্যন্ত স্নেহপ্রবণ হলেও পুত্রকে তিনি চিনতেন।
অশ্বত্থামার স্বভাবের কথায় ঝুলি থেকে বেড়াল বেরিয়ে পড়ল কৃষ্ণের কথায়! ব্রহ্মশির অস্ত্র দেবার পর দ্রোণাচার্য পিতা অশ্বত্থামা সম্বন্ধে যে মন্তব্য করেছিলেন, তা কৃষ্ণের কাছে জানতে পারার সঙ্গে সঙ্গে তাঁর চরিত্রের অক্ষম অথচ মৎসর দিকটি যেমন ধরা পড়ে যায়, তেমনই তাঁর চরিত্রের বাহ্য আবরণের মধ্যে তথাকথিত ঋজুতা, এবং স্পষ্ট কথা বলার শক্তি সম্বন্ধেও সন্দেহ তৈরি হতে আরম্ভ করে। কৃষ্ণ অশ্বত্থামার পূর্বজীবনের একটি বিশেষ ঘটনার উল্লেখ করে তাঁর খল-স্বভাবের চিত্রটা এমনভাবেই তুলে ধরলেন, যাতে বোঝা যায়— অশ্বত্থামা খুব সোজা-সরল মানুষ নন এবং আরও চিন্তা হয়— এই মুহূর্তে ভীম যে অশ্বত্থামার পিছনে একাকী দৌড়লেন, সেখানেও কিছু বিপরীত ঘটনা ঘটতে পারে। অন্তত এটা বোঝা দরকার যে, অশ্বত্থামা কী করবেন, তার কোনও ঠিক নেই।
পুরনো একটা ঘটনা জানিয়ে কৃষ্ণ যুধিষ্ঠিরকে বললেন— তখন তোমরা সব পাশায় হেরে বনবাসে চলে গেছ, সেই সময়ে অশ্বত্থামা এল আমাদের দ্বারকা-নগরীতে। আমাদের গুষ্টির লোকেরা বৃষ্ণি-অন্ধক-ভোজেরা সব খুব খাতির যত্ন করতে লাগল অশ্বত্থামাকে এবং সেও সেটা বেশ উপভোগ করছিল। এইরকম সময়ে একদিন হঠাৎ অশ্বত্থামা একা আমার সঙ্গে দেখা করে বলল— শোনো কৃষ্ণ! আমার পিতা দ্রোণ, কৌরব-পাণ্ডবদের গুরু, কঠোর তপস্যা করার সময় মহর্ষি অগস্ত্যের কাছ থেকে যে ভীষণ অস্ত্রটি পেয়েছিলেন, দেব-দানব পূজিত সেই ‘ব্রহ্মশির’ অস্ত্রটি এখন আমার হেফাজতে আছে। তা আমি বলছিলাম কী, কৃষ্ণ! ওই ব্রহ্মশির অস্ত্রটা তুমি আমার কাছ থেকে নিয়ে তোমার ওই সুদর্শন চক্রটা আমায় দাও— মমাপ্যস্ত্রং প্রযচ্ছ ত্বং চক্রং রিপুহণং রণে।
অশ্বত্থামা হাতজোড় করে এই একান্ত প্রার্থনা জানালে— কৃষ্ণ বলছেন— আমি একটু অবাকই হলাম এবং বেশ মেজাজ নিয়েই বললাম— দেব-দানব-গন্ধর্বরা সব যদি এক জায়গায় হয়, তবু তারা শক্তিতে আমার একশো ভাগের এক ভাগও হবে না— ন সমা মম বীর্যস্য শতাংশেনাপি পিণ্ডিতাঃ। কৃষ্ণ এবার রেগেই বললেন— তা বেশ তো! এই আমার ধনুক রইল, এই শক্তি, এই গদা এবং এই চক্র— এগুলোর মধ্যে যেটা যেটা তুমি চাও আমি দেব তোমাকে। তবে কিনা এই অস্ত্রগুলির মধ্যে যেটা যেটা তুমি শুধু হাত দিয়ে তুলতে পারবে, অথবা যুদ্ধে প্রয়োগ করতে পারবে মনে করো, সেটা সেটাই আমি তোমাকে দিয়ে দেবো— যচ্ছক্নোষি সমুদ্‌যন্তুং প্রয়োক্তুমপি বা রণে। কিন্তু তুমি যে বিনিময়ে ব্রহ্মশির অস্ত্র আমাকে দিতে চাইছ, সেটা তোমায় দিতে হবে না।
কঠিন পরিশ্রম এবং তপস্যার দ্বারা যে অস্ত্র লাভ করতে হয়, তার যে বিনিময় হয় না অথবা বিনিময় করার ইচ্ছেটা যে নিজকৃত তপস্যাকেই লঘু করে, সেটা অশ্বত্থামা বোঝেন না বলেই, তপস্যালব্ধ অস্ত্রের মূল্যও বোঝেন না। বস্তুত ব্রহ্মশির অস্ত্রলাভের পিছনে তাঁর কোনও কৃচ্ছ্রসাধনও নেই, তপস্যাও নেই, নেহাৎই পুত্রজনোচিত আবদার এবং আচার্য দ্রোণের স্নেহান্ধ বাৎসল্য। ফলত অস্ত্র এবং অস্ত্রলাভের পিছনে অশ্বত্থামার কোনও কৃতজ্ঞতা বা মূল্যবোধ নেই, যা তাঁর পিতার ছিল আর ঠিক সেই কারণেই ব্রহ্মশির নিতে চাননি কৃষ্ণ। যাই হোক, কৃষ্ণের কথা শুনে অশ্বত্থামা লোভে, মৎসরতায় কাল বিলম্ব না করে ঠিক করলেন— ধনুক, শক্তি, গদা নয়, চক্রটিই তিনি নিয়ে যাবেন। কৃষ্ণ বললেন— নিয়ে যাও, তুলে নিয়ে যাও। অশ্বত্থামা লাফ দিয়ে চক্র গ্রহণ করতে গেলেন অন্যের গুণের প্রতি তাচ্ছিল্যবশত, সুদর্শন চক্র ওঠাতে গেলেন বাঁ হাতে— জগ্রাহোৎপত্য সহসা চক্রং সব্যেন পাণিনা।
অশ্বত্থামা বাঁ হাত দিয়ে চক্রখানি যখন এক চুলও নড়াতে পারলেন না, তখন বাঁ হাত ছেড়ে ডান হাত লাগালেন। ডান হাতেও যখন কিছু করতে পারলেন না, তখন দুই হাত দিয়ে চেষ্টা করলেন। অবশেষে কিছুই করতে পারলেন না দেখে ক্ষান্তি দিলেন প্রয়াসে— কৃত্বা যত্নং পরিশ্রান্তঃ সংন্যবৰ্ত্তত ভারত। না পারার জন্য অক্ষমতায় বিষণ্ণ এবং অপমানের জন্য অস্থির, অশ্বত্থামাকে কৃষ্ণ বললেন— এ-জগতে যাঁর থেকে বেশি প্রিয় আমার কেউ নেই, শিতিকণ্ঠ মহাদেবকে দ্বন্দ্বযুদ্ধে যিনি পরাজিত করে সন্তুষ্ট করেছিলেন, আমার সেই পরম বন্ধু অর্জুন পর্যন্ত আমার কাছে এমন প্রস্তাব করেনি যে, তোমার সুদর্শন চক্রটি আমাকে দাও। আর শুধু অর্জুন কেন, আমার ছেলে প্রদ্যুম্ন অথবা আমার ভাই গদ, আমার দাদা বলরাম— এরাও তো কোনও দিন কেউ আমার কাছে সুদর্শন চক্র চায়নি। খানিকক্ষণ এইভাবে অশ্বত্থামাকে দাগা দেবার পর অতি আকস্মিকভাবে কৃষ্ণ জিজ্ঞাসা করলেন— সবই তো বুঝলাম অশ্বত্থামা! তুমি এইবার বলো তো, তুমি কার সঙ্গে এই চক্র নিয়ে যুদ্ধ করতে চাও— চক্রেণ রথিনাং শ্রেষ্ঠ কং নু তাত যুযুৎসসে?
কৃষ্ণ যুধিষ্ঠিরকে বললেন— আমার প্রশ্ন শুনে অশ্বত্থামা বলল— তোমার সমস্ত সম্মান মাথায় রেখেই বলছি, এই চক্র দিয়ে আমি তোমার সঙ্গেই যুদ্ধ করতে চাই— যোৎস্যে কৃষ্ণ ত্বয়া সহ। চক্রটা চেয়েছিলাম এই কারণে যাতে কেউ আর আমাকে হারাতে না পারে। সমস্যা এটাই হয়েছে যে, আরও একটা মহাভয়ংকর বীর অথবা তোমার মতোই আর একটা চক্রধারী নেই। ইঙ্গিতটা খুব পরিষ্কার— কৃষ্ণের চক্র যদি কোনও প্রতিচক্র দিয়ে উলটে দেওয়া যেত এবং সেই মহাভয়ংকর ব্যক্তিটি যদি অশ্বত্থামা হতেন, তাহলে কৃষ্ণ এতটা অপ্রতিরোধ্য মহাবীর হয়ে উঠতে পারতেন না। অশ্বত্থামা বললেন— কিন্তু সেটা আর সম্ভব হল না, তোমার চক্রটাই তাই সর্বশক্তির আধার হয়ে থেকে গেল— চক্ৰমপ্রতিচক্রেণ ভুবি নান্যোভিপদ্যতে। অতএব আমি চলে যাচ্ছি। অশ্বত্থামা হতাশ হয়ে চলে গেলেন দ্বারকা ছেড়ে।
ঘটনাটা বলেই কৃষ্ণ বললেন— অশ্বত্থামা এইরকম লোক। সে ক্ৰোধী, তার মনটাও দুষ্ট, স্বভাবটা নিষ্ঠুর এবং ভীষণ চঞ্চল, অতএব কখন কী করবে কিছুই বলা যায় না। এখন অশ্বত্থামাকে ধরার জন্য ভীমকে একা পাঠালে হবে না, তাঁর মতো বীর মানুষের সুরক্ষার জন্য আমাদের সেখানে যাওয়া দরকার। কথাটা বলেই অর্জুন এবং যুধিষ্ঠিরকে নিয়ে রথে উঠলেন কৃষ্ণ এবং খুব জোরে রথ চালালেন ভীমকে তাড়াতাড়ি ধরার উদ্দেশে।
অশ্বত্থামার সম্বন্ধে কৃষ্ণের এই মূল্যায়ন আমাদের যেন আধুনিক যুগে পৌঁছে দেয়। এমন একজন পিতার পুত্র অশ্বত্থামা, যিনি তৎকালীন সমাজে জাতিগত বৃত্তিরোধের ফলে স্বোপার্জনে অক্ষম। রাজপ্রদত্ত বৃত্তিতে মানুষ হয়ে নিজে রাজাকে পুরোপুরি মেনেও নিতে পারেন না, আবার অনুগত হবার সময় পূর্বের জাতিস্মৃতি কাজ করে। ব্যক্তিগত জীবনে স্বগত পরিশ্রম-তপস্যায় তাঁর প্রতিরোধ-শক্তি বেড়ে ওঠে না, অথচ ব্যক্তি-স্বাতন্ত্র্যের ভাবনাটা পুরোপুরি মনের মধ্যে কাজ করে; ফলত এমন এক বিভ্রান্তি তাঁর মনের মধ্যে কাজ করে, যেখানে প্রতিশোধ-স্পৃহাটা সুযোগ পেলেই কেমন নির্মম হয়ে ওঠে এবং নিজের পুরোপুরি অপ্রতিরোধ্য হবার ক্ষমতা নেই বলেই সাফল্য-কামনার প্রকৃতিটা তাঁর কাছে যেন-তেন-প্রকারেণ। এমন একটা মারণাস্ত্র তাঁর কাছে রয়ে গেছে, যা ধারণ করা বা প্রয়োগ করার মতো উপযুক্ত ধারণশক্তি তাঁর নিজের মধ্যেই নেই এবং সেই অস্ত্র এতদিন কোনও বৃহত্তর স্বার্থে, এমনকী বৃত্তিদাতা কৌরবদের জন্যও ব্যবহৃত হয়নি, অথবা যুদ্ধ থামানোর মতো কূটনৈতিক ঠান্ডা লড়াইয়ের জন্যও তা ব্যবহার করা হয়নি, অথচ সেটা তিনি রেখে দিয়েছেন এবং বুদ্ধিমান কৃষ্ণ আশঙ্কা করছেন— এই বিধ্বংসী মারণাস্ত্র এখন ব্যবহৃত হবে নিতান্ত ব্যক্তিগত প্রয়োজনে, ব্যক্তিস্বার্থে শুধু নিজে বাঁচবার জন্য। অশ্বত্থামা এতটাই বিভ্রান্ত।
খুব দ্রুত রথ চালিয়ে এসে কৃষ্ণের রথ ভীমকে ধরে ফেলল প্রায়। কিন্তু ক্রোধাগ্নি-তাড়িত ভীমকে তাঁরা আটকাতে পারলেন না। ভীম স্থানীয় লোকদের জিজ্ঞাসাবাদ করে খবর পেয়েছিলেন যে, অশ্বত্থামা গঙ্গার দিকে গেছেন এবং হয়তো বা গঙ্গার তীরেই অবস্থান করছেন। ভীম তাঁর রথের ঘোড়া ছোটালেন গঙ্গাতীরের দিকে, পিছনে পিছনে কৃষ্ণ, অর্জুন, যুধিষ্ঠির। ভীম সত্যিই দেখতে পেলেন অশ্বত্থামাকে, তিনি মহর্ষি দ্বৈপায়ন ব্যাসের শিষ্য-সামন্তের সঙ্গে বসে আছেন। রাজ্যপাট হারিয়ে, দুর্যোধনের মতো বৃত্তিদাতার আশ্রয় হারিয়ে তিনি তখন এতই উদাসীন, সাময়িক কাতরতায় এতই বৈরাগ্যবান যে, তিনি সাধক শিষ্যের মতো কুশের কৌপীন ধারণ করে গায়ে ঘি মেখে ধূলিধূসর দেহে ব্যাসশিষ্যদের সঙ্গে বসে আছেন অশ্বত্থামা। ওদিকে ভীম অশ্বত্থামাকে তদবস্থ দেখেও ধনুক-বাণ হাতে ধেয়ে গেলেন এবং বলতে লাগলেন— এই ব্যাটা। দাঁড়া, যাচ্ছিস কোথায়— ভীমসেনো মহাবাহু স্তিষ্ঠ তিষ্ঠেতি চাব্রবীৎ।
ভীম ধেয়ে আসছেন ধনুক নিয়ে, তার পিছনে আবার অর্জুন-কৃষ্ণ। অশ্বত্থামা রীতিমতো ভয় পেয়ে গেলেন এবং এতটুকুও না ভেবে সেই মহাস্ত্র ‘ব্রহ্মশির’ স্মরণ করলেন। অলৌকিক অস্ত্রক্ষেপণের মন্ত্র উচ্চারণ করেই অশ্বত্থামা তাঁর মারণাস্ত্রের লক্ষ্যও উচ্চারণ করে বললেন— নিপাত যাক যত পাণ্ডবরা। ব্রহ্মশির নিক্ষিপ্ত হবার পূর্বমূহূর্তে অশ্বত্থামার মুখমণ্ডলে যে ক্রোধের চিহ্ন ফুটে উঠেছিল, যে মুখভঙ্গি ধ্বংসের ভাবনা স্মরণ করায়, সেই মুখ একবার দেখেই কৃষ্ণ তাঁর অভিপ্রায় বুঝে গেছেন এবং সঙ্গে সঙ্গে অর্জুনকেও নির্দেশ দিয়ে বলেছেন— গুরু দ্রোণাচার্য তোমাকেও যে মহাস্ত্র দান করেছিলেন, তা নিক্ষেপ করার এই হল সময়— দ্রোণোপদিষ্টং তস্যায়ং কালঃ সম্প্রতি পাণ্ডব। নিজেকে এবং ভাইদের বাঁচানোর জন্য নিক্ষেপ করো সেই মহাস্ত্র ‘ব্রহ্মশির’। অর্জুন রথ থেকে নেমে সশ্রদ্ধচিত্তে তাঁর আপন মহাস্ত্র স্মরণ করলেন, অথচ এই বিপন্ন মুহুর্তেও, যেখানে পূর্বাহ্নেই অশ্বত্থামার নিন্দিত ব্যবহার শেষ করে দিয়েছে দ্রৌপদীর পুত্রদের, সেই মুহূর্তেও বাণের লক্ষ্য উচ্চারণ করার সময় তিনি গুরুপুত্র এবং অন্যান্য সকলের মঙ্গল কামনা করে শুধু অশ্বত্থামার মারণাস্ত্রটিকে নিবৃত্ত করা বা রুখে দেবার উদ্দেশ্য উচ্চারণ করলেন মনে-মনে। অশ্বত্থামার ক্রোধান্ধ অস্ত্রক্ষেপণের বিপরীতে অর্জুনের কী অসম্ভব দায়িত্বপূর্ণ এই উচ্চারণ!
আপনাদের মনে থাকবে, আমাদের সমকালীন রাষ্ট্রীয় ভাবনার মধ্যে যে ঠান্ডা লড়াইয়ের একটা ভাবনা ছিল, মহাভারতের এই দুই যুযুধান বীরের মধ্যে মারণাস্ত্র-ধারণের বা ক্ষেপণের প্রবৃত্তিটা তার সঙ্গে খানিক মেলে। বে-মিল এইটুকুই যে, দায়িত্বজ্ঞানহীন অশ্বত্থামা তাঁর অস্ত্রের বিভীষিকাটুকু জীইয়ে রেখে জীবন কাটাতে পারলেন না এবং নিতান্ত অস্থানে অসময়ে এবং নিতান্ত আত্মপ্রিয় একক জীবন বাঁচানোর জন্য মারণাস্ত্র প্রয়োগ করে ফেললেন। বিপরীতে অর্জুন যে অস্ত্রপ্রয়োগ করছেন সেখানে হিংসার যোগ্য প্রথম পুরুষটির মঙ্গল কামনা করছেন তিনি— পূর্বমাচার্যপুত্ৰায়… স্বস্তীত্যুত্ত্বা পরন্তপ। এই বৈপরীত্য বিপ্রতীপ কৌশলে অশ্বত্থামার ব্যক্তি-চরিত্র তথা তাঁর আপন জীবনপ্রিয়তা আলোর পাশে অন্ধকারের মতো প্রকট করে তোলে।
অশ্বত্থামার মারণাস্ত্র নিবৃত্ত করার জন্য অর্জুনের মারণাস্ত্র প্রযুক্ত হলেও ব্যাস-নারদের মতো অমিত প্রভাবশালী ঋষিরা জানালেন— যেখানে যে-রাজ্যে এক ব্রহ্মশির দ্বারা অন্যতর ব্রহ্মশির প্রতিহত হয়, সেই রাজ্যে বারো বৎসর পর্যন্ত বৃষ্টি হয় না। এতএব তোমরা আপন আপন মারণাস্ত্র ফিরিয়ে নাও। মারণাস্ত্র কীভাবে দেশের-দশের ক্ষতি করে তা আমরা আমাদের সমকালেই প্রত্যক্ষ করেছি; প্রাচীন কালের এই মারণাস্ত্রের মধ্যেও আধুনিক উপাদানগুলি ছিল কিনা, সে তর্কে না গিয়েও আমরা ব্যাস-নারদের ভূয়োদৃষ্টির চরম প্রশংসাটুকু এই মর্মে করতে পারি যে, তাঁরা শীতল-যুদ্ধের ভাবনাটুকু যেমন বুঝতেন, তেমনই বুঝতেন রাষ্ট্র বা রাষ্ট্রবাসীর ওপর মারণাস্ত্র-প্রয়োগের সর্বধ্বংসী প্রভাবের কথা, যেখানে প্রকৃতি বিপর্যস্ত হয়ে পড়ে বহুতর সময়ের জন্য।
ব্যাস এবং নারদ অস্ত্রদ্বয়ের মধ্যবর্তী হলেন দেখেই অর্জুন তাঁর মারণাস্ত্র কথঞ্চিৎ উপসংহার করে, তার গতি কমিয়ে রেখে ঋষিদের উদ্দেশে জানালেন— অশ্বত্থামার অস্ত্রটি নিবৃত্ত করা ছাড়া অন্য কোনও উদ্দেশ্য আমার নেই এবং এই অস্ত্র উপসংহৃত করলে অশ্বত্থামা কিন্তু আমাদের সবাইকে মেরে ফেলবে। আপনারা সেটা চিন্তা করবেন। কথাটা বলেই অর্জুন তাঁর অস্ত্র ফিরিয়ে নিলেন। মহাভারতের কবি এবং তাঁর জবানে নারদ-ব্যাস এই সময়ে অর্জুনের ব্রহ্মচর্যের কথা, তাঁর তপস্যার কথা সপ্রশংসভাবে উচ্চারণ করেছেন। আধুনিক দৃষ্টিতে আমরা বুঝি যে, ব্রহ্মচর্য কথাটি সেই রূপকে ব্যবহৃত হয়, যার অর্থ হল— আপন প্রকৃতির মধ্যে সেই নিসর্গ-সংযম না থাকলে মারণাস্ত্র ধারণ করার উপযুক্ততা জন্মায় না এবং সেই সংযম অর্জুনের আছে, কিন্তু অশ্বত্থামার নেই।
অশ্বত্থামা বিনা পরিশ্রমে, বিনা তপস্যায় স্বাত্মসাধনের জন্য নিজের দৌর্বল্য প্রকট করে পিতার দুর্বলতার সুযোগ নিয়েছিলেন। তাঁর সংযম যে কতটা কম, তা ঋষিদের কাছে তাঁর স্বীকারোক্তি থেকেই বোঝা যায়। অর্জুনের মতো ঋষিরাও যখন তাঁকে ব্রহ্মশির প্রত্যাহার করতে বললেন, তখন তাঁর প্রত্যুত্তর বড় তুচ্ছ শোনায়। তিনি বললেন— আমি ভাবলাম, আমার আজ বড় বিপদ, আমাকে বাঁচতে হবে। আর ভীম যেভাবে আমার দিকে ধেয়ে আসছিল, আমি সেই ভয়েই মহাস্ত্র ব্রহ্মশির ছেড়ে দিয়েছি— ময়ৈতদ্‌ অস্ত্রমুৎসৃষ্টং… প্রাণ ত্রাণমভীপ্সুনা, ভীমসেন-ভয়ান্মুনে। আর আমি সত্যি কথাই বলছি, আমার মন, আমার ইন্দ্রিয়গুলি রাগদ্বেষশূন্য নির্মোহ নয়, তাই দুর্যোধনকে ভীম যেভাবে মেরেছে এবং আমার দিকেও যেভাবে সে তেড়ে আসছিল, তাতেই আমি এই অস্ত্র মুক্ত করেছি ক্রোধে— অতঃ সৃষ্টমিদং ব্রহ্মন্ ময়াস্ত্রম্ অকৃতাত্মনা।
অশ্বত্থামা বলেছিলেন— আমি পাণ্ডবদের শেষ করে দেবার জন্য আজ এই অস্ত্র মুক্ত করেছি। হয়তো ক্রোধবশে রোষাবিষ্টচিত্তে পাণ্ডবদের সমূলে বিনাশ করার জন্য এই অস্ত্র নিক্ষেপ করে অন্যায় পাপকর্ম করেছি আমি— কৃতং পাপমিদং ব্রহ্মন্ রোষাবিষ্টেন চেতসা— কিন্তু পাণ্ডবদের ধ্বংসটা তো অনিবার্য। ব্যাস দ্বৈপায়ন প্রত্যুত্তরে অশ্বত্থামাকে যেটা বোঝাতে চাইলেন, সেটা হল— তুমি একাই শুধু এই অস্ত্রের প্রয়োগ জানো, তা তো নয়, অশ্বত্থামা! এই অস্ত্রের প্রয়োগ তো অৰ্জুনও জানেন— অস্ত্রং ব্রহ্মশিরস্তাত বিদ্বান্ পার্থো ধনঞ্জয়ঃ। ভাবটা এই যে, তোমার ব্রহ্মশিরে যদি পাণ্ডবদের বিনাশ হয়, তবে অর্জুনের ব্রহ্মশিরে তোমার বিনাশও অনিবার্য। যিনি দূর থেকে ভীমকে তেড়ে আসতে দেখেই ব্রহ্মশিরের মতো সর্বধ্বংসী মারণাস্ত্র প্রয়োগ করেন, তাঁর নিজের জীবনের প্রিয়তা কতখানি তা বেদব্যাস বোঝেন। একই সঙ্গে তিনি এটাও বুঝিয়ে দিলেন যে, তোমার যত হিংসাই থাক না কেন, অর্জুন তো ক্রোধবশত তোমাকে হত্যা করার জন্য সেই ব্রহ্মশির মুক্ত করেননি— উৎসৃষ্টবান ন রোষেণ ন নাশায় তবাহবে। এরই মধ্যে তিনি যখন নিজের অস্ত্র প্রতিসংহার করেই নিয়েছেন, তা হলে এমন ভাবনা তোমাকে করতেই হবে যাতে পাণ্ডবরাও বাঁচে, তুমিও বাঁচ এবং এই রাজ্যও বাঁচে। এটা তোমারই দায়িত্ব— পাণ্ডবাস্ত্বঞ্চ রাষ্ট্রঞ্চ সদা সংরক্ষ্যমেব চ।
এবারে সেই বোঝাপড়ার ব্যাপারটা এল। দ্রৌপদী প্রথমে অশ্বত্থামার প্রাণ চেয়েছিলেন, কিন্তু এই বিভ্রান্ত গুরুপুত্রের জন্য যুধিষ্ঠির এবং অর্জুন, দু’জনেরই মায়া থাকায় অশ্বত্থামার সমস্ত মর্যাদার আধার সেই মস্তকমণিটির কথাই এসে পড়ল, এই বিকল্পে সব দিকই রক্ষা পায়। ব্যাস-নারদ অতএব প্রস্তাব দিলেন— তুমি তোমার সহজাত মস্তকমণিটি পাণ্ডবদের হাতে দাও আর তার বিনিময়ে নিজের প্রাণ বাঁচাও— এতমাদায় তে প্রাণান্‌ প্রতিদাস্যন্তি পাণ্ডবাঃ। প্রাণপ্রিয় অশ্বত্থামা, নিজের আয়ুকে যিনি ভালবেসেছেন চিরকাল, তিনি মণি ছাড়তে রাজি হলেন। অবশ্য এজন্য তাঁর দুঃখ কম ছিল না। জীবনে সমস্ত মর্যাদার প্রতীক যে মণি, অলৌকিকতার প্রশ্রয়ে যে-মণি সহজাত নাই হোক, কিন্তু শৈশবের অজ্ঞাত মুহূর্তে এই মণি হয়তো দ্রোণাচার্য বেঁধে দিয়েছিলেন অশ্বত্থামার মাথায়, আর সেই থেকেই এই মণি তাঁর জীবনেরও প্রতিরূপ।
অশ্বত্থামা মণি দিতে রাজি হলেন এবং ঋষিদের কথা মেনে নিয়ে বললেন— আপনারা যা বলেছেন তা তো আমাকে করতেই হবে। এই মারণাস্ত্র প্রতিসংহরণের ক্ষমতা আমার নেই, তবে হ্যাঁ, এইটুকু আমি করতে পারি যে, এই অস্ত্র পাণ্ডবদের কাউকে না মেরে পাণ্ডবদের শিশু সন্তানটিকে নষ্ট করবে। অজাত পুত্রের গর্ভ ধ্বংস হওয়া বরং ভাল— এই ভাবনায় ঋষিরা মেনে নিলেন অশ্বত্থামার কথা। আমরা জানি না— সেকালের ‘মিসাইল’ মুক্ত হবার পরেও তার ‘টারগেট’ পরিবর্তন করা যেত কিনা, কিন্তু ভাবনাটা ছিল, এটাই মোটামুটি আধুনিকতার দিকে উত্তরণ ঘটায়। আর অশ্বত্থামার যে চরিত্রটা এখানে প্রকট হয়ে ওঠে, সেটা হল— অশ্বত্থামা দ্রৌপদীর পুত্রদের বিনাশ ঘটিয়েছেন, এখন তিনি কৌরব-পাণ্ডবের একমাত্র সন্তানবীজটিকেও ধ্বংস করতে উদ্যত হয়েছেন— সন্তানবীজং কুরুপাণ্ডবানাম্‌। অর্থাৎ নিজের প্রাণের ভয়ে পাণ্ডবদের গায়ে তিনি মারণাস্ত্রের আঁচটুকুও লাগাতে পারলেন না, কিন্তু পাণ্ডব-কিশোর এবং গর্ভশয্যায় শায়িত শিশুটিকে আঘাত করতে তাঁর দ্বন্দ্ব হল না কোনও।
তবু সকলে মেনে নিলেন অশ্বত্থামার কথা, বিশেষত কৃষ্ণ। তিনি তো বেশ খুশিই হলেন। অভিমন্যুর পুত্র উত্তরার গর্ভে যে শিশু সন্তানটি অশ্বত্থামার অস্ত্রের লক্ষ্য হয়ে উঠল, তার সুরক্ষার ব্যাপারে কৃষ্ণ আগে থেকেই সতর্ক ছিলেন। প্রথমে তো সহাস্যে বলেই দিলেন অশ্বত্থামাকে— দ্যাখো বাপু! উত্তরার গর্ভ যদি তোমার লক্ষ্য হয়, তা হলে বলি— এক প্রসিদ্ধ গণকঠাকুর বলেই দিয়েছেন— উত্তরার এই ছেলে বাঁচবে এবং পাণ্ডবদের বংশও রক্ষা করবে। অশ্বত্থামা বললেন— আমার অস্ত্র উত্তরার গর্ভেই আঘাত করবে এবং পাণ্ডবদের ওপর ভালবাসায় যতই তুমি গণকঠাকুরের বিধান উচ্চারণ করো, আমার কথা মিথ্যে হবে না, আমার অস্ত্রও মিথ্যে হবে না— পতিষ্যতি তদস্ত্রং হি গর্ভে তস্যা ময়োদ্যতম্‌। তার মানে, এখনও অশ্বত্থামার মধ্যে সেই আক্রোশ রয়ে গেছে, রয়ে গেছে সেই অহংকার, যাতে একটি গর্ভোদশায়ী শিশুর মৃত্যুও তাঁর কাছে অধিকতর কাম্য, তবু তাঁর কথা, তাঁর অস্ত্র সফল হওয়াটাই যেন বেশি জরুরি।
সারা জীবন ধরে অশ্বত্থামার অনেক রঙ্গ দেখেছেন কৃষ্ণ, বিশেষত যুদ্ধশেষে পাণ্ডবদের ঘরে শিশু-কিশোরদের অপমৃত্যু এবং মৃত্যুর আশঙ্কা কৃষ্ণকে এই মুহূর্তে বিরক্ত করে তুলেছে। তিনি বললেন— অশ্বত্থামা! তোমার অস্ত্র ব্যর্থ হবে না জানি, হয়তো উত্তরার গর্ভস্থ সন্তানটিও মরবে, কিন্তু সে আবার বেঁচেও উঠবে, আমি তাকে বাঁচাব। কিন্তু শেষ কথা আমি তোমাকে বলি— তোমার মতো কাপুরুষ এই দুনিয়ায় নেই, তুমি বাচ্চা-বাচ্চা ছেলেদের মেরে সুখ পাও— ত্বান্তু কাপুরুষং পাপং… বালজীবিত ঘাতকম্‌। তোমার এই কাজের ফল তুমি পাবে। তোমাকে এই লোকালয় ছেড়ে যেতে হবে, হাজার বছর বাঁচলেও একটি লোকের সঙ্গে তোমাকে আলাপ করার সুযোগ দেব না আমি— অপ্রাপ্নুবন্‌ ক্কচিৎ কাঞ্চিৎ সংবিদং জাতু কেনচিৎ— তুমি অসহায় হয়ে নির্জন জায়গায় ঘুরে বেড়াবে, কারও কাছে মনের কথা বলবার সুযোগ পাবে না। যা তুমি আজ করলে, তাতে মানুষের মধ্যে তোমাকে থাকতে দেব না কিছুতেই— ভবিত্রী ন হি তে ক্ষুদ্র জনমধ্যেষু সংস্থিতিঃ। তোমার অস্ত্র আঘাত করুক উত্তরার গর্ভে, আমি বলছি, আমি তাকে বাঁচাব।
অশ্বত্থামা বেঁচে রইলেন। কৃষ্ণের কথা সম্পূর্ণ সমর্থন করলেন ব্যাস। তিনি বললেন— তুমি আমাদের কারও কথা শুনলে না, বামুনের ঘরে জন্মেও তোমার এই অকরুণ চরিত্র, অতএব কৃষ্ণ যেটা বলছেন, এটাই তোমার শাস্তি হওয়া উচিত— যস্মাদনাদৃত্য কৃতং ত্বয়াস্মান্‌ কর্ম দারুণম্‌। ব্যাস বোঝাতে চাইলেন— তুমি যখন পাণ্ডবদের ওপর অস্ত্রলক্ষ্য পরিবর্তন করতে পারলে, তখন আবারও মন পরিবর্তন করে এই শিশুটিকেও মুক্ত করা যেত অস্ত্রের লক্ষ্য থেকে। নিজের বাক্য এবং অস্ত্র অব্যর্থ করার জন্য কোনও অকিঞ্চিৎকর বস্তুকেও তো গ্রহণ করা যেত। বিশেষত ব্রাহ্মণের যে শম-দম-ক্ষমা-দয়ার গুণ তা এতটুকুও তোমার মধ্যে দেখলাম না। অতএব কৃষ্ণ তোমাকে যে শাস্তি দিয়েছেন, তাই ঠিক হয়েছে তোমার— তস্মাদ্‌ যদ্‌ দেবকীপুত্র উক্তবান্ উত্তমং বচঃ।
অশ্বত্থামা এই শাস্তি মাথায় নিয়েও বাঁচতে চান। এতকাল কারণে-অকারণে বিভ্রান্ত পুরুষকার দেখিয়ে শেষে যখন এক লোকালয়হীন, সহায়-সঙ্গীহীন বন্যজীবন তাঁর নিয়তি হয়ে দাঁড়াল, তখনও কী নির্লজ্জভাবে তিনি বলছেন— আমি যখন এই লোকালয়ে কিংবা অন্যত্রও কারও সঙ্গে থাকতে পারব না, তখন হে মহর্ষি ব্যাস, আমি আপনার সঙ্গেই থাকব— সহৈব ভবতা ব্রহ্মন্ স্থাস্যামি পুরুষেষ্বিহ। তাতে কৃষ্ণের কথাও থাকবে আর আমিও বাঁচব। কথাটা বলেই অশ্বত্থামা তাঁর মস্তকস্থিত মণিটি পাণ্ডবদের হাতে দিয়ে চললেন বনের পথে, ব্যাসের তানুগামিতায় চিত্তশোধনের পথে। ব্যাস তখনই তাঁকে হাতে ধরে নিয়ে যাননি বনে, তবে তিনি ব্রাহ্মণোচিত ক্ষমায় অনুমোদন করেছেন অশ্বত্থামার শেষ উপরোধ।
ভীষ্ম মহামতি কতকাল আগেই অশ্বত্থামাকে দেখে বলেছিলেন— জীবন তাশ্বত্থামার বড় প্রিয়, যেভাবে হোক তিনি বেঁচে থাকতে চান— জীবিতং প্রিয়মত্যর্থমায়ুষ্কামঃ সদা দ্বিজঃ। ব্রাহ্মণ হয়ে জন্মে ক্ষত্রিয়ের বৃত্তি গ্রহণ করে, সারা জীবন পরাশ্রয়ে থেকে, নীতিহীন পুরুষকার প্রকট করে শুধু বেঁচে রইলেন অশ্বত্থামা। ভারতবর্ষের নীতি-প্রবচনে অদ্ভুত একটা শ্লোক পাওয়া যায়। সেই শ্লোক বলে— ভারতীয় জীবনে সাত জন মানুষের মরণ হয়নি, তাঁরা চিরজীবী। এই সাত জন হলেন— অশ্বথামা, দানবরাজ বলি, মহাভারতের কবি ব্যাসদেব, রামায়ণের হনুমান, বিভীষণ, আর কৃপাচার্য এবং পরশুরাম—
অশ্বত্থামা বলির্ব্যাসো হনূমাংশ্চ বিভীষণঃ।
কৃপঃ পরশুরামশ্চ সপ্তৈতে চিরজীবিনঃ॥
এই সাতজনের চিরজীবিতার কারণ একরকম নয় এবং সময়ে, অবসরে সেই জীবন বিচার করতে পারি। কিন্তু শ্লোকের মধ্যে চরিত্রের বিপরীত-সংঘট্ট দেখেই বোঝা যায় যে দানবরাজ বলি কিংবা হনুমান অথবা বেদব্যাসের চেয়ে অশ্বত্থামার চরিত্র কত বিপরীত, এমনকী অশ্বত্থামার অন্যতম সহায় কৃপাচার্যের চরিত্রও কতটা পৃথক তাঁর চেয়ে। আমরা অশ্বত্থামার জীবন এবং জীবনের ঘটনাগুলি ক্রমান্বয়ে বলেছি। অন্যান্য চিরজীবী জনের সঙ্গে তাঁর বিশিষ্টতা কোথায়, সেটাও নিশ্চয়ই প্রকট হয়ে উঠেছে ভালভাবেই। শুধু এইটুকু বলার যে, সাত-সাত জন এই চিরজীবী চরিত্রের মধ্যে অশ্বত্থামা বোধহয় সবচেয়ে নিকৃষ্ট, কেন না লক্ষ্য সাধনের ক্ষেত্রে অশ্বত্থামার কোনও নীতি ছিল না, এমনকী তাঁর লক্ষ্যটা যে ঠিক কী, তা বোধহয় তিনি নিজেও জানতেন না। তাঁর পাশেই দুর্যোধনের কর্ম-বিন্যাসের কথা ভাবুন। সারা জীবন তিনি অন্যায় করেছেন একটার পর একটা, তবু তাঁকে আমরা পূর্ণমাত্রিকে চিনতে পারি। কিন্তু অন্যায়ের হিসেব না করলেও এ-কথা স্পষ্ট বলা যায় যে, অশ্বত্থামাকে পরিষ্কার চেনা যায় না। কখন কোথায় তাঁর পক্ষপাত তৈরি হবে তা যেমন আগে থেকে বলা যায় না, তেমনই নৈতিক বিচারের ক্ষেত্রটাও তাঁর স্পষ্ট নয়। তাঁর সমর্থনযোগ্য রাজনীতিও যতখানি তাঁর স্বার্থসাধনের উদ্দেশে ব্যবহৃত, ঠিক ততখানি ‘ডেডিকেশন’ সেখানে নেই, এমনকী স্বার্থলাভের জন্য সেবার মধ্যে যে অনুগতি দরকার, তাও অশ্বত্থামার নেই। ফলত শেষপর্যন্ত তিনি কিছুই পান না, নিজেকে বাঁচিয়ে চলতে-চলতে শেষপর্যন্ত তিনি বেঁচেই থাকেন, সঙ্গীহীন, সহায়হীন, অন্যের দ্বারা নিন্দিত জুগুস্পিত হয়ে অশ্বত্থামা শুধু বেঁচেই থাকেন। কী অদ্ভুত অর্থহীন এই চিরজীবিতা! অনেক কাল বেঁচে থেকে এমন চিরজীবন লাভ করা অথবা এইভাবে লোকস্মৃতিতে বেঁচে থাকার মধ্যে যে যন্ত্রণা আছে, অশ্বত্থামা সেইরকম এক চিরজীবী মানুষ।
আমি যখন এম এ ক্লাসে পড়ি, তখন একটি মেয়ে আমাদের সঙ্গে ফার্স্ট হয়েছিল। ফার্স্ট হওয়াটা বড় কথা নয়, কেন না প্রতি বৎসরেই কেউ-না-কেউ ফার্স্ট হয়। আমাদের বারের প্রথম হওয়া ছাত্রীটির বিশেষত্ব ছিল— তাঁর অনার্স ছিল না, যদি বা থেকেও থাকে তবে একেবারেই ফেল-করা থেকে কোনও-মতে-বাঁচা নম্বর। স্বাভাবিক কারণেই এই হঠাদুদিতা ছাত্রীটির জন্য প্রচুর সম্ভাবনাময় ছাত্র-ছাত্রীদের মনে অনেক আন্দোলন হয়েছিল এবং প্রশ্নও উঠেছিল নানা— অনার্স-লেভেলে উপযুক্ত নম্বর না-পাওয়া কোনও ছাত্র-ছাত্রী হঠাৎ করে এম এ-তে ফার্স্ট হয়ে যায় কী করে! আমি যেহেতু এই ফার্স্ট-সেকেন্ড হওয়ার দৌড়ে নগণ্য শেষ প্রাণীটি ছিলাম, অতএব সম্ভাবনাময়দের মনের ভাবনায় আরও দোলা লাগিয়ে দিয়ে বলেছিলাম— এমন তো হতেই পারে। অনার্স-লেভেলে ও হয়তো তেমন পড়াশুনো করতে পারেনি, হয়তো কোনও অসুবিধেও থাকতে পারে, কিন্তু এখন ও সুযোগ পেয়েছিল, প্রচুর পড়াশুনো করে নিজেকে শ্রেষ্ঠ প্রমাণ করেছে। এর উত্তরে অতি উৎসাহী সর্বজ্ঞ ছাত্রেরা আমাকে ভেংচি কেটে বলেছিল— ওরে নারু! তোর মাথাটা চিরকালই নারকোলের মতো, এক্কেবারে ভিতরে একটু জল আছে, ওইজন্য কোনও মতে পাশ করে গিয়েছিস, এই যা। অন্যজন বলল ওরে পাঁঠা! আজকে যদি অমুক স্যার আর তমুক স্যার না থাকত, তা হলে আর ওকে ফার্স্ট হতে হত না। ওই এম এ পাশ করত এই যা।
অমুক স্যার, আর তমুক স্যার। বিশ্ববিদ্যালয়ে এরকম নাকি হয়। ওখানে নাকি নবম পত্র বলে একটা ব্যাপার আছে নির্ধারিত অষ্টম পত্রেরও পরে। এবং অনেকেই বলেন— নবম পত্রেরই নাব্যতা সবচেয়ে বেশি— কেন না এই পথেই অধ্যাপক-পরীক্ষকদের হাতে বিশেষ বিশেষ ছাত্র অথবা ছাত্রীর বিশেষ বিশেষ উপঢৌকন এসে পৌঁছয়, সে শুধু কথাও হতে পারে, হতে পারে মায়া-কাড়া কথাও, অথবা অন্য কিছু যাতে অতি বৃহৎ ব্যক্তিত্বও বিচলিত এবং বিমূঢ় বোধ করেন কখনও কখনও। সত্যি কথা বলতে কী, ক্ষুদ্র এবং মধ্য ব্যক্তিত্বদের এই বিচলন ঘটতে পারে— এটা কোনও অস্বাভাবিক কথা নয়। কিন্তু মহৎ এবং বৃহৎ ব্যক্তিত্বের ক্ষেত্রে যে এই বিমূঢ় ভাব আসে, সেটা আপাতত অস্বাভাবিক লাগলেও আমরা কিন্তু জানি— তেমন ঘটনাও খুব কম ঘটে না। একবার ভাবুন সেই ধীর-গম্ভীর উদারসত্ত্ব রামচন্দ্রের কথা। সুগ্রীব-সখা তাঁকে যা বোঝালেন, তিনি তাই বুঝলেন। তাঁর কথার কোনও পূর্বাপর বিচার করলেন না, সুগ্রীব যে তাঁর কাছে দু’-একটি কথা চেপে গেছেন, সেটা তাঁর ধারণার মধ্যেও আসেনি। অথচ সুগ্রীবের ওপর সম্পূর্ণ আস্থা রেখে তিনি বালি-বধ করে ফেললেন। এই ঘটনার জন্য রামচন্দ্রকে যথেষ্ট অপবাদ শুনতে হয়েছে এবং কৃত্তিবাস ওঝার মতো অমন রাম-চরণাশ্রিত পাঁচালীকারকেও বিভ্রান্ত হয়ে লিখতে হয়েছে—
কৃত্তিবাস, পণ্ডিতের হইল বিষাদ।
বালি-বধ করি রাম ঘটালে প্রমাদ॥
তবে কিনা কৃত্তিবাস যা বলেছেন, সেটা একটা ধরি-মাছ-না-ছুঁই-পানি গোছের কথা। ভক্তির সঙ্গে কবিত্ব মিশিয়ে তিনি বুঝিয়ে দিয়েছেন যে, বালি-বধের ব্যাপারটায় রামচন্দ্রকে ঠিক ‘সাপোর্ট’ দেওয়া গেল না। আমরা বরঞ্চ বলি— যাঁরা ভক্তিরসে শরীর-মন সম্পূর্ণ সিক্ত হয়েছেন, তাঁরা অনেক স্পষ্ট নির্দ্বন্দতায় রামচন্দ্রের সমর্থনে যুক্তি সাজিয়েছেন। চৈতন্য-ভাগবতের কবি বৃন্দাবন দাস পরিষ্কার জানিয়ে দিয়েছেন— মানুষের দিক থেকে স্তুতি-নতি, আত্মনিবেদন এবং শরণাগতি যদি চুড়ান্ত পর্যায়ে পৌঁছয়, তবে সেই ভক্তি ভগবান পর্যন্ত অস্বীকার করতে পারেন না, ভক্ত-বাৎসল্যে ধরা দিয়ে তিনি অন্যায় কাজ পর্যন্ত করে ফেলেন। প্রভু রামচন্দ্র সখিত্বের বন্ধনে সেই অন্যায়টিই করেছেন সুগ্রীবের জন্য বালি-বধ করে— চৈতন্য-ভাগবতের কবি বৃন্দাবন দাসের উক্তি-ভাষ্য—
অকর্তব্যো করে প্রভু সেবকে রাখিতে।
তার সাক্ষী বালিবধ সুগ্রীব-নিমিত্তে॥
বক্তব্য হল— এই যে স্তুতি-নতি-আত্মনিবেদন-শরণাগতি— ভক্তজনোচিত এইসব বৃত্তিগুলিতে সর্বেশ্বর ভগবৎপ্রতিম মানুষও যেখানে বশীভূত হয়ে অন্যায় করে ফেলেন, সেখানে ক্ষুদ্র, মধ্য এবং বৃহৎ-মহৎ ব্যক্তিত্বও যে তদীয় শরণাগত-ভক্ত-বাৎসল্যে অন্যায় কাজ করে ফেলবেন, তাতে আশ্চর্য কী। শুধু এই প্রেক্ষিতে মহাভারতের এই চরিত্রটি নিয়ে কত যে আমাকে প্রশ্ন শুনতে হয়েছে তার ইয়ত্তা নেই। বিশেষত, আজকের এই একবিংশ শতাব্দীর পরিশীলিত ধারণায় নিষ্ণাত মানুষেরা তো স্বাভাবিকভাবে এই প্রশ্ন তোলেন— এ হল সেই কুখ্যাত দৃষ্টান্ত, যেখানে একটি যোগ্যতম ধনুর্ধর পুরুষকে শুধুমাত্র অন্ত্যজ-গৃহে জন্মের কারণে সারাজীবন বঞ্চিত হয়ে থাকতে হল। এই প্রশ্নও আমাকে সত্যি জর্জরিত করে যে, কেমন মানুষ এই দ্রোণাচার্য; গুরু কিংবা আচার্যস্থানীয় ব্যক্তির এ কেমনতর আচরণ, যিনি একটি সুযোগ্য ছাত্রের জীবন চিরতরে ধ্বংস করে দিলেন। আসলে প্রশ্নটা শুধুমাত্র একলব্যকে নিয়ে নয়, তিনি নিমিত্তমাত্র, এক বিশাল জনগোষ্ঠীর প্রতিনিধিমাত্র। ভারতবর্ষের জাতি-বর্ণদীৰ্ণ সমাজের মধ্যে আরও কত মানুষ উচ্চতর বর্ণের সহায়তার অভাবে অথবা প্রতিবন্ধকতায় তাদের প্রতিভা বিকশিত করতে পারল না, একলব্য তাদের প্রতিভূ হয়ে দাঁড়িয়ে আছেন হয়তো। কিন্তু তার চেয়েও বড় সত্য বুঝি এই যে, শুধু নিষাদপুত্র বলে নয়, শুধু হীনজন্ম নয়, একলব্য তাঁর প্রাপ্য থেকে বঞ্চিত হয়েছিলেন অন্যের কারণে, নিজের কারণে নয়। নিজের কারণটা যা ছিল, সেটা তাঁর হীনতার জায়গা নয়, গর্বের জায়গা। কিন্তু সবকিছু সেইভাবে দেখতে হবে বস্তুবিচার করে, হীনজন্মের কারণে যে বঞ্চনা আমাদের পারিপার্শ্বিক সমাজে লাভ হয়, তার থেকে বেশি বাজে ঈর্ষা-অসূয়ার আস্পর্ধা, যখন সেই হীনজন্মা পুরুষ তথাকথিত সার্থকজন্মা পুরুষদের সমকক্ষ হয়ে ওঠেন অথবা তাঁদের চেয়েও বড় হয়ে ওঠেন।
আমি সবচেয়ে অবাক হই— মহাভারতের কবির সুদূর প্রসারিত উদার দৃষ্টি দেখে। একলব্য নিষাদপুত্র, রাজধানীর একান্তে বনের ছায়ায় অস্ত্রচর্চা করেন। অথচ উপযুক্ত ছাত্র হওয়া সত্ত্বেও তিনি উপযুক্ত গুরুর কাছে সঠিকভাবে বিদ্যালাভ করতে পারছেন না অথবা কোনওভাবে যদি তিনি কৃতবিদ্য হয়ে ওঠেন, তবু সমাজ তাঁকে বঞ্চনা করে— এই উদাহরণটি মহাভারতের কবি উপস্থাপিত করলেন মহাভারতের নায়কদের পাশাপাশি রেখে। ঘটনাটা প্রায় অপ্রাসঙ্গিক ছিল, কিন্তু মহাকাব্যের রচনা এবং ঘটনা-ধারার সঙ্গে তাল মিলিয়ে চলতে চলতে সামাজিক অভিশাপগুলি তাঁর নজর এড়ায় না। যাঁরা মক্ষিকা-বৃত্তিতে শুধু স্থূলভাবে প্রাচীন সমাজের দোষ খুঁজে বার করেন, যখন স্থূলস্বভাবেই অশোভন ইঙ্গিত করে বলেন— এই দেখুন, সেকালের গুরুরা কেমন পক্ষপাতদুষ্ট ছিলেন; এই দেখুন, সেকালের সমাজে জন্ম-গোত্রে অকুলীন মানুষদের প্রতি বিষম আচরণ করা হয়েছে, তখন এই সমস্ত স্থূল চিৎকার-পরায়ণ মানুষদের প্রতি আমার বড় মায়া হয়। এঁরা তিন হাজার বছর ধরে চিৎকার করেছেন, তিন হাজার বছর ধরে সদুপদেশ দিয়ে নিজেরা যে আচরণ করেন না অথচ সমাজকে সেই উপদেশ বিতরণ করে এসেছেন, তিন হাজার বছর ধরে নিজেদের শোধন করতে না পেরে শুধু প্রাচীনের দোষ ধরে গেছেন, সেই সব নিকৃষ্ট সমাজধ্বজী মানুষদের প্রতি আমার বক্তব্য এই যে, মহাভারত-রামায়ণের কবিরা কেউ সমাজ-সংস্কারক নেতা নন, কিন্তু তাঁদের শিল্পীজনোচিত বেদনাবোধ এতটাই গভীর এবং সূক্ষ্ম যে, সমাজের প্রান্তবাসী এই অন্ত্যজ জাতিটির প্রতি মহাকুলজন্মাদের আচরণ, ব্যবহার, ঈর্ষা এমনকী ভালবাসাও তাঁরা লিপিবদ্ধ করে দিয়ে গেছেন। এই কাজ যে তাঁরা বড় সচেতনভাবে ভবিষ্যতের ঐতিহাসিকের টিপ্পনীর কাজে লাগবে বলে লিপিবদ্ধ করেছেন, তা কখনওই নয়। বরঞ্চ বলব, বড় বড় মানুষের আদর্শ ব্যবহার এবং জীবন বর্ণনার মধ্যে মধ্যে এই যে নিতান্ত অপ্রাসঙ্গিকভাবে একলব্যের ঘটনাটা সযত্নে নিবেশ করে গেলেন দ্বৈপায়ন ব্যাস, ঠিক এইখানেই মহাকাব্যের কবি যেন সামাজিক ঐতিহাসিকের টিপ্পনীটুকু রেখে যান এবং এই টিপ্পনী জাতিবর্ণের বৈষম্যবোধনের জন্য যতখানি, তার চাইতে অনেক বেশি মানুষের স্বাভাবিক প্রবৃত্তি-নিরূপণের জন্য— যে প্রবৃত্তি এখনও স্বপ্রকাশ বিশ্ববিদ্যালয়ের নবম পত্রের নাব্যতায়, যে প্রবৃত্তি চাকুরিস্থলে স্তুতি-নতি-মধুর অধস্তনের উন্নতি বিধান করে, যে প্রবৃত্তি রাজনৈতিক মূর্খদের গণতান্ত্রিক কৌশলে অভাবিত পদে সুস্থিত করে।
লক্ষ করে দেখুন, জাতি-বর্ণের বৈষম্য-ভাবনা রামায়ণ-মহাভারতে কিছু কম নেই। কিন্তু সেই বৈষম্য তৎকালীন সমাজের অভিশাপ যতখানি, তার চেয়ে বেশি তো আধুনিক সমাজের অভিশাপ— বর্ণ-বৈষম্য তখন একভাবে ছিল, এখন আর একভাবে আছে। অতএব বিষমতায় কোনও তফাত নেই। মানুষ শিক্ষিত হলেই এই বিপদ ঘুচবে। কিন্তু সেই বৈষম্যের নিরিখে যদি বস্তু-বিচার করেন, তা হলে মহাকাব্য-বিচারে ভুল থেকে যাবে। ওই যে আর এক মহাকাব্য রামায়ণের দিকে তাকান— আমাকে এক অতি-সুশিক্ষিত আদিবাসী অধ্যাপক রসিকতা করে বলেছিলেন— আপনাদের সবচেয়ে দুষ্টু লোকটি হলেন আদিকবি বাল্মীকি। সেই যে তিনি ক্রৌঞ্চবিরহে বিরহী হয়ে অভিশাপ দিয়েছিলেন— ওরে নিষাদ! তুই কোনওকালে সামাজিক প্রতিষ্ঠা পাবি না— মা নিষাদ প্রতিষ্ঠাং ত্বমগমঃ শাশ্বতীঃ সমাঃ— ওই অভিশাপেই তো আমরা শবর-ব্যাধ-নিষাদেরা সামাজিক বৈষম্যে ভুগছি চিরকাল, আর আপনারা বামুনেরা রাজত্ব করে যাচ্ছেন। আমি বলেছিলাম— অমন করে আমাদের ক্রৌঞ্চবিরহী কবিকে দুষবেন না। ওঁরা সমস্ত মানুষের বিচিত্র ভাব নিয়ে খেলা করেন, বর্ণ-বৈষম্যের ওপরেই যদি তাঁর এত পক্ষপাত থাকত, তাহলে শৃঙ্গবের-পুরের নিষাদরাজ্যের অধিপতি গুহক চণ্ডালকে মহাকাব্যের নায়ক রামচন্দ্রের পরমসখা বানিয়ে তুলতেন না ক্রৌঞ্চবিরহী কবি। তিনি সচেতনভাবে এই প্রসঙ্গ এড়িয়ে যেতেন। আর এদিকে মহাভারতের মধ্যেও পাণ্ডব-কৌরবদের অস্ত্রশিক্ষার বহুল বর্ণনার মধ্যেও হঠাৎ করে একলব্যের প্রসঙ্গ আসত না, যদি না একলব্যকে দ্রোণাচার্য কিংবা অর্জুনের চেয়েও তাঁর বেশি ভাল লাগত।
অতএব, এ হল— মানুষের ভাব, প্রবৃত্তি এবং আচরণের ওপর সমাজ-সংস্কারক কবির টিপ্পনী— এখানে তাঁর ব্যথা লাগে। লেখা-পড়া-না-জানা মূর্খও এটা জানেন যে, ভারতবর্ষে আর্য জনজাতি সর্বত্র থিকথিক করছে না। এবং আর্যেতর গোষ্ঠীর মধ্যে যাঁরা প্রায় সবচেয়ে পুরাতন, সেই নিষাদরা ভারতবর্ষের প্রায় প্রত্যেক জায়গাতেই ছড়িয়ে ছিলেন। কোথাও বা আর্য জনজাতির চাপে তাঁদের নিজস্ব ভদ্রাসনগুলি খানিকটা প্রান্তিক হয়ে উঠেছিল। যদিও যুদ্ধের প্রয়োজনে এবং প্রশাসনিক প্রয়োজনে এইসব উপজাতীয় জনগোষ্ঠীর সঙ্গে আর্য জনজাতির আদান-প্রদান যথেষ্টই ছিল। রামায়ণে নিষাদ-রাজ্যের ওই অবস্থানটা এখনও বুঝি সার্থকভাবে নির্দেশ করা যায়। সাধু শব্দটা অপভ্রষ্ট হয়েছে অবশ্য— শৃঙ্গবের-পুর, নিষাদ-রাজ্যের রাজধানী এখন মানুষের মৌখিক টানে এবং কালের গতিতে ‘সিঙ্‌গ্রোর’ হয়ে গেছে। পণ্ডিতেরা মনে করেন— এখনকার ইলাহাবাদ থেকে বাইশ মাইল গেলে উত্তর-পশ্চিমে গঙ্গার বাঁ পারে এখনকার ‘সিঙ্‌গ্রোর’ গ্রামটিই নাকি নিষাদাধিপতি গুহকের রাজধানী ‘শৃঙ্গবের-পুর’। পান্থজনের সখার মতো রামায়ণের নায়ক এখানে রাত কাটিয়েছিলেন মিতা গুহকের সঙ্গে। সত্যি কথা বলতে কী, রামায়ণের এই একটা মাত্র জায়গা থেকে নিষাদ-রাজ্যের ঠিকানা নির্দিষ্ট করে ফেললে বেশ বড় ভুল হবে। আসলে নিষাদ-রাজ্য, অথবা বলা উচিত, নিষাদদের বসতি এক জায়গায় ছিল না, ভারতবর্ষের বিভিন্ন স্থানে নিষাদগোষ্ঠীর মানুষেরা, গোষ্ঠীর জন-নায়কেরা ছড়িয়ে-ছিটিয়ে ছিলেন। মহাভারতের ভূগোল ঘাঁটলে দেখা যাবে— যেখানে নিষধ-রাজ্য, দ্বারকার কাছে যে আনৰ্ত-দেশ তারই পাশাপাশি উল্লিখিত হয়েছে নিষাদ-রাজ্য। তার মানে, মহাভারতে উল্লিখিত এই নিষাদ-রাজ্যটি ভারতবর্ষের মোটামুটি পশ্চিমে।
আবার দেখুন, যুধিষ্ঠিরের রাজসূয় যজ্ঞে ভীম যখন ভারতের পূর্ব দেশগুলি জয় করতে গেলেন, তখন বৎসদেশের কাছাকাছি ভর্গ নামের এক উপজাতীয় নেতাকে দমন করার পর নিষাদ-রাজ্যের এক অধিপতিকেও তিনি পরাজিত করেছিলেন— ভর্গানামধিপঞ্চৈব নিষাদাধিপতিং তথা। এই ভর্গদের জায়গাটা বর্তমান চুনার-মির্জাপুরের কাছাকাছি বলে মনে করেন পণ্ডিতেরা। আমাদের কথা হল— তা হলে এখানেও নিষাদ-গোষ্ঠীর রাজ্য ছিল। আবার ওই রাজসূয় যজ্ঞে সহদেব যখন দক্ষিণ-বিজয়ে গিয়েছিলেন, তখন একবার তিনি গোশৃঙ্গ পর্বতের কাছে এক নিষাদ-জনপদকে আক্রমণ করছেন, আর একবার বিখ্যাত দণ্ডক বনের কাছে অন্য এক নিষাদ গোষ্ঠীকে পরাজিত করছেন। অর্থাৎ দক্ষিণ-দেশেও দুই স্থানে নিষাদ-রাজ্যের ঠিকানা আছে। ভারতবর্ষের এইসব জায়গায় নিষাদ জনগোষ্ঠীর অবস্থান দেখে পণ্ডিতেরা মনে করেন— বিন্ধ্য পর্বতমালার বহুতর স্থানেই নিষাদ জনজাতির বসতি তৈরি হয়ে গিয়েছিল। এ-কথা পরে আরও ভাল করে প্রমাণিত হবে।
সবচেয়ে বড় কথা যাঁর সম্মাননায় এই প্রবন্ধের আরম্ভ সেই একলব্যের পিতা হিরণ্যধনু যে বনগ্রামে আধিপত্য করেন সে জায়গাটা তো হস্তিনাপুর, মানে প্রাচীন দিল্লির যথেষ্ট কাছাকাছি। আমরা মহাভারতীয় নিষাদ-রাজ্যের সন্নিবেশগুলি যদি নিবিষ্ট মনে ভৌগোলিক চাতুরীতে বিচার করি, তা হলে দেখব— সেকালের ভারতবর্ষে পূর্ব-পশ্চিম, উত্তর-দক্ষিণ সব দিকেই কোথাও-না-কোথাও নিষাদ-রাজ্যের অবস্থান লক্ষিত হয়েছে। পণ্ডিতেরা পশ্চিম-উত্তর-পূর্ব-দক্ষিণের দিগ্‌বিভাগে যেভাবে নিষাদ-রাজ্যের অবস্থিতি দেখেছেন, তাতে বিন্ধ্য-পর্বতমালার এদিক-ওদিক বহুতর স্থানে নিষাদ-জনগোষ্ঠীর বসতি লক্ষ করেছেন। মহাভারতে খুব সুনির্দিষ্টভাবে নিষাদ-বসতির আরও একটা উল্লেখ আছে— সরস্বতী-নদীর অন্তর্ধান-প্রসঙ্গে।
মনে রাখতে হবে, পঞ্চনদীর দেশ ছেড়ে আর্যগোষ্ঠী ভারতবর্ষে প্রবেশ করার পর প্রথম যেখানে আবাস গড়ে তুলেছিলেন, সে জায়গাটা ছিল সরস্বতী-দৃষদ্বতী নদীর মধ্যবর্তী ভূমি। আর সরস্বতী নদী যে জায়গাটায় অদৃশ্য হয়ে গেছে— যে জায়গাটাকে ‘অদর্শন’ বা ‘বিনশন’ বলা হয়, যে জায়গাটা নাকি কুরুক্ষেত্রের কাছাকাছি কোনও মরু-অঞ্চল। এই ‘বিনশন’-এর পরেই নিষাদ-রাষ্ট্রের দ্বার— এতদ্‌ বিনশনং নাম সরস্বত্যা বিশাম্পতে। দ্বারং নিষাদরাষ্ট্রস্য…। মহাভারত বলেছে— এই মরু-অঞ্চলের যে জায়গাটায় দেবনদী সরস্বতী অদৃশ্য বা অদর্শন হয়ে গেলেন, সেই অদর্শনের একটা হেতু আছে। তিনি ভাবলেন— আর নয়, এই পর্যন্তই। এর পরেও যদি আমি প্রবাহিনী হয়ে সমুদ্রের অভিমুখে যাত্রা করি, তা হলে নিষাদেরা আমাকে দেখতে পাবে। কারণ তার পরেই নিষাদ-রাষ্ট্র। অতএব নিষাদ-রাজ্যের সংস্পর্শ এড়ানোর জন্যই সরস্বতী পৃথিবীর বিবরে প্রবেশ করলেন, আর তাঁকে দেখা গেল না— দ্বারং নিষাদরাষ্ট্রস্য যেষাং দোষাৎ সরস্বতী। প্রবিষ্টা পৃথিবীং বীর মা নিষাদা হি মাং বিদুঃ।
এই হল মহাকাব্যের বর্ণনা-কৌশল। আর্যগোষ্ঠীর প্রাণারাম নদীমাতা যেভাবে যেখান থেকে প্রবাহিনী হয়ে এসেছিলেন, তাতে আর তাঁর দম ছিল না এগোবার। ফলে আপন বিলুপ্তির দোষ চাপিয়ে দিলেন নিষাদ-জনগোষ্ঠীর ঘাড়ে। আসল কথা বেশ বুঝি— সরস্বতীর জল-ধোয়া অঞ্চলে যুদ্ধপ্রিয় আর্যরা এসে বসতি তৈরি করায় সেখানকার প্রাচীন অধিবাসী নিষাদদের আরও দূরে পশ্চিমে সরে যেতে হয়েছিল। কিন্তু যেখানে তাঁরা দূরে এসে বসতি স্থাপন করেছিলেন, সেখানে তাঁদের শক্তি কম ছিল না, ফলে আর্যরাও ওই নিষাদ-রাষ্ট্রের দুয়োর পেরনোর সাহস করেননি আর সরস্বতী নদীও ‘অকর্মণ্য দাম্ভিকের অক্ষম ঈর্ষায়’ নিরর্থক অভিমানে অদৃশ্যা হয়ে গেলেন চিরতরে, অভিমানে বলে গেলেন— নিষাদেরা যাতে আমায় জানতে-বুঝতে না পারে, তাই আমি প্রবেশ করলুম পৃথিবীর বিবরে।
এই যে সরস্বতীর অদর্শন-তীর্থে আমরা আর্য-জনপদের পাশাপাশি নিষাদরাষ্ট্রের অবস্থিতি দেখালাম, এই ঘটনা থেকে আমরা প্রমাণ করতে চাই যে, ভারতবর্যের নিষাদ জনগণেরা আর্যদের সমবয়সি তো বটেই— বলা উচিত তাঁদের চেয়েও অনেক প্রাচীন অধিবাসী। যুদ্ধপ্রিয় আর্যরা তাঁদের অনেককেই স্বভূমি থেকে উৎখাত করেছেন বটে, তবে তাঁরাও চিরতরে উবে যাননি; নিষাদরাও ভালই যুদ্ধ জানতেন, অতএব খানিক দূরে তাঁরাও আপন সংস্কৃতির স্বাভিমান নিয়ে নিজেদের বসত গড়ে তুলেছেন আর্যদের পাশাপাশি। এতে শত্রুতা যতই থাকুক পরস্পর, এঁদের মধ্যে মেলামেশা অনেক বেড়েছে এবং ঘৃণা কমেছে তার চেয়ে অনেক বেশি। কথাটা প্রমাণ করার জন্য মহাভারত-রামায়ণের চেয়েও প্রাচীন গ্রন্থের অবতারণা করব আমরা।
প্রশ্ন উঠবে— এত ভণিতা কেন? কথা ছিল একলব্যকে নিয়ে একটি নাতিদীর্ঘ প্রবন্ধ লিখব। সেখানে ভূগোল, ইতিহাস, সমাজতত্ত্বের ভণিতা আরম্ভ করলে মূল প্রবন্ধটাই হারিয়ে যাবে। উত্তরে বলি— একটি মানুষ, তাও আবার তথাকথিতভাবে সামাজিক অন্যায়ে বঞ্চিত মানুষ, তাঁর কথা পূর্ণভাবে জানতে হলে শুধু তাঁর তৎকালীন পরিপার্শ্বের জ্ঞান থাকলেই চলে না। মহাভারতের কালের বঞ্চিত মানুষের তাত্ত্বিক পরিপার্শ্ব সৃষ্টি হয়েছে তাঁর অনেক পূর্বকাল থেকে। সেখান থেকেই বোঝা যাবে যে, তাঁর প্রতি বঞ্চনার পিছনে সামাজিক পরম্পরা কতটা এবং সেখানে ভূগোল ইতিহাসও ভাল করেই জড়িয়ে যায়।
এই যে একলব্য নিষাদ, তাঁর পিতা হিরণ্যধনু নিষাদগোষ্ঠীর রাজা, এটা তো পরম অবহেলিত শূদ্র জনগোষ্ঠীর চাইতে অনেক বেশি সম্মানের কথা। বিভিন্ন স্থানে ‘নিষাদ-রাষ্ট্র’ বলে বারবার উল্লেখ পাচ্ছি মহাভারতে, রামায়ণে এবং আরও বহু প্রাচীন গ্রন্থে। সবচেয়ে আশ্চর্য হল, বেদ এবং ব্রাহ্মণগ্রন্থগুলিতেই যেহেতু ব্রাহ্মণ্যতন্ত্রের প্রধান প্রতিষ্ঠা, সেখানে তৈত্তিরীয় সংহিতা, কাঠক সংহিতা, মৈত্ৰায়ণী সংহিতা অথবা বাজসনেয়ী সংহিতার মতো প্রাচীন সংহিতা-গ্রন্থে নিষাদদের গোষ্ঠী-নাম বারবার উল্লিখিত হয়েছে। আপনারা শূদ্রগোষ্ঠী বা শূদ্ররাষ্ট্রের কথা পাবেন না, কিন্তু নিষাদ-রাষ্ট্রের কথা পাবেন মহাভারত-রামায়ণে। পাশ্চাত্য সুধীজনেরা এই তথ্য বিশ্লেষণ করে বলেছেন— নিষাদ জনগোষ্ঠীকে ঠিক কোনও বিশেষ উপজাতি বলা যায় না; এঁরা হলেন সেই অনার্য-গোষ্ঠীর অন্যতম অংশ যাঁরা আর্য জনগোষ্ঠীর আধিপত্য পুরোপুরি মেনে নেননি কখনও। বরঞ্চ বলব— আর্য জনগোষ্ঠীর দিক থেকে এইরকম একটা সম্মতিসূচক প্রশ্রয়ও ছিল নিষাদগোষ্ঠীর প্রতি যে,— আচ্ছা! তোমরাও থাকো এখানে, আমরাও থাকি। তোমরা বাঁয়ে থাকো, আমরা দক্ষিণে থাকি— এইরকম। হ্বেবার-সাহেব বলেছিলেন— নিষাদেরা হলেন ভারতবর্ষের এককালের স্থায়ী বাসিন্দা, যাঁরা ঠিক সভ্য মানুষ নন— ওঁদের ভাষায়— ‘Settled aborigines’, আসলে, ‘নিষাদ’ শব্দটা নি-পূর্বক সদ্ ধাতু থেকে নিষ্পন্ন হওয়ায় হ্বেবার-সাহেব ভেবেছেন— সদ্‌ ধাতুর অর্থ যেহেতু থাকা, বসতি করা অথবা বসে থাকা, অতএব এর সঙ্গে ‘নি’ উপসর্গটা লাগালে মানে হবে আর্যগোষ্ঠীর পূর্বে অবস্থিত তথাকথিত অসভ্য জনগোষ্ঠী— Settled aborigines.
আমরা ঠিক এইভাবেই ‘নিষাদ’ শব্দের নিষ্পত্তি মেনে নিতে রাজি নই। এমনকী বাজসনেয়ী সংহিতায় উল্লিখিত নিষাদ শব্দের অর্থ করতে গিয়ে প্রাচীন টীকাকার মহীধর যে, নিষাদদের ‘ভিল্ল’ বা ‘ভিল’ বলে চিহ্নিত করেছেন, সেটাও আমরা ঠিক মানতে রাজি নই। কেন না, আর্যগোষ্ঠীর শাসনতন্ত্রের বাইরে এই উপজাতীয় গোষ্ঠীকে মহীধর জানতেন বলেই যে নিষাদরা ঠিক ‘ভিল’ উপজাতির গোষ্ঠীর মানুষ, তা আমরা মানতে পারি না। বরঞ্চ উপসর্গ-ধাতু-প্রত্যয়ের নিষ্পত্তিতে হ্বেবার-সাহেব যেটা বলেছেন, সেটা আরও একটু সদর্থকভাবে আমরা ব্যাখ্যা করতে পারি প্রাচীন পৌরাণিকদের টিপ্পনী থেকে। অন্তত তাতে বোঝাতে পারব যে, নিষাদরা ভারতবর্ষে কতটা পুরাতন জনজাতি। তবে সে-কথায় আমরা পরে আসব।
প্রায় সব পুরাণেই এই কাহিনি আছে যে, পৃথিবীর প্রথম রাজা ছিলেন বেণ। বেণের পিতা বিখ্যাত ধ্রুব-রাজার কিছু পরবর্তী প্রজন্মের মানুষ। তাঁর নাম অঙ্গ। তাঁর সঙ্গে বিয়ে হয় মৃত্যুর অধিপতি যমের মেয়ে সুনীথার। তাঁরই গর্ভে বেণের জন্ম। ঋষিরা তাঁকে প্রথম রাজা হিসেবে অভিষিক্ত করেন। কিন্তু বেণের স্বভাব ভাল ছিল না এবং স্বভাবতই তিনি অত্যাচারী পুরুষ ছিলেন। রাজা হবার পরেই তিনি আদেশ দেন— এ-রাজ্যে অন্য কারও পূজা-অর্চনা চলবে না। ভগবান-টগবান কেউ নেই, আমিই ভগবান। রাজার শরীরে সমস্ত দেবতার বাস। কাজেই শ্রদ্ধা করতে হলে আমাকেই করো, আমার আদেশই ভগবানের প্রত্যাদেশ। এমন একটা রাজার স্বেচ্ছাচার সেকালের সবচেয়ে শিক্ষিত সম্প্রদায়— ঋষিরা মেনে নিলেন না, তাঁদের অভিশাপ-নিন্দা এবং আঘাতে বেণ নিহত হলেন। পরে রাজপরম্পরা চলমান রাখার জন্য ঋষিরা নিঃসন্তান রাজার ঊরু মন্থন করা আরম্ভ করলেন। বেণের মথ্যমান ঊরু থেকে খর্বমুখ এবং হ্রস্বকায় পুরুষ জন্মাল এবং সে উঠে দাঁড়িয়ে ঋষিদের বলল— আমি কী করব? ঋষিরা বললেন ‘নিষীদ’, মানে বসে থাকো। বিষ্ণুপুরাণ জানিয়েছে যে, অত্যাচারী অধার্মিক বেণের পাপের অংশ নিয়ে এই মানুষটি জন্মেছিল এবং ঋষিরা তাঁকে বসে থাকতে বলেছিলেন বলেই ‘নিষীদ’ থেকে নিষাদ কথাটি এসেছে— নিষীদেতি তমুচুস্তে নিষাদ স্তেন সোহভবৎ। বিষ্ণুপুরাণ আরও জানিয়েছে— তার পর থেকেই নিষাদেরা বিন্ধ্যপর্বতের শৈলভূমিতে থাকতে আরম্ভ করে এবং নিষাদদের মাধ্যমে বেণের পাপ নষ্ট হয়ে গিয়েছিল বলেই বেণের পাপাংশে তাদের জন্ম বটে, কিন্তু তারা বেণ-পাপ-বিনালন নামে খ্যাত। এরপরেই বেণের দক্ষিণ বাহু মন্থন করার ফলে পৃথুর জন্ম হল, যার নামে এই পৃথিবী, পৃথ্বী অথবা প্রথম সভ্যতা। তার মানে নিষাদ জনগোষ্ঠী আমাদের সভ্যতার সমবয়সী। বেণের কাহিনি দিয়ে নিষাদদের পুরাতনত্ব বোঝানোর সঙ্গে সঙ্গে এটাও বলতে হবে যে দ্রোণাচার্য যেমন একলব্যকে বসিয়ে দিলেন, পৃথুর হস্তমর্দী ব্রাহ্মণরাও নিষাদদের বসিয়েই দিয়েছিলেন।
মহাভারতে প্রথম যেভাবে একলব্যের পরিচয় দেওয়া হচ্ছে, সেটা কিন্তু শিক্ষার আসর। মহামতি দ্রোণাচার্য কৌরব-পাণ্ডবদের অস্ত্রগুরু নির্বাচিত হয়েছেন। তিনি সকলকে অস্ত্রশিক্ষা দিচ্ছেন শত্রু-মিত্র-নির্বিশেষে। অস্ত্রশিক্ষায় তাঁর সুনাম এত যে, নানা দিক্‌-দেশ-রাজ্য থেকে রাজা-রাজপুত্রেরা এসে তাঁর কাছ থেকে অস্ত্রশিক্ষা গ্রহণ করে— রাজানঃ রাজপুত্রাশ্চ সমাজগ্মুঃ সহস্রশঃ। রাজা এবং রাজপুত্রেরা যখন দ্রোণের কাছে আসছেন, তখন রাজপুত্র হলেই তাঁর ছাত্র হওয়া যাবে— প্রধানত এই ভরসাতেই নিষাদগোষ্ঠীর রাজা হিরণ্যধনুর পুত্র একলব্য— ততো নিষাদরাজস্য হিরণ্যধনুষঃ সুতঃ— দ্রোণের কাছে উপস্থিত হলেন অস্ত্রশিক্ষা লাভের জন্য।
খুব যে জাতিবিদ্বেষ, তা নয়, তবু দ্রোণ তাঁকে নিজের বিদ্যাস্থানে গ্রহণ করলেন না— নিষাদ-গোষ্ঠীর ছেলে বলেই— ন স তং প্রতিজগ্রাহ নৈষাদিরিতি চিন্তয়ন্‌। আবারও বলি— খুব যে জাতি-বর্ণবিদ্বেষ, তা নয়। কিন্তু নিষাদরাজের ছেলে একেবারেই এক পৃথক জনগোষ্ঠীর মানুষ, তাঁর আচার-ব্যবহার, শুচিবোধ-সদাচার— সবটাই আর্য-জনজাতি থেকে আলাদা। তার সঙ্গে মিলে-মিশে বড় হয়ে ওঠাটা হস্তিনাপুরের রাজপুত্রদের পক্ষে খুব স্বাস্থ্যকর হবে কিনা, সে-বিষয়ে দ্রোণাচার্যের সবিশেষ চিন্তা ছিল— নৈষাদিরিতি চিন্তয়ন্‌। মহাভারতের কবি দ্রোণের শিক্ষানীতির বিষয় স্পষ্ট করে দিয়ে লিখেছেন— নিষাদগোষ্ঠীর ছেলে রাজপুত্রদের সঙ্গে একত্রে ওঠা-বসা করবে, একত্রে শিক্ষা গ্রহণ করবে— এটা ঠিক হবে না ভেবেই দ্রোণাচার্য তাঁকে শিষ্যত্বে গ্রহণ করলেন না— শিষ্যং ধনুষি ধর্মজ্ঞঃ তেষামেব অন্ববেক্ষয়া।
দ্রোণাচার্যকে দোষ দেব কী, তিনি তো রীতিমতো আধুনিক শিক্ষা-পদ্ধতি মেনেই চলছেন। আমি এটা বুঝি যে, আধুনিক শিক্ষানীতি জাতি-বর্ণ-বিভেদের কথা বলে না এবং আমি বলব— দ্রোণাচার্যও সেই বিভেদ করেননি। কিন্তু যে বিভেদ তিনি করেছেন, আমি আধুনিক শিক্ষানীতিতে সে-কথা পড়েছি। বেশ কিছু বছর আগে এজুকেশন-এর জব্বর-জব্বর বইতে দেখেছি— ক্লাসে ভর্তির ক্ষেত্রে কতগুলি নীতি-নিয়ম মেনে চলেন শিক্ষাবিদেরা। যেমন একই ক্লাসে ছোট ছোট ছেলেদের সঙ্গে একটি বয়োজ্যেষ্ঠ অধিক-বয়সি ছেলেকে একত্রে পড়তে দেওয়া মোটেই কাজের কথা নয়। অথবা অষ্টম/সপ্তম শ্রেণিতে পড়া মেয়েদের মধ্যে একটি নতুন বউ এসে ভর্তি হল অলব্ধ বিদ্যা শেষ করবে বলে। তারপর তার স্বামী-সোহাগের গল্পের চোটে অন্যান্য বালিকাকুলের লব্ধ-বিদ্যা বিস্মৃত হয়ে উঠবে বলে এই ধরনের বিষমতা শিক্ষাবিদেরা পারতপক্ষে এড়িয়ে চলেন। একইভাবে মানসিক বিকারগ্রস্ত এবং প্রতিবন্ধী ছাত্রদের সাধারণের সঙ্গে একত্র পড়ার ব্যবস্থাতেও সমস্যা হয়। সাধারণের সুস্থ অত্যাচারেও মানসিক বিকার আরও বাড়ে, সাধারণ প্রতিবন্ধী শেষে মানসিক প্রতিবন্ধী হয়ে ওঠে।
শিক্ষাবিদেরা এই ধরনের বিষম ক্ষেত্রগুলিকে কড়া নীতি-নিয়ম হিসেবে দেখেন না, কিন্তু একটা ঔচিত্য-বিচার-চর্চা এখানে কাজ করে এবং সেটা হয়তো অধিকাংশ এবং একক— উভয়পক্ষেরই মানসিক স্বাস্থ্যের কথা মাথায় রেখে। দ্রোণাচার্য হস্তিনাপুরের রাজবাড়িতে অস্ত্রশিক্ষার গুরু নিযুক্ত হয়েছেন, যতই তাঁর গুরুর স্বাধীনতা থাক, তবু তিনি রাজবাড়ির অর্থপুষ্ট শিক্ষক। দ্বিতীয়ত নিষাদ একলব্য যতই রাজপুত্র হোন, তিনি নিষাদ-জাতিভুক্ত। ছাত্র হিসেবে তিনি ভাল করলেও ক্ষত্রিয় রাজকুমারদের ঈর্ষা-অসুয়া এবং অপছন্দের কারণ হবেন, আবার খারাপ করলে নিন্দা, তিরস্কার এবং অযথা কটূক্তির বিষয় হয়ে উঠবেন। আমাদের ধারণা, নিষাদ একলব্যকে ছাত্র হিসেবে গ্রহণ করতে দ্রোণাচার্যের নিজের যে কোনও আপত্তি ছিল তা নয়, কিন্তু ওই যে মহাভারতের কবি কারণটা বলেছেন— তেষামেব অন্ববেক্ষয়া— অর্থাৎ রাজপুত্রেরা নিষাদ একলব্যের বিষম সাহচর্যে কীভাবে প্রতিক্রিয় হয়ে উঠবেন, সে-কথা ভেবেই দ্রোণাচার্য তাঁকে শিষ্যত্বে গ্রহণ করলেন না। আরও স্পষ্টভাবে বললে এইটাই বলা ভাল যে, দ্রোণাচার্য যাঁদের কাছে চাকরি নিয়েছেন, সেই রাজপুত্রদের স্বার্থ এবং মানসিকতা মাথায় রেখেই (অন্ববেক্ষণ=অনু+অবেক্ষণ) দ্রোণ একলব্যকে শিষ্যত্বে গ্রহণ করলেন না— ন স তং প্রতিজগ্রাহ… তেষামেব অন্ববেক্ষয়া। নইলে শুধুই জাতি-বর্ণ-বিদ্বেষে দ্রোণ তাঁকে গ্রহণ করলেন না, তা নয়। জাতির ব্যাপারে যদি অত সচেতনতা থাকত তা হলে যজ্ঞকর্মের হরিঃ-পুরোডাশ-স্রুক্‌-স্রুব ছেড়ে তিনি ক্ষত্রিয়ের বৃত্তি গ্রহণ করতেন না। ব্রাহ্মণের যজন-যাজন, অধ্যয়ন-অধ্যাপনা ছেড়ে যিনি ধনুক-বাণ ধরেছেন মহাভারতের কালে, তিনি আর অত জাতের বিচার করবেন কোন মুখে, কোন মানসিকতায়!
সবচেয়ে বড় কথা, জাতি-বর্ণের প্রশ্ন এখানে খুব একটা ওঠার কথাও নয়। দ্রোণাচার্য তো বেদমন্ত্র শেখাচ্ছিলেন না, অপিষ্ঠোম যজ্ঞের নিয়মও শেখাচ্ছিলেন না। তিনি অস্ত্রশিক্ষা দেন এবং সেকালের দিনে শূদ্রবর্ণের বহুতর মানুষই রাজার সৈন্যবাহিনীতে থাকতেন। সেদিক দিয়েও নিষাদ একলব্যের কোনও অসুবিধে হবার কথা নয়। কেন না বেদের আমল থেকেই নিষাদ-গোষ্ঠীর একটা নিজস্ব ‘আইডেনটিটি’ ছিল এবং তা শূদ্রবর্ণের চেয়ে অনেক স্পষ্টতর ‘আইডেনটিটি’, যেটা আর্যভাষাভাষী জনগোষ্ঠীর কাছে মোটেই হেলার বস্তু ছিল না, বস্তুত হেলা করাটা অত সহজই ছিল না।
আমরা অবশ্য এত তড়িৎ-গতিতে সিদ্ধান্ত করতে রাজি নই। আমরা মনে করি— আর্যদের পূর্বস্থিত জনগোষ্ঠী হলেও নিষাদেরা তত অসভ্য ছিলেন না, আর্যরা তাঁদের অসভ্য মনে করতেন আপন কৃষ্টির গরিমায়, কিন্তু সেটা অন্য কথা। আমরা মনে করি— নিষাদ জনজাতির মানুষেরা নিজের ভাষা বলতেন এবং তাঁদের নিজস্ব কৃষ্টি ছিল এবং তাঁরা যুদ্ধবিদ্যাটা তাঁদের প্রতিস্থাপক তথা সহস্থিত আর্যজনগোষ্ঠীর চেয়ে কম জানতেন না— যে কারণে কুরুক্ষেত্রের যুদ্ধে পাণ্ডব-কৌরব দুই পক্ষেই প্রচুর নিষাদ-যোদ্ধা ছিল। সবচেয়ে বড় কথা, যুদ্ধ-বিদ্যায় এই আধিপত্য ছিল বলেই বহুলভাবে নিষাদ-রাষ্ট্রের কথা আমরা ইতস্তত শুনি এবং এই আধিপত্যের জন্যই আগ্রাসনের চেয়ে নিষাদদের সঙ্গে মানিয়ে চলাটাই আর্যনীতি ছিল বলে মনে হয়। আমাদের এই মনে হওয়াটা খুব কল্পিত ব্যাপার নয়। তার প্রমাণ ছড়িয়ে আছে বেদ-বেদাঙ্গে, পুরাণে-মহাভারতে।
এই যে একলব্য নৈষাদিকে দেখলাম, দ্রোণ তাঁকে শিষ্যত্বে গ্রহণ করলেন না, কিন্তু তাই বলে একলব্য সেই একবারের পরে দ্বিতীয়বার কিন্তু অনুরোধ করেননি দ্রোণাচার্যকে। গুরুস্থান বলে দ্রোণকে তিনি পায়ে মাথা ঠেকিয়ে প্রণাম করেছেন সদাচার-সম্মতভাবে— স তু দ্রোণস্য শিরসা পাদৌ গৃহ্য পরন্তপ— এবং সঙ্গে সঙ্গে ফিরে গেছেন আপন অরণ্যকুটিরে, যেখানে তাঁর আপন স্থান, যেখানে তাঁকে কেউ বিরক্ত করবে না। অরণ্যের এই নির্জন সুন্দর ভূমি তাঁর পিতৃরাজ্যের একান্ত কোনও স্বাধিকৃত স্থান কিনা, মহাভারতের কবি তা বলেননি স্পষ্টত, কিন্তু নিষাদ-অধিপতি হিরণ্যধনুর পুত্র যেখানে এসে পৌঁছলেন সেটা হস্তিনাপুর থেকে খুব দূরে নয়, সে তাঁর নিজের জায়গা, নিজ প্রিয় মর্যাদার স্থান।
নিষাদ-গোষ্ঠীর মর্যাদা আর্যনিবাসে কিছু ছিলই। নিতান্ত আর্যসম্মত যে চতুর্বর্ণবিভাগ অতিপ্রাচীনকালে চালু হয়েছিল, সেখানে একসময় নিষাদ-গোষ্ঠীকে অন্তর্ভুক্ত করতে হয়েছে পৃথক মর্যাদায়। বেদ এবং ব্রাহ্মণ গ্রন্থগুলির মধ্যে ‘পঞ্চজন’ বলে একটি বিখ্যাত শব্দ পাওয়া যাবে। শব্দটা প্রায় সময়েই বহুবচনে ‘পঞ্চ জনাঃ’ বা ‘জনেষু পঞ্চষু’ এইরকম মন্ত্রবর্ণে পঠিত হয়। এই শব্দের অর্থ করার সময় নানা মুনি নানা মত প্রকাশ করলেও ভারতবর্ষের সবচেয়ে প্রাচীন আভিধানিক যাস্ক তাঁর ‘নিরুক্ত’ গ্রন্থে নিজের চেয়েও অনেক প্রাচীন এক আচার্য-সম্প্রদায়ের উল্লেখ করে বলছেন— ‘পঞ্চজন’ মানে অনেকে বলেন— এই পাঁচ জন হলেন গিয়ে গন্ধর্বরা, আমাদের পিতৃগণ, দেবতা, অসুর এবং রাক্ষস। কিন্তু আমার পূর্ব আভিধানিক উপমন্যুর সম্প্রদায় বলেছেন— পঞ্চজন হল আসলে ব্রাহ্মণ-ক্ষত্রিয় ইত্যাদি চতুবর্ণ এবং পঞ্চম বর্ণ হলেন নিষাদেরা— চত্বারো বর্ণা নিষাদ-পঞ্চম ইতি ঔপমন্যবঃ।
জেনে রাখুন, নিরুক্তের লেখক যাস্ক খ্রিস্টপূর্ব চতুর্থ শতকের জাতক পাণিনির চেয়ে বেশ খানিক প্রাচীন। তিনি আবার প্রাচীনতর উপমন্যু আচার্যের নাম করে যা বললেন, তাতে বোঝা যায়— আর্যরা বহুকাল ধরেই অথবা বহুকাল আগেই নিষাদ জনজাতিকে নিজেদের বর্ণ-বৃত্তের মধ্যে টেনে এনেছিলেন। না এনে বোধহয় উপায়ও ছিল না। এঁদের অস্ত্ৰক্ষমতা, শারীরিক পটুত্ব এবং সংখ্যাবাহুল্যের নিরিখে এঁদের না মেনে উপায় ছিল না বলেই আর্যজনজাতিকে এঁদের মানিয়ে নিয়েই চলতে হত। কৌষিতকী বা লাট্যায়ন ব্রাহ্মণের মতো প্রাচীন গ্রন্থে দেখবেন— বিশ্বজিৎ যজ্ঞ করার প্রক্রিয়ার মধ্যে রাজাকে কোনও-না-কোনও সময় একজন নিষাদের গৃহে বসতি করতে হত— নৈষাদে বসেদ্‌ এতদ্‌বা অবরার্ধ্যম্ অন্নাদ্যম্‌। বৈশ্য, ক্ষত্রিয়, ব্রাহ্মণদের মতো উচ্চ বর্ণের সঙ্গে নিষাদদের নাম, অথচ শূদ্রদের নাম নেই— তাতে বুঝি বিভিন্ন জন-গোষ্ঠীর মধ্য থেকে শক্তি বা বল সঞ্চয়ের এই প্রক্রিয়া যদি বিশ্বজিৎ যজ্ঞের অঙ্গ হয় এবং সেখানে যদি নিষাদ-জনজাতির গৃহে বাস করাটা যজ্ঞের অন্যতম উপাচার হয়, তবে পাশ্চাত্য পণ্ডিতের এই কথা মানতেই হবে যে, নিষাদ হল সেই শব্দ, যা নাকি— the general term for the non-Aryan tribes who were not under Aryan control, as the Sudras were… for the Nisadas who would permit an Aryan to reside temporarily amongst them must have been partially amenable to Aryan influences.
সত্যি বলতে কী, amenable এঁরাও বটে, ওঁরাও বটে। দুই পক্ষের মধ্যেই দুই পক্ষের পারস্পরিক প্রভাব এবং মেশামেশি বেশ প্রকট ছিল। নইলে একলব্যের নাম বা তাঁর বাবা হিরণ্যধনুর নাম শুনলে কেউ কি বুঝবেন যে, এটা কোনও আর্যজনোচিত সংস্কৃত নাম নয়। তবু যে দ্রোণাচার্য একলব্যের শিষ্যত্ব পরিহার করলেন, তাঁর সবচেয়ে বড় কারণ বোধহয় নিষাদ-জনজাতির স্বাভাবিক অস্ত্রনিপুণতার কথা স্মরণ করে, কেন না গুরুদত্ত শিক্ষায় সে নিপুণতা এমন স্তরে পৌঁছতে পারে, যাতে রাজপুত্রদের অসুবিধে হতে পারে। আর দ্বিতীয়ত যত মেলামেশাই থাকুক, কৃষ্টি, ঘরানা এবং আচারভেদ এমনই এক বাহ্য এবং পৃথক জটিলতা তৈরি করে যে, একলব্যকে শিষ্য হিসেবে নিলে দ্রোণ এবং দ্ৰোণশিষ্যেরা অদ্ভুত কোনও ভেদ-ভাবনায় আবিষ্ট হতেন বেশি, তাতে অস্ত্রশিক্ষার চেয়ে কূট-কচালি বেশি হত। কেন না আমি তো দেখেছি— কোনও উপজাতি ব্যাঙ খায়, কি সাপ খায়— এই নিয়েই তথাকথিত সভ্যদের কত আলোচনা, কত আলাপ ব্যয়িত হয়, সেখানে একলব্য যদি দুটো সাপ খেয়ে কাপড়ে হাত মুছেই ব্রহ্মাস্ত্রের মতো শুদ্ধ অস্ত্রে হাত দিতেন, তা হলে আর্য রাজপুত্রদের দিক থেকে এইটুকু আক্ষেপণ অস্বাভাবিক নয়— আরে নিষাদ তো! আর কত হবে। আমাদের ঘরের নিয়ম— আহারশুদ্ধিতে সত্ত্বশুদ্ধি।
আচার-বর্ণ বিচার করতে গিয়ে একটু সরে এসেছি বটে, কিন্তু একলব্যের সসম্মান প্রত্যাহার আমরা পূর্বেই দেখেছি। দ্রোণের প্রতি কোনও প্রশ্নোচ্চারণ না করে প্রণামান্তে একলব্য চলে এসেছেন তাঁর অরণ্য-কুটিরে। দ্রোণকে তিনি অনেক কাল ধরে দেখেছেন এবং লক্ষ করেছেন নিশ্চয়। নিপুণভাবে খেয়াল করেছেন তাঁর শিক্ষাদানের পদ্ধতি। আর ঠিক সেই কারণেই দ্রোণ ছাড়া আর কাউকে তিনি গুরুর আসনে বসাতে পারেন না, দ্রোণ অস্বীকার করলেও তা পারেন না একলব্য। অতএব মনে মনে দ্রোণাচার্যকে গুরু হিসেবে বরণ করেই তাঁর এক মৃন্ময় মূর্তি গড়লেন একলব্য— অরণ্যমনুসম্প্রাপ্য কৃত্বা দ্রোণং মহীময়ম্‌। ভারতীয় দর্শনে গুরুর সঙ্গে ইষ্টদেবতার স্বরূপগত ভেদ নেই কোনও। গুরুর কাছে দীক্ষিত হওয়া মানে চরম এক আত্মসমর্পণ, যেখানে নিজের লজ্জা-ভয়, মান-অপমান, সুখ-দুখ-ভাবনা সব বিলীন হয়ে যায়। দ্রোণ একলব্যকে শিষ্যত্বে গ্রহণ করলেন না বটে, কিন্তু শিষ্য হবার যে পরোক্ষ পদ্ধতি— মান-অপমান-অভিমান বিসর্জন দিয়ে গুরুর কাছে আত্মনিবেদন করা— একলব্য তাই করলেন। গুরুর মৃন্ময় মূর্তি তৈরি করে মনে মনে বললেন— আপনিই আমার অস্ত্রশিক্ষার আচার্য, আমি যা শিখছি, আপনার কাছেই শিখছি। মৃন্ময়ী মূর্তির মধ্যে দ্রোণের আচার্যস্বরূপ প্রতিষ্ঠা করে— তস্মিন্‌ আচার্যবৃত্তিঞ্চ পরমামাস্থিতস্তদা— একলব্য ধনুক-বাণের অভ্যাস আরম্ভ করলেন। শিক্ষার জন্য জীবনের অন্য সমস্ত আকাঙক্ষাকে যেহেতু নিগৃহীত করতে হয়, কোনও বিষয়ে চরম নৈপুণ্য লাভ করার জন্য যে একাগ্রতা লাগে, সেই ইন্দ্রিয় সংযম, ত্যাগ এবং একাগ্রতাই যে শেষ পর্যন্ত একজন শিক্ষার্থীর চরম উত্তরণ ঘটায়, সেই সব বিশেষণগুলিই নিষাদ একলব্যের জন্য চিহ্নিত করেছেন দ্বৈপায়ন ব্যাস— ইষ্বস্ত্রে যোগমাতস্থে পরং নিয়মমাস্থিতঃ।
মহাভারতের কবি পাণ্ডব-কৌরবের মাধ্যম গ্রহণ করে আর্য-জনজাতির ইতিহাস লিখতে বসেছেন, অথচ সেই পরিমণ্ডলের মধ্যে অন্যান্য অধম জনজাতির সক্ষমতার ইতিহাসকে তিনি কবিজনোচিত বেদনায় অগ্রাহ্য করে রাখেননি। তিন-চারটি মাত্র অসাধারণ শব্দ প্রয়োগ করে তিনি বুঝিয়ে দিয়েছেন যে, মানুষ যদি শিক্ষা লাভ করতে চায়, তবে তিনটি মাত্র বস্তুর অপেক্ষা আছে। এক হল আদর্শ ঠিক করা— আমি কী হতে চাই, কতটা চাই সেটা বোঝা। একলব্য দ্রোণাচার্যকে আদর্শ মেনেছেন, অর্থাৎ তিনি দ্রোণাচার্যের মতো অস্ত্রবিদ হতে চান, গুরু তাঁকে শিষ্যত্বে বরণ করুন বা না করুন, এটাই একলব্যের প্রাপ্য স্থান, ‘টারগেট’। এই আদর্শ বা চরম স্থান লাভ করার জন্য, ‘অ্যাচিভ’ করার জন্য প্রথম যেটা একতম উপায়, সেটা হল শ্রদ্ধা। একলব্য তাঁর শ্রদ্ধাটাকে রূপ দিয়েছেন দ্রোণের মূর্তি গড়ে— পরয়া শ্ৰদ্ধয়োপেতঃ। দ্বিতীয় প্রয়োজন— নিয়ম। এটা কোনও ব্যবচ্ছিন্ন প্রক্রিয়া নয়, এটা সময়ের যথাশক্তি ব্যবহার, মনের মধ্যে নিরবচ্ছিন্ন অনুধ্যানে সময়ের সার্থক ব্যবহারই নিয়ম হয়ে ওঠে। তৃতীয় হচ্ছে একাগ্রতা— যাকে মহাকবি বলেছেন ‘যোগ’— এখানে অন্তত সেটা প্রাণায়াম-রেচক-কুম্ভক নয়, নির্দিষ্ট বিষয়ের ওপর একাগ্রতা— যে একাগ্রতায় ভবিষ্যতে অর্জুন পাখির চোখ ছাড়া আর কিছু দেখতে পাবেন না, সেই একাগ্রতায় একলব্য ধনুঃশরের সাধন আরম্ভ করলেন— শ্ৰদ্ধয়া পরয়োপেতঃ যোগেন পরমেণ চ। অরণ্যের নির্জন স্থানে নিষাদ একলব্য এই তিন প্রক্রিয়ায়— আমি অবশ্যই সেই শ্রেষ্ঠ ধনুর্ধর হব, তাঁর জন্য নিয়ম এবং একাগ্রতা— এই তিন প্রক্রিয়ায় একলব্য অস্ত্রের গ্রহণ, সন্ধান এবং নিক্ষেপে এমন একটা সহজ গতিময়তা বা ‘স্পিড’ তৈরি করে ফেললেন যেখানে, তিনি নিজেই নিজের শিক্ষক-সিদ্ধি লাভ করে ফেললেন— বিমোক্ষাদান-সন্ধানে লঘুত্বং পরমাপ সঃ।
এর পরের ঘটনা আপনাদের জানা থাকলেও মহাকবির হৃদয়টুকু আপনাদের বুঝিয়ে দিতে হবে। এরপর একদিন যেখানে গুরু দ্রোণাচার্যের অস্ত্রশিক্ষার ইস্কুলেও ছাত্রদের অনেক অগ্রগতি হয়েছে, সেই সময় একদিন দ্রোণাচার্যের অনুমতি নিয়ে পাণ্ডব-কৌরবরা রথে করে মৃগয়া করতে বেরোলেন। অনেক অস্ত্র-পরিশ্রমের মধ্যে এটা ‘রিলাক্সেশন’। সেকালের দিনে মৃগয়ায় যেতে হলে রাজা-রাজড়ারা শিক্ষিত শিকারি কুকুর নিয়ে বেরোতেন, সেই কুকুরের ‘ট্রেইনার’-টিই মৃগয়ার অন্য উপচার জাল, রজ্জু এবং অবশ্যই সেই শিক্ষিত কুকুরটিকে নিয়ে পাণ্ডবদের সঙ্গে সঙ্গে চলল— তত্রোপকরণং গৃহ্য… শ্বানমাদায় পাণ্ডবান্‌। রাজকুমারেরা বনে গিয়ে ইতস্তত পশুর অন্বেষণ করতে আরম্ভ করলেন, কোনও কোনও পশুর পিছনে রথ ছুটিয়ে দৌড়লেন, মৃগয়া চলতে লাগল আপন প্রক্রিয়ায়। এদিকে পশু-অন্বেষণকারী কুকুরটি এদিক-ওদিক চরতে চরতে, ইতস্তত ঘুরতে ঘুরতে একলব্যের সামনে এসে পৌঁছোল। নির্জন বনের মধ্যে নিকষ কালো একটি মানুষ, সারা গায়ে ধুলো-মাটির আস্তরণ, জট-পাকানো চুল বাঁধা হয়নি, পরনে এক টুকরো মৃগচর্ম, হাতে ধনুক-বাণ— স কৃষ্ণং মলদিগ্ধাঙ্গং কৃষ্ণাজিন-জটাধরম্‌। এমন অদ্ভুত চেহারার মানুষ মনুষ্য-সঞ্চার-বিরহিত স্থানে দেখলে কুকুর অবশ্যই চেঁচায়। এই শিক্ষিত কুকুরটিও চেঁচিয়ে উঠল একলব্যকে লক্ষ্য করে। শব্দ শোনামাত্রই নির্জনে আপন তপস্যাভঙ্গের অপরাধে একলব্য পরপর সাতটা বাণ ছাড়লেন কুকুরটির মুখ লক্ষ্য করে— তদা তস্যাথ ভষতঃ শুনঃ সপ্ত শরান্‌ মুখে।
পাণ্ডবদের সহচারী কুকুরটি একবার কি দু’বারের বেশি ডাকার সুযোগ পায়নি, তার মধ্যে সাত-সাতটি শর একযোগে মুখে এসে পড়ল— একে বলে ক্ষিপ্রতা— যাঁর ধনুর্বেদগ্রাহ্য পারিভাষিক নাম ‘লাঘব’— একলব্য সেই অস্ত্রলাঘব প্রদর্শন করেছেন নিজের বিরক্তি উৎপন্ন হয়েছে বলে, কাউকে দেখানোর জন্য নয়— লাঘবং দর্শয়ন্নস্ত্রে মুমোচ যুগপদ্‌ যথা। সারা মুখ অস্ত্র নিয়ে শিকারি কুকুর পাণ্ডব-ভাইদের খুঁজে বার করল, দাঁড়াল তাঁদের সামনে, চেঁচানোর ক্ষমতা নেই একটুও। পাঁচ পাণ্ডব-ভাইই অবাক বিস্ময়ে তাকিয়ে রইলেন কুকুরের দিকে এবং আবিষ্কার করলেন কুকুরের মুখ বন্ধ হবার রহস্য। তাঁরা বুঝলেন— যে-মানুষ এইভাবে তির দিয়ে কুকুরের চিৎকার-শব্দ বন্ধ করতে পারে, সে-মানুষ ধনুর্বেদের চরম দুটি রহস্য জানে— এক হল ক্ষিপ্রতা অর্থাৎ চরমতম হস্তলাঘব, আর দ্বিতীয়ত সে দূর থেকে শব্দ শুনেই লক্ষ্য ভেদ করতে পারে, লক্ষ্যবস্তু তার চোখে দেখার প্রয়োজন হয় না— লাঘবং শব্দবেধিত্বং দৃষ্টা তৎ পরমং তদা। পাণ্ডব-ভাইরা এই অদ্ভুত অস্ত্রশিক্ষা দেখে যতখানি আশ্চর্য হলেন, তার চেয়ে বেশি লজ্জা পেলেন। আর পাঁচ ভাইয়ের মধ্যে যাঁর মন সক্ষমের অসূয়ায় শঙ্কিত হয়ে উঠল তিনি হলেন দ্রোণাচার্যের সবচেয়ে সুযোগ্য শিষ্য অর্জুন।
এবারে আর কুকুর দিয়ে নয়, বিস্মিত-চকিত পাণ্ডবেরা নিজেরাই চললেন সেই অচেনা মানুষটিকে খুঁজে বার করতে। খুঁজতে খুঁজতে সেই নির্জন বন্য প্রদেশে এসে দেখলেন— তাঁদেরই বয়সি একটি ছেলে বিরামহীন অস্ত্রাভ্যাস করে চলেছে স্বনির্দিষ্ট লক্ষ্যের উপর— দদৃশুঃ পাণ্ডবা রাজন্ অস্যন্তমনিশং শরান্‌। লোকটার চেহারা তাঁদের পছন্দ হল না। পছন্দ হল না, কারণ ছেলেটি তাঁদের মতো নয়, তাঁর মুখ, চোখ, কান এবং হনুদ্বয়ের সংস্থান দেখে তাঁদের মনে হল না যে, ছেলেটি তাঁদের স্বজাতীয় জনজাতির ঘনিষ্ঠ কেউ। ফলত চেহারাটা তাঁদের কাছে বিকৃত মনে হল। যেহেতু তাঁকে চেনার প্রশ্ন নেই, অতএব অবধারিত জিজ্ঞাসা ছিল— তুমি কে, কার ছেলে— কো ভবান্‌ কস্য বেত্যুত। একলব্য এক মুহূর্তের জন্য অস্ত্রাভ্যাস বন্ধ করে সৌজন্যসূচক জবাব দিলেন, কিন্তু সে জবাব বড় সংক্ষিপ্ত, তীক্ষ্ণ, সচেতন এবং মেদ-বর্জিত। একলব্য বললেন— নিষাদ-গোষ্ঠীর অধিপতি হিরণ্যধনু আমার পিতা, আমাকে দ্রোণাচার্যের শিষ্য বলে জানবেন। আমি একলব্য, অন্তত এই ধনুক-বাণের রহস্য জানতে আমি বিপুল পরিশ্রম করেছি— দ্রোণশিষ্যঞ্চ মাং বিদ্ধি ধনুর্বেদকৃতশ্রমম্।
পাণ্ডবরা একলব্যের পরিচয় শুনে অবাক হলেন। সে নিজেকে দ্রোণের শিষ্য বলছে, অথচ পাণ্ডবরা তাকে চেনেনই না। অল্প সময়ে যথাসম্ভব একলব্যের খবর নিয়ে পাণ্ডবরা দ্রোণের কাছে ফিরে এসে সব বললেন— সেই কুকুরের মুখে শরপতন থেকে আরম্ভ করে তার সমস্ত খোঁজখবর। দ্রোণ মুখে কিছু বললেন না, হয়তো তাঁর ভাল করে মনেও নেই। একে একে পাণ্ডবভাইরা সকলে চলে গেল, কিন্তু একান্ত নির্জনে রয়ে গেলেন অর্জুন। গুরুকে একা পেয়ে তিনি শুধোলেন— আমি এই রহস্য বুঝিনি কিছু। সেই আমি যেদিন রাত্রির অন্ধকারে দাঁড়িয়ে শব্দ শুনে লক্ষ্যভেদ অভ্যাস করছিলাম, সেদিন খুশি হয়ে আপনি আমাকে সগৌরবে জড়িয়ে ধরে বলেছিলেন— তোমার চেয়ে বেশি জানবে এমন অস্ত্রশিষ্য আমার আর কেউ থাকবে না— ভবতোক্তো ন মে শিষ্যস্ত্বদ্‌বিশিষ্টো ভবিষ্যতি। তা হলে আজকে কী দেখে এলাম, গুরুদেব! দেখে এলাম— আপনার আরও একজন শিষ্য আছে, যে আমার চেয়ে অনেক বড় তো বটেই, পৃথিবীর সমস্ত অস্ত্রবিদের চেয়েও সে অনেক বড়। সে নিষাদরাজ হিরণ্যধনুর ছেলে একলব্য— অন্যোহপি ভবতঃ শিষ্যো নিষাদাধিপতেঃ সুতঃ।
গুরু দ্রোণাচার্য তাঁর ঘটনা-বহুল জীবনে বহু বিপরীত বিপরীত পরিস্থিতির সম্মুখীন হয়েছেন, কিন্তু এই প্রিয়শিষ্য অর্জুনের কাছে যেন মিথ্যাচারিতার দায়ে ধরা পড়লেন। সেদিনকার কথাটা তাঁর অবশ্যই মনে আছে যেদিন অর্জুনকে জড়িয়ে ধরে তিনি বলেছিলেন— তোমার চেয়ে অধিক কোনও অস্ত্রবিদ আমার শিষ্যদের মধ্যে থাকবে না। কিন্তু এটা তিনি একেবারেই বুঝতে পারছেন না অথবা ভাবতেও পারছেন না যে, নৈষাদি একলব্য তাঁর শিষ্য হল কবে থেকে এবং তাঁকে তিনি এমন শিক্ষা দিয়েছেন, যার রহস্য অর্জুনের চেয়েও বেশি। একথা ক্ষীণ এবং অস্পষ্টভাবে তাঁর মনে আছে বটে যে, নৈষাদি একলব্য তাঁর কাছে শিক্ষার জন্য এসেছিল বটে, কিন্তু দ্রোণ তো তাঁকে রাজপুত্রদের স্বাতন্ত্র্য এবং স্বতন্ত্র আভিজাত্যের নিরিখেই শিষ্যত্বে স্বীকার করেননি, তা হলে আজ অর্জুন এমন সাধিক্ষেপে আপন অভিমান জানাচ্ছেন কেন! তা ছাড়া অর্জুনের অভিমানটাও তো নিরর্থক, মিথ্যা নয়।
দ্রোণাচার্যের মনে পড়ে— চোখে না-দেখে শুধু শব্দ শুনে শরাঘাতে লক্ষ্য ভেদ করার রহস্য তিনি অর্জুনকে শেখাতে চাননি। ভেবেছিলেন, পুত্র অশ্বত্থামাকে এই রহস্যটা তিনি শিখিয়ে দেবেন, যাতে অন্তত এই একটি ব্যাপারে অশ্বত্থামা অর্জুনের থেকে একটু এগিয়ে থাকেন। কিন্তু ঘটনার এমনই সমাপতন যে, দ্রোণের আন্তরিক ইচ্ছে না থাকলেও একদিন তিনি দেখলেন— অর্জুনকে হাতে ধরে কিছুই শেখাতে হল না। রাতের অন্ধকারে, অন্য সমস্ত রাজপুত্রেরা যখন গভীর নিদ্রায় মগ্ন, তখন দ্রোণাচার্যের চকিতে ঘুম ভেঙে গেল ধনুকের জ্যা-আস্ফালনের শব্দে। দ্রোণ এসে দেখলেন— অন্ধকার বনস্থলীর মধ্যে দাঁড়িয়ে অর্জুন নিজেই আপন অভ্যস্ত বিদ্যায় শব্দবেধ-রহস্য শিখে ফেলেছেন। সার্থক গুরু হিসেবে দ্রোণাচার্যের এত আনন্দ হল যে, তিনি নিজেকে আর সামলে রাখতে পারলেন না। সেই রাতের আঁধারেই অর্জুনকে তিনি জড়িয়ে ধরলেন বুকভরা গর্ব নিয়ে। বললেন— অর্জুন! তোমার অস্ত্রশিক্ষার চরম নৈপুণ্য ঘটাতে আমি এখন চেষ্টা করব, যাতে অন্য কোনও ধনুর্ধর পুরুষ তোমার সমান না হতে পারে— ত্বৎসমো ভবিতা লোকে… যথা নান্যো ধনুর্ধরঃ।
সুশিক্ষিত অধ্যাপকের মনে যদি ছাত্রের জন্য এই মার্মিকতা থাকে তবে তার উপযুক্ত শিক্ষার জন্য গুরু দ্বিগুণ, তিনগুণ পরিশ্রম করেন, সঙ্গে ছাত্রও পরিশ্রম করে। দ্রোণাচার্যও সেইরকম আরম্ভ করলেন। তিনি অর্জুনকে নিয়ে পড়লেন। ধনুক-বাণ সন্ধান করে লক্ষ্যবেধ করার চরম অভ্যাস অর্জুনের হয়েই গিয়েছিল, কিন্তু হাতি-ঘোড়া-রথ ইত্যাদি চলমান বাহনের ওপর থেকে চলমান বাহনে বিচরণকারী শত্রুকে কীভাবে সময়াঙ্কে ধনুঃশরের আওতায় আনতে হয়, দ্রোণাচার্য সেটা চরম অভ্যাস করিয়ে দিলেন অর্জুনকে— ততো দ্রোণোহর্জুনং ভূয়ো হয়েষু চ গজেষু চ। আর অর্জুন! এমন আজ্ঞাবর্তী শিষ্য তো পাওয়া যায় না। দিন-রাত একাকার করে তিনি পরিশ্রম করতে লাগলেন আচার্যের প্রতিটি শিক্ষা মনে রেখে। রথে চড়ে, মাটিতে দাঁড়িয়ে, চলমান অশ্ব থেকে চলমান লক্ষ্য বিদ্ধ করতে তাঁর যাতে এতটুকু ভ্রান্তি না হয়— দ্রোণ সেই শিক্ষায় চরম অভ্যস্ত করে ফেললেন অর্জুনকে— রথেষু ভূমাবপি চ রণশিক্ষামশিক্ষয়ৎ।
দিন-রাত অস্ত্রশিক্ষার জায়গা থেকে এবার মানুষের ধর্মকথা বলি। যে আচার্য শিক্ষা দেন, তিনিও প্রথমত মানুষ তো। আমার নিজের জীবনে আমি দেখেছি— বিদ্যা-শিক্ষায় যিনি যত বড় আচার্যই হোন না কেন, আচার্যবৃত্তির সঙ্গে মানুষের মার্মিকতা একান্তভাবে জড়িয়ে থাকে। উপযুক্ত শিষ্যের ওপরে গুরুর পক্ষপাত আসে— এ আমার নিজের চোখে দেখা। আমি আমার আচার্য প্রয়াত ভবানীচরণ মুখোপাধ্যায় এবং সংস্কৃতজ্ঞ কালিদাস ভট্টাচার্যকে দেখেছি। ভাল ছাত্র হলেই শুধু হয় না, ভাল ছাত্র হবার জন্য গুরু যদি ছাত্রের বশ্যতা এবং নিরন্তর পরিশ্রম দেখেন, তবে তার ওপরে গুরুর পক্ষপাত আসবেই। সেটা যে খুব দোষের তাও নয়। দোষ হয় তখনই, যখন পরিশ্রম এবং অধ্যবসায়হীন মধ্যমানের ছাত্র-ছাত্রীও গুরুর পক্ষপাত লাভ করে, আর ঠিক এইখানেই পুরুষ ছাত্র হলে অর্থ এবং ছাত্রী হলে তাঁর দৈহিক রমণীয়তা বিপণনের অবিশ্রাম জনবাদ শোনা যায়। তবে দেখেছি, ছাত্র-ছাত্রীর চাইতেও মধ্যম মানের অধ্যাপকরাই মধ্যমেধার ছাত্র-ছাত্রীদের ব্যাপারে ক্রিয়াশীল হয়ে ওঠেন বেশি এবং সেইখানেই বিশ্ববিদ্যালয়ে নবম পত্রের অধিক নাব্যতা তৈরি হয়।
তবে আমার নিজের ক্ষেত্রে বিশ্ববিদ্যালয়ের পরীক্ষায় যেহেতু আমি লবডঙ্কা পেয়েছি, তাতে বলার শক্তিটা জোরালো হয়ে উঠেছে এইজন্য যে, তেমন মাস্টার যদি তেমন মেধাবী এবং পরিশ্রমী ছাত্রের আচার্যবৃত্তি করেন, তবে তাঁর পক্ষপাত আসতে বাধ্য; ছাত্রের পরিশ্রম এবং মেধাই এই পক্ষপাত ডেকে আনে। দ্রোণাচার্যের ক্ষেত্রেও তাই ঘটেছে। যে-সব মূর্খেরা একলব্যকে বর্ণবিদ্বেষের বলি হিসেবে দেখেন, তাঁরা মহাভারতের কবির আশয় কিছু বোঝেননি। বিশেষত সেকালের দিনের শিক্ষা ব্যবস্থায় ছাত্রের ওপরে পিতা-মাতার কোনও অভিভাবক-সুলভ অধিকার থাকত না। আচার্যই ছাত্রের দ্বিতীয় পিতা, বিদ্যাবংশের সেইটেই রেওয়াজ। ছাত্র-শিক্ষক যেখানে দিনরাত ওঠা-বসা করছে, ‘সহ নাব্বতু সহ নৌ ভুনক্তু’ আর সহবীর্যাধান যেখানে ছাত্র-শিক্ষকের চিরন্তনী প্রার্থনা, সেখানে মেধাবী এবং পরিশ্রমী শিষ্যের ওপরে আচার্যের পক্ষপাত থাকবেই, চিরকাল ছিল, এখনও আছে।
অতএব অর্জুন যখন সাভিমানে আচার্যকে জানালেন— আপনিই না আমাকে বলেছিলেন— তোমার চাইতে বড় ধনুর্ধর আমার শিষ্যকুলে কেউ থাকবে না— তখন দ্রোণাচার্যের মনে চরম বিভ্রান্তি নেমে এল। তিনি তো মনেও করতে পারছেন না— পাণ্ডব-কৌরবদের সমান্তরাল আর কাকে তিনি শিক্ষা দিয়েছেন। এমনকী নিজের ছেলে অশ্বত্থামাকেও তিনি অর্জুনের চেয়ে বেশি শিক্ষা দেননি। আর অর্জন বলার পর নৈষাদি একলব্যের কথা তাঁর মনে পড়ছে, কিন্তু তিনি তো শিক্ষানীতির মনস্তত্ত্ব মেনে রাজপুত্রদের সঙ্গে একত্র তাঁকে শিক্ষা দিতে রাজি হননি, সেখানে তাঁর ‘রিজারভেশন’ ছিল; হস্তিনাপুরের রাজবাড়ির আচার্য-নিয়োগের ভাবনা মাথায় রাখলে এখানে তাঁর ‘লিমিটেশন’ও ছিল। অতএব সে কী করে দ্রোণের শিষ্য হল! অথচ অর্জুন জোর গলায় সাভিমানে বলছেন— দেখে এলাম তাঁকে। হিরণ্যধনুর পুত্র নৈষাদি একলব্য। সে আপনার শিষ্য এবং শুধু আমি কেন, পৃথিবীর যে কোনও বড় ধনুর্ধর পুরুষের চেয়েও সে অনেক ওপরে। আপনি আমাকে যে কথা দিয়েছিলেন, তা যে সত্য নয়, বুঝলাম সেটা— অথ কস্মাদ্‌ মদবিশিষ্টঃ লোকাদপি চ বীর্যবান।
প্রিয়তম শিষ্যের মুখে এই অধিক্ষেপ অথচ তিনি একলব্যকে সাক্ষাৎভাবে শিক্ষা দেননি— দ্রোণাচার্য বিরাট ধন্ধে পড়ে গেলেন বটে, তবে অনেক বড় মানুষ বলেই কর্তব্য নির্ধারণ করতে তাঁর দেরি হল না— মুহুর্তমপি তং দ্রোণশ্চিন্তয়িত্বা বিনিশ্চয়ম্‌। তিনি সব্যসাচী অর্জুনকে নিয়ে উপস্থিত হলেন নৈষাদি একলব্যের অরণ্য আবাসে— সব্যসাচিনমাদায় নৈষাদিং প্রতি জগ্নিবান্‌। দূর থেকেই দ্রোণ দেখতে পেলেন তাঁর ধূলিধূসর দেহ, মাথায় জটা পাকিয়ে গেছে যত্নের অভাবে, পরিধানে কৌপীন-মাত্র সার, অথচ অনবরত ধনুর্জ্যার আস্ফালনে বনস্থলীতে অন্য শব্দ স্তব্ধ হয়ে গেছে যেন— দদর্শ মলদিগ্ধাঙ্গং জটিলং চীরবাসসম্‌। নিন্দুক এক পণ্ডিত বলেছিলেন— এই যে দেখুন, দেখুন, আপনাদের ব্রাহ্মণ্যমণ্ডিত কবির ইঙ্গিতটা দেখলেন? যেই না আর্যেতর নিষাদ-জনের বর্ণনা, অমনি তার চেহারায় নোংরা, মাথায় জটা, পরার কাপড়টুকু পর্যন্ত জোটে না।
আমি বললাম— ভুল বুঝেছেন একেবারে। আমাদের মহাকাব্যের কবির নিজেরই কোনও ঠিক নেই, তাঁর নিজের জন্ম নিয়ে নিজেরই কত দুর্ভাবনা আছে, সেখানে তিনি অন্যের বর্ণ নিয়ে ভাবেন না, তিনি বরঞ্চ তপস্যা নিয়ে ভাবেন। একলব্যের যে চেহারা তিনি দেখিয়েছেন, এ হল খাঁটি তপস্বীর চেহারা, তিনি নিজেই এই চেহারায় এসেছিলেন অম্বিকা-অম্বালিকার বাসর-শয্যায় তপস্যার ফল দিতে। একলব্যের চেহারায় তিনি শর-সাধনার তপস্বী মূর্তি প্রকট করে তুলেছেন, একলব্যের জন্য তাঁর অনন্ত মায়া আছে।
দ্রোণাচার্য আস্তে আস্তে এসে পৌঁছলেন একলব্যের কাছাকাছি। অসাধারণ প্রতিক্রিয়া হল একলব্যের মধ্যে। যে গুরুর কাছে এককালে তাঁর শিষ্যত্ব প্রত্যাখ্যাত হয়েছিল, সে গুরু আজ নিজে এসেছেন তাঁর কাছে। একলব্য নিশ্চয়ই বুঝেছেন মনে মনে— গুরু বিনা কারণে আসেননি, এতকাল ধরে একাকী বাণাভ্যাস করতে করতে যার করাঙ্গুলিগুলি কর্কশ হয়ে গেছে, অথচ উপযুক্ত সংকেত এবং প্রশিক্ষণ দিতে আসেননি কেউ, আজ তাঁর কাছে সেই আচার্য এসে উপস্থিত হয়েছেন— আজন্ম-সাধনের আদর্শ। গুরু কী মনে করে তাঁর কাছে এসেছেন একলব্য জানেন না, কিন্তু গুরু তাঁকে শিষ্য বলে না মানলেও তিনি যাঁকে গুরু বলে মেনেছেন, সেই গুরুর কাছে প্রথম দিন তিনি যা করতে চেয়েছিলেন, আজ তিনি তাই করলেন— আত্মসমর্পণ। যে কোনও দীক্ষার সময় গুরুর কাছে কায়-মনোবাক্যে আত্মসমর্পণ করতে হয় শিষ্যকে— সেটা গায়ত্রীদীক্ষার সময়েই হোক, অস্ত্রদীক্ষার সময়েই হোক, অথবা তান্ত্রিকী দীক্ষা। একলব্য সেদিন সে দীক্ষা পাননি, কিন্তু এতকাল পরে গুরুকে দেখে, বিশেষত আজ তিনি নিজে এসেছেন তাঁর কাছে— একলব্য সম্পূর্ণ শিষ্যের নম্রতায় গুরুর চরণে অবনত হলেন। তিনি এগিয়ে গেলেন, দ্রোণের চরণ স্পর্শ করে হাঁটু গেড়ে বসে মাথা ছোঁয়ালেন মাটিতে দ্রোণের পায়ে— অভিগম্যোপসংগৃহ্য জগাম শিরসা মহীম্॥
তখনকার দিনে প্রণাম করতে গেলে নিজের নাম বলতে হত। একলব্য একেবারে ব্রাহ্মণ্য-চিহ্নিত নিয়মে গুরুর পূজার্চনা করে নিজের নাম বলে গুরুর কাছে আত্মনিবেদন করলেন উপযুক্ত শিষ্যের মতো— নিবেদ্য শিষ্যমাত্মানং তস্থৌ প্ৰাঞ্জলিরশ্রুতঃ। এইরকম দীন-বিনীত আচরণের উলটো দিকে দাঁড়িয়ে নিজের মতে স্থির থাকা খুব কঠিন, বিশেষত যে মানুষ বহু দূর থেকে একজনকে আচার্যের আসনে প্রতিষ্ঠিত করেছে। দ্রোণাচার্য নিশ্চয়ই একলব্যের শ্রদ্ধানির্মিত হাতে-গড়া নিজের মৃন্ময়ী মূর্তিখানি দেখেছিলেন। কিন্তু যতই খারাপ লাগুক, তিনি কী করবেন, সেটা নিশ্চয়ই আগেই ঠিক করে এসেছিলেন। অর্জুন তাঁর কাছে অভিমান প্রকাশ করার সঙ্গে সঙ্গে সেই সিদ্ধান্ত তাঁর ঠিক করা হয়ে গিয়েছিল— মুহূর্তমপি তং দ্রোণশ্চিন্তয়িত্বা বিনিশ্চয়ম্‌।
অতএব অধিকতর বন্দনায় অধিকতর দুর্বল হবার আগেই দ্রোণ একলব্যকে বলে ফেললেন— হে বীর! তুমি যদি আমার শিষ্যই হও, তবে আমার শিক্ষার বেতন দিতে হবে তো, বাছা! একটা দক্ষিণা তো দিতে হবে— যদি শিষ্যোহসি মে বীর বেতনং দীয়তাং মম। মহাভারতে দ্রোণাচার্যের এই উক্তিটি নিপাট এক অন্যায়ের চিহ্ন হিসেবে চিহ্নিত হয়েছে, কেন না এরপর কী হবে আমরা জানি। কিন্তু এই পংক্তির গভীরে একটি গভীরতর সত্যও আছে। কারও কাছে গুরু তাঁর প্রশিক্ষণের বেতন প্রাপ্য দক্ষিণা চাইছেন মানেই কিন্তু তাঁকে শিষ্য বলে মেনে নিচ্ছেন প্রথমত। শিষ্য বলে স্বীকার না করলে তার কাছে দক্ষিণা চাওয়া যায় না। এটাই প্রমাণ করে যে, হীনবর্ণের কারণে দ্রোণাচার্য একলব্যকে শিষ্যত্বে বরণ করেননি, একথা ঠিক নয়। দক্ষিণা যখন চাইছেন, তখনই একলব্যের শিষ্যত্ব সিদ্ধ হয়ে গেছে। আর দ্রোণের মতো আচার্য তাঁকে শিষ্য বলে স্বীকার করার সঙ্গে সঙ্গেই একলব্য অভিভূত হয়েছেন এবং আচার্যের প্রতি এতটুকু সংশয় প্রকট না করেই তিনি বলেছেন সানন্দে— বলুন, আচার্য! আপনি কী চান আমার কাছে, আপনি নিজ মুখে বলুন, আমি দেব— কিং প্রযচ্ছামি ভগবন্‌ আজ্ঞাপয়তু মাং গুরুঃ— আপনি আমার কাছে যা চাইবেন, তার কোনওটাই আমার অদেয় নয়। আপনি আদেশ করুন।
দ্রোণাচার্য দ্বিতীয় চিন্তা না করে একলব্যকে বললেন— তোমার ডান হাতের বুড়ো আঙুলটি আমায় দিতে হবে, সেটাই তোমার গুরুদক্ষিণা— তমব্রবীত্ ত্বয়াঙ্গুষ্ঠো দক্ষিণো দীয়তামিতি। কী নির্মম, কী কঠিন ছিল গুরুর মুখে এই উচ্চারণ। সে কালের ব্রহ্মবিদ গুরুরাও অনেক সময়ে এমন অপ্রাপ্য বস্তু শিষ্যদের কাছে প্রার্থনা করেছেন, যার দানাদানের মাধ্যমে শিষ্যের আনুগত্য তথা সেই দানসংপৃক্ত অন্য মানুষজন, রাজা-রাজড়ারও পরীক্ষা হয়ে যেত। কিন্তু তাতে শিষ্যদের সাংঘাতিক কিছু ক্ষতি হয়ে যায়নি। কিন্তু এ তো এমন এক গুরুদক্ষিণা দ্রোণ চাইছেন, যেখানে আচার্য সম্বোধনের সুযোগ নিয়েই তিনি শিষ্যস্থানীয় ব্যক্তির চরম ক্ষতি করতে চাইছেন। দ্রোণ একদিনের জন্যও একলব্যকে অস্ত্রশিক্ষা দেননি, অথচ একলব্য তাঁকে শুধু গুরু বলে মানেন বলেই গুরু তাঁর চরম ক্ষতি করে দিতে চাইছেন। এখানে যুক্তিতর্কের আশ্রয় নিয়ে একলব্য প্রত্যাখ্যান করতে পারতেন গুরু দ্রোণাচার্যকে; কিন্তু অস্ত্রশিক্ষায় যে নিজেকে দীক্ষিত করেছে, তার কাছে নিজের প্রতিজ্ঞাও অনতিক্রম্য বলেই একলব্য ক্ষত্রিয়োচিত উদারতায় এতটুকুও মলিন হতে দিলেন না নিজের মনকে। যে উদারতায় তিনি দ্রোণের কাছে প্রতিজ্ঞা করেছিলেন, সেই উদারতাতেই তিনি দ্রোণগুরুর প্রার্থনা শোনামাত্রেই অবিচারে নিজের দক্ষিণ হস্তের বৃদ্ধাঙ্গুষ্ঠ কর্তন করে দ্রোণের হাতে দিলেন— ছিত্ত্বাবিচাৰ্য্য তং প্রাদাদ্‌ দ্রোণায়াঙ্গুষ্ঠমাত্মনঃ।
যাঁরা আজকের দিনে জাতিবর্ণের বিচারে এই ঘটনাকে উচ্চতর বর্ণ কর্তৃক নিম্নবর্ণের দমন-প্রক্রিয়া বলে ভাবেন, তাঁদের জানাই— এই ঘটনা তার চেয়েও বড় কিছু। বস্তুত মহাভারতের রচয়িতা ব্যাস মাতৃকুলে হীনজঠরে জন্মগ্রহণ করেছেন। একলব্যের ঘটনা বর্ণবিদ্বেষের ভাবনায় ভাববার মতো শীর্ণ কবিত্ব নিয়ে তিনি জন্মাননি। আমরা যেহেত বর্ণ-বিদ্বেষের মতো অতিসরল যুদ্ধ করেই প্রগতিশীল হই, অতএব এটা ছাড়া আর কিছুই আমাদের মাথায় আসে না। মনে রাখা দরকার, মহাভারতের কবি যতখানি কবি, ততখানি ঐতিহাসিক এবং তার চেয়েও বড় তিনি অতি বড় এক সংবেদনশীল মানুষ। আমাদের দৈনন্দিন জীবনের আশা-আকাঙ্ক্ষার উত্তরণ নিয়ে তাঁর মতো এমন করে কেউ ভেবেছেন কি না জানি না। মহাভারতের প্রতিপদ-চিন্তা বিশ্লেষণ করলে দেখতে পাবেন— একলব্যের কাহিনিতে অন্তত তিনটি মনস্তাত্ত্বিক দিক আছে, যার সঙ্গে সামাজিক এবং ব্যক্তিগত দ্বন্দ্বগুলি মিশে গেছে। একটু বোঝাবার চেষ্টা করি।
আপনাদের নিশ্চয়ই মনে আছে— একলব্যকে দ্রোণাচার্য যে শিষ্যত্বে গ্রহণ করলেন না, তার সবচেয়ে বড় কারণ কিন্তু একলব্যের হীনবর্ণতা নয়, একজন হীনবর্ণ নিষাদ— সে রাজপুত্রদের সঙ্গে একত্রে শিক্ষা লাভ করলে কী কী সমস্যা হতে পারে, সেই চিন্তা করেই দ্রোণাচার্য একলব্যকে প্রত্যাখ্যান করেছেন— তেষামেব অন্ববেক্ষয়া। মহাভারতের এই শ্লোকার্ধের ওপর টীকাকার নীলকণ্ঠের সামান্য একটু টিপ্পনী আছে। তিনি লিখেছেন— নৈষাদি একলব্য যাতে রাজপুত্রদের চেয়ে অস্ত্রশিক্ষায় অধিক না হয়ে যান, সেই চিন্তাতেই দ্রোণ একলব্যকে প্রত্যাখ্যান করেছেন— তেষামন্ববেক্ষয়া তেভ্যোহধিকো মা ভূদিতি বুদ্ধ্যা। কথাটা নীলকণ্ঠ একটু ঘুরিয়ে বলেছেন এবং তা বলেছেন ব্রাহ্মণ বৃদ্ধ আচার্যের প্রতি সম্মানবশত। দ্রোণাচার্যের চরিত্র-বিশ্লেষণ করলে দেখা যাবে— অর্থ এবং ঐশ্বর্যের ব্যাপারে তাঁর লিপ্সা ছিল এবং সেই কারণেই নিজের মাতৃভূমি পাঞ্চাল ছেড়ে আসতে বাধ্য হয়েছিলেন। অনেক কষ্টে শ্যালক কৃপাচার্যের শংসাপত্রে তিনি কুরুবাড়ির চাকরি পেয়েছেন, নৈষাদি একলব্যকে শিষ্য হিসেবে গ্রহণ করলে কোনও ক্রমে সে যদি রাজপুত্রদের চেয়ে ভাল অস্ত্রশিক্ষা লাভ করে অথবা নৈষাদির সাহচর্যে যদি রাজপুত্রদের চরিত্রে কোনও অনার্যতা চলে আসে, তা হলে দ্রোণাচার্যের পাকা চাকরিটি যাবে এবং দুগ্ধ-ক্ষীরের জীবন নষ্ট করে তাঁকে আবার ফিরতে হবে পিটুলিগোলা দরিদ্র জীবনে। নইলে একলব্যকে অর্থের বিনিময়ে অথবা উপযুক্ত গুরুদক্ষিণার বিনিময়ে অস্ত্রাভ্যাস করাতে দ্রোণের খুব আপত্তি থাকবার কথা নয়। দক্ষিণা চাইবার সময় তিনি একলব্যকে শিষ্য হিসেবে মেনেও নিয়েছেন, নইলে দক্ষিণা চাইবারই প্রশ্ন আসে না।
আমাদের দ্বিতীয় প্রস্তাব পেশ করতে গেলে জীবনের বাস্তব এক সত্য স্বীকার করে নিতে হবে নির্লজ্জভাবে। আমি আমার জীবনের সত্য যতটুকু উপলব্ধি করেছি তা অন্যের অভিজ্ঞতাতেও সত্য হতে পারে বলেই মহাভারতীয় চরিত্রের ক্ষেত্রেও একান্ত বাস্তব হয়ে উঠবে। এটা তো মানতেই হবে যে, শিশুশিক্ষা থেকে স্নাতকোত্তর স্তর পর্যন্ত যে কোনও একটি ক্লাসের সমস্ত ছাত্র একরকম হয় না। বুদ্ধিবৃত্তির ভেদ থাকে, গ্রহণ-মনন-অবধারণের ভেদ থাকে, সাহচর্যের ভেদ থাকে এবং অবশ্যই গুরুমশাইদের শিক্ষাদানের ক্ষেত্রেও ওই একই রকম ভেদ কাজ করে। কিন্তু কল্পিতভাবে যদি সার্থক পণ্ডিত অধ্যাপকের কথা ভেবে নিই— সত্যি বলতে কী, আমার নিজের জীবনেই এমন দেখেছি যে, ভাল ছাত্র, পরিশ্রমী এবং মেধাবী ছাত্রের ওপর নিরপেক্ষ শিক্ষকের পক্ষপাত তৈরি হয়। আমি সেই সব নিম্ন মানের অধ্যাপকের কথা বলছি না, যাঁরা অর্থ অথবা অন্য কোনও সরস আকর্ষণে ছাত্র-ছাত্রীদের নম্বর বাড়িয়ে দেন এবং সজীব প্রতিযোগিতার পথ বন্ধ করে দেন। বস্তুত সার্থক শিক্ষকের ক্ষেত্রে এ-প্রশ্নই আসে না, তাঁদের পক্ষপাতের স্পর্শ পাওয়া যায় প্রতিদিন, প্রতিনিয়ত। মেধাবী পরিশ্রমী ছাত্রের জন্য সেইসব শিক্ষকের ব্যক্তিগত চেষ্টা, অনুধ্যান, অর্থসাহায্য এমনকী ব্যক্তিগত ত্যাগও আমি কত দেখেছি। বলতে পারেন— এমনটা হয়। আপনি সার্বিক গণতান্ত্রিকতা দেখিয়ে শিক্ষকের এই সংবেদনশীল অনুভূতি দূর করতে পারবেন না। অযৌক্তিক হলেও উপযুক্ত ছাত্রের প্রতি উপযুক্ত শিক্ষকের এই পক্ষপাত থাকে।
দ্রোণাচার্যের অস্ত্রশিক্ষার ক্লাসে সবচেয়ে মেধাবী ছাত্র হলেন অর্জুন। তাঁর পরিশ্রম, অধ্যবসায়, বিনয় এবং বুদ্ধি এতটাই ছিল যে, দ্রোণাচার্য নিজের ছেলে অশ্বত্থামাকেও সেই মূল্য দিতে পারেননি, যা তিনি অর্জুনকে দিয়েছেন। অর্জুনের বিনয়সম্পন্ন মেধা তাঁকে এতটাই আপ্লুত করেছিল যে, তিনি প্রতিজ্ঞা করেছিলেন— তাঁর শিষ্যদের মধ্যে আর কাউকে তিনি অর্জুনের সমান হতে দেবেন না। হয়তো এই প্রতিজ্ঞা এবং শিষ্য-বাৎসল্যের কারণেই একলব্যের প্রতি তাঁর এই নিষ্ঠুর আচরণ খানিকটা সযৌক্তিক হয়ে ওঠে, খানিকটা বা বিপরীত অনুভূতিতে সহনযোগ্যও হয়ে ওঠে। বিশেষত যে-অর্জুনের জন্য তিনি নিজপুত্র অশ্বত্থামাকেও রেয়াত করেননি, সেই তিনি একলব্যের প্রতি নিষ্ঠুর হবেন, তাতে আশ্চর্য কী!
যেটা বলতে চাই, সেটা হল— দ্বৈপায়ন ব্যাসের মতো মহাকাব্যের কবি স্পষ্টভাবে প্রত্যক্ষত বর্ণবিদ্বেষের আগুন পোয়ান না, বরঞ্চ মহাকবির কাজ হল— কাব্য লিখতে লিখতে, কাব্যের চরিত্র বর্ণনা করতে করতে মনুষ্যজীবনের বিচিত্র অভিসন্ধিগুলি নিরপেক্ষভাবে তুলে ধরা। এখানে তিনি নিজের প্রিয়তম নায়কটিকেও রেহাই দেন না এবং সেটাই আমাদের তৃতীয় প্রস্তাব।
একটা সজীব সমাজের মধ্যে শিক্ষক অধ্যাপকদের মেধার প্রতি পক্ষপাতটাও যেমন নিতান্ত বাস্তব, তেমনই বাস্তব হল— যিনি নায়ক হয়ে ওঠেন, তাঁকে নিজের নায়কত্ব ধরে রাখবার জন্য উপযুক্ত প্রয়াসও নিতে হয়। এটা লিডারশিপ তৈরির অন্যতম অঙ্গ। আজকের দিনের করপোরেট অফিসেই দেখুন, অথবা দেখুন বহুদলীয় রাজনীতিতে অথবা কীর্তিমান পুরুষের মধ্যেও— নিজের প্রভাব, নিজের স্বতন্ত্রতা, নিজের নায়কত্ব এবং নিজের কীর্তি বজায় রাখার জন্য অন্যের প্রভাব, অন্যের ক্ষমতা দমিয়ে রাখার কৌশলও জানতে হয়। হয়তো এর মধ্যে একটা ‘প্রোফেশনালিজম’ও আছে এবং দৈনন্দিন উচ্চাকাঙক্ষার দর্শনে সেটা হয়তো অন্যায়ও নয়। লক্ষ করে দেখবেন— অর্জুন যখন অস্ত্রজীবীদের আপন ক্ষেত্রে শ্রুতকীর্তি নায়ক হয়ে গেছেন, তখন তিনি অনেক উদার, অনেক বিরাগসম্পন্ন, কিন্তু যেদিন তিনি নায়ক হয়ে উঠছেন এবং এখনও যখন তিনি প্রমাণিত প্রতিষ্ঠিত নন, সেদিন তিনি কতটা ‘প্রোফেশনাল’।
অর্জুন একলব্যের অস্ত্রচালনা দেখে, অস্ত্রচালনার ক্ষিপ্রতা দেখে এক মুহূর্তেই বুঝে ফেলেছিলেন যে, এই মানুষটি ভবিষ্যতে তাঁর প্রবল প্রতিদ্বন্দ্বী হয়ে উঠবেন এবং প্রতিদ্বন্দ্বী যিনি হন, তিনি প্রতিদ্বন্দ্বিতার কারণেই শত্রুপক্ষে থাকবেন সবসময়। অর্জুনের মধ্যে সেদিন কোনও ক্ষত্রিয়োচিত বিশালতা কাজ করল না, কাজ করল না কোনও রাজোচিত ঔদার্য। তিনি বলতে পারলেন না— এসো, আমরা সম্মুখ যুদ্ধ করি, পরস্পর প্রহার করি একে অপরকে, যত পারি দেখাই ধনুক-বাণের প্রয়োগ-নৈপুণ্য। অর্জুন এই সব আদর্শ ক্ষত্রিয়নীতির ধারে-কাছে গেলেন না। মহাকাব্যের কবি কিন্তু লুকোননি, ভবিষ্যতে যে অর্জুন তাঁর মহাকাব্যের ছন্দে অপ্রতিদ্বন্দ্বী যুদ্ধনায়ক হয়ে উঠবেন, সেই অর্জন তাঁর নায়কত্ব গঠনের দিনে কতটা কৌশলী, কতটা নির্মম এবং কতটা ‘প্রোফেশনাল’— সেটা কিন্তু লুকিয়ে রাখলেন না মহাকবি। অর্জুনের মাধ্যমে তিনি বাস্তব জীবনের সত্যগুলি উদ্‌ঘাটন করছেন। তিনি বুঝিয়ে দিলেন— কীর্তিমান হবার জন্য অন্যের কীর্তিকে কীভাবে দমন করতে হয়, বীরোচিত উদারতায় নয়, বরঞ্চ প্রয়োজনে, কৌশলে। অর্জুন নির্লজ্জের মতো গুরু দ্রোণের কাছে সাভিমানে বলেছিলেন— আপনি বলেছিলেন, আমার চাইতে অস্ত্রদক্ষ শিষ্য আর আপনার কেউ থাকবে না, আজ দেখে এলাম— আমার চাইতেও কুশলী শিষ্য আপনার আছে। অর্জুনের মতো অস্ত্ৰকুশল প্রিয়শিষ্যের কথা শুনে দ্রোণ লজ্জা পেয়েছেন এবং তিনি তাঁর কথা রেখেছেন একলব্যকে চিরজন্মের মতো খুঁতো করে দিয়ে।
ব্যাস সমাজের সত্যটুকু প্রকাশ করে দিলেন। বুঝিয়ে দিলেন— যত বড় মানুষই তুমি হও না কেন, নায়ক হতে গেলে সেই নায়কত্ব প্রতিষ্ঠার পথে চরম সংকীর্ণতার আশ্রয় নিতে হয়, নিজের কীর্তি স্থাপনের পাশাপাশি সেখানে অন্যের কীর্তি নষ্ট করতে হয় ছলে, বলে, কৌশলে। অর্জুন এই কাজটা করেছেন দ্রোণাচার্যের মাধ্যমে, তাঁর স্নেহ-প্রতিজ্ঞার সুযোগ গ্রহণ করে, তাঁর স্নেহকে ‘একসপ্লয়েট’ করে। আজও একজন ‘প্রোফেশনাল’ সফল মানুষের বড় হওয়ার পথে এই সব ছোট-বড় সংকীর্ণতা আছে; উচ্চতর প্রভাবশালীর মাধ্যম গ্রহণ করে সমস্তরীয় তখা ঈষদুচ্চ ব্যক্তিত্বের প্রভাব খর্ব করা হয় অথবা তাঁর ডানা ছাঁটার ব্যবস্থা হয় নিপুণতর কৌশলে, হঠক্রিয়ার মারণ-উচাটন-বশীকরণ পদ্ধতিতে।
একলব্যের শরচালনার প্রধানতম সহায়— তাঁর ডান হাতের বৃদ্ধাঙ্গুষ্ঠই এখানে কাটা গেল। দ্রোণাচার্য গুরুদক্ষিণা গ্রহণ করে অর্জুনের অপ্রতিম নায়ক হবার পথ পরিষ্কার করে দিলেন। একলব্য ক্ষত্রিয়োচিত ভঙ্গিতে বিনা বিচারে অন্তশ্চিন্তিত গুরুর আদেশ মেনে নিলেন বটে, কিন্তু নিজেই নিজের বৃদ্ধাঙ্গুষ্ঠ কর্তন করার পর কী অসহায় লাগছিল তাঁকে! কী অসহায় করুণভাবে একলব্য তাঁর অবশিষ্ট চার আঙুল দিয়েই ধনুকে বাণ যোজনা করার চেষ্টা করছিলেন বার বার! বার বার তিনি দেখছিলেন, পরীক্ষা করে দেখছিলেন— চার আঙুলে বাণ ছুড়লে কতটা দূর যাচ্ছে তাঁর বাণ, কতটাই বা তাঁর গতি— ততঃ শরন্তু নৈষাদিরঙ্গুলীভির্ব্যকর্ষত। কিন্তু না, যেমনটি তিনি ভাবছিলেন, সেই উত্তপ্ত মানসিক গতির সঙ্গে তাল মিলিয়ে বাণগুলি আর তেমন জোরে ছুটছিল না। নির্বিচারে গুরুবাক্য পালন করলে অভিমত পুণ্যসঞ্চয়ের মাধ্যমে পুনরায় যে পূর্বশক্তি ফিরে আসে, সে শক্তিও তো ফিরে এল না তার চার আঙুলে। এমনও তো দৈব সুধাপাক ঘটল না তাঁর জীবনে যে, দ্রোণাচার্য পরম প্রসন্ন গুরুর মতো বলবেন— যাও বৎস! আমি তোমাকে পরীক্ষা করছিলাম। তোমার বৃদ্ধাঙ্গুষ্ঠ পুনরায় যুক্ত হোক তোমার ধনুর্জ্যাস্ফালন-কর্কশ দক্ষিণ হস্তদণ্ডে। সেসব কিছুই হল না। বার বার একলব্য তাঁর অবশিষ্ট অঙ্গুলগুলি দিয়ে শরাকর্ষণ করার চেষ্টা করতে থাকলেন, আর বারবার সেই শরগুলি তাঁর পূর্বনির্দিষ্ট, অভীষ্ট লক্ষ্যস্থল ভ্রষ্ট হয়ে অনেক আগেই পড়ে যেতে লাগল।
মহাভারতের কবি একলব্যের এই অক্ষমতার বিপ্রতীপ চিত্রে একলব্যের ওপর নিজের মমতাটুকু বিবৃত করেছেন দ্রোণ এবং অর্জুনের অন্তর ব্যাখ্যান করে। দেখিয়েছেন— যেই না একলব্যের চতুরঙ্গুলি-নিক্ষিপ্ত বাণগুলি পূর্বের গতিবেগ হারিয়ে লক্ষ্যস্থল ভ্রষ্ট হতে আরম্ভ করল, অমনই দ্রোণাচার্য ভাবলেন— যাক! আমি অর্জুনকে কথা দিয়েছিলাম। আমি কথা রেখেছি, আমার সাক্ষাৎ শিষ্য অর্জুনকে আর কেউ কোনওদিন পরাজিত করতে পারবে না— দ্রোণস্য তস্য বাগাসীন্নান্যেহভিভবিতাহর্জুনম্‌। আর অর্জুন! যিনি ভবিষ্যতে মহাভারতের মহানায়ক হয়ে উঠবেন— তাঁর গা থেকে যেন ঘাম দিয়ে জ্বর নামল। বনের মধ্যে একাকী স্বশিক্ষিত নিষাদ-পুত্র যেভাবে তাঁর প্রতিদ্বন্দ্বী হয়ে উঠেছিলেন, তাঁর সঙ্গে বিনা প্ররোচনায় যুদ্ধ করা তাঁর পক্ষে সম্ভব ছিল না। আর যদি বা ইচ্ছাকৃত তির্যক যুক্তিতে তাঁকে প্ররোচিত করে একলব্যের সঙ্গে যুদ্ধ করতেনও, তা হলেও জয়ের সম্ভাবনা ছিল না বলেই ভবিষ্যতের এই দুর্দম্য শত্রুর মূল শক্তিটুকুই তিনি কেড়ে নিলেন গুরুকে ব্যবহার করে। একলব্যের শরগতির তীব্রতা কমে যেতেই তাঁর দুর্ভাবনার জ্বর নেমে গেল— ততোহর্জুনঃ প্রীতমনা বভূব বিগতজ্বরঃ।
অর্জুন বড় খুশি হলেন বটে, কিন্তু মহাভারতের কবি তাঁর সমুদ্রগম্ভীর কবির হৃদয় থেকে আর একটি শব্দও উৎসারিত করলেন না। তিনি খুশি হননি, তিনি অন্য প্রসঙ্গে চলে গেছেন। তিনি বুঝিয়ে দিয়েছেন যে, সমস্ত সমাজের মধ্যেই এই সার্বকালিক অভিসন্ধি থাকে, যেখানে একজন নিম্নবর্গের মানুষ, যে আপন শিক্ষায় নিতান্ত আত্মগুণে সমাজের সবচেয়ে বড় মানুষটি হয়ে উঠতে যাচ্ছিল, তাকে বড় ঘরের সুপ্রতিষ্ঠিত মানুষ কীভাবে কোনও কৌশলে স্তব্ধ করে দেয়। মহাভারতের কবি দ্বৈপায়ন ব্যাস এই সমাজটাকে দেখেছেন, তিনি নিজে এই বিখ্যাত রাজবংশের অন্যতম পিতা। যাঁদের সঙ্গে তিনি ওঠাবসা করেন, যাঁদের সঙ্গে তাঁর রক্তের সম্পর্ক এবং সহবাসের পরিচয় আছে, তাঁদের তিনি পথে বসিয়ে দেন না, তীব্র নিন্দায় তাঁদের পঙ্কলিপ্ত করেন না; কিন্তু তাঁর ঋষির নৈর্ব্যক্তিক সন্ন্যাসী হৃদয় এবং কবিজনোচিত বেদনাবোধ রাজবাড়ির শিক্ষাস্রোতের মধ্যে হঠাৎই নিষাদপুত্র একলব্যের কাহিনির অবতারণা করে এবং তা প্রায় অপ্রাসঙ্গিকভাবে— স্রোতের ওপরে ভাসা খড়কুটোর মতো। তবু তারই মধ্যে বাস্তবটা তিনি বুঝিয়ে দেন, যে কোনও সমাজের কঠিন বাস্তব— যা এখনও হয়। সমাজের নিম্নবর্গ, স্বশিক্ষার প্রয়াস এবং তার চেয়েও বড় উচ্চতর সামাজিকের মুখোশ— যেখানে একতরের নায়কত্বলাভের পথ মসৃণ হয়। দ্রোণাচার্যের মতো বিশিষ্ট পুরুষের অন্যকৃত অপব্যবহারে, যেমনটি এখনও হয় বিশ্ববিদ্যালয়ে, রাজনীতির কলঙ্কিত ক্ষেত্রে এবং ব্যক্তিগত অভ্যুদয়ে।
মহাকাব্যের কবি খুশি হননি। যেমন আকস্মিকভাবে তিনি নৈষাদি একলব্যের সম্ভাবনাময় চরিত্রটির অবতারণা করেছিলেন, তেমনই আকস্মিক ভাবে তিনি স্তব্ধ হয়ে গেছেন স্বশিক্ষিত বিদ্যার অপমানে। বর্ণাভিমানী ক্ষত্রিয় রাজপুত্রেরা সবচেয়ে উপযুক্ত গুরুর কাছে অর্থের বিনিময়ে সবচেয়ে ভাল প্রশিক্ষণ পেলেও হীনবর্ণ অন্য জন স্বশিক্ষায় যে বিদ্যালাভ করেছে, তার তীক্ষ্ণতা, তার মনঃসংযোগ অথবা তার ক্ষমতা যে অনেক বেশি হতে পারে, সেটা আকস্মিক এই একলব্যের কাহিনি বলে বুঝিয়ে দিচ্ছেন কৃষ্ণবর্ণ কবি কৃষ্ণদ্বৈপায়ন ব্যাস।
খুব আশ্চর্য লাগে ভেবে— যে সক্ষম চরিত্রটির ওপর কবির এত মমতা, যাঁকে অর্জুন এবং দ্রোণাচার্যের মতো বিশাল ব্যক্তিত্বের বিপ্রতীপ ধারায় মহান করে দিয়েছেন, যাঁর জন্য গুরু এবং শিষ্যকে একত্রে ছলনার আশ্রয় নিতে হল, সেই চরিত্রকে মহাভারতের কবি অসাধারণ নির্মমতায় ভুলেই গেলেন বুঝি! আমরা জানি— না ভুলে তাঁর উপায় নেই। মহাকাব্যের বিরাট পরিমণ্ডলের মধ্যে প্রধান কাহিনিসূত্রের প্রতি যেখানে নিষ্ঠা রাখতেই হয়, সেখানে না ভুললে মহাকবির উপায় কী? আরও একটা ব্যাপারও আছে— অর্জুনকে যেখানে অপ্রতিদ্বন্দ্বী নায়ক হিসেবে প্রতিষ্ঠা করতে হচ্ছে মহাকবিকে, সেখানে তাঁর নায়কত্ব-প্রতিষ্ঠার অন্যতম কণ্টক উন্মূলিত হতেই তিনি একলব্য সম্বন্ধে নীরব হয়েছেন। তবে অসাধারণ নিপুণতায় এবং একলব্যের প্রতি কবিজনোচিত বেদনা-বোধে তিনি দেখিয়ে দিয়েছেন যে, নায়ক হয়ে ওঠার পিছনে অতিশুদ্ধ অর্জুনের মতো নায়কত্বের অশুদ্ধতার পথ বেছে নিতে হয় কখনও কখনও। আর তিনিই যখন অপ্রতিম নায়ক হয়ে ওঠেন, তখন লোকে তাঁর পূর্ব কলঙ্ক ভুলে যায়; মহাকবি নিজেই তাঁকে ভুলে গিয়ে দেখিয়ে দিয়েছেন যে, লোকে কীভাবে ভোলে অথবা ভুলতেই হয়।
লক্ষণীয়, একলব্য অঙ্গুষ্ঠ কর্তন করে গুরুদক্ষিণা দেবার পরেও তিনি অস্ত্রসাধনা চালিয়ে যেতে ভোলেননি। গুরুর সামনে যে সাবলীল বলিষ্ঠ আচরণ করেছিলেন তিনি, তার জন্য সামান্য অনুতাপও তাঁকে করতে দেখিনি, এমনকী দ্রোণ এবং অর্জুনের মূল উদ্দেশ্য প্রকট হয়ে ওঠার পরেও একটি তিরস্কার শব্দও উচ্চারিত হয়নি একলব্যের মুখ থেকে। আর কী অসহায়ভাবে তাঁকে দেখেছি— বৃদ্ধাঙ্গুষ্ঠ চলে যাবার পরেও একলব্য বোঝার চেষ্টা করছেন— অবশিষ্ট অঙ্গুলিগুলি দিয়ে কতদূর এবং কত শীঘ্র তিনি বাণমোচন করতে পারেন— ততঃ শরন্তু নৈষাদিরঙ্গুলীভি ব্যকর্ষত। আমরা জানি— বৃদ্ধাঙ্গুষ্ঠ না থাকায় তাঁর বাণের গতি কমে গিয়েছিল এবং যত শীঘ্র তিনি পরের পর বাণ নিক্ষেপ করতে পারতেন, সেটাও বুঝি আর সম্ভব হচ্ছিল না। কিন্তু অভ্যাস, অভ্যাস মানুষকে কোন জায়গায় না পৌঁছতে পারে! অঙ্গুষ্ঠ হারানোর অব্যবহিত পরমুহূর্তে একলব্যের যতই অসহায়তা থাক, অনেক প্রতিবন্ধী মানুষ যেমন অঙ্গবৈকল্য থাকা সত্ত্বেও নিজের মতো করেই কর্ম-সম্পাদনের অভ্যাস করেন, একলব্য সেই অভ্যাসে আপন চতুরঙ্গুলি ব্যবহার করেই বাণমোক্ষের নিজস্ব উপায় বার করে নিলেন। হয়তো এই চেষ্টায় তিনি অর্জুনকে অতিক্রম করতে পারলেন না, কিন্তু অন্য অনেকের চেয়েই তিনি খ্যাতিমান বীর বলে গণ্য হয়েছিলেন। অন্তত প্রতিপক্ষ যোদ্ধারা তাঁকে খুব শ্রদ্ধার সঙ্গেই দেখতেন।
একলব্যের পরবর্তী জীবন সম্বন্ধে আমাদের কাছে কাহিনিগত প্রমাণ খুব বেশি নেই। কিন্তু নিষাদগোষ্ঠীর প্রধান হিসেবে তিনি কিন্তু যুধিষ্ঠিরের রাজসূয় যজ্ঞে নিমন্ত্রিত হয়ে এসেছিলেন। এই রাজসূয় যজ্ঞের পূর্বে পাণ্ডবভাইদের সঙ্গে তাঁদের বিরোধী রাজাদের যতই যুদ্ধ হোক এবং সেই যুদ্ধে ভীম-অর্জুন, নকুল-সহদেবই সকলেরই জয়-ঘোষণা হয়েছে বটে, কিন্তু আমরা বুঝতে পারি— এই বিজয়গুলির মধ্যে একটা কৃত্রিমতা আছে, হয়তো বা রাজসূয় যজ্ঞানুষ্ঠানকারীর প্রতি একটা কৃত্রিম সম্মানও। নইলে, শিশুপাল, রুক্মী— এদের মতো শাশ্বত শত্রুরা যুধিষ্ঠিরের রাজসভায় উপস্থিত হতেন না। এই রাজসূয় যজ্ঞের আসরেই মহামতি ভীষ্ম যখন যুধিষ্ঠিরের অর্ঘ্যদানের জন্য কৃষ্ণের নাম প্রস্তাব করলেন, সেখানে শিশুপাল কৃষ্ণ ছাড়া অন্যান্য কিছু উপযুক্ত রাজাদের নাম করেছিলেন। সেখানে যেমন বিরাট, দ্রুপদ, দ্রোণাচার্যের মতো পাণ্ডব অনুকূল ব্যক্তিত্বের নাম ছিল, তেমনি পাণ্ডব-প্রতিপক্ষদের মধ্যেও বেশ কিছু মহাস্ত্রবিদ পুরুষের নাম ছিল। এখানে কর্ণ, অশ্বত্থামা, রুক্মীর মতো মানুষের পরে নিষাদরাজ একলব্যের নামও কিন্তু পরম মর্যাদায় উচ্চারিত হয়েছে। শিশুপাল বলেছেন— রুক্মিণীর ভাই রুক্মী থাকতে, অথবা একলব্যের মতো মহাবীর থাকতে তুমি কৃষ্ণকে অর্ঘ্যদান করলে কেন, যুধিষ্ঠির— নৃপে চ রুক্মিণি শ্রেষ্ঠে একলব্যে তথৈব চ।
এই উল্লেখ থেকে বুঝতে পারি যে, বৃদ্ধাঙ্গুষ্ঠহীন একলব্যের মর্যাদা কিছু কম নয় এবং মহাবীর হিসেবেও তাঁর মর্যাদা সুপ্রতিষ্ঠিত। আরও একটা সংবাদ পরিষ্কার হয়ে যায়। সেটা হল— যে ছলনায় এবং যে মন্ত্রণায় অর্জুন গুরু দ্রোণাচার্যের মাধ্যমে স্বকার্যসাধন করেছিলেন, তা নৈষাদি একলব্যকে পাণ্ডবদের চিরশত্রুতে পরিণত করে। কৃষ্ণের চিরশত্রু রুক্মীর সঙ্গে একত্রে এক নিশ্বাসে একলব্যের নাম উচ্চারিত হওয়ায় আমরা বুঝতে পারি— গুরুস্বরূপ দ্রোণাচার্যকে মুখে কিছু না বললেও অর্জুনের এই নির্মম ছলনা তিনি ক্ষমা করেননি। তিনি পাণ্ডবদের তথা পাণ্ডব-পক্ষপাতী কৃষ্ণকে একেবারেই ক্ষমা করেননি। তাঁরা তাঁর শাশ্বত শত্রুতে পরিণত হয়েছেন।
তবু এরই মধ্যে কতগুলো কৃত্রিম এবং যান্ত্রিক ঘটনা ঘটে যায়। যেখানে শত্রুতার মধ্যেও বন্ধুত্বের প্রার্থনা থাকে। এ অনেকটা চিহ্নিত বিরোধী ভোটারের কাছে ভোট ভিক্ষা করার মতো চটুল এবং অর্থহীন গণতান্ত্রিকতা। মহাভারতের উদ্যোগপর্বে যখন কৌরব-পাণ্ডবদের যুদ্ধ-বাজনা বেজে উঠল, তখন পাঞ্চালরাজ দ্রুপদ শত্রু-মিত্র সবার কাছে দূত পাঠাতে বললেন পাণ্ডবদের। তাঁর এইরকম মত ছিল যে, আগে আগে স্বপক্ষে যোগ দেবার প্রার্থনা জানালে পূর্বপ্রার্থীদের দলেই যোগ দেন রাজারা। অতএব অনেক রাজাদের সঙ্গে তিনি একলব্যকেও তাঁর ছেলেদের সঙ্গে যুদ্ধে যোগ দেবার জন্য পাণ্ডবদের পরামর্শ দিয়েছিলেন— ভূরিতেজা দেবকশ্চ একলব্যঃ সহাত্মজৈঃ।
তবে মহাভারতের অন্যান্য প্রমাণে একলব্যের প্রসঙ্গটা এখানে ঠিক নয় বলেই মনে হয়। অথবা ইনি অন্য কোনও একলব্যও হতে পারেন। ‘নিষাদ’ শব্দটি একলব্যের সঙ্গে উচ্চারিত না হওয়ায় অন্য কোনও একলব্য হওয়া অসম্ভব নয়। অথবা এমনও হতে পারে যে, একলব্যের ছেলেদের কথা বলতে গিয়ে পরম গৌরবে একলব্যের নাম উল্লেখ করেছেন দ্রুপদ। কেন না মহাভারতের দ্রোণপর্বে কৃষ্ণের মুখে দু’-দু’বার একলব্যের কথা যেভাবে উল্লিখিত হয়েছে তাতে মনে হয়— পাণ্ডব-কৌরবের মহাযুদ্ধের পূর্বেই একলব্য নিহত হয়েছিলেন, তবে সেটা কৃষ্ণের হাতে, না বলরামের হাতে, সেটা নিয়ে সামান্য সংশয় থাকতে পারে।
মহাভারতের দ্রোণপর্বে ভীমপুত্ৰ ঘটোৎকচ মারা যাবার পর পাণ্ডবদের মধ্যে শোকের ছায়া নেমে এসেছিল, কিন্তু কৃষ্ণ এই মৃত্যুতে খুশিই হয়েছিলেন। তাঁর খুশির কারণ হল— কর্ণ যে মহাশক্তি অর্জুন-বধের জন্য রেখে দিয়েছিলেন, সেই শক্তি ঘটোৎকচের ওপর প্রয়োগ করতে বাধ্য হন কর্ণ। এতে অর্জুনের জীবন সম্বন্ধে নিশ্চিন্ত হওয়ায় কৃষ্ণ তাঁর শোকাহত সখা অর্জুনকে বলেছিলেন— তোমার অথবা তোমাদের হিতের জন্য বিভিন্ন উপায়ে আমাকে একে একে অনেক শত্রুকেই আগেভাগে নিধন করতে হয়েছে। তা নইলে আজকে এত সহজে যুদ্ধ করা তোমাদের পক্ষে সম্ভব হত না— একৈকশো নিহতাঃ সর্ব এতে। এই প্রসঙ্গে কৃষ্ণ যে নামগুলি করেন, সেই সব শত্রুগোষ্ঠীর রাজাদের মধ্যে যেমন জরাসন্ধ, শিশুপালের মতো ভয়ংকর নাম আছে, তেমনই আছে নিষাদরাজ একলব্যের নাম—
জরাসন্ধশ্চেদিরাজো মহাত্মা/মহাবাহুশ্চৈকলব্যো নিষাদঃ।
কৃষ্ণের বক্তব্যের মধ্যে যে একটা জোরালো যুক্তি আছে, সেটা মানতেই হবে এবং একবার যদি বা জরাসন্ধ-শিশুপালের সঙ্গে একলব্য নিষাদের নামোল্লেখ শুধুমাত্র সাধারণীকরণের পর্যায়ে পড়ে, তা হলে দ্বিতীয়বার একলব্যের কথা সবিস্তারে উল্লেখ করে কৃষ্ণ বুঝিয়ে দিয়েছেন যে, একলব্যও খুব কম বীর ছিলেন না, এমনকী নিরঙ্গুষ্ঠ অবস্থাতেও যে তাঁর শক্তি কম ছিল না, সেটা কৃষ্ণের বক্তব্য থেকে বেশ বোঝা যায়। অবশ্য অর্জুনের বন্ধুকৃত্য করার কথা বলতে নিজের কৃতিত্ব সম্বন্ধে একটু হয়তো বাড়িয়েই বলেছেন কৃষ্ণ। তিনি অর্জুনকে বলেছেন— ভবিষ্যতে যাঁরা তোমার অপ্রতিরোধ্য প্রতিপক্ষ হয়ে উঠতে পারতেন, ওঁদের আমি নানা উপায়ে আগে থেকেই হত্যা করেছি বা করিয়েছি। যেমন জরাসন্ধ, যেমন শিশুপাল। এঁদের কারও সঙ্গেই কৃষ্ণ সম্মুখযুদ্ধ করেননি। কৃষ্ণ এঁদের প্রত্যেককে কূটযুদ্ধে পরাস্ত করেছেন, হত্যাও করেছেন— যোগৈ স্তৈ-স্তৈ-স্তদ্ধিতার্থং ময়ৈব। এই উপায়ের কথা বলতে গিয়েই কৃষ্ণ নিষাদ একলব্যের কথা বলেছেন এবং বলতে গিয়ে কথার তোড়ে একটু বেশিই বলে ফেলেছেন। কৃষ্ণ বলেছেন— তোমার ভালর জন্যই আমি নিষাদ একলব্যের আঙুল যাতে কাটা যায় সেই ব্যবস্থা করেছিলাম— তদ্ধিতার্থঞ্চ নৈষাদিরঙ্গুষ্ঠেন বিয়োজিতঃ। কীভাবে নৈষাদি একলব্যের বৃদ্ধাঙ্গুষ্ঠ কাটা যাবার ব্যবস্থা করেছিলেন? কৃষ্ণ বলেছেন— আমি আচার্য দ্রোণের মাধ্যমে, তাঁকে একলব্যের গুরুস্থানে বসিয়ে তাঁরই আদেশ-বলে একলব্যের অঙ্গুষ্ঠ-কর্তনের ব্যবস্থা করেছিলাম— দ্রোণেনাচার্যকং কৃত্বা ছদ্মনা সত্যবিক্রমঃ।
পাণ্ডব অর্জুনের জন্য কৃষ্ণ অনেক কিছুই করেছেন বটে, কিন্তু একলব্যের আঙুলকাটার ব্যবস্থাও তিনিই করেছেন— এই কথাটা একটু বাড়াবাড়ি হয়ে গেছে। আসলে বৃদ্ধাঙ্গুষ্ঠযুক্ত একলব্য নিষাদ যে কী ভয়ংকর এবং কতটা অপ্রতিরোধ্য সেটা বলতে গিয়েই এই অতিশয়োক্তিটুকু কৃষ্ণের মুখ দিয়ে বেরিয়ে গেছে। কৃষ্ণ অর্জুনকে বলেছিলেন— একলব্য বনচর নিষাদ হলে কী হবে, নিজের মর্যাদা এবং নিজের বীরত্ব সম্বন্ধে সে এতটাই সচেতন যে, তাঁকে যুদ্ধে অতিক্রম করা ভীষণই কষ্টসাধ্য ছিল— অতিমানী বনচরো… নৈষাদির্দৃঢ়বিক্রমঃ। তার বৃদ্ধাঙ্গুষ্ঠ যদি দ্রোণের কৌশলে কাটা না পড়ত, তা হলে দেবতা, দানব সর্প, গন্ধর্ব— কারও পক্ষে একলব্যকে যুদ্ধে পরাস্ত করা সম্ভব হত না, সেখানে মানুষ তো কোন ছার— একলব্যং হি সাঙ্গুষ্ঠম্‌ অশক্তা দেবদানবাঃ।
সাঙ্গুষ্ঠ একলব্যের কথা ছেড়েই দেওয়া গেল, সেই কবেই তো তাঁর অঙ্গুষ্ঠ চলে গেছে গুরুদক্ষিণায়, কিন্তু নিরঙ্গুষ্ঠ একলব্যও যে শুধুমাত্র নিরন্তর অস্ত্রাভ্যাসে নিজেকে আরও একভাবে তৈরি করে নিয়েছিলেন এবং তাঁকেও যে কুরুক্ষেত্রের যুদ্ধের আগে অর্জুনের হিতের জন্যই জগৎ থেকে সরিয়ে দিতে হয়েছে, সেটা কৃষ্ণের কথায় বোঝা যায়। কৃষ্ণ বলেছেন— অঙ্গুষ্ঠ গেলে কী হবে, বাণগুলিকে সে এখনও মুষ্টি পাকিয়ে ধরে দৃঢ়ভাবে এবং দিন-রাত অবিরাম এইভাবে বাণমোক্ষণ অভ্যাস করতে করতে পূর্বের ক্ষমতা অনেকটাই সে ফিরে পেয়েছে— দৃঢ়মুষ্টিঃ কৃতী নিত্যমস্যমানো দিবানিশম্। এতটা বিক্রান্ত হয়ে ওঠার ফলেই হয়তো কুরুক্ষেত্রের যুদ্ধের আগেই তাঁকে নিধন করার কথা ভাবতে হয়েছে কৃষ্ণকে। আর কৃষ্ণ যেহেতু অর্জুনকে বলেছেন— তোমাদের কারণেই আমাকে এই মহাবীরকে সম্মুখ যুদ্ধে হত্যা করতে হয়েছে— তদ্ধিতার্থঞ্চ স ময়া হতঃ সংগ্রাম-মূর্ধনি— তাতে বুঝি উদ্যোগপর্বে দ্রুপদের মুখে একলব্যের সহায়তা-কামনার অন্য কোনও অর্থ আছে। হয় তিনি এই একলব্য নন, নয়তো তিনি একলব্যের পুত্র অথবা পুত্রেরা।
কৃষ্ণের ওই বক্তব্যের পিছনে যে যথেষ্ট দৃঢ় কারণ আছে, তা আমরা সামগ্রিক মহাভারত-চর্চার ফলে বুঝতে পারি। আমি অন্য একটি গ্রন্থে এই বিষয় নিয়ে বিশদভাবে আলোচনা করেছি, এখানে শুধু এইটুকু মনে রাখলেই হবে যে, উত্তর-পশ্চিম ভারতে কৃষ্ণের রাজনৈতিক গুরুত্ব প্রতিষ্ঠার পথে প্রধান অন্তরায় ছিলেন মগধরাজ জরাসন্ধ এবং তাঁর আত্মীয় তথা মিত্রগোষ্ঠী। পরম আত্মীয় এবং জামাই কংসকে কৃষ্ণ যখন হত্যা করালেন, তখন জরাসন্ধ এবং তাঁর মিত্রগোষ্ঠী সার্বিকভাবে কৃষ্ণকে শেষ করে দেবার পরিকল্পনা করলেন। এই মিত্রগোষ্ঠীর মধ্যে চেদিরাজ শিশুপাল, সৌভপতি শাল্ব, পুণ্ড্রবর্ধনের অধিপতি প্রবল পরাক্রান্ত পৌণ্ড্রক বাসুদেব, প্রাগজ্যোতিষপুরের রাজা নরকাসুর এবং অবশ্যই একলব্য নিষাদও ছিলেন।
আমরা জানি— কৃষ্ণ অনেক পালিয়ে বেড়িয়েছেন, মথুরা থেকে রাজধানী দ্বারকায় স্থানান্তরিত করেছেন জরাসন্ধের ভয়ে, অবশেষে পাণ্ডব-কৌরবের জ্ঞাতিবিরোধের মধ্যে প্রবেশ করে তিনি নিজেও একটি রাজনৈতিক গোষ্ঠী তৈরি করতে পেরেছিলেন। আপন বিশালবুদ্ধির তন্মাত্ৰতায় জরাসন্ধকে তিনি যুধিষ্ঠিরের রাজসূয় যজ্ঞের পূর্বেই হত্যা করান কৌশলে— সম্মুখ যুদ্ধ এড়িয়ে। জরাসন্ধের ছত্রহীন শিশুপালকে হত্যা করেন রাজসূয়-যজ্ঞের কালেই। এর পরেই জরাসন্ধের অভিন্নহৃদয় বন্ধু পৌণ্ড্রক বাসুদেব কৃষ্ণকে আক্রমণ করেন জরাসন্ধ-হত্যার প্রতিশোধ-পূরণের জন্য। ঠিক এইখানেই পৌণ্ড্রক বাসুদেবের যোদ্ধা-শিরোমণিদের মধ্যে আমরা নিষাদ একলব্যের দেখা পাই।
মহাভারত এবং হরিবংশ পুরাণ একত্রে মনোযোগ দিয়ে পড়লে দেখা যাবে— দ্রৌপদীকে নিয়ে যখন পাশাখেলা হচ্ছে, তখন সৌভপতি শাল্বের সঙ্গে কৃষ্ণের যুদ্ধ হয় এবং তিনি মারা যান। ওদিকে মগধরাজ জরাসন্ধ এবং বন্ধু নরকাসুরের মৃত্যুর প্রতিশোধ নিতে পৌণ্ড্রক বাসুদেব রাতের অন্ধকারে দ্বারকা আক্রমণ করলেন। এবং সমস্ত ঘটনাগুলি চলছে যখন, পাণ্ডবরা তখন বনবাসে। পৌণ্ড্রক বাসুদেবের বাহুবীর্য এখানে বিবেচ্য নয়, কিন্তু একলব্যের কথা তো এখানে বলতেই হবে। কৃষ্ণ বলেছিলেন— নিরন্তর অভ্যাসে একলব্য নিজেকে তৈরি করেছে। সেই কালরাত্রির অন্ধকারে কৃষ্ণের অনুগামী যাদব-বৃষ্ণিরা সেখানে মশাল জ্বালিয়ে নিজেদের অস্ত্রক্ষেপণ সহজ করার চেষ্টা করছেন, সেখানে নিষাদ একলব্যের বর্ণনা এইরকম— মহাকাল অন্তক যমের মতো তিনি ভয়ংকর। ভয়ংকর এক ধনুক হাতে নিয়ে— ধনুর্গৃহ্য মহাঘোরং কালান্তকযমোপমঃ— শতাধিক বাণে যাদব-সৈন্যদের বিধ্বস্ত করে দিলেন। যাদব-বৃষ্ণিদের মধ্যে সেদিন এমন কোনও মহাবীর ছিলেন না, যিনি একলব্য নিষাদের ভয়ংকর বাণবর্ষণে আহত হননি— এবম্‌ একৈকশঃ সর্বে নিহতা নিশিতৈঃ শরৈঃ।
এই যুদ্ধেই কৃষ্ণ বুঝে গিয়েছিলেন যে, নিরঙ্গুষ্ঠ অবস্থাতেও একলব্য কত ভয়ংকর। তাঁর বাণমোক্ষণের ক্ষমতা এখনও কত ক্ষিপ্র যে, পঁচিশ-তিরিশটা করে বাণ এক-একজনের ওপর ক্রমান্বয়ে বর্ষণ করে যাচ্ছিলেন তিনি। স্বয়ং কৃষ্ণও এই শরাঘাত থেকে মুক্ত থাকেননি। সেদিনকার রাত্রিতে যাদব-বৃষ্ণি বীরেরা আকস্মিক এই যুদ্ধে প্রথমে দিশেহারা হয়ে গিয়েছিলেন এবং একলব্য অবিরাম বাণবর্ষণ করে তাদের প্রায় ঝেঁটিয়ে নিয়ে গিয়েছিলেন রণক্ষেত্র থেকে— বিদ্রাব্য যাদবীং সেনাং… বীর্যবান্ বলবাহনম্‌। নিষাদ একলব্য যাদবদের এই বিধ্বস্ত ছন্নছাড়া অবস্থা দেখে বেশ গর্বিত বোধ করেছেন। যাদব-বৃষ্ণিদের বড় বড় বীরদের নিজের নাম শুনিয়ে— নাম বিশ্রাব্য বীর্যবান্— তিনি বলেছেন— ওরে! শুনে রাখ্‌ সব। আমি একলব্য, মহাবীর একলব্য। ওই যে সাত্যকি, নিজেকে খুব শক্তিমান ভাবে। এখন এই সময় আমার হাত থেকে বেঁচে কোথায় যাবে— ইদানীং সাত্যকি বীরঃ ক্ক যাস্যতি মহাবলঃ। আর ওই যে লাঙল-কাঁধে হলধর বলরাম, গর্বে তো তার মাটিতে পা পড়ে না, হঠাৎ এখন হাতে একখানি গদা নিয়ে কোথায় যাচ্ছে? পালাচ্ছে নাকি? মদমত্তো হলী সাক্ষাৎ ক্ক যাতীহ গদাধরঃ?
সত্য কথা বলতে কী, যাদব-বৃষ্ণি বীরেরা এমন রাত্রিকালের আকস্মিক আক্রমণের জন্য তেমন প্রস্তুত ছিলেন না। ফলে তাঁদের মধ্যে প্রাথমিক ভাবে একটু হতচকিত ভাব ছিল। একলব্যের তর্জন-গর্জন সেই কারণেই হয়তো। হরিবংশের কথক-ঠাকুর খুব মজাদার একটা মন্তব্য করেছেন এখানে। বলেছেন— একলব্য তাঁর প্রস্ফুরিত সিংহনাদে সিংহদেরও যেন একটু অবাক করে দিলেন— ইত্যাহ সিংহনাদেন সিংহান্‌ বিস্মাপয়ন্নিব। যদু-বৃষ্ণি-বীরেরা যুদ্ধের জন্য প্রস্তুত হবার পর আসল যুদ্ধটা কিন্তু বলরামের সঙ্গেই হল একলব্যের। সাত্যকি পৌণ্ড্রক বাসুদেবের সঙ্গে যুদ্ধে ব্যস্ত ছিলেন। অতএব একলব্য ধনুক নিয়ে যুদ্ধ আরম্ভ করলেন বলরামের সঙ্গে। এই যুদ্ধের বেশ একটা জুৎসই বর্ণনা হরিবংশঠাকুর বিবৃত করেছেন আপন শব্দ-চমৎকারে। কিন্তু বর্ণনার আতিশয্য থেকে সারটুকু নিষ্কৃত করে নিলেও বোঝা যায়— একলব্যের বিশেষত্ব এখনও সেই বাণমোক্ষণের ক্ষিপ্রতায়। যুদ্ধারম্ভেই কথকঠাকুরকে এই সত্যটুকু লিখতে হচ্ছে যে, একলব্য প্রথমেই দশটা নারাচ-অস্ত্র, তারপরেই দশটা বাণ ছেড়ে দিলেন পরপর। ইত্যবসরে বলরাম তাঁর রথের ধ্বজাটুকু কাটতে সমর্থ হয়েছেন মাত্র আর সামান্য আহত করতে পেরেছেন একলব্যের সারথিকে।
লক্ষণীয়, হরিবংশ তো মহাভারত নয়, অথচ যুদ্ধক্ষেত্রে একলব্যের চরিত্রটুকু এমনকী তাঁর অভ্যাসটুকুও ঠিক রাখতে পেরেছেন পৌরাণিক কথকঠাকুর। ধনুকের প্রতি একলব্যের টান ছিল, সর্বজনবিদিত সেই আকর্ষণ, কিন্তু বৃদ্ধাঙ্গুষ্ঠ না থাকায় পরিপূরক হিসেবে তিনি হয়তো একটা ভারী এবং বিরাট ধনুক ব্যবহার করতেন। এমনটা না হলে হরিবংশ ঠাকুর সেই ধনুকের আয়তন, পরিমাণ এবং ছিলার গুণ নিয়ে কথা বলবেন কেন! হরিবংশ বলেছে— একলব্য এবার এমন একটা ধনুক হাতে নিলেন— যার ছিলাটি অত্যন্ত সুদৃঢ় এবং লম্বায় সাড়ে চার হাত— দৃঢ়মৌর্ব্যা সমাযুক্তং দশতাল-প্রমাণতঃ। এই ধনুক থেকে একলব্যের ক্ষিপ্রবাণগুলি নিঃসৃত হতে থাকলে শেষ পর্যন্ত যে বিপদ ঘটবে, সেটা বুঝেই বলরাম যুদ্ধ কৃতিত্বের বিচিত্র কৌশল দেখানো বন্ধ করে আগেভাগে একলব্যের ধনুকটাই কেটে ফেললেন সেই জায়গায়, যেখানে মুঠো করে ধরতে হয় ধনুকটাকে— চিচ্ছেদ মুষ্টিদেশে তু… শরৈ সর্পসমৈর্বলঃ।
এই যুদ্ধের আনুপূর্বিক বর্ণনা দেওয়া বাতুলতা-মাত্র। একটা সময় বলরামের শক্তির আঘাতে একলব্য মাটিতে বসে পড়লেন। এই মুহূর্তেই তাঁকে মেরে ফেলা যেত, কিন্তু সেটা সমর-নীতির কোনও নৈতিকতায় অনুমোদিত হয় না। অন্তত সে শত্ৰু যদি একান্তই দুর্বধ্য না হয়। একলব্য নিষাদ এমন নন যে তাঁকে বহু দিন ধরে কৃষ্ণ-বলরাম খুঁজে বেড়াচ্ছেন মারবার জন্য। তিনি প্রধানত পাণ্ডব অর্জুনের শত্রু। এখানে একলব্য এসেছেন বন্ধুকৃত্য করতে পৌণ্ড্রক বাসুদেবের সহায় হয়ে— যদি অর্জুনের বন্ধুর ক্ষতি করা যায়। একলব্য মাটিতে পড়ে গেলে তাঁকে বধ করার কথা যদিবা বলরাম ভেবেও থাকেন, তবুও তা পারেননি, কেন না একলব্যের অনুগামী শত-শত নিষাদ-সৈন্য বলরামকে তখন ছেঁকে ধরেছিল। নিষাদ-সৈন্যদের অনেকেরই প্রাণান্ত হল বলরামের হাতে, ওদিকে একলব্য খানিকটা সুস্থ হতেই বলরামের সঙ্গে তাঁর গদাযুদ্ধ আরম্ভ হল। নিরঙ্গুষ্ঠ নিষাদরাজ কীভাবে গদা ধরতেন অথবা তিনি বাম হাতে গদা-চালনা করতেন কিনা, সে খবর হরিবংশ-ঠাকুর দেননি, কিন্তু গদাযুদ্ধে অতিকুশল বলরামের হাতে একলব্য এতটুকু পর্যদস্ত হননি। বরঞ্চ দুইজনের গদাযুদ্ধের পরিণতি বর্ণিত হয়েছে তুমুল শব্দের অভিঘাতে— যে শব্দ সমুদ্রের তরঙ্গ-অভিঘাতের মতো অথবা যুগান্তের প্রলয়-ঘোষের সমতুল— সমুদ্ৰাণাং যথা ঘোষঃ/কল্পক্ষয়ে মহারাজ শব্দঃ সুতুমুলোহভবৎ।
ইতিমধ্যে পৌণ্ড্রক বাসুদেব কৃষ্ণের হাতে মারা গেছেন। একলব্যেরও শক্তি ক্ষীণ হয়ে আসছিল। গদাযুদ্ধের শেষ পর্যায়ে একলব্য তাঁর নিজের গদাটি ঘুরিয়ে ছুড়ে মারলেন বলরামের দিকে। বর্মপরিহিত বলরাম একটু আঘাত পেলেন বটে, কিন্তু তিনি নিজে গদাযুদ্ধের গুরু বলে খ্যাত, এই গদাটিই তিনি পুনরায় ঘুরিয়ে এমনভাবে লক্ষ্য করে ছুড়লেন একলব্যের দিকে যে, সেই লক্ষ্য এড়াতে তাঁকে রথ থেকে ঝাঁপিয়ে পড়তে হল এবং রথ থেকে মাটিতে নামার পরেই তাঁকে ধাওয়া করলেন বলরাম। একলব্যের কাছে উপায়ান্তর ছিল না কিছু। তিনি ছুটতে লাগলেন। ওদিকের যুদ্ধনায়ক পৌণ্ড্রক মারা গেছেন, অতএব পালানো ছাড়া কোনও উপায় তাঁর ছিল না। কিন্তু একলব্য যেখানে যেখানে যাচ্ছেন, বলরামও সেখানে সেখানেই উপস্থিত হচ্ছেন— ধাবত্যেবঞ্চ রামোহপি যত্র যাতো নিষাদপঃ।
পালিয়ে যেতে যেতে দ্বারকা নগরীর প্রান্তশায়ী সমুদ্র এসে গেল। একলব্য এবার নিরুপায় হয়ে সমুদ্রে ঝাঁপ দিলেন। হরিবংশ বলেছে— একলব্য সমুদ্রে প্রবেশ করে সাঁতারে-ডুবসাঁতারে অন্তত পাঁচ যোজন পথ অতিক্রম করে গেছেন— সাগরং চ প্রবিশ্যাশু গত্বা যোজনপঞ্চমম্‌। হয়তো এই সময়েই বলরাম একলব্যের দিশা হারিয়ে চলে আসেন দ্বারকার সুধর্মা-সভায়। হরিবংশে পাওয়া শেষ খবর অনুযায়ী একলব্য নাকি সমুদ্রে সাঁতার দিয়ে ডুবতে ডুবতে অবশেষে একটি দ্বীপের গায়ে এসে ঠেকেন এবং সেই দ্বীপেই শেষ পর্যন্ত থাকতে আরম্ভ করেন— কঞ্চিদ্ দ্বীপান্তরং রাজন্‌ প্রবিশ্য ন্যবসত্তদা। কিন্তু দ্বীপে যে বাস করতে থাকলেন, সেও খানিকটা ভয়ে ভয়েই, বলরামের ভয়ে— ভীত এব তদা রাজন্ একলব্যো নিষাদপঃ।
এইখানেই কিন্তু সেই বিশাল তর্কটা উঠে যায়। মহাভারতে কৃষ্ণ অর্জুনকে বলেছিলেন— তোমার ভালর জন্য ওই একলব্য আমার হাতে মারা গেছে এক ভয়ংকর যুদ্ধে— তদ্ধিতার্থঞ্চ স ময়া হতঃ সংগ্রাম-মূর্ধনি— আর এদিকে মহাভারতের পরিশিষ্টকল্প হরিবংশে কৃষ্ণের সঙ্গে আমরা তাঁর সম্মুখযুদ্ধের কোনও সংবাদ পাইনি। তিনি বলরামের সঙ্গে যুদ্ধ করেছেন এবং তাঁর ধাওয়া খেয়ে শেষ পর্যন্ত দ্বীপান্তরে নির্বাসিত হয়েছেন। কেমন করে তা হলে কৃষ্ণের বক্তব্যের সঙ্গে একলব্যের শেষ পরিণতিটুকু মেলানো যায়! আমরা বলি— পৌরাণিক তথ্য পৌরাণিক বৃত্তি দিয়েই মেলাতে হয়। আমরা মহাভারতের কৃষ্ণের কথাও বিশ্বাস করি, হরিবংশে একলব্যের পিছনে বলরামের পশ্চাদ্ধাবনেও বিশ্বাস করি, আবার একলব্যের দ্বীপান্তর-নির্বাসন অথবা মৃত্যুকেও বিশ্বাস করি। আসল কথা, পৌরাণিকের কথার মর্ম পৌরাণিক হৃদয়বৃত্তি দিয়েই বুঝতে হবে।
মনে রাখতে হবে, হরিবংশে কৃষ্ণের হাতে পৌণ্ড্রক বাসুদেবের মৃত্যুই একটা বিশাল ঘটনা। পৌণ্ড্রক বাসুদেব কৃষ্ণকে মারতে এসেছিলেন জরাসন্ধ-হত্যার প্রতিশোধ নিতে, একলব্য তাঁর মিত্রগোষ্ঠীর অন্যতম রাজা, আপাতত তাঁর সৈন্যবাহিনীর অন্যতম নায়ক। তাঁর মানে, প্রধান প্রতিদ্বন্দ্বী এখানে দু’জন— কৃষ্ণ বাসুদেব এবং পৌণ্ড্রক বাসুদেব। এই দুই প্রধানের যুদ্ধে অন্যতর যুদ্ধবীর যদি প্রতিপক্ষের অন্যতর কারও হাতেও মারা যান, সেখানে কিন্তু প্রধানেরই নাম হতে পারে। তিনি বলতেই পারেন— আমি তাঁকে যুদ্ধে মেরেছি। এটা তো মানতেই হবে যে, কৃষ্ণ তো জরাসন্ধকেও নিজে মারেননি, কিন্তু এটাও তো অসত্য নয় যে, কৃষ্ণের বুদ্ধি-নায়কত্ব ছাড়া জরাসন্ধ-বধ অসম্ভব ছিল। একইভাবে একলব্যের চরম শাস্তি বলরামের হাতে হলেও সেটা কৃষ্ণের কৃতিত্ব বলে গণ্য হতে পারে।
দ্বিতীয়ত, একলব্যের দৈহিক মৃত্যু না ঘটে যদি দ্বীপান্তরে সঙ্গীহীন সন্ত্রস্ত অবস্থায় তাঁকে দিন কাটিয়ে থাকতে হয়, তবে সেটা তাঁর মতো মহাবীরের পক্ষে মৃত্যুই বটে! এই সেদিন পর্যন্ত মৃত্যুদণ্ডের আসামিকে বৈকল্পিক দ্বীপান্তর-নির্বাসন দেওয়া যথেষ্টই প্রচলিত ছিল। আমাদেরও ধারণা— একলব্য পুনরায় আর তাঁর নিষাদরাজ্যের চৌহদ্দিতে ফিরতে পারেননি। ফলে তাঁর মতো বীরের পক্ষে এই অবমাননাকর জীবন মৃত্যুর চেয়ে কিছু কম নয় বলেই আমরা মনে করি। আর এইভাবে কোনও দ্বীপান্তরে তাঁর অস্তিত্ব থেকে থাকলেই কিন্তু উদ্যোগপর্বে দ্রুপদের সেই পরামর্শটুকুও সদর্থক হয়ে ওঠে— অর্থাৎ তিনি যে পাণ্ডবদের বলেছিলেন— তোমরা একলব্যের কাছেও যুদ্ধে যোগ দেবার জন্য দূত পাঠাও— এই পরামর্শটুকু অসত্য হয়ে ওঠে না। তবে হ্যাঁ, পাণ্ডবীয় কোনও দৃত সত্যিই তাঁর কাছে গিয়েছিল কি না, সে খবর আমরা মহাভারত থেকে পাইনি এবং এটাও সঠিক যে, দূত গিয়ে থাকলেও একলব্য আর পুনরায় যুদ্ধজীবনে ফিরে আসেননি— কৃষ্ণ অথবা অর্জুন যে পক্ষে আছেন, সে পক্ষে যোগ দিতে ঘৃণা বোধ করেছেন নিশ্চয় এবং হয়তো এই সার্বিক অনুপস্থিতির সুযোগেই কৃষ্ণ অর্জুনকে বলতে পেরেছেন— তোমারই ভালর জন্য আমি একলব্য নিষাদকে সম্মুখযুদ্ধে মেরেছি। যদি তা না হত তা হলে জরাসন্ধ, শিশুপালদের মতো একলব্যও তোমার পক্ষে ভয়ংকর হয়ে উঠতেন— যদি ন স্যুর্হতা পূর্বম্‌ ইদানীং স্যুর্ভয়ঙ্করাঃ।
একলব্যের মতো এক মহা-সম্ভাব্য নায়কের এই পরিণতি দেখে একটা-দুটো প্রশ্ন জাগে মনে। প্রথমেই মনে হয়, একলব্য নিষাদ এত বড় স্বশিক্ষিত বীর, অথচ স্বশিক্ষায় যিনি বড় হয়ে ওঠেন, তাঁর কাছে যেটুকু বাস্তব জ্ঞান আশা করা যায়, তা তাঁর ছিল না। নইলে অমন আবেগতাড়িত হয়ে আর্যসমাজের অমন এক অমহিম গুরুর কাছে দীক্ষা না পেয়েও দক্ষিণা দেবার কী কারণ ছিল! আর এমন করে দক্ষিণা দিয়েও তো তিনি সেই মানুষগুলোর মতো পরিচিতি পেলেন না, যেমন পেয়েছেন উপনিষদের উদ্দালক, আরুণি অথবা শ্বেতকেতু। নিজের আঙুল কেটে যখন দক্ষিণাই দিলেন, তখন দ্রোণের অনুগামী হলেও তো তাঁর লাভ ছিল, অন্তত দুর্যোধনের গৃহস্থ রাজনীতিতে তাঁর পাকা আসন জুটে যেত। তিনি তাও করেননি।
এই বিবর্জন-বিসর্জনের বৃত্তি থেকে বুঝি, রাজনীতির ক্লিন্ন পঙ্কিল পথের চেয়েও একলব্য তাঁর আপন স্বকীয়তায় নিজেরই এক মর্যাদার স্থান নিজেই খুঁজে নিয়েছিলেন। তাঁর নিষাদ-রাজ্যের সংক্ষিপ্ত পরিধির মধ্যেই একলব্য এমন একটা ভরা সংসার তৈরি করে নিয়েছিলেন যেখান থেকে আর্য-সভ্য দ্রোণ-দুর্যোধন-অর্জুনের মতো মানুষের সঙ্গে যোগাযোগ না রেখেও তাঁর দিন কেটে গেছে। বরঞ্চ যোগাযোগ রেখেছেন তাঁদের সঙ্গে, যারা রাজনৈতিক ক্ষেত্রে তখন বৃহত্তর গোষ্ঠী বলেই পরিচিত ছিলেন— অর্থাৎ জরাসন্ধ, শিশুপাল, পৌণ্ড্রক বাসুদেব। সংসার জীবনে একলব্যের ছেলেপিলে অনেকগুলি ছিল কিনা বলা মুশকিল। হয়তো অনেকগুলিই, যেমনটি দ্রুপদ বলেছিলেন বহুবচনে— একলব্যং সহাত্মজৈঃ। একলব্যের মৃত্যু অথবা অনুপস্থিতিতে তাঁর কোনও জ্যেষ্ঠপুত্ৰই রাজা হয়েছিলেন নিষাদ-রাজ্যে। কুরুক্ষেত্রের যুদ্ধের পর রাজা যুধিষ্ঠির যে অশ্বমেধ যজ্ঞ করেন, তাঁর অশ্বরক্ষক নিযুক্ত হয়েছিলেন অর্জুন। কাশী-কোশল-দশার্ণ ছেড়ে অর্জুন প্রবেশ করেছিলেন অতি-পুরাতন পরিচিত সেই নিষাদ-রাজ্যে, একলব্যের নিষাদ-রাজ্য— নিষাদারাজ্ঞো বিষয়ম্‌ একলব্যস্য জগ্নিবান্।
কেমন লেগেছিল এখানে অর্জুনের। যখন প্রথম তিনি এই অরণ্যরাজ্যের প্রান্তভাগে মৃগয়া করতে এসেছিলেন, তখন একলব্য এখানে রাজা ছিলেন না। পিতা হিরণ্যধনু তখন রাজা, আর একলব্য শিক্ষার্থী— একমনে তিনি বাণাভ্যাস করেন। অর্জুন সেদিন অন্যায়ভাবে তাঁর প্রধান প্রতিদ্বন্দ্বীর শরচালনার প্রধান উপায়টিকেই ধ্বংস করে দিয়েছিলেন এবং খুশিও হয়েছিলেন তাতে। আজ তাঁর কেমন লাগল! কোনও বিক্রিয়া নেই, কোনও বিক্ষোভ নেই আজও। হয়তো একলব্যও নির্জন দ্বীপে তাঁর শেষ অনভ্যস্ত অলস জীবন কাটাচ্ছেন মৃত্যুর শেষতম আস্বাদ গ্রহণ করতে করতে। আর অর্জুন একলব্যের ছেলের সঙ্গে যুদ্ধে নেমেছেন। একলব্যের ছেলে এই মহাবীরকে বিনা যুদ্ধে মেদিনী ছেড়ে দেননি— একলব্য-সুতশ্চৈনং যুদ্ধেন জগৃহে তদা। বেশ ভালই যুদ্ধ হয়েছিল বুড়ো অর্জুনের সঙ্গে বালক-বীর একলব্য-পুত্রের— সংগ্রামং লোমহর্ষণম্। অবশেষে অর্জুন এই যুদ্ধে জিতেছেন এবং রাজকর দিতে বাধ্য করেছেন একলব্যের পুত্রকে। এই জয় কিছু অপূর্ব নয়। মহাবীরেরা জিতে যান এইভাবেই, সব সময়। কিন্তু একবারের তরেও যদি এই রাজ্যে প্রবেশ করে তাঁর মনে পড়ত যে, তাঁর চেয়ে অনেক বড় বীর বলেই এই বালক-বীরের পিতার সঙ্গে একবারও তিনি যুদ্ধ করার সাহস দেখাতে পারেননি, তাঁকে গুরুস্থান অপব্যবহার করে নিজের প্রতিষ্ঠার পথ পরিষ্কার করতে হয়েছিল— যদি একবারের জন্যও তিনি ভাবতেন! না, অর্জুন এসব ভাবেননি কিছুই। তিনি ‘প্রোফেশনাল’ ক্ষত্রিয়ের মতো একলব্যের পুত্রের সঙ্গে যুদ্ধ করে তাঁকে হারিয়ে দিলেন। কী জয় হল মহাবীর অর্জুনের! বরঞ্চ একলব্য বেঁচে রইলেন প্রবঞ্চিত, ক্ষুব্ধ, বিজিত সেই সব যুবকের মনে, যাঁদের গুরুরা হারিয়ে দেন আপন তঞ্চকতায়, সতীর্থরা যাঁদের আড়ালে বসে প্রবঞ্চনার ছক কষে— অকর্মণ্য দাম্ভিকের অক্ষম ঈর্ষায়।
বার বার এই কথাটা আমার মনে হয়েছে যে, ব্যাস-বাল্মীকি যে মর্যাদার কবি, তাঁদের পক্ষে যুধিষ্ঠির-ভীম-অর্জুন অথবা রাম-রাবণের মতো চরিত্র তৈরি করা কোনও কঠিন ব্যাপার নয়। এমনকী সে আন্দাজে রামায়ণের মেঘনাদকে সৃষ্টি করা তবুও বা সম্ভব ছিল, কিন্তু কর্ণকে সৃষ্টি করা ছিল অনেক কঠিন। রামায়ণের রাবণ প্রতিপক্ষের নায়ক হলেও তাঁর পরস্ত্রীপাংশুল মূর্তি আমাদের বিরক্তি ঘটিয়ে দেয় পূর্বাহ্নেই। বিশেষত, সোনার লংকার যে সামরিক ‘ইনফ্রাস্ট্রাকচার’, তাতে বানর সহায় রামচন্দ্রের প্রতি আমাদের সবসময়েই মায়া থাকে। বরঞ্চ রাবণি-মেঘনাদ এখানে অনেক বেশি আকর্ষণীয় হয়ে ওঠেন। পিতার স্ত্রীপ্রিয়তার কথা মাথায় না-রেখে সম্পূর্ণ ব্যাপারটাকেই তিনি রাক্ষসবংশের সম্মান এবং ততোধিক বীর পিতা রাবণের সম্মান হিসেবে ভাবনা করে শুধু সাময়িক যুদ্ধোন্মাদনায় নিজের প্রাণ দিয়েছেন। কিন্তু এই চরিত্র সৃষ্টি করা কিছু কঠিন ছিল না আদি কবির পক্ষে। বস্তুত মেঘনাদ অনেক সরল। কিন্তু কেমন হয় ব্যাপারটা, যদি প্রতিপক্ষ চরিত্র এত জটিল যে, অধিগুণসম্পন্নতার সমস্ত মাত্রাগুলি থাকা সত্ত্বেও জীবনযাপনের ক্ষেত্রে তাঁর জন্মাবধি বঞ্চনা, তাঁর বেড়ে ওঠার অন্যায় অনুষঙ্গ, যেখানে ব্যক্তিগত উচ্চাশা সংক্রান্ত করতে হয় অন্যের অন্যায় উচ্চাশার মধ্যে, অথচ তিনি দয়ালু, অথচ তিনি নৈতিকতায় নিপুণ এবং সর্বোপরি এক ভয়ংকর বীর।
কর্ণ-চরিত্র এমন কোনও রঘু-ডাকাতের চরিত্রও নয় যে, তাঁর সামরিক ক্রিয়াকাণ্ড মহদুদ্দেশ্যে নিয়োজিত, তিনি কোনও রবিনহুড নন, অথবা নন কোনও ‘ডন’, যার বিপরীত তথা সমাজ বহির্ভূত উচ্চাশার প্রতি অন্যের মান্যতা তৈরি হয়। মহাকবি তাঁকে এমন অদ্ভুত এক জটিলতায় তৈরি করেছেন, যাতে জন্মাবধি তাঁর ওপরে আমাদের করুণা তৈরি হবে, প্রত্যেক মুহূর্তে আপনি তাঁর খেয়াল রাখতে বাধ্য হবেন, অথচ তাঁর অনন্ত অনুষঙ্গগুলি এবং তাঁর ক্রিয়া, কান্ড এবং পদ্ধতি আপনাকে পীড়া দেবে এবং অবশেষে তাঁর জন্য আপনি চোখের জল ফেলতে বাধ্য হবেন। আশ্চর্য দেখুন, কর্ণচরিত্রের মধ্যে সেইসব উপাদান রয়ে গেছে, যেখানে সেই কালেই মহাভারতের ঈপ্সিত অতিক্রম করে খ্রিস্টীয় দ্বিতীয়-তৃতীয় শতাব্দীতেই একাঙ্ক নাটকের স্পেশালিস্ট ভাস তাঁর বিখ্যাত কর্ণভারম্‌ নাটক লিখে গেছেন এবং একালে এসে রবীন্দ্রনাথ এমন একটা মহাকাব্যিক ‘সংবাদ’ লিখলেন, যাতে কবিজনোচিত বেদনায় কর্ণ এতটাই মহনীয় হয়ে ওঠেন যে, তাঁর প্রকৃত চরিত্রটাই বোধহয় হারিয়ে যায়।
আসলে মনস্তত্ত্বের জগৎ এমনই এক জটিল যন্ত্রণার জগৎ, যা সাধারণ এবং চিরাচরিত গড্ডালিকার শান্ত সীমানার বাইরে থাকে। চিরকালীন ছাঁদে যাঁদের জীবন চলছে— জীবনের সব সুখ যিনি পাচ্ছেন, অথবা সব যিনি পাননি, এমন জীবনও ধরা-বাঁধা ছাঁদের বাইরে নয়। কিন্তু জীবনের প্রথম মুহূর্ত থেকেই যাঁর জীবন অনিশ্চিত, নিজের কোনও দোষ না থাকা সত্ত্বেও যাঁর জীবনে অনাগত বিধাতার কলঙ্ক নেমে আসে, অথচ সেই নিন্দাপঙ্কে তিলক টেনে আপন পৌরুষে যিনি ত্রিজগতের মায়া কেড়ে নিতে পারেন, এমন একটা চরিত্র তৈরি করা মহাকবির পক্ষেও সম্ভব হত না, যদি না তিনি অতিনিকট থেকে এমন চরিত্র দেখতেন। আমি এমন কথা বলছি না যে, মহাকবি কর্ণকেই নিজে কাছ থেকে দেখেছেন, কেননা এমনটা আপনাদের বিশ্বাস নাও হতে পারে। কিন্তু জীবনের মধ্যে এমন বঞ্চিত মানুষের মনস্তত্ত্ব না জানলে মহাভারতের তন্তুবয়ন করার সময় জটিল-গহন মনস্তত্ত্বের এমন নিখুঁত চিত্র তৈরি করা সম্ভব হত না। আমরা অবশ্য কর্ণকে মহাভারতের অন্য ঐতিহাসিক চরিত্রগুলির অন্যতম বলে মনে করি, এবং মহাকবি নিজেই তাঁর জননীর কন্যাকালের জাতক বলেই অপর এক কানীনের জীবন-জটিলতা এবং তাঁর মানসিক গঠন এমন বর্ণময় করে আঁকতে পেরেছেন।
মহাভারতের কবির আরও এক অসাধারণ ক্ষমতা হল— তিনি একটা বড় চরিত্রকে পূর্বাপর পরম্পরায় বাঁধতে পারেন অন্তর্জাত কারণ-সমূহের মধ্য দিয়ে। কর্ণের স্বয়ংজ্ঞাত জীবনের মধ্যে তাঁর জননী কুন্তী কোথাও নেই, অথচ সমস্ত জীবন ধরেই কুন্তী তাঁর জীবনের অন্তঃক্রিয়াগুলি চালিত করেছেন— এই বিপ্রতীপ সমন্বয়ের জন্য কুন্তীর জীবনও কর্ণ-জীবনের অন্যতম অঙ্গ হয়ে ওঠে। আমি বার বার এ-কথা বিভিন্ন প্রসঙ্গে বলেছি যে, বঞ্চিত কর্ণের ব্যথাগুলি বিচার করার আগে আপনারা কুন্তীর বঞ্চনাগুলি বিচার করবেন। তা হলেই কর্ণকে সবচেয়ে ভাল বোঝা যাবে।
মহাভারতের এইরকম দাপুটে কথা একজন মহিলার মুখ থেকেই বেরিয়েছে এবং তিনি কিন্তু দ্রৌপদী নন, কুন্তী। সেই উদ্যোগ পর্বে গিয়ে কুন্তী তাঁর ভাইপো কৃষ্ণের কাছে বলেছিলেন— আমি বাপের বাড়িতেও সুখ পাইনি, শ্বশুরবাড়িতেও নয়। আপন গর্ভজাত তিনটি ছেলে এবং সতীনের দুটি নিয়ে শ্বশুরবাড়িতে নিজের স্থান করে নিতে নিতেই তাঁর বৃদ্ধকাল এসে গেছে এবং তার জন্য একটা যুদ্ধ ঘটে গেছে মাঝখানে এবং তাঁর প্রথমজাত পুত্ৰ কৰ্ণ সেখানে মারা গেছেন। আর যাই হোক, কর্ণের মৃত্যু তিনি চাননি। অন্যদিকে বাপের বাড়ির কথাটা আপাত দৃষ্টিতে মন্দশ্রুত না লাগলেও সেখানেও কুন্তী বড় একাকী দুঃখভাগিনী। বাপের বাড়িতে যেভাবে তিনি দুঃখ পেয়েছেন সেটা বাপের বাড়ির গুরুজনদের বোধগম্যই হয়নি। এই দুই জায়গায় জ্বলতে জ্বলতে কৃষ্ণকে তিনি বলে ফেলেছিলেন— বাপের বাড়িতেও আমার চরম লাঞ্ছনা জুটেছে আর শ্বশুরকুলের শ্বশুরেরাও আমার যন্ত্রণা বাড়িয়েছেন সকলেই— সাহং পিত্রা চ নিকৃতা শ্বশুরৈশ্চ পরন্তপ।
আপনারা জানেন সকলে যে, কুন্তী জন্মেছিলেন মথুরা-শূরসেন অঞ্চলে যেখানে রাজত্ব করতেন আর্যক শূর, কুন্তীর আসল জন্মদাতা পিতা। পিতা শূর তাঁর প্রাণের বন্ধু এবং আপন পিসতুতো ভাই কুন্তিভোজের কাছে কুন্তীকে দত্তক দিয়েছিলেন। কুন্তী আর্যক শুরের প্রথমজাতা কন্যা, কিন্তু কুন্তিভোজের কাছে তাঁকে দত্তক দেবার কথা পাকা হয়ে থাকলেও পিতা শূর বোধহয় জন্মানোর সঙ্গে-সঙ্গেই কুন্তীকে কুন্তিভোজের হাতে তুলে দেননি। প্রথমজাতা কন্যার জন্য মায়াই হোক অথবা অন্য কোনও কারণ থাকতে পারে, কিন্তু যে-কারণই থাকুক, এই যে দেরি হয়ে গেল— এটার মারাত্মক ফল ফলেছে কুন্তীর জীবনে। প্রথমত, এটা তো ভীষণ সত্যি যে, একটি বাচ্চাকে যদি জন্মানোর কয়েক দিনের মধ্যেই অথবা এক মাস, দু’মাস বা তিন-চার মাসের মধ্যেই দত্তক দিয়ে দেওয়া যায় এবং সে যদি পালক পিতামাতার স্নেহ-মমতায় মানুষ হতে থাকে, তবে তার মানসিক গতি-প্রকৃতি অস্বাভাবিক নাও হতে পারে। কিন্তু যে-শিশুটি বেশ কিছুদিন স্নেহ-মমতায় লালিত হয়েছে এবং তার জ্ঞান-বুদ্ধিও যদি হয়ে গিয়ে থাকে, এই অবস্থায় তাকে দত্তক দিলে সেই শিশুর মানসলোকে নানারকম জটিলতা তৈরি হয়ে যায়। বিশেষত কুন্তী অত্যন্ত সংবেদনশীল মহিলা বলেই কুন্তিভোজের বাড়িতে দত্তক কন্যা হয়ে ওঠার মধ্যে অনেক জটিলতা ভোগ করেছেন। সে জটিলতা এতটাই যে, সমস্ত ধর্মবোধ, নীতিবোধ এবং পারিবারিক মহিমায় জলাঞ্জলি দিয়ে তিনি বলেছেন— আজকে এই কৌরব রাজবাড়িতে এত যন্ত্রণা সয়েও আমি দুর্যোধনকে দোষ দিই না, সে তো এরকম করবেই। কিংবা আমি নিজেকেও দোষ দিই না, কেননা আমি কোনও অন্যায় করিনি। কিন্তু সমস্ত দোষ আমার পিতার। আমি তাঁকেই দোষ দিচ্ছি— পিতরং ত্বৈব গর্হেয়ং নাত্মানং ন সুযোধনম্‌— কেননা যখন আমার খেলার বয়স, ছোট্ট ছোট্ট ‘বল’ নিয়ে এলোপাথাড়ি ছুঁড়ি, ধরি, দৌড়ই, খেলনা নিয়ে খেলা করি, তখন আমার বাবা আমাকে কুন্তিভোজ রাজার কাছে দত্তক দিয়ে দিলেন।
একটি মনুষ্যশিশুকে এইভাবে দিয়ে দেওয়াটা কুন্তী ভাল চোখে দেখেননি। আজকে নারী-স্বাধীনতার যুগে, নারী-প্রগতির যুগে মেয়েরা তো এই জিগিরটাই তোলেন যে, পুরুষতান্ত্রিক সমাজে মেয়েদের ভোগ্য পণ্য মনে করা হয় এবং যখন-তখন কথায় এবং কাজে এই ভোগ্যভাব তথা পণ্যভাব প্রকাশও করে ফেলেন পুরুষেরা। আমরা বলব— এসব কথা আজকে কিছুদিন ধরে উঠছে, কিন্তু দু’হাজার বছর আগে একটি শৈশব-বিহারী কন্যাকে অন্যের হাতে তুলে দেবার জন্য কুন্তী পিতার বিরুদ্ধে বলছেন— যাদের টাকাপয়সা আছে, তারা যেমন দেদার দানছত্তর করে নাম কিনতে চায়, আমার বাবাও তেমনই তাঁর বন্ধুর কাছে আমাকে দত্তক দিয়ে দিলেন এমনভাবে, যেন আমি একটা টাকার থলে— ধনং বৃত্তৈরিবার্পিতা।
আমাদের মনে হয়, নিজের জীবন সম্বন্ধে কুন্তীর নিজেরই এই পণ্যতাবোধ এক দিনে তৈরি হয়নি। বিশেষত সামান্য জ্ঞানবুদ্ধি হয়ে যাবার পর অন্য একজনের বাড়িতে কন্যাভাবে মানুষ হয়ে ওঠার মধ্যে যে যন্ত্রণা ছিল, তাতে একটা সর্বাঙ্গীণ জীবনবোধ অবশ্যই তৈরি হয়েছে। সবচেয়ে বড় কথা, অন্য বাড়িতে দত্তক হিসেবে বেড়ে ওঠার মধ্যেও এক অসামান্য জটিলতা আছে। দত্তক-নেওয়া পুত্র বা কন্যা, বিশেষত সে যদি কন্যা হয়, তবে বেড়ে ওঠার পর গুণে-চরিত্রে সে যদি ভাল হয়, তবে দত্তক-নেওয়া পিতা নিজগৃহের গুণ আস্ফালন করেন। কিন্তু সে যদি কোনও ভাবে খারাপ হয় অথবা যদি সে শুধুমাত্র স্বতন্ত্র হয় অথবা শুধুমাত্র স্বতন্ত্র মত ব্যক্ত করে, তা হলে কিন্তু দত্তক পিতামাতা গালাগাল দেন সেই বীজী পিতাকে অথবা গর্ভধারিণী মাকে যাঁরা সন্তানের প্রথম জন্মভার বহন করেছিলেন, এমনকী লালনও করেছিলেন কিছুদিন।
আমার তো মনে হয়, সামান্য জ্ঞান-বুদ্ধি হবার পর কুন্তীকে দত্তক দেওয়া হয়েছিল বলেই কুন্তী দত্তক-পিতার চাপটা আরও বেশি অনুভব করেছিলেন। মহর্ষি দুর্বাসা কুন্তিভোজের বাড়িতে এলে তাঁকে তুষ্ট করা এবং সেবা করার ভার পড়ে কুন্তীর ওপর। অত্যন্ত সুলভকোপ এই ঋষিকে তুষ্ট করা যে কতটা কঠিন, সেটা কুন্তীই বুঝেছেন, কুন্তিভোজ বোঝেননি। কিন্তু ভাল হয়ে থাকার বা নিজেকে ভাল প্রমাণ করার যে দায়টা কুন্তীর ছিল, সেই দায় অত্যন্ত সফলভাবে মেটানোর পর কুন্তী দুর্বাসার কাছে যে দেবসম্ভোগের বর পেলেন, তার প্রথম প্রয়োগের ক্ষেত্রেই সেই মানসিক বিভ্রম তৈরি হল, যেখানে দত্তক-গ্রহীতা পিতার শঙ্কিত অন্তর কাজ করতে থাকে। আমরা দৃঢ়ভাবে বিশ্বাস করি, কুন্তী যে কন্যাবস্থায় তাঁর প্রথমজাত পুত্রটিকে ধাত্রীর সাহায্যে জলে ভাসিয়ে দিলেন, সেখানে এই দত্তক-মানস কাজ করেছে। এমনিতে সেকালের দিনে কানীন পুত্রের কোনও মান-মর্যাদা ছিল না এমন নয়, কানীনকে কেউ জারজ সন্তানও বলত না। কিন্তু তবুও যে কুন্তী তাঁর পিতৃগৃহে তাঁর সূর্যসম্ভোগে পুত্রলাভ করার কথা লুকিয়ে গেলেন, তার কারণ এই অবিশ্বাস এবং আশঙ্কা তাঁর মনের মধ্যে কাজ করেছে যে, এই ঘটনা পালক পিতা কুন্তিভোজ ভালভাবে নেবেন না।
কুন্তিভোজের বাড়িতে আপন বস্ত্রাঞ্চলের কৌশলী স্থাপনায় যে গর্ভ লুকিয়ে রেখেছিলেন কুন্তী— গর্ভং তং বিনিগূহতী— সেই গর্ভমোচনের পর তাঁর মায়া কম ছিল না। সোনার বর্ম, সোনার কুণ্ডল, দেহের সঙ্গে অবিচ্ছেদ্য কবচ-কুণ্ডল নিয়ে কর্ণ জন্মালেন। কুন্তীর মনে কত গর্ব— ছেলে ঠিক বাবার মতো দেখতে হয়েছে— যথাস্য পিতরং তথা। অথচ মুহুর্তেই এই সমস্ত মুগ্ধতা কাটিয়ে ধাত্রীর পরামর্শে শিশুপুত্রটিকে একটি বড়-সড় পেটিকার মধ্যে শুইয়ে দিলেন কুন্তী। তারপর ভাসিয়ে দিলেন অশ্বনদীর জলে, পুত্রের দীর্ঘ জীবন প্রার্থনা করে কত আশীর্বাদ উচ্চারণ করলেন কুন্তী— আমাকে যিনি কন্যাকালেই মাতৃত্বের আস্বাদ দিলেন, তোর সেই পিতা যেন তোকে সব জায়গায় বাঁচিয়ে রাখেন। আমার কোলে ছেলে দিয়ে তোর বাবাই আজ ধন্য, তিনি আকাশ থেকে তাঁর কিরণ-চক্ষুতে সর্বত্র দেখতে পাবেন তোকে। তুই যেখানেই থাকিস বাছা! আমি তোকে ঠিক চিনব, ওই কবচ-কুন্ডল দেখেই চিনব।
অশ্বনদীর জলে ঢেউ লাগছে, ঢেউয়ের পরে ঢেউ, সুদৃশ্য পেটিকাখানি চলতে লাগল। যতই পেটিকাখানি দূরে যেতে লাগল, কুন্তীর হৃদয়ে হাহাকার বাড়তে থাকল তত। তাঁর জননী-হৃদয় বিদারিত হতে থাকল শুধু সেই ধন্যা রমণীর কথা ভেবে— যিনি কর্ণকে কোলে তুলে নেবেন পেটিকা থেকে অথবা তৃষিত শিশুটিকে স্তন্যপান করাবেন।
সোনার পেটিকাখানি অশ্বনদী ছেড়ে চর্মন্বতী জলে এসে পড়ল। চম্বলের শিলাভূমির পাশ দিয়ে চর্মন্বতী কর্ণকে পৌঁছে দিল যমুনায়। যমুনা থেকে গঙ্গা— সোনার পেটিকাখানি মাতৃগর্ভের মতো সুরক্ষিত রাখল সদ্যোজাত শিশুকে— স মঞ্জুষাগতো গর্ভস্তরঙ্গৈ রুহ্যমানকঃ। ভাসতে ভাসতে পেটিকা এসে পৌঁছল সুদূর চম্পা নগরীতে— চম্পা অঙ্গরাজ্যের রাজধানী— তৎকালীন পূর্বভারতের আরম্ভ-স্থান। অঙ্গরাজ্য তখন কুরুরাজ্য হস্তিনাপুরের অন্তর্গত রাজ্য ছিল। কাজেই এটা বলা যায়— কুন্তী যেখানে ভবিষ্যতে বউ হয়ে আসবেন, তাঁর কানীনপুত্র সেইখানেই বাহিত হয়ে এলেন অনেক আগে, হয়তো এমনও বলা যায় যে, তাঁর পিতৃভূমিতে।
সূত অধিরথ হস্তিনাপুরের ভারপ্রাপ্ত রাজা ধৃতরাষ্ট্রের বন্ধু। তিনি সারথি জাতের মানুষ, এককালে কুরুবাড়ির রথ চালাতেন হয়তো, এখন একটু বয়েস হয়েছে। তিনি তাঁর সুন্দরী স্ত্রী রাধার সঙ্গে গঙ্গাস্নানে এসেছেন। এই সুখী দম্পতির সব সুখ আছে কিন্তু তাঁরা অপুত্রক। রাধা গঙ্গায় স্নান করতে নেমেছেন আগে, সূত অধিরথ তীরে একটু দূরে দাঁড়িয়ে কথালাপ করছেন পুরাতনদের সঙ্গে। গঙ্গায় ভেসে আসতে থাকা স্বর্ণ-পেটিকাটি প্রথমে রাধারই নজরে আসে এবং পরম কৌতূহলে লোকজন ডেকে পেটিকাটি গঙ্গা থেকে তীরে ওঠানোর ব্যবস্থা করেন। সূত অধিরথকে খবর জানাতে তিনি এসে পেটিকাটি খুলতেই দেখতে পেলেন ঘুমন্ত এক শিশু। প্রভাতসূর্যের মতো তার গায়ের রং, গায়ে সমাবিদ্ধ কবচ-কুণ্ডল।
অপুত্রক দম্পতি এই ভেসে আসা ধনকে দেখে আনন্দে আত্মহারা হয়ে গেলেন। ছেলেটিকে কোলে তুলে নিতেই দুটি মানুষের এতদিনের রুদ্ধ বাৎসল্য মুখর হয়ে উঠল। অধিরথ পুত্রটিকে রাধার কোলে তুলে দিলেন পরম আদরে। এতদিনে ভগবান মুখ খুলে চেয়েছেন। রাধার অতৃপ্ত জননী-হৃদয় স্নেহে বিগলিত হল, পিতামাতা নবলব্ধ পুত্রকে কোলে নিয়ে বাড়ি ফিরলেন। অনন্ত লালন এবং পালন-ভাবনার মধ্যে পুত্রের নামকরণের চিন্তা হল। ব্রাহ্মণেরা জন্ম থেকেই ছেলের গায়ে সোনার কবচ-কুণ্ডল দেখে তার নামকরণ করলেন বসুষেণ। ‘বসু’ মানে ধন-রত্ন-সোনা, আর জন্মলগ্নেই গায়ে যার সোনার বর্ম, তাঁকে যুদ্ধবীর ক্ষত্রিয়ের ভাবনায় নামের শেষে ‘বর্মা’ বা সেন’ সম্বোধনে বসুষেণ বলে চিহ্নিত করলেন ব্রাহ্মণেরা।
॥ ২ ॥
অঙ্গরাজ্যে সূত অধিরথের বাড়িতে লালিত-পালিত হতে হতে কর্ণের গায়েও সেই বিখ্যাত চিহ্ন পড়ে গেল— তিনি সূতপুত্র। সেকালের দিনে দুই ভাবে সূতের পরিচয় হত। একটা হল, যাঁরা রাজা-মহারাজাদের কুলকীর্তি গাইতেন তাঁদের সূত বলা হত। আর মনুর বর্ণবিভাগের নিয়মে কোনও ক্ষত্রিয় যদি প্রতিলোমে ব্রাহ্মণের মেয়ে বিয়ে করতেন, তা হলে তাঁদের ছেলেকে সূত বলা হত। তবে এখানেও বড় ঘর, ছোট ঘরের ব্যাপার ছিল বলে মনে হয়। কেননা দেখুন, মহাভারতখ্যাত যযাতি রাজাও তো ব্রাহ্মণ শুক্রাচার্যের মেয়ে দেবযানীকে বিয়ে করেছিলেন, কিন্তু কই, যদু-তুর্বসু, অথবা দ্রুহ্যু-পুরুকে তো কেউ সূতপুত্র বলেনি। কাজেই সমাজের অল্পমানী ক্ষত্রিয়, যদি ব্রাহ্মণ-রমণীর প্রেমে পড়ে বিয়ে করতেন, এবং শক্তি-মর্যাদা কম থাকায় মুখর সমাজের মুখ যাঁরা রুদ্ধ করতে পারতেন না, তাঁদের পুত্র-কন্যাদের সূতপুত্র বা সূতপুত্রী বলে সম্বোধন করতেন সামাজিকেরা।
মৎস্যপুরাণ কর্ণপিতা অধিরথের পরিচয় দেবার সময় সূত অধিরথের পূর্বপুরুষদের সকলকেই রাজা বলে সম্বোধন করেছেন, কিন্তু অধিরথের প্রসঙ্গ যেই এল, সঙ্গে সঙ্গে পৌরাণিক বললেন— সূতশ্চাধিরথঃ স্মৃতঃ। অর্থাৎ অধিরথ ছিলেন সূত। যাঁর পূর্বপুরুষেরা পিতৃ-পিতামহক্রমে সকলেই রাজা তাঁদের শেষ ক্রমে হঠাৎই অধিরথকে ‘সূত’ বলা হল কেন, তার কারণ বোধহয় একটাই যে, অধিরথের পিতা কোনও বামুন ঘরের মেয়ের প্রেমে পড়েছিলেন এবং এই অতিক্রান্ত বৈবাহিক ঘটনায় অধিরথ ‘সূত’ বলে পরিচিত হন এবং সূত অধিরথ কর্ণকে পালন করেছিলেন বলেই কর্ণও সূতপুত্র বলে পরিচিত হলেন— মৎস্যপুরাণের ভাষায়— তেন কর্ণস্তু সূতজঃ। অধিরথ সূত নিজের জীবনে সূত-নামের গ্লানি ভোগ করেছেন বলেই দৈবপ্রেরিত পুত্র বসুষেণের বয়স কিছু বাড়তেই তিনি তাঁকে পাঠিয়ে দিলেন হস্তিনাপুরে। হস্তিনাপুরের রাজা ধৃতরাষ্ট্রের সঙ্গে তাঁর সখ্যসূত্র আছে— ধৃতরাষ্ট্রস্য বৈ সখা— অধিরথ বসুষেণকে হস্তিনাপুরে পাঠালেন অস্ত্র শিক্ষা গ্রহণ করার জন্য। তিনি জানতেন— হস্তিনাপুরে দ্রোণাচার্য আছেন এবং দ্রোণাচার্যের মতো অস্ত্রগুরুর কাছে অস্ত্র শিক্ষা করলে তাঁর আদরের পুত্রটি যুদ্ধবিদ্যায় অপ্রতিরোধ্য হয়ে উঠবে।
তবে আমরা বলব— দ্রোণাচার্যের শিক্ষার জন্য নয়, সূত অধিরথ পুত্র বসুষেণকে হস্তিনায় সখা ধৃতরাষ্ট্রের কাছে পাঠিয়েছিলেন পুত্রের সার্বিক বিদ্যালাভের জন্য। কেননা মহাভারতে কর্ণের যে গুরুতালিকা দেখছি, তাতে কৃপাচার্যও তাঁর গুরু ছিলেন। তার মানে, বসুষেণ-কর্ণ (তখনও তাঁর কর্ণ নাম হয়নি) হস্তিনায় কুরুবাড়িতে এসেছিলেন অনেক আগে এবং পাণ্ডব-কৌরবরা যেভাবে প্রথমে কৃপাচার্যের পাঠশালায় শিক্ষা নিতে ঢুকে ছিলেন, ঠিক সেইভাবে কর্ণও তাঁদের সঙ্গে কৃপাচার্যের কাছে প্রাথমিক অস্ত্রশিক্ষা গ্রহণ করেছিলেন। যাঁরা ভাবেন, সেই অস্ত্রপরীক্ষার দিনে কর্ণ উদয় হলেন যুদ্ধ-রঙ্গমঞ্চে, তিনি অর্জুনকে চ্যালেঞ্জ করলেন, তারপর অকথা-কুকথায় তাঁর রাজপুত্র বা রাজা হওয়ার প্রশ্নে দুর্যোধন তাঁকে অঙ্গরাজ্যে বসিয়ে দিলেন রাজা করে, তাঁরা ভুল ভাবেন। বস্তুত কর্ণ কুরুবাড়িতে এসেছেন অনেক আগে এবং দুর্যোধনের সঙ্গে তাঁর বন্ধুত্বও গড়ে উঠেছে অনেক আগে থেকে, সেই বাল্যকাল থেকেই— স সখ্যমকরোদ্‌ বাল্যে রাজ্ঞা দুর্যোধনেন চ।
হস্তিনায় কুরু-পাণ্ডবদের মেলে এসে দুর্যোধনের সঙ্গেই কর্ণের বিশেষ বন্ধুত্ব তৈরি হল কেন, তার একটা প্রধান কারণ হল— সূত অধিরথ কর্ণকে ধৃতরাষ্ট্রের কাছে পাঠিয়ে ছিলেন এবং সেই সূত্রে দুর্যোধনের সঙ্গেই তাঁর প্রথম পরিচয়-প্রণয় হবার কথা। তারপর কৃপাচার্যের পাঠগৃহে যেতে যেতে এই বন্ধুত্ব আরও গাঢ়তর হয়। এদিকে পাণ্ডবদের ওপর দুর্যোধনের যে জন্মাবধি আক্রোশ ছিল, সেটা সঞ্চারিত এবং সংক্রামিত হতে থাকে কর্ণের মধ্যে। দুর্যোধনের পক্ষপাতী এই আক্রোশ কর্ণের মধ্যে নতুন এক স্পষ্ট রূপ নেয়, কর্ণ যখন কুরুকুলের বড় গুরু দ্রোণাচার্যের কাছে অস্ত্রশিক্ষা নিতে যান। দ্রোণাচার্যের অস্ত্রশিক্ষার গুরুকুলে যাঁরা সবচেয়ে ভাল বিদ্যা গ্রহণ করছিলেন, তাঁদের মধ্যে ভীম, দুর্যোধন, কর্ণ, অশ্বত্থামারা যদি সবচেয়ে ভাল হয়ে থাকেন, তবে সকলের মধ্যে সবচেয়ে ভাল ছিলেন অর্জুন। অর্জুনের এই ভীষণ ভাল হওয়াটাই কর্ণের দিক থেকে সবচেয়ে বড় ঈর্ষার কারণ হয়ে গেল। ধনুর্বিদ্যায় অর্জুনের প্রয়োগ-নৈপুণ্য এবং কৌশল লক্ষ করে কর্ণ আস্তে আস্তে হতাশ বোধ করতে আরম্ভ করলেন। এই হতাশা থেকেই কর্ণের ক্রোধ তৈরি হল। তিনি যখন বুঝলেন যে, দ্রোণের পাঠশালায় অর্জুনই সবার সেরা— সর্বথাধিকসালক্ষ্য ধনুর্বেদে ধনঞ্জয়ম্‌— তখন তিনি ঠিক করলেন— বল নয়, শক্তি নয়, এমনকী কৌশলও নয়, তিনি মারণাস্ত্র দিয়ে অর্জুনকে শেষ করবেন। তাঁর মারণাস্ত্র চাই কিন্তু সেই মারণাস্ত্রও তো আছে দ্রোণাচার্যের কাছে। গুরু-পরম্পরায় দ্রোণাচার্যের কাছে ব্রহ্মাস্ত্র আছে, সেটি যদি কর্ণ আদায় করতে পারেন, বুঝে নিতে পারেন তার প্রহার-সংহরণের প্রক্রিয়া, তা হলে অর্জুনকে শায়েস্তা করা তাঁর কাছে কঠিন হবে না। আসলে অর্জুনকে মেরেই ফেলতে চান কর্ণ। দুর্যোধনের কাছ থেকে যে পাণ্ডব-বিরোধিতা আত্মসাৎ করেছিলেন কর্ণ, তার সঙ্গে এই চরম ঈর্ষা সংযুক্ত হওয়ায় কর্ণ একদিন বেপরোয়া হয়ে দ্রোণাচার্যকে ধরলেন। আশেপাশে তখন লোকজন নেই, গুরুপুত্র অশ্বত্থামা পর্যন্ত তখন কুটির-বাহিরে, এই সময়ে কর্ণ চুপি চুপি এসে উপস্থিত হলেন গুরু দ্রোণাচার্যের কাছে। চারদিকে তাকিয়ে দ্রোণকে বললেন— গুরুদেব! আমাকে ব্রহ্মাস্ত্র ছোড়বার কৌশল শিখিয়ে দিন। শিখিয়ে দিন ব্রহ্মাস্ত্র ছুড়েও তা সম্বরণ করার উপায়। গুরুদেব! আমি অর্জুনের সঙ্গে যুদ্ধ করতে চাই— অর্জুনেন সমং চাহং যুদ্ধেয়মিতি মে মতিঃ।
হঠাৎ এই উচ্চারণ! সমস্ত সমবয়সি ছেলেমেয়েদের মধ্যে একজন অন্য এক সতীর্থের সঙ্গে যুদ্ধ করতে চায় প্রতিহিংসা নিয়ে— হঠাৎ এই উচ্চারণ দ্রোণাচার্যকে সচকিত করে তুলল। অর্জুন ততদিনে নিশ্চয় গুরু দ্রোণাচার্যের কাছ থেকে ব্রহ্মাস্ত্র পেয়ে গেছেন, কিন্তু কোন ধীরতা, কোন আত্মশক্তি অথবা কোন বিশেষত্বের বলে অর্জুন গুরুর কাছ থেকে ব্রহ্মাস্ত্রের শিক্ষা লাভ করেছেন, সেটা কর্ণ অনুধাবন করেন না। তিনি শুধু ভাবেন— তিনি যা পারছেন না, অর্জুন তা কেন পারবেন। অতএব দ্রোণের কাছে অনুযোগ করে বললেন— ঠাকুর! সমস্ত শিষ্যদের প্রতিই তো আপনার সমদৃষ্টি। এমনকী নিজের ছেলে এবং শিষ্যদের মধ্যেও আপনি ভেদ করেন না— সমঃ শিষ্যেষু বঃ স্নেহঃ পুত্রে চৈব তথা ধ্রুবম্‌। এই সমদর্শিতার পরেও যেন কেউ না বলে যে, কর্ণ দ্রোণাচার্যের শিষ্য হওয়া সত্ত্বেও সঠিক বিদ্যে হয়নি তার।
পুত্র এবং শিষ্যে তাঁর সমদৃষ্টি— এই কথাটা বলে দ্রোণকে খানিকটা উসকেই দিলেন কর্ণ। বাস্তবে দ্রোণ নিজের পুত্রের চেয়েও অর্জুনকে বেশি পছন্দ করেন। অর্জুনের প্রয়াস, প্রচেষ্টা, ধীরতা এবং বিনয় দেখে গুরু দ্রোণাচার্য নিজের খুশিতেই অর্জুনকে ব্রহ্মাস্ত্রের শিক্ষা দান করেছিলেন, পুত্র অশ্বত্থামাকে তার পর এবং সেটা নিতান্তই মায়াবশত। আজ কর্ণ সেই সব কথা তুলে তাঁকে বিব্রত করছেন। কিন্তু মহাভারতের কবি দেখিয়েছেন— মেধাবী এবং বিনয়ী শিষ্যের প্রতি পক্ষপাত কিছু থাকেই, দ্রোণেরও তাই ছিল— সাপেক্ষঃ ফাল্গুনং প্রতি— ফলে একদিন অর্জুনের অস্ত্রপ্রয়োগের নৈপুণ্য দেখেই তিনি অর্জুনকে ব্রহ্মাস্ত্র দিয়েছিলেন। কিন্তু আজকে কর্ণের কথা শুনেই দ্রোণ বুঝে গেলেন যে, গুরু হিসেবে প্রতিজ্ঞাত সমদর্শিতার জায়গাটাকে অভিযুক্ত করেই কর্ণ আজ অর্জুনের প্রতি ঈর্ষায় ব্রহ্মাস্ত্রের প্রয়োগ করতে চাইছেন। বিশেষত কর্ণের প্রতিযোগী মনোভাব, দুর্যোধনের সঙ্গে তাঁর ওঠা-বসা, অর্জুনের প্রতি তাঁর প্রতিহিংসা বৃত্তি— এগুলি দ্রোণের নজর এড়ায়নি। তা ছাড়া একটি বিশেষ ব্যক্তির ওপর প্রতিস্পর্ধা এবং প্রতিহিংসার কারণেই যে মানুষ ব্রহ্মাস্ত্রের মতো প্রখ্যাত মারণাস্ত্রের প্রয়োগ-কৌশল শিখতে চায়, তার মধ্যে অস্ত্রশিক্ষার ইচ্ছা ছাড়াও অন্য অসদিচ্ছা আছে, এটা দ্রোণ বুঝতে পারলেন— দৌরাত্মঞ্চৈব কর্ণস্য বিদিত্বা তমুবাচ হ।
দ্রোণ সোজাসুজি প্রত্যাখ্যান করলেন না, কিন্তু তিনি যে কর্ণের মনোভাব বুঝে গেছেন, সেটা বুঝিয়ে দিয়েই বললেন— ব্রহ্মাস্ত্র জানার অধিকার আছে ব্রাহ্মণের, যিনি সাধারণত অস্ত্র-ব্যবহার করেনই না। সদাচারী সচ্চরিত্র ক্ষত্রিয় এই ব্রহ্মাস্ত্র লাভের উপযুক্ত, এমনকী সর্বত্যাগী সন্ন্যাসীও এই ব্রহ্মাস্ত্র লাভ করতে পারেন, কিন্তু আর কেউ নন— নান্যো বিদ্যাৎ কথঞ্চন। আসলে ব্রহ্মাস্ত্র ব্যবহারের ক্ষেত্রে এই যে সততা এবং ত্যাগের কথা বলা হচ্ছে, তাতে আরও প্রমাণ হয় যে, এই অস্ত্র প্রয়োগ করার জন্য বহুল হিতকর অথচ এক নিষ্কাম ঔদাসীন্য লাগে। দ্রোণাচার্যের কাছে কর্ণ যে অ্যাটিটুডে কথা বলেছেন, তাতে তাঁর সব বোঝা হয়ে গেছে; অতএব প্রত্যাখ্যানের ভাষা ব্যবহার না করেও ব্রহ্মাস্ত্র লাভের যোগ্য ব্যক্তির চারিত্র-বৈশিষ্ট্য উল্লেখ করে দ্রোণ বুঝিয়ে দিলেন— কর্ণ এখানে একেবারেই যোগ্য নন।
কর্ণ বোধহয় মানসিকভাবে প্রস্তুতই ছিলেন এবং হয়তো বা জানতেনও যে, অর্জুনকে যিনি সপক্ষপাতে ব্রহ্মাস্ত্র দান করেছেন, সেই অস্ত্র তিনি অর্জুনের প্রতি অসূয়াপরায়ণ ব্যক্তিকে দেবেন না। অতএব আর কোনও ভণিতা না করে, কোনও কথা না বাড়িয়ে, তিনি দ্রোণাচার্যের কাছ থেকে বিদায় নিলেন— আমন্ত্র্য প্রতিপূজ্য চ। কাউকে তিনি এ-ব্যাপারে বেশি কিছু বললেন না, কর্ণ সটান চলে গেলেন মহেন্দ্র পর্বতে, যেখানে ক্ষত্রিয়ান্তক পরশুরাম থাকেন। সেখানে কী হল জানার আগে এটা বলা দরকার যে, যাঁরা ভাবেন— গুরু দ্রোণাচার্য কর্ণকে সূতপুত্রতার কারণে অস্ত্রশিক্ষা দিতে অস্বীকার করেছেন, তাঁরা ভুল ভাবেন। এরকম কোনও ঘটনা ঘটেনি। বরঞ্চ বলব— অর্জুনের সঙ্গে যুদ্ধ করার জন্য যখন মারণাস্ত্র চেয়েছেন কর্ণ, তখন তাঁর অস্ত্রশিক্ষা সম্পূর্ণও হয়ে থাকতে পারে, কেননা অস্ত্রশিক্ষার শেষ পর্বেই এই ব্রহ্মাস্ত্র-দানের প্রসঙ্গ আসে। আর যদি অস্ত্রশিক্ষা শেষ না হতেই কর্ণ ব্রহ্মাস্ত্র দাবি করে থাকেন, তা হলে বলব এটা কর্ণের পক্ষে ‘স্ট্রাটিজিক’ ভুল। এবং দুই ক্ষেত্রেই দ্রোণাচার্যের পক্ষে ব্রহ্মাস্ত্রের দাবি প্রত্যাখ্যান করাটা নিতান্ত স্বাভাবিক।
বসুষেণ কর্ণ পরশুরামের কাজে উপস্থিত হলেন অস্ত্রলাভের জন্য। পরশুরামের মাহেন্দ্র বিদ্যালয়ে সূতপুত্রের পরিচয়ও চলবে না, ক্ষত্রিয়ের পরিচয়ও খুব পছন্দের নয় ক্ষত্রিয়ান্তক পরশুরামের কাছে। অতএব সম্পূর্ণ মিথ্যাচারে পরশুরামের পায়ে মাথা ঠেকিয়ে কর্ণ বললেন— আমি ভার্গব গোত্রের ব্রাহ্মণ— ব্রাহ্মণো ভার্গবোহস্মি। কাশ্যপ, ভরদ্বাজ কিংবা মৌদ্‌গল্য নন, একেবারে ভার্গব ব্রাহ্মণ শুনে পরশুরাম বেশ খুশিই হলেন, কেননা তিনি নিজেই ভৃগুবংশীয় ভার্গব। এক প্রখ্যাত ভার্গবের কাছে অন্য এক ভার্গব ব্রাহ্মণ এসেছে বিদ্যাশিক্ষার জন্য, পরশুরাম ভারী খুশি হয়ে তাঁকে স্বাগত জানালেন— স উক্তঃ স্বাগতঞ্চেতি প্রতিমাংশ্চাভবদ্‌ ভৃশম্।
এটা আমরা বুঝতে পারি যে, কর্ণ যোদ্ধা হিসেবে যথেষ্টই বড় ছিলেন এবং এই বড় হওয়ার জন্য তাঁকে পরিবেশের সঙ্গে লড়াই করতে হয়েছে অনেক। পরিবেশ মানে ওই আর কী! সেই কালে, সূত অধিরথের ছেলে বড় ঘরে এসে বড় মাস্টারের কাছে পড়ছে, সেখানে অভীষ্ট-লাভে সম্পূর্ণতা এল না, তাই কর্ণ আরও বিখ্যাত গুরুর কাছে গেলেন নিজেকে উন্নত করার জন্য— কর্ণের এই যে চেষ্টা, এই যে নিরলস প্রয়াস— এটা দেখেই অনেকে মায়া করেছেন তাঁকে। এমনকী মহাভারতের বিখ্যাত টীকাকার নীলকণ্ঠ, তিনিও এই মুহুর্তে করুণ হয়েছেন কর্ণের ওপর। তিনি বলেছেন— কর্ণ যে নিজেকে ‘ভার্গব’ বলে পরিচয় দিলেন, তার কারণ— তিনি ভাববেন— গুরু তো পিতার সমান হন, অতএব ভার্গব পরশুরামকে তিনি যখন মনে মনে একবার গুরু বলে মেনে নিয়েছেন, সেখানে নিজেকে ভার্গব বলে পরিচয় দিতে ক্ষতি কী? অর্থাৎ কিনা, আপন অভীষ্টসিদ্ধির জন্য কর্ণের যে এই মিথ্যাচার, তাও আমরা খানিকটা ঢেকে দিতে চাই তাঁর জন্মাযাতনার অপরিসীম লাঞ্ছনার নিরিখে। কিন্তু সব কিছুর ওপরে এটাও মানতে হবে যে, সূত অধিরথের গৃহে পালিত হলেও কর্ণের মধ্যে সেই অন্তর্জাত বিনয়-শুদ্ধি নেই, তিনি যে পরশুরামের কাছেও এসেছেন, তাও কোনও বিদ্যাশিক্ষার সরসতায় নয়, এখানেও তিনি মারণাস্ত্র লাভের জন্যই এসেছেন এবং স্বকার্যসিদ্ধির জন্যই মিথ্যাপরিচয় দিয়েছেন।
কর্ণ নিশ্চিন্তে বিদ্যাশিক্ষা করছিলেন এবং তাঁর সেবামাধুর্যে এবং শ্রদ্ধায় এতটাই তুষ্ট করেছিলেন গুরু পরশুরামকে যে, তিনি ব্রহ্মাস্ত্রের গ্রহণ, ধারণ এবং সম্বরণের সমস্ত কৌশল কর্ণকে শিখিয়ে দিয়েছিলেন। হয়তো সেই শিক্ষণ-প্রশিক্ষণের প্রক্রিয়া তখনও চলছিল, যখন সেই বিরাট দুর্ঘটনা ঘটল। সেদিন উপবাসে ক্লিষ্টদেহ পরশুরাম শিষ্য কর্ণের কোলে মাথা রেখে ঘুমিয়ে পড়েছিলেন আর সেই সময় কাঁকড়া-বিছে-জাতীয় একটি কীট কর্ণের উরু ভেদ করে রক্ত খেতে লাগল। নড়াচড়া করলে গুরু যদি জেগে যান, তাই কর্ণ এতটুকুও নড়লেন না, কিন্তু উরুর উপরিতল বাহিত চুঁইয়ে পড়া রক্ত পরশুরামের গায়ে গিয়ে লাগল। পরশুরাম জেগে গিয়ে দেখলেন— নিবাত নিষ্কম্প প্রদীপের মতো কর্ণ নিশ্চল বসে আছেন। অসহ্য ব্যথা নিজে সহ্য করছেন, কিন্তু গুরুকে ব্যাথা দিচ্ছেন না, তাঁর ঘুমের ব্যাঘাত করছেন না এতটুকুও— অকম্পয়ন্‌ অব্যথয়ন্‌ ধারয়ামাস ভার্গবম্‌। রক্ত গায়ে লাগায় ব্রতধারী পরশুরাম অশুচি বোধ করলেন, কিন্তু তার থেকেও বড় কথা, তাঁর সন্দেহ হল— এই অসম্ভব ব্যথা বসুষেণ কর্ণ সহ্য করলেন কী করে! পরশুরাম বললেন— তুমি পরিষ্কার বলো, কে তুমি? তুমি নিজেকে ভার্গব ব্রাহ্মণ বলে পরিচয় দিয়েছ, কিন্তু ব্রাহ্মণদের সহ্যশক্তি কতটুকু, সব আমার জানা আছে, এই ভয়ংকর কীটের দংশন কোনও ব্যাটা বামুন সহ্য করতে পারবে না, এই সহ্যশক্তি ক্ষত্রিয়কে মানায়, অতএব বলো তুমি কে?
কর্ণ বললেন। নিজের সত্য পরিচয় জানিয়ে কর্ণ বললেন, আমি জন্মেছি সেই ঘরে, যেখানে এক ক্ষত্রিয় পুরুষ এক ব্রাহ্মণ কন্যার পাণিগ্রহণ করেছিল— ব্রহ্মক্ষত্রান্তরে জাতং সূতং মাং বিদ্ধি ভার্গব। লোকে আমাকে রাধার ছেলে রাধেয় কর্ণ বলে ডাকে। কর্ণ যে মায়ের পরিচয়ে নিজেকে পরিচিত করছেন, সেখানেও হয়তো এই অচেতন প্রয়াস ছিল যে, আমার পিতা যাই হোন, আমার মা তো বামুনের মেয়ে বটে। হয়তো ব্রাহ্মণ-কন্যার গর্ভজাত বলেই রাধার যে সামাজিক উচ্চতা ছিল, সেই সামাজিক উচ্চতা সেকালের মানুষও পছন্দ করত বলেই কর্ণকে লোকে রাধার নামে সংজ্ঞিত করত। হয়তো বা এসব কিছুই নয়, এতকাল পরে অধিরথ-ভার্যা রাধা তাঁর কোলে ছেলে পেয়েছিলেন বলে পালিকা জননীর সমধিক স্নেহই বসুষেণ কর্ণের প্রধানতম উপাধি হয়ে গিয়েছিল, কেননা অধিরথ সূতের ঘরে তো আর কুন্তীর দেওয়া বসুষেণ নামটি জানা ছিল না, আর তখনও পর্যন্ত তিনি কর্ণও হননি, অতএব দৈবপ্রাপ্ত ছেলেটিকে লোকে রাধার ছেলে বলেই ডাকত এবং কর্ণও সেটাই পছন্দ করতেন। আর আমরা তো বলব, মায়ের নামে নিজেকে পরিচিত করার এই পছন্দটার পিছনে কর্ণের জীবন-যন্ত্রণা বা অভিমান যতই থাকুক, এখানে তাঁর আধুনিকতাও কম নয়।
যাই হোক, রাধার নামেও যে আংশিক ব্রাহ্মণ্য তৈরি হয়, সেটা যৌক্তিকভাবে বুঝিয়ে দেবার পরেই কর্ণ অত্যন্ত সাহসীভাবেই বললেন, হ্যাঁ, আমি অস্ত্রলুব্ধ হয়ে অস্ত্রের লোভেই আপনার কাছে এসেছিলাম, এই সত্য শুনে অন্তত আপনি প্রসন্ন হোন— প্রসাদং কুরু মে ব্রহ্মান্‌ অস্ত্রলুব্ধস্য ভার্গব। একই সঙ্গে মিথ্যে পরিচয় দেবার কারণটাও যে বিপরীত এক সমাজের জাতি-বর্ণ-বিন্যাস অস্বীকার করে নিজের বোধ-বুদ্ধি-কৌশল প্রতিষ্ঠা করার জন্যই, সেটা কর্ণ জানালেন স্পষ্ট ভাষায়। বললেন, গুরু হলেন পিতার মতো, অতএব আপনাকে গুরু মেনেছি বলেই আপনার গোত্রে নিজের পরিচয় দিয়েছি আমি। এইভাবে বলার পর একটু ভয় ভয়েই ছিলেন কর্ণ, পরশুরাম সেই ভয় সত্য করে দিয়ে বললেন— শুধুমাত্র অস্ত্রের লোভে তুই যেহেতু আমার সঙ্গে মিথ্যা আচরণ করেছিস, অতএব সংকট-মূহুর্তে যখন তোর বিনাশকাল ঘনিয়ে আসবে, তখন এই ব্রহ্মাস্ত্র প্রয়োগের কৌশল তোর মাথায় আসবে না— ন তে মূঢ় ব্রহ্মাস্ত্রং প্রতিভাস্যতি— তবে হ্যাঁ, এইটুকু নিশ্চয়ই হবে যে, যুদ্ধকালে অন্য কোনও ক্ষত্রিয় পুরুষ তোমার সঙ্গে এঁটে উঠবে না।
এই শেষ সান্ত্বনাটুকু বোধহয় এইজন্যই যে, কর্ণ তাঁর অন্যান্য সুযোগ্য ব্যবহারে গুরু পরশুরামকে তুষ্ট করতে পেরেছিলেন। পরশুরামের সামান্য ঘুমের ব্যাঘাতটুকু এড়ানোর জন্য তিনি যে অসম্ভব ব্যথা সহ্য করেছেন, এটা তারই সান্ত্বনা পুরষ্কার— কর্ণ যুদ্ধ করলে কেউ তাঁর সঙ্গে এঁটে উঠতে পারবে না। কিন্তু শিক্ষা শিক্ষাস্থান বা শিক্ষার্থীর পক্ষে কোনও মিথ্যাচার সেকালের দিনে বরদাস্ত করা হত না। আর একটা কথা হল, দ্রোণাচার্য, পরশুরাম— দুই গুরুর কাছেই যে কর্ণের ব্রহ্মাস্ত্র-লাভের পরিকল্পনা ব্যর্থ হয়ে গেল, তার মর্মাৰ্থে বোঝা যায়— অস্ত্রের জন্যই অস্ত্র, মারব বলেই মারণাস্ত্র-সংগ্রহের চেষ্টাটা সেকালের অস্ত্রশিক্ষা-নীতির দার্শনিকতার মধ্যে পড়ত না। হয়তো সেটাই কর্ণ জীবন দিয়ে বুঝিয়েছেন।
॥ ৩ ॥
যাই হোক, পরশুরামের মহেন্দ্র পর্বতাবাস ছেড়ে এসে কর্ণ প্রথমেই যাঁর সঙ্গে দেখা করলেন, তিনি হলেন পাণ্ডব-বৈরী দুর্যোধন। কর্ণ তাঁর কাছে অস্ত্রশিক্ষার বিস্তারে গেলেন না, কিন্তু ওই যে পরশুরামের আশীর্বাদ ছিল— কেউ তাঁর সঙ্গে এঁটে উঠতে পারবে না, তাতেই কৃতকৃত্য বোধ করে কর্ণ দুর্যোধনকে বলেছেন— অস্ত্রের সমস্ত কৌশল শিক্ষা করে ফিরে এসেছি আমি— দুর্যোধনম্‌ উপাগম্য কৃতাস্ত্রোহস্মীতিচাব্রবীৎ। দুর্যোধন ভারী খুশি হলেন, তাঁর খুশিতে কর্ণও আজ মহাখুশি— দুর্যোধনেন সহিতো মুমুদে। তবে এটা মনে রাখতে হবে যে, দুইজনের এই খুশির মিল হয়ে যাবার মূলস্থান একটাই এবং সেটা হল প্রবল পাণ্ডব-বিরোধিতা— দুর্যোধন পাঁচ ভাই পাণ্ডবেরই জন্মশত্রু, আর কর্ণ কিছুতেই পাঁচ ভাইয়ের মধ্যে শ্রেষ্ঠতম অর্জুনকে সহ্য করতে পারেন না।
ঠিক এই জায়গা থেকেই এটা পরিষ্কার হয়ে যায় যে, অস্ত্রপরীক্ষার দিনে অর্জুন যখন তাঁর অস্ত্র-কৌশল দেখাচ্ছিলেন, সেই সময় হঠাৎ কোথা থেকে কর্ণ এসে উদয় হলেন অস্ত্ররঙ্গের প্রসারিত ভূমিতে— এই বর্ণনাটা নেহাৎই এক নাটকীয় উপস্থাপনা, যেটা মহাকাব্যের চমৎকার তৈরি করেছে। অন্যদিকে এটাও মহাকাব্যিক প্রক্রিয়াই বটে যে, ঘটনা চলার ফাঁক-ফোঁকরে মহাকবি কতগুলি সংবাদ দিয়ে রাখেন— ঠিক যেমনটি এখানে, কর্ণ পরশুরামের আবাস ছেড়ে এসে আর অঙ্গরাজ্যের রাজধানী চম্পায় ফিরে যাননি। তিনি এসে দুর্যোধনের সঙ্গে মিলেছেন এবং অস্ত্রপরীক্ষার দিনে তিনি পূর্বপরিকল্পতিভাবেই— অথবা বলা উচিত দুর্যোধনের পরিকল্পনা, মাফিকই এসে উপস্থিত হয়েছেন ঠিক সেই সময়ে, যখন অর্জুন তাঁর অস্ত্রকৌশল প্রদর্শন করে সমবেত জনতার ধন্য-ধ্বনি গ্রহণ করছেন। সূত অধিরথ, যিনি খবর পেয়েছেন যে, তাঁর ছেলে ফিরে এসেছে হস্তিনাপুরে, অথচ অঙ্গরাজ্যে চম্পায় সে এল না— এই অবস্থায় তিনি নিজেই রওনা দিয়েছেন ছেলের সঙ্গে দেখা করতে এবং পাকেচক্রে তিনিও সেই দিনই অস্ত্র-রঙ্গমঞ্চে এসে উপস্থিত হয়েছেন, যেদিন তাঁকে প্রিয় পুত্রের অপমানও যেমন দেখতে হয়েছে, তেমনই দেখতে পেয়েছেন তাঁর আকস্মিক রাজপদবীর উচ্চতায় আরোহণ।
আপনারা জানেন সকলে— দ্রোণাচার্যের অস্ত্রপরীক্ষার মঞ্চ যখন অর্জুনের প্রশংসায় পঞ্চমুখ, অস্ত্রের কৌশল দেখানোর আর্জুনিক পর্ব যখন শেষ হয়ে আসছে, বাজনদারদের বাদ্যি বাজন প্রায় মন্দীভূত, তখনই নিজের চরম অস্তিত্ব জানিয়ে, যেন ‘অয়মহং ভোঃ’ বলে রঙ্গমঞ্চে প্রবেশ করলেন কর্ণ। বজ্রের মতো তাঁর কণ্ঠস্বর, মেঘধ্বনির মতো সেটা শুনতে হয় অনিচ্ছেতেও, তাঁর হাঁটাচলায় পর্বতের প্রতিস্থাপন— পাদচারীব পর্বতঃ— অর্থাৎ পর্বত যদি পা ফেলে হাঁটে, সেই পর্বতকে যেমন ইচ্ছে করলেই ছুড়ে ফেলে দেওয়া যায় না, তেমনই অপ্রতিরোধ্য ভঙ্গিতে প্রবেশ করলেন কর্ণ। সটান এসে দাঁড়ালেন অর্জুনের সামনে, দ্রোণ-কৃপকে একটা নমস্কার ঠুকলেন অনাদরে অবহেলায় এবং অর্জুনকে বললেন, তুমি যা যা এখানে অস্ত্রকৌশল দেখিয়েছ, তা সবই আমি করে দেখাব। অর্জুনের কিছু বলার রইল না, সমবেত জনতার কৌতূহল চিৎকার শুনে দ্রোণও অনুমতি দিতে বাধ্য হলেন এবং এটাও ভয়ংকর এক সত্য যে, অর্জুন যা যা কায়দা-কেতা দেখিয়েছিলেন, কর্ণ সবকিছুই করে দেখালেন— যৎ কৃতং তত্র পার্থেন তচ্চকার মহাবলঃ।
কর্ণের বাণমুখর জবাব দেখে দুর্যোধন একশো ভাইয়ের সঙ্গে নেমে এলেন কর্ণকে অভিবাদন করতে। কর্ণকে জড়িয়ে ধরে দুর্যোধন বললেন, উচিত শিক্ষা দিয়েছ লোকটাকে, একেবারে মুখের মতো জবাব। আমার এই কুরুরাজ্যের সমস্ত ভোগে তোমারও স্বত্ত্ব আছে। কর্ণ বললেন, আমি কিচ্ছু চাই না, আমি শুধু তোমার বন্ধুত্ব চাই, আর অর্জুনের সঙ্গে মুখোমুখি যুদ্ধ করতে চাই। দাদা ভাইকে চিনল না, ভাইও দাদাকে চিনল না, মাঝখান থেকে দু’জনের স্বার্থ এক হয়ে গেল।
অস্ত্রের একই রকম ভেলকি দেখিয়ে দেবার পর কর্ণ যখন মেজাজে অহংকার প্রকাশ করছেন এবং তাঁর সমর্থকরা তাঁর সঙ্গে গলা মেলাচ্ছেন, এই অবস্থায় অর্জুনের অপমানিত মুখে তেমন কথা যোগাল না। যা তিনি বললেন, সেটাও কর্ণের দাপটে প্রায় স্তব্ধ হয়ে গেল। কর্ণ বলে দিলেন— কথায় কোনও কাজ নেই, তুই যুদ্ধ কর আমার সঙ্গে, আমি তোর গুরুর সামনেই তোর মাথা খেটে মাটিতে ফেলে দেব। অর্জুন প্রস্তুত হলেন যুদ্ধের জন্য এবং এই আসন্ন যুদ্ধ থামানোর জন্য কৃপাচার্য সেই চরম অপমান-শব্দ উচ্চারণ করলেন, যা তাঁর বলা উচিত ছিল না। যুদ্ধের আগে নিজের গোত্রপ্রবর জানিয়ে যুদ্ধ করতে হবে— এমন কোনও শাস্ত্রবাক্য বা শাস্ত্র নির্দেশ সেকালেও ছিল না এবং যোদ্ধারা সমস্ত বর্ণ থেকেই ‘রিক্রুটেড’ হতেন, এমন প্রমাণ ভূরি ভূরি আছে। এই অবস্থায় অর্জুন হলেন রাজপুত্র, এবার কর্ণ! তুমি কোন বংশের ছেলে সেটা বলো, সেই বুঝে অর্জুন তোমার সঙ্গে যুদ্ধ করবেন’— এটা বলা মানে কর্ণকে সোজাসুজি জন্ম-যন্ত্রণা নিয়ে আঘাত করা। কর্ণ একেবারে চুপ করে গেলেন।
এত বড় বীর যে এক মুহূর্তে চুপ করে গেলেন তাতে মহাভারতের কবির মনে আঘাত লেগেছে। তিনি বলছেন, কৃপের প্রশ্ন শুনে কর্ণের মুখটি লজ্জায় অবনত হল। অর্জুনের সঙ্গে প্রতিস্পর্ধী কর্ণের মুখটি লাগছিল সদ্য ফোটা পদ্মের মতো। এই মুহুর্তে সেই ফুল পদ্মের ওপর কৃপের প্রশ্ন যেন বর্ষার জল ঢেলে দিল— বভৌ বর্ষাম্বুবিক্লিন্নং পদ্মমাগলিতং যথা। পদ্মের উপমা কেন? পদ্ম যে পাঁকে ফোটে, কর্ণও তো সেই সূতপঙ্কে পঙ্কজ। যদি বা পাঁকে পদ্ম ফুটল, তার ওপরে বর্ষার জলধারা নামল। নিজের মৃণাল-মেরুদণ্ডে তাঁকে আর সোজা হয়ে দাঁড়াতে হল না— বর্ষাম্বুবিক্লিন্নং পদ্মমাগলিতং যথা।
এগিয়ে এলেন দুর্যোধন। এই অপমানের দিনে দুর্যোধন সত্যিই বন্ধুর কাজ করলেন। তিনি বললেন, আচার্য! তিন রকমের রাজা হয়— যিনি সৎকুলে জাত, যিনি বীর এবং যিনি সৈন্যপরিচালনা করতে পারেন। তবু যদি রাজা নয় বলে অর্জুনের যুদ্ধে শুচিবায়ু থাকে, তবে এই মুহুর্তে কর্ণকে আমি অঙ্গরাজ্যের রাজা করে দিচ্ছি। সঙ্গে সঙ্গে ফুল, খই, মুকুট, সোনার পিঁড়ি, সব এসে গেল। মন্ত্রবিদ ব্রাহ্মণেরা অভিষেকমন্ত্র পড়লেন। জয়শব্দ উচ্চারণ করলেন কৌরবেরা। যবনী রমণীরা কর্ণের মাথার ওপর ছাতা ধরে চামর দুলাতে লাগল— সচ্ছত্রবালব্যজনো জয়শব্দোত্তরেণ চ। কর্ণ একেবারে অভিভূত হয়ে পড়লেন। দুর্যোধনকে তিনি বললেন, রাজ্য দিয়েছ তুমি, এর উত্তরে আমি কীই বা দিতে পারি তোমায়। দুর্যোধন বললেন, কিছু নয়, শুধু তোমার বন্ধুত্ব চাই। দুই পাণ্ডববিরোধী মহাবীর পরস্পর আলিঙ্গন করলেন।
তবু যুদ্ধ হত, অর্জুন-কর্ণে তবু একটা যুদ্ধ তখনই লাগত। কিন্তু সেই মুহূর্তে রঙ্গস্থলে প্রবেশ করলেন বৃদ্ধপ্রায় এক মানুষ, পথক্লেশে এবং তাড়াতাড়িতে তাঁর উত্তরীয়বাস লুটোচ্ছে ভূঁয়ে। ঘেমে নেয়ে লাঠিতে ভর করে প্রবেশ করলেন কর্ণের পিতা সূত অধিরথ। তাঁকে দেখা মাত্র ধনুক ত্যাগ করে কর্ণ তার অভিষেকের জল-ধোয়া মাথাটি লুটিয়ে দিলেন অধিরথের পায়ে— কর্ণোহভিষেকাদ্ৰশিরাঃ শিরসা সমবন্দত। এতগুলি প্রণম্য লোকের সামনে পুত্রের এমন সগর্ব প্রণাম পেয়ে অধিরথের যেন কেমন লজ্জা করতে লাগল। নিজের কাপড়ের খুঁটি দিয়ে নিজের পা দু’খানি ঢেকে তিনি বললেন, থাক্‌ বাবা! থাক্‌ থাক্‌। অঙ্গরাজ্যের অভিষেকে আর্দ্র-শির কর্ণের মাথায় পিতৃতীর্থের আনন্দাশ্রু গড়িয়ে পড়ল।
অসহিষ্ণু মধ্যম পাণ্ডব এতক্ষণ চুপ করে ছিলেন। এবার সূত অধিরথকে দেখে তাঁর কথায় ধার এসে গেল। ভীম বললেন, ওরে সারথির বেটা, তুই না রাজপুত্রের সঙ্গে যুদ্ধ করবি বলছিলি। তুই বরং যা, ধনুক ছেড়ে তাড়াতাড়ি ঘোড়ার লাগাম ধর হাতে— কুলস্য সদৃশস্তূর্ণং প্রতোদো গৃহ্যতাং ত্বয়া। এ আবার অঙ্গরাজ্যের রাজা হয়েছে, তোর কি সে যোগ্যতা আছে? কুত্তা যেন যজ্ঞের ঘি খেতে এসেছে। এইসব কাদা-ছোড়া কথার উত্তরে কর্ণের বিকল্প আছে শুধু দীর্ঘশ্বাস, আর আছে পিতৃকল্প সূর্যের দিকে তাকানো। আবার প্রতিবাদ করলেন দুর্যোধন। বললেন, এসব বাজে কথা বোলো না ভীম। ক্ষত্রিয়ের বলই সব; বলবান পুরুষ আর নদীর উৎস খুঁজতে যেয়ো না, কেঁচো খুঁড়তে সাপ বেরবে। এই বিশ্বামিত্র, দ্রোণ, কৃপ— এঁদেরও জন্মবিন্দুতে রহস্য আছে। আর ভীম! তোমাদের পাঁচ ভায়ের জন্ম কেমন করে হয়েছে তাও আমি জানি— ভবতাঞ্চ যথা জন্ম তদপ্যাগমিতং ময়া। তা ছাড়া চেয়ে দেখো, এই যাঁর চেহারা, সোনার বর্ম আর সোনার কুণ্ডল যাঁর জন্ম থেকে গায়ে আঁটা, সূর্যের মতো উজ্জ্বল গায়ের রং— এইরকম মানুষের জন্ম কি নীচকুলে হতে পারে, হরিণীর পেটে কি বাপু বাঘ জন্মায়— কথমাদিত্যসংকাশং মৃগী ব্যাঘ্রং জনিষ্যতি। দুর্যোধন বললেন, আরে! শুধু অঙ্গরাজ্য নয়, সমস্ত পৃথিবীতেই রাজা হবার উপযুক্ত আমাদের কর্ণ। তা ছাড়া কারও যদি আমার কথাবার্তা ভাল না লাগে, সে এসো না বাপু, যুদ্ধ করবে।
আবার যুদ্ধ হয় হয়। রঙ্গস্থলের লোকেরা, দর্শকেরা হাহাকার করে উঠল। কিন্তু ওই সময়ে সূর্য সম্পূর্ণ অস্ত গেল। কাজেই শুধুমাত্র আলোর অভাবে সে যাত্রা আর কিছু হল না। অস্ত্র-পরীক্ষার দিনে সবচেয়ে বড় লাভ হল দুর্যোধনের। সব শিখে এসেছি বললেও কর্ণেরও একটা পরীক্ষা প্রয়োজন ছিল। ব্রহ্মাস্ত্র পর্যন্ত নাই যাক, যতটুকু দেখেছেন, তাতেই দুর্যোধন দারুণ খুশি। তিনি হাতে ধরে আগে আগে নিয়ে চললেন তাঁকে এবং তাঁর একশো ভাই মশাল জ্বালিয়ে কর্ণের জয়ধ্বনি দিয়ে মিছিল করে চলল— দীপিকাগ্নিকৃতালোক স্তম্মাদ্‌ রঙ্গাদ্‌ বিনির্যযৌ। পাণ্ডবরাও ভীষ্ম-দ্রোণদের সঙ্গে বেরিয়ে নিজের নিজের ঘরে গেলেন। সমাজের লোকেরা কেউ অর্জুনের প্রশংসা করতে লাগল, কেউ বা কর্ণের, এমনকী কেউ কেউ দুর্যোধনেরও প্রশংসা করতে লাগল। পাণ্ডবভাইদের মধ্যে যুদ্ধবলে কিঞ্চিৎ অপ্রতিভ যুধিষ্ঠিরের ধারণা হল যে, কর্ণের মতো বীর বুঝি আর দুনিয়ায় নেই। অবশ্য এই ধারণা হল অর্জুনের সঙ্গে যুধিষ্ঠিরের অতিপরিচয়ের ফলেই, যাকে ইংরেজিতে বলি familiarity breeds contempt. কিন্তু দুর্যোধনের লাভ, পাণ্ডবদের ক্ষতি, আচার্যদের অপমান— এ সব কিছু অতিক্রম করে অতি অদ্ভুত এক চাপা আনন্দ রঙ্গস্থলে বসে-থাকা এক রমণীকে আপ্লুত করে দিল। যেখানে পাণ্ডব-জননী কুন্তী অন্যান্য কুলবতীদের সঙ্গে তাঁদের মতো করেই কথাবার্তা বলতে বলতে ঘরে ফিরছিলেন, সেখানে তাঁরই মধ্যে এক কুমারী-জননী হৃদয়ভরা চাপ আবেগে ভেসে যাচ্ছিলেন। যাঁকে নাম ধরে ডাকতে পারেননি, লোকলজ্জায় যাঁকে জননীর প্রথম বাৎসল্য থেকে বঞ্চিত করেছেন, তাঁর সেই ছেলে আজ রাজা হয়েছে। কুমারী গর্ভের মতো এ আনন্দও যে অপ্রকাশ্য— আনন্দ প্রকাশিত হলে পূর্বের লজ্জাও প্রকাশিত হবে, তাই চাপা আনন্দ— পুত্ৰম্‌ অঙ্গেশ্বরং স্নেহাচ্ছন্না প্রীতিরজায়ত।
॥ ৪ ॥
কর্ণ ছোট ছিলেন, বড় হয়েছেন। তাঁর জন্মের রহস্য তাঁর যতখানি বয়স বাড়িয়ে দিয়েছে, তার চেয়ে অনেক বেশি বয়স বাড়িয়ে দিয়েছে জন্ম-রহস্যে পরম্পরায় জমে ওঠা অপমান। অস্ত্রশিক্ষার ‘স্ট্রাগল’ তাঁর বয়স বাড়িয়েছে, বয়স বাড়িয়েছে রাজবাড়ির পরতন্ত্রতা। অঙ্গরাজ্যের রাজা হয়ে তিনি পরের দিনই পিতা অধিরথকে নিয়ে সিংহাসন দখলের জন্য রওনা হননি। বরঞ্চ দুর্যোধনের অসামান্য উপকারের প্রতিদানে তাঁর কাছে প্রতিদিনের বিশ্বস্ততা প্রমাণ করাই যেন কর্ণের একমাত্র কাজ বলে মনে হল। দ্রোণ গুরুদক্ষিণা হিসেবে দ্রুপদকে ধরে আনতে বললে, কর্ণ কিন্তু দ্রোণের সম্পূর্ণ শিষ্য না হওয়া সত্ত্বেও দুর্যোধনের সঙ্গে যুদ্ধ করতে গেলেন এবং অর্জুনের সঙ্গে প্রতিদ্বন্দ্বিতায় এইখানে তাঁর প্রথম হার হল। আর কী, এবার তিনি হস্তিনাপুরের রাজবাড়ির দৈনন্দিন ‘পলিটিক্সে’ জড়িয়ে পড়লেন। দুর্যোধন প্রতিনিয়ত চিন্তা করছেন কী করে জ্ঞাতিভাই পাণ্ডবদের শায়েস্তা করা যায়। দুর্যোধনের সঙ্গে থাকতে থাকতে পাণ্ডবদের শাস্তিচিন্তা কর্ণেরও একান্ত আপন কর্তব্য বলে মনে হতে লাগল। আগুনে ঘি পড়ল যখন অস্ত্রপরীক্ষার দিন থেকে প্রায় এক বছর পরেই যুধিষ্ঠিরকে যুবরাজের পদে অভিষেক করলেন স্বয়ং ধৃতরাষ্ট্র। শুধু যুবরাজ হলেও হত, রাজ্য পাওয়ার অল্পদিনের মধ্যেই যুধিষ্ঠির আপন গুণে পিতা-পিতামহের কীর্তি ম্লান করে দিলেন। অন্যদিকে গুরু দ্রোণ গদগদ হয়ে অর্জুনকে দিয়ে দিলেন ব্রহ্মশিরা অস্ত্র, যা তিনি তাঁর গুরুর কাছে পরম্পরাক্রমে পেয়েছিলেন। কৌরবদের আরও রাগ হল এইজন্যে যে, যুধিষ্ঠিরের প্রতিনিধি হয়ে অর্জুন এমন কতগুলি রাজ্য জয় করে এলেন, যা তাঁর বাবাও পারেননি— ন শশাক বশে কর্তুং যং পাণ্ডুরপি বীর্যবান্‌। সবাই যখন ধন্যি ধন্যি করতে আরম্ভ করল, তখন দুর্যোধনের অন্তঃকক্ষে যে সামান্য ক’জন পাণ্ডবদের জতুগৃহে পুড়িয়ে মারবার বুদ্ধি করলেন, তার মধ্যে একজন হলেন কর্ণ— দুঃশাসনশ্চ কর্ণশ্চ দুষ্টং মন্ত্রম্ অমন্ত্রয়ন্‌। এ কথা অবশ্য মানতে হবে যে, কৌরবদের এইসব হীন চক্রান্ত কর্ণ ব্যক্তিগতভাবে পছন্দ করতেন না। কিন্তু পরতন্ত্রতা এবং অধমর্ণতার এই এক দায় যে, অনীপ্সিত হলেও তিনি আস্তে আস্তে রাজবাড়ির কূট চক্রান্তগুলির মধ্যে অন্যতম হয়ে উঠলেন। বারণাবতে জতুগৃহের আগুন পাণ্ডবদের গায়ে আঁচ লাগাতে পারল না, কিন্তু এই আগুনের পথ ধরে আরেক আগুন উলটে এসে লাগল হস্তিনাপুরের রাজবাড়িতে। এতে দুর্যোধনেরা যতখানি ক্ষতিগ্রস্ত হলেন, তার চেয়ে অনেক বেশি ক্ষতিগ্রস্ত হলেন কর্ণ। ব্যক্তিগতভাবে কর্ণ।
জতুগৃহ থেকে বেঁচে পাণ্ডবেরা এ বন সে বন ঘুরে গঙ্গাদ্বারে এসে পৌঁছলেন। সেখানে এসেই শুনলেন যজ্ঞের বেদী থেকে জন্মানো দ্রৌপদীর কথা— আগুনপানা দ্রৌপদীর কথা। শুনলেন, সেই দ্রৌপদীর স্বয়ম্বর হবে। পাণ্ডবেরা ব্রহ্মচারীর বেশে এসে পৌঁছলেন পাঞ্চলে। অন্যদিক থেকে বড় বড় রাজ্যের যত রাজা-মহারাজা আছেন— তাঁরা সবাই এসে উপস্থিত হলেন পাঞ্চালে। তিন ভুবনের সেরা সুন্দরী দ্রৌপদী। গায়ের রং কালো বটে, কিন্তু বিদগ্ধতা এবং ব্যক্তিত্বে তিনি সমস্ত রমণীকুলের মূর্ধন্যভূমিতে দাঁড়িয়ে আছেন। সবার ওপরে তাঁর জন্মলগ্নে অলৌকিকতার স্পর্শ থাকায় বহু রাজাই এলেন তাঁর পাণিপ্রার্থী হয়ে। স্বয়ম্বরা দ্রৌপদী যখন বরমাল্যের থালি নিয়ে অপেক্ষা করছেন রাজসভায়, তখন পাঞ্চাল রাজকুমার ধৃষ্টদ্যুম্ন পাণিপ্রার্থী বড় বড় রাজাদের নাম ডাকতে থাকলেন জোরে জোরে। তার আগেই তিনি ঘোষণা করেছেন— যে ওই যন্ত্রস্থিত মৎস্যচক্ষু ভেদ করতে পারবে, সেই হবে দ্রৌপদীর স্বামী। ধৃষ্টদ্যুম্নের বলার মধ্যে একটু প্যাঁচ ছিল। তিনি বলেছেন— এই মহান কাজ যে করতে পারবে, সেই কুলীন, রূপবান এবং বীর্যবান পুরুষই দ্রৌপদীর স্বামী হবে— কুলেন রূপেণ বলেন যুক্তঃ। তস্যাদ্য ভার্যা ভগিনী মমেয়ম্‌। হয়তো একথা শুনে কর্ণের মনে একটু খটকা লেগেছিল— আবার সেই কুলের কথা! হয়তো ভাবলেন— সাজানো বক্তৃতার মধ্যে কুলের কথাটা অভ্যাসবশেই এসেছে নিশ্চয়। কিন্তু একী! বড় বড় রাজাদের নাম ডাকার সময় ধৃষ্টদ্যুম্ন তো দুর্যোধন, দুঃশাসন, এমনকী বিকর্ণ, দুর্বিষহ, দুর্মুখ নামে ধৃতরাষ্ট্রের অকর্মা ছেলেগুলিরও নাম করলেন। এমনকী ধৃতরাষ্ট্রের যে ছেলেগুলির নাম বলা গেল না. ধৃষ্টদ্যুন্ম তাদেরও কারক-বিভক্তি ঠিক করে কর্তৃপদে ব্যবহার করলেন। আর কর্ণের কথা বলতে গিয়ে বললেন— ওঁদের সঙ্গে এসেছেন কর্ণও— কর্ণেন সহিতা বীরা স্ত্বদর্থং সমুপাগতাঃ। কারক-বিভক্তির এই অপব্যবহার কর্ণের মনে লাগে বইকি! তবু তিনি ভাবলেন— যাকগে, তির ছোঁড়ার সময় দেখা যাবে, তখন আর কাউকে কলকে পেতে হবে না।
সত্যিই তো তাই, মৎস্য-চক্ষু ভেদ করার সময় দুর্যোধন, শাল্ব, শল্যেরা তো কিছুই করতে পারলেন না। না হয় ধৃষ্টদ্যুম্ন কর্ণের নামটা যথাযোগ্য মর্যাদা দিয়ে বলেননি, তাই বলে কি মহাভারতের কবিও নির্মমতায় মুখ ঘুরিয়ে থাকবেন কর্ণের দিক থেকে। কবি সমস্ত ধনুক তোলা রাজাদের মধ্যে হাহাকার আর্তস্বর তুলে দিয়ে বলেছেন— রূপে, ক্ষমতায়, কুলগর্বে, টাকাপয়সা, যৌবনে যারা বলীয়ান— রূপেণ বীর্যেণ কুলেন চৈব শীলেন বিত্তেন চ যৌবনেন— তারা তো প্রথম থেকেই একসঙ্গে কৃষ্ণাকে পাবার জন্য লাফিয়ে উঠেছিলেন লক্ষ্যভেদ করতে; কিন্তু তাঁরা যে সবাই একে একে ধনুক তুলতে গিয়ে মাটিতে হাঁটু গেঁড়ে বসে পড়েছেন— বিচেষ্টমানা ধরণীতলস্থাঃ। কর্ণ এতক্ষণ বংশবাগীশ রাজাদের মুরোদ দেখছিলেন। কর্ণের প্রতি মমতায় ব্যাস অন্তত তাই বলেছেন— সর্বান্‌ নৃপাংস্তান্‌ প্রসমীক্ষ্য কর্ণঃ— সমস্ত রাজাদের চেষ্টাচরিত্তির দেখে, ধনুর্ধারী বীরদের মধ্যে শ্রেষ্ঠ কর্ণ এবার এগিয়ে গেলেন ধনুকের কাছে— ধনুর্ধরাণাং প্রবরো জগাম।
না, অন্যান্য তথাকথিত বীরদের মতো দ্রুপদের রাখা ধনুক তুলতে গিয়ে কর্ণের গলার হারটি খসে পড়েনি, শিথিল হয়নি হাতের কাঁকন— বিস্রস্তহারাঙ্গদচক্রবালম্‌। কর্ণ ধনুক তুললেন এক মুহূর্তে, উদ্যত ধনুকে গুণ পরালেন সঙ্গে সঙ্গে এবং তাতে লক্ষ্যভেদী বাণ জুড়লেন চোখের নিমেষে। এই তৎপরতা দেখেও যাঁরা ভাবলেন কর্ণ লক্ষ্যভেদ করে দ্রৌপদীকে জিতে নিতে পারবেন না, তাঁরা হচ্ছেন সেই আহাম্মকেরা, যাঁরা পূর্বে ধনুক তোলার চেষ্টা করে মাটিতে গেঁড়ে বসেছেন। কিন্তু ধনুকের রীতিনিয়ম যাঁরা জানেন, সেই পাণ্ডবেরা কিন্তু ব্রহ্মচারীর মতো বসে থেকেও কর্ণকে দেখে সবিষাদে নিশ্চিত হলেন যে, আর দ্রৌপদীকে পাওয়া হল না, কর্ণ তাঁকে লক্ষ্যভেদ করে এই নিয়ে নিল বলে। আর দ্রৌপদী, যিনি এতক্ষণ বরমাল্য হাতে মজা দেখছিলেন, স্বয়ম্বরের শর্ত অনুযায়ী লক্ষ্যভেদ করলেই যাঁর বরমাল্য হাতে এগিয়ে আসার কথা, সেই দ্রৌপদী নিশ্চয় ভাবছিলেন— এ পুরুষটি যেন ধনুক তুলতেই না পারে। কিন্তু এবার! লোকে যে এই মানুষটাকে সূতপুত্র বলে জানে, শেষে অলৌকিক আগুন থেকে জন্ম নিয়ে সারথি জাতের গলায় মালা! সমস্ত সভাকক্ষ উচ্চকিত করে দ্রৌপদী রীতিমতো চেঁচিয়ে বললেন, আমি কিন্তু সূতপুত্রকে বরণ করব না— নাহং বরয়ামি সূতম্।
কর্ণ মনে মনে প্রচণ্ড রেগে গেলেন, সামনে হয়তো তাচ্ছিল্যের হাসি হেসে তাঁর চিরপরিচিত বিকল্প, সূর্যের দিকে তাকালেন— সামর্ষহাসং প্রসমীক্ষ্য সূর্যম্‌— ছুড়ে ফেলে দিলেন ধনুকটি। এই যে কর্ণ মাঝে মাঝেই সংকটকালে সূর্যের দিকে তাকান, এর একটা অভিনব ব্যাখ্যা দিয়েছেন মহাভারতের টীকাকার নীলকণ্ঠ। নীলকণ্ঠের ধারণা, কর্ণ তাঁর নিজের জন্মবৃত্তান্ত জানতেন, অন্তত সূর্যের ঔরসে যে তাঁর জন্ম, এটা তিনি জানতেন। পিতা অধিরথ এবং মাতা রাধার সগৌরব ব্যবহারে এও হয়তো কর্ণের ধারণা ছিল যে, এই সূতবংশের সঙ্গে তার যোগ হয়েছে মাত্র, এঁরা তাঁর জন্মদাতা নন। ভাগ্যের পরিহাসে সূত পিতামাতার স্নেহসম্বন্ধ কর্ণ কখনও অস্বীকার করতে পারেন না বা করতে চানও না, কিন্তু এইসব বিপন্ন মুহূর্তে সূতবংশের সঙ্গে তাঁর আরোপিত কৌলিক যোগ আছে বলে মনে মনে তিনি ভীষণ রেগে যান। নীলকণ্ঠের ধারণা দ্রৌপদীর উচ্চ প্রত্যাখ্যানের পর যে তাঁর রাগ হয়েছে তা এই কারণেই— নীচকুলযোগাদ্‌ অমর্যঃ! আর কর্ণ যে তবু হাসলেন, সে হাসি দ্রৌপদীকে তাচ্ছিল্য করে নয়। নীলকণ্ঠ মনে করেন, ও হাসিটা সূর্যের প্রতি কটাক্ষ। ভাবটা এই— কার অপরাধে কার শাস্তি— অতএব সূর্যাপরাধত্বাৎ হাসঃ।
আমরা যদি নীলকণ্ঠের মতো অত গভীরে নাও যাই, যদি বলি যোগ্য ব্যক্তিকে অহেতুক ছুতোয় দ্রৌপদী প্রত্যাখ্যান করেছিলেন বলেই কর্ণের রাগ হয়েছে এবং তাচ্ছিল্যের হাসি হেসেছেন তিনি, তা হলেও কোনও ক্ষতি নেই। বস্তুত কর্ণের মনস্তত্ত্ব-গঠনে দুটি নারীর অবদান সাংঘাতিক। কর্ণের জীবনে যে বিকারগুলি ঘটেছে, যে আচরণগুলি তাঁর জীবনে পরস্পরবিরোধী— সেই বিকার এবং স্বতোবিরোধিতার মূলে আছে দুটি নারীর ভূমিকা— এবং সে দুটিই প্রত্যাখ্যানের কাহিনী। এই দুই নারীর প্রথমটি কুন্তী, দ্বিতীয়জন দ্রৌপদী। প্রথমজন অতি শৈশবে জন্মলগ্নেই কর্ণের প্রতি তাঁর পুত্র-সম্বন্ধ প্রত্যাখ্যান করেছিলেন। দ্বিতীয়জন যৌবনে যৌগ্য-পুরুষের যোগ্যতা প্রত্যাখ্যান করেছিলেন। যদি বা কুন্তীর দিক থেকে পুত্রত্ব-অস্বীকারের পরেও সূতজননীর স্নেহপ্রলেপে সে জ্বালা কিছুটা কমেছিল, যৌবনোদ্দীপ্ত বীরপুরুষের পৌরুষ অস্বীকার করে সে জ্বালা চতুর্গুণ বাড়িয়ে তুললেন এমন এক রমণী, যিনি একমাত্র পুরুষকারের দ্বারা লক্ষ্যভেদ মাত্রেই যে কোনও পুরুষের দ্বারা জিতা হবেন বলে পূর্বাহ্নেই স্বীকৃত। উন্মুক্ত সভাস্থলে দ্রৌপদীর এই অপমান কর্ণ কোনওদিন ভোলেননি এবং ভোলেননি বলেই এ অপমান কর্ণের মনের গভীরে এমন এক কূট অন্তঃক্রিয়া করেছিল যা থেকে দ্রৌপদী কোনওদিন রেহাই পাননি; পরস্ত্রী হওয়া সত্ত্বেও নয়।
বারণাবতের অগ্নিকাণ্ড বানচাল হয়ে গেল এবং উলটে পাণ্ডবেরা বেঁচে ফিরে উপহারের মতন পেলেন দ্রৌপদীকে— এই ঘটনা কৌরবশিবিরে দারুণ প্রতিক্রিয়া তৈরি করল। দ্রুপদের রাজসভায় দ্রৌপদীর বিয়েকে কেন্দ্র করে ব্রাহ্মণবেশী অর্জুনের সঙ্গে কর্ণের যুদ্ধ হয়েছিল বটে, কিন্তু কর্ণ তখন অর্জুনকে চিনতে পারেননি। সন্দেহ হয়েছিল অবশ্য; কর্ণ বলেও ফেলেছিলেন— ব্রাহ্মণ! যুদ্ধে তোমার নৈপুণ্য দেখে আমি তুষ্ট হয়েছি— তুষ্যামি তে বিপ্রমূখ্য— কিন্তু সত্যি বলতে কি সাক্ষাৎ ইন্দ্র ছাড়া কিংবা অর্জন ছাড়া আমার সঙ্গে এমনিতর এতক্ষণ যুদ্ধ করবে, এ হতেই পারে না। তুমি কি বাপু পরশুরাম না সাক্ষাৎ হরিহর। অর্জুন তখন মিথ্যে কথা বলেছিলেন। যুদ্ধ থামানোর জন্যই হোক, কিংবা নববধূর বিস্মিত, স্ফুরিত মুখখানি দেখার জন্যই হোক, অৰ্জুন বলেছিলেন— আমি পরশুরামও নই, অন্য কেউই নই, আমি ব্রাহ্মণ। আজকে তোমাকে যুদ্ধে জয় করব বলেই এখানে উপস্থিত, তুমি ক্ষান্ত হও আজ— বীর স্থিরো ভব। অর্জুনের মধ্যে প্রচুর ব্রাহ্মতেজ আছে, এইরকম একটা বিচারেই কর্ণ সঙ্গে সঙ্গে যুদ্ধে ক্ষান্তি দিলেন— ব্রাহ্মং তেজস্তদাযজ্যং মন্যমানো মহারথঃ। কিন্তু পরে যখন চর এসে কৌরবশিবিরে খবর দিল যে, দ্রৌপদীকে অর্জুনই জিতে নিয়েছে এবং ভীম, অর্জুন সকলেই ব্রাহ্মণের বেশ ধরে সবাইকে বোকা বানিয়েছে, তখন কৌরবপক্ষে নিজেদের মধ্যে যেন ধিক্কার উঠল। একে তো জতুগৃহের আগুন থেকে বেঁচেছে পাণ্ডবেরা, তার মধ্যে আবার অর্জুন জিতে নিল দ্রৌপদীর মতো সুন্দরীকে— এতসব ভেবে দুর্যোধন, দুঃশাসন, কর্ণ, শকুনি— সবাই মাথা নিচু করে বসেছিলেন। দুঃশাসনটার লজ্জা একটু কম। সে যেন কর্ণকে তাঁর পুরনো সংলাপ স্মরণ করিয়ে দিয়েই চিবিয়ে চিবিয়ে বলতে থাকল— বেটা যদি বামুনের বেশ ধরে না থাকত তা হলে আর পেতে হত না দ্রৌপদীকে। ভাবটা এই— আমাদের কর্ণ তা হলে দিত ঠান্ডা করে ওই অর্জুনটাকে। দুঃশাসন বললেন— সবই কপাল, দাদা! সবই কপাল— দৈবঞ্চ পরমং মন্যে— নইলে একটা লোকও সেদিন অর্জুনকে চিনতে পারল না।
পাণ্ডবদের এমন সফলতায় মহারাজ ধৃতরাষ্ট্রও বড় খুশি হলেন না। বিদুরের সামনে মিথ্যে আনন্দ দেখিয়ে দুর্যোধনকে তিনি বললেন— তোমাদের যা ইচ্ছে, আমি তাই করব— যচ্চ ত্বং মন্যসে প্রাপ্তং তদ্‌ ব্রবীহি সুযোধন। কর্ণকে বললেন, এই অবস্থায় কী করা যায় শীগগির বলো, কর্ণ! কী করা যায়— এমন প্রস্তাবে স্বাভাবিকভাবে দুর্যোধনই প্রথমে বলবেন। তিনি অনেকগুলি প্রস্তাব দিলেন। বললেন, আমরা এবার ওদের মধ্যে পারস্পরিক ভেদ তৈরি করব। ভাল গুপ্তচর দিয়ে এমন কৌশল করা যেতে পারে যাতে সৎমা মাদ্রীর ছেলেদুটো কুন্তীর ছেলে তিনটেকে বিষ নজরে দেখে। দ্বিতীয়ত এমন করা যাতে পারে যে, দ্রুপদ, দ্রুপদের ছেলে ধৃষ্টদ্যুম্ন, এমনকী দ্রুপদের মন্ত্রীদের পর্যন্ত টাকা পয়সা খাইয়ে এমন করব যাতে যুধিষ্ঠিরকে তাঁরা ত্যাগই করে বসবেন, কিংবা যুধিষ্ঠিরের কানের কাছে সদাসর্বদা গুপ্তচররা বলবে, হস্তিনাপুর অতি বাজে জায়গা, তোমর বাপু এখানেই থাকো। তৃতীয়ত আর একটা উপায় হতে পারে যে, অত্যন্ত বিশ্বস্ত গুপ্তচর গিয়ে নববধূ দ্রৌপদীর মনে বহুস্বামিতার দোষ জাগিয়ে তুলবে। এটা করা খুব কঠিন হবে না, কারণ দ্রৌপদী সে কষ্ট নিশ্চয়ই বুঝতে পারছে— বহুত্বাৎ সুকরং হি তৎ— তারপর স্বামী স্বামীতে ঝগড়াঝাঁটি লাগিয়ে দিয়ে গুপ্তচর কেটে পড়বে। চতুর্থ উপায়, ছদ্মবেশে সেইরকম কিছু মানুষ গিয়ে ভীমকে মেরে ফেলুক, আর ভীম মারা গেলে ওই অর্জুনটা আমাদের কর্ণের কড়ে আঙুলের যোগ্যও নয়— রাধেয়স্য ন পাদভাক্ (‘পাদভাক্’ মানে নীলকণ্ঠ বলেছেন, কর্ণের এক চতুর্থাংশের সমানও হবে না)। দুর্যোধন বললেন, অথবা আরেক কাজ করা যেতে পারে, দারুণ দেখতে কতকগুলি মেয়েছেলে পাঠান। তারা গিয়ে এক একটি পাণ্ডবকে ধরবে আর রঙ্গরসে মজিয়ে দেবে, তখন দ্রৌপদীই ওদের ওপর রাগ করে ভেগে যাবে— অথবা দর্শনীয়াভিঃ প্রমদাভির্বিলোভ্যতাম্‌। আর এটাও আপনার ভাল না লাগলে কর্ণকে পাঠান পাণ্ডবদের নিয়ে আসতে। তারপর নিয়ে আসার পথে গুপ্তঘাতক দিয়ে রাস্তাতেই পাণ্ডবদের সাবাড় করে দিন। এতগুলো প্রস্তাব দিলাম, আপনি যেটা ইচ্ছে করুন। একেবারে সব কথার শেষে দুর্যোধন বললেন, কর্ণ, কী বলো, উপায়গুলো দারুণ না?
গুপ্তহত্যা, মেয়েছেলে পাঠানো, শেষে— কর্ণ গিয়ে পাণ্ডবদের নিয়ে আসবেন আর রাস্তায় গুমখুন— এইসব কাপুরুষোচিত উপায় কর্ণের একটুও পছন্দ হল না। যুধ্যমান অবস্থায় অর্জুনকে ব্রাহ্মণ ভেবে হঠাৎ যুদ্ধ থামিয়ে দিয়েছেন, সেই ভুল এখনও কর্ণের হাতে পায়ে কামড় দিচ্ছে, সেই তিনি কিনা গুম-খুন করাবেন পাণ্ডবদের! তার ওপরে ওই এক লহমার দেখায়, একবার উচ্চ-চকিত কথায় দ্রৌপদীর স্বভাব তিনি বুঝে গেছেন। যাঁকে তিনি বীরতার প্রতিদানে পেতে চেয়েছিলেন তাঁকে যে কর্ণের ভাল লেগেছিল। সেই মনের মানুষ অপমান করেছে বলেই তাঁকে তিনি এখন ঘেন্না করেন। তবু দুর্যোধনের উপায় কৌশলগুলি কর্ণের একটুও পছন্দ হল না। এই প্রথম প্রকাশ্যে তিনি দুর্যোধনের কথার প্রতিবাদ করলেন। বিশেষত কর্ণ লুকিয়ে ছদ্মবেশী ঘাতক দিয়ে পাণ্ডবদের খুন করাবেন— এই প্রস্তাব কর্ণের পৌরুষে আঘাত দিল। তিনি প্রতিবাদ জানালেন দুর্যোধনের প্রত্যেকটি প্রস্তাবে।
কর্ণ বললেন, তোমার কথা আমার একটুও ঠিক মনে হচ্ছে না, দুর্যোধন! পাণ্ডবদের বধ করার জন্য অনেক কূট কৌশল, অনেক সূক্ষ্ম উপায় আগেও তোমার মাথা থেকে বেরিয়েছে, কিছুই হয়নি, তুমি কিছুই করতে পারোনি। পাণ্ডবেরা যখন শিশুটি ছিল, ডানা-না-গজানো পাখির মতো, তখন এখানে থাকা সত্ত্বেও তুমি তাদের কিছুই করতে পারোনি! এখন তারা হাতের বাইরে, বিদেশে। তারপরে দ্রুপদ রাজার সহায়তায় তাদের শ্রীবৃদ্ধিও ঘটেছে। এখন কি আর তাদের কৌশল করে কাত করা যায়? তারপর দ্রৌপদীর কথাটা তুমি কী বললে? যেখানে পাঁচ ভাই মিলে একটি বউ বিয়ে করেছে, তাদের মধ্যে কখনও বিরোধ বাধে? বউদের জন্য ভাইয়ে ভাইয়ে ঝগড়াঝাটি হবে না বলেই তো একটা বউ, সেখানে কখনও ঝগড়া বাধে— একস্যাং যে রতাঃ পত্ন্যাং ন ভিদ্যন্তে পরস্পরম্‌? তার ওপরে আর একটা ব্যাপার কী জানো। দ্রৌপদী যখন পাণ্ডবদের বরণ করেছেন, তখন তাঁদের খারাপ অবস্থা, দীন ব্রহ্মচারী বেশ— এসব দেখেশুনে মনে মনে তাঁদের দীনাবস্থা মেনে নিয়েই বরণ করেছেন, সেই দ্রৌপদীর মন ভাঙানো অত সহজ হবে না জেনো। দ্রৌপদীর দৃঢ়তা কতখানি কর্ণ তা সত্যিই জানেন। উন্মুক্ত সভাস্থলে তাঁর নিজের প্রতি যে অপমান-বাক্য বর্ষিত হয়েছিল তাতেও যেমন দৃঢ়তা ফুটে উঠেছিল দ্রৌপদীর, কর্ণ মনে করেন, সেই দৃঢ়তাতেই ওই মেয়ে সমস্ত রাজ-মহারাজা ত্যাগ করে অর্জুনকে অর্জুন না জেনেই, পাণ্ডবদের দীনতার সঙ্গেই সে বরণ করেছে। ওই মেয়েকে ফুসলানো কি অত সহজ? এইবার কর্ণের মনে ভেসে উঠল সেই অপমান, সূতপুত্র বলে তাকে বিয়ে না করার অপমান। দ্রৌপদীর সমস্ত দৃঢ়তা জেনেও তাঁর কেবলই মনে হতে লাগল তাঁরই খাবার গ্রাস, পাণ্ডবেরা সবাই মিলে যেন চেটেপুটে খাচ্ছে। এতে যেন দ্রৌপদীরই কাম-অভিলাষ পরিতৃপ্ত হচ্ছে। কর্ণ বললেন, জানো দুর্যোধন! মেয়েদের এক স্বামী থাকা সত্ত্বেও সবসময় তাদের ইচ্ছে করে আরও পুরুষমানুষ তাকে ভোগ করুক— ঈপ্সিতশ্চ গুণঃ স্ত্রীণাম্‌ একস্যা বহুভর্ত্তৃতা। সেখানে রমণীকুলের পরম বাঞ্ছিত এই বহুপুরুষের ভোগ একেবারে আইন মেনেই পাচ্ছে দ্রৌপদী— এই রমণীকে কি ফুসলানো যায়— ন সা ভেদয়িতুং ক্ষমা।
শুধু অর্জুন নয়, এলেবেলে নকুল-সহদেবকে নিয়ে পাঁচজন পুরুষমানুষ দ্রৌপদীকে ভোগ করছে, মনে মনে এই পীড়নই কর্ণকে দ্রৌপদীর বিরুদ্ধে বারবার প্ররোচিত করেছে। তবু একথা পরে হবে। প্রথমে মনে রাখতে হবে, হস্তিনাপুরে একটা ‘ডাবল-অ্যাডমিনস্ট্রেশন’ চলছিল। এই দ্বৈতশাসনের একদিকে আছেন ভীষ্ম, দ্রোণ, বিদুর, কৃপ— এইসব প্রাজ্ঞ এবং বৃদ্ধ পুরুষেরা। অন্যদিকে আছেন দুর্যোধন, দুঃশাসন, শকুনি, কর্ণ, অশ্বত্থামা— এঁরা। মাঝখানে আছেন রাজা ধৃতরাষ্ট্র, যিনি চক্ষুষ্মত্তার পরিচয় দিয়ে একবার ভীষ্ম-দ্রোণের দিকে হেলেন, আবার পরমুহূর্তে উচ্চাভিলাষের অন্ধতায় দুর্যোধন-কর্ণের দিকে হেলেন। কিন্তু এই দুর্যোধন-দুঃশাসনের যে যুবগোষ্ঠী, এই গোষ্ঠীতে অতি অল্পকালের মধ্যেই অতি উল্লেখযোগ্য স্থান করে নিয়েছেন কর্ণ। এই স্থান এতটাই উঁচুতে যে, কর্ণ দুর্যোধনের সমস্ত কূট প্রস্তাব বাতিল করে দিয়ে সোজাসুজি যুদ্ধের প্রস্তাব দিয়েছেন। কর্ণের মতে, ঠিক এই সময়টাই ছিল যুদ্ধের প্রকৃষ্ট সময়। কারণ, পাণ্ডবদের শিকড় তত দৃঢ় নয়, পাঞ্চালেরাও কমজোরি। যতক্ষণে কৃষ্ণ যাদব বাহিনী নিয়ে না আসছেন, যতক্ষণে পাণ্ডবেরা সৈন্যসামন্ত সংগ্রহ করে বলশালী না হচ্ছেন, তার আগেই কৌরববাহিনী সমস্ত শক্তি নিয়ে ঝাঁপিয়ে পড়ুক পাণ্ডবদের ওপর— এই ছিল কর্ণের প্রস্তাব। কর্ণের মনোভাব যখন এতখানি দুঃসাহসিক, সেখানে ভীষ্ম-দ্রোণ যখন সস্ত্রীক পাণ্ডবদের প্রায় আরতি করে রাজ্যে ফিরিয়ে আনতে বললেন, তখন কর্ণ আর থাকতে পারলেন না। তিনি ভীষ্ম আর দ্রোণকে সোজাসুজিই প্রায় ধৃতরাষ্ট্রের মন্ত্রিসভার ‘দুষ্ট মন্ত্রী’ বলে চিহ্নিত করলেন এবং ধৃতরাষ্ট্রকে তিনি পরিষ্কার জানান, মহারাজ! আপনি আপনার দুষ্ট মন্ত্রীদের থেকে সাবধান থাকবেন এবং আপনার মন্ত্রণাদাতাদের মধ্যে দুষ্ট নয় যাঁরা তাঁদেরও আপনি চিনে নিন— দুষ্টানাঞ্চৈব বোদ্ধব্যম্‌ অদুষ্টানাঞ্চ ভাবিতম্‌। কর্ণ যে ভীষ্ম-দ্রোণের মতো বৃদ্ধ মন্ত্রীদের সামনেই তাদের প্রতি কটূক্তি করতে পারলেন, এটা থেকে বোঝা যায় দুর্যোধনের গোষ্ঠীতে কর্ণ কতটা স্থান করে নিতে পেরেছিলেন। অবশ্য তাঁর এই শক্তি বাড়ার পিছনে দু-একটা সামান্য কারণ আছে, সেটা আগেই বলে নিই।
দুর্যোধন, দুঃশাসন, কর্ণ— এঁরা সকলেই একসময় দ্রৌপদীকে বিয়ে করতে চেয়েছিলেন, কিন্তু কারও অপদার্থতায়, কারও বা দুর্ভাগ্যে সে বিয়ে হয়ে উঠল না। এর মধ্যে কিছু সময় চলেও গেল এবং খবর এল যে, উড়িষ্যার রাজা চিত্রাঙ্গদ তাঁর মেয়েকে স্বয়ম্বর সভায় ঈপ্সিত পতি লাভের সুযোগ দেবেন। দুর্যোধন ভাবলেন— দুর! দ্রৌপদী কালো মেয়ে, তার ওপর চ্যাটাং চ্যাটাং কথা বলে। ভাগ্যিস ধনুক তুলতে পারিনি। আর দ্রৌপদীর সঙ্গে বিয়ে হয়নি বলে, অন্য সুন্দরীদের হৃদয়ে স্থান না দিয়ে, তিনি মানব জমিন পতিত রাখবেন কেন? অতএব কর্ণকে সঙ্গে নিয়ে দুর্যোধন উড়িষ্যা রাজ্যের রাজপুর নগরে এসে পৌঁছলেন। এখানেও অনেক বড় বড় রাজা— জরাসন্ধ, শিশুপাল— সবাই এসেছেন। স্বয়ম্বর সভায় একটা একটা করে রাজার নাম বলা হতে থাকল কিন্তু কলিঙ্গরাজনন্দিনী দুর্যোধনের নাম শুনেও তাঁকে অতিক্রম করে গেলেন— অত্যক্রামদ্‌ ধার্ত্তরাষ্ট্রং সা কন্যা বরবর্ণিনী। যত সুন্দরীই হোক একটি উড়িয়া রমণী পর্যন্ত তাঁকে অতিক্রম করে যাচ্ছে, এটা দুর্যোধনের কাছে দুর্বিষহ। তিনি সমস্ত রাজমণ্ডলের সামনে সেই কলিঙ্গ-নন্দিনীকে রথে নিয়ে তুললেন এবং চললেন হস্তিনাপুরের দিকে। এটা সমবেত রাজমণ্ডলীর অপমান। তাঁরা আক্রমণ করলেন দুর্যোধনকে। এবারে এই রাজমণ্ডলের পেছনে ধাওয়া করলেন কর্ণ। কর্ণ এক এক বাণে এক এক রাজার ধনুক-বাণ সব কেটে ফেললেন। কর্ণের বাণের গতিতে পর্যুদস্ত হয়ে তাঁদের আর দ্বিতীয়বার ধনুক তোলা হল না। তাঁরা এবার পালাতে লাগলেন। এবার শুধুমাত্র একা কর্ণের ক্ষমতায় দুর্যোধন একটি রাজকুমারীকে বিয়ে করে আনতে পারলেন। দুর্যোধন এতে বড় খুশি হলেন। এর অবধারিত ফল দুর্যোধনের গোষ্ঠীতে কর্ণের শক্তিবৃদ্ধি হল।
কর্ণের শক্তিবৃদ্ধির আরেক কারণ মগধরাজ জরাসন্ধ। মনে রাখতে হবে, দুর্যোধন, কর্ণ যখন প্রায় যুবক, সেইসময়ে জরাসন্ধের মতো প্রবল রাজা দ্বিতীয় কেউ ছিলেন না। কলিঙ্গরাজ্যের এই স্বয়ম্বরে যৌবনোদ্দীপ্ত কর্ণের যুদ্ধনৈপুণ্য দেখে প্রাজ্ঞ জরাসন্ধের বেশ ভাল লাগল। তিনি এই নতুন ছেলেটির মধ্যে ভবিষ্যতের সম্ভাবনা দেখতে পেয়ে তাঁকে দ্বন্দ্বযুদ্ধে আহ্বান করলেন। নিছকই পরীক্ষার জন্য। নানা অস্ত্রে, নানা প্রহরণে দু’জনের যুদ্ধ আরম্ভ হল। কখনও এঁর বাণ কাটা পড়ে, কখনও ওঁর, কখনও অন্যতরের আঘাতে এঁর ধনুক কিংবা খড়্গ খসে পড়ে হাত থেকে, কখনও বা ওঁর। এইভাবে অস্ত্র-শস্তর শেষ হয়ে এলে শেষে কুস্তাকুস্তি আরম্ভ হল। কেউ হারেন না। কিন্তু জরাসন্ধ অধিক বলবান হওয়া সত্ত্বেও যেহেতু জীর্ণ হয়ে পড়েছিলেন, তাই তিনিই যুদ্ধে ক্ষান্তি দিয়ে জড়িয়ে ধরলেন কর্ণকে। ভারী খুশি হয়ে তিনি মগধের অন্তর্গত মালিনী নগরীটি উপহার হিসেবে দিয়ে দিলেন কর্ণকে— প্রীত্যা দদৌ স কর্ণায় মালিনীং নগরীমথ। নিজের রাজ্য অঙ্গের সঙ্গে মালিনীর যোগ হওয়ায় কর্ণের রাজ্য বড় হল। তাঁর পিতার আবাসভূমি চম্পা নগরীর শাসনভারও ছিল কর্ণের ওপরেই, যদিও অনেকে মনে করেন চম্পা ছিল অঙ্গরাজ্যেরই ভুক্তি বিশেষ। যাইহোক জরাসন্ধের সঙ্গে যুদ্ধ পরীক্ষায় কর্ণ পাশ করায় তাঁর মানসম্মান রাজ্য-সম্পদ সবই বেড়ে গেল। ঠিক এই অবস্থায় তাঁর স্নেহময় জনক-জননী যে ছেলের বিয়ে দেবার জন্য ব্যাকুল হবেন, তাতে আশ্চর্য কী? দ্রৌপদীর মতো অভীষ্টা রমণীকে পাওয়া গেল না, অন্যদিকে তাঁরই সহায়তায় দুর্যোধনেরও বিয়ে হয়ে গেল। তাই বলে অন্য কোনও স্বয়ম্বর সভায় কন্যা-হরণ করতে গিয়ে আবার যদি কেউ দ্রৌপদীর মতো সূতপুত্রের কলঙ্ক দিয়ে বসে, তাই নিজে কোনও স্বয়ম্বর সভায় বিয়ে করতে যেতে সংকুচিত হয়েছেন কর্ণ। পিতা-মাতাও নিশ্চয় ব্যস্ত হয়েছেন তাঁর বিয়ের জন্য। আর বিশেষত প্রিয়বন্ধু দুর্যোধনের বিয়ের পর কর্মহীন কোনও অবকাশে তাঁর নিজের মনও বুঝি ব্যাকুল হল। অতএব পিতা-মাতার পছন্দ, করা নির্ঝঞ্ঝাট সূত-সুন্দরীরাই তাঁর কাছে বেশ কাম্য মনে হল। পরবর্তীকালে কর্ণ স্বয়ং কৃষ্ণের কাছে সশ্রদ্ধে স্বীকার করেছেন যে, কত যত্ন করে তাঁর পিতা অধিরথ অন্তত তিনটি সূতজাতীয়া রমণীর সঙ্গে কর্ণের বিয়ে দিয়েছিলেন— ভার্যাশ্চোঢ়া মম প্রাপ্তে যৌবনে তৎপরিগ্রহাৎ।
রাজ্য বড় হয়েছে, দুর্যোধনের যুবগোষ্ঠীতে তাঁর মর্যাদা বেড়েছে, তিনটি রমণীর সঙ্গে তাঁর বিয়ে হয়েছে, তবু কিন্তু কর্ণের মনে সুখ নেই। সত্যি কথা বলতে কি, দুধের স্বাদ ঘোলে মেটে না, দ্রৌপদীর বদলে তিন তিনটি বউ পেলেও উতলা বসন্ত-বাতাসের দীর্ঘশ্বাস তাঁর মনকে যে এখনও ভীষণ আকুল করে তোলে, দ্রৌপদীকে যে তিনি এখনও ভুলতে পারেন না। আর ভুলবেনই বা কী করে? যাঁদের ঘরে দ্রৌপদী বধূ হিসেবে মিলিত হয়েছেন, তাঁদেরও যে বাড়বাড়ন্ত হয়েছে। যে জরাসন্ধের সঙ্গে কর্ণের দ্বৈরথ যুদ্ধমাত্রেই কর্ণের মর্যাদা বেড়ে গিয়েছিল সেই জরাসন্ধকে মধ্যমপাণ্ডব ভীম মেরেই ফেলেছেন। তার ওপরে ধৃতরাষ্ট্রের দেওয়া খাণ্ডবপ্রস্থকে ভেঙে গড়ে এখন ইন্দ্রপ্রস্থ বানিয়েছেন পাণ্ডবেরা, যা অনেকেরই ঈর্ষার কারণ। তার মধ্যে আছে যুধিষ্ঠিরের রাজসূয়যজ্ঞ। এই যজ্ঞের সূত্রেই জরাসন্ধবিজেতা ভীম কর্ণের রাজ্য অঙ্গদেশ আক্রমণ করেছিলেন— কর্ণমভ্যদ্রবদ্‌ বলী। তবে হ্যাঁ, ভীমের চতুরঙ্গ বাহিনী আর ভীমের শক্তির কাছে যে কর্ণ হার মানলেন, এ কথাটা আমরা সোজাসুজি বিশ্বাস করি না, কর্ণ হার মানলেন জরাসন্ধ বিজেতা ভীমের কাছে, যাঁর আধিপত্য সমস্ত পূর্ব ভারত তখনকার মতো স্বীকার করে নিয়েছে। সে যাই হোক ভারতবর্ষের সমস্ত রাজমণ্ডল রাজসূয় উপলক্ষে একযোগে মহারাজ যুধিষ্ঠিরের সভাপ্রাঙ্গণে হাজারো উপহার দিয়ে বশ্যভাবে উপস্থিত হওয়ায় দুর্যোধনের ঈর্ষার কারণ ঘটল, সঙ্গে সঙ্গে কর্ণেরও। রাজসূয়ের মূলপর্বে চরম সম্মান দেওয়ার জন্য কৃষ্ণকে বেছে নেওয়ায় জরাসন্ধের ডান হাত চেদিরাজ শিশুপাল প্রচণ্ড গালাগাল করলেন কুরু-কুলপতি ভীষ্মকে, এমনকী যুধিষ্ঠিরকেও। শিশুপালের মতে— নামকরা মানুষকে যদি সম্মান জানাতেই হয়, তা হলে আরও অনেকেই ছিলেন, যাঁদের মধ্যে একজনকে বেছে নিতে পারতেন ভীষ্ম কিংবা যুধিষ্ঠির। শিশুপাল অতি শ্রদ্ধার সঙ্গে কর্ণের নামও এখানে স্মরণ করেছেন। বলেছেন, দেবরাজ ইন্দ্রের মতো যাঁর ক্ষমতা, ধনুক-চালনায় যিনি অসাধারণ, যিনি অঙ্গ-বঙ্গের অধীশ্বর, সেই কর্ণকে আপনি সম্মান জানাতে পারতেন ভীষ্ম— বঙ্গাঙ্গবিষয়াধ্যক্ষং… স্তুহি কর্ণমিমং ভীষ্ম…।
বোঝা যাচ্ছে, শক্তিমান এবং সম্মানিত পুরুষদের যদি আঙুলে গোনা যায় তবে এই পর্যায়ে এখন কর্ণেরও নাম করতে হচ্ছে। খবর পাওয়া যাচ্ছে, তিনি শুধু অঙ্গ, চম্পা কিংবা জরাসন্ধের দেওয়া মালিনী নগরীর অধীশ্বর নন, আমাদের এই বাংলাদেশও ছিল তাঁরই রাজ্যের অন্তর্গত— বঙ্গাঙ্গবিষয়াধ্যক্ষং সহস্রাক্ষসমং বলে। কিন্তু হলে কী হয় তিনি যে আষ্টেপৃষ্ঠে জড়িয়ে আছেন হস্তিনাপুরের রাজনীতির সঙ্গে। ফলে হস্তিনাপুরের যুবরাজ দুর্যোধন যখন যুধিষ্ঠিরের সম্মান আর ইন্দ্রপ্রস্থের কারিগরি দেখে মনে মনে জ্বলে গেলেন, তখনও কর্ণেরও মনে ব্যথা হল। ক্রোধ এবং ঈর্ষার কারণ ছিল দুটি— যুধিষ্ঠিরেরা তাঁদের পিতার রাজ্যাংশও ফিরে পেল, আবার দ্রৌপদীকেও পেল ওরাই— তৈর্লব্ধা দ্রৌপদী ভার্যা দ্রুপদশ্চ সুতৈঃ সহ। প্রথম ব্যাপারটায় কর্ণের তত কিছু আসে যায় না, কিন্তু দ্বিতীয় ব্যাপারটা যে দ্রৌপদী— তাঁর আপন মুখের গ্রাস! আমরা জানি কুরুসভায় যে পাশাখেলার চক্রান্ত তৈরি হয়েছিল, এই চক্রান্তের মূল পর্বে কর্ণ দুর্যোধনের সঙ্গে ছিলেন না। এই পুরো চক্রান্তটাই ছিল শকুনি এবং দুর্যোধনের মস্তিষ্ক-প্রসূত, যার সহায়ক ছিলেন রাজা ধৃতরাষ্ট্র স্বয়ং। কিন্তু সবকিছুর পরেও যে পাশাখেলার আসরে বসে গেলেন কর্ণ, তার একমাত্র কারণ দ্রৌপদী— যদি দ্রৌপদীকে হেনস্থা করা যায় কোনওক্রমে।
॥ ৫ ॥
অবশেষে সেই চরম লাঞ্ছনার মুহূর্তটি এগিয়ে এল। শকুনির সঙ্গে পাশাখেলায় মহারাজ যুধিষ্ঠির সর্বস্ব হেরে গেলেন। হেরে গেলেন একে একে প্রাণপ্রিয় ভাইদের বাজি রেখে। হেরে গেলে নিজেকেও। যুধিষ্ঠিরের তখন প্রায় উন্মত্ত অবস্থা। জুয়াখেলার সময় জুয়াড়ি যেমন ভাবে— পরের দানটা নিশ্চয় জিতব, ঠিক সেই প্রত্যাশায় তিনি শেষ পর্যন্ত নিজেকেও বাজি রেখেছেন। কিন্তু হল না, কিছুতেই হল না। অন্তঃপুরচারিণী কৃষ্ণার কথা তাঁর মনেই ছিল না; কিন্তু যারা আগে থেকেই জানে যে, যুধিষ্ঠির পাশা খেলতে ভালবাসেন, কিন্তু পাশাখেলাটাই তিনি ভাল জানেন না— দ্যূতপ্রিয়শ্চ কৌন্তেয়ো ন স জানাতি দেবিতুম্‌— সেই তারা যে কিচ্ছুটি না ভুলে একটি একটি করে সবই আদায় করে নেবেন যুধিষ্ঠিরের কাছ থেকে, তাতে সন্দেহ কী! শকুনিই মনে করিয়ে দিলেন যুধিষ্ঠিরকে। বললেন, নিজেকে বাজি রেখে হেরে যাওয়াটা বড় কষ্টকর মহারাজ! তা ছাড়া তোমার তো জিনিস রয়েছে। অন্য ধন অবশিষ্ট থাকতেও নিজেকে হেরে বসাটা একেবারেই ঠিক নয়— শিষ্টে সতি ধনে রাজন্‌ পাপ আত্মপরাজয়ঃ। ঠিক এইটুকু বলে শকুনি, পাঞ্চালী-কৃষ্ণার কথা স্মরণ করিয়ে দিলেন যুধিষ্ঠিরকে। দ্রৌপদীর কথাটা ধরিয়ে দেবার সঙ্গে সঙ্গেই যুধিষ্ঠির পণ্য বস্তুর গুণ গাইতে থাকলেন। পণ রাখার এই নিয়ম— যেখানে টাকা পয়সা সব হেরে বসে আছে সেখানে প্রথাবহির্ভূত জিনিস বাজি রাখতে গেলে সে জিনিসের উৎকর্ষ বুঝিয়ে দিতে হয় পরপক্ষের কাছে। শকুনি বললেন, তোমার যে জিনিসটা এখনও হাতে আছে, সে হল দ্রৌপদী, তাকে বাজি রাখতে পারো— পণস্ব কৃষ্ণাং পাঞ্চালীম্‌। সঙ্গে সঙ্গে যুধিষ্ঠির যেন পণ্যের গুণ বলতে থাকলেন— জানেন তো, সে মোটেই বেঁটেও নয়, ঢ্যাঙা লম্বাও নয়, আবার রোগাও নয়। কালো-কোঁকড়া চুলের ঢল নেমেছে পিঠ বেয়ে। মুখখানি দেখলে মনে হবে যেন পদ্মফুল ফুটেছে। ঠোঁট লাল, গায়ে লোম নেই-ই প্রায়, অঙ্গসংস্থান অপূর্ব— সুমধ্যমা চারুগাত্রী— আর স্বভাব-চরিত্তির থেকে সবকিছু— ঠিক যা যা একটা পুরুষ মানুষ একটা মেয়ের মধ্যে দেখতে চায়— যামিচ্ছেৎ পুরুষঃ স্ত্রিয়ম্‌— সেইরকমই এই পাঞ্চালী দ্রৌপদী। আমি তাকেই পণ রাখছি।
ঠিক এমনি একটা দিনের জন্যে অনেকদিন অপেক্ষা করে আছেন কর্ণ। প্রমত্ত যুধিষ্ঠিরের এই নগ্ন বর্ণনার সঙ্গে সঙ্গে সভাক্ষেত্রে যখন ধিক্কারের গুঞ্জন উঠল, তখন সবচেয়ে খুশি হলেন দুটি লোক— এক জন্মান্ধ ধৃতরাষ্ট্র যিনি কেবলই জিজ্ঞেস করছিলেন— শকুনি এই বাজিটা জিতেছে তো, জিতেছে তো? দ্বিতীয় হলেন কর্ণ। দ্রৌপদীর স্বয়ম্বর সভায় যাবার সময় ধৃতরাষ্ট্রের পুত্রদের সঙ্গে কর্ণের পরিচয় ছিল সহাৰ্থক তৃতীয়া বিভক্তিতে অর্থাৎ ধৃতরাষ্ট্রের ছেলেরা এসেছেন, সঙ্গে কর্ণও গেছেন। কিন্তু এই মুহুর্তে দ্রৌপদীর এই বর্ণনা শুনে যিনি সজোরে প্রতিহিংসার হাসি হেসে উঠলেন তিনি কর্তৃপদে প্রযুক্ত, তিনি কর্ণ, অর্থাৎ কর্ণ হাসছেন, তাঁর সঙ্গে দুঃশাসন এবং অন্যান্য ধৃতরাষ্ট্রের ছেলেরা হাসছেন— জহাস কর্ণোহতিভৃশং সহ দুঃশাসনাদিভিঃ। বাস্তবিক পক্ষে যুধিষ্ঠির যেমনটি বর্ণনা দিলেন, এমনতর দ্রৌপদীর নগ্নরূপ কর্ণ মনে মনে অনেকবার কল্পনা করেছেন, কিন্তু সে-রূপ তাঁর আয়ত্তে ছিল না। আজকে তিনি সেই রূপকল্পনায় হেসে উঠেছেন এইজন্যে যে, দ্রৌপদী, অর্জুনের জেতা দ্রৌপদী, পঞ্চপাণ্ডবের ঘরণী দ্রৌপদী আজ দুর্যোধন-শকুনির কৌশলে তাঁদের হাতের মুঠোয়। পঞ্চপাণ্ডবের উপভুক্তা নগ্না দ্রৌপদী যেমনটি কর্ণের কল্পনায় ছিল, সেই দ্রৌপদীকে আজ তিনি সবার সামনে নগ্ন দেখতে চান। তিনি আগ বাড়িয়ে হেসে উঠলেন, সবার চাইতে জোরে— অতিভৃশম্।
শকুনি দ্রৌপদীর বাজি জিতবার সঙ্গে সঙ্গে দুর্যোধনের আদেশ হল সভায় দ্রৌপদীকে নিয়ে আসবার জন্য। যে নিয়ে আসতে গেল দ্রৌপদীকে সেও কিন্তু এক সারথি জাতের লোক, সূতপুত্র। বারবার সে দ্রৌপদীর কাছে যাচ্ছে, দুর্যোধনের কাছে দ্রৌপদীর বক্তব্য পৌঁছে দিচ্ছে— এই পৌনঃপুনিকতায় দুর্যোধনের রাগ হল। তিনি দুঃশাসনকে বললেন, আসলে সূতপুত্র এই সারথির বেটা, ভীমকে দেখে ভয় পাচ্ছে, যাও তো, তুমি যাও তো ধরে নিয়ে এসো দ্রৌপদীকে— স্বয়ং প্রগৃহ্যানয় যাজ্ঞসেনীম্‌। এই যে সময়টা, সূতজাতীয় প্রাতিকামীর দ্রৌপদীর কাছে যাওয়া আসা এবং তার প্রতি ‘সূতপুত্র’ বলে দুর্যোধনের গালাগালি— এই সময়টা কর্ণ চুপ করেই ছিলেন, একটা কথাও বলেননি। কারণটা জলের মতো স্পষ্ট। সূতপুত্রের পর্বটা চুকলে দুঃশাসন যখন দ্রৌপদীকে অকথ্য গালাগালি দিতে দিতে উন্মুক্ত রাজসভায় নিয়ে এল, অসহায় দ্রৌপদী যখন পাশার বাজিতে বাঁধা অসহায় পাণ্ডবদের দিকে জ্বলন্ত কটাক্ষ নিক্ষেপ করছেন, তখন দ্রৌপদীর সেই অসহায় অবস্থা বুঝেই তাঁকে এক ঝটকা দিয়ে দুঃশাসন সশব্দে হেসে বলল, তুই হলি আমাদের দাসী। সেকালের দিনে ‘দাসী’ মানে শুধু কাজকর্মের লোক বুঝত না, দাসী মানে ছিল সময়ে অসময়ে, অবসরে পুরুষের ভোগ্যা। দুঃশাসনের এই কথাটা কর্ণের মনে এক অদ্ভুত বিকৃত আনন্দ জাগিয়ে তুলল। দুঃশাসনের ‘দাসী’ সম্বোধন মাত্রেই কর্ণ দারুণ খুশি হয়ে তাকে যেন ধন্যবাদ জানালেন শব্দটার জন্য, হেসে উঠলেন দুঃশাসনের মতোই সজোরে— কর্ণস্তু তদ্‌ বাক্যমতীব হৃষ্টঃ সম্পূজয়ামাস হসন্ সশব্দম্‌।
দ্রৌপদীকে সবার সামনে দুঃশাসন টানা-হেঁচড়া করছে, তাঁর উত্তমাঙ্গের উত্তরীয় বাস খসে পড়ে গেছে, তবু রেহাই নেই। পাণ্ডবপক্ষের ভীম ক্ষেপে উঠে দাদা যুধিষ্ঠিরকেই গালাগালি দিতে থাকলেন। কুরু-বৃদ্ধেরা কিছুই বলতে পারছেন না। এই অবস্থায় কৌরবপক্ষের একজনই এই ঘটনার নিন্দা করা আরম্ভ করলেন। তিনি দুর্যোধনের ভাই বিকর্ণ। বিকর্ণ দ্রৌপদীকে পণ রাখার বৈধতা নিয়ে আইনসঙ্গতভাবে লড়াই আরম্ভ করলেন। কিন্তু পূর্বাহ্নেই যে পুরুষ-মানুষদের মধ্যে রাজ্যলোভ, পরশ্রীকাতরতা প্রবেশ করেছে তাদের কি আর আইন ভাল লাগে! অথচ যেখানে ছোটভাই হিসেবে বিকর্ণ ন্যায়সঙ্গতভাবে দুর্যোধনের বিরোধিতা আরম্ভ করেছেন, সেখানে দুর্যোধনের পক্ষে প্রতিবাদ করে জেতা মুশকিল। ঠিক এই অবস্থায় সভার হাল ধরলেন কর্ণ। কর্ণ এই মুহূর্তে ন্যায়-অন্যায় বোঝেন না। পাঁচ ভাই পাশাখেলার জাঁতাকলে আটকে ছটফট করছে, কর্ণের মজা লাগছে। পঞ্চস্বামিগর্বিতা দ্রৌপদীর বুকের প্রাবরণ-বাস খুলে পড়েছে দুঃশাসনের টানাটানিতে, কর্ণের ভাল লাগছে, তাঁহ গহন মনের রুদ্ধ বিকার কথঞ্চিৎ শান্তি লাভ করছে। অন্তত দ্রৌপদীর ঘটনাটা বিকার জেনেও কর্ণ এই বিকারকে স্বাগত জানাচ্ছেন। বিকর্ণের কথা শুনে কর্ণের ভীষণ রাগ হল— ক্রোধমূৰ্ছিতঃ। রাগে বিকর্ণের হাতে একটা ঝাঁকাড় দিয়ে কর্ণ বিকর্ণকে তিরস্কার করতে থাকলেন।
কর্ণ বললেন, বিকর্ণ! অস্বীকার করি না এ সভায় অনেক বিকার দেখা যাচ্ছে— দৃশ্যন্তে বিকর্ণেনেহ বৈকৃতানি বহূন্যপি। অর্থাৎ কর্ণ জানেন কুলবধূ দ্রৌপদীকে টানা-হ্যাঁচড়া করাটা একটা বিকার। কিন্তু তাঁর মতে দ্রৌপদী নিজেই এই বিকারের কারণ। কর্ণ বললেন, দুটি কাঠে ঘষা লেগে যে আগুন জন্মায়, সে আগুন যেমন ওই কাঠকেই পুড়িয়ে দেয়, তেমনি এই বিকারই ওই মেয়েছেলেটাকে শায়েস্তা করবে। কর্ণ বললেন, তা ছাড়া তোমার এত সোহাগ কীসের, বিকর্ণ? কই যাঁদের বউ এই দ্রৌপদী তাঁরা তো দ্রৌপদীর ডাক শুনেও টুঁ-শব্দটি করছেন না— এতে ন কিঞ্চিদপ্যাহুশ্চোদিতা হ্যপি কৃষ্ণয়া। তাঁরা তো মনে করছেন, দ্রৌপদীকে আমরা জিতেইছি। তুমি বাপু বিকর্ণ! বাচ্চা ছেলে, বাচ্চা ছেলের মতো থাকো, ছোট মুখে বড়দের মতো কথা বলার দরকারটা কী তোমার— বালঃ স্থবিরভাষিতম্‌। তুমি দুর্যোধনের থেকে অনেক ছোট, ধর্মাধর্মের তুমি বোঝোটা কী হে! শুধু শুধু তখন থেকে বক বক করে বাজিতে জেতা দ্রৌপদীকে না-জেতা বলে যাচ্ছ? কর্ণ বিকর্ণকে হেঁই-মারি কি সেই-মারি করে বসিয়ে দেননি পুরোপুরি। কিন্তু সভাস্থ লোক যেটাকে বীরপুরুষের মানসিক বিকার বলে মনে করতে পারে, সেটা যে আসলে দ্রৌপদীরই বিকার এবং সুস্থ সমাজের দিকে তাকিয়ে সে বিকার যে শান্ত করা একান্ত প্রয়োজন, সেটা বোঝাতেই যেন কর্ণ বিকর্ণকে শাসন করে কুরু-বৃদ্ধদের বোঝাতে চাইলেন।
কর্ণ বললেন, বিকর্ণ! এটা নিশ্চয়ই তোমার মনে আছে যে, যুধিষ্ঠির সর্বস্ব বাজি রেখে হেরেছেন। তা হলে এই দ্রৌপদী কি সেই সর্বস্বের বাইরে? কর্ণ জানেন দ্রৌপদী পঞ্চপাণ্ডবের জীবন-সর্বস্ব ধন, কিন্তু সেই দ্রৌপদী এখন অঙ্কের হিসেবে পণ রাখা সর্বস্বের অভ্যন্তরা। তা ছাড়া— কর্ণ বলে চললেন, তা ছাড়া বাজির কথায় দ্রৌপদীর নাম উচ্চারণ করা হয়েছে, সমস্ত পাণ্ডবের মৌনতায় সে বাজি সমর্থিত হয়েছে, এখন তুমি বলছ দ্রৌপদীকে আমরা জিতিনি! কর্ণ এবার আসল বিকারের কথায় এলেন। দ্রৌপদীকে টানাটানি করা হচ্ছে, তাঁর উত্তরীয় খসে পড়েছে, তিনি এক কাপড়ে কুরুসভায় উপস্থিত— এগুলি কর্ণের ভাল লাগছে। বিকর্ণকে তিনি বললেন, অবশ্য হ্যাঁ, তুমি যদি বলো একবস্ত্রা দ্রৌপদীকে সভায় টেনে এনে বড় অধর্ম হয়ে গেছে, তা হলেও কিন্তু আমার উত্তর আছে। তুমি তো জানো, দৈববিহিত নিয়ম অনুসারে একটি স্ত্রীলোকের একটিই স্বামী থাকে। এই দ্রৌপদীর স্বামী তো একটা নয়, পাঁচটা। তবে এই মেয়েছেলে বেশ্যা ছাড়া কী— বন্ধকীতি বিনিশ্চিতা। এইরকম একটা বেশ্যা মেয়েকে উন্মুক্ত সভায় এনেছে দেখে আশ্চর্য হওয়ারও কিছুই নেই। তা ছাড়া কোনও বেশ্যা এক কাপড়ে এখানে এসেছে না উলঙ্গ হয়ে এসেছে, তাতেও মাথা খারাপ করার কিছুই নেই— একাম্বরধরত্বং বাপ্যথ বাপি বিবস্ত্ৰতা। বিকর্ণ তুমি জেনে রেখো, আমরা পাশার চালে সবাইকে জিতেছি— ধনরত্ন জিতেছি, একটি একটি করে সমস্ত পাণ্ডবদের জিতেছি, এই দ্রৌপদীকেও জিতেছি। কর্ণের মনের ভাব— সব এখন আমাদের, আমরা এদের নিয়ে যা ইচ্ছে তাই করব।
যা ইচ্ছে তাই করব— এই তাগিদেই কর্ণ দুঃশাসনকে বললেন— দেখো ভাই! এই বিকর্ণ ছেলেটা বড় বেড়ে পাকা হয়েছে— বিকর্ণ প্রাজ্ঞবাদিকঃ তুমি ওর কথায় কান দিয়ো না। বরঞ্চ এক কাজ করো তো, তুমি এই সমস্ত পাণ্ডবদের আর দ্রৌপদীর কাপড়-চোপড় খুলে নিয়ে এসো তো। কর্ণের এই আদেশের নিরিখে অধিকতর অপমানের আশঙ্কায় পাণ্ডবেরা নিজেরাই নিজেদের উত্তরীয় বসনগুলি নামিয়ে দিলেন মেঝেতে। বস্তুত বীরপুরুষের পক্ষে এই ছিল যথেষ্ট অপমান। কিন্তু দ্রৌপদীর উত্তরীয় তো টানাটানিতে আগেই খসে পড়েছে এবার একবস্ত্রতার জায়গায় তাঁর বিবস্ত্রতা কাম্য হয়ে উঠেছে কর্ণের। অন্তত দুঃশাসনের কাছে কর্ণের আদেশের মর্ম ছিল তাই। ভীমের ভয়েই হোক কিংবা স্বেচ্ছায়, পাণ্ডবদের চাইতেও কুলস্ত্রীকে অপমান করতে বেশি ভাল লাগছিল বলেই দুঃশাসন দ্রৌপদীর পরিধানের বসন ধরে টান দিলেন— দ্রৌপদ্যা বসনং বলাৎ… ব্যাপাক্রুষ্টুং প্রচক্রমে। সবাই জানেন, কর্ণের এই আদেশ শেষ পর্যন্ত কার্যকরী করা যায়নি। অলৌকিকভাবেই হোক কিংবা লৌকিক কারণেই হোক, দ্রৌপদীর কাপড় টানার ব্যাপারটা দুঃশাসনের হাতের বাইরে চলে গেল। সুযোগ বুঝে বিদুর আবার গালাগালি দেওয়া আরম্ভ করলেন। কর্ণও যেন একটু থতমত খেয়ে গেলেন এবং যা চেয়েছিলেন তা করা গেল না বলে থতমত করেই দুঃশাসনকে আবার বললেন, ঠিক আছে, এখন তুমি এই দাসীটাকে বাড়ির ভেতরে কোথাও রেখে এসো তো— কর্ণো দুঃশাসনং ত্বাহ কৃষ্ণাং দাসীং গৃহান্‌ নয়।
সত্যি বলতে কি পাশা খেলার পর যে অংশটা মহাভারতে আছে সেটা যদি অভিনয় করা যেত, তা হলে দেখা যেত নাটকের এই অংশটায় মঞ্চে প্রধান ভূমিকা হত কর্ণ এবং দ্রৌপদীর। দ্রৌপদী আত্মসম্মান বাঁচাতে ব্যস্ত আর কর্ণ যেভাবে হোক সেটা নষ্ট করতে। সভার মর্যাদা রক্ষায় একমাত্র চেষ্টা ছিল বিদুরের, আর সব কুরুবৃদ্ধেরা ছিলেন কর্তব্য নির্ণয়ে বিমূঢ়। এই অবস্থায় দুর্যোধন যে পাঁচ কথা বলে শেষ পর্যন্ত নিজের ‘কদলীস্তম্ভ সদৃশ’ ঊরুখানি দ্রৌপদীকে একবারের তরে দেখাতে পেরেছিলেন সেও বুঝি এই কর্ণের দৌলতে। দুঃশাসনের অসহায়তা দেখে দুর্যোধন আবার সেই মূল প্রশ্নে ফিরে গেলেন অর্থাৎ ধর্মরাজ যুধিষ্ঠির বলুন আমরা দ্রৌপদীকে জিতেছি কি না? দুর্যোধন খুব ভালই জানতেন যে, যুধিষ্ঠির এই প্রশ্নের উত্তর দিতে পারবেন না এবং এই উত্তরহীনতার অন্তরে মহাবলী ভীম আবার খানিকটা আক্রোশ প্রকাশ করায় সভামঞ্চে আবার কর্ণের ভূমিকা বড় হয়ে উঠল। যাতে আইনসঙ্গতভাবে সব বদমায়েশি করা যায়, তারই একটা উপায় করার চেষ্টা করতে লাগলেন কর্ণ। কিন্তু মজা হল, তিনি ভীমের আক্রোশ সত্ত্বেও ভীমের সঙ্গে কথা বলছেন না। অথচ কোনও অবস্থাতেই তিনি দ্রৌপদীকে ছাড়ছেন না এবং যেসব কুরুবৃদ্ধেরা মৌনতার কৌশলে দ্রৌপদীর পক্ষ নিয়েছেন, তাঁদেরও কর্ণ এক হাত নিয়েছেন। কর্ণ বললেন, এ সভায় তিনজন আছেন যারা সবল এবং ধর্ম উল্লঙ্ঘন করতে সমর্থ। এঁরা হলেন ভীষ্ম, দ্রোণ এবং বিদুর। এঁরা এঁদের প্রভু ধৃতরাষ্ট্রকেই দুষ্টতম বলে জানেন, অথচ তাঁর বাড়বাড়ন্ত হোক, এটাও চান, নিজেরাও কোনও পাপাচরণ করেন না— যে স্বামিনং দুষ্টতমং বদন্তি বাঞ্ছন্তি বৃদ্ধিং ন চ বিক্ষিপন্তি। কর্ণের ভাবটা এই যে, ভীষ্ম, দ্রোণ এবং বিদুর এই তিনজনই রাজনির্ভর ব্যক্তি হওয়া সত্ত্বেও, এঁদের কিছু স্বত্ব আছে, কিন্তু দাস, পুত্র এবং স্ত্রীলোক এদের কোনও স্বাতন্ত্র্যই নেই। ঠিক যেমন এই মুহূর্তে দ্রৌপদীর কোনও স্বাতন্ত্র্যই থাকতে পারে না, কারণ তিনি দাসের পত্নী। যে মুহূর্তে পাণ্ডবেরা শকুনির পাশার চালে জিত হয়েছেন, সেই মুহূর্ত থেকে তারা দাস, আর স্ত্রীলোকের সত্তা যেহেতু একান্তভাবেই পতি নির্ভর অতএব দাসের স্ত্রী দাসী। দাসের সত্তা এবং দাসের ধন যেহেতু প্রভুর অধীন তা হলে দাসের স্ত্রীতেও প্রভুরই অধিকার— দাসস্য পত্নী অধনস্য ভদ্রে হীনেশ্বরা দাসধনঞ্চ সর্বম্‌।
এটা বোঝা যাচ্ছে কর্ণের ওকালতি বুদ্ধি সাংঘাতিক। কর্ণ কিন্তু দ্রৌপদীর প্রশ্নের জবাব দিচ্ছেন। সেই সভাগৃহে প্রবেশ করার মুহূর্ত থেকে দ্রৌপদী যে প্রশ্ন করে যাচ্ছিলেন অর্থাৎ যুধিষ্ঠির যদি নিজেকে আগে বাজি রেখে হেরে থাকেন তা হলে দ্রৌপদীকে আর তিনি বাজি রাখতে পারেন কিনা, এই প্রশ্নে কুরুবৃদ্ধেরা বিমূঢ় বোধ করছিলেন। কর্ণের বক্তব্য— অত কূট-কচালির দরকার কী। পাণ্ডবেরা বাজির চালে সবাই দাস আর সেকালে স্ত্রীলোকের যেহেতু স্ব-অধীনতা ছিল না— ন স্ত্রী স্বাতন্ত্র্যমৰ্হতি— সেই নিয়মে দাসের স্ত্রীও আপাতত কৌরবদের অধীন। তা ছাড়া স্বয়ং ধর্মরাজ তাঁর জন্ম, পরাক্রম এবং পৌরুষ মাথার মধ্যে না রেখে আপন স্ত্রীকে দ্যূতমুখে সমর্পণ করেছেন— এর থেকে বড় ‘পয়েন্ট’ আর কী হতে পারে। কর্ণের ওকালতি এতটাই মোটা দাগের ছিল যে, স্বয়ং ক্রোধ-কষায়িত ভীমও একসময় যুধিষ্ঠিরকে বললেন, আমি এই সূতের ব্যাটাকে দোষ দিই না— নাহং কুপ্যে সূতপুত্রস্য রাজন্‌— সত্যিই তো আপনার জন্যেই আমরা দাস হয়ে গেছি, আজ অন্তত যদি পাঞ্চালী কৃষ্ণাকে আপনি বাজি না ধরতেন, তা হলে কি এই শত্রুরা আমাদের এত কথা বলতে পারে।
বেচারা ভীম! সরল ভীম জানেন না যে, তাঁর শত্রুরা বহুদিন ধরে এই মুহূর্তটির অপেক্ষা করছিল। ওকালতি নয়, কূটবুদ্ধি নয়, বিক্রম নয়— কিছু নয়, যেন তেন প্রকারেণ এই মুহূর্তটি তারা চেয়ে এসেছে। দ্রৌপদীকে নিয়ে যা ইচ্ছে তাই করব, তাঁকে দিয়ে যা ইচ্ছে তাই করাব— এমন একটি মুহূর্ত। অতএব কর্ণের ওকালতির ফল হল এই যে, কৌরবদের এক ভাই দুঃশাসন যখন কর্ণের আদেশ সত্ত্বেও দ্রৌপদীর পরার শাড়িটি খুলে ফেলতে পারল না, তখন বড় ভাই দুর্যোধন নিজের পরার কাপড়টিই তাঁর ঊরুমূল পর্যন্ত টেনে তুলে বাম ঊরুটি দেখাতে লাগলেন। এ এমন এক আক্রোশ যাতে অন্যজনকে বিবসনা করতে না পেরে নিজেই ন্যাংটো হয়ে গেলাম। শুধু ঊরু দেখানোই নয়, দুর্যোধন ঊরু দেখিয়ে দ্রৌপদীকে আহ্বানের হাসি হাসতে লাগলেন— স্ময়ন্নিবৈক্ষ্য পাঞ্চালীম্‌। দ্রৌপদীকে দেখিয়ে দেখিয়ে— দ্রৌপদ্যাঃ প্রেক্ষমাণায়াঃ— দুর্যোধন যতই তাঁর ঊরু বিকশিত করতে থাকলেন, কর্ণের উৎসাহ ততই বাড়তে থাকল। এই কুৎসিত কর্মে কর্ণ যেন আপন মনোবৃত্তির চরিতার্থতা লাভ করলেন। তিনি খ্যাঁক খ্যাঁক করে হাসতে থাকলেন— অভ্যুৎস্ময়িত্বা রাধেয়ম্।
দুর্যোধন যে এই পর্যন্ত আসতে পেরেছেন, তার পেছনেও ছিল কর্ণেরই উৎসাহ। দ্রৌপদীর স্বাতন্ত্র্যহীনতা এবং দাসীত্ব প্রমাণ করার সঙ্গে সঙ্গে কর্ণ বলেছিলেন— এখন থেকে পাণ্ডবেরা কেউ তোমার প্রভু নয়, কৌরবেরাই তোমার প্রভু। তুমি বরং এঁদের মধ্যে থেকে নতুন কোনও স্বামী বেছে নাও— অন্যং বৃণীষ্ব পতিমাশু ভাবিনি। কর্ণ বলেছিলেন, স্বামীর সঙ্গে স্ত্রীর যে কামসংক্রান্ত ব্যাপার তা বাইরে কখনও আলোচনার বিষয় হতে পারে না, কিন্তু দাসীভাবে সব কথাই চলে, আর সবচেয়ে বড় কথা ওই গোটা পাঁচেক স্বামীর রতি-বন্ধনের চেয়ে, অগুন্তি পুরুষের রতিসাহচর্য লাভ করা যায় যাতে, এমন দাসীত্বই তোমার ভাল— পরিমিত-পতিকাদ্‌ দারভাবাদ্‌ অনন্তপতিকং দাস্যমেব তবাস্তু ইতি। কর্ণের এত কৌরবানুকূল ওকালতির পরে দুর্যোধন আর স্থির থাকেন কী করে? বিশেষত দুঃশাসনের অপচেষ্টা ব্যাহত হওয়ার নিরিখে দুর্যোধন এবার নিজেরই কাপড় তুলে ফেললেন ঊরু থেকে। দেখাতে থাকলেন দ্রৌপদীকে, আর বিকট কোন মর্ষকামিতায় হাসতে থাকলেন কর্ণ।
না, শেষ পর্যন্ত দৈহিকভাবে কিছুই করা গেল না দ্রৌপদীকে। উপরন্তু কৌরবসভায় নানা দুর্লক্ষণ দেখা দিতে থাকল; ভীমের ভয়ংকর প্রতিজ্ঞা উচ্চারিত হল, গান্ধারী এবং বিদুর পুনরায় ধৃতরাষ্ট্রকে প্রকৃতিস্থ করতে সফল হলেন। ধৃতরাষ্ট্রের বরে দ্রৌপদীই স্বামীদের একে একে দাসত্ব থেকে মুক্ত করলেন। সভাস্থলে কেউ আনন্দে, কেউ কেউ মুক্তিতে এবং কেউ বা নিরানন্দে— প্রত্যেকেই নিশ্চুপ হয়ে ছিলেন, কিন্তু কর্ণ দ্রৌপদীকে দেখে দ্বিতীয়বার মুগ্ধ হলেন। এই বিপরীত রঙ্গস্থলে বিপরীতধর্মী মানুষের কাছে ততোধিক বিপ্রতীপ আচরণে লাঞ্ছিত হওয়া সত্ত্বেও দ্রৌপদী যে শেষ পর্যন্ত ভেঙে পড়েননি এবং শেষ পর্যন্ত তাঁরই ধৈর্যে, বিদগ্ধতায় এবং তাঁরই অপমানের মূল্যে পাণ্ডবেরা যে আবার সব ফিরে পাওয়ার আশ্বাস পেলেন ধৃতরাষ্ট্রের কাছে, এতে কর্ণ দ্বিতীয়বার মুগ্ধ হলেন। মহাভারতের কবি তাঁর এই লেখনীর পরিসরটুকু এমনভাবেই সাজিয়ে রেখেছেন যাতে মনে হবে কর্ণ বুঝি তখনই টিপ্পনী কাটছেন দ্রৌপদীর দিকে তাকিয়ে। কিন্তু আমরা জানি এটি সেই মুগ্ধতা, যা তাঁকে পাঞ্চালরাজ্যের স্বয়ম্বর সভায় প্রথম মুগ্ধ করেছিল। কর্ণ বললেন, এমন কোনওদিন শুনিনি বাপু! মানুষের মধ্যে রূপবতী রমণীর কথা অনেক শুনেছি, কিন্তু এমনটি কোনওদিন শুনিনি— যা নঃ শ্রুতা মনুষ্যেষু স্ত্রিয়ো রূপেণ সম্মতাঃ। তাসামেতাদৃশং কর্ম ন কস্যাশ্চন শুশ্রুম॥ হ্যাঁ কর্ণের গলার সুর এখন অবশ্যই খুব নরম। পাণ্ডবেরা প্রত্যেকেই এখন দ্রৌপদীর কল্যাণে দাসত্বের দায় থেকে মুক্ত। কর্ণ সেদিকটাতেও একটু ইঙ্গিত করে দ্রৌপদীর প্রশংসায় যেন পাণ্ডবদের লজ্জা দিতে থাকলেন। কর্ণ বললেন, হ্যাঁ, পাণ্ডব, কৌরব— সকলকেই যেন রাগে পেয়ে বসেছিল, সেখানে শান্তি নিয়ে এসেছে শান্তির প্রতিমূর্তি দ্রৌপদী— কৃষ্ণা শান্তিরিহাভবৎ। কেমন এক অথই জলে ডুবে যাচ্ছিল যেন পাণ্ডবেরা সবাই, যেখানে পাঞ্চালী কৃষ্ণা যেন নৌকো হয়ে সমস্ত পাণ্ডবদের পারে এনে তুলল— পাঞ্চালী পাণ্ডুপুত্রানাং নৌরেষা পারগাভবৎ।
বাস্তবিক পক্ষে দ্রৌপদীর সম্বন্ধে কর্ণের ধারণাটা যদি এমন মুগ্ধতারই হয়, তা হলে সে মুগ্ধতার বহিঃপ্রকাশ ঘটেছে ক্ষণেকের তরে। বিশেষত চূড়ান্ত অপানের পর এই কথাগুলি সামান্য প্রলেপের কাজ করতে পারে— এটা ভাবাও কর্ণের পক্ষে অস্বাভাবিক নয়। কিন্তু মজা হল, যে নারকীয় অপমান শুধুমাত্র কথায় তার ভঙ্গিতে সম্পন্ন করেছিলেন কর্ণ, কোনও প্রলেপ, কোনও গৌরবই সেই কথা-ক্ষত পূরণের পক্ষে যথেষ্ট ছিল না। তার ওপরে এখন একটা ভয়ও ধরেছিল। কৌরবদের পক্ষে প্রথমবার পাশাখেলাটা যদি ঈর্ষা কিংবা জ্ঞাতিশ্রীকাতরতার ফল হয়, তবে দ্বিতীয়বার পাশাখেলাটা ছিল তাঁদের জীবনের পক্ষে অত্যন্ত জরুরি। এই কারণে ধৃতরাষ্ট্র পাণ্ডবদের সবকিছু ছেড়ে দিয়ে আবার অর্ধেক পথ থেকেই— ততো ব্যধ্বগতং পার্থং— দ্বিতীয়বার পাশা খেলার জন্য আহ্বান জানিয়েছেন। পাণ্ডবেরা সভা ত্যাগ করার সঙ্গে সঙ্গে দুঃশাসন তাঁদের প্রতিক্রিয়া জানিয়েছেন দুর্যোধনের কাছে এবং সঙ্গে সঙ্গে দুর্যোধনের ঘরে যে ‘মিটিং’ বসেছে তাতে দেখছি এবার কর্ণও আছেন দুঃশাসন এবং শকুনির সঙ্গে। চারজনই যুক্তি করে বুঝেছেন— এবারে পাণ্ডবেরা ছাড়বেন না। ধৃতরাষ্ট্রকে তাঁরা সভয়ে জানিয়েছেন যে, অর্জুন যেভাবে বিনা কারণে গাণ্ডীব তুলে নিচ্ছে হাতে আর ভীম যেভাবে এমনি এমনিই গদা ঘোরাচ্ছে, তাতে এবার কিছুতেই তারা ছেড়ে দেবে না— ন ক্ষংস্যন্তে। তা ছাড়া দ্রৌপদীকে যেভাবে অপমান করা হয়েছে তাতে কিছুতেই পাণ্ডবেরা বসে থাকবে না এবার— দ্রৌপদীশ্চ পরিক্লেশং কস্তেষাং ক্ষন্তুমৰ্হতি। পুত্র, শ্যালক এবং কর্ণের কথার সারবত্তা মহারাজ ধৃতরাষ্ট্র বুঝেছেন এবং সঙ্গে সঙ্গে পাণ্ডবদের ডেকে পাঠিয়েছেন বনবাসের পণ রেখে পাশা খেলার জন্য। কুরুবৃদ্ধেরা ধৃতরাষ্ট্রকে বারণ করেছিলেন, ধৃতরাষ্ট্র কোনও যুক্তি মানেননি, কোনও প্রতিযুক্তিও দেননি। কিন্তু গান্ধারী বারণ করার পর ধৃতরাষ্ট্র একটাই কথা বলেছিলেন। বলেছিলেন, আমি কুরুকুলের সর্বনাশ কিছুতেই ঠেকিয়ে রাখতে পারব না— অন্তঃ কামং কুলস্যাস্য ন শক্লোমি নিবারিতুম্‌।
কুরুকুলের সর্বনাশের ব্যাপারে দুর্যোধনের যতখানি দোষ আছে, কর্ণের দোষ তার চেয়ে কিছু কম নয়। পরে, অনেক পরে কুরুক্ষেত্রের যুদ্ধশেষে শ্মশানভূমিতে দাঁড়িয়ে ধর্মদর্শিনী গান্ধারী কৌরবদের ন্যায়-অন্যায়ের একটা পর্যালোচনা করেছিলেন। গান্ধারী বলেছিলেন, মূল অপরাধটা অবশ্যই দুর্যোধন এবং শকুনির কিন্তু তাতে সবসময় ইন্ধন জুগিয়ে গেছে কর্ণ আর দুঃশাসন— কর্ণ দুঃশাসনাভ্যাঞ্চ বৃত্তোহয়ং কুরুসংক্ষয়ঃ। এই যে কৌরবসভায় দ্রৌপদীর চরম লাঞ্ছনা রূপায়িত হল তার কারণ যতখানি দুর্যোধন, তার চেয়ে অনেক বেশি কর্ণ। দুর্যোধন দ্রৌপদীকে রাজসভায় নিয়ে আসবার হুকুমটি দিয়েছেন ঠিকই, কিন্তু রাজসভায় তাঁকে নিয়ে আসবার পর কতটা নোংরামি করা যায় এবং সেই নোংরামির মধ্যেও বা কতটা বৈচিত্র্য আনা যায়, আবার সেই অশ্লীল বৈচিত্র্যও কতটা সীমাহীন করে তোলা যায়, তার সম্পূর্ণ শিল্পী ছিলেন কর্ণ। বস্তুত কৌরবসভায় অতিথিশিল্পী হিসেবে এসেও পাশাখেলার পর্বে এমন এক জঘন্য নাটকের প্রস্তাবনা করে গেলেন তিনি, যাতে করে এরপর থেকে নাটকের গতি-প্রকৃতি রাজনীতির সূক্ষ্ম পথ ত্যাগ করে কুলবধূর ধর্ষণের কলঙ্কে কালিমাখা এক নতুন রূপ নিল। এরপর থেকে পাণ্ডবদের রাজ্যপ্রাপ্তির প্রত্যেক প্রসঙ্গে দ্রৌপদীর কথা এসেছে। পাণ্ডবেরা বনে চলে গেলে ধৃতরাষ্ট্র যখন মনে মনে ভয় পাচ্ছেন, তখন সঞ্জয় সমস্ত কথা বাদ দিয়ে দ্রৌপদীর প্রতি জঘন্য আচরণের কথা তুলেছেন। ধিক্কার দিয়েছেন দুর্যোধনের সহায় কর্ণকে, যিনি মুখে আনা যায় না এমন কথা বলেছেন দ্রৌপদীকে— দুর্যোধনশ্চ কর্ণশ্চ কটুকান্যভ্যভাষতাম্‌। ধৃতরাষ্ট্র নিজে স্বীকার করেছেন, কর্ণের আদেশে দ্রৌপদীর যে বস্ত্রহরণ সম্ভব হয়েছিল তাতে তৎকালীন সমাজমুখ্য ব্রাহ্মণদের মধ্যে কী নিদারুণ প্রতিক্রিয়া হয়েছিল এবং তাঁরা কতটা রেগে গিয়েছিলেন— ব্রাহ্মণাঃ কূপিতাশ্চাসন্‌ দ্রৌপদ্যাঃ পরিকর্ষণে। মূলত দ্রৌপদীর কারণেই কুরুসভা থেকে বেরিয়ে যাবার পথে অর্জুনের মুখে কর্ণবধের ভীষণ প্রতিজ্ঞা উচ্চারিত হল। ভীম বললেন, সময় আসবে, যখন এই দুর্যোধন আর কর্ণ, শকুনি আর দুঃশাসনের রক্তপান করবে বসুন্ধরা। ঠিক ভীমের এই কথার সূত্র ধরেই অর্জুন প্রতিজ্ঞা করলেন, যে আমাদের দেখতে পারে না, যে আমাদের সবসময় বিদ্বেষ করে, খারাপ কথা বলে, সেই কর্ণকে আমি যুদ্ধে নাশ করব, কথা দিলাম— হন্তাহং কর্ণমাহবে।
॥ ৬ ॥
পাণ্ডবেরা বনে চলে গেলে ধৃতরাষ্ট্রের রাজ্যে সামান্য একটা প্রজাবিদ্রোহ হয়েছিল। দ্যূতসভায় পাণ্ডবদের যেভাবে জয় করা হয়েছে এবং যেভাবে কুলবধূ দ্রৌপদীকে অপমান করা হয়েছে, তাতে একটা বিরুদ্ধ জনমত অবশ্য তৈরি হয়েছিল। সেকালে ব্রাহ্মণ্য সমাজ, যাঁরা অনেক ক্ষেত্রেই রাজন্যবর্গের গতি প্রকৃতি নির্ধারণ করতেন, তাঁরা যে ধৃতরাষ্ট্রের দুর্বুদ্ধিতায় ক্ষুব্ধ হয়ে উঠেছিলেন, সে প্রমাণ তো স্বয়ং ধৃতরাষ্ট্রের বক্তব্যেই রয়েছে। সবচেয়ে বড় কথা হল, এঁরা বুঝতে পারছিলেন যে, হস্তিনাপুরের রাজ্যশাসন ধৃতরাষ্ট্রের হাতে নয়, সে শাসনের যন্ত্রী হলেন দুর্যোধন, শকুনি এবং কর্ণ। একটা সময়ে দেখা যাচ্ছে যে, এই ব্রাহ্মণ্যসমাজের একাংশ কুরুজাঙ্গলের প্রজাদের সঙ্গে নিয়ে কাম্যক বনে যুধিষ্ঠিরের সঙ্গে দেখা করতে এসেছেন। ব্রাহ্মণ, বৈশ্য এবং অন্যান্য সাধারণ লোকেরা, যারা সেদিন কাম্যকবনে রীতিমতো বিশাল এক জনসমাগম তৈরি করেছিল— সমবায়ঃ সুমহাদ্ভুতদর্শনঃ— তারা এখন আর কেউ ধৃতরাষ্ট্রতে দোষ দিচ্ছে না, তাদের শ্লোগান ছিল— দুর্যোধন, শকুনি আর কর্ণের অশুভ আঁতাত নিপাত যাক— নিপাত যাক— ধিক্ ধার্ত্তরাষ্ট্রং সুনৃশংসবুদ্ধিং ধিক্ সৌবলং পাপমতিঞ্চ কর্ণম্। শুধু প্রজারা কেন, ধৃতরাষ্ট্রের মন্ত্রিসভার অন্যতম মন্ত্রী বিদুর পর্যন্ত একসময় ধৃতরাষ্ট্রকে ছেড়ে পাণ্ডবদের কাছে চলে গিয়েছিলেন। তাঁর দোষ ছিল, তিনি ধৃতরাষ্ট্রকে বলেছিলেন— আপনি আপনার ছেলে দুর্যোধন, শালা শকুনি আর ওই সারথির বেটা কর্ণকে বলুন যাতে তারা পাণ্ডবদের অনুগামী হয়ে চলে— দুর্যোধনঃ শকুনিঃ সূতপুত্রঃ প্রীত্যা রাজন্ পাণ্ডুপুত্ৰান্ ভজন্তু। দেখুন, বিদুরের ক্ষোভ যে তিনজনের বিরুদ্ধে, ব্রাহ্মণ-সজ্জন এবং অন্যান্য সাধারণ লোকেরও ক্ষোভ তাদের বিরুদ্ধেই। অতএব পাণ্ডবেরা যে বনেই থাকুন, কাম্যকবনে কি দ্বৈতবনে, দলে দলে ব্রাহ্মণেরা ধৃতরাষ্ট্রের রাজ্য ছেড়ে এসে যোগ দিতে থাকলেন পাণ্ডবদের সঙ্গে— অপেত্য রাষ্ট্রাদ্‌ বসতান্তু তেষাম্‌/ঋষিঃ পুরাণোহতিথিরাজগাম। জিনিসটা কৌরবদের পক্ষে ভাল হচ্ছিল না। সমস্ত বনগুলিতে পাণ্ডবদের ধনুষ্টংকার এবং ব্রাহ্মণদের ওঙ্কার নাদ একসঙ্গে মিশে যেতে থাকল— জ্যাঘোষশ্চৈব পার্থানাং ব্রহ্মঘোষশ্চ ধীমতাম্।
কিন্তু মজা হল, এতে কর্ণের কী আসে যায়? দুর্যোধনের কাঁধে ভর রেখে তিনি নিজের বৃদ্ধিবাসনা চরিতার্থ করছেন, হস্তিনাপুরের রাজনীতিতে কীংবা শান্তনু-ভীষ্মের খানদানে ভাল-মন্দ কী হল, তাতে কর্ণের কিছু আসে যায় না। পাঠকসাধারণ অনেকেই ভাবেন, কর্ণ যা করেছেন, বন্ধু দুর্যোধনের প্রীতির জন্য করেছেন এবং এই কারণেই কর্ণকে মহাভারতের এক করুণ চরিত্রে রূপান্তরিত করতে কখনওই অসুবিধে হয় না। হ্যাঁ, কর্ণ করুণ চরিত্র বটেই, কিন্তু সঙ্গে সঙ্গে এটাও মনে রাখা দরকার যে, দুর্যোধনের সঙ্গে কর্ণের যে বন্ধুত্ব ঘটেছিল সেটা শুধুমাত্র বন্ধুত্বের জন্যই নয়, সেটা যে-কোনওভাবে অর্জুনকে ঢিট করার জন্য। এই যে উন্মুক্ত রাজসভায় দ্রৌপদীকে লাঞ্ছনা করার বিচিত্র কৌশল বার করলেন কর্ণ, সেটা দুর্যোধনের প্রীতির জন্য যতখানি, তার থেকে অনেক বেশি নিজের প্রীতির জন্য। কারণ, দ্রৌপদী হলেন সেই মহিলা যিনি তাঁকেও উন্মুক্ত রাজসভায় ‘সূতপুত্র’ বলে অপমান করেছিলেন; সেই মহিলা, যিনি তাঁকে ইচ্ছে করে বিয়ে করেননি; সেই মহিলা, যিনি উলটে বিয়ে করে বসলেন এমন একজনকে যিনি তাঁর চিহ্নিত শত্ৰু, চিরকালের প্রতিদ্বন্দ্বী। এমন একজন মহিলাকে শায়েস্তা করার জন্য তিনি দুর্যোধনের বন্ধুত্ব-পদ ব্যবহার করেছেন মাত্র। বস্তুত দুর্যোধনের দিক থেকে পাণ্ডবদের প্রতি জ্ঞাতিশত্রুতা থাকার ফলে শত্রুতার অঙ্কে মিল হওয়ায় তিনি কর্ণের দ্বারা বারংবার নিজের অজান্তেই ব্যবহৃত হয়েছেন।
কর্ণ এতকাল দুর্যোধনের সমস্ত ব্যাপারে নাক গলিয়ে দুর্যোধনের ইচ্ছা-অনিচ্ছা, সুখ-দুঃখ, মান-অপমান, ভাবনা— সব বুঝে নিয়েছেন। এই বোঝাটা তাঁকে কুচুটে-স্বভাবের লোকের মতো কৌশলে ভাবনা করে বুঝতে হয়নি, দুর্যোধন এতটাই মোটা দাগের মানুষ এবং কর্ণ এতটাই উচ্চাভিলাষী যে, এই বোঝাটা ছিল নিতান্তই পারস্পরিক। কর্ণ পাশার আসরে বসে সমস্ত কুরুবৃদ্ধদের অপমান করলেন। ঘরের ছেলে দুর্যোধনের পক্ষে এই অপমান করাটা লৌকিকতা কিংবা চক্ষুলজ্জায় বাধত, কিন্তু কর্ণের সেই দায় নেই, কাজেই দুর্যোধন নিজের মতো করে যেটাকে কুরুকুলপতিদের মুখোস বলে মনে করেন, সে মুখোস খুলে দিতে কর্ণের একটুও বাধে না, কারণ কর্ণ কুরুদের কেউ নন। আবার এই অপমান করার মধ্যেও যে সীমা অসীমের দ্বন্দ্ব আছে, সেটাও কর্ণ বোঝেন দুর্যোধনের দৌলতেই। কাকে কতটা অপমান করতে হবে অর্থাৎ দুর্যোধন কাকে কতটা অপমান করতে চান, সেটা দুর্যোধনই এত প্রকট করে ফেলেন যে, কর্ণের পক্ষে কোনও অসুবিধেই হয় না সে দায় বহন করার। এই যে বিদুর ফিরে এলেন বনবাসী পাণ্ডবদের কাছ থেকে, আর দুর্যোধন একেবারে মুষড়ে পড়লেন তার কারণ কী? দুর্যোধন যেখানে নিজেই বলেন যে, এই বিদুরটা হল পাণ্ডবদের বন্ধু, পাণ্ডবদের হিতকামী, তখন কর্ণ আরও বেশি বোঝেন। ভীষ্ম, দ্রোণ, কৃপ, বিদুর— এদের সবাইকে যেখানে দুর্যোধন স্বয়ংই পাণ্ডবপক্ষপাতী ঘরের শত্রু বলে মনে করছেন, সেখানে শুধুমাত্র পাণ্ডব-বিদ্বেষের নিরিখেই কর্ণ যে এই মানুষগুলির ওপর ক্ষিপ্ত হয়ে উঠবেন, তাতে আশ্চর্য কী? কিন্তু কর্ণের যেহেতু কোনও সীমাবদ্ধতার দায় নেই, তাই একদিকে তিনি যেমন দুর্যোধনের মানসিকতার মই বেয়ে কুরুসভায় কেউকেটা হয়ে উঠছিলেন, তেমনি অন্যদিকে ভীষ্ম, দ্রোণ, কৃপ, বিদুর— এদের সবার বড় অপ্রিয় হয়ে উঠেছিলেন।
যাই হোক, বিদুর ফিরে আসায় দুর্যোধন খুব মুষড়ে পড়েছেন বটে কিন্তু কর্ণের মনে সে প্রতিক্রিয়া হয়নি। শকুনি, দুঃশাসন সবার সঙ্গে কর্ণও দুর্যোধনকে বুঝিয়েছেন যে, প্রথমত যুধিষ্ঠির প্রতিজ্ঞা ভঙ্গ করে ফিরে আসার লোক নন। আর যদি ফিরে আসেন তবে ফের পাশাখেলায় তাদের হারিয়ে বনে পাঠাব— পুনর্দ্যূতেন তান্‌ জয়। কর্ণ এ-কথাটা বলেছিলেন শকুনির মুখ চেয়ে কারণ দুর্যোধন শকুনির পরামর্শেই পাশা খেলে সফল হন। কিন্তু এবার কর্ণ দেখলেন যে, দুর্যোধন এই প্রস্তাবে খুশি হলেন না। কারণ একবার নয়, দু’বার পাশা খেলার পর সমস্ত জনসাধারণ এবং সমাজমুখ্য ব্রাহ্মণদের মধ্যে যে প্রতিক্রিয়া হয়ছে, তাতে আর যে পাশাখেলা সম্ভব নয় সেটা দুর্যোধন বেশ বুঝেছিলেন। অতএব এ প্রস্তাব তাঁর একটুও ভাল লাগল না— নাতিহৃষ্টমনাঃ… পরাঙমুখঃ। কাজেই কর্ণ এবার দ্বিতীয় প্রস্তাব দিলেন— কর্ণ বললেন— পাণ্ডবেরা এখন বনে আছে, এই আমাদের সুযোগ। কর্ণ চোখ পাকিয়ে বেশ ঝাঁঝালো সুরে বললেন, ঝাঁঝালো এই জন্যে যে তিনি আগেও এ প্রস্তাব করেছিলেন, কিন্তু কেউ মানেনি। কর্ণ বললেন, আমরা অস্ত্রশস্ত্র নিয়ে বনবাসী পাণ্ডবদের ওপর ঝাঁপিয়ে পড়ব। পাণ্ডবেরা এখন বিশাল ঝামেলার মধ্যে রয়েছে, মনেও শান্তি নেই, বন্ধুবান্ধব রাজন্যবর্গও তাদের সহায় নেই, এই সময়েই তাদের ওপর ঝাঁপিয়ে পড়ে মেরে ফেলব ওদের। বাস্‌, দুর্যোধনেরও শান্তি, আমাদেরও শান্তি— নির্বিবাদা ভবিষ্যন্তি ধার্তরাষ্ট্ৰাস্তথা বয়ম্‌।
‘আমাদেরও শান্তি’ বলতে কর্ণ নিশ্চয়ই তাঁর নিজের এবং শকুনির কথা বলেছিলেন, যাঁরা দুর্যোধনের বাড়িতে বাইরের মানুষ, কিন্তু দুর্যোধনের হিতকামিতার অছিলায় স্বয়ং উচ্চাভিলাষী। কর্ণের কথা দুর্যোধনের মনে ধরল। তাঁরা যুদ্ধযাত্রায় বেরোলেন বটে কিন্তু কৌরবসভায় মহামতি বেদব্যাস এসে উপস্থিত হওয়ায় যাওয়াটা তাঁদের হল না। যদিও এই বাধাটা ছিল নিতান্তই সাময়িক। সুযোগ আবার এল যখন এক ব্রাহ্মণ বনে বনে ঘোরা পাণ্ডবদের দুরবস্থার কথা এসে শোনালেন ধৃতরাষ্ট্রকে। সেই মুহূর্তে ধৃতরাষ্ট্রের সভায় দুর্যোধনও ছিলেন না, কর্ণও ছিলেন না, ছিলেন একমাত্র শকুনি। শকুনি প্রথমেই এসে সমস্ত ব্যাপারটা বুঝিয়ে দিলেন কর্ণকে— অবোধয়ৎ কর্ণমুপেত্য সর্বম্‌। পাণ্ডবেরা বিপাকে কষ্ট পাচ্ছেন শুনে কর্ণ খুব খুশি হলেন এবং মনের হরষ বাড়ানোর জন্য তিনি দুর্যোধনকে এক নতুন প্রস্তাব দিলেন। শকুনি তাঁর সঙ্গে ছিলেন বটে কিন্তু সমস্ত ‘প্ল্যানটা’ যে তাঁরই সেটা বেশ বোঝা যায়। কর্ণ বললেন, মহারাজ দুর্যোধন! এই সমস্ত বসুন্ধরা এখন তোমার হাতের মুঠোয়, সামন্ত রাজারা তোমার আদেশের প্রতীক্ষা করছে সবসময়। ধন-সম্পদ, প্রাচুর্য-প্রতিপত্তি যাই তোমার থাকুক, সেগুলি দেখে যদি পাণ্ডবদের কষ্টই না লাগল তা হলে সে সম্পদের মানে কী। তোমার ভর্তি আছে, তাদের কিচ্ছু নেই— এই অবস্থাটা, এই বাড়বাড়ন্ত তাদের দেখানো দরকার। সত্যি বলতে কি, রাজ্যপাট, ধনসম্পত্তি— এসব থেকে কিছুই সুখ নেই, যদি না তোমার বাড়বাড়ন্ত দেখে বনবাসী এবং দুর্বিপাকগ্রস্ত পাণ্ডবদের চোখ না টাটায়।
কর্ণ বললেন, তুমি এক কাজ করো। পাণ্ডবেরা দ্বৈতবনে যেখানে কুটির বেঁধে রয়েছে, সেইখানেই যাওয়া যাক। তুমি যাবে দারুণ দামি পোশাক পরে, সঙ্গে থাকবে টাকাপয়সা দাসদাসী। এই অবস্থায় গাছের বাকল পরা অর্জুন তোমাকে দেখলে, তোমার কী আনন্দই না হবে— কিং নু তস্য সুখং ন স্যাৎ। কুরুবাড়ির বউরা সব ঘটা করে সেজেগুজে বাকল-পরা দ্রৌপদীর সামনে দিয়ে ঘুরে বেড়াবে। রাজসভার মধ্যে বেচারা দ্রৌপদীর যা অপমান হয়েছিল, সুসজ্জিতা কৌরবস্ত্রীদের দেখলে সে দ্বিগুণ জ্বালায় জ্বলবে। ভাববে, পাণ্ডবদের বিয়ে করে কী হল আমার— সা চ নির্বিদ্যতাং পুনঃ।
সেই অর্জুন, সেই দ্রৌপদী। কী উপায়ে, কী কৌশলে অর্জুন কষ্ট পান, দ্রৌপদী কষ্ট পান কর্ণের কেবল সেই চিন্তা। কর্ণের সুবিধে, তাঁর এই পাণ্ডব নিপীড়নের বাসনা দুর্যোধনে সঙ্গে মিলে যায়। বস্তুত এগুলি সবই কর্ণের মনের ইচ্ছে এবং এই ইচ্ছেগুলি তিনি চাপিয়ে দিয়েছেন দুর্যোধনের ওপর। দুর্যোধন এই কথাগুলি আগে একটুও ভাবেননি, এই মুহুর্তে কর্ণ এতসব বলায়, তাঁরও মনে হল— আরে তাই তো, এভাবে তো পাণ্ডবদের খানিকটা হেনস্থা করা যেতে পারে। সুপ্ত অভিলাষে সুড়সুড়ি লাগার সঙ্গে সঙ্গে দুর্যোধনের মনে হয়— এইরকম একটা দারুণ বুদ্ধি তো আমার মাথাতেই আসা উচিত ছিল। অতএব নিজের অপ্রস্তুত ভাব ঢাকতে বেশি সপ্রতিভ হয়ে দুর্যোধন বলেন— ভাই কর্ণ তুমি যা বলেছ, এসব তো আমার মনেও ছিল, কিন্তু নেহাত পিতা ধৃতরাষ্ট্র সেখানে যেতে অনুমতি দেবেন না বলেই যেতে পারছি না। নইলে আমার কি আর ইচ্ছে করে না যে পাণ্ডবদের একটু মেজাজ দেখিয়ে আসি, গাছের বাকল-পরা দ্রৌপদীকে পর্যাপ্তি দেখিয়ে আসতে আমারই কি ইচ্ছে করে না— দ্রৌপদীং কর্ণ পশ্যেয়ং কাষায়বসনাং বনে। কিন্তু কী উপায়ে সেখানে যাব সেইটাই তো ভেবে পাচ্ছি না। তোমরা যদি একটা উপায় বার করতে!
কর্ণ বুদ্ধিমান মানুষ, তাতে পরজীবী। তিনি বেশ জানেন— এসব দুর্যোধনের মাথায় কিছুই ছিল না, তিনি বলার সঙ্গে সঙ্গে পাণ্ডব-কৌরবের সেই কাল্পনিক দুঃখসুখের অবস্থা বৈষম্য দুর্যোধনের মনে ধরেছে। পরগাছা হওয়ার দরুন কর্ণ বেশ জানেন— কোন গাছের, কোন জায়গায় তাঁর স্বপ্নবীজ ফলবে, যেমন এক্ষুনি যে দুষ্টবীজ উপ্ত হল দুর্যোধনের মাথায়, তাকে সফল করার দায়িত্বও কর্ণেরই। তাই পরদিন সকালবেলায় উঠেই তিনি চলে এলেন দুর্যোধনের কাছে। প্রসঙ্গত বলা ভাল, দুর্যোধনের রাজকার্যে কর্ণ এতটাই গুছিয়ে বসেছিলেন যে, তাঁর রাজ্যে কোথায় কী ঘটছে সবই তিনি জানেন। সকালবেলায়— এসেই তিনি বললেন— উপায় পাওয়া গেছে। দ্বৈতবনে যেখানে পাণ্ডবেরা থাকে, সেখানেই রয়েছে হস্তিনাপুরের খাস প্রজা গয়লাদের বাড়ি-ঘর। রাজবাড়ির গোরুবাছুরদের পালন করে তারাই। সে গয়লারাও বহুদিন ধরে তোমাকে যেতে বলছে— ত্বৎপ্রতীক্ষা নরাধিপ। আমরা সেই অছিলায় দ্বৈতবনে যাব, পাণ্ডবদেরও মুখোমুখি হব। শকুনিও কর্ণকে সমর্থন করলেন। দুর্যোধন বললেন, বেশ, আমি কালকে যখন রাজসভায় ধৃতরাষ্ট্র এবং অন্যান্য কুরুবৃদ্ধদের সঙ্গে বসে থাকব তখন তোমরা এই ‘প্ল্যান’ দেবে। আমি সেই মুহূর্তে যা করার করব।
কর্ণ-শকুনি অত কাঁচা লোক নন। তাঁরা ইতিমধ্যেই দ্বৈতবনের এক গোয়ালাকে ‘ফিট’ করে এনেছেন, যার প্রসঙ্গ তুলে কর্ণ গলা মিলিয়ে ধৃতরাষ্ট্রকে বললেন, ঘোষপল্লীতে একবার যাওয়া দরকার (যেন দ্বৈতবন তাঁরা চেনেন না), গোরুবাছুরদের গণনা করে তাদের গায়ে ছাপ মারারও দরকার— স্মরণে সহায়ঃ প্রাপ্তো বৎসানামপি চাংকনম্‌। তা ছাড়া দুর্যোধন যদি যান তো একটু মৃগয়া-টৃগয়াও হতে পারে, আপনি অনুমতি দিন মহারাজ। ধৃতরাষ্ট্রের কাছে খবর ছিল যে, অর্জুন দেবতাদের তুষ্ট করে অনেক অস্ত্রশস্ত্রও লাভ করেছে, সেখানে ঘোষপল্লীতে গিয়ে যদি কৌরবেরা আবার পাণ্ডবদের বিনা কারণে খোঁচায়, এটা তিনি চাইছিলেন না। শকুনিও অনেক বোঝালেন বটে, তবে নিতান্ত অনিচ্ছায় ধৃতরাষ্ট্র শেষ পর্যন্ত অনুমতি দিলেন। কর্ণ, দুঃশাসন এবং শকুনিকে সঙ্গে নিয়ে দুর্যোধন চললেন দ্বৈতবনে পাণ্ডবদের বাবু-মেজাজ দেখাতে। সঙ্গে থাকল সৈন্যসামন্ত, রথ, হস্তী। সমস্ত কুলবধূরা সেজেগুজে চলল। গাড়ি-ঘোড়া, দোকান-পাট, বেশ্যা-দাসী সবাই চলল দুর্যোধনের সঙ্গে। দ্বৈতবনে এলাহি ব্যবস্থা হল থাকা-খাওয়া, নাচা-গানার। ঘোষপল্লীতে প্রাথমিক কাজকর্ম সেরেই মৃগয়া চলল কিছুদিন। তারপরেই দুর্যোধন ‘অর্ডার’ দিলেন— দ্বৈতবনের যে সরোবরের একধারে পাণ্ডবেরা রয়েছেন তারই আরেক ধারে বেশ কিছু বাড়ি বানিয়ে ফেলতে। কারিগরেরা চলল বটে বাগানবাড়ি বানাতে, কিন্তু সে জায়গা আগেই এসে দখল করেছিলেন গন্ধর্ব চিত্রসেন। একজনকে দেখাতে এসে আরেকজনের সঙ্গে গণ্ডগোল বেধে গেল। রীতিমতো যুদ্ধ, তুমুল যুদ্ধ। পাণ্ডবেরা পরপারেই রয়েছেন, তাঁদের সামনেই যুদ্ধ হচ্ছে, কাজেই দুর্যোধনের তরফে এটা দারুণ ‘প্রেস্টিজে’র ব্যাপার। প্রধান প্রধান সৈনিকদের দিয়ে কিছু হল না, অতএব ‘প্রেস্টিজ’ বাঁচাতে যুদ্ধ করতে এলেন কর্ণ। প্রচণ্ড যুদ্ধ হল। কর্ণ অনেক গন্ধর্বদের মেরে ফেললেন বটে কিন্তু গন্ধর্বরাজ চিত্রসেন মায়াযুদ্ধ জানেন। দুর্যোধন, দুঃশাসনেরা সবাই কর্ণের ভরসাতেই যুদ্ধ করেছিলেন। কিন্তু বেশিক্ষণ নয়, চিত্রসেন এমন যুদ্ধ করলেন যে, কর্ণ দেখলেন রণক্ষেত্রে প্রায় তিনি একা। গন্ধর্বরাও বুঝেছে যে, কর্ণই আসল যুদ্ধবাজ, তারা সবাই মিলে কর্ণের সঙ্গে যুদ্ধ আরম্ভ করল। কেউ কর্ণের রথ ভাঙে, কেউ ধ্বজা কেটে দেয়, কেউ রথের চাকা নিয়ে পালায়, কেউ বা রথের ঘোড়া মারে, কেউ বা শুধুই বাণ মেরে যাচ্ছে কর্ণের গায়ে। শেষে সমস্ত গন্ধর্বরা মিলে কর্ণকে এমন ব্যতিব্যস্ত করে তুলল যে, কর্ণ রথ থেকে লাফিয়ে পড়ে দুর্যোধনের ভাই বিকর্ণের রথে চড়ে পালাতে বাধ্য হলেন। সেই সুযোগে দুর্যোধন চিত্রসেনের হাতে সস্ত্রীক ভাইদের সঙ্গে বন্দি হলেন এবং তাঁকে মুক্ত হতে হল ভীম এবং অর্জুনের মধ্যস্থতায়। এর থেকে বড় অপমান দুর্যোধনের আর কী-ই বা হতে পারে। গন্ধর্বরাজ চিত্রসেন দুর্যোধনের সমস্ত ‘প্ল্যান’টাও বলে দিলেন পাণ্ডবদের।
দুর্যোধন লজ্জায় মাথা নিচু করে হস্তিনাপুরের দিকে চললেন, নিজের ওপর অশ্রদ্ধায় তাঁর মাটিতে মিশে যেতে ইচ্ছে করছিল। এরই মধ্যে কর্ণ এসে উপস্থিত হলেন দুর্যোধনের কাছে। অতি আহ্লাদে আটখানা হয়ে কর্ণ বললেন, বাঃ! তোমরা যে গন্ধর্বদের জিতে আবার ফিরে চলেছ, এটা দেখে খুবই ভাল লাগছে। আমাকে তো তোমরা দেখেছ, গন্ধর্বরা কী করল! সবাই মিলে এমন আমার পেছনে লাগল— অহং ত্বভিদ্রুতঃ সর্বৈঃ গন্ধর্বৈঃ পশ্যতস্তব— যে, পালিয়ে যেতে বাধ্য হলাম— ব্যপযাতোহভিপীড়িতঃ। যেখানে আমারই এই অবস্থা, সেখানে ভাইদের সঙ্গে করে তুমি যে যুদ্ধ জিতে ফিরেছ, এটা তুমি ছাড়া আর কেউ পারত না।
বলাবাহুল্য, এই কথায় দুর্যোধন আপাতত খুবই বিব্রত বোধ করলেন এবং গম্ভীরভাবে জানালেন, তুমি কিছুই না জেনে এসব কথা বললে বলে আমি কিছু মনে করছি না, নইলে জেনে রেখো আমি কিছুই জিতিনি, বরঞ্চ বউ-ঝি, মন্ত্রী-ভাই— সবাইকে নিয়ে আমি তাদের হাতে বন্দি হয়েছিলাম। দুর্যোধন সব খুলে বললেন। কীভাবে তাঁদের সব কৌশল ফাঁস হয়ে গেছে, কীভাবে নিতান্ত উদাসীনতায় অর্জুন চিত্রসেনের হাত থেকে তাঁকে রক্ষা করেছেন এবং কীভাবে ধর্মরাজ যুধিষ্ঠির পর্যন্ত তাঁকে ‘লাস্ট ওয়ার্নিং’ দিয়ে ছেড়ে দিয়েছেন— মা স্ম তাত পুন কার্ষীরীদৃশং সাহসং ক্কচিৎ। কর্ণ সব শুনলেন, বুঝলেন ভীষণ অপমানবোধে দুর্যোধন জর্জরিত। এই অপমান-পঙ্ক থেকে দুর্যোধনকে কীভাবে উদ্ধার করা যায়, তাও তিনি জানেন। তবু তিনি দুর্যোধনকে বলতে দিলেন। দুর্যোধন এতই ভেঙে পড়েছেন যে, তিনি কর্ণকে বললেন, তোমরা যাও ভাই সব, দুঃশাসনকে আমি যুবরাজ পদে অভিষিক্ত করছি। দুঃশাসনই কর্ণ এবং শকুনির দ্বারা প্রতিপালিত এই ঋদ্ধা বসুমতীকে শাসন করবে— প্রশাধি পৃথিবীং স্ফীতাং কর্ণসৌবলপালিতাম্‌।
একটা বিরাট খবর পাওয়া গেল। যে পৃথিবী এইমাত্র দুর্যোধন দিয়ে দিলেন দুঃশাসনকে, দুঃশাসন সেই পৃথিবীর রাজা মাত্র হবেন, বস্তুত সেই পৃথিবী এতদিন সমৃদ্ধ হয়েছে কর্ণ এবং শকুনির চালনা গুণে, পালনের বুদ্ধিতে— কর্ণসৌবল-পালিতাম্‌। দুর্যোধন মনে প্রাণে যা বিশ্বাস করেন, আমরাও তাই বিশ্বাস করি। রাজ্যভার নবসেবকের হাতে প্রত্যর্পিত হোক আর নাই হোক, দুর্যোধনের রাজ্য এতকাল কর্ণ আর শকুনির বুদ্ধিতেই চলছে, দুর্যোধন রাজা, কর্ণ রাজ্যপাল। দুর্যোধনের রাজ্যে এত বড় যাঁর সম্মান, সেই কর্ণ জানবেন না কীভাবে দুর্যোধনের অপমান ঘোচাতে হবে? অনেকক্ষণ দুর্যোধনের কথা শুনে, তাঁর আত্মধিক্কার হজম করে কর্ণ একটা সাধারণ উত্তর দিলেন। আগেই বলেছি কর্ণের ওকালতি বুদ্ধি খুব পরিষ্কার। ভীম, অর্জুন এবং যুধিষ্ঠির দুর্যোধনের প্রতি যে উদাসীনতা দেখিয়েছেন, ততোধিক উদাসীনতায় কর্ণ জবাব দিলেন, তোমরা এমন বোকার মতো মনোকষ্ট পাচ্ছ যে কী বলব— বালিশ্যাৎ প্রাকৃতাবিব। পাণ্ডবেরা তাদের কর্তব্য করেছে, করাই উচিত। কারণ তারা তোমার রাজ্যের অন্তেবাসী প্রজা, তো প্রজা রাজাকে বাঁচাবে না? তা ছাড়া জনপদবাসী সাধারণ মানুষেরা সৈনিকদের সাহায্য করবে, রাজার কাজে সহায়তা করবে— এই নিয়ম। পাণ্ডবেরাও তোমার জনপদবাসী। অতএব সাহায্য করেছে, তাতে হয়েছেটা কী? পাণ্ডবেরা অনেককাল আগেই তোমার দাসে পরিণত হয়েছে— প্রেষ্যতাং পূর্বমাগতাঃ— আমি তো মনে করি তুমি যে সময়ে গন্ধর্বদের বিরুদ্ধে সসৈন্যে যুদ্ধযাত্রা করেছ, সেই সময়েই পাণ্ডবদের উচিত ছিল তোমার সেনাবাহিনীর পেছনে এসে যোগ দেওয়া— স্বসেনয়া সম্প্রয়ান্তং নানুযান্তি স্ম পৃষ্ঠতঃ— কারণ সেটাই ছিল তাদের কর্তব্য। কর্ণের কথায় দুর্যোধনের মনে নিশ্চয়ই কাজ হচ্ছিল, তবুও তিনি ওপরে ওপরে ভীষণ অবসন্ন দেখাচ্ছিলেন। এবারে যখন শকুনিও কর্ণের সমস্ত কথা সমর্থন করলেন— সম্যগ্‌ উক্তং হি কর্ণেন— এবং দুর্যোধনকে খুব একচোট বকা লাগালেন তখনই কর্ণের কাজ সাঙ্গ হল। দুর্যোধন সাঙ্গোপাঙ্গ নিয়ে হস্তিনায় ফিরে এলেন।
গন্ধর্বদের সঙ্গে যুদ্ধে কর্ণ যে একেবারে জঘন্যভাবে হেরে গেলেন, এর ফল ফলল দুই তিন-ধারায়। যিনি বাস্তবিক অহঙ্কারী পুরুষ যেমন কর্ণ, তিনি ভাবলেন তাঁর এই পরাজয়টা নিতান্তই আপাতিক এবং অর্জুন যে গন্ধর্বদের সঙ্গে যুদ্ধে জয়লাভ করেছে, সেটাও কোনওক্রমে হয়ে গেছে। দুর্যোধনকে তিনি বুঝিয়েছেন, তুমি অর্জুনের বিক্রম দেখে ভয় পেয়ো না, তেরো বছর বাদে যদি যুদ্ধ হয়, তবে অর্জুনকে আমি প্রাণে মারব— একথা নিশ্চয় জেনো— সত্যং তে প্রতিজানামি বধিষ্যামি রণেইর্জুনম্‌। দুর্যোধন তো এই কথা বিশ্বাস করতেই চান। যার ওপরে ভরসা করে তিনি এগোচ্ছেন, সে একটা যুদ্ধ হেরে গেলে তার একটা প্রাথমিক প্রতিক্রিয়া হয় বটে। কিন্তু ভরসা করার মতো বশংবদ বীরপুরুষ যদি বিকল্পে না থাকে, তবে তাকেই আবার ভরসা করতে হয়, ভাবতে হয়— পরেরবার কর্ণ নিশ্চয় দেখে নেবে অর্জুনকে— এবমাশা দৃঢ়া তস্য ধার্তরাষ্ট্রস্য দুর্মতেঃ। কিন্তু নিরপেক্ষ জন ছাড়বে কেন? যারা আগে একের পর এক অন্যায় করেছে, তারা যখন হেরে যায়, তখন নিরপেক্ষ জনে কটূক্তি করবেই। কাজেই কর্ণ দুর্যোধন, যখন লজ্জার মাথা খেয়ে হস্তিনায় ফিরলেন, তখন ভীষ্ম বললেন, দ্যাখো বাপু দুর্যোধন, আগেই তোমায় বারণ করেছিলাম দ্বৈতবনে না যেতে, এখন শত্রুর হাতে বন্দি-বাঁধন কেমন লাগল? লজ্জা করল না তোমার যখন পাণ্ডুপুত্রেরা এসে তোমাদের বাঁচাল? আর এই যে সারথির পো, সে তো ভয়ে পালিয়েই গেল যুদ্ধক্ষেত্র থেকে, তোমরা তো ‘কর্ণ কর্ণ’ বলে ডাক ছাড়ছিলে, তবু সে পালিয়ে গেল— ‘ক্রোশতস্তব রাজেন্দ্র সসৈন্যস্য নৃপাত্মজ। সূতপুত্রোহপযাদ্‌ ভীতঃ…। এই তো অবস্থা, তুমি অর্জুনের ক্ষমতাও দেখলে, কর্ণের ক্ষমতাও দেখলে, এত তো ‘কর্ণ’ ‘কর্ণ’ করো, আরে কর্ণ অর্জুনের পায়ের নখের যুগ্যি নয়— ন চাপি পাদভাক্ কর্ণঃ পাণ্ডাবানাং নৃপোত্তম। ভীষ্ম বললেন— আমি সারকথা বলি, তুমি সন্ধি করো পাণ্ডবদের সঙ্গে, সেটাই হবে চরম মঙ্গল। দুর্যোধন সপার্ষদ এতক্ষণ ভীষ্মের কথা শুনছিলেন, এবারে সন্ধির কথা শুনে ভীষ্মের মুখের ওপর দারুণ এক অবজ্ঞার হাসি হেসে উত্তরের সৌজন্য না দেখিয়েই হুম হুম করে চলে গেলেন, পেছন পেছন চললেন কর্ণ আর দুঃশাসন।
স্বয়ং কুরুকুলপতি বৃদ্ধ পিতামহের প্রতি একই কুলজাত অধস্তন পুরুষের এই যে ব্যবহার এই ব্যবহারের মধ্যে মন্দবুদ্ধি উচ্চাভিলাষী রাজপুরুষ প্রশ্রয় পাবে। দুর্যোধন সেটা বোঝেন না। আমরা পূর্বেই দেখেছি, দুর্যোধনের প্রশ্রয়ে কর্ণ এতটাই বেড়ে উঠেছেন যে দ্যূতসভার আসরে তিনি কুরুবৃদ্ধদের বিরুদ্ধেও কটূক্তি করতে ছাড়েননি। এখন এই মুহূর্তে স্বয়ং রাজপুত্রই যখন তাঁর পিতামহের মুখের ওপর অবজ্ঞার হাসি হেসে তাঁর সমস্ত সদুপদেশ উড়িয়ে দিলেন— প্রহস্য সহসা রাজন্‌ বিপ্রতস্থে সসৌবলঃ— সেখানে কর্ণের কী দায় থাকে? বাইরের লোকের সামনে এমনি করে অপমানিত হয়ে ভীষ্ম তো কোনওরকমে নিজের ঘরে মুখ লুকিয়ে বাঁচলেন, কিন্তু আর একটি উচ্চভিলাষী মুখ তখন দুর্যোধনের দুর্বলতায় ঘা দিয়ে বলল— এই ভীষ্মটা আমাদের একদম দেখতে পারে না। সবসময় ওর মুখে শুনবে পাণ্ডবদের প্রশংসা। বুড়ো তোমাকে দেখতে পারে না, তাই আমাকেও দেখতে পারে না— তদ্দোষাচ্চ মহাবাহো মমাপি দ্বেষ্ট্রমৰ্হতি।
লক্ষ করুন, কর্ণ সবসময় এখানে দুর্যোধনকে জড়িয়ে নিয়ে নিজের কথা বলছেন এবং তিনি যে রেগে যাচ্ছেন, এটা যেন নিজের অপমানে ততটা নয়, যতটা দুর্যোধনের অপমানে। কর্ণ বললেন, দেখবে সবসময় তোমার সামনে আমাকে খাটো করবে। তোমার সামনে আমাকে যেসব কথা বলছে, এ কিন্তু আমি আর সহ্য করব না; আমাকে তাও যা বলার বলুকগে, কিন্তু সবসময় ওই পাণ্ডবদের প্রশংসা আর তোমার নিন্দা— এ আর আমি সহ্য করতে পারছি না— ন মৃষ্যামীহ ভারত। তুমি যদি আজকে বলো তো সমস্ত পৃথিবী তোমায় আমি জিতে এনে দিতে পারি। যে সমস্ত সামন্ত রাজ্য পাণ্ডবেরা একসময় জিতেছিল, সেসব আমি চতুরঙ্গ সেনা নিয়ে একাই জিতে আনব। দেখুক বেটা দুষ্টুবুদ্ধি ওই কুরুকুলের কুলাঙ্গার ভীষ্মটা— সংপশ্যতু সুদুর্বুদ্ধিভীষ্মঃ কুরুকুলাধমঃ। কর্ণ বললেন, ভীষ্ম সবসময় যাকে নিন্দে করার নয় তাকে নিন্দে করবে, যেমন আমাকে, তোমাকে। আর যাকে প্রশংসা করা কখনও উচিত নয় তাকে প্রশংসা করবে, যেমনি পাণ্ডবদের। ও এইবার আমার ক্ষমতা দেখবে, আর নিজেই একেবারে কুঁকড়ে যাবে— আত্মানাং তু বিগর্হতু। আমি দিগ্‌বিজয় করে আসব, তুমি অনুমতি দাও।
সত্যি কথা বলতে কি ভীষ্মের প্রতিকূল ব্যবহারে কর্ণ যে আজ হঠাৎ খেপে উঠলেন, তা মোটেই নয়; ভীষ্ম একটা উপলক্ষ মাত্র। আসল কথা তিনি নিজে যে গন্ধর্বদের হাতে প্রচণ্ড পিটুনি খেয়ে এলেন এবং তিনি থাকতেও দুর্যোধনকে যে অর্জুনের সহায়তায় মুক্তি পেতে হল, এর একটা প্রতিপূরক ব্যবহার করতে চাইছিলেন কর্ণ। এতে যেমন দুর্যোধনের ক্ষোভও একটু প্রশমিত করা যাবে তেমনি দিগ্‌বিজয়ের সূত্রে বেশ কয়েকটা রাজ্য জিতে এলে দুর্যোধন তাঁর ওপর হৃত বিশ্বাস ফিরে পাবেন। বিশেষত যুদ্ধবিদ্যায় তিনি যে কারও চাইতে কম নন এটা যদি অর্জুন বাদে অন্য রাজাদের ওপর দিয়ে পরীক্ষা হয়ে যায়, তার চাইতে সুবিধেজনক আর কী আছে। কিন্তু এই দিগ্‌বিজয়ের কথাটা হঠাৎ করে পাড়তে কর্ণের অসুবিধে হচ্ছিল। দুর্যোধনের সামনে ভীষ্ম তাই যেদিন কর্ণকে কিঞ্চিৎ খাটো করলেন, ওমনি কর্ণ দিগ্‌বিজয়ের কথাটা পেড়ে ফেললেন এবং সেইসঙ্গে কুরুবৃদ্ধ পিতামহকেও যথেচ্ছ গালাগালি করে নিলেন। কিন্তু কী আশ্চর্য যে মানুষ দুর্যোধনের দাক্ষিণ্যে এত দূর এসেছেন, তাঁরই মুখে আপন পিতামহের কুৎসা শুনেও দুর্যোধন তাঁকে কিছুই বললেন না। ‘ভীষ্ম কুরুকুলের অধম,’ ‘ভীষ্ম দুর্বুদ্ধি’— এ-কথা যদি সত্যও হত, তবু কর্ণের মুখে এ-কথা শুনে দুর্যোধনের প্রতিবাদ করা উচিত ছিল, তা তো তিনি করলেনই না বরং উলটে বললেন— ধন্য হলাম বন্ধু, ধন্যি আমি! তোমার মতো মহাবল পুরুষ যে সব সময় আমার হিত চিন্তা করছে, তাতে আজ আমার জন্ম সফল— হিতেষু বৰ্ত্ততে নিত্যং সফলং জন্ম চাদ্য মে। যাও বীর, তুমি বিশ্বভুবন জয় করে ফিরে এসো।
পাণ্ডবেরা দিগ্‌বিজয় করতে বেরিয়েছিল, সেই দিগ্‌বিজয় কর্ণ করতে যাচ্ছেন দুর্যোধনের প্রতিনিধি হয়ে— এই গর্বেই দুর্যোধনের বুক ফুলে উঠল। ভীষ্মের অপমান তাঁর মাথাতেই ঢুকল না। বিশ্ব নিখিল জয়ের জন্য কর্ণ জয়রথে উঠলেন এবং অর্জুনের মতো ধনুর্ধারী বীর দ্বিতীয় না থাকার ফলে দিগ্‌বিজয় করে ফিরেও এলেন। কর্ণের সাফল্যে গর্বিত দুর্যোধন, গদগদ ধৃতরাষ্ট্র তাঁর ভাইবন্ধুদের নিয়ে আরতি করে কর্ণকে নামিয়ে আনলেন জয়রথ থেকে এবং সবার সামনে কর্ণকে মাথায় তুলে দিয়ে বললেন— যে সুখ আমি ভীষ্ম, দ্রোণ, কৃপ— কারও কাছ থেকে পাইনি, আজ তুমি কর্ণ সেই সুখ দিলে— যন্নভীষ্মান্ন চ দ্রোণাৎ… ত্বত্তঃ প্রাপ্তং ময়া হি তৎ। কর্ণ বুঝলেন, তাঁর বুদ্ধি কাজে লেগেছে, দুর্যোধন তাঁর পুরনো দুঃখ ভুলে গেছেন। আজ তিনি ভীষ্ম দ্রোণের থেকেও বড় ‘হিরো’। দুর্যোধন বললেন— বেশি কথা কী, তোমার জন্যই আজ আমরা অনাথ নই। বেশ বিশ্বাস হচ্ছে, তোমার শক্তির তুলনায় পাণ্ডবদের শক্তি এক ফুটো পয়সাও নয়— ন হি তে পাণ্ডবাঃ সর্বে কলামৰ্হন্তি ষোড়শীম্‌। কর্ণ তো এইটাই চেয়েছিলেন, এমন একটা ব্যাপার করা যাতে দুর্যোধন আবার বিশ্বাস করবেন যে, অর্জুনকে তিনি ছাড়া আর কেউই জয় করতে পারবেন না। দুর্যোধন বিশ্বাস করেছেন। কর্ণ আজ সফল এবং এতটাই সফল যে কর্ণকে দুর্যোধন রণবিজেতা জ্যেষ্ঠ ভ্রাতার মর্যাদায় ভূষিত করে বললেন— যাও তুমি আজ দেখা করো পিতা ধৃতরাষ্ট্র, জননী গান্ধারীর সঙ্গে, ঠিক যেমন পুরন্দর ইন্দ্র যুদ্ধ জয় করে এসে দেখা করেন দেবমাতা অদিতির সঙ্গে। কর্ণও বাধ্য ছেলের মতো— পুত্রবচ্চ নরব্যাঘ্র— ধৃতরাষ্ট্র এবং গান্ধারীর পাদবন্দনা করলেন। যিনি এতকাল বাইরের লোক ছিলেন সেই কর্ণ আজ দিগ্‌বিজয়ের পর কৌরবকুলে ঘরের ছেলে হয়ে গেলেন। দুর্যোধন আর শকুনি ভাবলেন, কর্ণ বুঝি পাণ্ডবদের জয় করেই ফেলেছেন, শুধু একটা খেলা-খেলা যুদ্ধের অপেক্ষা— জানতে নির্জিতান্ পার্থান্ কর্ণেন যুধি ভারত।
হস্তিনাপুরের রাজবাড়িতে কর্ণের প্রেস্টিজ এখন দারুণ বেড়ে গেছে। দুর্যোধন দেখলেন, দিগ্‌বিজয়ও হয়ে গেল, ভেট হিসেবে টাকাপয়সাও অনেক এসেছে, এখন যুধিষ্ঠিরের মতো একটা রাজসূয় করলেই বেশ জাতে ওঠা যায়। জনসাধারণের কাছে দ্যূতক্রীড়ার পরে তাঁর যে একটা সম্মান-হানি হয়েছিল, কর্ণের দিগ্‌বিজয়ের পর সে গ্লানি খানিকটা ঘুচেছে। জনগণ নিশ্চয়ই সুরক্ষিত বোধ করছে, এখন একটা রাজসূয়যজ্ঞ করলেই দুর্যোধনের ভাবমূর্তি একেবারে উজ্জ্বল হয়ে উঠবে। সময় বুঝে দুর্যোধন তাঁর রাজসূয়ের বাসনা জানালেন কর্ণকে। দুর্যোধন বললেন— পাণ্ডবদের রাজসূয় দেখা অবধি আমার বড় সাধ হয় কর্ণ যে, রাজসূয়যজ্ঞ করব। তুমিই সে ব্যবস্থা করো— তাং সম্পাদয় সূতজ। কর্ণ বললেন— এ আর বেশি কথা কী? সমস্ত ধরণী তোমার বশগত। এখন মহারাজ ধৃতরাষ্ট্রকে বলে ব্রাহ্মণদের ডাকিয়ে রাজসূয় করলেই হয়। কিন্তু দুর্ভাগ্য! একই বংশের দুই জ্ঞাতি পুরুষ রাজসূয়যজ্ঞ করতে পারে না, সে নিয়ম নেই। যুধিষ্ঠির বেঁচে থাকতে— জীবমানে যুধিষ্ঠিরে— দুর্যোধনের পক্ষে দ্বিতীয়বার রাজসূয় করা সম্ভব নয়। ব্রাহ্মণেরা অনেক ভেবে চিন্তে রাজসূয়ের সমতুল্য বৈষ্ণবযজ্ঞ করার অনুমতি দিলেন। দুর্যোধন ভাবলেন— তাই সই, হাজারও লোকজন তো যজ্ঞের আড়ম্বর দেখে দুর্যোধনের ধন্যধ্বনি দেবে, তাই সই। তা বৈষ্ণবযজ্ঞে ভীষ্ম, দ্রোণ, সবাই সক্রিয় ভূমিকা নিলেন। তাঁরা ভাবলেন ছেলের বুঝি সুমতি হয়েছে, ধম্ম-কম্ম করছে। কর্ণের বিজয়-ঘোষে দুর্যোধনের উদার যজ্ঞপুণ্যের মহিমায় মণ্ডিত হয়ে বৈষ্ণবজ্ঞ জনগণের মনে যুধিষ্ঠিরের রাজসূয়ের স্মরণ ঘটাল। কেউ বা ভাল বলল কেউ বা মন্দ। তুলনা-প্রতিতুলনার দ্বন্দ্বশেষে দুর্যোধনের বৈষ্ণবযজ্ঞ যেদিন সমাপ্ত হল সেদিন পরম আহ্লাদিত মনে জনগণের শেষ স্তুতি-চন্দনের চূর্ণ গায়ে মেখে তিনি এসে বসলেন নিজের ঘরে আপন গোষ্ঠীর মধ্যে। সঙ্গে সঙ্গে কর্ণ দাঁড়িয়ে উঠে ঘোষণা করলেন— ঘোষণা করলেন এইজন্যে যে, তিনি আজকের কৌরবগোষ্ঠীতে সবচেয়ে বড় ‘হিরো’ হওয়া সত্ত্বেও বুঝেছেন, দুর্যোধনের বৈষ্ণবযজ্ঞের উন্মাদনা যুধিষ্ঠিরের রাজসূয়ের স্মৃতিলোপ ঘটাতে পারেনি; বুঝেছেন— তাঁর আপন দিগ্‌বিজয় পাণ্ডবদের বলবীর্য ম্লান করে দিতে পারেনি; বুঝেছেন— দিগ্‌বিজয় এবং বৈষ্ণবযজ্ঞের সমাপ্তির পরেও অর্জুন এখনও জীবিত। তাই কর্ণ ঘোষণা করলেন— আজকের যজ্ঞ শেষ হল বটে। কিন্তু দারুণ যুদ্ধে পাণ্ডবেরা সবাই মারা যাবার পর যেদিন তুমি রাজসূয়যজ্ঞ করবে— হতেষু যুধি পার্থেষু রাজসূয়ে তথা ত্বয়া— সেদিন আবার আমি তোমার উপযুক্ত সৎকার করব। দুর্যোধন জড়িয়ে ধরলেন কর্ণকে। মনে মনে কল্পনা করলেন কেমন করে নিহত পাণ্ডবদের মৃত্যুক্ষেত্রে রাজসূয়ের উদ্বোধন করবেন তিনি। দুর্যোধন বললেন— কবে সেদিন আসবে যেদিন পাণ্ডবদের মৃত্যুর পথে যাত্রা করিয়ে আমি রাজসূয়ের অনুষ্ঠান করব? সমস্ত উত্তেজনা একসঙ্গে জড়ো করে কর্ণ জবাব দিলেন— তবে আমার কথা শোনো দুর্যোধন! যতদিন আমি অর্জুনকে না মারতে পারি, ততদিন আমি নিজে নিজের পা ধোব না, খাব না মাংস, পালন করব ‘অসুরব্রত’, আর এই ব্রতের নিয়ম হিসেবে আজ থেকে কেউ যদি এসে আমার কাছে কিছু চায়, আমি না বলব না। কর্ণ এমনি এক নিশ্চয়তায় অর্জুন বধের প্রতিজ্ঞা করলেন যে দুর্যোধন পুনরায় বিশ্বাস করলেন— পাণ্ডবেরা মরেই গেছে— বিজিতাংশ্চাপ্যমন্যন্ত পাণ্ডবান্ ধৃতরাষ্ট্রজাঃ।
টীকাকার নীলকণ্ঠ বলেছেন ‘অসুরব্রত’ মানে অসুরদের কোনও ব্রত-ট্রত নয়, সুরা পান না করার ব্রত। কর্ণ মদ, মাংস ত্যাগ করে মলিন হয়ে, দানের পুণ্যে অর্জনবধের প্রতিজ্ঞা করলেন। যাঁরা ভাবেন কর্ণ সারাজীবন দান-ধ্যান করে ‘দাতা কর্ণ’ হয়েছেন, তাঁরা মনে রাখবেন— পাণ্ডবদের বনবাসপর্বের যখন আর এক বৎসর আটমাস মাত্র বাকি, তখন থেকে মৃত্যুর দিন পর্যন্ত কর্ণ তাঁর দানের ব্রত পালন করেছিলেন। নিখুঁত হিসেব করে দেখলে এই সময়ের অঙ্ক খুব বেশি দিনের নয়, যদিও কর্ণের ‘দাতা’ সুনামটিও সময়ের হিসেব ধরে আসেনি, এসেছে নিজের মৃত্যু তুচ্ছ করে আপন অঙ্গ-জাত কবচ-কুণ্ডল দানের ফলে। মহাভারতের অন্যত্র যেখানে কর্ণের গৌরব শোনা যাচ্ছে করুণ সুরে, সেখানে অবশ্য বলা আছে যে, মধ্যদিনে দেব দিবাকরের পূজা সমাপন করার পর কর্ণ কোনও ব্রাহ্মণ প্রার্থীকে ফেরাতেন না। কিন্তু সে-কথা আক্ষরিক অর্থে বিশ্বাস করলে বিপদ বাড়ে। তাতে বৈষ্ণবযজ্ঞের অন্তে দুর্যোধনের কাছে পুনরায় দানব্রত গ্রহণের প্রতিজ্ঞা করার অর্থ থাকে না। বিশেষত দুর্যোধনের রাজবাড়িতে কর্ণের দৈনন্দিন জীবনের যে চিত্র আঁকা আছে তাতেও কোনও দানের কথা কোনওদিন পাওয়া যায় না। যাই হোক, কর্ণ প্রথম থেকেই দান করুন কিংবা তাঁর প্রতিজ্ঞারম্ভের পর, সে-কথা অকিঞ্চিৎকর, বস্তুত এই দানের কাহিনী থেকেই কর্ণের জীবনে অতি কারুণ্যের স্পর্শ লেগেছে, নইলে এতদিন কৌরব সভায় বৃদ্ধ সজ্জনের চোখের ওপর যে ব্যবহার তিনি করে যাচ্ছিলেন, তাতে তাঁর জন্মলগ্নের অনিশ্চয়তা থেকে পাঠকের হৃদয়ে যে করুণা জন্ম নিয়েছিল তা প্রায় ধুয়ে মুছে যাচ্ছিল। কিন্তু দুর্যোধনের বৈষ্ণবযজ্ঞ সমাপ্ত হওয়ার সঙ্গে সঙ্গে কর্ণ যে অর্জুনবধের প্রতিজ্ঞা নিলেন, সেদিন থেকেই কর্ণের জীবনে আরেক অধ্যায় আরম্ভ হল— করুণ অধ্যায়। অস্ত্র প্রতিযোগিতার রঙ্গভূমিতে দুর্যোধনের কাছ থেকে অঙ্গরাজ্যের রাজমুকুট লাভ করার সঙ্গে সঙ্গে কর্ণের জীবনে ভাগ্যোত্তরণের শুরু। একে আমরা ভাগ্য বলব কিনা জানি না, তবে রাজার ঘরে জন্মালে একজন রাজপুত্রের যা যা লাভ হতে পারত, কর্ণ সে সবই লাভ করেছিলেন দুর্যোধনের বন্ধুত্বের দৌলতে এবং নিজের ক্ষমতায়, বুদ্ধিবৃত্তিতে তথা কৌশলে। হস্তিনাপুরের রাজনীতিতে ক্রমে ক্রমে তিনি এমন এক পদমর্যাদা লাভ করেছিলেন, যা ভীষ্ম, দ্রোণ, কৃপ এইসব পুরাতন ব্যক্তিত্বের কাছে ঈর্ষণীয় ছিল। কর্ণের দিগ্‌বিজয় ছিল এই মর্যাদার চূড়ান্ত বিন্দু। কিন্তু দুর্যোধনের বৈষ্ণবযজ্ঞ সমাপনের পর যে দানব্রত গ্রহণ করলেন কর্ণ, সেই ব্রত থেকেই তাঁর যত ক্ষয়-ক্ষতি আরম্ভ হয়, যদিও এই ক্ষয়স্থানগুলি যশের গৌরবে মাঝেমাঝেই ভাস্বর।
॥ ৭ ॥
কর্ণ খুব দান করে চলেছেন। দিনের পর দিন তাঁর দানের পুণ্য বেড়েই চলেছে। এদিকে পাণ্ডবদের বনবাস বারো বচ্ছর পুরে তেরো পচ্ছরে পড়ি পড়ি। বনবাসের দিন যত শেষ হয়ে আসছে, পাণ্ডব-কৌরব দুই পক্ষই মানসিকভাবে ততই যুদ্ধের জন্য প্রস্তুতি নিচ্ছেন। এই প্রস্তুতির ছায়া পড়েছিল দেবলোকেও। ইন্দ্র, সূর্য— এঁরা কীরকম দেবতা জানি না, তবে মহাভারতের পটভূমিতে এই দেবতাদের সঙ্গে মর্ত্যলোকের মাখামাখি যথেষ্ট ছিল বলেই মর্ত্যনারীর গর্ভে উৎপন্ন আপন আপন পুত্রের জন্য দেবসমাজেও কিঞ্চিৎ চিন্তাভাবনা দেখা দিল। অর্জুনকে বাঁচানোর জন্য স্বয়ং দেবরাজের মনোবাসনা টের পেয়ে গেলেন দেব দিবাকর। ভগবান সূর্য বুঝলেন, কর্ণের দানব্রতের সুযোগ নিয়ে ইন্দ্র ব্রাহ্মণের রূপ ধরে হরণ করবেন তাঁর সহজাত কবচ এবং কুণ্ডল, যা থাকলে কর্ণের মৃত্যু নেই। দেবরাজের অভিপ্রায় জেনে সূর্য নিজেই ব্রাহ্মণের রূপ ধরে দেখা দিলেন কর্ণের স্বপ্ন-শয়নে। সূর্য বললেন— তোমার ভালর জন্য বলছি বাছা। দেবরাজ ইন্দ্র ব্রাহ্মণের ছদ্মবেশে তোমার কাছে আসবেন কবচ এবং কুণ্ডল যাচনা করার জন্য। তিনি জানেন যে, দানের সময় তুমি কাউকে ফেরাও না— ন প্রত্যাখ্যাসি কস্যচিৎ। কিন্তু তুমি যেন বাপু ইন্দ্র ঠাকুরকে তোমার কবচ আর কুণ্ডল দিয়ে দিয়ো না। তুমি তোমার সর্বশক্তি দিয়ে চেষ্টা করবে ইন্দ্রকে কবচ আর কুণ্ডলের ব্যাপারে বিমুখ করতে কিংবা তাঁর দৃষ্টি ঘুরিয়ে দিতে।
নিজের ঘরের লোক বলে সূর্য ইন্দ্রের স্বভাব জানেন। সূর্য ভাবলেন, ইন্দ্রের ঈপ্সিত বস্তুগুলি যদি পর পর সাজিয়ে দেওয়া যায়, তা হলে হয়তো বা তিনি তাঁর উদ্দেশ্য থেকে সরে যেতেও পারেন। সূর্য বললেন— ইন্দ্র যখন ভিক্ষে চাইবেন, তুমি তখন হিরে-জহরতের লোভ দেখাবে, লোভ দেখাবে মদমত্ত যুবতী কামিনীদের। তা ছাড়া ঋগ্‌বেদের প্রথম সারির দেবতা তিনি, গোরু-ঘোড়াও তাঁর ঈপ্সিত হতে পারে, তুমি সেগুলোও একবার বলে দেখো— রত্নৈঃ স্ত্রীভিস্তথা গোভির্ধনৈর্বহুবিধৈরপি। আসল কথা কী জানো, তোমার এই কবচ আর কুণ্ডল যদি একবার দিয়ে দাও, তা হলেই তোমার পরমায়ু শেষ। যতদিন ও দুটি তোমার সঙ্গে আছে, ততদিন তুমিও আছ। ও দুটি হারালে যুদ্ধক্ষেত্রে আর তুমি শত্রুর অবধ্য থাকবে না। তাই বলি, যদি বাঁচতে চাও কর্ণ, তা হলে অমৃতের ভাণ্ড থেকে উঠে-আসা ওই কবচ আর কুণ্ডলটি তোমায় বাঁচিয়ে রাখতেই হবে— তস্মাদ্‌ রক্ষ্যং ত্বয়া কর্ণ জীবিতং চেৎ প্রিয়ং তব!
সূর্য ব্রাহ্মণের বেশে দেখা দিয়েছিলেন কর্ণের স্বপ্নশয্যায়। যে মানুষ সারাজীবন কলঙ্ক বয়ে নিয়ে বেড়াচ্ছেন, তিনি এক ব্রাহ্মণবেশীর মুখে তাঁর জীবনের দাম শুনে ভারী পুলকিত হলেন। তাঁর বেঁচে থাকার জন্য, শুধু তাঁর বেঁচে থাকার জন্য এমন মমত্বময় দুশ্চিন্তা তিনি কারও মধ্যে দেখেননি, এমনকী তাঁর মায়ের মধ্যেও নয়, যিনি তাঁকে জন্ম দিয়ে ভুলে গেছেন। এই মমত্বটুকুর জন্য কর্ণ সব দিতে পারেন। বিশ্বসংসারের বিচিত্র বন্ধনের রূপ দেখে ব্যক্তি-মানুষের যেমন ক্কচিৎ এমন কল্পনা আসে যে, এই মুহুর্তে আমি মরে যেতে পারি, ঠিক তেমনি এই মুহূর্তে তাঁরই জীবনের জন্য এক ব্রাহ্মণবেশীর এত ভাবনা জেনে কর্ণেরও বুঝি মনে হল— এই মমতার বিকল্পে আমি মরতেও পারি। কিন্তু তার আগে জেনে নেওয়া দরকার কে এই ব্রাহ্মণবেশী। কর্ণ বললেন— কে আপনি ব্রাহ্মণ, আমার ওপর এত মমতা দেখাচ্ছেন— দর্শয়ন্‌ সৌহৃদং পরম্। সূর্য বলতে পারলেন না— আমি তোমার বাবা। তিনি তাঁর দেবলোকের মাহাত্ম্য অক্ষুন্ন রেখে, যেন ভক্তের কাছে ভগবান এসেছেন, এমনি এক অবগুণ্ঠনে কর্ণকে জানালেন— আমি সহস্রাংশু সূর্য। তোমার ওপর করুণাবশত এতক্ষণ যা বলেছি তুমি তাই কোরো।
প্রতিদিন সহস্র মানুষের বৈদিক স্তুতিবাদে যিনি দেবতার পদবী লাভ করেছেন, সেই সূর্যের পক্ষেও বোঝা সম্ভব নয় তাঁর আপন সন্তানের যাতনা কতখানি। যিনি শৈশব থেকেই পিতৃমাতৃপরিচয়হীন, সূতপুত্র বলে সর্বত্র লাঞ্ছিত তাঁর কাছে মরণের থেকে যশই বেশি প্রার্থনীয়। এতদিন কুরুকুলের রাজবাড়িতে আপন শক্তি এবং প্রতিভায় তিনি যা পেয়েছেন, তা তাঁর প্রাপ্য, কিন্তু প্রার্থনীয় নয়। বরঞ্চ রাজবাড়ির রাজনীতির কলুষতায় যশের বদলে তাঁর কলঙ্ক জুটেছে। আজ তিনি যশ চান, কারণ যশই হল সেই দুগ্ধশুভ্র বস্তু, যা তাঁর জন্মের গ্লানি, জীবনের সব লাঞ্ছনা সমস্ত কিছু ধুয়ে মুছে দিতে পারে। কর্ণ মরণের ভয় তুচ্ছ করে সূর্যকে বললেন— আপনি আমার ভালর জন্য যা বলেছেন, তা আমি বুঝি। কিন্তু আমি যদি সত্যি আপনার প্রীতিভাজন হই, তা হলে আমার দাননিষ্ঠায় আপনি আমায় বাধা দেবেন না— ন নিবার্যো ব্ৰতাদ্‌ তাস্মাদ্‌ অহং যদ্যস্মি তে প্রিয়ঃ। আজকে যদি পাণ্ডবদের কারণে দেবতাদের রাজা ইন্দ্রদেব ভিক্ষার ঝুলি কাঁধে ব্রাহ্মণের বেশ ধরে স্বয়ং আসেন আমার দুয়ারে— হিতার্থং পাণ্ডুপুত্ৰাণাং খেচরোত্তম ভিক্ষিতুম্‌— তা হলে আমি কবচ এবং কুণ্ডল দুটিই দেব, অবশ্য দেব। আমাকে যে দিতেই হবে।
মহাভারতের এই অংশে, কর্ণের মনের ভাবটা পরিষ্কার বুঝেছিলেন কালিদাসের পূর্বজন্মা এক মহাকবি— ভাস। তিনি লিখেছেন— কর্ণ একটুও বঞ্চিত বোধ করছেন না। কেননা, সহস্র বৈদিক যজ্ঞে মুনি-ঋষিদের আহুতি আর স্তুতিবাদে যে দেবতাকে মাথায় তুলে রাখা হয়েছে, যিনি স্বয়ং হাজারো দৈত্য-দানবের নিহন্তা বলে চিহ্নিত, ঐরাবতের মতো দেবহস্তী চালনা করতে করতে যাঁর হাতে কড়া পড়ে গেছে, সেই দেবরাজ যদি অর্জুনের মতো ত্রিভুবনজয়ী পুত্রের প্রাণ বাঁচাতে কর্ণের কাছে ভিক্ষার ঝুলি কাঁধে আসতে পারেন, তা হলে তিনি বুঝবেন তিনিই তাঁকে কৃতার্থ করেছেন, কর্ণ একটুও বঞ্চিত নন— ময়া কৃতার্থঃ খলু পাকশাসনঃ। আসল কথা, স্বর্গের দেবতার হুকুম তামিল করে করে যেখানে মর্তের মানুষ কৃতার্থ বোধ করে সেই দেবতা যদি মন্দারগন্ধী স্বর্গপথ ছেড়ে মর্তের ধূলিতে নেমে এসে ভিক্ষা চান মানুষের কাছে, তাঁকে কর্ণ ফেরাবেন কী করে? তাও কী, অর্জুনের প্রাণের জন্য তাঁর কাছে ভিক্ষা! এক্ষেত্রে যাচনাবৃত্তি দেবরাজের দেবত্ব হানি করে আর কর্ণের দানবৃত্তি কর্ণের চরিত্র উজ্জ্বল করে— তন্মে কীৰ্ত্তিকরং লোকে তস্যাকীৰ্তির্ভবিষ্যতি। এত বড় সুযোগ ছাড়বার বিলাসিতা কর্ণ দেখাতে পারেন না, কেননা কর্ণই অর্জুনকে করুণা করতে চান চিরকাল। অতএব প্রগাঢ় আত্মতৃপ্তিতে, নিরুচ্চার আনন্দে কর্ণ স্বপ্নের অতিথিকে বললেন— আমাকে বারণ কোরো না প্রভু! আমি ইন্দ্রকে কবচ-কুণ্ডল দুইই দেব। কেননা আমার মতো মানুষ, যে মানুষ প্রাণের গ্লানিতেই ভুগেছে চিরকাল, সেই আমার মতো মানুষের কাছে প্রাণরক্ষার তাগিদ নেই কোনও— মদ্‌বিধস্য যশস্যং হি ন যুক্তং প্রাণরক্ষণম্‌। তা ছাড়া মরণ যখন হবেই, সে মরণ যশের সঙ্গে যুক্ত হওয়াই বাঞ্ছনীয়। ভিক্ষার জন্য এলে আমি দেবরাজকে ফেরাব না, কারণ এই ভিক্ষাই আমার কীৰ্ত্তি অক্ষয় করে তুলবে।
কর্ণ তাঁর শিক্ষার শুরু থেকে দিগ্‌বিজয় পর্যন্ত যা করে এসেছেন, তা কীর্তির জন্যই করে এসেছেন; কিন্তু দুর্ভাগ্য তাঁর; যে পথে তিনি এতকাল চলছিলেন তাতে কীর্তি আসে না, আসেনি, বরং অকীর্তি এসেছে। আজ সব শুধরে নেবার দিন। দ্বিতীয়ত অৰ্জুন। ক্ষমতায়, বুদ্ধিতে, সম্মানে সব ব্যাপারে অর্জুন তাঁর চেয়ে খাটো হোক, এই তো চেয়েছিলেন কর্ণ। আজ যখন পুত্রের প্রাণের জন্য অর্জুনের পিতা নিজের স্বরূপ ভাঁড়িয়ে তাঁর কাছ থেকেই তাঁর জীবন ভিক্ষে চাইবেন, তখন কর্ণ ভাববেন— আমি সব ছলনা জেনেও আমার দেহরক্ষার বর্ম আমার নিজের হাতেই ভিক্ষে দিচ্ছি, নইলে দেবাসুর কারও সাধ্য ছিল না, আমার এই কবচ-কুণ্ডল কোনওভাবে ছিন্ন করতে পারে আমার দেহ থেকে। কর্ণ জানেন, তাঁর অস্ত্রশিক্ষার কৌশল একদিন ব্যর্থ হতে পারে, যাঁর আশ্রয়ে আজ তাঁর এত বাড়বাড়ন্ত, সেই দৃঢ়মূল কৌরবকুলও এক দিন ঝড়ে-পড়া গাছের মতো উৎপাটিত হতে পারে, এমনকী কৌরবের রাজনীতিতে তাঁর আজকের যে সুস্থিরতা, সে সুস্থিরতাও নষ্ট হতে পারে যে কোনওদিন। কিন্তু শিশুকাল থেকে যে অর্জুনবধের লক্ষ্যে তিনি এগিয়ে চলেছেন, সেই অর্জুনের প্রাণের জন্য যদি দেবতাদের রাজা কর্ণের প্রাণ ভিক্ষা চান ভিক্ষুকের মতো, তা হলে কর্ণ তা দেবেন। কারণ, কর্ণ জানেন, এই দানের সুযোগে তাঁর কীর্তি ছড়িয়ে পড়বে বিশ্বময়, যা তাঁর জন্ম-কুৎসার ধূলিধূসর অক্ষয় জীবনের চেয়ে অনেক বেশি অক্ষয়। কর্ণ তাই সোজাসুজি সূর্যকে জানালেন— যুদ্ধে আমি জীবন আহুতি দেব, যতটা সম্ভব ঝুঁকি নেব— হুত্বা শরীরং সংগ্রামে কৃত্বা কর্ম সুদুষ্করম্‌— কিন্তু এই উত্তমর্ণের ভূমিকায় যশ আমার চাই— যশঃ প্রাপ্‌স্যামি কেবলম্‌।
হায়! একমাত্র পিতামাতা ছাড়া আর কে বোঝে যে, ধন-জন-যশ-মাহাত্ম— এই সমস্ত কিছুর চেয়েও পিতামাতার কাছে পুত্রের প্রাণই বড়। তার ওপরে ভগবান সূর্যের ওপরে এই ক্ষেত্রে বাড়তি চাপ আছে। জৈবিক চরিতার্থতার মুহুর্তেও তিনি এক শঙ্কিতা কুমারী জননীকে কথা দিয়েছিলেন যে, পুত্রের জীবনের জন্য তার জননীর কোনও চিন্তার কারণ নেই, কেননা সে জীবনরক্ষার উপায় নিয়েই জন্মাবে। সূর্য জানেন— তবু জননী-হৃদয়ে শঙ্কার অন্ত থাকে না। সবচেয়ে বড় কথা, এই পুত্রের মাতা সূর্যের বাহুবন্ধনে ধরা দেবার আগে এবং পরে সূর্যের ওপর এতটাই বিশ্বাস করেছিলেন যে, সেই বিশ্বাসের মর্যাদা রাখতে গিয়েও আজ তিনি পুত্রের কাছেই পরাভূত। এই পুত্রের জননী পেটিকাবদ্ধ পুত্রকে জলে ভাসিয়ে দিয়ে বলেছিলেন— তুমি যেখানেই থাকো তোমার পিতা যেন তোমাকে রক্ষা করেন, কেননা আমি না চাইলেও তিনি তোমাকে দিয়েছেন— পিতা ত্বাং পাতু সর্বত্র তপনস্তপতাং বরঃ। যেন দত্তোহসি মে পুত্র— কাজেই পিতার দায়িত্বই এখানে বেশি। মিলনের মুহুর্তে সূর্যদেবের আশ্বাস আর কুন্তীর বিশ্বাসের ওপরেই যাঁর জীবন নির্ভর করছে, সেই পুত্র যদি হঠাৎ এখন বলে— আজ আমি ‘সুইসাইড’ করব, তা হলে পিতা হিসেবে সূর্যদেবের কেমন লাগে? বিশেষত যে পিতা আপন প্রাণ বাঁচানোর উপায় বলে দিতে এসেছেন পুত্রকে, সে পুত্র যদি বাঁচার কৌশলকে মরণের কৌশলে রূপান্তরিত করার বায়না করে, তবে পিতার হৃদয় কেঁপে ওঠে। তেমনি কেঁপে উঠেই সূর্য বললেন— না বাছা না, নিজের প্রতি এত অবিচার কোরো না— মাহিতং কর্ণ কার্ষী স্ত্বম্‌।
সূর্য একবারও বলেননি, তিনি কর্ণের পিতা। তবু তিনি এমন করতে আরম্ভ করলেন যে, তাঁর গুপ্ত পিতৃসত্তা মাত্রাহীন স্নেহে দ্রবীভূত করল তাঁর ভাষা, যে ভাষা অস্পষ্টভাবে ইঙ্গিত করল তাঁর পিতৃত্বের প্রতি। সূর্য বললেন— না বাছা না, শুধু নিজেরই নয়, তোমার বন্ধুজন, তোমার নিজের স্ত্রীপুত্র এবং সবার ওপরে তোমার পিতামাতার এমন সর্বনাশ তুমি কোরো না বাছা— পুত্ৰাণামথ ভার্যাণামথ মাতুরথো পিতুঃ। তুমি যশ চাইছ, বেশ কথা, কিন্তু সেটা জীবনের বিনিময়ে কেন বাবা। সূর্য বলতে চাইলেন— কর্ণ তুমি এখন সামাজিক সম্পর্কহীন একটি ব্যক্তিমাত্র নও। তুমি কারও পুত্র, কারও পিতা, কারও বা স্বামী। আর এইসব স্নেহ-ভালবাসার সম্পর্ক তোমার সঙ্গে ততক্ষণই, যতক্ষণ তুমি বেঁচে আছ— জীবতাং কুরুতে কার্যং পিতা মাতা সুতাস্তথা। তা ছাড়া যে যশ তুমি এত করে চাইছ, তুমি নিজে মরে গেলে সে যশের স্বাদ তুমি কী পাবে? ভস্মীভূত মৃত ব্যক্তি যশের কী খবর পায়? গতপ্রাণ ব্যক্তির গলায় মালা পরালে, সে যেমন তার কিছুই টের পায় না, মৃত ব্যক্তির কাছে যশও সেইরকম— কীৰ্ত্তিশ্চ জীবতঃ সাধ্বী পুরুষস্য মহাদ্যুতে।
সূর্যের ভাবে ভাষায় তাঁর আপন পিতৃত্ব বড় বেশি প্রকট হয়ে উঠেছিল। কিন্তু দেবতা হওয়া সত্ত্বেও এতদিন তিনি পিতৃপরিচয় দেননি, সেই সূর্য যদি এখনও বলেন— আমিই তোমার পিতা— তা হলে নতুন কোনও দুর্বাধ আনন্দে কর্ণ যদি মৃত্যুবরণ করে আরও বেশি সুখ পান, সেই ভয়েই তিনি আমতা আমতা করে বললেন— না না আমার আর কী, এতদিন ধরে তুমি সূর্যোপাসনা করছ, তুমি আমায় ভক্তি কর কত। সেইজন্যই ভক্তের প্রাণ বাঁচানোর তাগিদেই তোমায় বলতে এলাম যে, দেবলোকে তোমাকে নিয়ে একটা খেলা চলছে, সে খেলায় যেন তুমি বলি হয়ো না। কিন্তু সামান্য এই নির্বিকার, নির্মোহ ভাষ্য দেবার পরমুহূর্তেই সূর্যের মুখ দিয়ে ঝরে পড়ল চিরন্তন পিতার অভ্যাস। সূর্য বললেন— আমি বার বার বলছি কবচ আর কুণ্ডল— এই দুটি জিনিস তুমি যেন দিয়ো না। ওই কবচ আর কুণ্ডল দুটি তোমার শরীরে যেমনটি আছে, তেমনটিই থাকলে কেমন সুন্দরই না দেখতে লাগে তোমায়— শোভসে কুণ্ডলাভ্যাঞ্চ রুচিরাভ্যাং মহাদ্যুতে। বিশাখা নক্ষত্রের দুই ভাস্বর তারার মাঝখানে চাঁদ যেমনটি, সহজাত ভাস্বর কুণ্ডল দুটির মাঝখানে তোমার মুখখানিও লাগে ঠিক তেমন চাঁদের মতো— বিশাখয়োর্মধ্যগতঃ শশীব।
সব ছেড়ে শেষে ছেলেকে দেখতে কত সুন্দর দেখাবে এই মোহ-ভাবনায় যিনি মগ্ন, তিনি যে যশের চেয়ে পুত্রের জীবন বেশি আকাঙ্খা করবেন, তাতে আর আশ্চর্য কী? সূর্য যখন বুঝলেন কর্ণ কিছুতেই শুনবেন না, তখন তিনি কর্ণকে অর্জুনের কথা স্মরণ করিয়ে দিলেন। এই সুচিরকাঙ্খিত প্রতিদ্বন্দ্বিতার জন্যই যে তাঁর বেঁচে থাকা দরকার, এই কথাটা কর্ণকে বুঝিয়ে বলার চেষ্টা করলেন সূর্যদেব। বললেন— তুমি না অর্জুনের সঙ্গে লড়তে চাও— নিত্যং স্পর্ধসে সব্যসাচিনা— তা তোমার দেহে যদি এই কবচ আর কুণ্ডল থাকে, তা হলে অর্জুন কেন অর্জুনের বাবাও তোমার কিছু করতে পারবে না— ন তু ত্বাম্‌ অর্জুনঃ শক্তঃ… স্বয়মিন্দ্রঃ সখা ভবেৎ।
কে শোনে কার কথা! যার যত অভিমান, সে তত বেপরোয়া। শিশুকাল থেকে ঔরস-পুত্রহীন সূত-পিতা-মাতার অতিরিক্ত আদরে, কুরুবাড়িতে দুর্যোধনের অতিরিক্ত প্রশ্রয়ে এবং নিজের মধ্যে জমে থাকা হাজারো অভিমানে অভিমানী কর্ণ এমনিই বেপরোয়া এবং গোঁয়ার গোছের লোক। কবচ এবং কুণ্ডলের অলৌকিকতায় যুদ্ধক্ষেত্রে তিনি অর্জুনের সমকক্ষ হবেন— এই কথাটাও তাঁর সদা-জাগ্রত পৌরুষে আঘাত করল যেন। সূর্যকে একেবারে স্তব্ধ করে দিয়ে কর্ণ বললেন— অর্জুনের সঙ্গে শক্তিপরীক্ষার ব্যাপারে আমার এই কবচ আর কুণ্ডলের যে কার্যকারিতা, সে-কথা নিয়ে আপনি ভাববেন না। আপনি তো জানেন অস্ত্রবল আমার কম নেই। পরশুরাম এবং দ্রোণাচার্যের মতো গুরুর কাছে আমি অস্ত্রশিক্ষা লাভ করেছি, কাজেই অর্জুনকে আমি কবজা করবই— বিজেষ্যামি রণেহর্জুনম্‌। তবে হ্যাঁ! আপনি আর বাদ সাধবেন না। ইন্দ্র এসে যদি আমার কাছে ভিক্ষে চান, তা হলে আমি তাঁকে ফেরাব না, জীবন দিতে হলেও, না। আপনি অনুমতি করুন।
সূর্য বুঝলেন, কর্ণ কথা শোনার লোক নন। তিনি বললেন, অগত্যা, তুমি কবচ এবং কুণ্ডল হারাবে বুঝতে পারছি। তবু তুমি এক কাজ কোরো। ও দুটি দেওয়ার ব্যাপারে একটা শর্ত আরোপ কোরো। তুমি বলবে— দিয়ে দেব আপনাকে কবচ-কুণ্ডল, কিন্তু তার বদলে আপনি দিন আমায় সেই অমোঘ শক্তি, যা ব্যর্থ হবে না আমার শত্রুর ওপর। এই বিনিময়ের আদেশ দিয়ে স্বপ্ন-সূর্য আর দাঁড়ালেন না। সহসাই স্বপ্ন ভেঙে গেল কর্ণের। সূর্যপূজার কালে কর্ণ যাচাই করে বুঝলেন সূর্যই এসেছিলেন তাঁর কাছে।
তারপর একদিন যখন কর্ণের দানভূমি থেকে একে একে ব্রাহ্মণেরা দান নিয়ে ফিরে গেছেন, সেই সময়ে কর্ণের দুয়ারে গুরু গম্ভীর এক শব্দ শোনা গেল— ভিক্ষাং দেহি। এই গলার স্বর কোনও রুক্ষ-জীর্ণ, উপবাস-ক্লিষ্ট ব্রাহ্মণের হতে পারে না। কর্ণ ঠিক চিনেছেন, ইনি ইন্দ্র— ব্রাহ্মণবেশী। প্রখর সূর্যের সহস্র কিরণ এতক্ষণ যেন আশীর্বাদের মতো বর্ষিত হচ্ছিল কর্ণের মাথার ওপর, হঠাৎই সে সূর্যের গতি অবরুদ্ধ হল, দলে দলে মেঘ এসে সূর্যের সদা জাগ্রত সহস্র চক্ষু ঢেকে দিল যেন। দেবকুলের অন্যতম শ্রেষ্ঠ ব্যক্তি সূর্যের চোখের সামনে তাঁরই পুত্রের সর্বনাশ করতে স্বয়ং দেবরাজেরও বাধোবাধো ঠেকে। তাই বুঝি তাঁরই আদেশে অনন্ত মেঘের সারি সূর্যকে ঠিক আড়াল করে রাখল কর্ণের চোখ থেকে। দেবরাজ হাঁকলেন— ভিক্ষাং দেহি। কর্ণ ব্রাহ্মণবেশীকে বললেন— স্বাগত দ্বিজরাজ, আপনাকে প্রণাম।
মহাকবি ভাস মহাভারতের এই অংশ অবলম্বনে নাটক লিখতে গিয়ে ইন্দ্রের মনে বড় দ্বিধা লক্ষ করেছেন। সেকালে কেউ নত হয়ে প্রণাম জানালে সম্মানিত ব্যক্তি তাঁকে আয়ুষ্মত্তার আশীর্বাদ দিতেন। কিন্তু ব্রাহ্মণবেশী দেবরাজ যেখানে কর্ণের আয়ু হরণ করতে চান, সেখানে তিনি যদি বলেন ‘দীর্ঘায়ু হও’, তা হলে তো আর ইষ্টসিদ্ধি হয় না। আবার আশীর্বচনের মুখে যদি তাঁর শব্দভাণ্ডার ফুরিয়ে যায়, তা হলে প্রণামান্তে নিবেদনকারী কর্ণ ভাববেন— কী মূর্খ এই ব্রাহ্মণ! কাজেই উভয় পন্থা ত্যাগ করে দেবরাজ বললেন— সূর্যের মতো, সাগরের মতো, হিমালয়ের মতো তোমার যশ অক্ষয় হোক।
আমরা জানি কর্ণও তাই চান। কিন্তু তবু তিনি দেবরাজকে একটু খেলাবার জন্য তাঁর দানের বস্তুগুলির গুণাগুণ শোনাতে লাগলেন। মহাভারতে দেখেছি— সূর্যের কথা কর্ণের স্মরণ আছে। তিনি বললেন— বলুন ব্রাহ্মণ কী চাই আপনার, কীই বা আমি দিতে পারি, সোনায় মুড়ে দেওয়া যুবতী মেয়েছেলে নেবেন— হিরণ্যকণ্ঠীঃ প্রমদাঃ— অথবা গ্রাম দিতে পারি, জনপদ দিতে পারি। ইন্দ্র বললেন— ওসব মেয়েছেলে, গ্রাম, জনপদ, আরও যেসব ভাল ভাল জিনিসের নাম তুমি করছ, ওসব অন্যদের দিয়ো, আমি ওসব চাই না বাপু। কর্ণ তবু তাঁর ঋদ্ধির সূচী মাথায় রেখে একবার গজ-বাজি, একবার গোধন, একবার স্ত্রীলোক, একবার গোটা রাজ্য দিতে চাইলেন। কিন্তু দেবরাজ তাতে ভুললেন না, তিনি চান কর্ণের গায়ের সঙ্গে লেগে থাকা কবচ এবং কুণ্ডল, যা তাঁকে নিজেরই নিজের দেহ থেকে কেটে দিতে হবে— এতদ্‌ উৎকৃত্য মে দেহি।
ভাসের নাটকটায় ঘটনাগুলি এমনভাবে সাজানো আছে, যাতে করে দেবরাজকে আস্তে আস্তে সুনিপুণ ভিখারি করে তোলা হয়েছে। কর্ণ একবার সহস্র সোনার শিংওয়ালা গোধন দিতে চান, আর ইন্দ্র বলেন— ও দুধ তো খেলেই শেষ, ও চাই না বাপু চাই না— নেচ্ছামি কর্ণ নেচ্ছামি। এমনিভাবে ঘোড়ার কথা আসে, হাতির কথা আসে, আর দেবরাজ বলেন— ও তো চড়লেই সুখ শেষ— নেচ্ছামি কর্ণ নেচ্ছামি। এইভাবে রাজ্যপাট, যজ্ঞের ফল সব দিতে চেয়েও কর্ণ খালি শোনেন— ও চাই না বাপু চাই না— নেচ্ছামি কর্ণ নেচ্ছামি। শেষে বিরক্ত কর্ণ একবার ক্ষোভে বলে ওঠেন— তা হলে আমার মাথাটা কেটে দিই, নিয়ে যান— তেন হি মচ্ছিরো দদামি। ইন্দ্র বাধা দেন। কিন্তু হতাশ হয়ে আসল কথাটা বলতেও পারেন না, অথচ লোভও ছাড়তে পারেন না। শেষে কর্ণ নিজেই বুঝে আপন কবচ-কুণ্ডলের কথা তোলেন, আর ওমনি মহাকবির আঁকা লুব্ধমুখ ভিখারির মুখে জেগে ওঠে বিকৃত হাসি; লজ্জা-ঘেন্না ত্যাগ করে সে হাত বাড়ায়— দাও দাও— দদাতু দদাতু।
মহাভারতের ভিখারি আরও লজ্জাহীন। তিনি সবকিছু প্রথমেই নস্যাৎ করে কবচ-কুণ্ডল চান এবং বলেন এই মুহুর্তেই চাই সেটা। খোঁটা দিয়ে বলেন— তুমি না দানের ব্রত নিয়েছ— যদি সত্যব্রতো ভবান্‌। কর্ণ আরও একবার চেষ্টা করেন কিন্তু ওসব মনভুলানি কথায় দেবরাজ ভুললেন না, কবচ-কুণ্ডল তাঁর চাইই চাই। কর্ণ এবার হেসেই ফেললেন। বললেন— আমি সবই জানি দেবরাজ, কেনই বা এই ব্রাহ্মণবেশ আর কেনই বা এই প্রার্থনা। আপনি দেবরাজ, আপনাকে বর দেওয়া কি আমার সাজে। কোথায় আপনিই আমাকে বর দেবেন, তা না আপনিই বসেছেন প্রার্থীর আসনে। তা ছাড়া আপনি তো জানেন, এই কবচ-কুণ্ডল দিলে আমি মৃত্যুর মুখে পড়ব এবং তাতে আপনাকে নিয়ে লোকে হাসবে। তার চেয়ে বিনিময়ের পথে আসুন, আপনি কিছু দিন, আমিও ব্রাহ্মণবেশীকে কবচ-কুণ্ডল দিচ্ছি, নইলে কিছুতেই দেব না— ন দদ্যামহমন্যথা! ইন্দ্র বললেন— আমি এখানে আসবার পথেই বুঝেছি, সূর্যদেব সব বলে দিয়েছেন তোমাকে। তা বেশ, তুমি বাপু আমার নিজের হাতিয়ার বজ্রটা ছেড়ে দিয়ে আর যা চাও তাই দেব।
কর্ণ সূর্যের কথামতো এবার সেই অমোঘ শক্তি চাইলেন। ইন্দ্র বললেন— শক্তি নিচ্ছ নাও, কিন্তু এ শক্তি তোমার ঈপ্সিত একজন প্রধান শত্রুকে বধ করা মাত্রই আমার হাতে ফিরে যাবে, তুমি কিন্তু দ্বিতীয়বার এটি ব্যবহার করতে পারবে না। কর্ণ বললেন— আমি একজনকেই মারতে চাই— একমেবাহম্‌ ইচ্ছামি রিপুং হন্তুং মহাহবে— দ্বিতীয়বার ব্যবহারের আমার প্রয়োজনই নেই। ইন্দ্র বললেন— একজনকে তো মারতে চাচ্ছ, কিন্তু যে একজনের কথা তুমি ভাবছো, তাকে রক্ষা করছেন স্বয়ং বাসুদেব কৃষ্ণ। কাজেই কী যে হবে, তা কে জানে। কর্ণ ইন্দ্রের কথা উড়িয়ে দিয়ে বললেন— সে যা ইচ্ছে হোক ভাবনা নেই, আমাকে একবীরঘাতিনী সেই শক্তি দিন, আমি আমার কবচ-কুণ্ডল কেটে দিচ্ছি।
ঠিক সেই মুহূর্তে সূর্যের কথা বুঝি কর্ণের মনে পড়ল। দুই সহজাত কুণ্ডলের মাঝে তাঁর মুখটি নাকি চাঁদের মতো দেখায়। দুল-কাটা, রক্ত-ঝরা কানে কর্ণের বিকৃত মুখ যদি সূর্যের মনে ব্যথা দেয়। কর্ণ বললেন— ও ভাল কথা! আমি কবচ-কুণ্ডল গা থেকে কেটে দেব আপনাকে, কিন্তু তাতে যেন কোনও বীভৎসতা না আসে আমার শরীরে, কাটা-ঘা দগদগে হয়ে না থাকে। ইন্দ্র বললেন— না বাপু কিচ্ছু হবে না। তুমি যেমনটি সুন্দর আছ তেমনি সুন্দর থাকবে। ঠিক তোমার বাবা সুয্যিঠাকুরের গায়ের যেমন রং, যেমন তাঁর তেজ— যাদৃশস্তে পিতুর্বর্ণস্তেজশ্চ বদতাং বর— ঠিক তেমনিই হবে তোমার শরীর।
কর্ণ আপন হাতের তরবারিতে নির্বিকারে নিজের দেহ থেকে তাঁর শরীররক্ষার দৈববর্ম কেটে রক্তমাখা অবস্থাতেই দিলেন দেবরাজের হাতে। কান থেকে কুণ্ডল দুটি কর্তিত ছিন্ন করে দেবার ফলেই তাঁর নাম হল দাতা কর্ণ, প্রদদৌ কুণ্ডলে তে কর্ণাৎ তস্মাৎ কর্মণা তেন কর্ণঃ। এমন দানের মহিমায় স্বর্গ থেকে পুষ্পবৃষ্টি ঝরল, শঙ্খ-দুন্দুভি বাজল আর মহাভারতের কবি সিদ্ধান্ত দিলেন— স্বর্গের দেবতা ইন্দ্র ভুঁয়ে পা রেখে কর্ণের সঙ্গে বঞ্চনা করা সত্ত্বেও, কর্ণ যেহেতু তাঁকেই কৃতার্থ করেছেন তাই কর্ণের যশের পথ প্রশস্ত করে দিলেন স্বয়ং ইন্দ্র— ততঃ শত্রুঃ প্রহসন্‌ বঞ্চয়িত্বা, কর্ণং লোকে যশসা যোজয়িত্বা। আসলে কর্ণের প্রতি শিশুকাল থেকে যে বঞ্চনা চলছিল, কর্ণের সত্যব্রত এবং তাঁর আত্মদানের মাধ্যমে সে বঞ্চনার চূড়ান্ত সাধন করে তাঁকে যশ উপহার দিলেন মহাভারতের কবি। এক চূড়ান্ত বঞ্চনার জীবনে কবির হৃদয় যশ ছাড়া আর কীই বা উপহার দিতে পারে! অবশ্য কর্ণের যশোবিস্তারে আমরা পুলকিত হচ্ছি বটে, কিন্তু এই যশের কিছু বাস্তব প্রতিক্রিয়া ঘটল। সমকালে ব্যাপারটা ছিল অন্যরকম— কবচকুণ্ডল আছে, না খোয়া গেছে? খোয়া গেলে যাঁদের খুশি হওয়ার কথা, যেমন পাণ্ডবেরা, তাঁরা বনে বসে এই খবর পেলেন যে, কর্ণের জীবনরক্ষার কবচ-কুণ্ডল হরণ করেছেন দেবরাজ; তাঁরা দারুণ খুশি হলেন। আর যাদের মুষড়ে পড়ার কথা, যেমন কৌরবেরা, তাঁরা একেবারেই ভেঙে পড়লেন, কেউ কেউ এমনও ভাবলেন যে, হয়ে গেল, আর সম্ভব নয়— দীনাঃ সর্বে ভগ্নদর্পা ইবাসন্‌।
॥ ৮ ॥
কর্ণের কবচ-কুণ্ডল দানের মাহাত্ম্যে আমরা আপাতত কিঞ্চিত আপ্লুত বটে, তবে সঙ্গে সঙ্গে এও মনে রাখতে হবে যে, যিনি প্রতিহিংসাপরায়ণ বীর তিনি সাময়িকভাবে ধর্মে-কর্মে মন দিলেও তাঁর মৌলিক চরিত্র একেবারে পালটে যায় না। দেবালয়ে দেবমূর্তির সামনে দাঁড়ালে অতি ক্রুর মানুষেরও যেমন চক্ষুদুটি শিবায়িত হয়, তেমনি এই দানব্রতের সত্যরক্ষার তাগিদে কর্ণের চূড়ান্ত দানও কর্ণকে খানিকটা গম্ভীরতা দিল বটে, কিন্তু এতে তাঁর মূল স্বভাব সম্পূর্ণ পরিবর্তিত হল না। হবেই বা কেন? রাজসভার রাজনীতিও রয়েছে, দুর্যোধনও রয়েছেন, পরম শত্রু অর্জুনেরাও বেঁচে আছেন। বরঞ্চ রাজসভায় ‘টেনশন’ এখন অনেক বেশি। পাণ্ডবদের অজ্ঞাতবাস শেষ হয়ে আসছে, অথচ গুপ্তচরেরা এ বন, সে বন তন্ন তন্ন করে খুঁজে এসে খবর দিল যে পাণ্ডবদের কিছুতেই পাওয়া যাচ্ছে না। দুর্যোধন যদি বা চরদের কথা শুনে, তাদের নিষ্ঠা সত্ত্বেও অসহায়তার কথা বুঝে বিমনা হয়ে পড়ছিলেন, কিন্তু এই অবস্থাতেও কর্ণ দমে যাবার পাত্র নন। তেরো বছর পরে পাণ্ডবেরা ফিরে এসে আবার রাজ্য চাইবে এবং তা পেয়েও যেতে পারে— এ যেন কর্ণেরই দুশ্চিন্তা। তাঁর ধারণা, আরও ভাল করে খোঁজা দরকার পাণ্ডবদের। পাঠানো দরকার আরও ধূর্ত গুপ্তচর, যারা নদীর তীর থেকে আরম্ভ করে পর্বতের গুহা, সব একেবারে চষে ফেলবে। কর্ণের মত যে দুর্যোধনের যুবগোষ্ঠী সম্পূর্ণ মেনে নেবে, তাতে কোনও সন্দেহই নেই। কিন্তু ভীষ্ম দ্রোণেরা পাণ্ডবদের ফিরিয়ে আনার পক্ষেই রায় দিলেন। কিন্তু এরই মধ্যে নতুন একটা ঘটনা ঘটল।
দুর্যোধনের চরেরা পাণ্ডবদের খবর দেবার সঙ্গে সঙ্গে ‘সুখবর’ মনে করে আরও একটা খবর দিয়েছিল। তারা বলেছিল বিরাটরাজার প্রবল পরাক্রান্ত সেনাপতি কীচক কোনও এক গন্ধর্বর হাতে মারা গেছে। এই কীচক যেহেতু দুর্যোধনের বন্ধুরাজ্য ত্রিগর্তদেশের রাজাকে বারবার যুদ্ধে নাকাল করেছে, তাই কীচক মারা যেতে বিরাটরাজার ওপর প্রতিশোধ নেওয়াটা এখন সুবিধেজনক। কাজেই ভীষ্ম, দ্রোণ, কৃপ যখন পাণ্ডবদের প্রত্যাবর্তনের তর্কে নানা মতামত ব্যক্ত করছেন, তখন ত্রিগর্তের রাজা স্বয়ং সে-কথাগুলি চাপা দিয়ে বিরাটরাজ্য আক্রমণের প্রস্তাব দিলেন। কীচকহীন অসহায় বিরাটরাজাকে আক্রমণ করে কী পরিমাণ ধন-রত্ন, অশ্ব-গজ, গোধন পাওয়া যেতে পারে, সেই সম্ভাবনার কথাই ত্রিগর্তরাজ তুলে ধরলেন। মতামত চাইলেন দুর্যোধন প্রভৃতি ভাইদের এবং কর্ণের— কৌরবানাঞ্চ সর্বেষাং কর্ণস্য চ মহাত্মনঃ। প্রস্তাবের অনুকূলেও যিনি প্রথম কথা বললেন, তিনি কর্ণ। নতুন এক যুদ্ধোদ্যোগের হঠাৎ সুযোগ আসায় কর্ণ পাণ্ডবদের বিষয়ে তাঁর দৃঢ় মত পালটালেন। বললেন — সেই ভাল, বিরাটরাজ্য আক্রমণ করে ভালমন্দ ধনরত্ন আহরণ করাই ভাল। পাণ্ডবদের কথা পরে ভাবা যাবে, অথবা এখন অর্থহীন, বলহীন, সহায়হীন পাণ্ডবদের কথা ভেবেই বা আমাদের কী হবে— কিঞ্চ নঃ পাণ্ডবৈঃ কার্যং হীনার্থবলপৌরুষৈঃ।
কর্ণের কথা শোনা মাত্রই দুর্যোধন বিরাটরাজার বিরুদ্ধে যুদ্ধ যাত্রার আদেশ দিলেন— বৈকৰ্ত্তনস্য কর্ণস্য… বাক্যম্‌ আদায় তস্য তৎ। কর্ণ জানতেন, এটা পাণ্ডবদের ব্যাপার নয় বলেই অন্তত বিরাটরাজার বিরুদ্ধে যুদ্ধযাত্রায় ভীষ্ম-দ্রোণ প্রভৃতি বৃদ্ধদের অমত হবে না এবং সেইজন্যই এই বিষয়ে তিনি তাঁদের মত চেয়েছেন। একটা গোটা রাজ্যের বিরুদ্ধে যুদ্ধ হবে— সেই সিদ্ধান্তটা কিন্তু শুধুমাত্র কর্ণের সমর্থনবাক্যেই ‘পাস’ হয়ে গেল। ত্রিগর্তরাজ প্রথমে বিরাটরাজ্য আক্রমণ করলেন কিন্তু সে যুদ্ধে ছদ্মবেশী পঞ্চপাণ্ডব এমন যুদ্ধ করলেন যে তাঁর যুদ্ধবাসনা ঘুচে গেল। কিন্তু তিনি যেতে না যেতেই কৌরবেরা সবাই মিলে আক্রমণ করলেন বিরাটরাজ্য। বিরাটের প্রায় অজ্ঞাতেই কুমার উত্তরের সঙ্গে রণক্ষেত্রে চলে গেলেন বৃহন্নলাবেশী অর্জুন। অর্জুনকে স্পষ্ট চিনে স্বয়ং দ্রোণাচার্য কৌরবদের উন্মাদনায় ঠান্ডা জল ঢেলে দিলেন। যুদ্ধক্ষেত্রে নানা দুর্লক্ষণ দেখে আজ তিনি অর্জুনের হাতে হার একেবারে অবধারিত মনে করলেন।
কিন্তু এইখানে একটা কথা বলে নেওয়া দরকার। কুরু-পিতামহ ভীষ্ম, আচার্য দ্রোণ, কৃপ— এইসব বৃদ্ধদের সম্বন্ধে সকলের সামনেই অনেক অপমানজনক কটূক্তি করেছেন কর্ণ। বারংবার অপমানে এই বৃদ্ধেরা যেমন একদিকে নিজেদের মধ্যে গুটিয়ে যাচ্ছিলেন, অন্যদিকে কর্ণের সম্বন্ধে তাঁদের অসন্তোষও বাড়ছিল। কর্ণ মনে করেন, এই বৃদ্ধেরা আসলে পাণ্ডবদের পক্ষপাতী। ধৃতরাষ্ট্রের অন্ন খাওয়া সত্ত্বেও এঁরা যে তাঁর গুণমুগ্ধ হয়ে দুর্যোধনের সকল ক্রিয়াকলাপ নির্বিচারে প্রশংসা করেন না— এটা তাঁর মনে লাগে। নিরপেক্ষ বিচার, নীতি, যুক্তি— এগুলিও যে কখনও কাউকে পাণ্ডবদের পক্ষপাতী করে তুলতে পারে— এটা কর্ণের মাথায় আসে না। ফলে কর্ণ বারংবার বৃদ্ধদের অপমান করেছেন এবং খোদ কুরুসভাতেই এই ঘটনা বারবার হওয়ায় কুরুবৃদ্ধদের অসন্তোষ এখন প্রগাঢ় হয়েছে। কর্ণের কবচ-কুণ্ডল খোয়া যাবার পর থেকে এখন আর সে অসন্তোষ তাঁরা চেপেও রাখেন না। তাঁরা ভাবেন— কর্ণের প্রতিপত্তি দিন দিনই বেড়ে চলেছে স্বয়ং দুর্যোধনের আস্কারায়। তাঁদের যখন এমনিও সম্মান নেই, অমনিও নয়, তখন তাঁরাই বা সুযোগ পেলে এই পুরুষটিকে ছেড়ে দেবেন কেন? বিরাটরাজ্যের প্রত্যন্ত প্রদেশে উন্মুক্ত মাঠের মাঝে দাঁড়িয়ে গুরু দ্রোণ যখন মহাদেবের বর-পাওয়া, স্বর্গ-ফেরত অর্জুন সম্বন্ধে তাঁর আপন শঙ্কার কথা ব্যক্ত করলেন, তখন আবারও একবার অপমানের ভাষা বেরিয়ে এল কর্ণের মুখ থেকে। কর্ণ বললেন— অর্জুনের ওপর আপনার এত সোহাগ যে, সব সময় আমাদের খাটো করে দেখেন— সদা ভবান্‌ ফাল্গুনস্য গুণৈরম্যান্‌ বিকত্থসে। আরে! আমার সামনে কিংবা দুর্যোধনের সামনে অর্জুন পুরোপুরি দাঁড়াতেই পারবে না।
দুর্যোধন কিন্তু এইসব শৌর্যবীর্যের তুলনায় না গিয়ে কর্ণের কথায় ধুয়া ধরে বললেন— দেখো বাপু! এ যদি অর্জুন হয়, তা হলে আমার পোয়া বারো। অজ্ঞাতবাসের সময় শেষ হয়নি। আবার বনে পাঠাব পাণ্ডবদের। আচার্য দ্রোণকে উদ্দেশ করে ভীষ্ম, কৃপ সবাইকে শুনিয়ে দুর্যোধন বললেন— আচার্য! আমি আর কর্ণ আগে বার বার বলেছি— ময়া কর্ণেন চাসকৃৎ— যে, অজ্ঞাতবাসের সময় পাণ্ডবদের খোঁজ পেলে তাদের আবার বনে যেতে হবে। তা ছাড়া এই সময়ে যুদ্ধ করতে যেই আসুন, বিরাটরাজা, কি অর্জুন, যুদ্ধ তো আমাদের করতেই হবে। ভীষ্ম, দ্রোণ, কৃপ, অশ্বত্থামা, বিকর্ণ, এঁদের এত ত্রস্ত দেখাচ্ছে কেন? আপনারা খেয়াল রাখবেন যুদ্ধ ছাড়া দ্বিতীয় কোনও রাস্তা নেই আমাদের। দুর্যোধনের এইটুকু আস্কারাতেই কর্ণ সরাসরি দ্রোণকে উপহাস করতে আরম্ভ করলেন। বললেন— বন্ধু! ওই আচার্য দ্রোণকে বাদ দিয়ে যুদ্ধের নীতি-নিয়ম ঠিক করো। তুমি এঁদের মত জানো। এঁদের সবারই অর্জুনের ওপর বড় বেশি সোহাগ, আর সেইজন্যেই আমাদের তখন থেকে ভয় দেখাচ্ছেন— জানাতি হি মতং তেষামতস্ত্রাসয়তীহ নঃ। কীরকম সোহাগ যে, অর্জুন সামনে আসতে না আসতেই তার প্রশংসা আরম্ভ হয়ে গেল। যেখানে শত্রুপক্ষের ঘোড়ার চিঁহি চিঁহি ডাক শুনেই— হ্রেষিতং হ্যুপশৃণ্বানে— আচার্য গুরুর সব কিছু গুলিয়ে যাচ্ছে, সেখানে আমাদের সৈন্যদের মনোবল না ভেঙে যায়, সেই ব্যবস্থাটা আগে করো, দুর্যোধন!
কর্ণের বক্রোক্তিতে মনে হল— দ্রোণাচার্য যেন সাধারণ সৈনিকের চেয়েও খারাপ। তাঁর যে উপযুক্ত শিয্যের প্রতি ব্যক্তিগতভাবে শ্রদ্ধা থাকতে পারে, এটা তিনি বোঝেন না। কর্ণ সোজাসুজি দ্রোণকে অভিযুক্ত করে বললেন— এঁরা সবাই, বিশেষত এই আচার্য দ্রোণ, চিরটাকাল পাণ্ডবদের হয়ে গান গেয়ে গেলেন। এঁদের আপন পর বুঝ বলতে কিচ্ছুটি নেই, নইলে ঘোড়ার ডাক শুনে কেউ শত্রুর প্রশংসায় মেতে ওঠে! আরে, এই যে সব দুর্লক্ষণ দেখা যাচ্ছে বলে দ্রোণ মন্তব্য করছেন, এর সঙ্গে অর্জুনের সম্পর্ক কী, তাকে প্রশংসা করারই বা কী আছে? আসল কথা এই— যে সব দুর্লক্ষণ-ফুর্লক্ষণের কথা তখন থেকে বলে যাচ্ছেন দ্রোণ, এর মূলে আছে ওদের ওপর সোহাগ, আর আমাদের ওপর জন্মের রাগ— অন্যত্র কামাদ্‌ দ্বেষাদ্‌ বা রোষাদ্‌ বাস্মাসু কেবলম্‌। এই মুহূর্তে দ্রোণের ওপর কর্ণের এত রাগ হয়েছে যে, তিনি চিবিয়ে চিবিয়ে দ্রোণকে কথা শোনালেন, যদিও তাঁর সামনে আছেন দুর্যোধন। কর্ণ বললেন— দুর্যোধন! এই আচার্যদের বড় মায়ার শরীর (ভাবটা এই— ব্যাটা যুদ্ধ-ফুদ্ধ কিস্‌সু বোঝে না— যুদ্ধধর্মানভিজ্ঞত্বমুক্তম্‌), এঁদের হিংসাবৃত্তি বলতে কিচ্ছুটি নেই। কাজেই তোমার সামনে যখন ভয় এসে উপস্থিত হবে, তখন অন্তত এই সমস্ত প্রাজ্ঞ-পণ্ডিতদের জিজ্ঞাসাবাদ করে যুদ্ধনীতি ঠিক কোরো না— নৈতে মহাভয়ে প্রাপ্তে সংপ্রষ্টব্যঃ কদাচন।
কর্ণ এবার ঘুরিয়ে দ্রোণাচার্যকে গালাগালিই দিতে আরম্ভ করলেন। তাঁর মতে দ্রোণের মতো লোকের যুদ্ধক্ষেত্রে কথা বলাই শোভা পায় না। জন্মসূত্রে ব্রাহ্মণ হওয়ার দরুন দ্রোণাচার্যকে এবার সেইসব কথা শুনতে হল, যা তাঁকে এ পর্যন্ত কেউ বলেনি। কর্ণ বললেন— দুর্যোধন! এসব লোকের পণ্ডিতি কথা কোথায় মানায় জানো? বড় বড় লোকের বড় বড় বাড়িতে, যেখানে অলসে আড্ডা চলছে দিন-রাত। সভাস্থলে, যেখানে বড় বড় কূট তর্ক হচ্ছে, নিদেনপক্ষে ধনীদের বাগানবাড়িতে, যেখানে রসের আলোচনা চলছে, সেখানে এই দ্রোণের মতো পণ্ডিত লোকেরা কথা বললে মানায়— কথা বিচিত্রাঃ কুর্বাণাঃ পণ্ডিতাস্ত্ৰত্র শোভনাঃ। অথবা জনসমাজে যদি অলৌকিক ক্রিয়াকলাপ দেখাতে হয়, এই বামুনগুলোকে মানায় সেখানে। যজ্ঞ, অস্ত্রশিক্ষা, সন্ধি করার নিপুণতা— এসব ব্যাপারে এই বামুন-পণ্ডিতেরা খুব উপযুক্ত। তা ছাড়া পরের দোষ বার করতে দাও, মনুষ্য চরিত্রে কোথায় স্খলন ঘটল, সেটা বার করতে দাও, কোন বামুন কার বাড়িতে ভাত খেয়ে নিজের অন্নদোষ ঘটাল, সেটা বার করতে দাও— এই সব পণ্ডিত খুব পারবে— পরেষাং বিবরজ্ঞানে মনুষ্যচরিতেষু চ। অন্নসংস্কারদোষেষু পণ্ডিতাস্তত্র শোভনাঃ।
কর্ণের শেষ প্রস্তাব ছিল দ্রোণের মতো লোককে সোজা উপেক্ষা করে— পণ্ডিতান্‌ পৃষ্ঠতঃ কৃত্বা— নিজের মত চাপানো। ব্যাপারটা পুরানো। কর্ণ দুর্যোধনের মনস্তত্ত্ব বোঝেন। যে দ্রোণাচার্য আপন সরসতায় অর্জুনের প্রশংসা করে ফেলেছেন, তাঁকে এই মুহূর্তে গালাগালি দিয়ে নিজের মত, সে মত যত উদ্ধতই হোক, চাপিয়ে দিতে যে কর্ণের অসুবিধে হবে না, সে তিনি ভালই জানেন এবং জানেন বলেই কর্ণ নিজের মতটা কী সুকৌশলে উপস্থাপন করলেন দেখুন। কর্ণ বললেন— আরে! আমাদের সেনারা সব ভিতুর মতো দাঁড়িয়ে আছে কেন— ভীতান্‌ সন্দ্ৰস্তান্ ইব লক্ষয়ে। আরে অর্জুনই আসুক আর বিরাটই আসুক— সমুদ্রের ঢেউ এসে যেমন তীরভূমিতে আটকে যায়— তারাও তেমনি আমার সামনে এসে থমকে দাঁড়াবে; আমি একা তাদের সামাল দেব— অহম্‌ আবারয়িষ্যামি বেলেব মকরালয়ম্‌। সাপের বিষ যেমন ব্যর্থ হয় না, আমার বাণও তেমনি ব্যর্থ হবার নয়, সব সুতীক্ষ্ণ শরগুলি একেবারে ঘিরে ধরবে অর্জুনকে। এই তোরো বচ্ছর ধরে অর্জুন নিশ্চয়ই অপেক্ষা করে আছে। আমাকে সে মারবারও চেষ্টা করবে প্রচুর। শুনেছি বটে যে, তিনি তিন ভুবনের সেরা বীর, কিন্তু আমিও তো কিছু কম যাই না— অহঞ্চাপি নরশ্রেষ্ঠাদ্‌ অর্জুনান্নাবরঃ ক্বচিৎ। এদিক ওদিক থেকে আমার বাণ যখন অজস্রধারায় চলবে, আর শকুনের পাখার মতো শন শন শব্দ হবে, তখন অর্জুনের বোধ হবে যেন আকাশ ভরে গেছে জোনাকের আলোতে। আরে যুদ্ধে আমার সামনে দাঁড়াবে এমন পুরুষ এখনও স্বর্গে-মর্ত্যে পয়দা হয়নি। আজকে আমি অর্জুনকে মেরে দুর্যোধনকে যে কথা দিয়েছিলাম, সেই কথা রাখব এবং ঋণমুক্ত হব।
দুর্যোধনের প্রতি বশ্যতায় কর্ণ এখন নিজেকে এত বড় ভাবছেন যে, অর্জুনের মতো মহাবীরকে তিনি ভাবছেন গরুড়ের কাছে সাপের মতো, প্রবল বারিবর্ষণের মুখে জ্বলন্ত অগ্নির মতো। নিজের বুক বাজিয়ে কর্ণ বলছেন— আমি সেই পরশুরামের শিষ্য। তাঁর শিক্ষা, আর আমার ক্ষমতা— এই দুটোর জোরে আমি অর্জুন কেন, অর্জুনের বাবাকেও ঠাণ্ডা করে দিতে পারি— যুধ্যেয়মপি বাসবম্‌। অর্জুনের কপিধ্বজ রথের মাথায়-বসা কপিটি আজকে কাঁদতে কাঁদতে কাটা পড়বে, অর্জুনকে আজ আমি রথ থেকে মাটিতে ফেলে ছাড়ব— বীভৎসুং পাতয়ন্‌ রথাৎ। কৌরবেরা দেখুক আজকে, কেমন করে সেই অর্জুন তার ভাঙা রথ থেকে নেমে অকর্মণ্য দাম্ভিকের অক্ষম চেষ্টায় শুধু আহত সাপের মতো ফোঁস ফোঁস করে নিঃশ্বাস ছাড়ে— নিঃশ্বসন্তং যথা নাগমদ্য পশ্যন্তু কৌরবাঃ।
কর্ণ যা বললেন এতক্ষণ, তা নিজেদের সৈন্যদলের মনোবল উত্তেজিত করতে যতখানি, তার চেয়ে অনেক বেশি আপন অহমিকা প্রকাশ করতে; বিশেষত অর্জুন যেখানে প্রতিপক্ষ, সেখানে এইরকম একটা কাল্পনিক মাহাত্মে নিজেকে প্রতিষ্ঠিত করতে কর্ণের ভাল লাগে। কিন্তু তাঁর এই উত্তেজনা বা অহমিকা অন্যেরা কতদিন সহ্য করবেন? আগেই বলেছি, সেই পাশাখেলার আসর থেকে শুরু করে এখন পর্যন্ত ক্রমাগত অপমানিত হতে হতে এখন আর বৃদ্ধেরা কর্ণের সব কথাবার্তা চুপ করে মেনে নিতে পারছেন না। অতএব কর্ণের এই মৌখিক আড়ম্বরের উত্তরে কৃপাচার্য আর চুপ করে থাকতে পারলেন না। বস্তুত কৃপাচার্যের কথাই ছিল কর্ণের বিরুদ্ধে বৃদ্ধদের প্রথম সংহত প্রতিবাদ। কৃপ বললেন— এই যে রাধামায়ের ছেলে কর্ণ! কূটযুদ্ধে তোমার যে খুব বুদ্ধি খেলে সে আমরা বেশ বুঝি। (কৃপ কপট পাশা খেলার দিকে ইঙ্গিত করলেন)। তবে এই ক্রূর যুদ্ধের মূলও তুমি বোঝ না, পরিণামও বোঝ না। তোমার শকুনি মামারা শাস্ত্রমতে যেসব কপট যুদ্ধ করেন, সে কপটতা আরও অনেক কিসিমে করা যায়; তবে কী জানো, ভদ্রলোকেরা ওই ধরনের যুদ্ধকে বড়ই জঘন্য মনে করেন। কোথায় যুদ্ধ করছি, তা বুঝলাম না, কোন সময়ে যুদ্ধ করছি, তা বুঝলাম না, যুদ্ধ করলেই হল? দেশ-কাল বুঝে যুদ্ধ করলেই তবে না জয় আসে, নইলে উলটো ফল হবে যে! ব্যাপারটা কী জানে কর্ণ! যুদ্ধের জন্য যে রথ বানায়, সে যোদ্ধাপুরুষকে অতিশয়োক্তি করে বলে যে, এই রথে চড়ে যুদ্ধ করলে আপনি দেবতাদেরও ঠাণ্ডা করে দিতে পারবেন, কিন্তু রথকারের অতিশয়োক্তির ওপর নির্ভর করে তো আর বুদ্ধিমান লোকেরা কাজ করে না, তেমনি তোমার ওই বড় বড় আত্মম্ভরি ‘হ্যান্‌ করেঙ্গা ত্যান্‌ করেঙ্গা’র ওপর আস্থা রেখে, দেশ-কাল এবং আপন বলাবল কিছুই না বুঝে অর্জুনের সঙ্গে যুদ্ধে নেমে পড়ব, এটা হয় না।
কৃপ কর্ণের আত্মম্ভরি বক্তৃতা অনেকক্ষণ শুনেছেন। এবার তাই তিনি একটা তুলনা-প্রতিতুলনার জায়গায় এসে বলতে থাকলেন— দেখো কর্ণ! তুমি বেশি সাহস দেখিয়ো না— কর্ণ মা সাহসং কৃথাঃ। একটু চিন্তা করে দেখলেই বুঝতে পারবে যে, আমরা গুষ্টিশুদ্ধু একা অর্জুনের সঙ্গে নাও এঁটে উঠতে পারি— পরিচিন্ত্য তু পার্থেন সন্নিপাতো ন নঃ ক্ষমঃ। অর্জুন একসময় একাই সমগ্র কুরুদেশ রক্ষা করেছে, একাই খাণ্ডব বন পুড়িয়েছে, একাই সুভদ্রাকে হরণ করে কৃষ্ণকে পর্যন্ত দ্বৈরথে আহ্বান জানিয়েছে এবং একাই তুষ্ট করেছে। কিরাতরূপী মহাদেবকে। তারপরেও একটু ভেবে দেখো। অর্জুন একাই সম্পূর্ণ জয়দ্রথের বাহিনীকে পর্যুদস্ত করে অপহৃতা দ্রৌপদীকে ফিরিয়ে এনেছে। বেশি দূরে নয়, এই বনেই। সমগ্র উত্তর দিকটা অর্জুন একাই দিগ্‌বিজয়ে জিতে এসেছিল। কৃপাচার্য এই কথাটা বলেই ভাবলেন কর্ণ হয়তো এবারে উত্তর দিতে পারেন যে, দিগ্‌বিজয় তো তিনিও করেছেন। তাই কৃপাচার্য এবার কর্ণকে স্মরণ করিয়ে দিয়ে বলতে লাগলেন— কর্ণ! গন্ধর্ব চিত্রসেনের সঙ্গে যুদ্ধ করতে গিয়ে তুমি পালিয়ে বেঁচেছিলে, সেই চিত্রসেনের সঙ্গে অর্জুন কিন্তু একাই লড়ে গেছেন। তাঁর সেনাবাহিনীকেও অর্জুন একাই পর্যুদস্ত করেছিলেন অথচ সেই সেনাবাহিনীই তোমার রথ ভেঙে, ঘোড়া মেরে তোমাকে যুদ্ধক্ষেত্র থেকে অনেক দূরে তাড়িয়ে ছেড়েছিল।
কৃপাচার্য এবার কর্ণের দিকে প্রতিতুলনার আঙুল তুলে বললেন— তুমি কি বলতে পারো, কর্ণ, কোন কাজটা তুমি এমন একা একাই করেছ— একেন হি ত্বয়া কর্ণ কিন্নামেহ কৃতং পুরা। একা একা যুদ্ধ করব! এমন আশা কোরো না। এ যেন হাতের আঙুল দিয়ে ক্রুদ্ধ সাপের বিষদাঁতে আক্রমণ করা। পাণ্ডবদের অপমান আর ক্রোধের ঘি মাখা রয়েছে তোমার শরীরে, কাজেই তোমার পক্ষে অর্জুনের সঙ্গে যুদ্ধ করা মানে— গায়ে চপচপে করে ঘি মেখে, সূক্ষ্ম কাপড় পরে অর্জুন নামে সেই জ্বলন্ত আগুনের মধ্যে দিয়ে হেঁটে চলা। তুমি আর বেশি সাহস দেখিয়ো না, গলায় পাথর বেঁধে হাত দিয়ে সাঁতার কেটে অর্জুন-সমুদ্র পার হবার চেষ্টা কোরো না। আমাদের দ্বারা এই তেরো বচ্ছর অপমানিত হয়ে অর্জুন এখন বাঁধন-ছাড়া সিংহের মতো ফুঁসছে, সে আমাদের অবশেষ রাখবে না। তাই বলি কি, তুমি আর অর্জুনের সঙ্গে একা একা যুদ্ধ করার সাহস দেখিয়ো না। আমরা সবাই মিলে যুদ্ধ করব, দ্রোণ, ভীষ্ম, অশ্বত্থামা, দুর্যোধন, তুমি, আমি— সবাই মিলে সেই যুদ্ধশূর অর্জুনের সঙ্গে লড়াই করি— সহ যুধ্যামহে পার্থম্‌। তুমি যে বলেছিলে— কৌরবেরা সব গোধন নিয়ে চলে যাক, আর আমার একার যুদ্ধ দেখুক কৌরবেরা— যুদ্ধং পশ্যত মামকম্‌ ওই বড়াইটা আর না করলে, বেশি সাহস দেখিয়ো না— কর্ণ মা সাহসং কৃথাঃ।
দ্রোণের ছেলে অশ্বত্থামা কৃপের কথাও শুনেছেন, কর্ণের কথাও শুনেছেন। এই অশ্বত্থামাকে আগে আমরা দুর্যোধনের যুবগোষ্ঠীতে কর্ণ, দুঃশাসনের সঙ্গে অনেকবার নানা আলোচনায় অংশ নিতে দেখেছি। কিন্তু পাশাখেলায় পাণ্ডবদের সস্ত্রীক চরম অপমানের পর অশ্বত্থামা বোধহয় দুর্যোধন এবং কর্ণের সব যুক্তি মেনে নিতে পারছিলেন না। বিশেষ করে তাঁর বাবা দ্রোণাচার্য কর্ণের কাছে বারবার যেভাবে অপমানিত হচ্ছিলেন, তাতে মাঝে মাঝেই অশ্বত্থামার ধৈৰ্য্যচ্যুতি ঘটছিল। অশ্বত্থামা নিজে বড় মাপের বীর, কর্ণও তাই। কিন্তু যে কর্ণ তাঁর পিতাকে অপমান করছেন বারংবার, যে কর্ণ সর্বজনবন্দিত আচার্যগুরুকে অভিযুক্ত করছেন নিমকহারামির দায়ে, তাঁর সঙ্গে অশ্বত্থামা থাকেন কী করে? তিনি তাই কর্ণের বিরুদ্ধে সোচ্চার হলেন। অশ্বত্থামা বললেন— তোমার লজ্জা জিনিসটা বড় কম, কর্ণ! যুদ্ধবীরেরা অনেক যুদ্ধ জিতেও পরের ধন নিজের নগরে নিয়ে গিয়েও এত বকবক করে না, আর এখানে তো তুমি এখনও বিরাটরাজার গরুগুলিও জিতে আননি, তাঁর রাজ্যের সীমাও পেরোওনি, হস্তিনাপুরেও এখনও ফিরে যাওনি, অথচ কী হামবড়াইটাই না তখন থেকে করে যাচ্ছ! দেখো, আগুন মেলা বকবক না করেও শরীর পুড়িয়ে দেয়, সূর্যদেব বিনা বাক্যেই তাপ দান করেন। এঁরা যখন বিনা কথায়, নিশ্চুপে এত বড় বড় কাজ করে ফেলতে পারছেন, সেখানে তুমি কিন্তু বকেই যাচ্ছ, অথচ তুমি এখনও কিছুই করনি। বীর পুরুষেরা ন্যায় অনুসারে, সারা পৃথিবী জয় করে এসে গুণহীন গুরুকেও সৎকার করার চেষ্টা করে, আর তোমরা অন্যায় পাশাখেলায় পাণ্ডবদের জয় করেছ, তাতেও হয়নি, এখন আবার গুরুকেও নিন্দা করছ। পাশাখেলার বাজিতে রাজ্যসম্পদ জয় করে কোনও ভদ্র ক্ষত্রিয় কি সন্তুষ্ট থাকতে পারে? আর তেমনি হয়েছে এই নচ্ছার নির্লজ্জ ধৃতরাষ্ট্রের ছেলেগুলো, যারা নাকি ব্যাধের মতো শঠতায় শুধু ফাঁদ পাতার জন্য বসে আছে— নিকৃত্যা বঞ্চনাযোগৈশ্চরন্ বৈতংসিকো যথা।
পিতৃনিন্দায় অশ্বত্থামা এতই রেগে গেছেন যে, মাতুল কৃপাচার্যের কথার সূত্র ধরে তিনি কর্ণকে ‘চ্যালেঞ্জ’ জানিয়ে বললেন— একটা, মাত্র একটা যুদ্ধের কথা বলো তো, যেখানে অর্জুনকে তুমি একা জয় করেছ— কতমদ্ দ্বৈরথং যুদ্ধং যত্রাজৈষীদ্ ধনঞ্জয়ম্। ওই নকুল, সহদেব— যাদের তুমি একরত্তি পোঁছ না, সেই তাদেরই বা তুমি কী করতে পেরেছ, কী করতে পেরেছ ভীমকে, কি যুধিষ্ঠিরকে? খুব তো দিগ্‌বিজয় করেছ বলে বড়াই করে বেড়াও, বলতে পারবে, অর্জুনেরা থাকতে কবে তুমি যুদ্ধ করে তাঁদের রাজধানী ইন্দ্রপ্রস্থ জয় করেছ— ইন্দ্রপ্রস্থং ত্বয়া কস্মিন্ সংগ্রামে বিজিতং পুরা? এই যে পঞ্চস্বামীর সোহাগিনী কৃষ্ণা, তাঁকেও কোনওদিন ক্ষাত্রবীর্যে যুদ্ধজয় করে জিতে আনতে পেরেছ? স্বয়ম্বর সভার পর যে যুদ্ধ হয়েছিল, তাতেও জেতনি, অন্য কোনও যুদ্ধও জেতনি। মাঝখান থেকে কুলবধূকে রজস্বলা অবস্থায় এক কাপড়ে রাজসভায় টেনে এনে ন্যায়-ধর্মের মূলটাই দিয়েছ উপড়ে। বেটা সারথির জাত! বদমাশ— দুষ্টকর্মন্— তুই কি ভেবেছিস দ্রৌপদীর সঙ্গে ওই জঘন্য ব্যবহারের পরেও অর্জুন তোকে ছেড়ে দেবে? তুই যে পণ্ডিতের মতো বড় বড় বাত দিয়ে যাচ্ছিস— ত্বং পুনঃ পণ্ডিতো ভূত্বা বাচং বক্তুমিহেচ্ছসি— তোর সঙ্গে কি অর্জুনের তুলনা? দেবতা, মানুষ, গন্ধর্ব— এমন কেউ নেই যাকে অর্জুন ডরায়। দ্রোণ, কৃপ যে এতক্ষণ অর্জুনের প্রশংসা করেছেন, ঠিক করেছেন। সে তোর থেকে অনেক বড় যোদ্ধা— ত্বত্তো বিশিষ্টো বীর্যেণ। সত্যি কথা বলতে কি, অর্জুনের মতো এত বড় যোদ্ধা আর কে আছে— কোহর্জুনেন সমঃ পুমান্?’
অশ্বত্থামা যে কর্ণকে এতটা গালাগাল করলেন এবং যুদ্ধক্ষেত্রে দাঁড়িয়েও অর্জুনের এত প্রশংসা করলেন, এর কারণ আছে কতগুলো। অশ্বত্থামা জানতেন, তাঁর পিতা দ্রোণাচার্য পুত্রের পরেই কিংবা পুত্ৰাধিক যাকে স্নেহ করেন, তিনি হচ্ছেন ওই তৃতীয় পাণ্ডব অর্জুন। অশ্বত্থামা সেটা বলেও ফেললেন। বললেন এইজন্যে যে, দ্রোণ যা কিছুই আগে বলে থাকুন সেটা প্রিয়ত্বের সম্বন্ধে বলেছেন, যুদ্ধের ভয়ে নয়। বস্তুত দ্রোণ, কৃপ এঁরা অনেক আগে থেকেই পাণ্ডবদের ওপর অন্যায় অত্যাচারে দুর্যোধনের পক্ষ থেকে মানসিকভাবে সরে এসেছিলেন। আজকে যে দুর্যোধনের গোষ্ঠীরই একজন, সেই গোষ্ঠীরই অন্যতম আরেকজনকে প্রকাশ্যে আক্রমণ করলেন, তাঁর কারণ অশ্বত্থামাও কোনওভাবেই পাণ্ডবদের গ্লানি আর সহ্য করতে পারছিলেন না এবং ওই গ্লানির অন্যতম হাতিয়ার যে কর্ণ, এটাও তাঁর বুঝতে দেরি হয়নি। অশ্বত্থামার পক্ষে নিরপেক্ষ ভূমিকায় কর্ণকে গালাগাল দেওয়ার কোনও অসুবিধেও নেই, তার কারণ তিনি কৌরবকুলের কেউ নন, আবার কর্ণের মতো কৌরবকুল আশ্রয় করে আত্মোন্নতির প্রয়োজনও তাঁর নেই। তাই অতি কুটিল পরিহাসে, দ্যূতসভার অসভ্যতা স্মরণ করিয়ে দিয়ে অশ্বত্থামা কর্ণকে বললেন— যেমন করে পাশা খেলা করেছিলে, যে বুদ্ধিতে পাণ্ডবদের ইন্দ্রপ্রস্থ চুরি করেছিলে, যে অভব্যতায় দ্রৌপদীকে রাজসভায় নিয়ে এসেছিলে, কর্ণ! সেই কায়দায় অর্জুনের সঙ্গে যুদ্ধ করে দেখো না, কী হয়? কর্ণ! তোমার ক্ষাত্রধর্মের গুরু হল তোমার মামা শকুনি, সেই ‘গ্র্যান্ড মাস্টার’কে এখন যুদ্ধ করতে বলো— দুর্দ্যূতদেবী গান্ধারঃ শকুনির্যুধ্যতামিহ। তবে মনে রেখ, অর্জুনের গাণ্ডীব ধনু থেকে ‘কচে বারো, ছয়, চার’— পাশার দান পড়ে না, সেখান থেকে ক্ষুরধার বাণের ধারাপাত ঝরে পড়ে। তুমি কুরুরাজের রাজসভায় শকুনির সাহায্যে যে খেলা খেলেছিলে, এখনও সেই শকুনির দ্বারা সুরক্ষিত হয়ে অর্জুনের সঙ্গে যুদ্ধ কর। তবে মনে রেখ, এই যুদ্ধে তোমার মতো অন্য যোদ্ধারা যত ইচ্ছে যুদ্ধ করতে যাক, আমি অর্জুনের সঙ্গে যুদ্ধ করব না, সেটা বলে দিচ্ছি— যুধ্যন্তাং কামতো যোধা নাহং যোৎস্যে ধনঞ্জয়ম্।
কর্ণের বিরুদ্ধে অশ্বত্থামার এই প্রতিবাদও অর্জুনের বিরুদ্ধে যুদ্ধের ভয়ে নয়, প্রতিবাদের জন্যই প্রতিবাদ। বৃদ্ধদের প্রতি কর্ণের অবমাননাকর মন্তব্যের বিরুদ্ধে শুভ যুবচেতনার প্রতিবাদ। শক্তিধর, আত্মপরায়ণ পরগাছার বিরুদ্ধে নিরপেক্ষ জনের প্রতিবাদ। এই প্রতিবাদে ভাঙনের ভয় ছিল, কুরুকুলের চিরন্তন হিতৈষীদের মধ্যে ভাঙনের ভয় ছিল এবং সে ভয় এসেছিল কর্ণের অন্যায় আস্ফালনের দ্বারা। স্বয়ং পিতামহ ভীষ্মকে এইজন্যে সাময়িকভাবে অশ্বত্থামার ক্রোধমুক্তির জন্য চিন্তা করতে হয়েছে, তাঁকে সাময়িকভাবে নামতে হয়েছে কর্ণকে ‘জাস্টিফাই’ করার জন্য। মধ্যপন্থী হয়ে ভীষ্মকে বলতে হয়েছে— কর্ণ যা বলেছে, তা হয়তো সকলের মনোবল বাড়ানোর জন্য বলেছে। কিন্তু সেই সূত্রে দ্রোণের বিরুদ্ধে যে সব কথা এসেছে, সে জন্য আচার্য তাঁকে ক্ষমা করুন, কৃপাচার্যও ক্ষমা করুন, ক্ষমা করুন আচার্যপুত্র অশ্বত্থামা— কারণ অর্জুন সামনে এসে দাঁড়িয়ে গেছে, এখন নিজেদের মধ্যে বিরোধের সময় নয়— নায়ং কালো বিরোধস্য কৌন্তেয়ে সমুপস্থিতে। ভীষ্ম অশ্বত্থামাকে সানুবন্ধে নিজেদের মধ্যে ভাঙন বাঁচিয়ে চলার কথা বলেছেন। বৃদ্ধ হয়েও যুবক অশ্বত্থামাকে তিনি হাত জোড় করে বলেছেন— আচার্যপুত্র! ক্ষমা করুন, এখন নিজেদের মধ্যে বিরোধের সময় নয়— আচার্যপুত্র ক্ষমতাং নায়ং কালঃ স্বভেদনে।
ভীষ্মের কথার সূত্র ধরে দুর্যোধন এতক্ষণে বুঝে গেছেন যে, অশ্বত্থামার এই রাগ যতখানি নিজের কারণে, তার চেয়ে অনেক বেশি দ্রোণের কারণে। কাজেই সময় বুঝে ভীষ্ম, কৃপ, দুর্যোধন এবং সবার ওপরে কর্ণ— সবাই মিলে আচার্য দ্রোণকে শান্ত করার চেষ্টা করলেন— সহ কর্ণেণ ভীষ্মেণ কৃপেণ চ মহাত্মানা। অবস্থার গতিকে কর্ণ কিছু অপ্রস্তুত হলেন বটে কিন্তু বৃদ্ধ ব্রাহ্মণ সহজেই ক্ষমাপ্রবণ, অতএব যুদ্ধের তোড়জোড় আরম্ভ হল। যুদ্ধের ‘স্ট্রাটিজি’ ঠিক করার ভার ছিল ভীষ্মের ওপরে। কর্ণকে বাঁচানোর জন্য দ্রোণ-কৃপের সামনে কিঞ্চিৎ ওজর দেবার চেষ্টা করেও ভীষ্ম কিন্তু এমন একটি প্যাঁচ কষলেন যাতে কর্ণকেই বেশিরভাগ অর্জুনের মুখোমুখি হতে হয়। ভীষ্ম বললেন— দ্রোণ থাকুন সেনাবাহিনীর মধ্যভাগে, অশ্বত্থামা বাঁদিকে আর কৃপ ডান দিকে। সামনে থাকুন কর্ণ, আর আমি সবার শেষে থেকে চারিদিক রক্ষা করব। ভীষ্মের কথামতো দুর্যোধন বিরাটরাজার গোধন হরণ করে পালাচ্ছিলেন। স্বাভাবিকভাবে অর্জুন প্রথমে দুর্যোধনের পিছু নিলে সমস্ত কৌরববাহিনী একযোগে এসে পড়লেন অর্জুনের সামনে। প্রথমে কয়েকজন মধ্যমান বীরের মান হরণ করার পরেই অর্জুনের সঙ্গে কর্ণের যুদ্ধ আরম্ভ হল। কর্ণ প্রথমে যেভাবে যুদ্ধ আরম্ভ করেছিলেন এবং অর্জুনের রথ আর তাঁর সারথি উত্তরের যে অবস্থা করেছিলেন, তাতে অর্জুনকে অত্যন্ত মনোযোগ দিয়ে যুদ্ধ করতে হচ্ছিল। কর্ণ এবং অর্জুন দু’জনেই এমন সমানে সমানে যুদ্ধ করছিলেন যে, মহাভারতের কবিকে প্রশংসা করে বলতে হয়েছে— কেউ কম যান না। সমস্ত ধনুর্ধরদের মধ্যে ইনিও উত্তম, উনিও উত্তম। দু’জনেই মহাবল, দুইজনেই সমস্ত শত্রুর পক্ষে বিপজ্জনক— তাবুত্তমৌ সর্বধনুর্ধরাণাং মহাবলৌ সর্বসপত্নসাহৌ। কৌরবেরা সবাই মিলে কর্ণ এবং অর্জুনের এই আশ্চর্য যুদ্ধ দেখছিলেন।
কৌরবেরা যে দেখছিলেন, তার কারণও আছে। আমাদের ধারণা, কৌরবদের একাংশ, যাঁরা কর্ণের ওপর ভরসা রাখেন, তাঁরা দেখছিলেন যে, কর্ণ কতটা হারেন, কারণ তাঁরা জানতেন তেরো বছরের যুদ্ধ-উপবাসী অর্জুন সেদিন ছিলেন অপ্রতিরোধ্য। অর্জুন এবং কর্ণ— দু’জনেই সেদিন অপূর্ব যুদ্ধ করেছিলেন, এতটাই অপূর্ব যে, কবির বাণীতে নতুন ছন্দ লেগেছে, ভাষা হয়ে উঠেছে দীপ্তিময়ী। যুদ্ধক্ষেত্রে যতবারই অর্জুনের কেরামতি বানচাল করে দিয়েছেন কর্ণ, ততবারই তিনি কৌরবদের অসংখ্য হাততালি কুড়িয়েছেন— ততস্তু অভূদ্ বৈ তলতালশব্দঃ, কিন্তু অর্জুন এ সুযোগ পাননি। তবু সেদিনকার যুদ্ধে দু’জনেই ছিলেন এত উজ্জ্বল, এত ভাস্বর যে, হাজারো বাণবর্ষার মধ্যে দু’জনকে দেখাচ্ছিল যেন বৃষ্টির আকাশে চাঁদ আর সূর্যের উদয় হয়েছে— রথে বিলগ্নাবিব চন্দ্ৰসূর্যৌ, ঘনান্তরেণানুদদর্শ লোকঃ। কিন্তু হায়, শেষমেশ এই দ্বৈরথ যুদ্ধের ফল কর্ণের কপালগুণে এবং অর্জুনের হাতযশে— কর্ণের অনুকূলে যায়নি। হাতে, গলায়, ঊরুতে, মাথায় বিভিন্ন রকমের চোট-আঘাত নিয়ে কর্ণকে কোনওক্রমে যুদ্ধক্ষেত্র থেকে পালাতে হল। কিন্তু কবি লিখলেন— বনের মধ্যে এক হাতি যেমন আরেক হাতির কাছে হেরে গিয়ে সাময়িকভাবে পালায়, তেমনি অর্জুনের বাণের আঘাতে কর্ণকেও যুদ্ধ থেকে পালাতে হল। কর্ণ তবু আবার ফিরে এসেছিলেন, কিন্তু সেটা এমন একটা সময়ে যখন ভীষ্ম, দ্রোণ, দুর্যোধন সবাই প্রায় অর্জুনের হাতে পর্যুদস্ত। সমস্ত আঘাতের ওপর অর্জুনের বাণ কর্ণের দুই কানে গিয়ে লাগল। তাঁর রথ, অশ্ব, সারথি সব গেল। কর্ণ আবার দৌড়লেন নতুন সাজানো রথের জন্য।
এতক্ষণ সবার সঙ্গে যুদ্ধে কর্ণ একজন মাত্র ছিলেন। এবার একক সংগ্রাম আরম্ভ হল। কৃপাচার্য এবং দ্রোণাচার্য দু’জনেই হেরে গেলে প্রচুর বাগাড়ম্বরের পর আবার অর্জুনের সঙ্গে কর্ণের যুদ্ধ আরম্ভ হল। মনে রাখা দরকার এই বিরাট-যুদ্ধে প্রথম থেকেই বেশির ভাগ যুদ্ধটা করতে হয়েছে কর্ণকে, তাঁকেই সইতে হয়েছে প্রথম সমরাঘাতগুলি। কাজেই তৃতীয়বার যুদ্ধে এসে তাঁকে অর্জুনের কাছে শুনতেই হল যে, তিনি যুদ্ধ থেকে পালিয়েছিলেন, কিংবা তাঁর ভাই মারা পড়েছে এই যুদ্ধে। তবু আবার যুদ্ধ আরম্ভ হল এবং স্বাভাবিকভাবেই ক্লান্ত মহাবীরকে বিরথ অবস্থায় অর্জুনের বাণে মূর্ছিত হয়ে পড়তে হয়েছে, তাঁকে আবারও পালাতে হয়েছে। তেরো বছর পর কর্ণ-জয়ের আনন্দে হাসি ফুটেছে অর্জুনের মুখে।
॥ ৯ ॥
সত্যিই তো কর্ণ বারবার বলেন— আমি জিতব, তবু বার বার অর্জুনের কাছে হারেন কেন? এর একটা অদ্ভুত যুক্তি দিয়েছেন মহাভারতের টীকাকার নীলকণ্ঠ। মনে রাখতে হবে, তখনকার দিনের সামাজিক প্রেক্ষাপটে জাতি ব্যবস্থা কিংবা বর্ণ ব্যবস্থায় বিশ্বাস করাটা ছিল স্বাভাবিক। নীলকণ্ঠ সেই বিশ্বাস অনুসারেই লিখেছেন এবং এ ব্যাপারে তাঁকে মদত জুগিয়েছে অশ্বত্থামার ‘সূত’ বলে কর্ণকে সম্বোধন। নীলকণ্ঠ লিখেছেন— কর্ণকে গালাগালি দেওয়ার সময় অশ্বত্থামা যে তাঁকে ‘সূত’ বলে সম্বোধন করেছেন তার একটা কারণ আছে। অশ্বত্থামা একের পর এক যুদ্ধের নাম করেছেন আর বলেছেন— কোন যুদ্ধটায় তুই অর্জুনের সঙ্গে জিতেছিস রে বেটা। প্রায় এই প্রসঙ্গেই ‘সূত’ সম্বোধন। নীলকণ্ঠ লিখেছেন— কর্ণ যে সূর্যের ঔরসজাত পুত্র সে কথা অশ্বত্থামা জানতেন। কিন্তু সারথি জাতীয় অধিরথের ঘরের পরিবেশে কর্ণ তাঁর ক্ষত্রিয়ত্ব হারিয়েছেন বলে অশ্বত্থামা মনে করেন। নীলকণ্ঠ লিখেছেন— সমস্ত বর্ণেই মানুষের দুই রকমের জন্ম হয়। ব্রাহ্মণ, ক্ষত্রিয়, বৈশ্য, শূদ্র— সব বর্ণেই। এক জন্ম পিতামাতার শুক্ৰশোণিত সূত্রে, আর এক জন্মসংস্কারে। ছেলে যে জন্মাল, সে যদি পিতামাতার আপন সংস্কারেই মানুষ হয় তাহলে প্রায় ক্ষেত্রেই সন্তানের প্রকৃতির কোনও পরিবর্তন হয় না। এই ধরনের ছেলেকে বলে ‘একজ’— তত্র য এব যোনিঃ স এব সংস্কর্ত্তা চেৎ স একজো ন প্রকৃতিতশ্চ্যবতে। কিন্তু কর্ণ ‘একজ’ নন, ‘দ্বিজাত’। দেবলোকের ক্ষত্রিয় পুরুষ সূর্যের ঔরসে জন্মালেও কর্ণ মনুষ্যলোকে সমান্তরাল কোনও ক্ষত্রিয় সংস্কারে সংস্কৃত হননি। তিনি মানুষ হয়েছেন সূত অধিরথের বাড়িতে সারথি-জাতের সংস্কারে। ঠিক এই কারণে তাঁর প্রকৃতিতে একটা দো-আঁশলা ব্যাপার ঘটেছে। নীলকণ্ঠের মতে— সূর্যের থেকে জন্মানোর ফলে ঔরসগতভাবে ক্ষত্রিয়ত্বের কারণে কর্ণ যথেষ্ট পরিমাণে শত্রুপাতনে সক্ষম, পর-প্রহারেও কুশল। কিন্তু তাঁর মধ্যে যেহেতু সূতের সংস্কারও সম পরিমাণে বর্তমান, তাই অতি বড় শত্রুর প্রহার তিনি শেষ পর্যন্ত সহ্য করতে পারেন না এবং এইজন্যই অর্জুনের সঙ্গে যুদ্ধে তাঁকে মাঝে মাঝেই পালাতে হয়— কর্ণস্তু দৈবক্ষত্রজোপি অক্ষত্রিয়েণ সূতেন সংস্কৃত ইতি দ্বিজাতত্বাৎ ক্ষত্রিয়ত্বেন প্রহর্ত্তুং কুশলোহপি সূতত্বেন পরকীয়প্রহারং সোঢুমশক্ত ইতি যুদ্ধাৎ পলায়তে।
আমরা আজকের দিনে বর্ণব্যবস্থার নিরিখে পুরো ব্যাপারটা ঠিক এইভাবে দেখতে চাই না। তবে যা ঘটেছিল, তার একটা উচিত ব্যাখ্যা দিতে গেলে আমরা নীলকণ্ঠের মতটা একটু অন্যভাবে বলতে পারি। একটা জিনিস সবাই নিশ্চয়ই খেয়াল করেছেন যে, অতি নিম্নবিত্ত মানুষের ঘরে যদি কেউ কখনও বিত্তবান হয়, তবে প্রায়শই সেই হঠাৎ বড়লোকের বৃথা বাগাড়ম্বর বৃদ্ধি পায়, এবং অন্য যথাযুক্ত হজমশক্তিশালী বিত্তবানকে সে যথার্থ বিত্তবান বলে গ্রাহ্য করে না। একইভাবে অতি মূর্খ পিতামাতার ঘরে যদি দৈববলে অতি পণ্ডিত পুরুষ জন্মায়, তবে সেই পণ্ডিতের অনেক ক্ষেত্রেই বৃথা পাণ্ডিত্য প্রকাশ পায়, এবং যথোপযুক্ত পণ্ডিত মানুষকে সে গণনার মধ্যেই আনে না। কর্ণের ব্যাপারটাও একই রকম। চিরন্তন সত্য বোঝার জন্য জাতি-বর্ণের প্রসঙ্গ তোলার প্রয়োজন নেই। তবে এ-ও ঠিক যে, সূত অধিরথের বাড়ির পরিবেশে থেকে যে ছেলে দ্রোণাচার্য, পরশুরামের পাঠশালা ঘুরে এসেছে, তার কদর অনেক। এই কদরে কর্ণের আদরও বেড়েছে এবং আদর শুধু অধিরথের ঘরে নয়, এই আদর যেহেতু এসেছে প্রসিদ্ধ ভরতবংশের যুবরাজের কাছ থেকে, তাই কর্ণের পক্ষে বাগাড়ম্বর স্বাভাবিক। কিন্তু বনেদি বড়লোকের যেমন টাকা-পয়সা হজম করার শক্তি থাকে, প্রকৃত বিদ্বানের পক্ষে যেমন বিদ্যাবত্তা হজম করা সম্ভব হয়, কর্ণের এই হজমশক্তি ছিল না। অতিক্রূর দুর্যোধনের বন্ধুত্ব তাঁর এই বদহজম আরও বাড়িয়ে দিয়েছিল। ফলে পেটুক যেমন তার শেষ ক্ষমতার দিকে লক্ষ না রেখেই যথেষ্ট খেয়ে যায় এবং অতি গুরুপাক দ্রব্য জীর্ণ করতে অক্ষম হয়, তেমনই কর্ণ পরশুরামের শিষ্য হওয়ার বাবদে দুর্যোধনের বহু শত্ৰু-পাতনে সক্ষম হওয়া সত্ত্বেও অর্জুনের মতো গুরুপাক বস্তু তিনি শেষ পর্যন্ত জীর্ণ করতে পারেন না, তাঁকে পালাতে হয়। অর্জুনের মধ্যে যে নায়কোচিত ধীরোদাত্ততা আছে, যে লঘুগুরু জ্ঞান আছে এবং সর্বোপরি অর্জুনের মধ্যে যে সহনশীলতা আছে, কর্ণের তা নেই এবং সেই জন্যই কর্ণকে হারতে হয়। এ হার শক্তির পরীক্ষায় নয়, এ হার হয় প্রকৃতিতে।
এই যে দেখুন বনবাস— অজ্ঞাতবাসের পর পাণ্ডবেরা দ্রুপদের পুরোহিত মারফত— যুদ্ধ নয়, শান্তি চাই— বলে নিজেদের রাজ্যাংশ প্রার্থনা করে পাঠালেন, সেখানে কী হল? না হয় পুরোহিতের ভাষায় পাণ্ডবের শক্তি-প্রশংসা কিছু ছিল, না হয় তাঁর ভাষায় মিশেছিল পাণ্ডবদের তেরো বছরের গ্লানি— তার জবাব তো ভীষ্মই দিচ্ছিলেন। ভীষ্ম তো ভণিতা করে বলেই দিলেন— ব্রাহ্মণ! পাণ্ডবেরা সন্ধি চায় বটে, তবে আপনার ভাষাটা বেশ কড়া, তবে হ্যাঁ সেটা হয়তো আপনি ব্রাহ্মণ বলেই— অতিতীক্ষ্ণং তু তে বাক্যং ব্রাহ্মণ্যাদিতি মে মতিঃ। কিন্তু ভীষ্ম বলতে পারলেন কই? ভণিতা করে কথারম্ভের আগেই তো— ‘ধ্যাত্তারিকার’ বলে রাগ দেখিয়ে ফেললেন কর্ণ— ভীষ্মে ব্রুবতি তদ্‌বাক্যং ধৃষ্টম্ আক্ষিপ্য মন্যুমান্। দুর্যোধনের ‘ডিসিশন’ কর্ণই তৈরি করে দিচ্ছেন। ভীষ্মের যুক্তিগ্রাহ্য কথা শুনে পাছে দুর্যোধন নিজে কোনও সিদ্ধান্ত নেন, তাই পূর্বাহ্নেই তাঁর ইন্ধন জোগাচ্ছেন কর্ণ, পূর্বাহ্নেই তাঁকে সচেতন করছেন কর্ণ। বৃদ্ধেরা কেউ নন, রাজা ধৃতরাষ্ট্র নন এমনকী যুবরাজ দুর্যোধনও নন, কুরুদের হয়ে একবার মাত্র দুর্যোধনের দিকে তাকিয়ে, ভীষ্মকে ‘ধুত্তোর’ বলে, কথা শোনালেন কর্ণ। তেরো বছর বনবাসের পর পাণ্ডবেরা যে প্রস্তাব পাঠালেন, তার উত্তর দিচ্ছেন কর্ণ। কুরুসভায় তাঁর এতই প্রতাপ।
কর্ণ বললেন— বার বার এক কথা বলে পুরনো কাসুন্দি ঘাঁটতে চাই না— কিং তেন ভাষিতেন পুনঃপুনঃ। কর্ণের ধারণা, দুর্যোধনের মতোই কর্ণের ধারণা যে, অজ্ঞাতবাসের আগেই অর্জুনকে দেখা গেছে সেই বিরাট যুদ্ধের আসরে। আসলে ওই যুদ্ধে অর্জুনের কাছে হেরে যাওয়ায় কর্ণের সমস্ত অহমিকা যেহেতু মলিন হয়ে গিয়েছিল, তাই কর্ণ কিন্তু ক্ষত্রোচিত ক্ষমতার বদলে আবার কপটতার দিকে মন দিচ্ছিলেন। কর্ণ বললেন— সবাই জানে যে, শকুনির পাশার দানে কী শর্ত ছিল, অজ্ঞাতবাসের সময় তাদের দেখা গেলে আবার তাদের বনে যেতে হবে— এইটেই কথা। এই সত্য প্রতিজ্ঞার বাইরে এসে পাণ্ডবেরা যদি বিরাটরাজা আর দ্রুপদরাজার ওপর নির্ভর করে ভয় দেখানোর চেষ্টা করে আমাদের, তাহলে মনে রেখো, সেই ভয়ে ভীত নয় দুর্যোধন। ভয় দেখালে দুর্যোধন একের চার ভাগ কেন, এক পা জমিও ছাড়বেন না— দুর্যোধনো ভয়োদ্বিগ্নো ন দদ্যাৎ পাদমন্ততঃ। হ্যাঁ যদি ন্যায়ের কথা বলো তা হলে অতি বড় শত্রুকেও আমাদের দুর্যোধন সমস্ত পৃথিবী দিয়ে দিতে পারেন এবং সেটা পাণ্ডবদেরও দেবেন, যদি তারা প্রতিজ্ঞাটি ঠিক ঠিক মতো পালন করে। হ্যাঁ, আবার বারো বছরের বনবাস শেষ হোক, তারপর তারা নির্ভয়ে আমাদের দুর্যোধনের কোলে এসে বসুক। কিন্তু তা না করে যদি অন্যায়ভাবে বোকার মত দাবি চালায় পাণ্ডবেরা, তাহলে যুদ্ধক্ষেত্রে আমার কথা যেন স্মরণে থাকে— স্মরিষ্যন্তি বচো মম।
আবার সেই দম্ভ। দর্পী কর্ণের কথাগুলি শুনলেন? সাধে কি আর গান্ধারী মাতা সবার শেষে বলেছিলেন যে ভারত যুদ্ধের অনুক্ত কর্তা ছিলেন কর্ণ। কর্ণ যেভাবে যুক্তি সাজিয়ে, ইন্ধন জুগিয়ে দুর্যোধনকে অশুভ পথে প্ররোচিত করলেন, তাতে সাময়িকভাবে যে কোনও ঠাণ্ডা মানুষও প্ররোচিত বোধ করবেন, সেখানে দুর্যোধন শত জটিলতায় দীর্ণ। এর ওপরে আছে সেই দম্ভ, যার ওপর দুর্যোধন বার বার ভরসা করে আশাহত হন, আবারও ভরসা করেন, কেননা কর্ণ ছাড়া আর কোনও শক্তিশালী বীরই তাঁরই মতো করে তাঁরই ছন্দে, তাঁর কথা ভাবেন না। কিন্তু কথার মাঝখানে স্তব্ধ হওয়া ভীষ্ম কর্ণকে ছাড়বেন কেন; কর্ণের স্পর্ধা এতই বেড়ে গিয়েছিল যে, দ্রোন-ভীষ্মেরা আর কর্ণের সাহংকার কথাগুলি সয়ে যেতে পারছিলেন না— আগেই সে কথা বলেছি। কর্ণের মুখরতায়, দাম্ভিকতায় আহত ভীষ্ম বেশ রেগেই বললেন— ওরে রাধার বেটা! মেলা বকবক কোরো না, তোমার নিজের কাজকর্ম একটু স্মরণ কর তাহলেই হবে। তুমি একা নও, আমরা ছ’জন মহারথ যোদ্ধা ছিলাম বিরাটরাজ্যে গোধন হরণের সময়। আমাদের ছ’জনকেই অর্জুন একা হারিয়ে দিয়েছিল। তুমি যে তার সঙ্গে যুদ্ধ করেও বার বার বেঁচে গেছ, তার থেকেই বুঝি, কী কর্ম তুমি করেছ— বহুশো জীয়মানস্য কর্ম দৃষ্টং তদৈব তৎ— অর্থাৎ পালিয়ে বেঁচেছ। তোমার কথা শুনে যদি এখন এই ব্রাহ্মণের মুখে পাণ্ডবদের সন্ধির প্রস্তাব মেনে না নিই, তা হলে যুদ্ধক্ষেত্রে শুয়ে শুয়ে আবার আমাদের মাটি খেতে হবে। যেমনটি আগের যুদ্ধে মূর্চ্ছিত হয়ে খেয়েছিলাম— ধ্রুবং যুধি হতাস্তেন ভক্ষয়িষ্যাম পাংশুকান্।
ভীষ্মের রাগ দেখে মহামতি ধৃতরাষ্ট্র একটু ভয়ই পেলেন, একটু তিরস্কারও করলেন কর্ণকে। পরে সঞ্জয়ের কাছে মন খুলেই বললেন যে, “আমাদের পক্ষে এই দুর্যোধন আর কর্ণ ছাড়া আর কেউই নেই, যারা পাণ্ডবদের এত বিদ্বেষ করে।” নিরপেক্ষতার মুহূর্তে ধৃতরাষ্ট্র দুর্যোধনের বিশেষণ দিয়েছেন পাপমতি, মন্দবুদ্ধি আর কর্ণের বিশেষণ দিয়েছেন ক্ষুদ্রচেতা— অন্যত্র পাপাদ্ বিষমান্‌মন্দবুদ্ধের্দুর্যোধনাৎ ক্ষুত্রতরাচ্চ কর্ণাৎ। সত্যি দুর্যোধনের অসমদর্শিতার সঙ্গে সঙ্গে কী এক পরশ্রীকাতরতা কর্ণকে পেয়ে বসেছিল যে, অতবড় উদার দাতা হওয়া সত্ত্বেও তাঁর অতি বিশ্বস্তজনের চিত্তভূমিতেও ক্ষুদ্রচেতার পদবী লাভ করেছেন তিনি। কিন্তু এহ বাহ্য, ধৃতরাষ্ট্রের প্রতিক্রিয়া বড়ই সাময়িক। সাময়িকভাবে তিনি ভীমার্জুনের শক্তি চিন্তা করে ভয় পেয়েছেন, অতএব আপাতত দুর্যোধন তাঁর কাছে মন্দবুদ্ধি, কর্ণ তার চেয়েও ক্ষুদ্রতর। লোকে যা বলে, এখন ধৃতরাষ্ট্রও তাই বললেন। কিন্তু কর্ণের বিপদটা তো অন্য জায়গায়। ধৃতরাষ্ট্র কী বলছেন, না বলছেন তাতে কিছু আসে যায় না, স্বয়ং দুর্যোধন তাঁকে ভীষ্ম, দ্রোণ, কৃপ— এইসব মহারথীদের সমান মনে করেন— ভীষ্ম দ্রোণকৃপাণাং চ তুল্যঃ কর্ণো মতো মম। শুধু তাই নয়, কখনও বা স্বয়ং পরশুরামের সমান মনে করেন কর্ণকে। অবশ্য এ ধারণা দুর্যোধনের হয়েছে কর্ণের মারফতই, কারণ কর্ণই তাঁকে এসে বলেছেন— পরুশুরাম নাকি তাঁকে জানিয়েছেন— আমার মতনই কিংবা আমার সমানই ক্ষমতা তোমার— অনুজ্ঞাতস্তু রামেণ মৎসমোহসীতি ভারত।
আমরা জানি যে, দুর্যোধনেব কাছে কর্ণ পরশুরামের কথাটা হয়তো একটু বাড়িয়ে বলেছেন এবং কিছু কথা যে তিনি চেপেও গিয়েছিলেন তাও আমরা জানি। এখন যুদ্ধ এগিয়ে আসছে, এখন সবারই সঠিক মূল্যায়ন হওয়া দরকার। ধৃতরাষ্ট্র বলেছেন যে, তাঁর গুষ্টিতে দুর্যোধন আর কর্ণ ছাড়া তেমন পাণ্ডব-বিদ্বেষী আর কেউ নেই। বস্তুত এঁরাই যুদ্ধ চান। আর চাইবেনই বা না কেন, না চেয়ে উপায়ই নেই, যুদ্ধের কারণ তো এঁরাই। এখন এই যুদ্ধোদ্যোগের মুহূর্তে যখনই দূতেরা একবার পাণ্ডবদের কাছে যাচ্ছে, আরেকবার ধৃতরাষ্ট্রের কাছে আসছে, তখনই কিন্তু পাণ্ডব পক্ষ থেকে বার বার সেই দ্যূতসভায় পাঞ্চালী-কৃষ্ণার অপমানের কথা উঠেছে। বার বার কর্ণের কথা উঠেছে, যিনি পঞ্চপতির সামনেই পঞ্চস্বামীগর্বিতা দ্রৌপদীকে ‘বেশ্যা’ বলেছিলেন। পাণ্ডবদের প্রতিনিধি হয়ে স্বয়ং বাসুদেব ধৃতরাষ্ট্রের শান্তি-দৃত সঞ্জয়কে জানিয়েছিলেন— মনে রেখো সঞ্জয়! সেই সূতপুত্র কর্ণ দ্রৌপদীর শ্বশুরস্থানীয়দের সামনে তাঁকে কী বলেছিল। বলেছিল— তোমার এখন আর কোনও গতিই নেই দ্রৌপদী, তুমি এখন ধৃতরাষ্ট্রের ছেলেদের ভোগ্যা দাসী। বলেছিল— দ্রৌপদী! এখন তুমি বরং তোমার পঞ্চস্বামী বাদ দিয়ে নতুন কোনও স্বামী বেছে নাও কৌরবদের মধ্যে থেকে। কৃষ্ণ বললেন— সঞ্জয়! এসব কথা অর্জুনের মনের মধ্যে ছুঁচের মত বিঁধে রয়েছে, কর্ণের কথার ছুঁচ— কর্ণাৎ শরে বাঙ্‌ময়স্তিগ্মতেজাঃ প্রতিষ্ঠিতো হৃদয়ে ফাল্গুনস্য।
সঞ্জয় যুধিষ্ঠিরের কাছ থেকে ফিরে এসে সব বলেছেন ধৃতরাষ্ট্রকে। তাঁকে বোঝানোও কম হয়নি। স্বয়ং বিদুর ধৃতরাষ্ট্রকে সহস্র নীতিকথা শুনিয়ে শেষ মন্তব্য করেছেন— মহারাজ। আপনি দুর্যোধন, শকুনি অথবা কর্ণের ওপরে কুরুদের সমস্ত ঐশ্বর্য ন্যস্ত করে কী করে ভাবছেন আপনি মঙ্গল লাভ করবেন— কর্ণে চৈশ্বর্যমাধায় কথং ত্বং ভূতিমিচ্ছসি। কিন্তু একটু আগেই যে বলেছি দুর্যোধন-কর্ণের ব্যাপারে ধৃতরাষ্ট্রের বিরূপ প্রতিক্রিয়া নিতান্তই সাময়িক, নইলে স্বয়ং কুরু-কুলপতি ভীষ্মকেও তিনি কীরকম অবজ্ঞাই না করলেন। সঞ্জয়ের কথার সূত্র ধরে ভীষ্ম ধৃতরাষ্ট্রকে কৃষ্ণ এবং অর্জুনের ক্ষমতা সম্বন্ধে সচেতন করছিলেন। একই সঙ্গে ভীষ্ম সতর্ক করছিলেন দুর্যোধনকেও। ভীষ্ম বলেছিলেন— বার বার বলছি দুর্যোধন, কৃষ্ণ আর অর্জুনকে যুদ্ধে যদি এক রথে আসতে দেখো, তা হলে কৌরবদের সমূহ বিপদ। এটা মনে রেখো, সমগ্র কৌরবকুল তোমারই সিদ্ধান্তের প্রতীক্ষা করে, কিন্তু তুমি নিজে চালিত হও তিন জনের বুদ্ধিতে। তাদের মধ্যে একজন হল ওই পরশুরামের অভিশপ্ত শিষ্য, বেজাতে জন্মানো সূতপুত্ৰ কৰ্ণ— রামেণ চৈব শপ্তস্য কর্ণস্য ভরতর্ষভ। দুর্জাতেঃ সূতপুত্রস্য…। দ্বিতীয় শকুনি, তৃতীয় দুঃশাসন। দুর্যোধনের বুদ্ধিদাতাদের লিস্টিতে প্রথম নাম কর্ণের। কুরুবৃদ্ধেরা যে তাঁর ওপর সন্তুষ্ট নন, তা তাঁদের আরোপিত বিশেষণগুলি থেকেই বোঝা যায়। কর্ণ ‘দুর্জাতি’, কর্ণ ‘সূতপুত্র’— এইসব বিশেষণ কর্ণের গা-সওয়া, কিন্তু যাঁর ক্ষমতা এবং অস্ত্রবলের ওপর দুর্যোধন সমধিক ভরসা করেন, সেই অস্ত্রবিদ্যাও যে গুরু পরশুরামের অভিশাপে কার্যকালে কাজে লাগবে না সেই কথাটা দুর্যোধনকে স্মরণ করিয়ে দেওয়ার ফলে কর্ণের রাগ আরও বেড়ে গেল। তিনি অবশ্য সুচতুরভাবে ওই শাপ-টাপের প্রসঙ্গে গেলেন না। উলটে শক্তিমান পুরুষের জাতি নিয়ে যে কোনও আলোচনা ভদ্র সমাজে বিগর্হিত, সেই দিকটা দিয়ে চেপে ধরলেন ভীষ্মকে।
কর্ণ বললেন— যা বলেছেন, বলেছেন। কিন্তু আপনি আর দ্বিতীয়বার এসব বাজে কথা বলবেন না, পিতামহ! আমি ক্ষত্রিয়ের ধর্ম পালন করি এবং সেই ধর্ম থেকে আমি একচুলও নড়ি না। তা ছাড়া, আর কী খারাপটা আপনি দেখেছেন আমার মধ্যে, যাতে করে আমাকে এমন করে গালাগালি দিতে পারেন আপনি— কিঞ্চান্যন্ ময়ি দুর্বৃত্তং যেন মাং পরিগর্হসে, কই, আমার মধ্যে ধৃতরাষ্ট্রের ছেলেরা তো কোনও অন্যায় আচরণ দেখতে পায় না। আর আমিও কোনওদিন তাদের বিরুদ্ধে কাজ করিনি। অর্থাৎ তুমি তা করছ। এই কথাটা ভীষ্মের দিকেই অঙ্গুলি সংকেত করে বলা। কর্ণ বলতে চান— ভীষ্ম কৌরবদের যথেষ্ট দোষ দেখতে পান, যা কর্ণ পান না। ধৃতরাষ্ট্রের ছেলেরাও ভীষ্মকে খুব একটা আপনার বলে মনে করেন না, অথচ তিনি ঠাকুরদাদাগিরি করে নাতিদের দোষ খুঁজে বেড়াচ্ছেন। বাঙাল প্রবাদ জানলে কর্ণ এখুনিই বলতেন— মায় মানে না ঝি, আপনা-আপনি সোহাগী। প্রায় এতটা বলার পর কর্ণ উদ্ধত হয়ে বললেন— যা বলেছি, বেশ করেছি। হ্যাঁ, আমি পাণ্ডবদের একা শেষ করে ছাড়ব। কর্ণ স্পষ্টতই বলতে চাইলেন— আপনি কে? মহারাজ ধৃতরাষ্ট্রের যা প্রিয়, আমি তাই করেছি, তাই করি, আর কাজ করি দুর্যোধনের, রাজ্যের ভার যাঁর ওপরে, আপনি কে— রাজ্ঞো হি ধৃতরাষ্ট্রস্য সর্বং কার্যং প্রিয়ং ময়া। তথা দুর্যোধনস্যাপি স হি রাজ্যে সমাহিতঃ।
এই অপমান ভীষ্মের সহ্য হবার নয়। এতদিন ধরে যিনি এই বিশাল কুরুকুলের সমস্ত তন্তুগুলি রক্ষা করে এসেছেন, তিনি ধৃতরাষ্ট্র, দুর্যোধনের প্রিয় বোঝেন না, বোঝে এই কুরুদের আশ্রয়পুষ্ট কর্ণ। অথবা আশ্রয়পুষ্টের এই স্বভাব, সে শ্রেয় বোঝে না, প্রেয় বোঝে, পরিণামে হিতকারিতা বোঝে না, বিষয়ের আপাতরম্যতা বোঝে। কিন্তু ভীষ্ম যদি এখন সেই সব তর্ক তোলেন, তা হলে স্নেহান্ধ ধৃতরাষ্ট্রের তা মোটেই বুদ্ধিগোচর হবে না— হবে না যে, তা বিদুরের বিরাট বক্তৃতা শেষেই বোঝা গেছে। ভীষ্ম তাই সে ধার দিয়ে গেলেনই না, তিনি বাস্তবতার কথা তুললেন। তিনি কর্ণের সেই আত্মম্ভরিতার কথাটা উদ্ধার করে নিলেন, তাঁর বাক্যগুলি থেকে। ভীষ্ম জানেন, যুদ্ধ যখন লাগবে, তখন সেই বাস্তবতার নিরিখেই কর্ণের কথার উত্তর দেওয়াটা ভাল। ভীষ্ম বললেন— প্রায় প্রতিদিনই একবার এই কর্ণ হামবড়াই করে বলবে— ‘আমি একাই পাণ্ডবদের শেষ করে দেব— হস্তাহং পাণ্ডবানিতি। আরে পাণ্ডবদের তুলনায় এই কর্ণটা একের ষোলো ভাগও নয়— নায়ং কলাপি সম্পূর্ণা পাণ্ডবানাং মহাত্মনাম্।
বিরাটরাজ্যের যুদ্ধের আসরে, দ্রোণাচার্যের কথার উত্তরে কর্ণ যখন একই কথা বলেছিলেন— পাণ্ডবদের আমিই মারব— তখন এই ভীষ্ম কোনওমতে কর্ণের কথার যৌক্তিকতা স্থাপন করে নিজেদের মধ্যে ঝগড়া বন্ধ করেছিলেন; দ্রোণাচার্য, কৃপাচার্য অশ্বত্থামার মতো বীরকে কোনওমতে তিনি কৌরবপক্ষে পুনরায় স্থাপন করেছিলেন। কিন্তু আজ যখন সেই লোক, সেই একই কথা তাঁরই মুখের ওপরে ছুড়ে দিয়ে তাঁকেই ‘নিমকহারাম’ বলতে চাইছে, তখন ভীষ্মও লাগামছাড়া কথাবার্তা আরম্ভ করে দিলেন। ভীষ্ম বললেন— ধৃতরাষ্ট্র! আজ তোমার ছেলেদের কপালে যে দুর্ভাগ্য ঘনিয়ে আসছে, তার সবটাই জানবে এই বদমাশ সারথির বেটার কাজ— তদস্য কর্ম জানীহি সূতপুত্রস্য দুর্মতেঃ। প্রধানত, এইটার ওপর নির্ভর করেই তোমার দুর্বুদ্ধি ছেলে দুর্যোধন, তার বীর জ্ঞাতিভাইদের অপমান করেছিল। আর এই কর্ণ পাণ্ডবদের মারবে বলছে— তা বেশ— এই কর্ণের একটা সেইরকম সাংঘাতিক কর্মের কথা বলো, যা পাণ্ডবদের কেউ না কেউ করেনি। এই যে বিরাটনগরে এত বড় যুদ্ধটা হয়ে গেল, সেখানে কর্ণটা লড়তে গেছিল অর্জুনের সঙ্গে। কী হল? সেই যুদ্ধে তোমার এই দুর্যোধন ভাইটি তো অজ্ঞান হয়ে মৃত্যুর মুখ দেখছিল, তখন এই কর্ণ কী করেছিল— কিমনেন তদা কৃতম্। সেই যুদ্ধে অর্জুন যখন সমস্ত কুরু-প্রধানদের যুদ্ধে মূর্চ্ছিত করে পরনের কাপড়টা পর্যন্ত খুলে নিয়ে চলে গেল, তখন এই কর্ণটা কোথায়, কোন দূরদেশে লুকিয়েছিল— প্রমথ্য চাচ্ছিনদ্ বাসঃ কিময়ং প্রোষিতস্তদা? যখন গন্ধর্ব চিত্রসেন তোমার ছেলে দুর্যোধনকে তুলে নিয়ে গিয়েছিল যুদ্ধক্ষেত্র থেকে, তখন কোথায় ছিল এই সূতের বেটা, যেটা আজকে এখানে দাঁড়িয়ে ষাঁড়ের মত গোঁ গোঁ করে চেঁচাচ্ছে— ক্ক তদা সূতপুত্রোহভূদ্‌ য ইদানীং বৃষায়তে। আরে সেদিন, সেই অর্জুন, সেই ভীম, সেই নকুল-সহদেব— এরাই গিয়ে গন্ধর্বদের হটিয়ে দিয়ে তোমার ছেলেকে ফিরিয়ে এনেছিল। এই কর্ণের মিথ্যা বাগাড়ম্বর অনেক শুনেছি, ওসব ফালতু কথার কোনও মূল্য নেই— এতান্যস্য মৃষোক্তানি বহূনি ভরতর্ষভ।
ভীষ্মের কথাগুলি অক্ষরে অক্ষরে সমর্থন করলেন দ্রোণাচার্য, কারণ তিনিই কর্ণের কটু অপমানের পূর্বভোগী। দ্রোণাচার্য ধৃতরাষ্ট্রকে সাবধান করে দিলেন এবং বললেন— খবরদার এইসব ধান্দাবাজদের কথা শুনে আপনি পাণ্ডবদের সঙ্গে যুদ্ধে জড়িয়ে পড়বেন না— ন কামম্ অর্থলিপ্সূনাং বচনং কর্তুমর্হসি। কিন্তু ভীষ্ম, দ্রোণ বললে কী হবে, আমরা আগেই বলেছি ধৃতরাষ্ট্রের কর্ণ বিষয়ক বিরূপ প্রতিক্রিয়া অতি সাময়িক। হিতের কথা তাঁর আর ভাল লাগে না, বরঞ্চ কর্ণের আপাতবশংবদতার কথাই তাঁর ভাল লাগে, কেউ তাঁর প্রিয় সাধন করছে এইটাই তাঁর ভাল লাগে, অন্ধ রাজার গোপন অন্ধ ইচ্ছেগুলি কেউ নির্বিচারে পালন করছে— এইটাই তাঁর ভাল লাগে। ফল হল এই যে, ভীষ্ম-দ্রোণ যা বললেন, সেদিকে বিন্দুমাত্র তোয়াক্কা না করে, যেন কিছু শুনতেই পাননি এমন একটা ভাব করে তাঁর বিস্ফারিত অন্ধ চক্ষু দুটি দিয়ে ইঙ্গিত করলেন সঞ্জয়কে— অনাদৃত্য তু তদ্‌বাক্যমর্থবদ্ দ্রোণভীষ্ময়োঃ। যেন এই ভীষ্ম-দ্রোণের প্রলাপ বাক্যের কোনও মূল্যই নেই, বরং কর্ণ যা বলেছেন ঠিক বলেছেন, এমনি একটা ভাব করে ধৃতরাষ্ট্র সাবহেলায় জিজ্ঞাসা করলেন— হ্যাঁ সঞ্জয়, কী হল তারপর, পাণ্ডবেরা কী বললেন?
মহাভারতের কবি আর কিছুতেই কর্ণকে সমব্যথা দেখাতে পারছেন না। কবির ধারণা, ধৃতরাষ্ট্র যখন ভীষ্ম, দ্রোণের মত মানুষের সার কথা শুনলেন না, ভদ্রতা করে তাঁদের কথার জবাবও দিলেন না, উলটে কর্ণের প্রতিই যখন ধৃতরাষ্ট্রের গূঢ় সমর্থন রয়ে গেল, তখন কুরুকুলের সাধারণ জনেরা নিজের জীবনের আশা বিসর্জন দিলেন। ধৃতরাষ্ট্র সঞ্জয়ের সমস্ত কথা শুনলেন, পাণ্ডবদের প্রতিজ্ঞা শুনে তাঁর যে একটু ভয় ভয়ও করছিল না, তা নয়, কিন্তু তাঁকে আপন মতে প্রতিষ্ঠিত করতে দুর্যোধনই ছিলেন যথেষ্ট। ভীষ্ম যেহেতু কর্ণের বীরত্ব নিয়ে কটু সমালোচনা করেছেন, তাই দুর্যোধন সবার সামনেই পুনরায় তাঁকে কাল্পনিক পাণ্ডবহন্তার আসনে প্রতিষ্ঠিত করলেন। তুলনা দিয়ে বললেন, কর্ণ আপন শক্তিমত্তায় ওই ভীষ্ম, দ্রোণ কি কৃপের থেকে কোনও অংশে কম নয়, বরঞ্চ ভীষ্মের গুরু পরশুরামও নাকি তাঁকে সমযোদ্ধার আসন দিয়েছেন— অনুজ্ঞাতশ্চ রামেণ মৎসমোহসীতি ভারত। হ্যাঁ, ইন্দ্রদেবের প্রবঞ্চনায় এবং কর্ণের দানশূরতায় কবচ-কুণ্ডলটি খোয়া গেছে বটে, কিন্তু মজুত আছে কর্ণের কাছে সেই ইন্দ্রের দেওয়া এক বীরঘাতিনী শক্তি— যে শক্তি থেকে অর্জুনের কিছুতেই নিস্তার নেই— কস্মাদ্‌ জীবেদ্ ধনঞ্জয়ঃ। দুর্যোধন কর্ণের শক্তি দেখিয়ে ধৃতরাষ্ট্রকে বললেন— আপনি একটুও চিন্তা করবেন না মহারাজ, পাকা ফলের মতো জয় আমাদের হাতের মুঠোয়— ফলং পাণৌ ইবাহিতম্।
আমরা আগেই বলেছি মহাভারতের কবি আস্তে আস্তে তাঁর সমস্ত সমব্যথিতা উঠিয়ে নিচ্ছেন কর্ণের ওপর থেকে। যে শক্তি, যে রণনিপুণতা নিয়ে জন্মেছিলেন কর্ণ, সেই শক্তি শুধু অন্যায় বুদ্ধির মোসাহেবি করে এখন একেবারে দুর্যধনেরই একান্ত শক্তিতে পরিণত। সহনশীলতা এবং পাত্রাপাত্র বোধ— দুটিই কর্ণের মধ্যে না থাকাতে তিনি শেষ পর্যন্ত কৌরবকুলের ধ্বংসসাধকদের মধ্যে অন্যতম প্রধান বলে চিহ্নিত হয়েছেন। এমনকী স্থিতিশীল প্রকৃতিস্থ অবস্থায় মহারাজ ধৃতরাষ্ট্র পর্যন্ত মনে করেন— দুর্যোধন আমার গোপাল ছেলে, সুবোধ বালক, আসল কাজটা করছে ওই কর্ণ। দুর্যোধনকে তিনি স্পষ্টই জানিয়েছেন— দেখো বাপু তুমি তো নিজে ইচ্ছে করে কিছু করো না, ওই কর্ণ তোমাকে দিয়ে করিয়ে নেয়— ন ত্বং করোষি কামেন কর্ণঃ কারয়িতা তব। দুর্যোধনের গোষ্ঠীতে কর্ণের এই প্রযোজক কর্তার ভূমিকা, এটা খানিকটা সত্যও বটে। কর্ণ নিজে ভীষ্ম, দ্রোণ, কৃপাচার্য, অশ্বত্থামা— এইসব বড় মাপের মানুষদের থেকে আলাদা হয়ে গিয়েছিলেন এবং ধৃতরাষ্ট্র যখন সবার চাপে পড়ে দুর্যোধনের কাছে সন্ধির প্রস্তাব করলেন, তখন দুর্যোধন পরিষ্কার সেই একাকিত্বের দায়িত্ব নিয়েছেন। অর্থাৎ যুদ্ধ যদি লাগে এবং ভীষ্ম, দ্রোণ, কৃপ, কেউ যদি যুদ্ধ না-ও করেন, তবু তিনি যুদ্ধ করবেন, শুধু তাঁর সঙ্গী হবেন কর্ণ। তিনি বলেছেন— আমি কারও ওপর কোনও ভরসা রাখছি না, শুধু আমি আর কর্ণ— অহঞ্চ তাত কর্ণশ্চ— এ দু’জনে মিলেই আমরা যুদ্ধ করব। যুদ্ধটা যদি যজ্ঞের মতো চেহারা নেয়, তাহলে সেই রণযজ্ঞের পশুবলি হবেন যুধিষ্ঠির, আর সেই যজ্ঞের পুরোহিত হবেন কর্ণ আর দুর্যোধন— অহঞ্চতাত কর্ণশ্চ রণবজ্ঞং বিতত্য বৈ। যুধিষ্ঠিরং পশুং কৃত্বা দীক্ষিতৌ পুরুষর্ষভৌ।
রণযজ্ঞে পাণ্ডব-প্রতিনিধি যুধিষ্ঠিরকে বলি দেওয়ার জন্য দুর্যোধন কারও ওপর নির্ভর করেননি, প্রধানত কর্ণের ওপর ছাড়া। এই নির্ভরতার জন্য কর্ণের মত নিতে হয়নি দুর্যোধনকে, কর্ণের ওপর দুর্যোধনের দখলদারি এতটাই। কর্ণও অবশ্য তাঁর কথার মর্যাদা দিয়েছেন কিন্তু সেই সঙ্গে একটা বড় ঘটনাও ঘটে গেল। কুরুসভার বৃদ্ধেরা যে আস্তে আস্তে কর্ণের থেকে একেবারেই আলাদা হয়ে পড়ছিলেন তারই এক চূড়ান্ত রূপ দেখা গেল এই সময়। দুর্যোধনের নির্ভরতায় আপ্লুত হয়ে কর্ণ খেয়ালই করলেন না যে, ধৃতরাষ্ট্র সঞ্জয়ের কাছে পাণ্ডবদের সম্বন্ধে নানা কথা জানতে ব্যস্ত আছেন— বৈচিত্রবীর্যম্ তম্ অচিন্তয়িত্বা। এমনিতেই কর্ণ কথা বলতে উঠলেই কুরুসভায় দুর্যোধনের অনুগতদের মধ্যে ‘এনকোর’ ‘এনকোর’ ধ্বনি ওঠে। ঠিক তেমনিভাবেই— প্রহর্ষয়ন্ সংসদি কৌরবাণাম্— কর্ণ নিজের মনে দারুণ আস্থা নিয়ে বলতে আরম্ভ করলেন। কর্ণ বললেন— দুর্যোধন! পাণ্ডবদের ব্যাপারটা তুমি আমার ওপর ছেড়ে দাও, ওদের সঙ্গে আমি বুঝে নেব— পার্থান্ হনিষ্যামি মমৈষ ভারঃ।
কুরুসভায় এখন পাণ্ডব-কৌরবের ক্ষমতা-অক্ষমতা যাচাই চলছে দিন রাত। কে কাকে মারতে পারবে। কার শক্তি কত— এ সব তুলনা, প্রতিতুলনা চলছে। সেই অবস্থায় কর্ণ তাঁর স্বাভাবিক নিয়মে আবারও বলে ফেললেন— পাণ্ডবদের দণ্ড দেওয়ার ব্যাপারটা আমার ওপর ছেড়ে দাও। হ্যাঁ, আমি গুরু পরশুরামের কাছে মিথ্যা কথা বলে অস্ত্রবিদ্যা শিখেছিলাম বটে, গুরুও আমাকে অভিশাপ দিয়েছেন যে, আমার অন্তকালে সেইসব মারণাস্ত্র আমার স্মৃতিগোচর হবে না। কিন্তু তবু বলছি, সে সব অস্ত্রের শেষমেশ এখনও যা আমার মাথায় আছে, তাতেই ওই পাণ্ডবদের বারোটা বেজে যাবে— তস্মাৎ সমর্থোহস্মি মমৈষ ভারঃ। কর্ণ গুরুর কথাটা তুললেন এই জন্যে যে, বার বার পরশুরামের অভিশাপের কথাটা বলে তাঁকে একটু খাটো করে দেখার একটা প্রবৃত্তি ভীষ্ম-দ্রোণের মধ্যে দেখা যাচ্ছিল। অতএব ভীষ্ম-দ্রোণের মুখ ভোঁতা করে দিয়ে বললেন— আরে! পিতামহ ভীষ্ম, দ্রোণাচার্য— আপনারা এত কষ্ট করবেন কেন? আপনারা বুড়ো মানুষ। আপনারা মেজাজে বসে থাকুন ওই দুর্যোধনের পাশটিতে। পাণ্ডবদের ব্যাপারে আপনাদের কারও কোনও চিন্তা নেই, ওটা আমার ওপর ছেড়ে দিন— পার্থান্ হনিষ্যামি মমৈষ ভারঃ।
আর কত! আর কত সহ্য করতে পারেন ভীষ্ম! ভীষ্ম বললেন— তোমার সময় হয়ে এসেছে বাছা। যথেষ্ট বড় বড় কথা শুনেছি— কিং কত্থসে কালপরীতবুদ্ধে— আর নয়। ওই যে ইন্দ্রের দেওয়া ওই শক্তিটার ওপর অত ভরসা করছ তুমি, ভাবছ একবার ব্যবহার করেই অর্জুনকে সাবাড় করবে তুমি। আরে, যুদ্ধক্ষেত্রে যখন বাসুদেব কৃষ্ণের চক্র চলবে, তখন ইন্দ্রের শক্তি গুঁড়িয়ে যাবে— চক্ৰাহতাং দ্রক্ষ্যসি কেশবেন। ওই যে সাপের মুখওয়ালা বাণটা, যেটাকে তুমি প্রতিদিন মালা-টালা দিয়ে পুজো করো, তোমার সঙ্গে ওটারও আর চিহ্ন থাকবে না অর্জুনের বাণে। এটা মনে রেখ অর্জুনকে রক্ষা করছেন স্বয়ং বাসুদেব, তোমাদের মতো বিরাট যোদ্ধাকে ওপারে পাঠাতে যাঁর সময় লাগবে না একটুও— যঃ ত্বাদৃশানাঞ্চ বলীয়সাঞ্চ হন্তা রিপূণাং তুমুলে প্রগাঢ়ে।
কর্ণের রাগ হল সাংঘাতিক, অথচ প্রথমে স্বীকারও করে নিলেন কৃষ্ণের বলবত্তার কথাটা। বললেন— হ্যাঁ, স্বীকার করলাম কৃষ্ণ খুব বড় মানুষ কিন্তু তাই বলে আমিও যা বলেছি তাও এমন কিছু বাজে কথা নয়। শুনে রাখুন পিতামহ! এই আমি অস্ত্র ফেলে দিলাম, আপনি বেঁচে থাকতে এই সভাতেও আমি আসব না, এবং যে যুদ্ধে আপনি আছেন, সে যুদ্ধেও নয়। কিন্তু আমি কী করতে পারি আর পারি না, তা সবাই দেখবে আপনি গতায়ু হলে— ত্বয়ি প্রশান্তে তু মম প্রভাবং দ্রক্ষ্যন্তি সর্বে ভুবি ভূমিপালাঃ। এই বলে কর্ণ কুরুসভা ত্যাগ করে রাগে ফুঁসতে ফুঁসতে নিজের বাড়ি চলে গেলেন। দুর্যোধন ভীষ্মকে খানিকটা বকাবকি করলেন এবং পরিষ্কার তাঁকে জানালেন— পিতামহ! আপনি কিংবা দ্রোণের ওপর নির্ভর করে আমি পাণ্ডবদের সঙ্গে যুদ্ধ করতে যাচ্ছি না, পঞ্চপাণ্ডবদের ঠাণ্ডা করতে আমি, কর্ণ আর দুঃশাসনই যথেষ্ট— অহং বৈকৰ্ত্তনঃ কর্ণো ভ্রাতা দুঃশাসনশ্চ মে। এ কথাগুলি সবই কর্ণের কথা। কর্ণ চলে গেলে, কর্ণের কথা বলেই ভীষ্মকে অস্বস্তিতে ফেলে দিলেন স্বয়ং দুর্যোধন। দুর্যোধন কর্ণের পুরনো কথাটা ফিরিয়ে দিলেন। বললেন— অস্ত্রে, ক্ষমতায়, সৈন্যবলে আমরাও পাণ্ডবদের থেকে কম যাই না, তবু খালি আপনি পাণ্ডবদের জয় দেখতে পান সব জায়গায়, কেন? আমরা কি এতই ফেলনা— পিতামহ বিজানীষে পার্থেষু বিজয়ং কথম্। বললাম তো পাণ্ডবদের ঠাণ্ডা করতে, আমি, কর্ণ আর দুঃশাসনই যথেষ্ট, আপনাদেরও কাউকে প্রয়োজন নেই— পাণ্ডবান্ সমরে পঞ্চ হনিষ্যামি শিতৈঃ শরৈঃ।
এ হল কর্ণের সঙ্গে দুর্যোধনের পারস্পরিক সেই পিঠ-চুলকানি, যাতে করে, কুরুবৃদ্ধেরা সবাই একে একে প্রত্যেকেই আপন কক্ষে গিয়ে পৌঁছেছেন; আর কেউই দুর্যোধনের সঙ্গে মানসিকভাবে কাছাকাছি নেই। ভীষ্ম, দ্রোণ যতদূর সরেছেন দুর্যোধনের কাছ থেকে, দুর্যোধন তত কাছাকাছি হয়েছেন কর্ণের। দূত সঞ্জয় ধৃতরাষ্ট্রকে ‘রিপোর্ট’ দিয়েছেন যে, তিনি অর্জুন আর কৃষ্ণকে এক আসনে বসে থাকতে দেখে বড়ই ভয় পেয়েছেন— একাসনগতৌ দৃষ্টা ভয়ং মাং মহদাবিশৎ| সেই কালের দিনে দেবপ্রতিম এই দুই প্রবাদ পুরুষের ঘনিষ্ঠতা সঞ্জয়ের মনে যে প্রমাদের সঞ্চার করেছে, অনুরূপ ভয় পাণ্ডব পক্ষেরই হতে পারত— কর্ণ-দুর্যোধনের ঐকান্তিক ঘনিষ্ঠতায়, কারণ তাঁদেরও আমরা একাসনেই বসতে দেখেছি। কৃষ্ণ যখন শান্তির দূত হয়ে এলেন কৌরবদের সভায়, তখন কর্ণ-দুর্যোধনও একাসনেই বসে ছিলেন— কর্মদুর্যোধনাবুভৌ… একাসনে মহাত্মানৌ। কিন্তু তবুও যে তাঁরা কোনও ভয়ের সৃষ্টি করতে পারেননি, তার কারণ হিসেবে না হলেও মহাভারতের কবি তাঁদের একটা বিশেষণ দিয়ে আমাদের সব কিছু বুঝিয়ে দিয়েছেন। কবি লিখেছেন— কৃষ্ণের আসনের অত্যন্ত কাছাকাছি কর্ণ আর দুর্যোধন একাসনে বসেছিলেন, কিন্তু শান্তি-সন্ধির কথা শোনার মতো তাঁদের প্রকৃতি ছিল না, তাঁরা দু’জনেই রাগে গুম হয়ে বসেছিলেন— একাসনে মহাত্মানৌ নিষীদতুরমর্ষণৌ। মনের মধ্যে ক্রোধের মতো এত বড় একটা রিপু নিয়ে, পাত্রাপাত্র-বিবেকহীন স্বার্থপরায়ণ এক অহমিকা নিয়ে কখনও মহান ব্যক্তিত্বের দাবি করা যায় না। তাঁদের একাত্মক অহমিকা যেখানে কৌরবদের নিজের ঘরের মধ্যেই ভাঙন ধরিয়ে দিয়েছিল সেখানে পাণ্ডবের শিবিরে কৃষ্ণার্জুনের একাত্মতায় তাঁদের শত্রু পক্ষের যে শুধু ভয় উৎপাদিত হচ্ছিল তাই নয়, কৌরব পক্ষের অনেক মান্য পুরুষই তাঁদের হৃদয়-ভরা সম্মান নিবেদন করতে আরম্ভ করেছিলেন পাণ্ডব পক্ষের ওই দুই মহান পুরুষের উদ্দেশ্যে। ভীষ্ম-দ্রোণের মতো পুরুষেরও তাঁদের প্রতি এই সম্মান-বোধ ভয়ে তৈরি হয়নি, তৈরি হয়েছে নীতি-যুক্তির বৈধতায়, যে বৈধতা কর্ণ-দুর্যোধনের হৃদয়ে ছিল না। সমস্ত মতে নিরপেক্ষ গান্ধারীর যুক্তিতেও কর্ণ পরিচিত হয়েছেন অত্যন্ত ক্রোধী বলে— সূতপুত্রো দৃঢ়ক্রোধঃ। কর্ণ-দুর্যোধনের যৌথ আস্ফালন এমন পর্যায়ে পৌঁছেছিল যে, কৌরব পক্ষের স্থিতধী পুরুষেরা শেষ পর্যন্ত পাণ্ডব পক্ষেই যোগ দিয়ে বসেন কি না, এমন আশংকার কথাও উড়িয়ে দেওয়া যাচ্ছিল না। কৃষ্ণের দূতকর্ম যখন প্রায় ব্যর্থ হল, সেই সময় গান্ধারী তো পরিষ্কার দুর্যোধনকে বলেছিলেন— তোমার বন্ধু ওই সূতপুত্ৰ কৰ্ণ, কিংবা দুঃশাসন জীবনেও পাণ্ডবদের সঙ্গে পেরে উঠবে না। স্বয়ং কৃষ্ণও দুর্যোধনকে শাসিয়ে গেছেন তাঁর, দুঃশাসনের এবং কর্ণের অভদ্র ভাষা এবং ব্যবহারের জন্য, বিশেষত যে ভাষা কর্ণ ব্যবহার করেছিলেন পাশা খেলার আসরে কুলবধূ দ্রৌপদীর প্রতি। কৃষ্ণ স্পষ্টতই বলেছেন, সে ভাষা ছোটলোকের ভাষা— নৃশংসানাম্ অনার্যানাং পুরুষাণাঞ্চ ভাষণম্।
কিন্তু গান্ধারীর নিরপেক্ষ বাক্য, কৃষ্ণের শাসানি এবং ভীষ্ম-দ্রোণের মতো পুরুষদের বিরুদ্ধতাও দুর্যোধন-কর্ণকে টলাতে পারেনি। তাঁরা এক সময় শান্তির দূতকে বেঁধে রাখার কল্পনাও করেছিলেন— দুর্যোধনস্য কর্ণস্য…ইদমাসীদ্ বিচেষ্টিতম্। কৃষ্ণ বুঝেছিলেন, সব বুঝেছিলেন। বুঝেছিলেন যে দুর্যোধনের যত মেজাজ, তা বোধহয় সবটাই কর্ণের জন্য। একটা সময় এল, যখন পুরুষোত্তম কৃষ্ণ কুরুসভার সমস্ত মানুষগুলিকে আপন ব্যক্তিত্বে বিমূঢ় করে দিয়ে কর্ণকে তুলে নিলেন আপন রথে— আরোপ্য চ রথে কর্ণং প্রায়াৎ সাত্যকিনা সহ। কুরুসভার ছেলে-বুড়ো সবাই জল্পনা কল্পনা করতে লাগল— কী হল, কৃষ্ণ কর্ণকে হঠাৎ তুলে নিয়ে গেলেন কেন— ব্যাপারটা কী?
॥ ১০ ॥
দৌত্য সেরে ফিরে যাবার সময় কৃষ্ণ কুন্তীর সঙ্গে দেখা করেছিলেন। বীরমাতার মতো কুন্তী এতকাল ধরে যে অবিচার হয়ে আসছে তাঁর ছেলেদের ওপর, সে সব কথা স্মরণ করিয়ে দিয়েছিলেন। কুন্তী কৃষ্ণের মাধ্যমে পুত্রদের উত্তেজিত করার চেষ্টাও করেছেন। পাশা খেলার সময় কুরুসভায় পাঞ্চালীর ওপর যে ধর্ষণাত্মক ব্যবহার চলেছে তার প্রতিকার চেয়েছেন কুন্তী। কিন্তু মজা হল, এই সমস্ত অপমানগুলির কথা তিনি উল্লেখ করেছেন— কৌরব পক্ষের কারও নাম না করে। কারণ নাম করতে গেলেই সেখানে কর্ণের কথা আসবে। এ কী দ্বিধায় পড়েছেন কুন্তী! পুত্রবধূর ওপর যে অপমান হয়েছে তিনি তার প্রতিকার চান, অথচ এই মুহূর্তে তিনি দোষীদের নাম করতে পারছেন না; অন্যদিকে তিনি এ-ও বুঝতে পারছেন যে, যুদ্ধের সময় এগিয়ে আসছে, কৃষ্ণের শান্তির বাণী ব্যর্থ হয়ে গেছে। এখন কী হয়, কী হয়! কৃষ্ণ কুন্তীর কথা শুনে কী বুঝলেন কে জানে! তিনি হঠাৎ এসে কর্ণকে তুলে নিলেন নিজের রথে। নগরের বাইরে নির্জন প্রান্তে এসে রথ থামালেন। অনুগামী যদুবীরেরা দূরে তাঁর জন্য অপেক্ষা করতে লাগলেন, শুধু কৃষ্ণ কর্ণকে নিয়ে পৌঁছলেন নগরের বাইরে। কর্ণের সঙ্গে আরম্ভ হল গভীর আলোচনা এবং তাও অনেকক্ষণ ধরে— মন্ত্রয়ামাস চ তদা কর্ণেন সুচিরং সহ।
কৃষ্ণের বলাটা ছিল অদ্ভুত। নরমে, গরমে, স্তুতিবাদে, টোপ ফেলে, সবরকমভাবে কৃষ্ণ কর্ণকে দুর্যোধনের থেকে বিযুক্ত করতে চেয়েছেন। কিন্তু তার থেকেও বড় কথা, যে-কথাটা আজ পর্যন্ত তাঁকে কেউ বলেনি, সে-কথাটা কৃষ্ণ বললেন কী করে! কৃষ্ণ বললেন— কর্ণ! তুমি বিদ্বান এবং বিচক্ষণ মানুষ। সনাতন ধর্ম, বেদবাদ, ধর্মশাস্ত্র সবই তুমি জান এবং জান বলেই এখন যা বলছি, তা নিজের সঙ্গে মেলাতে তোমার অসুবিধে হবে না। কৃষ্ণ বললেন জান তো কর্ণ! শাস্ত্রকারেরা বলেছেন— পুরুষ যে মেয়েকে বিয়ে করে, সেই মেয়ের যদি অবিবাহিতা কুমারী অবস্থায় কোনও পুত্র থেকে থাকে, তা হলে বিবাহিত পুরুষটি সেই পুত্রেরও পিতা হয় অর্থাৎ একই স্ত্রীলোকের কুমারী এবং বিবাহিত অবস্থায় যতগুলি পুএই জন্মাক, সবগুলিরই পিতা হবেন পাণিগ্রহণকারী পুরুষটি। এই নিয়মে কর্ণ তুমি কিন্তু মহারাজ পাণ্ডুরই ছেলে— পাণ্ডোঃ পুত্রোহসি ধর্মতঃ— কারণ তুমি তোমার জননী কুন্তীর কুমারী কালের পুত্র।
কর্ণ একটুও চমকালেন না। সারা জীবন যাঁকে জন্মের লাঞ্ছনা ভোগ করতে হয়েছে, সারা জীবন যাঁকে সূতজাতির কলঙ্ক-পঙ্কে তিলক রচনা করে জীবনের পথে চলতে হয়েছে, তাঁকে আগেই সব জানতে হয়। গ্লানির মধ্যে যে সন্তানকে চলতে হয়, সে সন্তান নিজেই তার জন্ম রহস্য ভেদ করে। কর্ণও তাই সব জানতেন, সব জেনেও পাথর-প্রতিমার মতো স্থির হয়ে কেবলই সংসারের কূটবুদ্ধি যাচাই করতে লাগলেন। ভাবটা এই— আমি ছাড়া অন্যেও তা হলে কেউ জানে এ রহস্য, তবে এতকাল ধরে সূতপুত্রের গালাগালিটা কেমন ন্যাকামো। যাই হোক কৃষ্ণ বলতে থাকেন— নিয়ম অনুসারে কর্ণ তোমারই কিন্তু রাজা হওয়ার কথা— এহি রাজা ভবিষ্যসি। তা ছাড়া তোমার ‘ফ্যামিলি-প্রেস্টিজ’ কিছু কম নয়। তোমার পিতৃকুলে আছেন পাণ্ডবেরা, মাতৃকুলে আমি আমরা, বৃষ্ণিবংশের পুরুষেরা। তুমি ভাই আজকে আমার সঙ্গে চলো, তোমাকে তোমার পাঁচ ভাই সবার বড় দাদা বলে জানুক— অভিজানন্তু কৌন্তেয়ং পূর্বজাতং যুধিষ্ঠিরাৎ।
কর্ণ যদি ভাবেন এমনি উটকো গিয়ে পাণ্ডবদের ভাই ভাই করলে কেউ যদি ব্যঙ্গ-বক্রোক্তি করে, কৃষ্ণ তাই শত-শতাংশ কথা দিয়ে বললেন— আরে, সবাই তোমার পায়ে পড়ে যাবে, পাণ্ডবেরা পাঁচ ভাই তাদের ছেলেপুলেরা, এমনকী আমরাও তোমার পায়ে পড়ে থাকব— পাদৌ তব গ্রহীষ্যন্তি সর্বে চান্ধক-বৃষ্ণয়ঃ। উত্তেজনার আতিশয্যে কৃষ্ণ প্রস্তাব দিলেন— যে রাজারা আজকে পাণ্ডব পক্ষে যুদ্ধ করবার জন্য উপস্থিত হয়েছেন, তাঁরা বরঞ্চ তোমার অভিষেকের জোগাড় করুন, মাঙ্গলিক বিধান করুক রাজকন্যারা, আর দিনের ষষ্ঠভাগে যখন অন্ধকার ঘনিয়ে আসবে প্ৰেমনত নয়নের দীর্ঘচ্ছায়াময় পল্লবের মতো তখন তিন ভুবনের সেরা সুন্দরী দ্রৌপদী এসে দেখা করুক তোমার সঙ্গে— ষষ্ঠে ত্বাং চ তথা কালে দ্রৌপদী উপগমিষ্যাতি।
কৃষ্ণ জানেন— দ্রৌপদীর ওপর কর্ণের লোভ ছিল। পরবর্তীকালে দ্রৌপদীর ওপর যত আক্রোশ দেখা গেছে কর্ণের, সেও দ্রৌপদীকে না পাওয়ার কারণেই। তবু যদি কর্ণের মনে এমন ভাবনা আসে যে— এতকাল তাকে পেলুম না, আর এখন এই মাঝ বয়সে এসে, যখন প্রেম প্রায়ই দাম্পত্য অভ্যাসে রূপান্তরিত হয়, এখন সেই প্রথম যৌবনের স্বপ্ন দেখানো— এতে কি যন্ত্রণা কিছু কমে, যন্ত্রণা আরও বাড়ে। কৃষ্ণ তাই কথা পরিবর্তন করে বললেন— তা হলে কী বলো, ধৌম্য পুরোহিত অভিষেকের মন্ত্র পড়ুন, আমরাও সবাই অভিষেকের জোগাড় করি। তোমার যুবরাজ হবেন যুধিষ্ঠির, তোমার পাশে দাঁড়িয়ে চামর দোলাবেন তিনি। তোমার মাথায় রাজচ্ছত্র ধরে দাঁড়িয়ে থাকবেন মহাবলী ভীমসেন, তোমার সাদা ঘোড়ার রথ চালাবেন স্বয়ং অর্জুন, আর আমরা সবাই থাকব তোমার অনুগামী হয়ে। সবার শেষে কৃষ্ণ বললেন— তুমি রাজা হও, নিজের রাজ্যপাট সামলাও আর তৃপ্ত করো জননী কুন্তীর পুত্রস্নেহাতুর হৃদয়খানি— প্রশাধি রাজ্যং কৌন্তেয় কুন্তীঞ্চ প্রতিনন্দয়,— দূর হোক সমস্ত শত্রুতা, ভাই ভাই মিলে যাক।
খট করে কর্ণের কানে বাজল— ‘কৌন্তেয়’। এতকাল তো কেউ তাঁকে কুন্তীর ছেলে বলে ডাকেনি, সবাই বলেছে রাধেয়— রাধার ছেলে। সারা জীবন লাঞ্ছনা সয়ে আজকে যদি হঠাৎ কুন্তীর ওপর সোহাগে মা মা বলে ডেকে ওঠেন কর্ণ, তবে সে আদিখ্যেতা বুঝি তাঁর নিজেরই সইবে না। কর্ণ বললেন— আজকে তুমি ভালবেসে, আপন সখার মতো আমার ভাল চেয়ে যা কিছু বললে, সে সব আমি জানি— সর্বঞ্চৈব অভিজানামি। আমি জানি, আমি পাণ্ডুর ছেলে— পাণ্ডোঃ পুত্রোহস্মি ধর্মতঃ। আমি জানি আমার জননী কুন্তীর কুমারী কালের গর্ভে ভগবান ভাস্করের ঔরসে আমার জন্ম। আমি জানি, হ্যাঁ জানি যে, সূর্যদেবের কথামতই আমার জননী আমাকে বিসর্জন দিয়েছিলেন— আদিত্যবচনাচ্চৈব জাতং মাং সা ব্যসর্জয়ৎ। কিন্তু আমার মা কী ভেবে কোন মঙ্গলের জন্য আমাকে বিসর্জন দিলেন— যথা ন কুশলং তথা? কাজেই ধৰ্মত পাণ্ডুর ছেলে হওয়া সত্ত্বেও, মায়ের প্রথম ছেলে হওয়া সত্ত্বেও, আমি যদি মায়ের প্রথম সন্তানকামী হৃদয় থেকে তাঁরই ইচ্ছায় মুছে গিয়ে থাকি,— কুন্ত্যা ত্বহম্ অপাকীর্ণঃ— সেখানে আজ হঠাৎ তাঁকেই মা মা বলে সোহাগ দেখানো আদিখ্যেতা নয় কি?
কর্ণের এই অভিমান স্বাভাবিক। আগেই বলেছি কর্ণের জীবনে দুটি নারীর বিশেষ ভূমিকা আছে এবং সে ভূমিকা তাঁর জীবন জটিলতর করার। দ্রৌপদী কর্ণের যৌবনের স্বপ্ন ভেঙে দিয়েছেন, তাঁর ওপরে আক্রোশ দেখিয়ে। অন্যদিকে সেই দ্রৌপদীকে অপমান করে, কর্ণের আক্রোশ খানিকটা প্রশমিত হয়েছে নিশ্চয়। কিন্তু জননী কুন্তী, তাঁকে যে অপমানও করা যায় না আবার সওয়াও যায় না। কর্ণ বললেন— সূত অধিরথ আমাকে এনে জননী রাধার হাতে দিয়েছিলেন। আমাকে দেখামাত্র সূতজননীর-স্নেহস্তন্য আপনি ঝরে পড়েছিল— সদ্যঃ ক্ষীরমবাতরৎ। তিনিই শৈশব অবস্থায় আমার গু-মুত কেচে মানুষ করেছেন— সা মে মূত্রপূরীষঞ্চ প্রতিজাগ্রহ মাধব। সব বুঝে-সুঝে আজকে হঠাৎ আমি তাঁর ঋণ মুক্ত হয়ে চলে যাই কী করে? তা ছাড়া সেই যে সূত অধিরথ, তাঁকেই তো আমি পিতা বলে জানি। তিনি পিতার মতো জাতকর্ম, অন্নপ্রাশন সব করিয়েছেন, যৌবনে মেয়ে খুঁজে খুঁজে বিয়ে দিয়েছেন। সেই বিবাহিতা স্ত্রীদের গর্ভে আমার তো ছেলে-পিলেও আছে। আমার সেই পরিণীতা স্ত্রীদের আমি ভালবাসি, কৃষ্ণ— তাসু মে হৃদয়ং কৃষ্ণ সঞ্জাতং কামবন্ধনম্‌। কর্ণের ভাবটা এই যে, এতকালের বিয়ে-করা বউ যাঁরা, যাঁরা এতদিন যৌবনের ভোগ, সুখ, আনন্দ— সব দিয়েছেন, হঠাৎ তাঁদেরকে নীচে ঠেলে বড় ঘরের সুন্দরী বউ দ্রৌপদীকে যদি আজকে বড় আপনার বলে মনে করি, তা হলে আমিই তো আমি থাকি না। সারথির ঘরে আমি লালিত, সারথির ঘরে আমার বিয়ে, সারথির ঘরের নীতি-নিয়ম আমার মজ্জায় মজ্জায়। কাজেই আজ আর ফিরে যাবার পথ নেই।
কর্ণ-চরিত্রের পক্ষে এই সময়টা হল একদিকে ভীষণ সঙ্কটপূর্ণ, অন্যদিকে সঙ্কট মোচনের এক চূড়ান্ত বিন্দু। মহাভারতের কবি এতদিন তাঁকে জন্মের লাঞ্ছনায় ভুগিয়ে, দুর্যোধনের মতো দুঃসঙ্গে পুষ্ট করে, লোভ, হিংসা, ঈর্ষা আর অহমিকায় বর্ধিত করে, সমস্ত নীতি-পরায়ণ মানুষদের কাছ থেকে একেবারে একাকিত্বে এনে ফেলেছেন। মিথলজিষ্টদের ভাষায় একে ‘হেরোইক আইসোলেশন’ বলব কিনা জানি না, তবে ‘আইসোলেশন’ তো বটেই। এই ‘আইসোলেশন’-এর বড় প্রয়োজন ছিল কর্ণের চূড়ান্ত মনুষ্যত্ব প্রতিষ্ঠার জন্য। হিংসা-প্রতিহিংসার অন্তরে কর্ণ যে কতবড় মানুষ, সেটা বুঝি প্রতিতুলনায় প্রতিষ্ঠা করার জন্যই এতদিন কর্ণের গায়ে শত কালিমা লেপন করা হয়েছে। ঠিক এই অংশে এসে মহাভারতের কবি তাঁর কবি-হৃদয়ের সমস্ত সম্মান উজাড় করে দিয়েছেন কর্ণের জন্য। সত্যি কথা বলতে কি, কৃষ্ণের কথায় প্রণয় ছিল, সৌহার্দ্য ছিল, সান্ত্বনাও ছিল, কিন্তু সেই সঙ্গে ছিল কিছু প্যাঁচও। ইঙ্গিতজ্ঞ কর্ণ সে প্যাঁচ বুঝেছেন এবং সেইখানেই তাঁর মাহাত্ম্য। অনেক কথার মাঝে কৃষ্ণ বলেছিলেন— তোমায় আমরা সবাই মিলে রাজার আসনে বসাব, যুধিষ্ঠির হবেন তোমার যুবরাজ— যুবরাজস্তু তে রাজা ধর্মপুত্রো যুধিষ্ঠিরঃ। কর্ণ বললেন— আমার এই ছোট সংসারের মোহগণ্ডী পেরিয়ে আমার আর ফিরে যাবার উপায় নেই কৃষ্ণ। আমি চাই, তুমিও আমার এই জন্মের রহস্য এতকাল পরে আর ধর্মপুত্র যুধিষ্ঠিরের সামনে প্রকাশ কোরো না। তাঁকে যতটুকু জানি, তাতে সেই ধর্মভীরু মহাত্মা যদি জানতে পারেন যে, আমিই কুন্তীর বড় ছেলে, তা হলে কিছুতেই তিনি আর রাজা হবেন না। আর আমার দিক থেকে বিপদ হল, আমি রাজা হলে কখনও-ই যুধিষ্ঠিরকে যুবরাজ করতে পারব না, রাজা তো তিনি হবেনই না। আমি রাজা হলে এই সমৃদ্ধ সম্পূর্ণ রাজ্য আমাকে তুলে দিতে হবে দুর্যোধনের হাতে— স্ফীতং দুর্যোধনায় এব সম্প্রদদ্যামরিন্দম। তাই বলি, যুধিষ্ঠির রাজা আছেন, তিনিই রাজা থাকুন।
কুরুক্ষেত্রে যে যুদ্ধ ঘটতে যাচ্ছে কর্ণ তার ফল জানেন। কর্ণ জানেন যে, সে যুদ্ধে জয়ী হবে পাণ্ডব পক্ষই। জীবন মৃত্যুর সন্ধিলগ্নে দাঁড়িয়ে কর্ণ আজ কৃষ্ণের কাছে স্বীকার করেছেন— আমি এতকাল পাণ্ডবদের যে জঘন্য কটু কথা শুনিয়েছি, তা সবই দুর্যোধনকে তুষ্ট করার জন্য এবং সে জন্য আমার অনুতাপও আছে— প্রিয়ার্থং ধার্ত্তরাষ্ট্রস্য তেন তপ্যে হ্যকর্মণা। কর্ণ বললেন— যে যুদ্ধ হতে যাচ্ছে, সে যুদ্ধ হবেই। এ যুদ্ধে প্রাণ বিসর্জন দেওয়াটাই আমার আনন্দ। তুমি যাও, কৃষ্ণ! সমস্ত রহস্য যা তুমি জান, চেপে রাখো নিজের মধ্যে। নিয়ে এসো কুন্তীপুত্র অর্জুনকে, যার সঙ্গে যুদ্ধ হবে আমার— সমুপানয় কৌন্তেয়ং যুদ্ধায় মম কেশব।
কৃষ্ণ যেন এবার একটু শাসনের সুরে কথা বললেন। যুদ্ধের সময়ে পঞ্চপাণ্ডব যে তীক্ষ্ণ, তীক্ষ্ণতর হবেন এবং সে তীক্ষ্ণতা থেকে যে রক্ষা নেই কর্ণের, রক্ষা নেই কুরুকুলের কারও— সে কথাটাও বুঝিয়ে দিলেন বেশ করে। কর্ণ একটুও ভয় পেলেন না, উলটে রীতিমতো জ্যোতিষ-চর্চা করে বুঝিয়ে দিলেন— জয় হবে পাণ্ডবদেরই, কৌরবদের নয়। কর্ণ দুঃস্বপ্নে দেখেছেন একে একে কৌরবের সব সেনাপতি অর্জুনের গাণ্ডীবের আগুনে ভস্মীভূত হয়েছে। এই স্বপ্ন কর্ণ সত্য বলেই মনে করেন। তিনি একদিকে স্বীকার করেন যে, ভারত যুদ্ধের নিমিত্ত কারণ তিনি নিজে, দুঃশাসন এবং শকুনি এবং অন্য দিকে মরণের মুখে ঝাঁপ দিয়ে কৃষ্ণকে বলেন— অন্তকালে আবার দেখা হবে তোমার সঙ্গে স্বর্গভূমিতে— অথ বা সঙ্গমঃ কৃষ্ণ স্বর্গে নো ভবিতা ধ্রুবম্।
আচ্ছা, আমরা যদি এমন একটা কাল্পনিক ব্যবস্থা করি যে, কর্ণ কৃষ্ণের কথা শুনে, পঞ্চপাণ্ডবকে নিজের ভাই বলে মেনে পাণ্ডব শিবিরে রাজা হতে এসেছেন, তা হলে ব্যাপারটা কীরকম হত! হ্যাঁ, ধর্মরাজ যুধিষ্ঠির হয়তো সূক্ষ্ম ধর্মজ্ঞানে তক্ষুনি তাঁকে শাসিতার আসন ছেড়ে দিতেন, কিন্তু ধরুন ভীমের কথা। যে ভীমের খাওয়া নিয়ে, বুদ্ধি নিয়ে, চলা-বলা, সব নিয়ে এতকাল দুঃশাসন-দুর্যোধনের সঙ্গে গলা মিলিয়ে হেসেছেন, সে নাকি তাঁর আপন ভাই, তাঁকে তিনি মুখ দেখাবেন কী করে? যে অর্জুনের সঙ্গে চিরকাল প্রতিদ্বন্দ্বিতা করে এসেছেন, যে তাঁর বিবাহের প্রথম গ্রাসটি কেড়ে নিয়েছে, যাঁর বিবাহিতা পত্নীকে তিনি সবার মধ্যে উলঙ্গ করার আদেশ দিয়েছেন, সে নাকি তাঁর আপন ভাই, তাঁকে তিনি মুখ দেখাবেন কী করে? সবার ওপরে দ্রৌপদী, প্রথম প্রেমেই যে তাঁকে বিবাহ করতে প্রত্যাখ্যান করেছে, যে প্রত্যাখ্যানের আক্রোশে প্রথম সুযোগেই তিনি যাঁকে ‘বেশ্যা’ বলে চিহ্নিত করেছেন, যাঁর সঙ্গে কুৎসিত অঙ্গভঙ্গি করে ব্যবহারও করেছেন বেশ্যার মতো, সে নাকি তাঁর স্ত্রী, তাঁকে তিনি মুখ দেখাবেন কী করে? তাই আমরা বলি কি— দুর্যোধনের প্রতি নিষ্ঠাবশত বন্ধুকৃত্য করবার জন্য তো বটেই, এমনিতেও পাণ্ডব শিবিরে দাদা বলে উপস্থিত হওয়ার মতো মানসিক প্রস্তুতি কর্ণের ছিল না, কিংবা সেটা বাস্তবসম্মতও ছিল না। বেঁচে থেকে এই রকম বিপ্রতীপ বাস্তবতার সম্মুখীন হওয়ার চেয়ে, মরণও তাঁর কাছে শ্রেয় ছিল, তাই কর্ণ মরতেও চেয়েছেন, দুর্যোধনের পক্ষে থেকে বিরোধিতার প্রদর্শনী করে মরতে চেয়েছেন।
ওদিকে আরেক বিপদ হল। কুরুসভা থেকে কৃষ্ণ চলে যাবার পর পরই মহামতি বিদুর এসে উপস্থিত হলেন কুন্তীর ঘরে। তিনি এসেই আপন মনে গজরাতে লাগলেন— আর কি, যুদ্ধ লেগে গেল বলে। এই দুর্যোধন কারও কথা শোনে না, ধৃতরাষ্ট্রের আস্কারায় একেবারে মাথায় উঠে গেছে। তার মধ্যে জয়দ্ৰথ, কর্ণ, দুঃশাসন, শকুনি— এরা সবাই কুবুদ্ধি দিয়ে উসকে দিচ্ছে দুর্যোধনকে। ব্যস, বিদুরের সমালোচনায় অনেকগুলো নাম শোনা গেল বটে, তবে কুন্তীর কর্ণশূল উৎপাদন করার জন্য একটা নামই ছিল যথেষ্ট— কর্ণ। তাঁর নিঃশ্বাস দৃঢ়তর হল, দুঃখ গভীরতর। পাঁচটি অভব্য ছেলের মধ্যে নিজের ছেলের অভব্যতাই যেমন জননীর বুকে বাজে, ঠিক সেই ভাবেই কুন্তী মনে মনে বলতে লাগলেন— দুর্যোধনের সঙ্গে থেকে থেকে ছেলেটা আমার বয়ে গেল। যুদ্ধ লাগলে কী অনর্থই না ঘটবে। ভীষ্ম, দ্রোণ, কর্ণ— এঁরা সবাই দুর্যোধনের পক্ষ হয়ে লড়বেন বটে কিন্তু আচার্য দ্রোণও তাঁর পরম প্রিয় শিষ্যদের গায়ে হাত তুলবেন না, ভীষ্মও এড়াতে পারবেন না পাণ্ডুর ঘরের নাতিদের ওপর তাঁর স্নেহ। কিন্তু মুশকিল করেছে ওই কর্ণ। দুর্যোধনের সঙ্গে পড়ে তারই মোহে সে নিজের ভাই পাণ্ডবদের সঙ্গে ঝগড়া করে যাচ্ছে। ছেলের ক্ষমতাও আছে যথেষ্ট কিন্তু সেই ক্ষমতার জোরে সে অনর্থে মন দিয়েছে। তা এতদিন যা করেছে, করেছে, কিন্তু সে যে পাণ্ডবদেরই চরম সর্বনাশে মন দিয়েছে, এতেই আমার মন পুড়ে যাচ্ছে।
॥ ১১ ॥
কুন্তী ঠিক করে ফেললেন। এতদিন যা বলেননি, এবার তা বলতে হবে। কুন্তী ভাবলেন— আমি সব গুছিয়ে বলব। ভগবান ভাস্করের কথা, দুর্বাসার মন্ত্র-কথা, কর্ণের জন্ম, তাকে বিসর্জন— সব গুছিয়ে বলব। সে আমার কুমারী গর্ভের ছেলে, হাজার হোক আমি তো তাকে পেটে ধরেছি। সে আমার মুখ চেয়ে, ভাইদের হিতের দিকে তাকিয়ে নিশ্চয় আমার কথা শুনবে— কস্মান্ন কুর্যাদ্ বচনং পশ্যন্ ভ্রাতৃহিতং তথা। মনে মনে সব ঠিক করে কুন্তী যখন কর্ণের কাছে পৌঁছলেন, তখন অপরাহ্ন হয়ে এসেছে প্রায়। কর্ণ তখনও বেদ মন্ত্রে স্তুতি করে যাচ্ছেন সূর্যদেবকে। সূর্যের তাপ আজ বড় প্রখর। জননী কুন্তীকে প্রখর মধ্যাহ্নসূর্য মাথায় বয়ে আসতে হয়েছে। শুষ্ক পদ্মমালার মতো মুখ-চোখ শুকিয়ে গিয়েছিল তাঁর। ভাগীরথীর তীরে পুবমুখী কর্ণের সূর্যবন্দনা দেখে কুন্তী অপেক্ষা করতে লাগলেন। শ্বেতশুভ্র আঁচলখানি দিয়ে সূর্যের কিরণ থেকে কেবলই তিনি আড়াল করে রাখছিলেন নিজেকে— অতিষ্ঠদ..উত্তরবাসসি। হয়তো কন্যাবস্থার এই নায়ককে অতি তাপযুক্ত দেখলে এখনও কুন্তীর বড় লজ্জা করে। সূর্য কিরণের স্পর্শ অন্য কোনও গভীর অনুভূতি বয়ে নিয়ে আসে বুঝি। তাই হয়তো উত্তরীয়ের আড়াল খোঁজা। মধ্যাহ্ন কেটে গিয়ে যেই সূর্য পুবমুখী বসা কর্ণের পিঠের ওপর পড়ল, ওমনি বুঝি অপরাহ্নের ঘণ্টা বেজে কর্ণের সূর্য-পূজা শেষ হল— আপৃষ্ঠতাপাদ্ জপ্‌ত্বা সঃ। তিনি পশ্চিম দিকে ঘুরে বসতেই দেখেন— কুন্তী। বিস্ময়ে, আনন্দে, অভিভূত কর্ণ অভিবাদন জানালেন কুন্তীকে। কর্ণ এই চেয়েছিলেন। তিনি মায়ের পরিচয় জানা সত্ত্বেও আপনা আপনি গিয়ে সোহাগী হবেন না, মাকেই একদিন আসতে হবে তাঁর কাছে। মা এসেছেন। কর্ণ বললেন— আমি রাধা মায়ের ছেলে, অধিরথের ছেলে, কর্ণ। আমার প্রণাম গ্রহণ করুন ভদ্রে-রাধেয়োহহম্ আধিরথিঃ কর্ণস্ত্বাম্ অভিবাদয়ে। বলুন আপনার জন্য আমি কী করতে পারি— ব্রুহি কিং করবাণি তে।
একেবারে ‘অফিসিয়াল’ কথা, এতটাই ‘অফিসিয়াল’ যে কুন্তী আর কোনও ভণিতা করার সময় পেলেন না। একেবারে প্রথম আক্ষেপেই তাঁকে বলতে হল— না, বাবা, না। তুমি রাধার ছেলে নও, কুন্তীর ছেলে— আমার ছেলে। অধিরথ তোমার বাবা নন, তুমি মোটেই সারথি ঘরের ছেলে সূতপুত্র নও। তুই আমার কোল-ছেঁচা ধন, আমার প্রথম ছেলে। আমার বিয়ে হয়নি, তখন তুই জন্মেছিলি। তাও এখানে নয়, সেই কুন্তিভোজ রাজার ঘরে। এই যে সূর্যদেব, সব কিছু প্রকাশ করাই যাঁর কাজ, তিনিই তুই হয়ে আমার পেটে এসেছিলি। সহজাত কবচ-কুণ্ডল ধারণ করে তুই আমার বাবার ঘরে থাকতেই জন্মেছিলি আমার কোলে। আর আজ নিজের ভাইদেরই তুই চিনিস না। ভাইদের ছেড়ে যে মোহে তুই দুর্যোধনের সেবা করছিস, সে ঠিক হচ্ছে না বাছা। বাপ-মাকে সন্তুষ্ট করা ছেলের কাজ। তুই বাবা ফিরে আয় পাণ্ডবের ঘরে। যে বিপুল সম্পত্তি একদিন অর্জুন দিগ্‌বিজয়ে জিতে এনেছিল, সে সম্পত্তি এখন ছলনার গ্রাসে দুর্যোধনের ঘরে। তুই সম্পত্তি ফিরিয়ে এনে ভাইদের সঙ্গে ভোগ কর। পৃথিবী আজ দেখুক, দুই বিরোধী গোষ্ঠীর শ্রেষ্ঠ দুই বীর কর্ণ আর অর্জুন আজ এক জায়গায়। ঠিক যেমনটি যাদবদের ঘরে বলরাম আর কৃষ্ণ, তেমনি আমাদের ঘরে কর্ণ আর অর্জুন— কণার্জুনৌ বৈ ভবেতাং যথা রামজনার্দনৌ। তুই আমার সবার বড় ছেলে, সমস্ত গুণে গুণী। এতকাল যে সূতপুত্র বলে তোকে ধিক্কার করেছে লোকে, দূরে যাক সেই শব্দ— তুই পার্থ। পৃথার ছেলে— সূতপুত্রেতি মা শব্দঃ পার্থত্ত্বমসি বীর্যবান্।
সহৃদয় পাঠক! আমাদের কর্ণ চরিত্র বিশ্লেষণের এই অংশে কবিগুরুর কর্ণ-কুন্তী সংবাদ স্মরণ করিয়ে দিলেই যথেষ্ট ছিল। কিন্তু মনে রাখা দরকার, মহাভারতের কমলকলি থেকে এক মহাকবির হৃদয়ের মধু সঞ্চিত করে যে মধুকর বাংলা কবিতায় তা ছড়িয়ে দিয়েছেন, তার মধ্যে সহজ, সরল কর্ণ গেছেন হারিয়ে। রবীন্দ্রনাথ যেমন মহাভারতের কর্ণ-কুন্তী সংবাদ থেকে তাঁর কাব্যতথ্য সঞ্চয় করেছেন, তেমনি কৃষ্ণ-কর্ণ সংবাদের অনেক জিনিসও এসে গেছে বাংলায় কর্ণ-কুন্তী সংবাদের মধ্যে। তার ওপর আছে কবির আপন মনের মাধুরী। মহাভারতের কর্ণ কুটিল ব্যঞ্জনায়, গূঢ় ভাবের অভিব্যক্তিতে কুন্তীকে জর্জরিত করেননি, বরঞ্চ তাঁর মর্মে আঘাত করেছেন একেবারে সোজাসুজি। এমনকী কুন্তী আপন সচেতন বক্তব্য বুঝিয়ে বলার পর ভগবান ভাস্কর সেই আকাশ থেকেই কুন্তীকে সমর্থন জানিয়ে কর্ণকে মায়ের কথা শুনতে বলেছিলেন, কিন্তু কর্ণের অবস্থা তাতে কিছু পালটায়নি। পিতার দ্বিতীয়া বিবাহিতা পত্নীকে মাতৃহীন বয়স্ক যুবক যেমন অদ্ভুত চোখে দেখে, যেমন চাঁচাছোলা কথা বলে, ঠিক তেমনিভাবে কর্ণ উত্তর দিলেন কুন্তীকে।
কর্ণ বললেন— আমি আপনার কথায় একটুও পাত্তা দিই না— ন চৈতৎ শ্ৰদ্দধে বাক্যম্। আপনার কথামত কাজ করলে ধর্ম তো দূরের কথা, অধর্ম হবে আমার। আপনি যে অন্যায় পাপ আমার জন্মলগ্নেই আমার ওপর করেছিলেন, তার জন্যেই আজকে আমি নিজেকে ক্ষত্রিয় বলে পরিচয় দিতে পারি না। আপনি সেদিন আমাকে বিসর্জন দিয়ে, সমস্ত দুর্নামের ভাগী করেছেন আমাকে— অপাকীর্ণোহস্মি যন্মাতস্তদ্ যশঃ কীর্তিনাশনম্। আমি ক্ষত্রিয় হয়ে জন্মেছিলাম, কিন্তু আপনার জন্যেই আমি কোনও ক্ষত্রিয়ের সংস্কার লাভ করতে পারিনি, আপনি ছাড়া অতি বড় কোনও শত্রুও আমার এত বড় ক্ষতি করত না— ত্বৎকৃতে কিন্নু পাপীয়ঃ শত্ৰুঃ কুর্যান্ মমাহিতম্। যে সময়ে আমার ক্ষত্রিয়োচিত জাতকর্মাদি সংস্কার করা উচিত ছিল, সে সময় আপনি কিচ্ছুটি করেননি, এখন আপনি আপনার নিজের কাজের জন্য আমাকে অনুরোধ করছেন। কই, আগে তো আপনি মায়ের মতো কোনও স্নেহ-ব্যবহার করেননি, আর আজকে নিজের কাজ গুছোনর জন্য খুব ভালভালাই করে ‘ছেলে ছেলে’ বলে ডাকছেন— সা মাং সম্বোধয়সি অদ্য কেবলাত্মহিতৈষিণী।
কুন্তী ভাবতেও পারেননি, এতটা ফিরে পাবেন। তিনি ভেবেছিলেন— কর্ণকে বুঝিয়ে সুঝিয়ে বলে, পুত্রের কর্তব্য স্মরণ করালেই সে তাঁর শূন্য বুকে ফিরে আসবে। কিন্তু জন্ম-না-জানা পুত্রের দুঃখটা যে কী, তা তাঁর পক্ষে বোঝা সম্ভব ছিল না। বস্তুত কর্ণের কথা এখনও শেষ হয়নি। তিনি বললেন— অর্জুন আর কৃষ্ণ এক জায়গায় হলে কে না ভয় পায়? কিন্তু আজকে যদি আমি অর্জুন-কৃষ্ণের গুষ্টিতে যোগ দিই, তা হলে লোকে আমাকেও ভিতু ভাববে। তা ছাড়া বাপের জন্মে যার ভাই-বেরাদর বলে কিছু ছিল না, হঠাৎ যুদ্ধের সময় তার পাঁচ পাঁচটা পাণ্ডব ভাই ভুঁইফোড়ের মতো উদয় হল, আর আমিও ‘ভাই ভাই’ করে হামলে পড়লাম— এ-কথা শুনে ক্ষত্রিয়-সুধীজনেরা বলবেটা কী— অভ্রাতা বিদিতঃ পূর্বং যুদ্ধকালে প্রকাশিতঃ। পাণ্ডবান্ যদি গচ্ছামি কিং মাং ক্ষত্রং বদিষ্যতি।
কর্ণের আর একটা পয়েন্ট আছে, সেটা হল বাস্তবতার কথা। তাঁর কথা হল পাণ্ডবপক্ষে গেলে তাঁর বাড়-বাড়ন্তটা নতুন করে কী হবে? একথা তিনি কৃষ্ণকেও বলেছেন, কুন্তীকেও বললেন। তিনি কৃষ্ণকে বলেছিলেন— ধৃতরাষ্ট্রের কুলে দুর্যোধনের ছত্র-ছায়ায় থেকে এই তেরোটা বছর আমি রাজার মতো নিষ্কণ্টক রাজ্যভোগের সুখই পেয়েছি— ময়া এয়োদশ সমা ভুক্তং রাজ্যম্ অকণ্টকম্‌,— সেই দুর্যোধন যখন এই যুদ্ধে আমার ওপরেই ভরসা করছে, তখন তাঁকে আমি বঞ্চনা করতে পারি না— অনৃতং নোৎসহে কর্ত্তুম্। আজকে কর্ণ কুন্তীকে একই কথা বললেন— ধৃতরাষ্ট্রের ছেলেরা আমাকে যথেষ্ট সম্মান দিয়েছে, যে সম্মান কেউ দেয়নি সেই সম্মান দিয়েছে, আমার কোনও ইচ্ছেই তারা না পুরিয়ে রাখেনি— সর্বকামৈঃ সংবিভক্তঃ পূজিতশ্চ যথাসুখম্। সেই ধৃতরাষ্ট্রের ছেলেরা, যারা এখন আমার ওপর ভরসা করে যুদ্ধে নেমেছে, তাদের আমি ফেরাব কী করে? এ হয় না, হতে পারে না। বরঞ্চ সময় এসেছে, যতটা তারা করেছে, তার কিছুটা ফিরিয়ে দেবার।
ইঙ্গিতটা কুন্তীর দিকেই। তুমি কিছু করনি, তোমাকে ফিরিয়ে দেবারও কিছু নেই। বস্তুত পিতা-মাতা যে বাল্যকালে অসহায় শিশুর মূত্র-পুরীষ ঘেঁটে পুত্রকে মানুষ করেন, সেই সময়েই নিজের কাছে তাঁরা পুত্রের ঋণ তৈরি করে দেন। পুত্র বড় হয়ে পিতামাতার কাছে তাঁর জন্ম-ঋণ শোধ করতে না পারলেও, কিছুটা শোধ করতে পারে— তাঁদের সেবা করে, তাঁদের ইচ্ছাপূরণ করে। কিন্তু এক্ষেত্রে কুন্তী সে দাবি তো করতে পারেনই না এবং সেই সব বড় বড় কথা বলার তাঁর এক্তিয়ারই নেই, যা অন্য সাধারণ মা-বাবাও বলতে পারে। বিশেষত তিনি যে বলেছিলেন, পিতা-মাতার কথা পুত্রের শোনা উচিত— সে কথার যথার্থতা নস্যাৎ হয়ে যায় কর্ণের যুক্তিতে। কর্ণ বললেন— যুদ্ধ আমাকে করতেই হবে। আপনার কথাগুলি খুব যথার্থ, খুব মিষ্টি বাণীর মতো শোনাচ্ছে বটে, কিন্তু আপনি যা বলছেন তা আমি কিছুতেই করব না— ন করোম্যদ্য তে বচঃ।
কর্ণের জেদ চেপে গেল। কৃষ্ণও তাঁকে একই কথা বলেছিলেন, কিন্তু তাঁর বলার ভঙ্গির জন্যই হোক কিংবা তিনি অন্য লোক বলেই হোক, কর্ণ তাঁর সঙ্গে অতি মধুর ব্যবহার করেছিলেন। আলোচনা চলেছিল সৌহার্দ্যের সূত্র ধরে। কিন্তু এতদিন পরে নিজের মাকে সামনে পেয়েও তাঁকে তিনি ভালবাসতে পারলেন না। উলটে ফেটে পড়লেন ক্রোধে। ক্রোধের কারণও বুঝি ছিল। সত্যি কথা বলতে কি, কুন্তী যে এখনও কর্ণের কাছে উপস্থিত হয়েছেন, সেও যে বড় জননীর মমতা-রসে, তা নয়। এখানেও তাঁর স্বার্থবুদ্ধি কিছু ছিল। তা ছাড়া একেবারে জন্মলগ্নেই যে ছেলেকে বিসর্জন দিয়েছেন, তার প্রতি মমত্বও তাঁর সেইভাবে জন্মায়নি, যা দিন-প্রতিদিনের অভ্যাসে, ব্যবহারে জন্মায়। এখানে তাঁর শুধু এই স্বার্থবোধ কাজ করছে যে, কৌরবপক্ষের সাধারণ অন্য কারও পক্ষে ভীম-অর্জুনদের মারাই সম্ভব নয়। ভীষ্ম এবং দ্রোণ, পুত্র কিংবা শিষ্য-স্নেহের কারণে খানিকটা হাত গুটিয়ে থাকবেন। যদিও তাঁদের হত্যা করার ক্ষমতা ছিল। কিন্তু কর্ণের তো সে সব বালাই নেই, সে সুযোগ পেলেই অর্জুন কিংবা ভীমকে হত্যা করবে, বিশেষত অর্জুনের সঙ্গে তাঁর চিরকালের টক্কর। এই অবস্থায় আপন পাঁচ পুত্রকে খানিকটা বিপন্মুক্ত করতেই কর্ণের কাছে কুন্তীর আসা। এই স্বার্থবুদ্ধি অতি কূটস্থ হলেও কুন্তীর অন্তরে তা ছিল এবং কর্ণ বুঝি তা বুঝতে পেরেছিলেন। কর্ণ হাজার হলেও বীর, হাজার হলেও দাতা, অতএব এতকাল পরে ফিরে-পাওয়া মাকে তিনি খালি হাতে ফিরে যেতে দেননি। বললেন— তোমার এই চেষ্টা সম্পূর্ণ ব্যর্থ হবে না। আমি কথা দিচ্ছি, অর্জুন ছাড়া যুধিষ্ঠির, ভীম, নকুল, সহদেব— এদের কাউকেই আমি মারব না, অসহ্য হলেও না। কিন্তু অর্জুনকে হয় আমি মারব, নইলে তার মতো বীরের হাতে মৃত্যুবরণ করে যশের ভাগী হব। তবে হ্যাঁ তোমার পাঁচ ছেলে, পাঁচটাই থাকল— হয় অর্জুন থাকবে না, আমি থাকব। নয়তো আমি থাকব না, অর্জুন থাকবে— নিরর্জুনা সকর্ণা বা সার্জুনা বা হতে ময়ি।
এই এতক্ষণে বোধহয় কুন্তীর স্বার্থবুদ্ধি কিছুটা লুপ্ত হল। আপন পুত্রের পরুষ-পৌরুষ বাক্যে এবার হয়তো তিনি খানিকটা বুঝলেন যে, শুধু বাক্য দিয়ে জননীত্ব প্রতিষ্ঠা করা যায় না। সারা জীবন লাঞ্ছিত পুত্রের অভিমান বুঝে এবারে তাঁর বুক ভেঙে কান্না এল। ভাবী যুদ্ধফল প্রত্যক্ষ করে তিনি দুঃখে কাঁপতে থাকলেন— কুন্তী দুঃখাৎ প্রবেপতী। মনে মনে পুত্রস্থানে অর্জুন-কর্ণের ব্যক্তি পরিবর্তন করে কর্ণকে বুকে জড়িয়ে ধরলেন— সবই আমার কপাল— দৈবন্তু বলবত্তরম্। চার ভাইয়ের জীবন সম্বন্ধে অভয় পেলাম তোর কাছে, এখন তোদের দু’জনের মধ্যে কে থাকে, কে জানে। তোর ভাল হোক বাবা, তোর মঙ্গল হোক। মাতা-পুত্রের একবার মাত্র আলিঙ্গনের পর দু’জনে দু’জনের পথ ধরলেন। যুদ্ধের ভেরী বেজে উঠল।
কর্ণ-কুন্তী সমাগম সংবাদ কেউ জানল না। যুদ্ধের সাজ-সাজ রবে পাণ্ডব-কৌরব সকলেই ব্যস্ত। এরই মধ্যে পিতামহ ভীষ্ম সেনাপতির পদে বৃত হলেন। কিন্তু সেনাপতি হলে হবে কী, কুরুপক্ষে ভীষ্ম আর কর্ণের পুরনো ঝগড়াটা মোটেই মেটেনি। ভীষ্ম কিছুতেই কর্ণের সঙ্গে এক রণক্ষেত্রে যুদ্ধ করতে রাজি ছিলেন না। তাঁর স্পষ্ট মত ছিল— হয় কর্ণ আগে যুদ্ধ করুন, নয়তো আমি— কর্ণো বা যুধ্যতাং পূর্বমহং বা পৃথিবীপতে। এরই মধ্যে একদিন কুরুকুলের রাজবাড়িতে বসে সমস্ত যোদ্ধারা কৌরবকুলের প্রধান যোদ্ধাদের বলাবল নির্ধারণ করছিলেন। সেনাপতি হিসেবে এ ক্ষেত্রে ভীষ্মকেই প্রশ্ন করে মতামত জানতে চাওয়া হয়েছিল। ভীষ্ম হিসেব-নিকেশ ভালই করেছিলেন। প্রতিপক্ষের সৈন্য কে কত ক্ষয় করতে পারে, এই নিয়মে কৌরবপক্ষের প্রধান পুরুষদের কাউকে ‘রথ’, কাউকে ‘অতিরথ’, কাউকে বা ‘মহারথ’ বলে চিহ্নিত করেছিলেন ভীষ্ম। ক্ৰম অনুসারে ভীষ্ম দুর্যোধনের দুটি নাম-না-জানা ভাইকেও ‘রথ’ আখ্যা দিয়েছেন। কিন্তু কর্ণের কথা উঠতেই ভীষ্ম দুর্যোধনকে বললেন,— বললেন এইজন্যে যে, এখন তাঁর মওকা, তিনি সেনাপতি,— ভীষ্ম বললেন— তবে, তোমার যে পরাণের বন্ধু কর্ণ— সখা তে দয়িতো নিত্যং, সে কিন্তু ‘রথ’ও নয়, ‘অতিরথ’ও নয়। সে তোমাকে পাণ্ডবদের বিরুদ্ধে যুদ্ধের জন্য সব সময় উসকে দিচ্ছে বটে, কিন্তু আসলে ও মানুষটা বাক্যি দেয় বেশি এবং তার স্বভাবও অত্যন্ত নীচ। এই বৈকৰ্ত্তন কর্ণ তোমাকে চালনা করে। তোমার বুদ্ধিদাতা মন্ত্রীও সে বটে। কিন্তু মনে রেখো সে ‘রথ’ও নয়, ‘অতিরথ’ও নয়— এষ নৈব রথঃ কর্ণো ন চাপ্যতিরথো রণে।
বৈকৰ্ত্তন কর্ণ। কথাটার মধ্যে ইঙ্গিত আছে। সহজাত কবচ আর কুণ্ডল নিজের গা থেকে কেটে দিয়েছিলেন বলেই, কর্ত্তন করে দিয়েছিলেন বলেই তাঁর বিশেষণ বৈকৰ্ত্তন। কিন্তু ভীষ্ম যেটা ইঙ্গিত করালেন, সেটা তাঁর নিজের ভাষায়— কবচ আর কুণ্ডল হারানোর ফলে কর্ণের অর্ধেক শক্তি গেছে কমে। তার ওপরে আছে পরশুরামের অভিশাপ, হোম-ধেনু-হারানো সেই ব্রাহ্মণের অভিশাপ— সময়কালে কোনও দিব্যাস্ত্র তাঁর স্মৃতিতে আসবে না— এ অবস্থায় সেই মূর্খ, পরনিন্দুক কর্ণের কী বাকি থাকল? তবু যদি ‘রথ’, ‘অতিরথ’ বলে মার্কা মারতে চাও তার গায়ে, তবে কর্ণ শুধু ‘অর্ধরথ’ ছাড়া আর কিছুই নয়। মহামতি দ্রোণ কর্ণের কাছে অপমানিত হয়েছিলেন পূর্বে। তিনি ভীষ্মের কথা সম্পূর্ণ সমর্থন করে উদাহরণ দিয়ে বললেন— যা বলেছেন ভীষ্ম। প্রত্যেক যুদ্ধেই এর হুঙ্কার শোনা যাবে— ও-ই নাকি সবাইকে শেষ করে দেবে, কিন্তু প্রত্যেকটা বড় যুদ্ধ থেকে ও সরে পড়েছে— রণে রণেহভিমানী চ বিমুখশ্চ্যাপি দৃশ্যতে। কাজেই ভীষ্ম যে বলেছেন— ‘অর্ধরথ’— ঠিকই বলেছেন তিনি। ভীষ্ম-দ্রোণের কথা থেকে বোঝা যায় যে, যুদ্ধের মুখে সেনাপ্রধানদের অন্তঃকলহ কোথায় এসে দাঁড়িয়েছে এবং এর জন্য দায়ী কর্ণ নিজে। রাগের চোটে চোখদুটি বড় করে কর্ণ ভীষ্মকে বলতে লাগলেন যেন ঘোড়ার ওপর চাবুক কষাচ্ছেন— তুদন্ বাগ্‌ভিঃ প্রতোদবৎ। কর্ণ বললেন— যথেষ্ট হয়েছে পিতামহ, যথেষ্ট। আমি নিজের মনে আছি, আপনি যখন তখন, আমাকে যে এইভাবে পদে পদে অপমান করছেন, এটা সম্পূর্ণ ইচ্ছাকৃত এবং আমার ওপর রাগে— সদা দ্বেষাদ্ এবমেব পদে পদে। শুধু দুর্যোধনের মুখ চেয়ে আমি এতকাল সব ক্ষমা করেছি কিন্তু আর নয়। আরে! আপনি আমাকে কাপুরুষ, খারাপ লোক, কত কিছুই না বলছেন, কিন্তু আমি বলছি— আপনি কোন মহারথ? আপনিই ‘অর্ধরথ’— ভবান্ অর্ধরথো মহ্যম্— অন্তত আমার কাছে তাই। সবাই বলে গঙ্গাপুত্র ভীষ্ম মিথ্যা কথা বলেন না, কিন্তু আমার মতে আপনার প্রতিটি ব্যবহার মিথ্যাচার, কেননা চিরটা কাল আপনি কুরুকুলের বিরোধিতা করে গেলেন, কিন্তু রাজা ধৃতরাষ্ট্র বুঝলেন না। নইলে, এই যুদ্ধের সময় কি কেউ কারও হীনতা প্রমাণ করে, কিংবা কেউ কি এমনভাবে মনোবল ভেঙে দেওয়ার চেষ্টা করে? আরে, বয়েসের ভার আর পাকা চুল দেখে— ন হায়নৈর্ন পলিতৈঃ— রথ, মহারথ ঠিক হয় না, ওসব ঠিক হয় ক্ষমতায়, আপন ক্ষমতায়। ব্যক্তিগত রাগ আর ব্যক্তিগত মোহে, আপনি আপনার যেমন ইচ্ছে— কাউকে রথ সাজাচ্ছেন, কাউকে মহারথ সাজাচ্ছেন, বকেও যাচ্ছেন তখন থেকে, যা ইচ্ছে বকে যাচ্ছেন।
ভীষ্মকে অনেকক্ষণ গালমন্দ করার পর কর্ণ দেখলেন, বলাটা বৃথা যাচ্ছে। তিনি তখন দুর্যোধনকে বলতে থাকলেন— দেখো দুর্যোধন সাফ কথা বলে দিচ্ছি— তাড়িয়ে দাও এই বদমাশটাকে— ত্যজ্যতাং দুষ্টভাবোহয়ম্‌— তোমার যত গণ্ডগোলের মূলে হল এইটা, নইলে এ সময়ে কেউ এমনিভাবে সামনাসামনি মনোবল ভেঙে দেয়? কোথায় রথ, অতিরথের বোধ আর কোথায় এই মাথামোটা ভীষ্ম— রথানাং ক্ক চ বিজ্ঞানং ক্ক চ ভীষ্মোহল্পচেতনঃ। তাড়াও এটাকে, আমি একা তোমার পাণ্ডবসেনা সামাল দেব। এ বেটা বুড়ো ভাম, বয়স চলে গেছে— গতবয়া মন্দাত্মা— অথচ একা একাই লড়বে বলে ফুটুনি কচ্ছে— একাকী স্পর্ধতে নিত্যম্। হ্যাঁ, বুড়ো মানুষের কথা শোনা উচিত, ঠিক আছে। কিন্তু সে বুড়ো, এইরকম বুড়ো নয়। এরকম ধেড়ে বুড়োর কথা শোনা, আর বাচ্চা ছেলের কথা শোনা একই রকম। আমি বলে দিচ্ছি দুর্যোধন আমি কিছুতেই ভীষ্মের সেনাপতিত্বে যুদ্ধ করব না। আমি যুদ্ধ করে মরব, আর সমস্ত ‘ক্রেডিট’টা হজম করবেন সেনাপতি ভীষ্ম— যশো ভীষ্মং গমিষ্যতি,— তা হবে না। এই ভীস্ম বেঁচে থাকতে আমি যুদ্ধ করছি না। ভীষ্ম মরবে, তারপর থেকে আমি যুদ্ধে নামব— হতে ভীষ্মে তু যোদ্ধাস্মি।
দুর্যোধন কিছুতেই ভীষ্ম আর কর্ণের উতোর চাপান থামাতে পারেন না। কিন্তু ক্ষতিটা তাঁরই হল। বস্তুত ভীষ্ম যদি পাণ্ডবদের গায়ে হাত না দিয়েও শুধুই অসংখ্য সৈন্য মেরে যেতেন, তা হলে সেই অবসরে কর্ণ পঞ্চপাণ্ডবের বিপদ ঘটাতে পারতেন অনেকটাই। কিন্তু তা হল না, দশদিনের সম্পূর্ণ যুদ্ধের পর ভীষ্ম মারা গেলেন এবং মহাভারতের ভীষ্মপর্বের শেষ অধ্যায়ে ‘জন্মশয্যা’র মতো মৃত্যুশয্যায় শয়ান ভীষ্মের কাছে উপস্থিত হলেন কর্ণ। অত গালাগালি দিয়েছিলেন, তাই কর্ণের মনে আছে সংকোচ, সাশ্রুমুখে মৃত্যুপথযাত্রী বৃদ্ধের পায়ে এসে পড়লেন। বললেন— আমি রাধেয় কর্ণ, আপনার চোখের শত্রু। কথাটা শোনামাত্রই পক্ককেশ বৃদ্ধ, কুটিল বলিরেখায় আবৃত চক্ষুদুটি উঁচু করে একখানা হাতেই কর্ণকে জড়িয়ে ধরলেন— জড়িয়ে ধরলেন আপন পুত্রের মতো— পিতেব পুত্রং গাঙ্গেয়ঃ পরিরভ্যৈকপাণিনা। বললেন— এসো বাবা, এসো। চিরটা কাল তুমি আমার সঙ্গে ঠেলাঠেলি করে প্রতিস্পর্ধিতা করে গেলে। এখন যদি এই মরণের সময়েও তুমি না আসতে আমার কাছে, ভাল হত না তোমার। ভীষ্ম এবার স্পষ্ট করে বললেন— আমি জানি, তুমি কুন্তীর ছেলে, সূর্যের তেজে তোমার জন্ম! তুমি রাধা কিংবা অধিরথ কারওই ছেলে নও। আমি এ সব কথা ব্যাসের মুখে শুনেছি। সত্যি কথা বলতে কী আমি কোনওদিন তোমার ওপর বিদ্বেষ পোষণ করিনি— ন চ দ্বেষোহস্তি মে তাত। কিন্তু তবু যে আমি তোমার মনোবল ভেঙে দেওয়ার চেষ্টা করেছি, তার কারণ হল— তুমি যে সব সময় পাণ্ডবদের নিন্দা করতে, এটা আমার সহ্য হত না। ব্যাপারটা কী হয়েছে জান— গুণী মানুষদের ওপর সব সময় যে তোমার একটা বিদ্বেষ আছে, এক ধরনের ঈর্ষা আছে, এর কারণ হল, স্ত্রী-পুরুষের স্বাভাবিক নিয়মে তোমার জন্ম হয়নি— জাতোহসি ধর্মলোপেন। এর ওপরে তুমি যাকে আশ্রয় করে বেড়ে উঠেছ সে নীচ লোক। এই সব কারণেই কুরুসভার নানা জায়গায় তোমাকে আমি বিস্তর বাজে কথা বলেছি— রুক্ষং শ্ৰাবিতঃ কুরুসংসদি।
একমাত্র এই বৃদ্ধ মানুষটি, যিনি চিরকাল কর্ণকে গালমন্দ করে এসেছেন, তিনিই কিন্তু কর্ণচরিত্রের আসল মনস্তত্ত্বটি ধরতে পেরেছেন। সমাজের নিয়মের বাইরে কুমারী গর্ভে যার জন্ম হয়, সেই মানুষ যদি আবার স্বার্থপরায়ণ অহঙ্কারী বন্ধুর সাহচর্যে শিশুকাল থেকে বেড়ে ওঠে, তবে তার মধ্যে নানান জটিলতা আসবে, পৃথিবীর স্বাভাবিক নিয়মে জাত উজ্জ্বল ব্যক্তিত্বকে সে সহ্য করতে পারবে না— এটা মেনে নিতেই হবে। এদিক দিয়ে ভীষ্মের বিশ্লেষণ অত্যন্ত বিজ্ঞানসম্মত। কর্ণের বুদ্ধি-বিপর্যয়ের কারণ বলেই ভীষ্ম কিন্তু স্বীকার করলেন— আমি জানি, আমি জানি তুমি কতটা ক্ষমতা রাখ। তোমার মতো শক্তিমান পুরুষ দেবলোকেই বা ক’টা আছে? কিন্তু আসলে কী জান, এই বিরাট কুলের পিতামহ হিসেবে এসব কথা আমার বলার উপায় ছিল না, বললে— পাণ্ডবেরা আমাকে ভুল বুঝত, ভুল বুঝত কৌরবেরাও, কুলভেদ গভীরতর হত। বস্তুত অস্ত্রচালনায় তুমি অর্জুন, কি কৃষ্ণের সমকক্ষ। এই স্বল্প-পরিসর জীবনে তুমি কতগুলো বড় যুদ্ধ একা জিতেছ, সেও আমি জানি। আমি বলি কি কর্ণ, তুমি আপন ভাইদের সঙ্গে আর বিবাদ-বিসংবাদের মধ্যে যেয়ো না। আমি মরেছি, আমার সঙ্গে সঙ্গেই এই যুদ্ধ শেষ হোক, তুমি ফিরে যাও ভাইদের কাছে।
এতদিন যাকে শত্রু বলে জেনে এসেছেন, তাঁর কাছে আপন জীবনের একটা ব্যাখ্যা পেয়ে, মরণোন্মুখ বীরের কাছে আপন অস্ত্র-নৈপুণ্যের জয়ঘোষ শুনে কর্ণ বড় খুশি হলেন বটে, কিন্তু সত্যিই তো, তাঁর কি আর ফিরে যাবার উপায় আছে? খুব অল্প কথায় কর্ণ তাই তাঁর পুরনো যুক্তি প্রকাশ করলেন ভীষ্মের কাছে— সেই জন্মমাত্রেই কুন্তীমাতার পুত্রত্যাগের কথা, সূত পিতা-মাতার স্নেহমমতার কথা এবং সর্বশেষে এতকাল দুর্যোধনের খেয়ে-পরে, ভোগ করে, এই মুহূর্তে তাঁকে ত্যাগ করে কৃতজ্ঞতা ভঙ্গের কথা। কর্ণ তা পারেন না। সত্যপ্রতিজ্ঞ বীরের যুক্তি সত্যপ্রতিজ্ঞ ভীষ্ম বুঝলেন। কর্ণ যেহেতু ভীষ্মকে অকথ্য গালাগাল দিয়েছিলেন, আজ তাই তাঁর কাছেই অনুমতি চাইতে এসেছেন— অনুজানীহি মাং তাত যুদ্ধায় কৃতনিশ্চয়ম্। ভীষ্ম অনুমতি দিলেন এবং দু’জনেই বুঝলেন যে, সমস্ত পুরুষকার, সমস্ত শৌর্য-বীর্যের ওপরেও আরও এক শক্তি মানুষের অন্তর্গত ললাটের রেখায় চিহ্নিত থাকে— তার নাম দৈব। কর্ণের পুরুষকার কর্ণের স্বায়ত্ত থাকা সত্ত্বেও, এই দৈববলেই তাঁর জন্ম এবং মৃত্যু। দুইই পরেচ্ছায় সম্পন্ন— জন্ম, কুন্তী-সূর্যের আপন সম্ভোগবাসনার চরিতার্থতায়। মৃত্যু, দুর্যোধনের ভাগ্যের সঙ্গে জড়িত হয়ে, তাঁরই কেটে যাওয়া পথ ধরে। অথচ কর্ণ দৈব মানেন না।
॥ ১২ ॥
আমরা যুদ্ধের কথা বেশি বলতে চাই না। তবে এটুকু বলা দরকার যে, দশদিন যুদ্ধ করে ভীষ্ম রণক্ষেত্রে শায়িত হবার পর কর্ণ কিন্তু দারুণ বাস্তব বুদ্ধির পরিচয় দিয়েছেন। মজা হল, ভীষ্মের শরশয্যার পর কৌরবপক্ষের সমস্ত রাজপুরুষেরা এবং কৌরবেরা সবাই কিন্তু কর্ণকেই একমাত্র ভীষ্মের সমান বলে মনে করেছিলেন। এমনকী সেনাপতি হিসেবে দ্রোণের কথাও কারও মনে আসেনি। উন্মুক্ত রণক্ষেত্রে প্রত্যেক রাজপুরুষই তখন ‘কর্ণ’ ‘কর্ণ’ বলে ডাকছিলেন কারণ ভীষ্মের নৌকো ডুবে যাবার পর কর্ণই ছিলেন রণ-সাগর পাড়ি দেবার ভেলা। তা ছাড়া অনেকেই এটা ভাবছিলেন যে, দশদিন এই মহাযুদ্ধে কিছুই না করায় কর্ণ শারীরিক এবং মানসিক দিক দিয়ে অনেক ‘ফিট’ আছেন, অতএব ভীষ্মের পর তিনিই একমাত্র লোক যাঁকে সেনাপতিত্বে বরণ করা যেতে পারে। কৌরবদের সেই বিপন্ন মুহূর্তে শরশয্যায় শায়িত স্বয়ং ভীষ্ম পর্যন্ত কর্ণকে কৌরববন্ধুদের আশ্রয় হিসেবে উল্লেখ করেছেন। উপমা দিয়ে বলেছেন, সমস্ত নদীর কাছে কর্ণ যেন সমুদ্রের মতো, সমস্ত আলোর মধ্যে কর্ণ যেন সূর্যের মতো অবলম্বন— জ্যোতিষামিব ভাস্করঃ।
কিন্তু বললে হবে কী, কর্ণ কিন্তু এতদিনে বাস্তব অবস্থাটা বেশ বুঝতে পারছেন, বিশেষত ভীষ্মের পতনের পর তাঁর এই উপলব্ধি গভীরতর হয়েছে। হ্যাঁ, একদিকে তিনি তাঁর স্বভাবমতোই বলে যাচ্ছিলেন যে, পাণ্ডবযোদ্ধাদের তিনি রণক্ষেত্রে হত্যা করবেন। কিন্তু অন্যদিকে সম্পূর্ণ বাস্তববোধে কর্ণ স্বীকার করেছিলেন যে, ভীষ্ম ছাড়া কৌরবযোদ্ধাদের মধ্যে আর কেউই তেমন নেই যে রণক্ষেত্রে অর্জুনের বাণ রোধ করতে পারে— কো হ্যর্জুনং যোধয়িতুং ত্বদন্যঃ। কর্ণ বুঝতে পেরেছেন যে, ভীষ্মহীন কৌরবসৈন্যকে এবং স্বয়ং কৌরবদেরও অর্জুন একেবারে ছারখার করে দেবেন— ধার্ত্তরাষ্ট্রান্ প্রধক্ষ্যন্তি তথা বাণাঃ কিরীটিনঃ। তবু কর্ণের মতো ক্ষত্রিয় বীর যে যুদ্ধে পিছুপা হবেন না, এ তো সবাই জানে। তার ওপরে কৌরবশিবিরে সমস্ত যোদ্ধারা যেখানে ‘কর্ণ’ ‘কর্ণ’ বলে তারস্বরে চিৎকার করছেন, সেখানে কর্ণের মতো মহাবীর যে অস্ত্রেশস্ত্রে সুসজ্জিত হয়ে সোজাই উপস্থিত হবেন, এতেও আশ্চর্য নেই কিছু। কর্ণের ব্যাপারে অনুগত রাজাদের উচ্চকিত আহ্বান শুনে দুর্যোধনই বা কী করেন! আমাদের ধারণা, দুর্যোধনের মধ্যে এই বোধ সম্পূর্ণ ছিল যে, ভীষ্মের পরে দ্রোণকেই সেনাপতি করা উচিত। কিন্তু সবাই এমন ‘কর্ণ’, ‘কর্ণ’ বলে চেঁচাচ্ছে যে তিনি শেষ পর্যন্ত কর্ণের ওপরেই ছেড়ে দিলেন সেনাপতি চয়নের ভার। কর্ণ বন্ধুর মন বোঝেন, উপযুক্ত বাস্তববোধও তাঁর আছে। তিনি বললেন— দুর্যোধন! তোমার পক্ষে অনেকেই আছেন যাঁরা সেনাপতি হবার উপযুক্ত, কিন্তু যেহেতু তাঁরা সবাই সমান মাপের যোদ্ধা, তাই একজনকে সেনাপতি করলে আরেকজন মনে মনে আহত হবেন এবং মনেপ্রাণে তোমার জন্য যুদ্ধ করবেন না— শেষা বিমনসো ব্যক্তং ন যোৎস্যন্তি হিতাস্তব। কিন্তু দেখো, এঁদের সবার মধ্যে সবচেয়ে গুণী মানুষ এবং গুরুজন হলেন দ্রোণ। অস্ত্রবিদ্যায় তিনি সবারই প্রায় গুরুস্থানীয়, তাঁকে সেনাপতি করলে কারওই কিছু বলার থাকে না। অতএব আচার্য দ্রোণকেই সেনাপতি করা উচিত।
বাস্তব অবস্থার বিচারে দেখা যেত— দ্রোণকে বাদ দিয়ে কর্ণকে সেনাপতি করলে, দ্ৰোণ অবশ্যই আহত হতেন এবং তাঁর অহংবোধেও লাগত। কাজেই এক্ষেত্রে কর্ণের বুদ্ধি-কৌশল অত্যন্ত প্রশংসনীয়। আচার্যের সঙ্গে সঙ্গ দিয়ে কর্ণ বারবার পাণ্ডবদের পর্যুদস্ত করেছেন। অবশ্য শুধুই পর্যুদস্ত করেছেন বললে যুদ্ধের মূল কথাটাই নষ্ট হয়ে যায়। কেননা, দ্রোণপর্বের যুদ্ধে কর্ণ তো শুধুই জেতেননি অনেকবার, পরাস্তও হয়েছেন, তাও অর্জুনের কাছে নয়, ভীমের কাছেই। জেতার মুহূর্তে ভীম নেচে কুঁদে কর্ণকে অনেক গালাগালি দিয়েছেন, কিন্তু লক্ষণীয় বিষয় হল যুদ্ধ চলাকালীন অবস্থাতেও অন্যান্য পাণ্ডবদের ব্যাপারে কর্ণের সাধারণ নীতি ছিল ‘ডিফেনসিভ’। ব্যাসের ভাষায় প্রকাশ করতে গেলে সেটা দাঁড়ায়-মৃদুপুর্বঞ্চ রাধেয়ো দৃঢ়পূর্বঞ্চ পাণ্ডবঃ। বেশি ‘ডিফেনসিভ’ যুদ্ধ করতে গেলে কখনও বা পরপক্ষের হাতে নাকালও হতে হয়, কর্ণ তা হয়েছেন, এমনকী তাঁকে পালাতেও হয়েছে। আবার কখনও বা একটু শিক্ষা দেওয়ার তাগিদে যখন ভীমের মতো বিরাট যোদ্ধাকে বিরথ এবং নিরস্ত্র করে দেন কর্ণ, তখন অন্য এক অনুভূতি তৈরি হয়। কর্ণ বলেন— ভীম! তুমি হলে গিয়ে লোভী মানুষ— ঔদরিক। যেখানে ভাল খাবার দাবার আছে, ভাল ভাল পানীয় আছে— যত্র ভোজ্যং বহুবিধং ভক্ষ্যং পেয়ঞ্চ পাণ্ডব— সেইখানেই তুমি আদর্শ লোক, এই যুদ্ধক্ষেত্র তোমার উপযুক্ত নয়। কর্ণ এখানেই শেষ করলেন না, খোঁচা দিয়ে বললেন— তুমি আরেক কাজ করতে পার, ভীম! তুমি বনে চলে যাও। সেখানে যুদ্ধটুদ্ধর ঝামেলা নেই, বেশ ভাল থাকবে মুনিদের মতো, তুমি বনে চলে যাও— বনং গচ্ছ বৃকোদর।
এসব কটূক্তি, খোঁচা যুদ্ধক্ষেত্রে সব সময় চলে। কিন্তু সুযোগ পেলে এবং না পেলেও ভীম যাঁকে ‘সূতপুত্র’ ছাড়া ডাকতেন না, সেই ভীমের প্রতি এই মুহূর্তে কর্ণের কটুক্তিগুলি কিন্তু প্রচ্ছন্ন মমতাও বহন করে, যদিও এ মমতা সাক্ষী-সাবুদ দিয়ে প্রমাণ করা সম্ভব নয়। যাই হোক জয়ে, পরাজয়ে, অন্যায়-আচরণে কর্ণ দ্রোণের সেনাপতিত্বে ভালই যুদ্ধ করলেন। অন্যায়ের কথাটা উল্লেখ করলাম এইজন্যে যে, যিনি কুরুপাণ্ডবের একমাত্র যোগ্য বংশধর হতে পারতেন, সেই অভিমন্যুবধে কর্ণের অবদান ছিল বিরাট। মৃত্যুর পূর্ব মুহূর্তে কর্ণের রথের চাকা যখন আটকে গেছে মাটিতে, সেই সময় কর্ণ ধর্মের কথা তুলেছিলেন— অর্থাৎ সেই অবস্থায় তাঁকে হত্যা করাটা যে অর্জুনের মতো বীরের পক্ষে অধর্ম হবে, সেই কথাটা তুললেন। এর উত্তরে কর্ণের জীবনে হাজারো অন্যায় আচরণের মধ্যে সপ্তরথী মিলে বালক অভিমন্যুকে হত্যা করার কথাটাও বলেছিলেন কৃষ্ণ। বলেছিলেন— সেদিন তোমার ধর্ম কোথায় ছিল— ক্ক তে ধর্মস্তদা গতঃ। দ্রোণপর্বে এই অভিমন্যুবধের পর পরই কৌরবপক্ষের জয়দ্রথ বধের সঙ্গে সঙ্গে আরও একটা বড় ঘটনা ঘটে, কিন্তু সে ঘটনার একটা পূর্বপট আছে, সেটা আগে বলি।
সোজা কথা, পঞ্চপাণ্ডব, বিশেষত ভীম এবং অর্জুনকে কিছুতেই আটকানো যাচ্ছিল না। তার মধ্যে কৌরবদের কাছে আরেক নতুন উৎপাত এসে দাঁড়াল। ভীমপুত্ৰ ঘটোৎকচের উদয় হল কোথা থেকে, আর সমস্ত কৌরবসৈন্যের মধ্যে ত্রাহি ত্রাহি রব উঠে গেল। এমনকী দ্রোণ, অশ্বত্থামার মতো বড় বড় বীরেরাও তাকে কিছু করতে পারছেন না। কৌরবপক্ষের হাল যখন খুবই খারাপ, এই সময়ে কুরুরাজ দুর্যোধন যেন আর দ্রোণের সেনাপতিত্বে বিশ্বাস রাখতে পারছিলেন না। পাণ্ডবদের যুদ্ধোন্মাদনা দুর্যোধনের মনে এমন শঙ্কা জাগিয়েছিল যে, দুর্যোধন শেষ পর্যন্ত দ্রোণের সেনাপতিত্বকালেই কর্ণকে ত্রাণকর্তা হিসেবে ধরে নিলেন। অনেকের সামনেই তিনি কর্ণকে বলে বসলেন— আমাদের বাঁচাও কর্ণ। কৌরব যোদ্ধাদের তুমি বাঁচাও। পাণ্ডবেরা সবাই মিলে আমাদের একেবারে বিষাক্ত সাপের মতো পেঁচিয়ে ধরেছে, আমাদের তুমি বাঁচাও— ত্রায়স্ব সমরে কর্ণ সর্বান্ যোধান্ মহারথান্।
শুনেছি, মরণকাল এগিয়ে আসলেও স্বভাব পরিবর্তিত হয় না। কর্ণ তাঁর সেই স্বভাবসিদ্ধ ভঙ্গিতে দুর্যোধনকে হামবড়াই করে বলতে আরম্ভ করলেন। এটা ভাবলেন না যে, দিন প্রতিদিনের যুদ্ধে বৃদ্ধ গুরু দ্রোণাচার্য পর্যন্ত পাণ্ডবদের সঙ্গে এঁটে উঠতে পারছেন না। এই অবস্থায় নিজের ক্ষমতা বীরত্ব সম্বন্ধে বেশি বলা মানে সেই পুরনো ঝগড়া চেতিয়ে তোলা। আমরা বেশ বুঝি কর্ণের কবচ-কুণ্ডল খোয়া গেলেও তিনি অতিমাত্রায় নির্ভর করছিলেন ইন্দ্রের দেওয়া সেই একাঘ্নী বাণটির ওপর। কিন্তু তাই বলে— অহম্— আমি একা অর্জুনকে মেরে ফেলব, কোনও চিন্তা নেই, অর্জুনের বাবা আসলেও আমাকে রুখতে পারবে না— এই কথাগুলি মাত্রাছাড়া। কর্ণ বললেন— পাণ্ডবদের মেরে, পাঞ্চালদের শেষ করে তোমাকে জয় এনে দেব আমি। জান তো সেই একাঘ্নী বাণটির কথা। সব পাণ্ডব ভাইদের মধ্যে অর্জুনই যা একটু ক্ষমতা রাখে— তার ওপরে সেই একাগ্নী বাণটি ছাড়ব। অর্জুন মরে গেলে অন্য পাণ্ডবেরা হয় বনে চলে যাবে নয়তো তোমার বান্দা হয়ে থাকবে। চিন্তা নেই— সমাশ্বসিহি ভারত— আমি একা সমস্ত পাণ্ডবদের ঠাণ্ডা করে দেব— অহং জেষ্যামি সমরে সহিতান্ সর্বপাণ্ডবান্‌। আমি বেঁচে থাকতে— ময়ি জীবতি কৌরব্য— তোমার দুঃখ কিসের, দুর্যোধন?
যেখানে বিভিন্ন ব্যূহ-প্রতিব্যূহ সাজিয়ে, নিজে প্রচণ্ড যুদ্ধ করেও দ্রোণাচার্য পাণ্ডবদের কিছু করতে পারছেন না, সেখানে কর্ণের এই দম্ভোক্তি যে দ্রোণাচার্য এবং তাঁর প্রিয়জনদের ক্রুদ্ধ করে তুলবে, এতে আশ্চর্য কী! বিশেষত দ্রোণের শ্যালক বয়োবৃদ্ধ কৃপাচার্য এবং দ্ৰোণপুত্র অশ্বত্থামা, যিনি নিজে কর্ণের থেকে কম বীর নন, তাঁরা কর্ণের এই সাহঙ্কার আত্মম্ভরিতা সহ্য করবেন কেন! কৃপাচার্য তো কর্ণের কথা শুনে প্রায় হাততালি দিয়ে উঠলেন। বললেন— দারুণ বলেছ, কর্ণ, দারুণ, দারুণ— শোভনং শোভনং কর্ণ— বুঝতে পারছি, দূর্যোধন আর অনাথ নয়। তবে হ্যাঁ কথা দিয়ে আর বাক্যি মেরেই যদি পৃথিবী জয় হয়ে যেত, তা হলে তো ভালই হত— বচসা যদি সিধ্যতি। এই দুর্যোধনের সামনে তোমার এমনিধারা বচন-গর্জন অনেক শুনেছি কিন্তু তোমার বিক্রমও কোথাও দেখনি কিংবা এই বচনের ফলও কিছু হয়নি। কৃপাচার্য আবার সেই পুরনো কাসুন্দি ঘেঁটে তুললেন, কারণ রাগটা তাঁর রয়েই গেছে। কৃপ বললেন— এমন তো নয় যে, অর্জুনের সঙ্গে তোমার কোনওদিন সামনাসামনি যুদ্ধ হয়নি। যতগুলো যুদ্ধ হয়েছে সবগুলোতেই তুমি হেরেছ। তুমি একা অর্জুনকেই সামলাতে পারো না, সেখানে ভাবছ কৃষ্ণসহায় সমস্ত পাণ্ডবদের তুমি মারবে।
কৃপাচার্য এবার একটু রেগেই উঠলেন। বললেন— দেখো কর্ণ! যুদ্ধ করতে হয় করো, তবে মুখে এত বেশি ফটর-ফটর করো না— অব্রুবন্ কর্ণ যুধ্বস্ব কত্থসে বহু সূতজ। তোমার সমস্ত তর্জন-গর্জন শরৎকালের মেঘের মতো আড়ম্বর-সার মৌখিকতা। তা বেশ, অর্জুনকে যতক্ষণ না দেখছ, ততক্ষণ তোমার এই চিল্লানি চালিয়ে যাও— তাবদ্‌ গর্জস্ব রাধেয় যাবৎ পার্থং ন পশ্যসি— অর্জুনকে যখন সামনে দেখবে তখন আর তোমার গলা দিয়ে শব্দ বেরবে না। দেখো কর্ণ-ক্ষত্রিয়রা বাহুবলে নিজের বীরত্ব দেখায়, আর মুখে বীরত্ব দেখায় বামুনেরা— বাগ্‌ভিঃ শূরা দ্বিজাতয়ঃ,— তেমনি অর্জুন তার ক্ষমতা দেখায় ধনুকের মুখে, আর কর্ণ! তোমার মতো স্ব-প্রতিষ্ঠিত বীর মনে মনেই সেই ক্ষমতা দেখায়— কর্ণঃ শূরো মনোরথৈঃ।
কর্ণ আর থাকতে পারলেন না। বললেন— আমি গর্জাচ্ছি তো তাতে তোর কী হয়েছে রে, বিটলে বামুন— তব কিং তত্র নশ্যতি। যা বলেছি, ঠিক বলেছি, পাণ্ডবদের মেরে এই পৃথিবী আমি অবশ্যই দুর্যোধনকে দেব। কৃপ আবার প্রতিবাদ করলেন। পাণ্ডবদের নানা ক্ষমতা এবং জনবল, অস্ত্রবলের পরিচয় দিলেন। কিন্তু কর্ণ তাতে মোটেই দমবার পাত্র নন। এবার তিনি একাঘ্নী বাণের কথাটা পরিষ্কার জানিয়ে দিলেন এবং আরও জানিয়ে দিলেন যে, ওই অমোঘ বাণই হবে অর্জুনের কাল। বাস! এটুকু বললেই হত, কিন্তু ধৈর্য হারিয়ে কর্ণ মাথা গরম করে কৃপকে ‘চ্যালেঞ্জ’ করে বললেন— আমার এলেম বুঝেই আমি চেঁচিয়েছি, তুই বেটা বামুন, বুড়ো-হাবড়া, যুদ্ধ করার ক্ষমতা নেই— ত্বন্তু বিপ্রশ্চ বৃদ্ধশ্চ অশক্তশ্চাপি সংযুগে— ফের যদি আবার উলটো পালটা কথা শুনি— বক্ষ্যসে ভূয়ো মমাপ্রিয়মিহ— তা হলে তোর জিব কেটে দেব মাথামোটা— জিহ্বাং ছেৎস্যামি দুর্মতে।
আমরা জানি— যে একবীরঘাতিনী শক্তিটির ওপর এত নির্ভর করছিলেন কর্ণ, সেটি তাঁকে খোয়াতে হয়েছে ভীমপুত্ৰ ঘটোৎকচের সঙ্গে যুদ্ধেই। ঘটোৎকচ এমন প্রবল হয়ে দেখা দিয়েছিলেন যে, সমস্ত কৌরবেরা সেদিনকার রাত্রিযুদ্ধে বিপর্যস্ত হয়ে পড়েছিলেন। সমস্ত সৈন্যেরা পালিয়ে যাচ্ছিল, পালিয়ে যাচ্ছিলেন বড় বড় যোদ্ধারা। কৌরবেরা সবাই মিলে সমস্বরে সেদিন কর্ণকে ইন্দ্রদত্ত শক্তি প্রয়োগ করতে বলেছিলেন, না হলে সেদিন তাঁরা মারা পড়তেন— শক্ত্যা রক্ষো জহি কর্ণাদ্য তূর্ণং নশ্যন্ত্যেতে কুরবো ধার্ত্তারাষ্ট্রাঃ। কর্ণ শক্তি প্রয়োগ করেছিলেন, ঘটোৎকচও মারা পড়েছিল, কিন্তু কর্ণের কঠিন কথাগুলি কৃপাচার্যকে যেভাবে বিদ্ধ করেছিল, তার মূল্য ছিল আরও বেশি। কর্ণ যেভাবে কুলগুরু কৃপাচার্যের জিব ছিঁড়ে নিতে চেয়েছেন, তাতে দ্রোণপুত্র অশ্বত্থামা থেমে থাকেননি। তিনি সঙ্গে সঙ্গে খড়গ নিয়ে তেড়ে গিয়েছিলেন কর্ণের দিকে— খড়্গমুদ্যম্য বেগেন দ্রৌণিরভ্যপতদ্‌ ভৃশম্। নিজেদের মধ্যে বিশেষ করে কৃপাচার্য-অশ্বত্থামা এবং কর্ণের মধ্যে যে সম্বন্ধটা মোটেই ভাল ছিল না, সেটা তো অশ্বত্থামার ব্যবহার থেকেই বোঝা যায়। তিনি কর্ণের ধড় থেকে মুণ্ডু নামিয়ে দিতে চেয়েছিলেন— শিরঃ কায়াদ্ উদ্ধরামি সুদুর্মতে। নেহাত দুর্যোধন কোনওমতে সব ব্যাপারটা চাপাচুপি দিয়ে দেন। নিজেদের মধ্যে এই যে গণ্ডগোল, তার ফলভোক্তা দুর্যোধন। বস্তুত তিনিই কর্ণকে এত দূর বাড়তে দিয়েছেন। দুর্যোধনের নিজের ভাষার লাগাম ছিল না, কিন্তু ভীষ্ম, দ্রোণ, কৃপ যে তবু তাঁকে মেনে চলতেন, সে যুবরাজ বলে, ধৃতরাষ্ট্রের প্রতিনিধি বলে। কিন্তু কর্ণ যদি দুর্যোধনের মতোই দুর্বিষহ কথা বলেন, সেখানে কৃপ, দ্রোণ, অশ্বত্থামার কী দায় আছে তা শোনবার? কুরুগৃহে এঁরা যদি বাইরের লোক হন, তবে কর্ণও তাই। কাজেই দুর্যোধন যা বলতে পারেন, কর্ণ তা বলতে পারেন না। কিন্তু বাস্তবে কর্ণ তাই বলতেন। এর ফল ভাল হয়নি। নিজেদের মধ্যে এই ঝগড়া কতটা বেড়ে গিয়েছিল, তার একটা চিত্র পরবর্তীকালের সংস্কৃত নাট্যকার ভট্টনারায়ণ দিয়েছেন তাঁর বেণীসংহার নাটকে। কর্ণের সঙ্গে অশ্বত্থামার ঝগড়ার সময়টা যদিও নাট্যকার পালটে দিয়েছেন, তবু ঝগড়াটা চলেছে মহাভারতের সুরে এবং এই ঝগড়াটা সচেতন নাট্যকারের চোখ এড়িয়ে যায়নি বলেই বলতে পারি যে, এটা ছিল পরিণামে দুর্যোধনের পক্ষে ক্ষতিকর।
বেণীসংহার নাটকে অশ্বত্থামার সঙ্গে কর্ণের বাদ-প্রতিবাদ হয়েছে দ্রোণবধের পরে। নাট্যকার একটা দারুণ যুক্তিসই কথাও এখানে কৃপের মুখ দিয়ে বলিয়েছেন। কৃপের মতে এখানে দ্রোণাচার্যের পর সেনাপতি হওয়া উচিত ছিল অশ্বত্থামার, কর্ণের নয়। পিতার মৃত্যুর পর স্বভাবতই তিনি রাগে টগবগ করে ফুটছিলেন, তা ছাড়া বীরত্বেও তিনি কর্ণের থেকে কম ছিলেন না এবং লোকান্তক ব্রহ্মশিরা অস্ত্রটিও ছিল তাঁর দখলে। কৃপাচার্য এই বীর যুবকটির পিতৃবধজনিত ক্রোধ এবং ক্ষোভ পাণ্ডবদের বিরুদ্ধে ব্যবহার করতে চেয়ে তাঁকে সেনাপতি করার প্রস্তাব নিয়ে আসছিলেন দুর্যোধনের কাছে। কিন্তু দুর্যোধন এবং কর্ণ সেখানে পূর্বাহ্নেই ব্যস্ত ছিলেন আচার্য দ্রোণের সমালোচনায়। দ্রোণ কতটা বীর, কতটা স্বার্থপর, পাণ্ডবদের প্রতি তিনি উদাসীন কেন— এইসব কথা দুর্যোধনের মাথায় ঢুকিয়ে দিচ্ছিলেন কর্ণ। ঠিক এই সময়ে কৃপ এবং অশ্বত্থামার প্রবেশ। কর্ণের মতে, রণক্ষেত্রে যুধিষ্ঠিরের মুখে অশ্বত্থামার বধ সংবাদ শুনেও আচার্য দ্রোণের অস্ত্রত্যাগ করা উচিত হয়নি। কর্ণ বললেন— তিনি নিজেই যেখানে নিজের বিপদ ডেকে এনেছেন, সেখানে অশ্বত্থামা! আপনি কী করবেন?
এ-কথা শুনে অশ্বত্থামা ক্রোধে ফেটে পড়লেন এবং কী কী তিনি করতে পারেন তার একটা কাল্পনিক চিত্র দিলেন। প্রায় এই রকম একটা অবস্থায় কৃপাচার্য প্রস্তাব করলেন অশ্বত্থামাকে সেনাপতিত্বে নিযুক্ত করতে। কিন্তু বেণীসংহারের নাট্যকার জানেন যে, ভীষ্ম-দ্রোণের নিরিখে দুর্যোধন আর কাউকে বিশ্বাস করতে পারছেন না। কাজেই দুর্যোধন যখন বললেন যে, কর্ণকে তিনিই আগেই সেনাপতিত্বে নিযুক্ত করেছেন তখন কৃপের যুক্তি আমরা বুঝি। কৃপ বলেছিলেন— কর্ণের জন্য, শুধুমাত্র কর্ণকে তোয়াজ করার জন্য অশ্বত্থামাকে উপেক্ষা করা ঠিক হবে না, কারণ শোকসন্তপ্ত অবস্থায় তাঁকে সেনাপতি করলে তাঁর পিতৃশোকের ভারও কিছু লঘু হত, অন্যদিকে তাঁর পিতৃশোকজনিত ক্রোধও ব্যবহার করা যেত পাণ্ডবদের বিরুদ্ধে।
মহাভারতে কৃপাচার্যের এসব যুক্তিজাল বর্ণিত হয়নি, কিন্তু মহাকবির অন্তরে হয়তো বা তা কিছু ছিল, নইলে কর্ণকে সেনাপতি করার প্রস্তাব সেখানে অশ্বত্থামার মুখ দিয়েই এসেছে কেন? যাই হোক বেণীসংহার নাটকেও অশ্বত্থামা শেষ পর্যন্ত সেনাপতিত্ব নিয়ে মাথা ঘামাননি। শুধু দুর্যোধনকে তিনি বলেছিলেন— আজ সকালের যুদ্ধে আপনি ঘুম থেকে জেগে উঠে দেখবেন— পৃথিবী অর্জুনহীন এবং কৃষ্ণহীন হয়ে গেছে— অকেশবম্ অপাণ্ডবং ভুবনম্। আজ থেকে আর যুদ্ধের কথা থাকবে না। বেণীসংহারের কর্ণ এবার ফুট কাটলেন— এসব কথা মুখে বলা সহজ, কাজে করা কঠিন, তা ছাড়া কৌরবশিবিরে অনেকেই এ কাজ করতে পারে। ‘অনেকেই’ বলতে কর্ণ নিজেকে অবশ্যই মনে করছেন। কারণ যে কথা তিনিই সচরাচর বলে থাকেন, সে কথা অন্যে বললে তাঁর পরশ্রীকাতরতা আসে। অশ্বত্থামা কর্ণের কথাটা মেনে নিয়ে বললেন, হয়তো শোকাবেগে তিনি এমন গর্বোক্তি করে ফেলেছেন, কোনও বীরের নিন্দা করাটা তাঁর অভিপ্রেত ছিল না। কিন্তু এতেও কর্ণ আবার উপদেশ দিয়ে বসলেন। বললেন— শোকার্তের কাজ চোখের জল ফেলা আর বীরের কাজ হল যুদ্ধে যাওয়া। তুমি আর প্রলাপ বোকো না— নৈবংবিধাঃ প্রলাপাঃ।
একে তো পিতৃশোক, তাতে সেনাপতিত্বও জুটল না, তার ওপরে এখন থেকেই কর্ণের কাছ থেকে সেনাপতির মতো উপদেশ। অশ্বত্থামা আর থাকতে পারলেন না। বললেন— ওরে রাধামায়ের গর্ভের ভার, সারথির বেটা— রাধাগৰ্ভভারভূত, সূতাপশদ। আমার নাম অশ্বত্থামা, দুঃখ হলে চোখের জলের উপদেশ দিচ্ছিস আমাকে। কেন, আমার এই অস্ত্রগুলো কি গুরুর অভিশাপে নিবীর্য হয়ে গেছে, যেমনটি তোর হয়েছে। আমি কি তোর মতো এইমাত্র রণক্ষেত্র থেকে পালিয়ে এসেছি? আমি কি তোর মতো অপরের বংশ-স্তাবক সারথির ঘরে জন্মেছি।
এসব কথা শুনে কর্ণই বা আর থাকেন কী করে? প্রথমত বংশের কলঙ্কটা এড়াতে চেয়ে তিনি একটি কালজয়ী উক্তি করলেন। বললেন— আমি সূতই হই, আর সূতপুত্রই হই, কিংবা যাই হই না কেন— যো বা কো বা ভবাম্যহম্— মানুষ কোন ঘরে জন্মাবে সেটা একেবারেই দৈবায়ত্ত, কিন্তু পৌরুষ জিনিসটা মানুষ আয়ত্ত করতে পারে, আমি সেটাই করেছি— দৈবায়ত্তং কুলে জন্ম মদায়ত্তং তু পৌরুষম্। কর্ণ যখন দেখলেন, তাঁর জাত তুলে কথা বলেছেন অশ্বত্থামা, তখন তিনিও তাঁর জাত তুলেই কথা আরম্ভ করলেন, কারণ জাতি হিসেবে ব্রাহ্মণেরও তো কিছু দোষ আছে। কর্ণ বললেন— ওরে বেটা বাচাল বামুন, বৃথাই তুই অস্ত্র ধরেছিস। ক্ষমতা থাকুক আর নাই থাকুক, আমি তো অস্ত্রত্যাগ করিনি, কিন্তু ক্ষমতা থাকা সত্ত্বেও তোর বাপ পাঞ্চাল ধৃষ্টদ্যুম্নের ভয়ে অস্ত্র ফেলে দিয়েছিল কেন হাত থেকে? কথাটা পুরোপুরি সত্যি নয়, কিন্তু ঝগড়ার সময় অনেক ঘটনাই এমন বিকৃত করে দেখা হয়। কিন্তু তাতে অশ্বত্থামা চুপ থাকবেন কেন? সদ্য পিতৃশোক পাওয়া হৃদয়ে পিতার সম্বন্ধে এই উলটো কথা তাঁর ক্রোধ আরও বাড়িয়ে তুলল। আবার খুব খানিকটা জাত তুলে গালাগালি দিয়ে অশ্বত্থামা বললেন— আমার বাবা ভিতু ছিল, নাকি বীর ছিল, কিংবা এই যুদ্ধে তিনি কী করেছেন না করেছেন তা দুনিয়ার লোক জানে। আর সেই চরম যুদ্ধের সময়ে তিনি অস্ত্রত্যাগ করেছিলেন কেন, তা জানেন সত্যবাদী যুধিষ্ঠির। কিন্তু সে যাই হোক, আমার বাবা যখন অস্ত্রত্যাগ করলেন, তখন তুই ছিলি কোথায়, কাপুরুষ কোথাকার।
সত্যি কথা বলতে কি, বেণীসংহারের কর্ণ দ্রোণকে বিশ্বাস করেন না। মহাভারতের কর্ণও প্রায় তাই। তবে মহাভারতে যদি বা কোথাও দ্রোণের প্রতি কর্ণের শ্রদ্ধাও আছে, বেণীসংহারের কর্ণের সে শ্রদ্ধা নেই। এই কর্ণ দৃঢ়ভাবে বিশ্বাস করেন যে, দ্রোণ ভীষণ স্বার্থপর। তিনি অশ্বত্থামাকে পৃথিবীর রাজা হিসেবে দেখতে চেয়েছেন এবং সেইজন্যেই আচমকা পুত্রের মৃত্যুসংবাদ শুনে হতাশ হয়ে অস্ত্রত্যাগ করেছিলেন। কর্ণ দুর্যোধনের মাথাতেও তাঁর এই যুক্তি ঢুকিয়ে দিতে চেষ্টা করেছেন, কেননা দুর্যোধন দ্রোণের অস্ত্ৰত্যাগের ব্যাপারে ব্রাহ্মণোচিত নরম স্বভাবকেই কারণ হিসেবে ধরে নিয়েছিলেন। কিন্তু কর্ণের কথা শুনে দুর্যোধনের ধারণা পালটাল এবং কর্ণ বললেন— পুত্র বিষয়ে দ্রোণাচার্যের এই উচ্চাশার কারণেই পাণ্ডবসৈন্য বধে তাঁর উপেক্ষা ছিল এবং জয়দ্রথ বধেও তিনি ছিলেন উদাসীন। এমনকী বেণীসংহারে কর্ণ দ্রোণের ব্যাপারে এতটাই সন্দেহপ্রবণ যে তিনি দ্রুপদ এবং দ্রোণাচার্যের বাল্যকালের ঝগড়াকেও অন্যভাবে চিন্তা করেছেন। কর্ণ দুর্যোধনকে বুঝিয়েছেন যে, মহারাজ দ্রুপদ যে কথা দিয়েও শেষ পর্যন্ত নিজের রাজ্যে তাঁর বাসস্থান দেননি, তার কারণ হল দ্রুপদ দ্রোণাচার্যের ওই কু-অভিপ্রায় জানতেন।
মহাভারত পড়ে অবশ্য কর্ণকে আমরা এইভাবে চিনব না। কিন্তু দ্রোণের সম্বন্ধে কর্ণের যে অনেক বক্তব্য ছিল এবং সে বক্তব্য যে দ্রোণ-চরিত্রের অনুকূল নয়, সেটা আমরা আগেই খানিকটা বুঝেছি। যাই হোক বেণীসংহারে অশ্বত্থামার মুখে কাপুরুষতার অভিযোগ শোনামাত্র কর্ণ একেবারে জ্বলে উঠলেন। বললেন— আমি কাপুরুষ, তাই না? আর তুমি খুব বীর, তোর বাপের কথা মনে হলে তোর বলবিক্রম সম্বন্ধে আমার খুব সন্দেহ হয় রে মূর্খ! নইলে শত্রু এসে তাঁর চুল টেনে ধরল আর তিনি মেয়েছেলের মতো সবার সামনে চুপ করে বসে থাকলেন— সুচিরং স্ত্রিয়েব নৃপচক্রসন্নিধৌ। অশ্বত্থামা রাগে কাঁপতে কাঁপতে এবার দুর্যোধনের সামনেই সত্য কথাটা বলে ফেললেন। বললেন— ওরে সারথির বেটা, দুর্যোধনের প্রিয়পাত্র বলে এত বড় কথা। যে কোনও কারণেই হোক আমার বাবা ধৃষ্টদ্যুম্নকে বাধা দেননি। কিন্তু আজ এই মুহূর্তে আমি তোর মাথায় এই আমার বাঁ পা রাখছি, তোর ক্ষমতা থাকে তো সরিয়ে দে— শিরসি চরণ এষ ন্যস্যতে বারয়ৈনম্। অশ্বত্থামা এই কথা বলে মাটিতে বাঁ পাখানি দাপিয়ে বেড়ালেন বারবার অর্থাৎ কর্ণের মাথায় পা রাখার প্রতীকী অভিনয় করলেন। কর্ণ এবার সোজা শাণিত তরবারি বার করে নিলেন কোষ থেকে। তারপর ব্রাহ্মণত্বের মুখে ছাই দিয়ে বললেন— বেটা বাচাল বামুন, যদি তুই ব্রাহ্মণ না হতিস তা হলে আজ এতক্ষণে দেখতিস তোর বাঁ ‘পা’টা কাটা পড়ে রয়েছে মাটিতে। বিবাদের চরম সীমায় অশ্বত্থামাও সব ভুলে বললেন— ও তুই বামুন বলে আমায় মারতে পারছিস না, তো নে এই আমি ব্রাহ্মণত্ব ত্যাগ করলাম। বলেই অশ্বত্থামা নিজের পৈতে-টৈতে ছিঁড়ে ফেললেন— ইতি যজ্ঞোপবীতং ছিনত্তি। দু’জনেই খড়্গ হাতে তেড়ে গেলেন দু’জনের দিকে।
মহাভারতে কৰ্ণ কৃপর দিকে ধেয়ে গিয়েছিলেন খড়্গ হাতে, আর অশ্বত্থামা কর্ণের দিকে ধেয়ে গেলেন খড়্গ হাতে। এই অবস্থায় দুর্যোধনের অনুনয়ে বিনয়ে শেষ পর্যন্ত দু’পক্ষই শান্ত হল। বেণীসংহারেও তাই। কর্ণ সেনাপতি হলেন, অনেক যুদ্ধ করলেন। কিন্তু তিনি এমনই ভাগ্যহত যে, যা তিনি মুখে বলেছেন এতদিন, তা তিনি কিছুই করতে পারেননি। আজকে তাঁর দেবদত্ত কবচ-কুণ্ডল নেই, ইন্দ্রের অমোঘ শক্তি নেই, মাথার ওপরে খাঁড়ার মতো ঝুলছে গুরু পরশুরামের অভিশাপ, হোমধেনু হারানো ব্রাহ্মণের অভিশাপ— এত কিছু বিরুদ্ধতা নিয়েও কর্ণ ভাবলেন— তিনি অর্জুনের বিরুদ্ধে জয়ী হবেন। অভিমানই কর্ণকে চিরকাল স্থান, কাল, পাত্র সব ভুলিয়েছে, এই আত্মম্ভরিতার ওপরে দাঁড়িয়েই মহাবীর কর্ণ আজ কৌরবের সেনাপতি। ধৃতরাষ্ট্রের কাছে যুদ্ধের আনুক্রমিক ধারা বিবরণী দিতে দিতে সঞ্জয় পর্যন্ত একটুখানি বক্রোক্তির আভাস দিয়ে বলেছেন— আপনার ছেলে দুর্যোধন মনে মনে এই আশা করে আশ্বস্ত হয়েছেন যে, ভীষ্ম গেছে, দ্রোণ গেছে, তো কী হয়েছে, কর্ণ অবশ্যই পাণ্ডবদের জয় করবে— হতে ভীষ্মে চ দ্রোণে চ কর্ণো জেষ্যতি পাণ্ডবান্। কর্ণকে সেনাপতিত্ব দান করার সময় দুর্যোধন পরিষ্কার তাঁকে জানিয়েছেন যে, ভীষ্ম এবং দ্রোণের ওপর তিনি কোনওদিনই আস্থা রাখতে পারেননি। একে তো তাঁরা বৃদ্ধ, তার ওপরে অর্জুনের ওপরে তাঁদের পক্ষপাত ছিল— বৃদ্ধৌ হি তৌ মহেষ্বাসৌ সাপেক্ষৌ চ ধনঞ্জয়ে। এখন তো আর সেসব বালাই নেই, কাজেই দুর্যোধন কর্ণকে অপার প্রশংসা করে সেনাপতিত্বে বরণ করলেন। কর্ণের মধ্যে দুর্যোধন দেবসেনাপতি কার্তিককে দেখতে পেয়েছেন, দেখতে পেয়েছেন অসুর নিহন্তা ইন্দ্রের মাহাত্ম্য, দেখতে পেয়েছেন দেবসহায় বিষ্ণুর পরাক্রম।
কিন্তু এত বিশ্বাস যেখানে, সেখানে বিশ্বস্ত জনের দায়িত্বও বড় বেশি বেড়ে যায়। অনেক গুণ, অনেক পরাক্রম এবং দুর্যোধনের অনন্ত বিশ্বাস নিয়েও কর্ণ দুর্যোধনের প্রাণপ্রিয় দুঃশাসনকে বাঁচাতে পারলেন না। বাঁচাতে পারলেন না নিজের ছেলেকেও। অনেক যুদ্ধ হল, অনেক লোকক্ষয় হল, কর্ণ অনেক যুদ্ধ করলেন কিন্তু দুর্যোধনের অনেক বিশ্বাসই তিনি পূর্ণ করতে পারলেন না, রাখতে পারলেন না আত্মবিশ্বাসও। অর্জুনের সঙ্গে শেষ এবং চরম যুদ্ধের আগে তিনি আরও একটা ভুল করে ফেললেন মদ্ররাজ শল্যকে নিজের রথের সারথি নির্বাচন করে। শল্য নিঃসন্দেহে খুব ভাল সারথি ছিলেন, কিন্তু দুর্যোধনের আতিথেয়তায় মুগ্ধ হয়ে কৌরবপক্ষে যোগ দেবার পরপরই তিনি কিন্তু যুধিষ্ঠিরের কাছে প্রতিজ্ঞাবদ্ধ হয়েছিলেন যে, কর্ণের সারথ্য করার সময় তিনি কর্ণের মনোবল ভেঙে দেবেন। তাই হল। দুর্যোধনের মাধ্যমে কর্ণ শল্যকে সারথি পেলেন বটে। কিন্তু সারাটা কর্ণপর্ব জুড়ে কর্ণের চরম সমাপতন পর্যন্ত শল্য কেবলই কর্ণের কাছে ভ্যানভ্যান করে অর্জুনের প্রশংসা করে গেছেন, আর ক্রমাগতই কর্ণের মনঃস্থিতি নষ্ট হয়েছে। যুদ্ধকালে অথবা রথস্থ বীরকে যদি ক্রমাগতই ভয় পাওয়ানোর চেষ্টা করা হয়, তবে অল্পসত্ত্ব ব্যক্তির পতন ঘটে, আর মহাসত্ত্ব ব্যক্তি, তিনি যতই যুদ্ধক্ষম হোন না কেন, তাঁর মনঃসংযোগ ব্যাহত হয়। প্রথম প্রথম যখন শল্য বলে যেতেন, তখন কর্ণ উদাসীনভাবে খানিকটা ধরে খানিকটা ছেড়ে দিয়ে শল্যকে বলতেন— ঠিক আছে, ঠিক আছে, এখন চল দেখি— যাহি যাহীতি। কিন্তু শেষে তাঁর ধৈর্য চলে গেল এবং শল্যকে তাঁর দেশ তুলে, ব্যক্তিত্ব তুলে, অশ্লীল কথা বলে মাথা গরম করতে থাকলেন কর্ণ। মনঃসংযোগ ক্রমেই নষ্ট হতে থাকল। তিনি বাইরে যতই ভয়কে অস্বীকার করুন না কেন তাঁর অন্তরে নিশ্চয়ই এক অজানা, অনামা আশঙ্কা ছায়া ফেলতে লাগল।
একটা কথা মনে রাখতে হবে যে কর্ণের সেনাপতিত্বকালে তাঁর ন্যায়নীতির দিকটা বিশেষভাবে লক্ষ করার মতো। দেখুন, সারা জীবন ধরে যিনি দুর্যোধনের দুঃশাসনের সঙ্গে হাত মিলিয়ে কত শত অন্যায় আচরণ করেছেন, পাণ্ডবদের প্রতি অসহ্য অত্যাচার করেছেন, তাঁদের প্রিয়তমা কুলবধূকে পর্যন্ত আপন বিকার থেকে রেহাই দেননি, সেই কর্ণ কিন্তু নিজের সেনাপতিত্বকালে কোনও অন্যায় করেননি, এমনকী সামান্য নীতিভঙ্গও নয়। অর্জুনের খাণ্ডবদহনের কালে যে সাপটি প্রতিশোধস্পৃহায় এসে কর্ণের তূণে আশ্রয় করেছিল, সেই সর্পমুখ বাণ কর্ণ অর্জুনের বিরুদ্ধে ছুড়েছিলেন নিজের অজান্তে— ন চাপি তং বুবুধে সূতপুত্রঃ। সেই সর্পবাণে অর্জুনের রেহাই ছিল না, তিনি বাঁচলেন শুধু কৃষ্ণের সারথ্যকৌশলে। কিন্তু এই ভয়ঙ্কর সাপ আবার এসে কর্ণের তূণে প্রবেশ করতে চাইল এবং কর্ণকে সে অনুরোধ করল দেখেশুনে যাতে তাকে ঠিকমত অর্জুনের বিরুদ্ধে প্রয়োগ করা হয়, কারণ ঠিকমত প্রয়োগ করতে পারলে এই সর্পমুখ বাণ থেকে অর্জুনের রেহাই নেই। কিন্তু কর্ণ রাজি হননি, তার সেই চিরাচরিত বলদর্পিতাই কিন্তু এখানে তাঁর গুণ হয়ে দাঁড়িয়েছে। কর্ণ বললেন— অন্যের শক্তি আশ্রয় করে কর্ণ কোনওদিন কারও ওপরে জয়ী হতে চায় না— ন নাম কর্ণোহদ্য রণে পরস্য বলং সমাস্থায় জয়ং বুভূষেৎ। একশোটা অর্জুনকে মেরে ফেলতে পারলেও কর্ণ কোনওদিন এক শর দু’বার ধনুকে যোজনা করে না। কথাটা আরও একটু ঘটা করে একেবারে গুরু পরশুরামের নাম জড়িয়ে কর্ণ বলেছেন পরবর্তীকালের এক কবির লেখনীতে। কর্ণ বলেছেন— সারা গায়ে যেন জল পিছলে পড়ছে এমনিতর কর্ণ-বধির সাপ তুমি কর্ণকে চেননা— ন বেৎস্যপকর্ণ কর্ণম্— তুমি জান না যে পরশুরামের শিষ্য কর্ণ কখনও দু’বার একই শর সন্ধান করে না— দ্বিঃ সন্দধাতি ন শরং হরশিষ্য-শিষ্যঃ। সমস্ত দুনিয়ার সঙ্গে তুমিও বরং তাকিয়ে দেখো কী করে এই মানুষের উপযুক্ত শরপ্রহারেই কিরীটী অর্জুনের কিরীট-পরা মাথাটা আমি ধড় থেকে নামিয়ে দিই— মর্তৈঃ শরৈরপি কিরীটি-কিরীটমাথম্।
পরবর্তী কবির লেখনীতে কর্ণের এই দম্ভোক্তির মধ্যেই কর্ণের চরিত্রটি মহাভারতের মতো করে পাব। এই যে কর্ণ বললেন— ‘মানুষের উপযুক্ত শর’— এই কথাটাই প্রণিধানযোগ্য। সমস্ত কর্ণপর্বে কর্ণ একজন সম্পূর্ণ মানুষ হয়ে উঠেছেন, যা তিনি হতে চেয়েছেন। যে মুহূর্তে কর্ণ কুন্তীর দ্বারা পরিত্যক্ত হয়ে হীনকুলে লালিত হতে লাগলেন, সেই মুহূর্তেই দৈবায়ত্ত জন্মের ওপরে কর্ণের ঘৃণা ধরে গেছে। দৈববশে নিজের জন্মের জন্যই যে মানুষ কলঙ্কিত, মহামতি ব্যাস একটু একটু করে সেই মানুষের সমস্ত দৈবাধীনতা হরণ করেছেন। সূর্যের ছেলে হওয়া সত্ত্বেও সেই পরিচয় থেকে তাঁকে বঞ্চিত করেছেন, তাঁর সহজাত দৈব কবচ-কুণ্ডল কেটে দিয়েছেন ইন্দ্রের হাতে, অমোঘ দৈব-শক্তি প্রয়োগ করিয়েছেন রাক্ষসের ওপর। এখন একমাত্র দৈবসম্পদ যে সর্পমুখ বাণ, সেটিকেও তিনি দ্বিতীয়বার কর্ণের তূণে ঢুকতে দিলেন না। মহাকবি যেন একে একে কর্ণের সমস্ত দৈবসজ্জা মুক্ত করে, তাঁকে রণদর্পে, আত্মশ্লাঘায় নিতান্ত মাটির মানুষটি করে তুলেছেন। ঠিক এমন একটা মানুষের রথের চাকা মাটিতেই দেবে যায়, অন্তকালে সে চাকা আর মাটি থেকে তোলা যায় না। ভাগ্যহত পুরুষের ভাগ্যচক্র বার বার মাটিতেই প্রোথিত হয় আর ঠিক সেই মুহূর্তে ওপর থেকে ঝলসে ওঠে অগ্নিবাণ, বায়ুবাণ, ব্রহ্মাস্ত্র— মানুষ কর্ণের ছিন্ন মুণ্ড তখন মাটিতে গড়াগড়ি যায়।
আমরা আগেই বলেছি কর্ণের উচ্চাভিলাষ ছিল অসম্ভব রকমের এবং সেই উচ্চাভিলাষ তিনি পূর্ণ করতে চেয়েছেন দুর্যোধনের কাঁধে ভর রেখে। বাস্তবে পাণ্ডবদের প্রতি অতি কঠিন দুর্যোধন কর্ণের এতটাই বন্ধু যে সময়ে অসময়ে কর্ণের আজ্ঞাবাহী হতেও দুর্যোধনের বাধে না। এই বন্ধুত্বের সুবাদে কর্ণ দুর্যোধনের বকলমে পুরো হস্তিনাপুরের রাজনীতি চালনা করেছিলেন— এতটাই বলা যায়। ঠিক এই কারণেই কুরুসভার যত অন্যায়, তার সমস্ত দায় এসে পড়েছে কর্ণের ঘাড়েই। অন্তিমলগ্নে যখন কর্ণের রথচক্র গ্রাস করেছে পৃথিবী, তখন কর্ণ অর্জুনকে ধর্মের কথা তুলে থামতে বলেছিলেন, নিরস্ত্রের ওপর শর যোজনা করতে বারণ করেছিলেন। উত্তরটা দিয়েছিলেন স্বয়ং বাসুদেব কৃষ্ণ। কর্ণ মুখ ফসকে বলেছিলেন— দৈববশে এই মুহূর্তে আমার রথের চাকা আটকে গেছে মাটিতে। অন্তত এই সময়টাতে তুমি বাণের অভিসন্ধি ত্যাগ করো অর্জুন। ‘দৈব’, কর্ণের মুখে ‘দৈব’— কথাটা মহাভারতের কবির কানে লেগেছে তৎক্ষণাৎ স্বয়ং পুরুষোত্তম কৃষ্ণের মুখ দিয়ে মহাকবি বলিয়েছেন— বদমাশ লোকেরা যখন বিপদে পড়ে, তখনই দৈবের দোষ দেয়, নিজের বদমায়েশির কথা মনে করে না— প্রায়েন নীচা ব্যসনে নিমগ্না নিন্দন্তি দৈবং কুকৃতং ন তু স্বম্।
অর্থাৎ কবি বলছেন— না দৈব নয়, যিনি দৈবকে এতকাল ঘৃণা করে এসেছেন, তাঁর মৃত্যুর জন্য দৈব দায়ী হবে কেন, তার মৃত্যুর জন্য তিনি নিজেই দায়ী। তিনি কর্ণের অসহায় মৃত্যুর সমস্ত মানুষোচিত কারণগুলি একে একে কৃষ্ণের মুখে আবার স্মরণ করেছেন। কৃষ্ণ বলেছেন— যেদিন একটি মাত্র কাপড় পরা দ্রৌপদীকে তুমি আর দুর্যোধনের দল সবাই মিলে কুরুসভায় নিয়ে এসেছিলে সেদিন তোমার ধর্ম কোথায় ছিল? যেদিন পাশাখেলায় অজ্ঞ যুধিষ্ঠিরকে অক্ষশৌণ্ড শকুনি জিতে নিল, সেদিন তোমার ধর্ম কোথায় ছিল— ক্ক তে ধর্মস্তদা গতঃ? যেদিন তোমার মত অনুসারে দুর্যোধন ভীমকে বিষ খাইয়েছিল— আচরত্তন্মতে রাজা ক্ক তে ধর্মস্তদা গতঃ— সেদিন তোমার ধর্ম কোথায় ছিল? তেরো বচ্ছর বনবাসে কাটিয়ে যেদিন পাণ্ডবেরা এসে তাঁদের রাজ্য-ভাগ চেয়েছিলেন এবং তোমরা এক টুকরো জমি দাওনি, সেদিন তোমার ধর্ম কোথায় ছিল? যেদিন বারণাবতের জতুগৃহে সমস্ত পাণ্ডবদের পুড়িয়ে মারার মতলব করেছিলে, সেদিন তোমার ধর্ম কোথায় ছিল? যেদিন রজস্বলা পাণ্ডববধূকে দুঃশাসনের হাতে ছেড়ে দিয়ে তুমি হাঃ হাঃ করে হেসেছিলে, সেদিন তোমার ধর্ম কোথায় ছিল কর্ণ— সভায়াং প্ৰাহসঃ কর্ণ ক্ক তে ধর্ম স্তদা গতঃ? যেদিন সমস্ত নারীসমাজের মধ্যে থেকে টেনে এনে গজগামিনী কৃষ্ণাকে তুমি বলেছিলে— পাণ্ডবদের সব শেষ হয়ে গেছে দ্রৌপদী, তুমি অন্য কোনও স্বামী খুঁজে নাও, সেদিন তোমার ধর্ম কোথায় ছিল, কর্ণ? রাজ্যের লোভে যেদিন শকুনি পাশাখেলায় পাণ্ডবদের হারিয়েছিল, সেদিন তোমার ধর্ম কোথায় ছিল? যেদিন সমস্ত মহারথীরা একসঙ্গে মিলে একটি বাচ্চা ছেলে অভিমন্যুকে বধ করেছিলে, সেদিন তোমার ধর্ম কোথায় ছিল, কর্ণ? এত শত সব ঘটনার মধ্যে যদি তুমি এতকাল ধর্মানুষ্ঠান না করে থাকো, তা হলে এখন আর ‘ধর্ম’ ‘ধর্ম’ করে গলার তালু শুকিয়ে কী হবে— কিং সর্বথা তালুবিশোষণেন? আর এখন এই মুহূর্তে যদি তুমি খুব ধর্মপরায়ণও হয়ে ওঠ, তবু এখন আর তোমার রক্ষা নেই।
দেখা যাচ্ছে, সারা জীবন ধরে দুর্যোধন যত অপকর্ম করেছেন, তার সবকিছুরই দায় এসেছে কর্ণের ওপর। কৃষ্ণের আক্ষেপোক্তি শুনে এই প্রথম এবং এই শেষবারের মতো কর্ণের মাথাটা লজ্জায় নত হয়ে গেল, এক পংক্তি উত্তর পর্যন্ত তাঁর মুখে জোগাল না— লজ্জয়াবনতো ভূত্বা নোত্তরং কিঞ্চিদুক্তবান্। মহাভারতের কবি বলতে চাইলেন— দৈব নয়, এতগুলি স্বকৃত অন্যায়ের জন্যই কর্ণ আজ এত অসহায়। তিনি যা করেছেন এবং করেননি, তা সবই তিনি চুকিয়ে দিয়েছেন নিজের অসহায় মৃত্যু দিয়ে। কর্ণ মারা যাবার সঙ্গে সঙ্গে কৌরবদের যশ, দর্প এবং জয়াশা একসঙ্গে উবে গেল। যুদ্ধশেষের অপরাহ্নে কর্ণের ছিন্ন মুণ্ডটি পড়ে রইল মাটিতে, তার ওপরে সন্ধ্যাসূর্যের শেষ অস্তরাগের ছোঁয়া এসে লাগল, ছিন্ন মুণ্ডটি মনে হল যেন অস্তসূর্যের সম্পূর্ণ বিম্ব বুঝি— অস্তঙ্গতং ভাস্করস্যেব বিম্বম্। কর্ণ মারা যাবার পর কর্ণকে নিয়ে যত উপমা দিয়েছেন ব্যাস, তা সবই প্রায় সূর্যকে নিয়ে। ভাবে বুঝি সূর্য যে অন্যায় করেছিলেন কর্ণের জন্ম দিয়ে, তাঁর মৃত্যুর পর মহাকবি যেন সূর্যের উপমায় তাঁর পুত্রতৰ্পণ সমাপ্ত করছেন এখন। ব্যাস লিখলেন— অস্ত যাবার সময় সূর্য যেমন তাঁর সমস্ত প্রভা প্রত্যাহার করে নিয়ে যান, তেমনি কর্ণের জীবন-জ্যোতিও তিনি প্রত্যাহার করে নিলেন পৃথিবী থেকে। এতদিন যাঁর শর-কিরণজালে শত্রুসেনা তপ্ত হয়ে উঠেছিল, সেই কর্ণসূর্য গ্রস্ত হল অর্জুনের রাহুগ্রাসে। দিনের শেষে যখন অপরাহ্ন ঘনিয়ে আসছিল যুদ্ধভূমিতে, ঠিক সেই সময় কর্ণেরও জীবন-অপরাহ্ন ঘনিয়ে এল। সহস্রনেত্র ইন্দ্রের মতো যাঁর ক্রিয়াকলাপ, সহস্রদল পদ্মের মতো যাঁর মুখ, সেই কর্ণের ছিন্ন মুগু মাটিতে পড়ে থাকল যেন দিনশেষের অস্তরাগে রাঙানো সহস্ররশ্মি সূর্যটি।
॥ ১৩ ॥
কর্ণের মৃত্যু হল বটে, কিন্তু এই মৃত্যুর সঙ্গে সঙ্গে তাঁর মহাকাব্যিক মৃত্যু ঘটে যায় না। বিশেষত যেখানে এই বিশাল চরিত্রকে আমরা শুধু মহাভারতের সামাজিক প্রেক্ষিতেই দেখবার চেষ্টা করেছি, তাতে এই চরিত্রের মধ্যে অনেক অতিক্রান্ত ঘটনা থেকে যায়, যেখানে এই রকম না হয়ে অন্য রকম কিছু ‘হইলেও হইতে পারিত’ ধরনের ইঙ্গিত থেকে যায়। মহাকাব্যের কবির সহস্রার নির্মাণ-কৌশলের মধ্যে এমনই কতগুলি ইঙ্গিত থেকে যায়, যেগুলি পরবর্তী কালের ‘মিথ’ তৈরি করে দেয়। হ্যাঁ, মহাভারতের মধ্যে রাজনৈতিক জটিলতা যতখানি আছে এবং তার সঙ্গে ক্ষত্রিয়-বৃত্তির মর্যাদা এবং কৌলীন্যও যতখানি মিশে আছে, তাতে বিপ্রতীপ ভাবনায় কর্ণ-চরিত্র হয়ে উঠেছে আরও জটিল এবং বিপ্রতীপভাবেই তা উজ্জ্বল।
খেয়াল করে দেখুন, এই যে জন্মমাত্রেই জননী কুন্তী সদ্য প্রসূত শিশুটিকে অশ্বনদীর জলে বিসর্জন দিলেন, অথবা খুব সাধারণ ভণিতায়, এক কুমারী কন্যা নিজের ভবিষ্যৎ-লজ্জা নিবারণের জন্য আপন গর্ভজাত পুত্রটিকে জলে ভাসিয়ে দিলেন— এই রকম একটা ঘটনা তো কিছু নতুন নয়। আজও এই একবিংশ শতাব্দীর জল-জঙ্গল-নোংরা ফেলার ভ্যাটে আমরা এইরকম কানীন শিশুর সাক্ষাৎ পাই, কখনও মৃত, কখনও বা জীবিতও— আমরা দেখি, শুনি, পুলিশে খবর দিই, স্বভাবে-কল্পিতা সেই কুমারী জননীর উদ্দেশে গালাগালি বর্ষণ করি, তারপর সম্পূর্ণ দায়িত্বহীন অবস্থায় ফিরে আসি। এইরকম শিশু জীবিত থাকলে— তার গতি অরফ্যানেজ, হোম ইত্যাদি, অনেক সৌভাগ্য থাকলে দেবতার মতো উপস্থিত হন অপুত্রক কোনও জনক-জননী। কিন্তু আমরা, আমরা তারপর কতটুকু খবর রাখি।
আমি বলেছিলাম— কর্ণের মৃত্যুর সঙ্গে সঙ্গে তাঁর মৃত্যু হয় না। কেননা কুমারীর পরিত্যক্ত শিশুর জীবন-সমস্যা আজও পর্যন্ত প্রসারিত এবং আরও প্রসারিত তার জটিল মনস্তত্ত্বের বিস্তীর্ণ আকাশ। আজকাল অপুত্রক জনক-জননীরা কথঞ্চিৎ সদয়। আমি উদার বলছি না একবারও; বরঞ্চ সদয় বলছি এই কারণে যে, তাঁরা কেউ দয়া করে দত্তক নেবার দিকে সামান্য ঝুঁকছেন। আমি বিদেশিদের কথা বলছি না, কিন্তু এ-দেশের দত্তক নেবার ভাবনার মধ্যে আমি এত আশঙ্কা দেখেছি, তা কহতব্য নয়। আমি এক মহিলাকে দেখেছি, তিনি তাঁর সন্তানহীনতার জন্য বহুল দুঃখ প্রচার করেছেন এককালে, তিনি কর্মরতা বলে সহকর্মীরাও তাঁকে আলতোভাবে কোলে করে রাখেন, যাতে অন্যকৃত কর্মে তাঁর হৃদয়ে এতটুকুও আঘাত না লাগে, কিন্তু দত্তকের প্রশ্নে আমি এই মহিলাকে জঘন্য কথা বলতে শুনেছি। কুমারী অবস্থায় জাত প্রায় সকল শিশুকেই তিনি বদমাশ, গুণ্ডা, মাস্তান ইত্যাদির বলাৎকৃত সন্তান ভাবেন এবং তাঁর ধারণা— এই রকম শিশুরা রক্তের দোষেই ভবিষ্যতে চোর-গুণ্ডা-মস্তান ছাড়া আর কিছু হবে না। এই কথা শোনার পরেই আমি বুঝেছি— শুধু বাৎসল্য নয়, বাৎসল্যহীন অন্য এক স্বার্থ বা আইডেনটিটিও বহুতর স্বামী-স্ত্রীর অন্যতম জ্ঞাতব্য বিষয়। মহাভারতের কর্ণ-চরিত্র এই বিষয়ে অসাধারণ এক ‘পয়েন্টার’ হিসেবে কাজ করে।
প্রথমত মহাভারত দেখাতে চায় যে, বলাৎকার-প্রসূতই হোক, অথবা কোনও নারীপুরুষের সম্মিলিত ইচ্ছায়, অথচ সামাজিক নিয়মের বাইরে এমন সন্তান প্রসূত হলেও কুমারী জননী তাঁর সন্তানকে ভোলেন না। যদি বা কেউ সমাজের কারণে বা আত্মসর্বস্বতায় সাময়িকভাবে ভোলেনও, তবুও জননীর হৃদয় আকাশ থেকে সেই তারার মৃত্যু হয় না। কুন্তীকে তো দেখলাম— তিনি শতবার শত মন্ত্র পড়ছেন যাতে দৈব তাঁর সন্তানকে বাঁচিয়ে রাখে সবচেয়ে বড় কথা, বিয়ে হয়ে যাবার পরেও, স্বয়ং মহাভারতের কবি তাঁর পুত্র-বিষয়ে অদম্য কৌতূহল জানিয়েছেন— কুন্তী রাজবাড়ির বিশ্বস্ত দাসী-চরদের বলে রেখেছিলেন— কোথাও যদি সোনার কবচ-কুণ্ডল-পরা কোনও ছেলের খবর পাও, আমাকে জানিও। দাসী-চরেরা অনেক ঘুরে অনেক জায়গায় খবর নিয়ে তাদের রানিমাকে খবর এনে দিয়েছিল— সেই যে অঙ্গরাজ্যের রাজধানী চম্পা, সেখানে সারথি-জাতের লোকেরা আছে এক গুষ্টি— সেই সূতবিষয়ে এই রকম একটি ছেলে বড় হয়ে উঠছে, অল্পবয়স থেকেই ছেলেটি বেশ নজর কাড়বার মতো— পৃথা-কুন্তীর কাছে চর-মারফৎ সব খবর এসে পৌঁছল— চারেণ বিদিতশ্চাসীৎ পৃথয়া দিব্যবৰ্মভৃৎ।
হস্তিনাপুর থেকে কত দূরে কোনও অঙ্গরাজ্যের চম্পানগরীতে তাঁর শিশুপুত্র মানুষ হচ্ছিল— এ-কথা যেমন কুন্তী জানেন, তেমনই তিনি জানেন যে, রাধেয় বসুষেন অস্ত্রশিক্ষার আসরে এসেছিল তাঁরই অন্যতর পুত্র অর্জুনের প্রতিদ্বন্দ্বী হয়ে। এই প্রতিদ্বন্দ্বিতায় কর্ণ যখন অর্জুনের সঙ্গে যুদ্ধ করতে চাইলেন, সেদিন কুন্তী স্ত্রীলোক-দর্শকদের মধ্যে রঙ্গমঞ্চে বসে থাকলেও উত্তেজনায় অজ্ঞান হয়ে গেলেন। কুন্তী কিছু বলতে পারেননি। বলতে পারেননি— কর্ণ এবং অর্জুন দু’জনেই তাঁর ছেলে। আবার কর্ণ যখন অঙ্গরাজ্য পেলেন, কুন্তী তখন খুশি হলেন মনে মনে, হয়তো বা খুশি হলেন আরও যেদিন থেকে কর্ণ হস্তিনাপুরেই থাকতে আরম্ভ করলেন দুর্যোধনের ছত্রচ্ছায়ায়। কিন্তু পঙ্কিল রাজনীতির মধ্যে কর্ণ যখন পঞ্চপাণ্ডবের প্রধান প্রতিদ্বন্দ্বী হয়ে উঠলেন, দ্রৌপদীর বস্ত্রহরণের ঘটনা ঘটল তাঁরই পরোক্ষ নির্দেশে— এই সব সময় জননী হিসেবে কুন্তীর কী মানসিক বিপর্যয় ঘটেছিল, সেটা মহাভারতের কবি স্বকণ্ঠে জানাননি এবং পরবর্তী কালেও কোনও কবি-মহাকবি কুন্তীর মানস নিয়ে তেমন কোনও কবিতা লিখলেন না।
মহাভারতের কবির দেখানোর বিষয় ছিল— কার গর্ভে কার ঔরসে জন্ম নিল এক শিশু— এই শুক্র-শোণিত সম্পর্ক হয়তো তাঁর মৌল গঠন তৈরি করে, হয়তো বা গঠন করে তার মৌল প্রকৃতি— সে বীর, সে ভীরু, সে উদ্যোগী— এইরকম স্বভাব অথবা শারীরিক বিকাশ— কিন্তু একটা মানুষ-শিশু জননীর পরিত্যক্ত হলে সে যেখানে মানুষ হচ্ছে, বড় হয়ে উঠছে, সেই পরিবেশই তাকে সবচেয়ে বেশি প্রভাবিত করে। পালক পিতা অধিরথের ঘরে অথবা পালিকা মাতা রাধার কাছাকাছি আর কতটুকু ছিলেন কর্ণ, সেই বালক বয়স থেকেই তো তিনি হস্তিনাপুরের রাজনীতিতে জড়িয়ে গেলেন দুর্যোধনের সঙ্গে। অর্জুনের সঙ্গে শক্তির প্রতিদ্বন্দ্বিতা যদি মৌল বীর স্বভাবের অভিব্যক্তি হয়ে থাকে, তবে দুর্যোধনের সঙ্গে থাকতে থাকতে তিনি তো সম্পূর্ণ পাণ্ডব-বিরোধিতাতেই জড়িয়ে গেলেন— দ্রৌপদী, ভীম, যুধিষ্ঠির— কারও ব্যাপারেই তাঁর মন্তব্য, বক্তব্য অথবা কর্তব্য— কোনওটাই দুর্যোধনের ব্যবহার থেকে পৃথক ছিল না। হয়তো কখনও কখনও কর্তব্য বিষয়ের ভাবনায় কর্ণের স্বভাব-বীরত্ব আখ্যাত হয়েছে অর্থাৎ লুকিয়ে চুরিয়ে নয়, কোনও কপটতা দিয়ে নয়, সামনা-সামনি যুদ্ধেই সমস্ত কিছুর সমাধান করতে চেয়েছেন তিনি, কিন্তু দুর্যোধন কিংবা শকুনির ছলনা বা কপটতার যুক্তিতে তিনি যখন প্রত্যাখ্যাত হয়েছেন, তখন সেই ছলনা, কপটতার মধ্যে তিনি কিন্তু উপস্থিত আছেন পুরো মাত্রায়।
মহাভারতের কবি দেখাতে চেয়েছেন— জন্মের সংস্কার নয়, জনক-জননী শুক্র-শোণিতের স্বভাব নয়— কেননা সেই দিক থেকে ভাবলে সূর্যের ঔরসে কুন্তীর গর্ভজাত সন্তানের সংস্কার তো যুধিষ্ঠির, ভীম কিংবা অর্জুনের মতোই সরল বীরত্বে উজ্জ্বল হওয়া উচিত ছিল— তা যে হয়নি, তার কারণ হল— পারিপার্শ্বিক পরিবেশের যে সংস্কারে মানুষ বড় হয়ে ওঠে, তারই প্রভাব জীবন-গঠনের ক্ষেত্রে সবচেয়ে বেশি গুরুত্বপূর্ণ। কথাটা ভীষ্মের মুখ দিয়ে উচ্চারিতও হয়েছে একাধিকবার, কিন্তু ভীষ্ম কর্ণের জীবনে পালক পিতা সূত অধিরথের সংস্কারকেই বেশি মূল্য দিয়েছেন, কিন্তু আমরা মনে করি— এটা উপলক্ষ্য মাত্র, আসলে যত সময় ধরে কর্ণ সূত অধিরথের ঘরে লালিত হয়েছেন, তার চেয়েও বেশি তিনি পালিত হয়েছেন দুর্যোধনের বন্ধুত্ব-ছত্রের ছায়ায়। এই সংস্কারই তাঁর জীবনে অনেক বেশি তাৎপর্য বহন করে।
আমাদের বক্তব্য— কর্ণের চরিত্রসৃষ্টিতে মহাকাব্যের কবির এই অঙ্গুলী-সংকেত আমরা বুঝি, কিন্তু তাঁর ব্যক্তিজীবনে তাঁর জন্ম-যন্ত্রণার যে তথাকথিত গ্লানি, যা বারবার তাঁর জীবনের ইচ্ছাপূর্তির মুহূর্তগুলিকে আচ্ছন্ন করেছে, মহাকাব্যের কবি সেগুলিকে খুব প্রসারিত ব্যাকুল দৃষ্টিপাতে বর্ণনা করেননি। অস্ত্রপরীক্ষার আসরে যে চরম ক্ষণ এসেছিল, সেখানে যেমন তাঁকে সূতপুত্রত্বের নিন্দাপঙ্ক গায়ে মাখতে হয়েছিল, ঠিক তেমনই দ্রৌপদীর স্বয়ংবরে মীনচক্ষু বিদ্ধ করার পূর্ব মুহূর্তেই শুনতে হয়েছিল— নাহং বরয়ামি সূতম্‌— আমি সূতপুত্রকে বরণ করব না— শক্তি-ক্ষমতা থাকা সত্ত্বেও বারংবার জন্মের এই বিড়ম্বনা সহ্য করাটা যে কতটা যন্ত্রণাদায়ক, সেটা মহাকাব্যের কবি ঘটনা দিয়ে বোঝান, কিন্তু মন্তব্য করেন না। শুধু কর্ণের হৃদয়-যন্ত্রণাটুকু নিপুণ ইঙ্গিতে বুঝিয়ে দেন, যখন বারবার এই কলঙ্করোপন ঘটতে থাকে এবং প্রত্যেকটি অপমানের পর কর্ণ সূর্যের দিকে তাকান।
আসলে পালিত হতে হতে কর্ণ তাঁর জন্মরহস্য জানতেই পেরে গিয়েছিলেন হয়তো এবং হয়তো সেই অভিমানেই নিজেকে ‘রাধেয়’ বলে পরিচয় দিতে গর্ব বোধ করতেন। পরবর্তী কালের মহাকবি মহাভারতের কর্ণের ওপরে তাকিয়েছেন করুণ দৃষ্টিপাতে। কৌরব-সভার বিচিত্র রাজনীতিতে কর্ণ যে-যে-ভাবে পাণ্ডবদের ওপর প্রতিশোধ নিয়েছেন, কিংবা দ্রৌপদীকেও তিনি যেভাবে অপমান করেছেন অথবা সামগ্রিকভাবে দুর্যোধনের দুঃসঙ্গে কর্ণ কতটা প্রভাবশালী নেতা হিসেবে চিহ্নিত হয়েছিলেন— এই বিরাট বিতত জীবন তথা চরিত্রের মৌল রহস্য যে তার কানীন জন্ম, তাঁর শৈশবিক বিসর্জন এবং তাঁর পালিত হওয়ার সংস্কারের মধ্যেই নিহিত, সেটা প্রকট করে দিয়েছেন রবীন্দ্রনাথ। কর্ণ-কুন্তীসংবাদের মূল ঘটনা মহাভারত থেকেই নেওয়া বটে কিন্তু কর্ণ এবং কুন্তী উভয়ের সংলাপেই এখানে করুণ রসের এমন বিনিময় ঘটেছে যা মহাভারতে স্পষ্ট এবং প্রত্যক্ষভাবে না থাকলেও, তার সূত্র আছে ছড়িয়ে ছিটিয়ে। রবীন্দ্রনাথ কর্ণের শৈশব-যন্ত্রণা যেভাবে প্রকট করেছেন, সেটা মহাভারতের কবির আশয়-বহির্ভূত নয় মোটেই, বরঞ্চ তা প্রাচীন কবির মানস-লোকেরই অপূর্বনির্মাণ এবং রবীন্দ্রনাথের মতো সংবেদনশীল কবিই মহাকাব্যের হৃদয় থেকে এই সঙ্কেত আহরণ করতে পারেন।
মহাভারতের যুদ্ধোদ্যোগপর্বে কর্ণ-কুন্তীর প্রথম মুখোমুখি সংলাপ সংঘটিত হবার সময় অপেক্ষমাণা কুন্তীকে কর্ণ প্রথম নিজের পরিচয় দিয়ে বলেছিলেন— আমি কর্ণ, আমি রাধা-মায়ের সন্তান, অধিরথের পুত্র, আমি আপনাকে অভিবাদন জানাচ্ছি— রাধেয়োহমাধিরথিঃ কর্ণস্ত্বামভিবাদয়ে। সংস্কৃতে এই ‘রাধেয়’ শব্দটা ব্যবহার করলে পালিকা মায়ের পুত্রই বোঝাতে পারে কিন্তু রবীন্দ্রনাথ যখন কর্ণের মুখে— ‘অধিরথ সূতপুত্র রাধাগর্ভজাত’ কথাটা ব্যবহার করেন, তখন কর্ণের নিজস্ব অভিমানটুকু তীব্রতর হয়ে ওঠে। নিজেকে রাধার গর্ভজাত বলে প্রমাণ করার মধ্যে কর্ণের জন্মযন্ত্রণা যখন বিপ্রতীপভাবে করুণ, তখন তার মধ্যে আরও বিপ্রতীপ সেই সম্বোধন— তুমি কুন্তী অর্জুনজননী? একদিকে নিজের আত্ম-পরিচয়ের মধ্যে পালিকা মাতার গর্ভে নিজের সত্তা অন্বেষণ, অন্যদিকে গর্ভধারিণী জননীকে প্রতিপক্ষের সত্তায় চিহ্নিত করা— এই দুই পরস্পর-বিরোধী, অথচ একেবারেই ইচ্ছাকৃত আরোপ রবীন্দ্রনাথের লেখা কর্ণ-কুন্তী-সংবাদের আবেগ তৈরি করেছে কাব্যিক সরসতায়। কর্ণের প্রতি বঞ্চনা এখানে কুন্তীর আত্মপক্ষ-সমর্থনের প্রয়াসকে ভেঙে গুঁড়িয়ে দেয়। পুরাতন সত্য অন্য এক নতুন সত্য হয়ে ওঠে কালোচিত সম্প্রয়োগে, যদিও এই সত্য বৈয়াসিক মহাভারতের প্রবাহিনী সহস্রধারার মধ্যে স্ফুটাস্ফুট ফল্গুর মতো আচ্ছন্ন ছিল।
মহাভারতে কুন্তী-কর্ণ-সমাগমে যে সংলাপ আছে, তা অনেকটাই মহাকাব্যিক রূঢ়তায় আবেগহীন। কুন্তী এখানে কর্ণকে তাঁর গর্ভধারিণী জননী হবার সুবাদ শোনাচ্ছেন বটে, কিন্তু সে অনেকটাই সংবাদের মতো— তুই সূতপুত্র নোস, তুই আমার ছেলে— অনেকটা এইরকম অধিকার-প্রধান শব্দরাশি, জননীর আবেগ সেখানে ধরা পড়ে না, রবীন্দ্রনাথ সেখানে বেশি সারসিক, কন্যা-জননীর হৃদয় উদঘাটনে পরম নিপুণ। অন্যদিকে মহাভারতের কর্ণকে দেখুন, তিনি ‘সত্যধৃতি’ সত্য থেকে নড়েন না, সত্যকে ধারণ করে আছেন। অতএব নির্মম, কুন্তীকে তিনি চরম কথা বলেন নিজের ওপর তাঁর বঞ্চনা প্রকট করে। বিশেষত ক্ষত্রিয়ের ঘরের সংস্কার লাভ করলে, তাঁর জীবন যে কত সহজ হত, সেই কথা শোনানোর সময় কর্ণ এমনও বলেন যে, ছেলে জন্মানোর সময় তুমি মায়ের কাজ একটুও করলে না, আর নিজের স্বার্থে এখন তুমি আমায় ফিরিয়ে নিতে এসেছ, এটা হয় না। তোমার মতো পাপিনীর জন্যই আমার সমস্ত জীবনের ভোগান্তি, তোমার মতো অন্যায় পাপ আমার কোনও শত্রুও করেনি— ত্বৎকৃতে কিন্নু পাপীয়ঃ শত্রু কুৰ্য্যান্মমাহিতম্।
এরই বিপরীতে, ‘যাব মাতঃ, চলে যাব, কিছু শুধাব না— না করি সংশয় কিছু না করি ভাবনা’— কর্ণের এই সাময়িক সব ভুলে যাওয়া— এটা কানীন তথা শৈশবে বিসর্জিত পুত্রের মাকে ফিরে পাবার প্রথম উচ্ছ্বাস এমনভাবে আর্ত করে তোলে, যা মহাভারতের মহাকাব্যিক বিস্তারের মধ্যে সম্ভবই ছিল না। অথচ এটাও ভীষণ রকমের এক জীবন-সত্য এবং তা রবীন্দ্রনাথের কর্ণ-কুন্তী-সংবাদে কাব্যিক সত্যে পরিণত হয়েছে।
অবশ্য রবীন্দ্রনাথের কথা আর কী বলব, অনেক পৌরাণিক সত্যকেই তিনি নতুন এক মহনীয়তায় আস্বাদ্য করে তুলেছেন। তবে বিশেষত কর্ণের ব্যাপারে এটা বলতেই হবে যে, তাঁর চরিত্রের মধ্যেই সরসতার এমন সব বীজ ছিল, যাতে শুধু এই রবীন্দ্রনাথ নন, প্রাচীন থেকে নবীন, আরও অনেক কবিই— যেমন কালিদাসের পূর্বজ ভাসের কথা আমরা উল্লেখ করেছি, উল্লেখ করেছি বেণীসংহারের নাট্যকার ভট্টনারায়ণের কথাও। এঁরা সবাই কর্ণচরিত্রের সরল, ঋজু এবং পৌরুষদৃপ্ত দিকটি নিয়েই নাটক-শরীর নির্মাণ করেছেন, কিন্তু ক্ষত্রিয়ের নাম-গোত্রহীন জন্মের বিড়ম্বনা তাঁকে মহাকাব্যের সামাজিক প্রেক্ষিতে খানিকটা খাটো করে রাখলেও এইসব নাটকে তাঁর ঋজুতা, সরলতা, সত্যনিষ্ঠা এবং সবার ওপরে বীরত্বই অনেক অনেক বেশি মহনীয় হয়ে উঠেছে।
মহাভারতে অর্জুনের হিতৈষী ইন্দ্রদেব যখন ব্রাহ্মণবেশে কর্ণের কবচ-কণ্ডল হরণ করে নিয়েছিলেন, তখন যুদ্ধের উদ্যোগপর্ব চলছে। সেখানে শতেক বিচিত্র আলোচনা, দুর্যোধন-কর্ণের গোঁয়ার্তুমি, এতকাল বনে থাকা পাণ্ডবদের প্রতি তাঁদের অকরুণ ব্যবহার, একখানি গ্রাম, এমনকী সূচ্যগ্র মেদিনী পর্যন্ত দুর্যোধন বনপ্রোষিত পাণ্ডবদের ফিরিয়ে দিচ্ছেন না এবং যুদ্ধের ব্যাপারে দুর্যোধন কর্ণকেই ভরসা করে যাচ্ছেন আপন স্বার্থসিদ্ধির জন্য— কৃষ্ণের শান্তিপ্রক্রিয়ার মধ্যে এই সব ঘটনা যখন আমাদের কর্ণের প্রতি বীতশ্রদ্ধ করে তোলে, তারই পরবর্তী পটভূমিতে ইন্দ্রের মাধ্যমে কর্ণের কবচ-কুণ্ডল হরণের ঘটনাটি আমাদের অখুশি করে না, বরঞ্চ রাজ্যভ্রষ্ট বঞ্চিত পাণ্ডবদের প্রতি সমস্ত উদ্যোগপর্ব জুড়ে আমাদের সমবেদনা উদ্বেলিত হওয়ায় কর্ণের কবচ-কুণ্ডল হরণের ঘটনাটা আমাদের খানিকটা তৃপ্তই করে। কিন্তু ওই একই ঘটনা যখন মহাভারতের ঘটনারণ্য থেকে তুলে এনে অন্যতর মহাকবির হৃদয়-পুণ্ডরীকের মধ্যে স্থাপন করি, তখন তাঁর কবিজনোচিত সংবেদনশীলতার অরুণ-কিরণ সম্পাতে কর্ণের জীবন কমলকলির মতো ফুটে ওঠে।
ভাসের নাটকে ইন্দ্র কর্ণের কাছে ভিক্ষা চাইছেন, অথচ কর্ণের হাতি-ঘোড়া-গোরু দেবার প্রস্তাব, রাজ্য দেবার প্রস্তাব একটা একটা করে প্রত্যাখ্যাত হচ্ছে, ইন্দ্রের মুখে ভেসে আসছে সেই খল-কপট বঞ্চনার ঘোষণা— নেচ্ছামি কর্ণ নেচ্ছামি— আমি এটা চাই না কর্ণ! আমি এটা চাই না। অথচ ঠিক কোনটা চান, সেটাও লজ্জায় মুখ খুলে বলতে পারছেন না ব্রাহ্মণবেশী ইন্দ্র। ভিক্ষার্থী ব্রাহ্মণের কাছে খাবার-দাবার, হাতি-ঘোড়া এবং রাজ্যশাসনও পছন্দ হচ্ছে না, অথচ কোন সেই বিশেষ জিনিসটা যেটা ব্রাহ্মণের প্রয়োজন হতে পারে, এটা কর্ণও যেমন সরল ভাবনায় বুঝতে পারছেন না, তেমনই ইন্দ্রও সেটা আপন কপটতায় ব্রাহ্মণের ‘ইমেজ’ দেখিয়ে বলতে পারছেন না। এই অবস্থায় ইন্দ্র যেন তাঁকে দিয়ে বলিয়েই ছাড়লেন— তা হলে এটাই নাও, আমার জীবন-রক্ষার প্রতীক এই অভেদ্য বর্ম এবং কুণ্ডল। ইন্দ্র লালা ঝরিয়ে এবার বললেন— দদাতু দদাতু— দাও, দাও, এইটে দাও।
কর্ণের সারথি শল্য— মহাভারতে যিনি কর্ণের সারথ্যকালে তাঁর মানসিক শক্তি নষ্ট করার কাজ করেছিলেন, তিনি পর্যন্ত কর্ণকে বারণ করেছেন, স্মরণ করিয়ে দিয়েছেন সম্ভাব্য বঞ্চনার কথা, কিন্তু কর্ণ শোনেননি। স্বকৃত প্রতিজ্ঞার ঋজুতা এবং যশোকামিতা তাঁকে বীরের সদ্‌গতি দিয়েছে। তিনি মনে করেন— স্বর্গের রাজা হওয়া সত্ত্বেও যাঁকে ধুলো পায়ে ব্রাহ্মণ্য ভিক্ষার কপটতা করতে হয়, তাঁর থেকে বঞ্চিত আর কে থাকতে পারে। এই মানসিক তুঙ্গতার মধ্যে ইন্দ্রের দূত যখন তাঁকে কবচ-কুণ্ডলের বিনিময়ে একাঘ্নী বাণ গ্রহণ করতে বলে, তখনও তাঁর বীরোচিত প্রত্যুত্তর— দান দিয়েছি, তার প্রতিদান নেব আমি? ধিক্— এই ধিক্কার কর্ণকে এক বিরাট বঞ্চনার মধ্যে আরও মহনীয় করে তোলে।
ভাস যেভাবে এই কর্ণচরিত্র সৃষ্টি করেছেন, সেখানে পরবর্তী নাট্যকার ভট্টনারায়ণের ক্ষমতাও কম নয়। তিনি ব্রাহ্মণ্য অধ্যুষিত সমাজের মধ্যে বাস করে যে প্রতীকী কালের মধ্যে কন্যা অবস্থায় জাত কানীন পুত্রদের ঘৃণার চোখে দেখতে শিখেছেন, সেই সময়ে তাঁর নাটকে প্রবাদের মতো যে উক্তিটি উচ্চারিত হয়েছে, সেটা এই সদ্যোগত বিংশ শতাব্দীতেও বহু শিক্ষিত মানুষের মুখে-মুখে ফিরত। ভাল বংশে জন্ম হওয়াটা দৈবের খেলা, কিন্তু পৌরুষ, বীরত্ব— সেটা তো আমি নিজে অর্জন করেছি— দৈবায়ত্তং কুলে জন্ম মদায়ত্তং তু পৌরুষম্‌— কর্ণের এই সপ্রতিভ উক্তিটি নিন্দিত-বর্ণ, কুলমানহীন কত মানুষের কাছে যে কত বড় সন্দীপনী মন্ত্র ছিল, সেটা আমি বারবার শুনেছি আমার ছোটবেলায়, জাতি-বর্ণ-বিদ্বেষের বিপরীত গবেষণায়। তবে ভাস— ভট্টনারায়ণ বা রবীন্দ্রনাথ— যিনি যেভাবেই কর্ণচরিত্রকে মহনীয় এবং আস্বাদ্য করে তুলুন, এই ‘রিক্রেয়েশন’-এর জায়গায় আমার সবচেয়ে ‘ইনট্রিগিং’ লাগে কাশীরামের মধ্যযুগীয় উদ্ভাবন। শুধুমাত্র একটা সম্ভাবনাকে কেন্দ্র করে তিনি এমন সুন্দর একটা রোম্যান্টিক গল্প তৈরি করেছেন, যেখানে মূল সংস্কৃত মহাভারতের ‘না বলা বাণীর ঘন যামিনী’র আড়াল থেকে হঠাৎই এক আলোর আভাস দেখা যায়। একথা আপনারা সবাই জানেন যে, স্বয়ংবর সভায় দ্রৌপদী কর্ণের বীরত্ব প্রত্যক্ষ করেছিলেন এবং সেই বীরত্ব বিবাহ-মুহূর্তের সন্ধিক্ষণেই প্রত্যাখ্যাত হল দ্রৌপদীর ঘোষণায়। আমরা ‘দ্রৌপদী’ প্রবন্ধে পূর্বে বলেছি যে, স্বয়ংবর সভার মধ্যেও কিছু কিছু কপটতা সেকালে থাকত এবং দ্রৌপদীর স্বয়ংবর-সভাতেও রাজা দ্রুপদ যে অর্জুনকেই তাঁর মেয়ের স্বামী হিসেবে চেয়েছিলেন, সেটা আমরা প্রমাণ দিয়ে বলেছি। কিন্তু নববধূর সাজে স্বয়ংবরা দ্রৌপদী যখন অন্য রাজাদের অনন্ত বিফলতার মধ্যে কর্ণের উন্মুখ বীরত্ব দেখলেন, দেখলেন যে শুধু মীনচক্ষু ভেদ করাই বাকি এবং সেটাও এই মানুষটি করবে, তখনই তো সেই অপলাপ অপশব্দ উচ্চারণ দ্রৌপদীর— আমি সূতপুএকে বরণ করব না।
মুখে এই কথা বললেও মন থেকে কি বিদায় নিল সেই পুরুষ! আমাদের মহাভারতের কবি স্পষ্টত কখনও এ-কথা জানাননি, দ্রৌপদীর মুখেও সে-সংবাদ আসেনি কখনও। বিশেষত বিবাহের পরপরই ইন্দ্রপ্রস্থে মহারানী হতে-না-হতেই তাঁর জীবনে এমন সব ঘটনা ঘটেছে এবং দুর্যোধনের বন্ধু কর্ণের ভূমিকা এমনই যে, দ্রৌপদীর মধ্যে কর্ণ-বিমুখতা বহুল হয়ে ওঠার কথা। অন্যদিকে স্বয়ংবর-সভায় প্রত্যাখ্যাত হবার কারণেই হোক অথবা দুর্যোধনের সহমর্মিতার কারণেই হোক অথবা দ্রৌপদী ভয়ংকর রকমের কাম্যা বলেই হোক, দ্রৌপদীর ব্যাপারে কর্ণের ভীষণ রকমের আক্রোশ ছিল, সেটা আমরা বুঝতে পারি। জিজ্ঞাস্য হয়, এই আক্রোশের অন্তরে ‘পুষ্পে কীটসম’ কোনও তৃষ্ণা জেগে ছিল কিনা। দ্বৈপায়ন ব্যাস স্পষ্টত কোনও খবর দেননি এ পক্ষেও। কিন্তু সম্পূর্ণ মহাভারত জুড়ে দ্রৌপদী-কর্ণের সম্পর্কে কোনও তন্তুবয়ন না থাকলেও একটা অদ্ভুত অপ্রত্যক্ষ সম্ভাবনার কথা সব সময়েই রয়ে গেছে— যদি কুন্তীর পুত্র হিসেবে সত্য-পরিচয় লাভ করতেন— তা হলে?
মূল সংস্কৃত মহাভারত এই সম্ভাবনা ধরেও কোনও কথা বলেনি, এমনকী মহাভারতের উদ্যোগপর্বে— কর্ণ-কুন্তী-সমাগমেও কুন্তী দ্রৌপদীর কথা একবারও তোলেননি। কর্ণ পাণ্ডবশিবিরে ফিরে এলে তিনিই রাজা হবেন, যুধিষ্ঠির, ভীম, অর্জুন— এঁরা সব তাঁর আজ্ঞাবহ হয়ে থাকবেন, এই সব কথা কুন্তী শুনিয়েছেন, কিন্তু পঞ্চভ্রাতার জ্যেষ্ঠতম হবার সুবাদে দ্রৌপদীও যে ভোগ্যা হবেন ‘অফিসিয়ালি’, সেটা কুন্তী একবারও বলেননি কর্ণকে। লক্ষণীয়, কুন্তীর মতো স্বয়ং কৃষ্ণের সঙ্গেও কর্ণের একান্ত কিছু কথা হয়েছিল। কর্ণের জন্মরহস্য কৃষ্ণ জানতেন এবং সেই কথা বলেই যুদ্ধের প্রাক্‌কালে কৃষ্ণ চেষ্টা করেছিলেন কর্ণকে পাণ্ডব-শিবিরে টেনে আনার জন্য। কৃষ্ণের কথাতেও সেই একই প্রস্তাব ছিল— কর্ণ ফিরে এলে তিনিই রাজা হবেন এবং যুধিষ্ঠির ভীমেরা তাঁর বশ্য অনুগত হয়ে কাজ করবেন। এখানেও কিন্তু দ্রৌপদীর প্রসঙ্গ আসেনি। ঠিক এইখানেই একটি গবেষণার তথ্য আমাদের জানাতে হবে।
মহাভারতের প্রায় কোনও সংস্করণেই কর্ণের প্রতি কৃষ্ণের প্রলোভক প্রস্তাবের কথা আসেনি। কিন্তু জৈমিনীয় মীমাংসা-দর্শনের ভিতরে একবার যেখানে দ্রৌপদীর পঞ্চস্বামীর সঙ্গে বিবাহ নিয়ে প্রশ্ন উঠেছে, সেখানেও ভট্ট কুমারিল পঞ্চস্বামীর তাত্ত্বিক একতা স্থাপন করেছেন। কিন্তু তিনিও কর্ণের প্রসঙ্গ টানেননি। অথচ এই গ্রন্থেরই অন্য একটি টীকায় সোমেশ্বর ভট্ট নামে এক প্রাচীন মীমাংসা-দার্শনিক দ্রৌপদীর পঞ্চস্বামীর প্রসঙ্গে একটি মহাভারতীয় শ্লোকের কথা উল্লেখ করেছেন। এখানে উদ্যোগপর্বে কর্ণের সঙ্গে কৃষ্ণের দেখা হবার পর কৃষ্ণ তাঁকে অন্যান্য প্রলোভনের সঙ্গে এটাও বলেছেন— পাঁচ স্বামীর সঙ্গে দ্রৌপদীর যে বার্ষিক মিলন পর্যায় চলে, সেখানে ছয় বৎসরের মাথায় দ্রৌপদী এবার তোমার সঙ্গেও মিলিত হবেন— ষষ্ঠে ত্বাং চ যথাকালে দ্রৌপদ্যুপগমিষ্যতি।
মহাভারতের সব সংস্করণে এই শ্লোকের উল্লেখ না থাকলেও কোনও কোনও সংস্করণে এই শ্লোক প্রত্যাশিতভাবে ছিল বলেই সোমেশ্বর ভট্টের মতো মীমাংসক এই শ্লোক উল্লেখ করেছেন এবং আমরাও এই শ্লোক পূর্বে সংশয়হীনভাবেই ব্যবহার করেছি। তাতে এইটা প্রথমত প্রমাণ হয় যে, দ্রৌপদীর সঙ্গ কর্ণের কাছে অন্যতম লোভনীয় বস্তু ছিল। আর দ্বিতীয়ত এই সম্ভাবনা সবচেয়ে সার্থক হয়ে ওঠে যে, যদি তিনি কুন্তীর ছেলে বলেই পরিচিত হতেন তা হলে অনেক অনেক ঘটনাই যেমন অন্যরকম হত, তেমনই এখনও পাণ্ডব-শিবিরে তিনি ফিরে এলে দ্রৌপদী কর্ণের ভোগ্যা হতে পারেন।
মহাভারতের এই শ্লোক কর্ণের দিক থেকে দ্রৌপদীর সঙ্গম-সম্ভাবনা তৈরি করে, কিন্তু পঞ্চস্বামীর একতমা স্ত্রী হবার জন্য তৎকালীন সমাজেই এত বেশি কথা শুনতে হয়েছে দ্রৌপদীকে, বিশেষত তাঁর সতীত্বের প্রশ্নটা এতই বেশি যুক্তিতর্ক দিয়ে প্রমাণিত করতে হয় যে, মহাভারতের কবি দ্রৌপদীর দিক থেকে কোনও কর্ণ-জল্পনার সূত্র রাখেননি। কিন্তু সমাজ-সংসার আর মানুষ দেখে মহাকাব্যের কবি তাঁকে রেহাই দিলেও মহাকাব্য-নির্ভর অনুবাদে বাংলার রসিক কবি এ-সুযোগ ছেড়ে দেবেন কেন? সবচেয়ে বড় কথা, কর্ণের দিক থেকে যদি দ্রৌপদীর লাভ-সম্ভাবনা (অলাভে আক্রোশ) তৈরি হয়ে থাকে, তবে দ্রৌপদীর দিক থেকেই বা তাঁর প্রতি বীর-পূজার সম্ভাবনা থাকবে না কেন? যতদিন আমি মহাভারতের বিভিন্ন বিষয় নিয়ে লিখছি, তখন থেকে আমি সাধারণ তথা শিক্ষিত মানুষের কাছে এই প্রশ্ন শতবার শুনেছি যে, কর্ণের প্রতি দ্রৌপদীর কোনও দুর্বলতার কথা মূল মহাভারতে আছে কিনা?
চিরকাল বলে এসেছি— না, মহাভারতে নেই, কিন্তু আজ বলতে বাধ্য হচ্ছি— মূল মহাভারতে না থাকলেও অন্য যদি কোথাও থাকে, তবে সেই সম্ভাবনাটা মিথ্যে নয়। কেননা পরবর্তী সময়ে যিনি মহাভারত লিখছেন তাঁর সংস্কারের মধ্যে প্রাচীন ‘মিথ’ যে মিশ্ৰক্ৰিয়া তৈরি করেছে, সেটা থেকে অন্যতর এক নতুন সত্য তৈরি হয়। কাশীরাম দাস অবশ্য অসাধারণ একটি উপাখ্যান তৈরি করেছেন এবং তার শেষ ফলটা এই যে, চিরকালের জন্ম-যন্ত্রণায় দিগ্ধ কর্ণের জন্যও দ্রৌপদীর মতো এক বিবাহিত বিদগ্ধা রমণীর দুর্বলতা ছিল, যা তিনি জানতেন না এবং জানলে হয়তো তাঁর অত আক্রোশ হত না দ্রৌপদীর ওপর।
কাশীরাম দাসের মহাভারতে এই ঘটনাটা উদ্যোগ পর্বেও ঘটেনি। ঘটেছে সদ্য এই সভাপর্বে বস্ত্র হরণের জঘন্য ঘটনা ঘটে যাবার পর বনপর্বেই। অবশ্য বনবাসের অনেকটা সময় তখন কেটে গেছে, দুর্যোধনের জয়দ্রথ বনমধ্যে একবার দ্রৌপদীকে হরণ করার অপচেষ্টা করেছেন, তারপর মার্কণ্ডেয় মুনির কাছে রামায়ণী কথা, সীতাহরণের গল্প শুনছেন যুধিষ্ঠির এবং সর্বশেষ সাবিত্রী-সত্যবানের গল্পে সতীত্বের মাহাত্ম্য খ্যাপিত হওয়ার সঙ্গে সঙ্গে দ্রৌপদীও যে পরম সতী নারী— এই আশীর্বাদ আসছে মার্কণ্ডেয় মুনির মুখে। ঠিক এই পটভূমিতে স্বয়ং কৃষ্ণ পূর্ব থেকে উপস্থিত রয়েছেন কাম্যক বনে, যুধিষ্ঠির তাঁর সঙ্গে পরামর্শ করছেন— কীভাবে কাম্যক বন ছেড়ে অন্য কোনও জায়গায় বনবাসের শেষ দিনগুলি কাটানো যায়, অথবা একেবারে অজ্ঞাতবাসেরই তোড়জোড় করা যায়। কাম্যক বন থেকে সকলকে বিদায় দিয়ে পঞ্চপাণ্ডব কৃষ্ণের সঙ্গে বেরিয়ে পড়লেন এবং সেখানে —
চলিলেন যাজ্ঞসেনী পাকপাত্র হাতে।
ত্রৈলোক্যমোহিনীরূপা সবার পশ্চাতে॥
চলতে চলতে সকলে এক অপূর্ব সুন্দর জায়গায় এসে উপস্থিত হলেন এবং সেটা নাকি সন্দীপন মুনির তপোবন। পথশ্রমে সকলেই ক্লান্ত রজনীযাপনের পর তিন দিন পাণ্ডবরা থাকলেন সেখানে। এইরকম এক মনোরম সকালবেলায় দ্রৌপদীর মন খুব ফুরফুরে। তিনি মনে মনে ভাবছেন— এত কাল পাঁচ-পাঁচটা স্বামীর সঙ্গে আমি ঘর করছি, তাঁদের দুঃখের সঙ্গী হয়ে বনবাসে কাল কাটাচ্ছি, অতএব আমার মতো সতী নারী আর ত্রিভুবনে নেই আর মার্কন্ডেয় মুনিও তো সেই কথাই বলে গেলেন। কাশীরাম দাস এই সতীত্বের কল্পনাকে অদ্ভুত এক বীরত্বজনক শব্দে আখ্যাত করে দ্রৌপদীর জবানিতে বলেছেন— ‘ইহার অধিক মম কী আছে পৌরুষ।’ যাই হোক, যাজ্ঞসেনী দ্রৌপদীর এই সতীত্বের অহংকার কোনওভাবে কৃষ্ণ জানতে পারলেন এবং তিনি ঠিক করলেন— কোনও বিষয়েই অহংকার ব্যাপারটা ভাল নয়, তিনি এই দর্প চূর্ণ করবেন।
সন্দীপন মুনির তপোবনে সেদিন সকলেই বেশ আলস্যে দিন কাটাচ্ছেন— শুয়ে বসে, ফল-মূল আহরণ করে। এরই মধ্যে হঠাৎ করে একটি অদ্ভুত আমগাছ দ্রৌপদীর চোখে পড়ল। তখন আম পাকবার সময় নয়, অথচ সেই আম গাছে একটি পাকা আম ফলে রয়েছে। দ্রৌপদীর বড় কৌতূহল হল এবং তিনি আশে-পাশে ঘুরতে থাকা অর্জুনকে বললেন— আমটি পেড়ে দিতে। অর্জুন এক মুহূর্তও দেরি না করে ধনুঃশর যোজনা করে আমটি পেড়ে দিলেন দ্রৌপদীর হাতে। উপাখ্যানের গতিতে কৃষ্ণ সঙ্গে সঙ্গেই এসে পড়েছেন সেখানে এবং দ্রৌপদীর হাতে আম দেখেই তিনি হায় হায় করে উঠলেন এবং আসন্ন এক ভয়ঙ্কর দুর্ভাগ্যের ইঙ্গিত দিতেই যুধিষ্ঠির তাঁকে অকালের এই আম্রফল নিয়ে প্রশ্ন করলেন।
কৃষ্ণ জানালেন— এটা সন্দীপন মুনির আশ্রম। মুনি এই বনেরই এক-এক স্থানে তপস্যা করার জন্য বেরিয়ে যান সকালে এবং সারা দিন অনশনে তপস্যা করে এখানে ফিরে আসেন। তাঁর তপস্যার প্রভাবে ‘প্রতিদিন এক আম্র এই বৃক্ষে ফলে/সমস্ত দিবস গেলে সন্ধ্যাকালে পাকে।’ মুনি ফিরে এসে অনশন-দিগ্ধ শরীরে এই পাকা আমটি খেয়ে উপবাস ভঙ্গ করেন। সেই আমটি অর্জুন দ্রৌপদীর কথায় পেড়ে ফেলল। এখন জানি না কী অনর্থ হবে। মুনি এসে হয়তো এই ব্যতিক্রম দেখে সবাইকে ক্রোধাগ্নিতে ভস্মই করে ফেলবেন। সকলের বিপদ দেখে যুধিষ্ঠির কৃষ্ণকে অনুনয় করতে আরম্ভ করলেন— কীভাবে এই বিপদ থেকে মুক্তি পাওয়া যায়। যুধিষ্ঠিরের শরণাগতি দেখে কৃষ্ণ বললেন— একটাই উপায় আছে। ওই আমটা গাছে ডালে যে অবস্থায় যেমন ঝুলছিল, ঠিক সেই অবস্থায় যদি ফিরিয়ে আনা যায়, তবেই সকলের বিপদ-মুক্তি হবে। সেটা কেমন করে সম্ভব— যুধিষ্ঠিরের এই প্রশ্নে কৃষ্ণ বললেন— এটা খুব কঠিন কাজ নয়, তবে একটাই ব্যাপার, সবাইকে সত্য কথা বলতে হবে। তোমরা পাঁচ ভাই এবং দ্ৰৌপদী— এরা প্রত্যেকে আমার কাছে জানাবে যে, সব সময় তোমাদের মনের মধ্যে কোন কথাটা জাগছে, অর্থাৎ কোন কথা, কোন ভাবনা মনটাকে অনুক্ষণ তাড়িয়ে নিয়ে চলেছে, সত্য বলতে হবে কিন্তু। পাঁচ ভাই এবং যাজ্ঞসেনী দ্রৌপদী অঙ্গীকার করলেন— তাঁরা সত্য কথা বলবেন।
প্রথমে ধৰ্মপুত্র যুধিষ্ঠির। তিনি বললেন— আমি আগের মতো রাজ্য ফিরে পেলে আবার যাগ-যজ্ঞ করব, বামুন-ঠাকুরদের খাওয়াব— এই ইচ্ছে আমার মনে জাগে সব সময়। একথা বলতেই আমটা খানিকটা ওপরে উঠে গেল। এরপর ভীমের মনে যা সব সময়ই ঘুরছে— কবে তিনি দুঃশাসনের বুক চিরে রক্তপান করবেন, কবে তিনি দুর্যোধনের ঊরুভঙ্গ করে দ্রৌপদীর অপমানের প্রতিহিংসা নেবেন— এইসব সত্য কথা বলতেই আমটা আরও খানিক ওপরে উঠে গেল। অর্জুনের পালায় অর্জুনও দুর্যোধনের-কর্ণদের অপমান স্মরণ প্রতিশোধ-স্পৃহা ব্যক্ত করতেই আম আরও খানিকটা ওপরে উঠে গেল। একইভাবে নকুল-সহদেবও তাঁদের অন্তরাত্মা ব্যক্ত করে বললেন যে, যুধিষ্ঠিরকেই তাঁরা পুনর্বার রাজা হিসেবে সিংহাসনে দেখার কথা সব সময় পালন করছেন মনে-মনে। নকুল সহদেবের সত্য-বচনে আম আরও দুই ধাপ উঠে প্রায় বৃক্ষ শাখার কাছে চলে গেল। তারপর এল দ্রৌপদীর পালা।
পঞ্চস্বামী গর্বিতা দ্রৌপদীও স্বামীদের সুরে গলা মিলিয়ে বললেন— আমাকে যে কৌরবরা এত দুঃখ দিয়েছে, তাদের ধ্বংস নেমে আসুক ভীমার্জুনের হাতে— এই আমি মনে মনে সব সময় ভাবি। আমাদের শত্রুরা মরেছে, শত্রুরমণীরা সব বিধবা হয়ে কাঁদছে— এই দৃশ্য দেখার জন্য পরম কৌতুকী হয়ে আছে আমার মন। দ্রৌপদী এই কথা বলার পর সবাই যখন ভাবছে যে, আম এবারে স্বস্থানে লগ্ন হবে শাখায়, ঠিক তখুনি আমটি নীচের দিকে নেমে গেল। যুধিষ্ঠির ভয়ে প্রমাদ গণলেন। সকলেই সত্য কথা বলেছে, অথচ এই প্রমাদ কেন— এ-কথা শুধোবার সঙ্গে সঙ্গেই কৃষ্ণ বলে দিলেন — দ্রৌপদী ঠিক সত্য কথা বলেননি, যা বলেছেন তার মধ্যে ছলনা আছে—
গোবিন্দ বলেন রাজা কি কহিব কথা।
সকল করিল নষ্ট দ্রুপদদুহিতা॥
কহিল সকল যত কপট বচন।
সে কারণে পড়ে আম ধর্মের নন্দন॥
পাঁচ ভাই পাণ্ডব কৃষ্ণকে আবারও হাত জোড় করে উপায় বার করতে বললেন। ধর্মরাজ যুধিষ্ঠির দ্রৌপদীর কাছেও অনুনয় জানালেন নিজের স্বভাবমতো। কিন্তু কৃষ্ণা দ্রৌপদী তাঁর ভাবনা পরিবর্তন করলেন না, চুপ করে রইলেন। কাশীরাম দাসের মধ্যযুগীয় সমাজের পৌরুষেয়তার প্রতিফলনে এই মুহুর্তে দ্রৌপদীর অন্য বীর স্বামীদের প্রতিক্রিয়া দেখার মতো। অর্জুন এমন কথাও বলছেন দ্রৌপদীকে—
শীঘ্ৰ কহ সত্য কথা।
কাটিব নচেৎ তীক্ষ্ণ শরে তোর মাথা॥
কিন্তু এই পৌরুষের হুংকারে কাজ হল। দ্রৌপদী আস্তে আস্তে তাঁর হৃদয়পট উন্মোচন করে বললেন— কী আর বলব, সব ঘটনাই তো তোমরা জানো। সেই যে আমাদের ইন্দ্রপ্রস্থে রাজসূয়-যজ্ঞ হয়েছিল, যেখানে সকলের সঙ্গে মহাবীর কর্ণও এসে উপস্থিত হলেন নিমন্ত্রিত অতিথিদের মধ্যে, তখন মনে-মনে আমি ভেবেছিলাম— আহা! ইনিও যদি কুন্তীর ছেলে হতেন, তা হলে আমার পাঁচ স্বামীর সঙ্গে আর একজন যোগ হয়ে ছ’জন স্বামী হত আমার! আমি সত্য এ-কথাটা এখনও ভুলিনি, মাঝে-মাঝেই কর্ণের সম্বন্ধে আমার এই ষষ্ঠ স্বামীর কল্পনা ঘুরে-ফিরে বেড়ায়—
যজ্ঞ কালে কর্ণবীর আসিল যখন।
তারে দেখি মনে মনে চিন্তিনু তখন॥
এই জন হত যদি কুন্তীর নন্দন।
ইহার সহিত পতি হত ছয় জন॥
সেই কথা অদ্যাপি কখন হয় মনে।
এতেক কহিতে আম্র উঠে সেই ক্ষণে॥
দ্রৌপদীর মানসিক সত্য উন্মোচিত হবার সঙ্গে সঙ্গে গাছের আম গাছে গিয়ে স্থান নিল। বাংলার কবি কাশীরাম নীতিকথা শোনাতে চেয়েছেন এই যুক্তিতে যে, এই পৃথিবীতে কোনও বিষয় নিয়েই কোনও অহংকার করে লাভ নেই, ভগবান শ্রীহরি তাঁর নিকট জনেরও সব দর্প চুর্ণ করে দেন। কিন্তু এই নৈতিকতার আড়ালে বঙ্গকবির ক্রান্তদর্শী মন যে অসাধারণ একখানি উপাখ্যান সৃষ্টি করেছে, তাতে একদিকে যেমন চিরন্তনী সতীর বাসনালোকে মহাবীর কর্ণের কাম্য পদসঞ্চার সত্য হিসেবে চিহ্নিত হয়, তেমনই এই সত্য-সম্ভাবনাও প্রকট হয়ে ওঠে যে, দ্রৌপদীর ব্যাপারে কর্ণের চিরাচরিত আক্রোশ আসলে ভগবদ্‌গীতার সেই মানসিক দার্শনিক প্রক্রিয়া সার্থক করে তোলে। গীতা বলেছে— কামাৎ ক্রোধোহবিজায়তে— অর্থাৎ কামনা প্রতিহত হলেই সেখানে ক্রোধের জন্ম হয়। অতএব দ্রৌপদীর প্রতি কর্ণ চিরকাল যে কর্কশ-পরুষ ব্যবহার করেছেন, তার পিছনে সেই অসম্ভবের সম্ভাবনা ছিল, হয়তো দ্রৌপদীর প্রতি তাঁরও আকর্ষণ ছিল অনির্বচনীয়, অথচ বিপরীত প্রক্রিয়ায়। এ-কথা সোচ্চারে কথিত হয়নি মহাকবির জবানীতে।
কাশীদাসী মহাভারতে দ্রৌপদীর মানসিক অভিব্যক্তি শুনে সবচেয়ে ক্রুদ্ধ হয়েছিলেন ভীম। তিনিই যেহেতু দ্রৌপদীর ব্যাপারে সবচেয়ে বেশি ‘পোজেসিভ’ ছিলেন এবং কর্ণকে সূতপুত্র বলে গালি দেওয়াটা যেহেতু তাঁরই এক সহর্ষ অভ্যাসের মধ্যে ছিল, অতএব দ্রৌপদীর সত্যবচন শুনেই ভীম তাঁর গদাখানি বাগিয়ে ধরে প্রায় মারমুখী অবস্থায় দ্রৌপদীকে বললেন—
এই কী তোমার রীতি কৃষ্ণা দুষ্টমতি।
এক পতি সেবা করে সতী কুলবতী॥
বিশেষ তোমার এই পতি পঞ্চজন।
তথাপি বাঞ্ছিস্ মনে সূতের নন্দন॥
এ-কথা ভীম বলবেন কী, সভাপর্বে দ্রৌপদীর লাঞ্ছনাকালে স্বয়ং কর্ণই ব্যঙ্গোক্তি করে দ্রৌপদীকে বলেছিলেন— যার পাঁচ পাঁচটা স্বামী, তাকে তো আর সতীলক্ষ্মী বলে বন্দনা করার দরকার নেই; আর পাঁচটার জায়গায় ছ’টা হলেই বা ক্ষতি কী? তুমি দুর্যোধনকে স্বামী হিসেবে গ্রহণ করো। কর্ণ নিজের কথা বলতে পারেননি ‘দাদার পাতে দই দাও’-এর প্রবাদ মেনে। কিন্তু ষষ্ঠ অথবা প্রথম স্বামী হিসেবে তাঁরই যে সবচেয়ে বেশি সম্ভাবনা থেকে গেছে, একথা সংবেদনশীল কবি মাত্রেই বুঝেছেন এবং মহাভারতের পাঠককূল কর্ণের জন্ম-ঘটনা জানেন বলেই সঙ্গত কারণেই তাঁদের ইচ্ছাপূরণ করেছেন কাশীরাম দাস। অর্থাৎ যদি এমত হত, যদি তিনি কুন্তীর ছেলে বলেই পরিচিত হতেন, তা হলে দ্রৌপদীর বাসনালোকে পাঁচের বদলে ছয়ের আগমন ঘটত সাড়ম্বরে। কর্ণের মধ্যে সেই যোগ্যতা ছিল এবং আকাঙক্ষা হয়তো ছিল দুই তরফেই— কাশীরাম সেই সত্য উন্মীলিত করেছেন mythical truth হিসেবে।
কাব্যে-নাটকে কর্ণের চরিত্র নিয়ে যত ‘রিক্রিয়েশন,’ অথবা আমি বলব— সেগুলিকে ‘ক্রিয়েশন’ই বলা উচিত— সেগুলির মধ্যে প্রধানত ফুটে উঠেছে কর্ণের প্রতি আমাদের সমবেদনা। অবিবাহিতা রমণীর গর্ভজাত সন্তান যদি কখনও নিন্দিত-তিরস্কৃত হয়, তবে সেই তিরস্কার, নিন্দা প্রধানত তাঁর মায়ের নামেই সংক্রান্ত হয়। মানে, ভাবটা এই যে, ভ্রষ্টা অসংযতা নারীর সন্তান, সে আর কত ভাল হবে! কিন্তু ভ্ৰষ্টা নারীর সন্তান যদি কর্মে-ধর্মে নিজের চেষ্টায় সফল হয়, তবে সমাজ তাঁর প্রতি যথেষ্ট সকরুণ হয়ে উঠলেও অন্তঃসত্তায় ভ্রষ্টার স্মরণ-মনন বিলুপ্ত হয় না। কর্ণের জন্ম-বিড়ম্বনায় এই মনোভাব পুরোপুরি তৈরি হবার সুযোগ নেই, কেননা তাঁর মায়ের জায়গায় কুন্তীর মতো এক বিরাট চরিত্র রয়ে গেছে এবং সেকালের সামাজিক নিয়মে তিনি ভ্ৰষ্টাও নন। কিন্তু কুন্তী যেহেতু শেষ পর্যন্ত কর্ণের তথ্য গোপন করে গেছেন, তাই পরবর্তী কালে কর্ণের প্রতি মহাকবি, নাট্যকারদের সহানুভূতির অংশ অনেক বেশি। সামাজিক দিক থেকে যেখানে কানীন পুত্রের সম্পূর্ণ স্বীকৃতি ছিল এবং কন্যা-জননীও যেখানে অসংযমের দায়ে কলঙ্কিত হতেন না, সেখানে কুন্তীর এই তথ্য-গোপন কর্ণের কাব্যিক উজ্জ্বলতা তৈরি করেছে আরও বেশি এবং প্রতিস্থানে কুন্তীকে নিজের সমাজ-স্বীকৃত ছেলেদের কাছেই তীব্র নিন্দা শুনতে হয়েছে এ-বাবদে।
কৌরবপক্ষ এবং পাণ্ডবপক্ষ— কুরুক্ষেত্রের মহাযুদ্ধে দু-পক্ষেরই মৃত সৈন্য-সেনাপতিদের শবদাহ-পর্ব যখন শেষ হল, তখন অস্থি ভাসিয়ে জলতর্পণ করার জন্য কর্ণের স্ত্রীরা গঙ্গায় নামতেই কুন্তী তার পাঁচ ছেলের উদ্দেশে বিলাপ করতে করতে নির্দেশ দিলেন— বাছারা! সমস্ত রথী-মহারথীদের মধ্যে যে নাকি অগ্রগণ্য বীর, অর্জুন যাকে যুদ্ধে মেরে ফেলল, সেই কর্ণের জন্য গঙ্গায় একটু জল দে তোরা, সে তোদের বড় ভাই— কুরুধ্বমুদকং তস্য ভ্রাতুরক্লিষ্টকর্মণঃ। যাকে তোরা সূতপুত্র বলে ভাবতিস, যাকে রাধার ছেলে বলে জানতিস তোরা, সেই সূর্যের প্রভাবশালী ছেলেটা কিন্তু তোদের সবার বড় ভাই। তার জন্য গঙ্গায় একটু জল দে তোরা। যে নাকি দুর্যোধনের হয়ে তোদের সবার সঙ্গে যুদ্ধ করেছে, যার মতো বীর বোধহয় আর কেউ ছিল না, নিজের প্রাণের চেয়েও যে নাকি যশকেই বেশি বড় মনে করেছে, সেই কর্ণের জন্য গঙ্গায় একটু জল দে তোরা। দেবদেব ভাস্করের ঔরসে আমারই গর্ভে সে তোদের অনেক আগে জন্মেছিল সোনার কবচ-কুণ্ডল পরে। সেই কর্ণ তোদের সবার বড় ভাই— স হি বঃ পূর্বজো ভ্রাতা ভাস্করান্ময্যজায়ত।
জননী কুন্তীর কথা শুনে পাঁচ ভাই পাণ্ডব একেবারে হতবাক হয়ে গেলেন। কোনও কল্পনার সুদূর ছবিতেও এমন আভাস ছিল না যে, তাঁরা যাঁকে গালি দিচ্ছেন, ঘৃণা করছেন, অপমান করছেন, তিনি তাঁদেরই সর্বজ্যেষ্ঠ সহোদর। মায়ের কথা শুনে অমন যে ধীর-স্থির যুধিষ্ঠির, তিনি পর্যন্ত সাপের মতো ফুঁসতে লাগলেন— নিঃশ্বন্নিব পন্নগঃ। যুধিষ্ঠির মাকে বললেন— এমন একটা ঘটনা তুমি এতদিন লুকিয়ে রাখলে কী করে? আর সত্যিই তো এটা ভয়ঙ্কর এক বাস্তব যে, কর্ণ যদি পাণ্ডবদের সকলের বড় হয়ে থাকতেন, তা হলে কৌরব দুর্যোধনের এতটা বাড়াবাড়ি তাঁকে সহ্য করতে হত না, হয়তো বা এই রক্তক্ষয়ী যুদ্ধটাই হত না। যুধিষ্ঠির মাকে বলেই ফেললেন— আজ যদি কর্ণ আমাদের পাশে থাকতেন, তা হলে স্বর্গে থাকলেও কোনও বস্তু আমাদের অধরা থাকত না— নেহ স্ম কিঞ্চিদ্‌ অপ্রাপ্যং ভবেদপি দিবি স্থিতম্‌। আর এইরকম একটা মানুষকে তুমি আমাদের থেকে দূরে সরিয়ে রাখলে।
আজকে যুধিষ্ঠিরের মনে স্বাভাবিকভাবেই এই প্রশ্ন উঠছে— কী হল, এবং কী হতে পারত? হয়তো বা সেইসব পুরনো কথাও মনে পড়ছে— যুদ্ধক্ষেত্রে কর্ণের হাতে নিগৃহীত হয়ে তিনি অর্জুনের গাণ্ডীব ধনুককে ধিক্কার জানিয়েছিলেন। বলেছিলেন— তুমি মুখেই এত বড় বড় কথা বলো, কর্ণকে শেষ করতে আর কতদিন লাগবে? তাতে দুঃখ আরও বেড়েছে। মাকে তিনি বলেছেন— অর্জুন ছাড়া আমাদের কারও পক্ষে যাঁর বাণাঘাত সহ্য করার ক্ষমতা ছিল না, যাঁকে সহায় করে দুর্যোধন এত বড় একটা যুদ্ধ চালিয়ে গেল, সেই কর্ণ নাকি তোমারই ছেলে। এমন এক দেবতার মতো পুত্রকে তুমি এতকাল আমাদের কাছে লুকিয়ে রাখলে, এটা তো প্রায় আঁচল চাপা দিয়ে আগুন ঢেকে রাখার মতো— তমগ্নিমিব বস্ত্ৰেণ কথং ছাদিতবত্যসি।
একে কুন্তী পুত্রশোকে অধীর, তার মধ্যে যুধিষ্ঠিরের এই বাক্যবাণ এবং এটা তো সইতেই হবে। কন্যাবস্থায় ছেলেকে ভাসিয়ে দেবার যে যন্ত্রণা, তার থেকে অনেক বড় যন্ত্রণা বুঝি অন্য ছেলেদের কাছে কন্যাবস্থায় জাত পুত্রের আখ্যান শোনানো— তা কুন্তী পারেননি। অথচ সবচেয়ে বেশি যন্ত্রণা বোধহয় এখন হচ্ছে, যখন যুধিষ্ঠির কর্ণের সম্বন্ধে শত প্রশংসা ছুঁড়ে দিয়ে মাকে বলছেন— তুমি এতকাল যে এইভাবে মনের মধ্যে লুকিয়ে রেখেছিলে এই গোপন কথা, তাতে আমরা সবাই মরছি লজ্জায়, ধিক্কারে আপশোসে— অহো ভবত্যা মন্ত্রস্য গ্রহণেন বয়ং হতাঃ। তোমার মন্ত্রগুপ্তির জন্যই সবাইকে নিয়ে আজ আমাদের এত বড় সর্বনাশ হল— পীড়িতাঃ স্ম সবান্ধবম্‌।
শোনা যায় নাকি, মায়ের এই মন্ত্রগুপ্তির জন্য যুধিষ্ঠির মাকে শাপ দিয়ে বলেছিলেন— এর পর থেকে মেয়েরা আর কোনও কথা মনের মধ্যে চেপে রাখতে পারবে না— ততঃ মনসি যদ্‌গুহ্যং স্ত্রীণাং তন্ন ভবিষ্যতি— মহাভারতের সব ক’টি সংস্করণে এই শ্লোকাভিশাপ না থাকলেও, বেশ কিছু মুদ্রিত সংস্করণে এই শ্লোক আছে, ঠিক যেমন আর একটি শ্লোকও এই প্রসঙ্গে উল্লেখ্য। আসলে এই অপ্রচলিত শ্লোকগুলি মহাভারতের শুদ্ধিবাতিক পণ্ডিতেরা গবেষণার ঔপনিবেশিক মন্ত্রে দীক্ষিত হয়ে বাদ দিয়েছেন, কিন্তু আমরা মনে করি এতকাল ধরে মৌখিক প্রবাদে যে-সব শ্লোক চলে আসছে, সেগুলিকে শুধু স্থূলহস্তাবলেপ বলে উড়িয়ে দিলে চলবে না। সব চেয়ে বড় কথা, ভারতবর্ষে এমন পণ্ডিত এখনও জন্মাননি এবং জন্মাবেনও না কোনও দিন, যিনি শুধু বিভিন্ন জায়গা থেকে পাওয়া অধিকাংশ পুঁথির পাঠ অথবা কোথাও প্রাসঙ্গিকতার বিচারে স্বল্প পুঁথির পাঠ বিচার করেই মহাভারত প্রস্তুত করে দেবেন। তর্কযুক্তি সেখানেও অনেক থেকে যাবে। অতএব কুন্তীকে যুধিষ্ঠির যে শাপ দিয়েছেন, সেটার সার্থকতা যেমন অতিক্রম করা যায় না, তেমনই কর্ণচরিত্র লিখছি শুনে মহাভারত-বৃদ্ধ পণ্ডিত অনন্তলাল ঠাকুর আমাকে একটি শ্লোক বলেছিলেন, যা আমি প্রচলিত মহাভারতের বহুল সংস্করণেও পাইনি, অথচ শ্লোকটি ভীষণ রকমের তাৎপর্যপূর্ণ এবং ততোধিক প্রাসঙ্গিক। কর্ণ-চরিত্রের সমস্ত ‘ট্র্যাজিডি’ এই শ্লোকটির মধ্যে লুকিয়ে আছে।
এই শ্লোকের পটভূমি হল— কর্ণের তখন সদ্য মৃত্যু হয়েছে এবং সারা জীবন ধরে কর্ণ পাণ্ডবদের যেভাবে অপমান ভর্ৎসনা করেছেন, তার জন্য আক্রোশ তখনও যায়নি। এই অবস্থায় কর্ণের মতো মহাবীরকে শুধু যুদ্ধক্ষেত্রে অনেক যুদ্ধের পর দুটি মহাবাণে তাঁর মাথা কেটে ফেললেন, এমনটা খুব সহজ সরল কথা হয়ে যায়। কৃষ্ণ সেটা বুঝিয়ে দিয়েছেন অর্জুনকে, বুঝিয়ে দিয়েছেন যে, কর্ণের মতো মহাবীরকে শেষ করার কৃতিত্ব শুধুমাত্র একা অর্জুনের নয়, এমনকী একা তাঁরও নয়, এই প্রস্তুতি চলছে অনেক দিন ধরে এবং সেই প্রস্তুতির পথ তৈরি হয়েছে নিজের মতো করেই। কৃষ্ণ নাকি অর্জুনকে বলেছিলেন— কর্ণ মারা যাবার পিছনে ছয় জনের অবদান আছে— এখানে তোমার যেমন অংশ আছে একটা, তেমনই আমারও কিছু অবদান আছে, আমি বুদ্ধি, কৌশল এবং সঠিক সময় নির্ধারণ করেছি। এই ধ্বংসের পিছনে স্বয়ং কুন্তী আছেন, কর্ণের জননী। তিনি যদি শিশুপুত্রকে ভাসিয়ে না দিতেন সেই সময়ে, তা হলে সমস্ত কিছু অন্য রকম হতে পারত। কর্ণের মৃত্যুর আরও এক বড় কারণ— যুদ্ধের চরম মুহূর্তে পৃথিবী তাঁর রথচক্র গ্রাস করল, তাঁর রথের চাকা অনড়ভাবে বসে গেল মাটিতে। এই দুর্ঘটনাটা না ঘটলেও আজকে সব কিছু অন্য রকম হতে পারত। হয়তো এখন তার মৃত্যুই হত না।
অসময়ে কর্ণের রথের চাকা মাটিতে বসে যাওয়ার ঘটনাটা হয়তো নিছক দুর্ঘটনাই, হঠাৎ করেই তা ঘটেছিল অঘটনের মতো। এমন একটা চরম দুর্ঘটনার জন্য মহাভারতের কবি অবশ্য একটা অভিশাপের সৃষ্টি করেছেন। কর্ণ যখন পরশুরামের কাছে মহেন্দ্র পর্বতে অস্ত্রশিক্ষা করছেন, তখন অভ্যাস দৃঢ়তর করার জন্য যেখানে-সেখানে লক্ষ্যভেদ করার চেষ্টা করতেন। এই নিরন্তর অনুশীলনের মধ্যে নিজেরই অজ্ঞাতে এক ব্রাহ্মণের হোমধেনু মেরে ফেললেন কর্ণ। ক্ষুব্ধ ব্রাহ্মণ অভিশাপ দিয়ে বলেছিলেন— যার কথা মনে করে তুই দিনরাত অস্ত্রাভ্যাস করছিস, তাঁর সঙ্গে যুদ্ধ করার সময় চরম মুহূর্তে তোর রথের চাকা বসে যাবে মাটিতে— যুধ্যতস্তেন তে পাপ ভূমিশ্চক্রং গ্রসিষ্যতি। এই অভিশাপ হয়তো যুদ্ধক্ষেত্রে কর্ণের রথচক্রগ্রাসের অঘটনটাকে খানিকটা সযৌক্তিক করে তোলে। তবে কিনা আকস্মিক এইসব ঘটনা যুক্তিহীন ভাবেই ঘটে এবং হয়তো তাই-ই ঘটেছে এবং সেইজন্যই কৃষ্ণ তাঁর বাক্যের মধ্যে ওই ব্রাহ্মণের অভিশাপের কথা বলেননি, তিনি বলেছেন— অচলা এই বসুমতীও কর্ণের মৃত্যু-ঘটনায় সাহায্য করেছেন।
সাহায্য করেছেন দেবরাজ ইন্দ্র। তিনি অর্জুনের স্বার্থে সূর্যপুত্র কর্ণকে বঞ্চনা করে দেবাসুরের অভেদ্য সেই কবচ-কুণ্ডল হরণ করেছেন যুদ্ধের উদ্যোগপর্বে। আর সাহায্য করেছেন পরশুরাম, যিনি কর্ণের মিথ্যাচারিতায় ক্ষুব্ধ হয়ে বলেছিলেন— যুদ্ধের চরম মুহূর্তে তুই ব্রহ্মাস্ত্রের প্রয়োগ-কৌশল ভুলে যাবি। আমার নিজের ধারণা, গুরু পরশুরামও শেষ পর্যন্ত কর্ণকে ব্রহ্মাস্ত্রের প্রয়োগ-উপসংহার শেখাননি, কিন্তু পর পর দুই গুরুর কাছেই কর্ণ ব্রহ্মাস্ত্রের ব্যাপারে প্রত্যাখ্যাত হচ্ছেন— এটা মহাভারতের কবি— দেখাতে চাননি বলেই পরশুরামের শিক্ষাকল্পে এই বিস্মরণের অভিশাপ সৃষ্টি হয়েছে কবির সংবেদনশীলতায়। বস্তুত পরশুরামের কাহিনীতে কর্ণ কীভাবে মিথ্যার আশ্রয় নিয়েও অর্জুনকে মারার জন্য ব্রহ্মাস্ত্র করায়ত্ত করতে চাইছেন, এই ঘটনাটাই বড় হয়ে উঠেছে।
সম্পূর্ণ এই শ্লোকটির মধ্যে যে ছয় জনের কথা বলেছেন কৃষ্ণ, তাতে এই কথাটাই সবচেয়ে পরিষ্কার হয় যে, জন্ম থেকে মৃত্যু পর্যন্ত কর্ণের জীবনের মধ্যে একটা বিরাট বঞ্চনার ইতিহাস লুকানো আছে। এবং অবশ্যই আছে, তাঁর স্বভাবও। ছয় জনের মধ্যে প্রথম হলেন অর্জুন, শেষ জায়গায় তিনি তীক্ষ বাণাঘাতে কর্ণকে মেরে ফেললেন— এটা যে একেবারেই তুচ্ছ এক নৈমিত্তিক কারণ, সেটা কৃষ্ণ বুঝিয়ে দিয়েছেন আরও পাঁচটা নাম উল্লেখ করে। অর্থাৎ কিনা আততায়ীর সর্বশেষ প্রহারের চেয়েও অনেক বড় কথা হল— কর্ণের মৃত্যু আরম্ভ হয়েছে তাঁর জন্মলগ্ন থেকেই, বিশেষত কর্ণের যে স্বভাব এবং সংস্কার পরিস্ফুট হয়েছে সারা মহাভারত জুড়ে— তাঁর অহংমন্যতা, অস্ত্রশিক্ষার ক্ষেত্রে অসংযম এবং মিথ্যাচার, দুর্যোধনের বন্ধুত্বকে চরম এবং পরম প্রাপ্তি বলে মনে করা— এইসব কিছুর মধ্যেই তো এক হতাশা আছে। এই হতাশা থেকে কর্ণের স্বভাব তৈরি হয়েছে বলেই একদিকে যেমন দুর্যোধনের মতো এক দুর্দান্ত পুরুষের সঙ্গে তাঁর বন্ধুত্ব হয়েছে, তেমনই ভীষ্ম-দ্রোণ— সবারই এক প্রকার অলক্ষ্য স্নেহ তাঁর ওপর ছিল, যার ফলে বারবার কর্ণের জন্মের থেকেও তাঁর সংস্কারের মলিনতা নিয়ে মতামত প্রকাশ করেছেন তাঁরা।
মহাভারতে কৃষ্ণকথিত ওই দুর্লভ শ্লোকটিতে যখন বলা হয়— ষড্‌ভিঃ কর্ণো নিপাতিতঃ— ছয় জনের দ্বারা কর্ণ হত হয়েছেন— তখনই কর্ণের মৃত্যুর ব্যাপারে অর্জুনের গুরুত্বটা একেবারে লঘু হয়ে যায়। অপিচ এই ব্যঞ্জনাটাও সৃষ্টি হয় যে, যদি কর্ণের জন্ম হত সামাজিক প্রথায়, যদি সেই অভেদ্য বর্ম-কুণ্ডল তাঁর দেহে থাকত এবং অস্ত্রশিক্ষাও পেতেন প্রথাগত আনুষ্ঠানিকতায়, তা হলে কর্ণকে মারা প্রায় অসম্ভব ছিল, অর্জুন তাঁর প্রতিতুলনায় অন্যতর এক মহাযোদ্ধা ছাড়া আর কিছুই হতেন না। সঙ্গে সঙ্গে এও বলি— যদি সব কিছুই কর্ণের জীবনে সুষ্ঠু হত, তা হলে এই মহাকাব্য মহাভারত তৈরি হত না। এত বঞ্চনা আছে বলেই কর্ণ এত মহনীয়, এত বাস্তব, এত উচ্ছ্বাসের জায়গা। মহাভারতের কর্ণ এমন দুরন্ত না হলে কাশীরাম থেকে রবীন্দ্রনাথ, ভাস থেকে বুদ্ধদেব বসু আংশিকভাবে তো অপ্রতিভই থেকে যেতেন।
॥ ১৪ ॥
অবশেষে জীবনের সান্ত্বনার অংশটুকু না বললেই নয়। মাতৃস্নেহের বঞ্চনা যেখানে ঘটে, বাস্তব জীবনেও তার কথঞ্চিৎ প্রতিপূরণ দেখেছি কখনও কখনও। ভারতবর্ষে প্রেমিকার উদ্দাম উচ্ছ্বাস তো হাজারও দেখেছি, কিন্তু সেই প্রেমিকারাও বহু ক্ষেত্রে বড় বেশি জননীর মতো বড় বেশি স্নিগ্ধতায় পটু। যে রসিক লিখেছিলেন— পূর্ব পূর্ব রসের গুণ পরে পরে হয়— তিনি মোক্ষম বুদ্ধিমান এবং রসিক। শৃঙ্গার রসের মধ্যেও যিনি দাস্য সখ্য বাৎসল্যের সঞ্চার দেখতে পেয়েছিলেন, তাঁর রসবোধেই ভারতবর্ষের জীবনবোধ তৈরি হয়েছে বলেই এদেশে জননীর স্নেহাভাব ঘটেনি কখনও। কর্ণ হয়তো জন্মদাত্রীর স্নেহসুখ থেকে বঞ্চিত হয়েছিলেন ঠিকই, কিন্তু রাধা-মায়ের স্নেহচ্ছায়া তাঁর জীবনে সতত প্রসারিত ছিল নিশ্চয়; তা নইলে বারবার এই দৃঢ়-শব্দ উচ্চারিত হত না— আমি রাধেয়, রাধা আমার মা— রাধেয়োহহম্‌।
কিন্তু অঙ্গ-রাজ্য ছেড়ে সেই কবেই তো হস্তিনাপুরে চলে এসেছিলেন কর্ণ। জন্মদাত্রীর প্রথম লালন-সুখ থেকে যে শিশু বঞ্চিত থাকে এবং সে যদি তা জানেও, তা হলে অন্যতরা জননীর প্রতিপূরণী স্নেহচ্ছায়া তার জীবনে যেন আরও বেশি প্রয়োজন হয়। সহজ সম্পর্কে, সহজ বাৎসল্যের মধ্যে জননীর উপেক্ষা এবং অবহেলাও তো থাকে কত এবং সেটাও বড় সহজই বটে। কিন্তু জননীর পরিত্যক্ত মানুষ যদি নিজেকে পরিত্যক্ত বলে জানে, তবে সর্বক্ষণ সে স্নেহচ্ছায়া খুঁজে বেড়ায়, অন্যতরা জননী-প্রতিমার। কিন্তু হস্তিনাপুরে এসে কোথায় এই স্নেহচ্ছায়া খুঁজে পেলেন কর্ণ? তাঁর রাধা-মা তো পড়ে রইলেন অঙ্গরাজ্যে, কিন্তু হস্তিনাপুরে কার স্নেহছত্র খুঁজে পেলেন তিনি?
এককথায় এর জবাব হয় না, কিন্তু বিশ্লেষণী বুদ্ধিতে এর জবাব মেলে। কুন্তীর প্রশ্ন আসে কর্ণের সাভিমান মনে তিনি পাণ্ডব-জননী, আর আছেন দুর্যোধনের মা গান্ধারী, যাঁর স্নেহব্যক্তি বিশ্লেষণ করা খুব কঠিন। লক্ষণীয়, দুর্যোধনের জননী হিসেবে যখনই তাঁকে দেখেছি, সব সময়েই মনে হয়েছে— তিনি দুর্যোধনকে শাসন করছেন এবং এই শাসনের আওতা থেকে কর্ণও বাদ যাচ্ছেন না। বরঞ্চ সেদিক দিয়ে দেখতে গেলে পিতা ধৃতরাষ্ট্রের স্নেহ এবং সমর্থন দুর্যোধন যত পেয়েছেন, কর্ণও সেটা পেয়েছেন ততোধিক। কিন্তু গান্ধারীর ব্যাপারে যেটা দেখার মতো সেটা হল— বিপর্যয়ের মুখে তিনি দুর্যোধনের এমনকী কর্ণেরও অন্যায়ের কথা সোচ্চারে বলছেন বটে এমনকী প্রসঙ্গত ধর্ম কিংবা ন্যায়ের পথ তাঁর কাছে প্রয়োজনের চেয়েও অতিরিক্ত প্রশংসা পায় বটে, কিন্তু দুর্যোধনকে তিনি কোনও সময়েই নিজের ব্যক্তিত্ব খাটিয়ে তেমন করে বারণ করেননি। অর্থাৎ কিনা বারণ যখন করছেন, তখন বিপর্যয় ঘটে গেছে। এই যে বেশ একটা সময় পাওয়া যাচ্ছে অন্যায় পাকিয়ে তুলে অন্যায় করার এখানে দুর্যোধনকে প্রায়ই কিছু বলছেন না গান্ধারী, ফলে দুর্যোধন তো বটেই, তাঁর সঙ্গে তাঁর অভিন্নহৃদয় বন্ধু কর্ণও হয়ে উঠছে নিরঙ্কুশ।
এও এক অদ্ভুত স্নেহচ্ছায়া, যা বিপরীতভাবে অন্যায়ী পুরুষের দুরাগ্রহগুলি পুষ্ট করে। পাণ্ডবদের জতুগৃহে পাঠানো থেকে আরম্ভ করে পাশাখেলা পর্যন্ত, অথবা বলা উচিত— দ্রৌপদীর বস্ত্রহরণ পর্যন্ত, যত অন্যায়-অত্যাচার হয়েছে, তার আদিতে অথবা মধ্যে গান্ধারী কোনও কঠিন স্ফুটবাক্য উচ্চারণ করেন না যাতে দুর্যোধন থামতে পারেন, আর দুর্যোধন না থাকলে কর্ণ থামবেন কেন? আমরা এটা বলতে পারব না যে, পুরুষশাসিত সমাজ, অতএব ধৃতরাষ্ট্র বা দুর্যোধনকে কিছু বলাটা তাঁর অসুবিধের সৃষ্টি করেছে। হ্যাঁ, মহাভারতীয় সমাজে পুরুষশাসনের অনেক উপাদান আছে, কিন্তু স্ত্রীলোকের কন্ঠ এখানে রুদ্ধ ছিল না। তাঁরাও অনেক বাক-স্বাধীনতা ভোগ করেছেন, বিশেষ করে গান্ধারী তো বটেই! কিন্তু মুশকিল হল, বিপর্যয় ঘটে যাবার পর তিনি কথা বলেন, উপদেশ দেন, কাঠিন্য প্রকাশ করেন, দুর্যোধনের প্রতি বিরুদ্ধ আচরণও করেন, কিন্তু দুর্যোধন যখন দুষ্কর্ম-সাধনের প্রক্রিয়ায় ব্যস্ত থাকেন কর্ণ-শকুনিদের সঙ্গে, তখন তিনি বাক্যদণ্ডে তা রুদ্ধ করেন না।
দুর্যোধনের প্রতি এটা যেমন তাঁর প্রশ্রয়, তেমনই এই প্রশ্রয় তাঁর কর্ণের ওপরেও ছিল। এটা সবচেয়ে ভাল বোঝা যাবে মহাভারতের স্ত্রীপর্বে এসে। কুরুক্ষেত্রের যুদ্ধ তখন শেষ হয়ে গেছে। থেমে গেছে রণদুন্দুভির আওয়াজ, ধনুকের টংকার, প্রতিস্পর্ধী বীরদের পারস্পরিক শাসানি। সমস্ত রণভূমি জনশূন্য, সর্বত্র ছড়িয়ে আছে ভগ্ন রথের অবশিষ্ট, মৃত পশু, হাতি, ঘোড়া এবং শত শত যোদ্ধা পুরুষ। সেনা-নায়ক আর সাধারণ সৈনিকের কোনও পার্থক্য বোঝা যায় না এখানে, বোঝা যায় না মৃত পশুদের সঙ্গে তাঁদের পার্থক্য। সমস্ত রণমুখর ভূমিতে আজ অরণ্যের স্তব্ধতা নেমে এসেছে। ছিন্নশাখ বৃক্ষের মতো জন্মান্ধ ধৃতরাষ্ট্র বসে আছেন রাজসভায়। কোনও মন্ত্রী-অমাত্য নেই; দুর্যোধন, কর্ণ কিংবা শকুনির কুটিল যাতায়াতে নতুন কোনও সম্ভাবনা তৈরি হবার এতটুকুও আশা নেই আর। অশ্রুক্লিন্ন সম্রাটকে সঙ্গী সঞ্জয় শুধু প্রবোধ দিয়ে চলেছেন নিরন্তর— আর কাঁদবেন না মহারাজ! কেঁদে কী হবে? এই বসুমতী এখন শূন্য নির্জন— নির্জনেয়ং বসুমতী শূন্যা সম্প্রতি কেবলা— কেউ আর বেঁচে নেই।
জননী গান্ধারী ধৃতরাষ্ট্রকে সান্ত্বনা দেবার জন্য গেলেন না সভাস্থলে। অন্তঃপুরের মধ্যে শত শত বিধবার ক্রন্দনধবনি শুনতে শুনতে তিনি আকুল হয়ে উঠেছেন করুণায়। তাঁদের সান্ত্বনা দেবারও ভাষা নেই তাঁর। অতএব শেষ দেখাটা দেখতে যাবেন গান্ধারী, তার জন্য কুরুকুলের সমস্ত বউদের একত্রিত করে তিনি যুদ্ধভূমির দিকে এগিয়ে চললেন। দিকে দিকে শুধু শবদেহ, ছিন্ন মুণ্ড, বিপর্যস্ত উষ্ণীষ, মৃত সৈনিক, সেনা-নায়ক, পশু। একজন আরেকজনের শরীরের ওপর পড়ে আছে, কেউ হাতের গদাটিকে জড়িয়ে ধরেছে কোল বালিশের মতো। মহাভারতের কবি এই অসম্ভব করুণ দৃশ্যের মধ্যেও মৃত্যুর শৃঙ্গার রচনা করেছেন— শত্রুর দ্বারা নিক্ষিপ্ত গদার ওপর সৈনিকের শিথিল, নুয়ে পড়া মুখখানি, সে যেন চুম্বনে অনুৎসুক প্রিয়া রমণীর গায়ে এলিয়ে পড়া কোনও পুরুষের মুখ— শেরতে বিমুখাঃ শূরা বিমুখা ইব যোষিতঃ। গান্ধারী এবং কুরুকুলের অন্যান্য রমণীরা রাশি রাশি এত শবদেহ দেখে প্রথমে বিমূঢ় স্তব্ধ হয়ে গেলেন।
খানিক স্থির হতেই ব্যক্তিগত অন্বেষণ শুরু হল। একে একে গান্ধারী খুঁজে পাচ্ছেন তাঁর পুত্রদের। পুত্রস্নেহে উদ্বেল গান্ধারী বারবার কেঁদে উঠছেন এক-একজনকে স্পর্শ করে। তাঁর ধর্মস্থিত ন্যায় বুদ্ধিতে তিনি জানেন যে, তাঁর জ্যেষ্ঠ পুত্র দুর্যোধনের দোষেই তাঁর সব ছেলেরা মারা গেছে। কিন্তু তাঁর স্নেহ-ব্যাকুল হৃদয় এই তর্কযুক্তিও তৈরি করে সঙ্গে সঙ্গে যে, একা দুর্যোধনেরই দোষ নয়, তাঁকে চালানো হয়েছে অন্যায় পথে এবং এখানে শকুনি-দুঃশাসন এবং কর্ণের ভূমিকাও কিছু কম নয়— কর্ণ-দুঃশাসনাভ্যাঞ্চ বৃত্তোহয়ং কুরুসংক্ষয়ঃ। গান্ধারী বলতে চান— দুর্যোধনের সাহংকার আস্ফালনে তাঁর দোষটাই লোকচক্ষুতে বেশি ধরা পড়ে, কিন্তু কর্ণ, দুঃশাসন এবং শকুনিও তো এই দুষ্টতায় কম যান না। কিন্তু পুত্র এবং পুত্ৰকল্পদের দোষগুলি তখনই গান্ধারী দেখতে পান, যখন তিনি স্থির ধর্মবুদ্ধিতে প্রতিষ্ঠিত আছেন, কিন্তু এখন চোখের সামনে এতগুলি মৃত্যু দেখে— একটিও পুত্র বেঁচে নেই তাঁর, ছেলের সবচেয়ে ঘনিষ্ঠ বন্ধু কর্ণও মারা গেছেন— এই মুহূর্তে তাঁর সমস্ত পুত্রস্নেহ উদ্বেলিত হয়ে ওঠে, তাঁর অন্তর্হৃদয় থেকে বেরিয়ে আসে জননী, তিনি দীর্ণ হন, ক্রুদ্ধ হন, অভিশাপ দিয়ে ভস্ম করে দিতে চান তাঁদের, যাঁরা তাঁর বাৎসল্যের মৃত্যু ঘটিয়েছে।
এইরকম এক বিপন্ন সময়ে উপস্থিত হন ব্যাস। তত্ত্বকথায়, শান্ত সমাচারে প্রশমিত করেন গান্ধারীকে। গান্ধারী আবার রণক্ষেত্রে বিচরণ করতে থাকেন। অভিমানী পুত্র দুর্যোধনের কথা বারবার তাঁর মনে পড়ে। যে পুত্রকে সারাজীবন তিনি শুধু অসংযত হবার জন্য তিরস্কার করেছেন, আজকে তাঁর জন্য গান্ধারীর বিলাপিনী ভাষাই বাঁধন হারিয়েছে। দুর্যোধন কোনওদিন মৃত্যুবরণ করবেন, কিংবা কোনওদিন শেষ হয়ে যাবে তাঁর ঘনিষ্ঠ বন্ধু কর্ণ অথবা জয়দ্রথ— দুর্যোধনস্য কর্ণস্য… কশ্চিন্তয়িতুমর্হতি। দুর্যোধনের মৃত শরীরের পাশে বসে অনেকক্ষণ কাঁদলেন গান্ধারী, তারপর এলেন দুঃশাসনের কাছে। পূর্ব কথা স্মরণ করে বিলাপ করছিলেন গান্ধারী; কথা বলতে বলতে একটা অদ্ভুত কথা জানালেন কৃষ্ণকে। বললেন, পাশাখেলায় পাণ্ডবদের জিতে নেবার পর দুঃশাসন যে দ্রৌপদীকে জঘন্য ভাষায় দাস-স্ত্রী বলে কৌরবগৃহে প্রবেশ করতে বলেছিলেন, সেটা দুটি লোককে খুশি করার জন্য। তারা হল তাঁর বড় ভাই দুর্যোধন এবং অন্য জন কর্ণ— প্রিয়ং চিকীর্ষতা ভ্রাতুঃ কর্ণস্য চ জনার্দন।
গান্ধারী অন্তত এই সত্য বুঝেছিলেন যে, কুরুকুলে দুর্যোধনের প্রভাব যতখানি, কর্ণের প্রভাবও ঠিক ততখানি। গান্ধারী এবার কর্ণের সামনে এসে পৌঁছেছেন। পাশে পাশে এসেছেন কৃষ্ণ। গান্ধারী কৃষ্ণকে বললেন, এই সেই বৈকৰ্ত্তন কর্ণ। মাটিতে এমনভাবে পড়ে আছে যে সেটা ভাবাই যায় না। পুঞ্জীভূত অগ্নিকুণ্ডের মধ্যে হঠাৎ যেন জল ঢেলে দিয়ে তাকে শান্ত করেছে অর্জুন। বেঁচে থাকতে এই কর্ণ কত মহারথ অতিরথ বীরদের মৃত্যুমুখে পাঠিয়েছে, আর আজ সে পড়ে আছে শরীরে চাপ চাপ রক্ত নিয়ে প্রায় দলা পাকিয়ে— শৌণিতৌঘপরীতাঙ্গং শয়ানং পতিতং ভুবি।
গান্ধারী কর্ণের স্বভাব খুব ভাল জানেন আর জানেন বলেই মাত্র দুটি শব্দে তাঁর চরিত্রের সামগ্রিক উন্মীলন ঘটিয়েছেন। বলেছেন— খুব রাগী ছিল এই কর্ণ এবং সে রাগ পুষে রাখত অনন্তকাল ধরে— অমর্ষী দীর্ঘরোষশ্চ মহেষ্বাসো মহারথঃ। এত বড় বীর হওয়া সত্ত্বেও কর্ণের এই ক্রোধ যা দীর্ঘ থেকে দীর্ঘতর হয়েছে সারাজীবন ধরে, তা যে শুধু পাণ্ডবদের ওপর বিরুদ্ধ প্রতিক্রিয়ায় তৈরি হয়েছে, এই ক্রোধ তাঁর নিজেকে নিয়েই যা পথ খুঁজে নিয়েছে কৌন্তেয় অর্জুনের প্রতিপক্ষতার মধ্যে। গান্ধারী বললেন, পাণ্ডব-বীরদের দিক থেকে দুর্যোধন কিংবা আমার ছেলেদের যে ভয় ছিল, সেই ভয় থেকে বাঁচার জন্য আমার ছেলেরা কর্ণকেই তাদের সামনে রেখে যুদ্ধ করেছিল, ঠিক যেমন অন্যতর হস্তী-যূথের যূথপতির সঙ্গে যুদ্ধের জন্য হাতির দল বিরুদ্ধ যূথপতির আশ্রয় নেয়। কিন্তু শেষ রক্ষা হল না, পাণ্ডবপক্ষের মত্ত হাতিটা এ-পক্ষের পালের গোদাটাকে মেরে দিয়ে গেল— মাতঙ্গমিব মত্তেন মাতঙ্গেন নিপাতিতম্‌— আমাদের বাঘটাকে যেন মেরে দিয়ে গেল সিংহ, সব্যসাচী অর্জুন কর্ণকে শেষ করে দিল।
গান্ধারী দেখলেন— অত বড় বীর আজ ভূমিলুণ্ঠিত হয়ে আছেন। তাঁর স্ত্রীরা কাঁদছে, সমস্ত চুল খুলে গেছে তাদের। বিশেষত বৃষসেনের মা— তাঁর ছেলেও মারা গেছে, স্বামীও মারা গেলেন। কর্ণের বিধবা স্ত্রীদের আলুলায়িত করুণ-দশার পাশাপাশি কর্ণ যে প্রতিপক্ষের কাছে কতটা ভয়প্রদ ছিলেন, সেটা জানাতে কিন্তু কখনও ভুলছেন না গান্ধারী। আর ঠিক এইখানেই তাঁর পুত্রসম স্নেহরাশি ঝরে পড়ে কর্ণের ওপর। তিনি বলেছেন— বনবাসের ওই তেরোটা বছর যুধিষ্ঠির যাঁর জন্য ভাল করে ঘুমোতে পারেনি, সবসময় ভেবে এসেছে কী হয়, কী হয়, সেই কর্ণ আজ ঝড়ে-ভাঙা গাছের মতো পড়ে আছে— ভূমৌ যিনিহতঃ শেতে বাতরুগ্ন ইব দ্রুমঃ।
কর্ণের শরীর থেকে তাঁর মাথাটি ছিন্ন হয়ে খানিক দূরে পড়ে গিয়েছিল অর্জুনের বাণে। যুদ্ধভূমিতে দুই দিন এই অবস্থাতেই কর্ণের শবদেহ পড়েছিল। শেয়াল-শকুনে খেয়ে তাঁর শরীরের অবশেষ আছে সামান্যই। গান্ধারীর মোটেই ভাল লাগছে না তাঁকে দেখে। বলেছেন— কৃষ্ণপক্ষের চতুর্দশীতে কলাভঙ্গ হতে হতে চাঁদ যেমন ক্ষীণ হয়ে যায়, তেমনই হয়েছে কর্ণের শরীরের দশা, শেয়ালে-শকুনে খেয়ে কী অবস্থা করেছে সেই মহার্ঘ শরীরের! এরই মধ্যে কর্ণের মাথাটি দূর থেকে এনে শরীরের সঙ্গে একত্র করে শিথিলভাবে জুড়ে রেখেছে কেউ। হয়তো এ-কাজটা করেছেন কর্ণের স্ত্রীরাই, অথবা গান্ধারী নিজে। সেই মৃত্যুক্লিষ্ট ম্লান মুখের ওপর সর্বশেষ চুম্বন এঁকে দিলেন বৃষসেনের মা, কর্ণের স্ত্রী এবং হয়তো মৃতমুখ কর্ণের কপালে স্নেহের চুম্বন দিলেন গান্ধারী— একই সঙ্গে ছেলে মারা যাওয়ায় কর্ণের স্ত্রী যেহেতু আরও বেশি কষ্ট পাচ্ছেন, তেমনই পুত্রস্নেহের কারণেই গান্ধারী আজ কর্ণের কপালে স্নেহশান্তি বিছিয়ে দিলেন যেন— কর্ণস্য বক্ত্রং পরিজিঘ্ৰমানা/রোরূয়তে পুত্রবধাভিতপ্তা।
এই অবশেষেরও একটা শেষ আছে— যেটা মহাভারতের কবির আপন পরিসর। কবি বোঝাতে চান— এই এত পর্ব ধরে যে মহাভারত বললাম, তার মর্ম একটাই— আমরা যে মুহূর্তে এই পৃথিবীতে জন্মাচ্ছি, সেই মুহূর্ত থেকেই আমাদেরই তৈরি করা সমাজনীতি, ধর্মনীতি এবং ব্যবহারিক নীতি আমাদের ওপর চেপে বসছে এবং সেই নীতির ব্যত্যয় হলেই তৈরি হয়ে যায় তথাকথিত পাপ, তৈরি হয়ে যায় অন্যতর এক কুটিল জগৎ, যা অন্যদের সঙ্গে মেলে না বলেই তা অন্যায় অথবা তা পাপ। কিন্তু জন্মের অন্য প্রান্তে যখন মৃত্যু আসে, তখন কিন্তু এই ন্যায়-অন্যায় সব ধুয়ে মুছে যায়। সেখানে ভেদাভেদ নেই, মলিনতাও নেই। এই সমাজনীতি অথবা ব্যবহার-নীতি না থাকলে কেমন হতে পারত আমাদের কর্ণের স্বরূপ, তার একটা নিরপেক্ষ রূপ পাওয়া যাবে মহাভারতের আশ্রমিক-পর্বে।
ঘটনার প্রেক্ষাপটে দেখতে পাচ্ছি— ধৃতরাষ্ট্র-গান্ধারীরা তখন বাণপ্রস্থে গেছেন, বিদুরের মহাপ্রয়াণ ঘটে গেছে এবং কুন্তী আছেন ধৃতরাষ্ট্র-গান্ধারীর সঙ্গে। রাজা যুধিষ্ঠির ভাইদের নিয়ে দেখা করতে এসেছেন মা এবং অন্যান্য গুরুজনদের সঙ্গে। কয়েকদিন এই অরণ্যভূমিতে কেটে যাবার পর মহামতি ব্যাস এসে পৌঁছলেন সেখানে। বৃদ্ধ ধৃতরাষ্ট্র তাঁর কাছে নিজের যন্ত্রণা ব্যক্ত করতেই গান্ধারী, কুন্তী, দ্রৌপদী সকলেই অবার নতুনভাবে শোক প্রকাশ করতে লাগলেন। গান্ধারী ব্যাসের কাছে জানালেন যে, মৃত পুত্রদের জন্য এখনও তাঁর মন বড় আকুল হয়, ব্যাস যদি তাঁর তপস্যার শক্তিতে মৃত পুত্রদের একবার দেখাতে পারতেন, তা হলে মনশ্চক্ষে একবার তাঁদের দেখে শান্তি পেতেন গান্ধারী।
ঠিক এই অবস্থায় কুন্তীও প্রপন্ন হলেন শ্বশুর ব্যাসের কাছে, কিন্তু তাঁর নিবেদন ছিল একেবারেই অন্য। কুন্তি বললেন, আপনি আমার শ্বশুর, আমার দেবতারও দেবতা। আপনি দয়া করে আমার সত্য কথাটা শুনুন। কুন্তী এবার বলতে আরম্ভ করলেন সেই চির পুরাতন কর্ণের জন্মকথা, সকলের সামনে, ছেলেপিলেদের সামনে এক নির্লজ্জ স্বীকারোক্তির মতো। কুন্তী বললেন, কোপনস্বভাব দুর্বাসা আমার পালক পিতা কুন্তিভোজের বাড়িতে এসেছিলেন। তাঁকে পরিচর্যা করার ভার পড়েছিল আমার ওপর। আমি অত্যন্ত পবিত্রভাবে তাঁর পরিচর্যা করেছি, কোনও ভুল করিনি কোনওদিন, বরঞ্চ তিনি আমার সঙ্গে মাঝে মাঝে এমন অসদ্‌ব্যবহার করেছেন, যাতে আমার রাগ হওয়ার অনেক কারণ ছিল, কিন্তু তবু আমি রাগ করিনি— কোপস্থানেষ্বপি মহৎস্বকুপ্যন্ন কদাচন। আমার এই শুদ্ধমানস এবং পরিচর্যার গুণেই তিনি আমাকে বর দিতে উৎসুক হলেন।
পণ্ডিতজনেরা কেউ কেউ মন্তব্য করেছেন যে, রাগ হবার কারণ সত্ত্বেও যে কুন্তী রাগ করেননি দুর্বাসার ওপর, এখানেই কি কর্ণের জন্মরহস্য লুকোনো আছে! আমাদের জিজ্ঞাসা হয়— এটা কীসের ইঙ্গিত? কর্ণ কি তা হলে দুর্বাসারই ছেলে? আমরা এই ইঙ্গিতে খুব বেশি আগ্রহ দেখাই না, কেননা তাতে পরবর্তীকালে দেবসঙ্গমে কুন্তীর অন্য পুত্রদের জন্মবাদ বৃথা হয়ে যায়। যদি দেবতার অলৌকিকত্বে বিশ্বাস নাও করি, তবু কর্ণের জন্মের ব্যাপারে দুর্বাসার শরীর-সংশ্লেষ আমরা মানতে পারি না। পারি না, কেননা জীবনের মধ্যে এইসব অঘটন মহাভারতে যত ঘটেছে, তার কোনওটাই মহাকবি লুকোননি; দুর্বাসার সঙ্গে কুন্তীর কিছু শারীরিক ঘটে থাকলে, সেটাও লুকোনোর মতো কবি ব্যাস অন্তত নন। কুন্তীর ওপর দুর্বাসার বরের যে অর্থই হোক, এটাই মেনে নেওয়া ভাল যে, অন্যতর কোনও দেবকল্প পুরুষের সংস্পর্শেই কুন্তী কন্যা অবস্থায় কর্ণের জন্ম দিয়েছিলেন।
কিন্তু আমাদের বক্তব্য অন্য জায়গায়। কুন্তী কামনার কৌতুকে সূর্যদেবকে আহ্বান করে যেভাবে বিব্রত হয়েছিলেন, সে-কথা সবিস্তারে তিনি জানিয়েছিলেন ব্যাসদেবকে। তারপর যা যা ঘটেছিল সব সম্পূর্ণ স্বীকার করার পর কুন্তী বললেন, আমি যা করেছি, তা পাপই হোক, অথবা অপাপই হোক, আমি সেই কর্ণকে একবার দেখতে চাই— তং দ্রষ্টুমিচ্ছামি ভগবন্ ব্যপনেতুং ত্বমর্হসি। ব্যাস কুন্তীকে অভয় দিয়ে বলেছেন, তুমি যা যা করেছ, তাতে কোনও দোষ হয়নি। কর্ণের জন্য তুমি কষ্ট পাচ্ছ, দেখতে পাবে তুমি কর্ণকে— কর্ণং দ্রক্ষ্যতি কুন্তী চ— রাত্রিবেলায় ঘুম ভেঙে গেলে প্রিয়জনকে যেভাবে দেখে, সেইভাবে সহজে তুমি দেখতে পাবে কর্ণকে— আমার তপস্যা বলে।
এইরকম একটা দিনের জন্য বুঝি সারাজীবন অপেক্ষা করেছেন কুন্তী। কর্ণের জন্মলগ্ন থেকে যে অপবাদের আশঙ্কা তৈরি হয়েছিল কুন্তীর জীবনে, সেই আশঙ্কা দিনে দিনে তাঁর অবহেলার যন্ত্রণায় পরিণত হয়েছে, উদ্যোগপর্বে তিনি স্বয়ং কর্ণের কাছেই ধিক্কার লাভ করেছেন। অবশেষে কর্ণের মৃত্যুর পর সত্য প্রকাশ হয়ে পড়লে যুধিষ্ঠিরাদি পঞ্চ পুত্রের ধিক্কার। আজ ব্যাস যেভাবে কর্ণকে তপস্যার শুদ্ধতায় কুন্তীর সামনে নিয়ে এলেন, তাতে কুন্তী দেখলেন— কর্ণ দৃশ্যমান হবার সঙ্গে সঙ্গেই পঞ্চপাণ্ডব ভাই এগিয়ে গিয়ে মিলিত হলেন তাঁর সঙ্গে। কর্ণের মনে কোনও অভিমান নেই, ক্রোধ নেই, সানন্দে তিনি এসে জড়িয়ে ধরলেন পাঁচ ভাই পাণ্ডবকে। তাঁদের মধ্যে এমনই সৌহার্দ ফুটে উঠল যেন কোনওদিনই তাঁরা পাঁচ ভাই ছিলেন না, তাঁরা ছয় ভাই— ততস্তে প্ৰীয়মানা বৈ কর্ণেন সহ পাণ্ডবাঃ।
সেই কুমারীকাল থেকে অপেক্ষা করে আজকে যে কর্ণকে দেখতে পেলেন কুন্তী, এই কর্ণই তাঁর অন্তশ্চিন্তিত বাসনালোকে সুপ্ত ছিল, এই কর্ণকেই তো তিনি চেয়েছেন— মহাভারতের কবি শুধু বুঝিয়ে দিলেন— জীবনের কোনও জটিলতা না থাকলে কর্ণ তো এমনই হতেন, কিন্তু তাতে কুন্তীই কি এত গুরুত্বপূর্ণ কোনও জননী হতেন, নাকি কর্ণই হতেন মহাভারত মহাকাব্যের খ্যাততম প্রতিনায়ক।
কুন্তির কানীন (কুমারী অবস্থায় জাত) পুত্র । দুর্বাসা মুনি কুন্তিকে বর দিয়েছিলেন যে, কুন্তি যে কোনও দেবতাকে আহবান করে তাঁর সন্তান গর্ভে ধারণ করতে পারবেন। এই বরের তাৎপর্য বুঝতে না পেরে কুন্তি কুমারী অবস্থাতেই সুর্যকে আহবান করেন। ফলে সূর্যের মত তেজস্বী কবচ-কুণ্ডল সহ এক পুত্র কুন্তি প্রসব করলেন। কলঙ্কের ভয়ে সদ্যোজাত পুত্রকে একটি পেটিকাতে পুরে কুন্তি সেটি নদীতে বিসর্জন দিলেন। সূত-বংশজাত অধিরথ ও তাঁর স্ত্রী রাধা নদী থেকে সেই পুত্রকে উদ্ধার করে বসুষেণ নাম দিয়ে তাঁকে মানুষ করেন। পরে নিজে কুন্তি-পুত্র জানলেও, বসুষেণ আজীবন নিজেকে রাধেয় বলে পরিচয় দিতেন। বসুষেণ একাধিক সূতদুহিতাকে বিবাহ করেছিলেন। বৃষসেন, ভানুসেন ও সুষেণ নামে তাঁর তিন পুত্র ছিল। বসুষেণ পাণ্ডব ও কৌরবদের আচার্য দ্রোণের কাছে অস্ত্রশিক্ষা করেন। অস্ত্রবিদ্যায় অর্জুনের সঙ্গে বসুষেণের প্রতিদ্বন্দ্বিতা ছিল। অর্জুন ছিলেন দ্রোণের প্রিয় শিষ্য। তাই অর্জুনকে শেখালেও দ্রোণ বসুষেণকে ব্রহ্মাস্ত্র-বিদ্যা শেখাতে রাজি হলেন না এই যুক্তিতে যে, এই দিব্যাস্ত্র শুধু ব্রাহ্মণ আর সংযত ক্ষত্রিয়দের জন্য। বসুষেণ তখন পরশুরামের কাছে গেলেন। নিজেকে ব্রাহ্মণ-পুত্র বলে পরিচয় দিয়ে তাঁর শিষ্য হলেন। সেইখানে অস্ত্রাভ্যাসের সময় ভ্রমক্রমে এক ব্রাহ্মণের হোমধেনুকে বধ করায়, সেই ব্রাহ্মণ বসুষেণকে অভিশাপ দেন যে, যাঁর সঙ্গে যুদ্ধ করবেন বলে ওঁর এই অস্ত্রশিক্ষা, তাঁর সঙ্গে যুদ্ধকালে ওঁর রথের চাকা মাটিতে ঢুকে যাবে,আর সেই সুযোগে প্রতিপক্ষ ওঁর শিরশ্ছেদ করবেন। শিষ্যকে ব্রহ্মাস্ত্র শেখানোর পর পরশুরাম একদিন বুঝতে পারলেন যে, বসুষেণ আসলে ব্রাহ্মণ নন। তখন পরশুরাম বসুষেণকে অভিশাপ দিলেন যে, মৃত্যু নিকটবর্তী হলে তিনি তাঁর ব্রহ্মাস্ত্র স্মরণ করতে পারবেন না। হস্তিনাপুরে সভা করে যখন দ্রোণের শিষ্যরা তাঁদের অস্ত্রবিদ্যা সবাইকে প্রদর্শন করছিলেন, তখন বসুষেণ সেখানে এসে অর্জুনের সঙ্গে দ্বন্দযুদ্ধ করতে চেয়েছিলেন। কৃপ সকলের সামনে তাঁর বংশপরিচয় জানতে চাইলেন, কারণ বিশেষ কৌলীন্য না থাকলে রাজকুমারদের সঙ্গে দ্বন্দ্বযুদ্ধে অবতীর্ণ হওয়া যায় না। সূতপুত্র হিসেবে পরিচিত বসুষেণের সেই লজ্জাকর মুহূর্তে দুর্যোধন তাঁকে অঙ্গরাজ্যে অভিষিক্ত করেন। দুর্যোধনের এই বদান্যতা বসুষেণ আজীবন মনে রেখেছেন। দ্রুপদ-দুহিতা কৃষ্ণার (দ্রৌপদী) স্বয়ংবর সভায় বসুষেণও গিয়েছিলেন। কিন্তু লক্ষ্য ভেদ করে কৃষ্ণাকে জয় করার সুযোগ পান নি – কারণ তার আগেই কৃষ্ণা বলে উঠেছেন যে, সূতপুত্রকে তিনি বরণ করবেন না। সেই কৃষ্ণার সঙ্গে যখন পঞ্চপাণ্ডবের বিবাহ হল, তখন শুধু অর্জুন নয়, কৃষ্ণা (দ্রৌপদী) সহ পঞ্চপাণ্ডবের প্রতিই ওঁর বৈরী মনোভাব ও নীচতা বারংবার প্রকাশ পেয়েছে। নীচতায় তিনি অনেক সময় দুর্যোধনকেও ছাড়িয়ে গেছেন, কিন্তু একই সঙ্গে নানা ব্যাপারে তাঁর মহত্ব বাস্তবিকই অতুলনীয়। বসুষেণ দাতা হিসেবে সুপরিচিত ছিলেন। বসুষেণ জন্মেছিলেন স্বর্ণময় কবজ-কুণ্ডল নিয়ে,যার গুণে তিনি ছিলেন অপরাজেয়। ইন্দ্র এক ব্রাহ্মণের ছদ্মবেশে বসুষেণের কাছে ঐ কবজ-কুণ্ডলটি ভিক্ষা চাইলেন। বসুষেণ ইন্দ্রকে চিনতে পারলেন এবং এও বুঝলেন যে, কেন ইন্দ্র এটি চাইছেন, তা সত্বেও উনি কবজটি কেটে ইন্দ্রকে দিলেন। এর পর থেকে বসুষেণের নাম বৈকর্তন ও কর্ণ হল। ইন্দ্র কর্ণের এই অসামান্য বদান্যতায় মুগ্ধ হয়ে ওঁকে একপুরুষ-ঘাতিনী অস্ত্র দেন যা দিয়ে একবার একজনকে হত্যা করা যাবে – সে দেব নর দানব যেই হোক। কুরুক্ষেত্র যুদ্ধ আরম্ভ হবার আগে কৃষ্ণ কর্ণকে তাঁর জন্ম-রহস্য জানিয়ে পাণ্ডবদের পক্ষে যোগ দিতে বলেছেন। জ্যেষ্ঠ পাণ্ডব হিসেবে বরবর্ণিনী দ্রৌপদীকেও যে ভার্যা হিসেবে তিনি পাবেন সেটা জানাতেও ভোলেন নি। কিন্তু কর্ণ কৃষ্ণকে ফিরিয়ে দিয়েছেন। মাতা কুন্তি কর্ণের কাছে এসেছেন। কর্ণ যে ওঁর পুত্র সেটা জানিয়ে ভ্রাতাদের সঙ্গে যোগ দিতে বলেছেন। সুর্যদেবও অন্তরীক্ষ থেকে কুন্তির কথায় সায় দিয়েছেন। কিন্তু কর্ণ দুর্যোধনকে পরিত্যাগ করতে রাজি হন নি। শুধু কুন্তিকে বলেছেন যে, উনি অর্জুন ছাড়া আর কোনও পাণ্ডবকে বধ করবেন না। তারপর কিছুটা অভিমান ভরেই কুন্তিকে বলেছেন যে, কুন্তির পাঁচ পুত্রই জীবিত থাকবে – হয় অর্জুন অথবা কর্ণ হত হবেন। সেই কথা উনি রেখেছিলেন। ভীমকে পরাস্ত করে তাঁকে বধ করতে গিয়ে কুন্তিকে দেওয়া নিজের প্রতিশ্রুতি স্মরণ করে উনি নিজেকে সম্বরণ করেন। কুরুক্ষেত্রে দ্রোণের মৃত্যুর পর কর্ণ কৌরবদের প্রধান সেনাপতি হন। অর্জুনের জন্য ইন্দ্র-প্রদত্ত যে এক পুরুষ-ঘাতিনী অস্ত্রটি তিনি সযত্নে রক্ষা করছিলেন,ভীম-পুত্র ঘটোৎকচের আক্রমণে কৌরব পর্যদুস্ত হওয়াতে সেটি তাঁর বিরুদ্ধে ব্যবহার করতে উনি বাধ্য হন। পরে অর্জুনের সঙ্গে সন্মুখ সমরে ব্রাহ্মণের সেই অভিশাপে ওঁর রথের চাকা মাটিতে বসে গেল, পরশুরামের শাপে কোনও ব্রহ্মাস্ত্রের প্রয়োগ পদ্ধতি আর স্মরণে এলো না। অর্জুনকে একটু থামতে বলে রথ থেকে নমে উনি রথের চাকা তুলতে যাচ্ছেন, তখন অর্জুন ওর শিরশ্ছেদ করলেন।
সেকালের রাজসভায় তো এমন মানুষ থাকতেনই। এমনকী এখনকার কর্মস্থলে, পাড়ার ক্লাবে এবং এক একটি বৃহৎ পরিবারের মধ্যেও এমন চাপা মানুষ দেখা যায়— যাঁরা নিজের চাইতে বৃহত্তর ব্যক্তিত্বের সামনে বেশ বশংবদ ভাব দেখান, অথচ অন্তরে সেই ব্যক্তিত্বকে তেমন সহ্য করতে পারেন না, বরঞ্চ সহায় পেলেই তাঁর বিরুদ্ধাচরণ করেন। আমার পিতা-ঠাকুর প্রবাদ-প্রতিম একটি শ্লোক উচ্চারণ করে এই ধরনের মানুষকে ব্যাখ্যা করার চেষ্টা করতেন। তিনি বলতেন— অন্তঃশাক্তঃ বহিঃশৈবঃ সভায়াং বৈষ্ণবো মতঃ। শক্তিপূজক শাক্ত মানুষের বিশুদ্ধ সাধন প্রণালী যাই থাকুক, বাইরে তাঁদের এমন দুর্নাম আছে যে, তন্ত্রমন্ত্রের গর্জন তাঁদের খানিকটা ভীতিপ্রদ করে তোলে। পাঁঠাবলি বা মোষবলির দার্শনিক তাৎপর্য যাই থাকুক মারণ, উচাটন, বশীকরণের মতো তান্ত্রিক অনুষঙ্গ শক্তিসাধনার সঙ্গে যুক্ত হওয়ায় জনমনে শাক্তমানুষের একটা ভীতিপ্রদ রূপ কাজ করে। পৃথিবীতেও কিন্তু এ-রকম অন্তর-চাপা মানুষ আছেন যারা অন্তরে অন্তরে মারণ, উচাটন অভিচারে প্রতিদ্বন্দ্বী বা প্রতিপক্ষকে ধ্বংস করে দিতে চান, কিন্তু পারেন না সবসময়।
বাইরে এঁদের শৈব-বৃওি, অর্থাৎ উদাসীন ভাবা কেউ কোনও প্রশ্ন করলে এড়িয়ে যান এবং তাঁর কৃতকর্মের জন্য জবাবদিহি চাইলে আত্মভোলা শিবের আচরণ করেন। আর পরিশেষে সকলের সামনে কিংবা মন্ত্রণাকালে তিনি বৈষ্ণব— সকলের কথা শোনেন সবিনয়ে এবং নিজের চাইতে বৃহত্তর বা বলবত্তর ব্যক্তিত্বের সামনে তিনি বিনয়ের ধমধমাধম, পরম বৈষ্ণব, অথচ অন্তরে তাঁর সেই শাক্তভাব থেকেই যায়— মানে সুযোগ এলেই সময় বুঝে মারণ-উচাটন কিছুই বাদ দেব না। মহাভারতে কৃতবর্মার চরিত্র বর্ণনা করতে গিয়ে আমরা যে হঠাৎ ওই অন্তঃশাক্ত, বহিঃশৈব এবং সময়মতো বৈষ্ণবের চরিত্র-লিখন আরম্ভ করেছি, তার কারণ একটাই— কৃতবর্মাও অনেকটা এইরকমই।
এটা ঠিক, মহাভারতের অনেক বিশাল চরিত্রের মেলায় কৃতবর্মা তেমন পরিচিত ব্যক্তি নন, এমনকী তাঁর বীরত্ব নিয়েও নানান পরিচিত কাহিনি তৈরি হয়নি, কিন্তু তিনি ভালরকম বীর ছিলেন এবং শেষ মুহূর্তে পাণ্ডবদের সঙ্গে এমন শত্রুতা করেছিলেন, যেটা কোনওভাবে ভোলা যায় না বলেই কৃতবর্মার চরিত্র নিয়ে আমাদের ভাবতে হচ্ছে। মহাভারতের পূর্বভাগে একবার, দু’বার কৃতবর্মার নামোল্লেখ থাকলেও একজন ব্যক্তিগত চরিত্র হিসেবে তাঁকে মহাভারতীয় কর্মকাণ্ডের মধ্যে প্রবেশ করতে দেখি অনেক পরে, প্রথম দিকে তিনি উপস্থিত আছেন একেবারেই নামত। আদিপর্বের আদি অধ্যায়গুলিতে কৃতবর্মার নাম যে দু’-একবার পাই, সেগুলি পরবর্তী ঘটনার সূত্রোল্লেখ-মাত্র। মহাভারতে কৃতবর্মার সঙ্গে আমাদের প্রাথমিক পরিচয় হয় কৃষ্ণের অনুগত সহায় হিসেবে এবং সেখানেই আমরা প্রথম জানতে পারি যে, তনি ভোজবংশীয় হৃদিকের ছেলে এবং কৃষ্ণার্জুনের একান্ত অনুগত সাত্যকির সঙ্গে সঙ্গেই তিনি প্রায় থাকতেন— সাত্যকিঃ কৃতবর্মা চ নারায়ণমনুব্রতৌ।
আদিপর্বে এই পাত্র-পরিচয়ের পর কৃতবর্মাকে আমরা প্রথম দেখি দ্রৌপদীর স্বয়ংবর-সভায়। বেশ বোঝা যায়, তৎকালীন প্রথামত স্বয়ংবরের নিমন্ত্রণ-রক্ষার মর্যাদা পালন করতে গিয়ে কৃষ্ণ যে তাঁর কুলের বিভিন্ন মর্যাদাসম্পন্ন মানুষদের নিয়ে দ্রুপদের রাজধানীতে এসেছিলেন, তার মধ্যে কৃতবর্মাও একজন— কৃতবর্মা চ হার্দিক্যঃ পৃথুর্বিপৃথুরেব চ। দ্রৌপদীর স্বয়ংবরে ভোজ-খেতে-আসা, রঙ্গ দেখতে আসা এই কৃতবর্মাকে আরও দু’বার দেখি অন্য দুটি নিমন্ত্রণে এবং সে দুটিও বিবাহ-সভা। একটি তো প্রায় কৃতবর্মার নিজের ঘরেই। কৃষ্ণ-ভগিনী সুভদ্রার সঙ্গে বিয়ে হল অর্জুনের। সেই বিবাহের উৎসবে যোগ দিতে দ্বারকা থেকে ইন্দ্রপ্রস্থে এলেন বৃষ্ণি-অন্ধক-ভোজকুলের প্রধান পুরুষেরা। অক্রূর, উদ্ধব ইত্যাদি প্রবর পুরুষের সঙ্গে কৃতবর্মাকেও আমরা উপস্থিত দেখছি ইন্দ্রপ্রস্থে, পাণ্ডবদের রাজধানীতে। এরপর অবশ্য কৃতবর্মার আগমন ঘটছে অনেক পরে। মহাভারতের বিরাটপর্বে যখন বিরাট-নন্দিনী উত্তরার বিয়ে ঠিক হল অর্জুনের ছেলে অভিমন্যুর সঙ্গে, তখন কৃষ্ণের সম্পর্কে এটা ভাগনের বিয়ে বলেই কৃতবর্মাকে আমরা বোধ হয় বরযাত্রী হিসেবে বিরাট-রাজধানীতে প্রবেশ করতে দেখছি— কৃতবর্মা চ হার্দিক্যো যুযুধানশ্চ সাত্যকিঃ।
এতাবৎ-পর্যন্ত যতটুকু কৃতবর্মাকে দেখলাম, তাতে মনে হবে যেন তিনি নেমন্তন্ন খাওয়ারই লোক, শুধু অন্য মানুষের বিয়ের সময় তাঁকে দেখতে পাই। কিন্তু মহাভারতে যেমন তাঁকে দেখতে পাচ্ছি, সেটি কৃতবর্মার জীবনের একাংশমাত্র, যদিও একেবারে শেষাংশে তাঁর সঠিক চরিত্রটি বেরিয়ে আসবে— যে চরিত্র তাঁর আগেও ছিল এবং মহাভারতে সেই অংশটুকু ভাল করে বলা নেই। তবে মহাভারতের যুদ্ধকাণ্ড এবং একেবারে শেষে তাঁর যে চরিত্র উন্মোচিত হবে, তা বুঝতে গেলে কৃতবর্মাকে ধরতে হবে অনেক আগে থেকে এবং সেটাও ভাল করে বুঝতে গেলে কৃষ্ণ-বলরামের আপন দেশের রাজনৈতিক চরিত্রটাও বুঝতে হবে।
প্রথমেই এটা মনে রাখা দরকার যে, কৃষ্ণের স্বভূমি মথুরা-শূরসেন অঞ্চলের শাসন-চরিত্র রাজতান্ত্রিক ছিল না, অর্থাৎ কোনও রাজা এখানে এককভাবে বংশ-পরম্পরায় রাজত্ব চালাতেন না। এখানকার শাসন-প্রণালী ছিল খানিকটা প্রজাতান্ত্রিক, যদিও আধুনিক অর্থে সেটাকে প্রজাতান্ত্রিক না বলে মথুরা-শূরসেনের ভূমিজ কুলপ্রধানদের ‘অলিগার্কিক’ শাসন বলাই ভাল। যদুবংশ তো বিরাট বংশ; যদুর পরবর্তী প্রজন্ম সাত্বতের বংশ থেকেই এতগুলি ধারা বেরিয়েছে। যে, কৃষ্ণ-বলরামের কালে তা ফুলে-ফেঁপে অনেকগুলি কুলপ্রধানের শাসন হয়ে দাঁড়িয়েছে। রাজসূয় যজ্ঞের সময় কৃষ্ণ নিজের পূর্বজীবনের কথা জানিয়ে বলেছিলেন— মামা কংস যখন অত্যাচার করছিলেন, তখন আমাদের আঠেরোটা কুলের প্রধান পুরুষেরা আমার শরণাপন্ন হয়েছিলেন— মন্ত্রোহয়ং মন্ত্রিতো রাজন্ কুলৈরষ্টাদশাবরৈঃ। প্রায় একই জায়গায় কৃষ্ণ একটু আগে বলেছেন— আমাদের ভোজবংশেই অন্তত আঠেরোটা কুল— উদীচ্যাশ্চ তথা ভোজাঃ কুলান্যষ্টাদশ প্রভো।
মথুরা-দ্বারকার দেশজ শাসনের এই চরিত্র মহাভারতে গণরাজ্যের অভিধায় চিহ্নিত হয়েছে প্রায়, আর কৌটিল্য যেহেতু নির্দিষ্টভাবেই রাজনীতির গ্রন্থ লিখেছেন, তাই খুব স্পষ্টভাবেই যদু-বৃষ্ণি-অন্ধক-ভোজদের এই কুলগোষ্ঠীর একত্রিত শাসনকে সংঘরাজ্যের সম্মান দিয়েছেন। কৌটিল্যে একেবারে স্পষ্ট করে যদু-বৃষ্ণি-সংঘের উল্লেখ থাকায় এবং সংঘরাজ্যগুলি যে পদ্ধতিতে চলত, তার সম্বন্ধেও একটা স্পষ্ট ধারণা আমরা পাই বলে, আমরা প্রায় নিঃসন্দেহে বলতে পারি যে, মধুরা-দ্বারকায় কোনও একক রাজা ছিলেন না। রাজশাসন চলত বিভিন্ন কুল-প্রধানদের মন্ত্রণার ভিত্তিতে। অবশ্য এটা মানতেই হবে যে, কুল-প্রধানদের মধ্যে যদি কোনও অধিগুণসম্পন্ন ব্যক্তি থাকেন, যাঁর ব্যক্তিত্ব এবং মর্যাদা অত্যন্ত বেশি, তবে করণীয় কার্য বিষয়ে তাঁর অভিমত প্রাধান্য পেতে থাকে। একই সঙ্গে এ-কথাও সত্য যে, অনন্য সাধারণ ব্যক্তিত্বের এই প্রাধান্য দেখে অন্য মধ্যম ব্যক্তিত্বেরা অনেক সময় হীনম্মন্যতায় ভোগেন এবং অনেক সময় তলায় তলায় প্রধানতম ব্যক্তিত্বের সঙ্গে শত্রুতাও আচরণ করেন।
স্বয়ং কৃষ্ণের ক্ষেত্রেও যে এই ধরনের ঘটনা ঘটেছে, কৃষ্ণ তা নিজেই জানিয়েছেন মহাভারতের একাংশে এবং সেই প্রসঙ্গেই কৃতবর্মাকে আমরা প্রথম ভালভাবে চিনতে পারি। মহাভারতের শান্তিপর্ব খুললে দেখতে পাব— কৃষ্ণ তাঁর জ্ঞাতিগুষ্টির ব্যবহার নিয়ে দুঃখ জানাচ্ছেন দেবর্ষি নারদের কাছে। সেই প্রসঙ্গে যাঁর নাম খুব বেশি করে উঠে আসছে, তিনি হলেন অক্রূর, যদিও তাঁর জ্ঞাতি-শরিকদের মধ্যে অন্য যাঁরা প্রধান ছিলেন তাঁদের নাম মহাভারতেই পাওয়া যাবে অন্য প্রসঙ্গে। প্রয়াত কংসের পিতা আহুক উগ্রসেন যেমন অন্যতম প্রধান, তেমনই ছিলেন অক্রূর, সাত্যকি, বলরাম, উদ্ধব এবং অবশ্যই কৃতবর্মা। অক্রূর, উদ্ধব— এঁরা সব বয়োজ্যেষ্ঠ প্রধান পুরুষ, কৃষ্ণ-বলরাম এঁদের তুলনায় মধ্যবয়সি কিন্তু তাঁদের প্রভাব বেশি, আর সাত্যকি, কৃতবর্মা— এঁরা সব কনিষ্ঠ নেতা।
মহাভারতে কৃষ্ণ যে তাঁর জ্ঞাতিগুষ্টির ব্যবহার নিয়ে দুঃখ জানিয়েছেন নারদের কাছে, তার কারণগুলি খুব স্পষ্ট করে বলেননি, তবে সেইসব কারণগুলি আমরা অন্যান্য গ্রন্থসূত্র থেকে ধরে ফেলেছি এবং সেখানেই কৃতবর্মার প্রসঙ্গ আসবে। কৃষ্ণ নারদকে বলেছিলেন— এই যে দেখছ, আমার সব জ্ঞাতিগুষ্টি— এঁরা সব আমাকে খুব প্রভাবশালী ব্যক্তিত্ব বলে মানে, এমনকী মুখে আমাকে ঈশ্বর বলেও সম্বোধন করে, কিন্তু আসলে এই জ্ঞাতিগুষ্টির দাসত্ব করতে হয় আমাকে– দাস্যমৈশ্বর্যবাদেন জ্ঞাতীনাং তু করোম্যহম্। ধন-সম্পত্তি, অর্থাগম যতটুকু আমার হয়েছে, তার অর্ধেক ভোগ করি আমি, আর অর্ধেক যায় আমার এই জ্ঞাতিগুষ্টির ভোগে। কিন্তু আমার লাভ আছে একটাই— যত গালাগালি আর নালিশ সব সহ্য করতে হয় আমাকে। অক্রূর বলবে— কৃষ্ণ আহুক-উগ্রসেনের পক্ষ হয়ে কথা বলছে, সেইজন্য আমাকে দেখতে পারে না, আর আহুক-উগ্রসেন বলবে ঠিক তার উলটো কথা— কৃষ্ণ অক্রূরের পক্ষ নিয়েছে, সেইজন্য আমাকে দেখতে পারে না।
কৃষ্ণ অনেকক্ষণ ধরে নিজের ঘরের কথা বলেছেন। তার মধ্যে সংঘরাষ্ট্রের দুর্বলতা এবং কোন্দলগুলিও স্পষ্ট হয়ে উঠেছে। কংস এবং জরাসন্ধ মারা যাবার পর যদু-বৃষ্ণি সংঘের অনেকেই যে এখন বেশ বড় মানুষ হয়ে উঠেছেন এবং যিনি কংস-জরাসন্ধ-হত্যার রূপকার সেই কৃষ্ণকেই যে অনেকে এখন তেমন করে মানতে পারছেন না, অথচ তাঁকে অস্বীকারও করতে পারছেন না— এই সত্যটাও কৃষ্ণের বক্তব্যে খুব স্পষ্ট হয়ে উঠেছে মহাভারতে। কিন্তু সবার ওপরে বারবার যাঁর নাম আসছে এবং যাঁর নাম শোনা যাচ্ছে শত্রুতার কক্ষ থেকে, তিনি কিন্তু অক্রূর। গণতন্ত্র কিংবা কুলতন্ত্রের শাসনে এটা একটা আদত বটে যে, কোনও একজন বুদ্ধিমান পুরুষ যখন আপন প্রভাবে এবং মর্যাদায় ক্ষমতাশালী হয়ে ওঠেন, তখন মধ্যম মানের নেতারা, যাঁরা সদা-সর্বদাই আপন সম্ভাবনায় মনে মনে আতপ্ত হয়ে ওঠেন, তাঁরা অবশ্যই পূর্বোক্ত উত্তম পুরুষের প্রতি ঈর্ষা-অসূয়ায় জর্জরিত হতে থাকেন অন্তরে অন্তরে। প্রতিনিয়ত এই অন্তর-ক্ষয় বহিরঙ্গেও প্রকাশ পায় মাঝে মাঝে, যদিও ধরা পড়ে গেলেই আবার তিনি বিবরে প্রবেশ করেন, ঈর্ষা-অসূয়ার অন্তর-ক্ষয় তবু বন্ধ হয় না।
বৃষ্ণি-অন্ধক-কুলের প্রবর মন্ত্রী অক্রূরের ক্ষেত্রেও এই ঘটনা ঘটেছে এবং তার সঙ্গে জড়িয়ে আছেন কৃতবর্মা। এটা মনে রাখতে হবে যে, শ্বশুর জরাসন্ধের ক্ষমতায় ক্ষমতান্বিত হয়ে যদু-বৃষ্ণিসংঘের শাসন যখন কংসের হাতে একত্র কেন্দ্রীভূত হয়েছিল, তখন অন্যান্য কুলপ্রধানেরা বা সংঘমুখ্যেরা কংসের বিরুদ্ধ কক্ষে থাকলেও অক্রূর কিন্তু তবু অনেককাল কংসের বশংবদ ছিলেন। এমনকী কংসের কৃষ্ণহত্যার ষড়যন্ত্রে কংস অক্রূকেই বিশ্বাস করে পাঠিয়েছিলেন কৃষ্ণ-বলরামকে ব্রজভূমি থেকে মথুরায় নিয়ে আসার জন্য। কংসের মৃত্যুর পর থেকে নতুন যুগের নতুন নায়ক কৃষ্ণ যখন প্রভাবশালী হয়ে উঠলেন, তখন আস্তে আস্তে আবারও সেই অসূয়া, সেই ঈর্ষা কিছু কিছু কুলপ্রধানদের অন্তর জুড়ে বসল। এই ঈর্ষাসূয়ার সঙ্গে কৃতবর্মা যে খুব গভীর এবং প্রত্যক্ষভাবে জড়িত ছিলেন, তা নয়। কিন্তু যিনি জড়িত ছিলেন, তাঁর সঙ্গে কৃতবর্মার স্বার্থের যোগ হয়ে যাওয়ায় তিনিও যে ওই অসূয়ার অংশীদার হয়ে উঠেছিলেন, তা বেশ বলা যায়।
ব্যাপারটা প্রথমে বেশ রোমান্টিকভাবে আরম্ভ হয়। আপনারা কৃষ্ণের প্রিয়তমা মহিষী সত্যভামার নাম শুনেছেন। কৃষ্ণের সকল মহিষীর মধ্যে তিনি সবচেয়ে বিদগ্ধা এবং অভিমানিনী, এমনকী পট্টমহিষী রুক্মিণীর চাইতেও সত্যভামার আদর কৃষ্ণের কাছে বেশি। কিন্তু সত্যভামার সঙ্গে কৃষ্ণের বিবাহ-সম্ভাবনা ঘটেছে ঘটনা-চক্রে। তিনি যে এটা খুব ভাবতে পেরেছিলেন তাও নয়। ঘটনার চক্র অবশ্য খুবই জটিল। এটা তো মানতেই হবে যে, সংঘরাজ্যের কুলপ্রধানেরা যেখানে শাসন চালান সেখানে বিভিন্ন কুলগোষ্ঠী বা জ্ঞাতি-শরিকদের মধ্যে সম্বন্ধ দূরগত হলেও একটা সম্বন্ধ থেকেই যায়। সেইদিক দিয়ে দেখতে গেলে সত্যভামার সঙ্গে কৃষ্ণের একটা কুলসম্বন্ধ অবশ্যই আছে। কৃষ্ণের অন্তত পাঁচ-ছয় পুরুষ আগে সাত্ত্বত নামে যে প্রধান পুরুষ ছিলেন, তাঁর ছেলে বিখ্যাত বৃষ্ণির এক স্ত্রীর বংশধারায় যেমন অক্রূর, সাত্যকি এবং কৃষ্ণের জন্ম হয়েছে, তেমনই সত্যভামা জন্মেছেন বৃষ্ণির আর-এক স্ত্রীর ধারায়। আবার সাত্ত্বতেরই আর-এক ছেলে অন্ধকের বংশধারায় জন্মেছেন কৃতবর্মা এবং তাঁর ভাই শতধম্বা।
বহু পুরুষের অতিক্রমে কৌলিক সম্বন্ধ খানিকটা ধূসর হয়ে যায় বলেই সত্রাজিতের অনিন্দ্যসুন্দরী কন্যা সাত্রাজিতী সত্যভামা আমাদের তথাকথিত ঘটনাচক্রের নায়িকা এবং তিনিই এক সময় রোম্যান্টিকতার কেন্দ্রবিন্দু হয়ে ওঠেন; অবশ্য সত্যভামার মতো রোমাঞ্চের সঙ্গে খানিকটা ঐশ্বর্যলোভও এখানে কাজ করেছে। এবারে ঘটনাটা সংক্ষেপে জানাতেই হয়।
যাদব-কুলের সত্যভামা ঠিক অন্য রমণীদের মতো নন। সৌন্দর্যের সঙ্গে বিদগ্ধতা এবং বামতা এমনভাবেই তাঁর চরিত্রের মধ্যে মিশেছিল যে, একদিকে তিনি যেমন যদুকুলের অনেক পুরুষের কাছেই অখিল রোমাঞ্চের আধার হয়ে উঠেছিলেন, তেমনই অন্যদিকে এই বিদগ্ধতা এবং বামতাই তাঁকে সকল পুরুষের কাছে দুষ্প্রাপ্যও করে তুলেছিল। হয়তো বা তার ফলে তিনি আরও বেশি আকর্ষণীয়াও। ভোজ-যাদববংশে অক্রূর কিছু বয়স্ক মানুষ এবং অন্যান্যদের চেয়ে অধিক ক্ষমতাশালীও বটে। তিনি সত্যভামার রূপ এবং গুণে মুগ্ধ হয়ে তাঁকে বিবাহ করার কথা ভাবতেন মনে মনে। হরিবংশের কথকঠাকুর পরিষ্কার জানিয়েছেন যে, অনিন্দ্যসুন্দরী সত্যভামাকে অক্রুর সবসময় চাইতেন, তাঁকে কামনা করতেন মনে মনে— সদা হি প্রার্থয়ামাস সত্যভামামনিন্দিতাম্‌।
অক্রূরের এই কামনার সঙ্গে অবশ্য আরও একটা অর্থকরী কামনা মিশে ছিল। তবে তার পিছনে একটা গল্প আছে। সত্যভামার পিতা সত্রাজিৎ তাঁর ‘প্রাণসম সখা’ সূর্যের কাছ থেকে এক অলৌকিক মণিরত্ন লাভ করেছিলেন। সেই মণির নাম স্যমন্তক এবং সে-মণি প্রতিদিন আট ভরি সোনা প্রসব করত, তা ছাড়া ওই মণির প্রভাবে সন্নিহিত রাজ্যে অনাবৃষ্টি, অতিবৃষ্টি কিছুই হত না, রোগভোগও না। হরিবংশ বলেছে সত্রাজিৎ মণিটি হাতে নিয়ে ভালবেসে তাঁর ভাই প্রসেনকে দিলেন, কিন্তু বিষ্ণুপুরাণ জানিয়েছে— অতিপ্রভাবশালী কৃষ্ণ পাছে মণিটি চেয়ে বসেন, তাই সেই ভয়েই মণিটি তিনি ভাই প্রসেনের কাছে রেখে দেন। বিশ্বস্ত পৌরাণিক সূত্রে আমরা অবশ্য এটা জানতে পেরেছি যে, এই মণিটির ওপর কৃষ্ণেরও একটা লোভ ছিল, তবে বিখ্যাত বিষ্ণুপুরাণ তাঁকে মহানুভব দেখানোর জন্য এমন কথাও বলেছে যে, কৃষ্ণ খুব গণতান্ত্রিক কারণেই মণিটি দেশের রাজ-উপাধিধারী শাসক উগ্রসেনের জন্যই চেয়েছিলেন, কারণ মণি থাকলেই দেশের উপকার। কিন্তু এই গৌরবায়নের পাশাপাশি হরিবংশ বলেছে— কৃষ্ণ প্রসেনের কাছে মণিটি একবার চেয়েও ফেলেছিলেন। কিন্তু তিনি সেটা পাননি এবং সামর্থ্য থাকা সত্ত্বেও স্বজন-বিরোধের ভয়ে তিনি সেটা গ্রহণ করার চেষ্টাও আর করেননি— গোত্রভেদভয়াচ্চ শক্তোহপি ন জহার।
মণির ব্যাপারে কৃষ্ণের আয়াস-প্রয়াস এইটুকুতেই শেষ হয়ে গিয়েছিল, কিন্তু তিনি জানতেনও না যে, ওই অলৌকিক মণির ব্যাপারে আরও একজনের ভীষণ লোভ ছিল এবং তা রাজকন্যার সঙ্গে রাজত্বের মতো। অক্রূর সত্যভামাকে কামনা করতেন এবং মণিটিও তাঁর কাছে আসুক— এটাই তাঁর কামনা ছিল। এরজন্য তিনি একটি সহায়ক গোষ্ঠীও তৈরি করেছিলেন, যার মধ্যে অবশ্যই ছিলেন কৃতবর্মা এবং তাঁর ভাই শতধন্বা। মণির অধিকার নিয়ে এমন লালসা এবং লোভ দেখেই সত্রাজিতের ভাই প্রসেন মণিটি কোথাও রেখে আসতে যাচ্ছিলেন হয়তো, কিন্তু বনের পথেই তিনি অজ্ঞাত আততায়ীর হাতে মৃত্যুবরণ করেন। এদিকে যদু-বৃষ্ণি-অন্ধকদের মধ্যে কানাকানি আরম্ভ হয়ে গেল। প্রচার এইরকম ছিল যে, কৃষ্ণ যেহেতু প্রসেনের কাছে মণিটি একবার চেয়েছিলেন, অতএব প্রসেনকে গুপ্তহত্যা করিয়ে মণিটি তিনিই আত্মসাৎ করেছেন— ততো বৃষ্ণ্যন্ধকাঃ কৃষ্ণং… সর্ব এব শশঙ্কিরে।
এমন চোর অপবাদ থেকে বাঁচবার জন্য কৃষ্ণ সত্য অনুসন্ধান করবার জন্য প্রসেনের যাত্রাপথ অনুসরণ করে বেরিয়ে পড়লেন। অনেক খোঁজাখুঁজি এবং অনেক লড়াই করে কৃষ্ণ মণিটি উদ্ধার করলেন— এইটুকু কথাই এখানে প্রাসঙ্গিক, কেন না মণিরত্ন উদ্ধারের এই কাহিনি অনেক বড় এবং জটিল। মণি উদ্ধার করে যদু-বৃষ্ণিকুলের সকলকে সাক্ষী রেখে সবার সামনে কৃষ্ণ মণি দিলেন সত্রাজিতের হাতে, কারণ তিনিই ওই মণির প্রকৃত অধিকারী— দদৌ সত্রাজিতে তং বৈ সর্বসাত্ত্বত-সংসদি।
কৃষ্ণের সমূহ অপবাদ মোচন হল বটে, কিন্তু মণির সত্ত্বাধিকারী সত্রাজিৎ এবার পরম লজ্জিত হলেন এবং একটু ভয়ও পেলেন। কারণ এতদিন ধরে কৃষ্ণের সম্বন্ধে যে চোর অপবাদ রটেছে, সত্রাজিৎ তার অংশীদার বটে। তিনি এই অপবাদ-প্রচারে বাধা তো দেনইনি, বরং সমর্থন জুগিয়েছেন! মহাপ্রভাবশালী কৃষ্ণের বিরুদ্ধে এই অপবাদ দিয়ে, আজকে তাঁরই হাত থেকে মণি ফিরে পেয়ে সত্রাজিৎ এবার লজ্জা-মুক্ত হতে চাইলেন অদ্ভুত উপায়ে। তিনি তাঁর অনিন্দ্যসুন্দরী কন্যা সত্যভামাকে বিবাহ দিলেন কৃষ্ণের সঙ্গে। কৃষ্ণ একেবারেই ভাবেননি, কিংবা কখনও কল্পনাও করেননি কোনওদিন যে, বহু পুরুষের প্রার্থিতা সত্যভামাকে তিনি এমন আকস্মিকভাবে লাভ করবেন।
এই আকস্মিক বিবাহের ফল যে খুব ভাল হল, তা নয়। বস্তুত বিবাহের বাসররাত্রি থেকেই অন্য নাটকের প্রস্তাবনা ঘটে গেল কৃষ্ণের জীবনে। এই বিদগ্ধা রমণীটিকে, কৃষ্ণ অনেক আগে থেকেই চিনতেন নিশ্চয়, এমনকী জানতেনও হয়তো যে, অনেক পুরুষের হৃদয় মথিত করেছেন তাঁর এই নবোঢ়া বধূটি। কিন্তু এতটা বোধহয় জানতেন না যে, সত্যভামার দু’গুণা বয়েসের বুড়ো অক্রুর যেমন সত্যভামাকে কামনা করতেন, তেমনই মধ্যম বয়সের কৃতবর্মাও তাঁকে ভালবেসে ফেলেছিলেন দূর থেকে। সবচেয়ে আশ্চর্যের কথা, কৃতবর্মা সত্যভামাকে চান জেনেও তাঁর আপন ছোট ভাই শতধন্বা— তিনি যথেষ্টই কমবয়সি তরুণ— তিনিও সত্যভামার হৃদয়লিপ্সু ছিলেন। সত্যভামা যে এতগুলি যাদব-নায়কের হৃদয়-বিন্দু হয়ে উঠেছিলেন— এ-কথা তেমন ভাল করে জানতাম না। কিন্তু বিষ্ণুপুরাণের মতো প্রাচীন পুরাণ জানিয়েছে যে, কৃষ্ণ তখন কোথায়, তিনি তো সত্যভামাকে জানলেন বিবাহের পরে, কিন্তু তার অনেক আগে থেকেই অক্রূর তো বটেই এবং তাঁর সঙ্গে কৃতবর্মা এবং তাঁর আপন ভাই শতধন্বাও সত্যভামার হৃদয় কামনা করতেন— তাঞ্চ অক্রুর-কৃতবর্ম-শতধন্ব-প্রমুখ-যাদবাঃ পূর্বং বরয়ামাসুঃ।
আগেই বলেছি, কৃতবর্মা এবং তাঁর ভাই শতধন্বা দুই ভাই অন্ধক-বৃষ্ণিদের মতোই আর-এক ধারা ভজমানের বংশে জন্মেছেন। একদিকে কৃষ্ণ এবং অন্যদিকে অক্রূর দুইজনের সঙ্গেই কৃতবর্মার সম্পর্কও খুব ঘনিষ্ঠ, কিন্তু কংসের মৃত্যুর পর যদু-বৃষ্ণি-সংঘের মধ্যে যে গোষ্ঠী-রাজনীতি চলছিল, বিশেষত সত্যভামার ব্যাপারে স্বার্থ এক হওয়ার কারণে কৃতবর্মা এখন অক্রূরের দিকেই ঝুঁকেছিলেন। কিন্তু সত্যভামার সঙ্গে স্যমন্তক মণি নিয়ে বয়োজ্যেষ্ঠ অক্রূরের যে লোভ ছিল, সেখানে কৃতবর্মা জড়িয়ে ছিলেন বলে মনে হয় না। অক্রুর যেহেতু এঁদের চাইতে অনেক বড় খেলোয়াড়, তাই তিনি সত্যভামার ওপর কৃতবর্মা এবং শতধন্বার দুর্বলতাটাকেই কাজে লাগালেন অসাধারণ কৌশলে। কৃষ্ণের সঙ্গে সত্যভামার বিবাহ হয়ে যাবার পরেই অক্রুর কৃতবর্মাকে হাত করলেন নানান যুক্তি দেখিয়ে। কৃতবর্মার চরিত্রটাই এমন যে, তিনি খুব বীর বটে, কিন্তু বীরোচিত একান্ততা তাঁর মধ্যে নেই। মনে মনে তিনি একটু কুচুটে ধরনের মানুষ। বীরোচিত সাহসে এককভাবে নিজের ‘অথরিটি’তে তিনি কোনও কাজ করতে পারেন না, তিনি বৃহত্তর ব্যক্তিত্বের প্রভাবে প্রভাবান্বিত হয়ে অবীরোচিত কাজ করে ফেলেন, যদিও অবশ্যই চরম প্রভাবশালী ব্যক্তির ওপর তাঁর অসূয়া থাকায় মধ্যম-প্রভাবী ব্যক্তির প্রভাবটুকুই তিনি সাগ্রহে মেনে নেন— আত্মযুক্তিতে তিনি মধ্যম মানের মানুষ বলেই।
আমরা এত কথা বলছি এই কারণে যে ভবিষ্যতে পাণ্ডব-কৌরবের যুদ্ধশেষেও তিনি এই একই আচরণ করবেন, যেমন তিনি এখন করছেন। সত্যভামার সঙ্গে কৃষ্ণের বিয়ের পর অক্রুর প্রথমে বশ করে ফেললেন কৃতবর্মাকে, তারপর তাঁরা একত্রে গিয়ে কৃতবর্মার ছোট ভাই শতধন্বাকে বললেন— সত্যভামার ওই বাপ্‌টা, ওই সত্রাজিৎ হল এক পাকা বদমাশ— অয়মতিদুরাত্মা সত্রাজিতঃ— আমরা তো ওর মেয়েটিকে বিয়ে করতেই চেয়েছিলাম, এমনকী তুমিও তাই চেয়েছিলে। ও আমাদের দু’জনের কারও হাতে মেয়েটিকে তো দিলই না, এমনকী তোমাকেও যদি দিত, তা হলেও হত। তাও দিল না, সে মেয়ে দিল কৃষ্ণকে। আমাদের কাউকে সে গণনার যোগ্য বলেই মনে করল না— অস্মান্‌ ভবন্তং চ অবিগণয্য কৃষ্ণায় দত্তবান্‌।
অক্রূর এবং কৃতবর্মা এবার আসল কথাটা উচ্চারণ করলেন। বললেন— সত্রাজিৎ আমাদের যে অপমান-অবহেলা করেছে, তাতে ওর আর বেঁচে থাকার অধিকার নেই; তা ছাড়া নিতান্তই যখন মেয়েটাকে পাওয়াই গেল না, তখন ও ব্যাটাকে মেরে স্যমন্তক-মণিটি নিতে দোষ কী! তুমি বরং সেই দিকটায় মন দাও, সত্যভামাকে পেলে না যখন, তখন মণিটা নিতে দোষ কী, অতএব মেরে ফেলো ওই দুরাত্মা সত্রাজিৎকে— ঘাতয়িত্বৈনং তন্মহারত্নং ত্বয়া কিং ন গৃহ্যতে। আমরা বেশ বুঝতে পারি— অক্রূর এবং কৃতবর্মা সত্যভামাকে যত চাইতেন, তার চেয়েও বেশি চাইতেন মণিটি, অন্তত অক্রূর তো তাইই। অবশ্য সত্যভামা হাতের বাইরে চলে গেলেন, তখন অক্রুর কৃতবর্মাকে তাঁর মতে পরিচালিত করতে পেরেছেন হয়তো, হয়তো মণির ব্যাপারে কৃতবর্মার তত আকর্ষণ ছিল না। আর বেচারা শতধন্বা— এঁদের মধ্যে তিনিই হয়তো সবচেয়ে ছোট, বালক কিশোর, হয়তো বা তিনিই বড় বেশি চাইতেন সত্যভামাকে, আর সেই দুর্বলতায় আঘাত করেই অক্রুর এবং কৃতবর্মা তাঁদের স্বার্থ-সন্ধান আরম্ভ করলেন, মনে মনে তাঁরা কষে নিলেন মণিহরণের ছক।
এখানে লক্ষ করার মতো ব্যাপার হল— আপাতদৃষ্টিতে মনে হতেই পারে যেন এঁরা কেউ কৃষ্ণের ওপরে রাগ করছেন না, সেই কৃষ্ণ— যাঁকে সত্যভামা বিয়ে করেছেন। বরঞ্চ যেন সেই মানুষটার ওপর অক্রুর-কৃতবর্মার রাগ, যিনি কৃষ্ণের সঙ্গে সত্যভামার বিয়ে দিয়েছেন। কিন্তু একটু গভীর দৃষ্টিতে বিচার করলেই দেখা যাবে— কৃষ্ণের ওপরেও তাঁদের রাগ কম নেই, কিন্তু বৃষ্ণি-যাদবদের মধ্যে তাঁর অনন্ত প্রভাব এবং ক্ষমতার নিরিখে এঁরা কৃষ্ণের কথাটা স্বকণ্ঠে উচ্চারণ করতে পারছেন না, বিশেষত কৃষ্ণকে বিয়ে করার ব্যাপারে সত্যভামা এতটুকুও আপত্তি না করায় অক্রূর-কৃতবর্মার মতো ঈর্ষা-অসূয়ায়-ভোগা মানুষেরা অন্যের ওপরেই প্রতিশোধ নেন বেশি। কিন্তু তাঁরা যে মণিহরণের পরিকল্পনা করলেন, সেখানে কৃষ্ণ যে শেষ পর্যন্ত একটা ‘ফ্যাক্টর’ হয়ে উঠবেন, সেটা অক্রূর-কৃতবর্মার শেষ কথাটায় ঠিক বেরিয়ে আসে। কৃতবর্মার সঙ্গে গলা মিলিয়ে অক্রূর শতধন্বাকে অভয় দিয়ে বললেন— সত্ৰাজিৎকে মেরে ফেলার পর কৃষ্ণ যদি কোনও শত্রুতা করে, তবে আমরা তোমার সহায়তা করব— বয়মপি অভ্যুপপৎস্যামঃ যদি অচ্যুতস্তব বৈরানুবন্ধং করিষ্যতীতি।
বেচারা শতধন্বা! অক্রূরের পাল্লায় পড়ে কৃতবর্মা একবারও ছোট ভাইটার কথা ভাবলেন না। ভাবলেন না— কত বড় বিপদের মুখে ঠেলে দিচ্ছেন এই বালক-কিশোর উত্তীয়-প্রেমিককে। রাতের অন্ধকারে সত্যভামার পিতা সত্রাজিৎ যখন গভীর নিদ্রায় মগ্ন, তখন শতধন্বা তাঁর নিদ্রাকক্ষে প্রবেশ করে সত্রাজিৎকে হত্যা করলেন বেঘোরে এবং হাতে নিয়ে ফিরলেন অক্রূরের পরম ঈপ্সিত সেই স্যমন্তক মণি। এই হত্যার সঙ্গে একমাত্র মিল পাওয়া যাবে ভবিষ্যতে যখন দ্রোণপুত্র অশ্বত্থামা অসহায় পাণ্ডবপুত্রদের মারবেন এবং সেখানেও কিন্তু সহায় থাকবেন এই কৃতবর্মা, যিনি অক্রূরের সঙ্গে জোট বেঁধে এসেছিলেন শতধন্বার কাছে কিছু কাল আগে।
মনে রাখতে হবে— শতধন্বা যখন সত্রাজিৎকে হত্যা করলেন, তখন কৃষ্ণ রাজধানীতে ছিলেন না। তাঁর কাছে এই করুণ সংবাদ নিবেদন করলেন সত্যভামা স্বয়ং, স্বমুখে এবং কৃষ্ণ যেখানে ছিলেন, সেইখানে গিয়ে। কৃষ্ণকে নিয়ে সত্যভামা ফিরে এলেন দ্বারকায়। সত্রাজিৎকে শতধন্বাই খুন করেছেন, এ-কথা প্রকাশ হয়ে যেতেই কৃষ্ণ শতধন্বকে হত্যা করার পরিকল্পনা আরম্ভ করলেন। তাঁর সহায় হলেন বলরাম। কৃষ্ণ বলরামের মতো ভয়ংকর এবং কৌশলী বীর তাঁর পিছনে হত্যার ষড়যন্ত্র করছেন জেনে শতধন্বা মহাবীর দাদা কৃতবর্মার কাছে এসে সাহায্য প্রার্থনা করলেন। কীরকম মহাবীর এই কৃতবর্মা, আর কীরকম দাদাই বা! যিনি কিছুদিন আগে অক্রূরের মতো লোভী মানুষের সঙ্গে সঙ্গত হয়ে নিজের ছোট ভাইকে বিপদের মুখে ঠেলে দিলেন এবং যিনি আপন সত্তা-প্রমাণের তাড়নায় কৃষ্ণের মতো প্রভাবশালী ব্যক্তির বিরুদ্ধতা করার কথা সদর্পে শুনিয়েছিলেন ছোটভাইকে, তিনি আজ শতধন্বার কথা শুনে সটান বলে দিলেন— আমি কৃষ্ণের মতে কিংবা বলরামের মতো বিরাট পুরুষের সঙ্গে বিরোধ করার ক্ষমতা রাখি না— নাহং বলভদ্র-বাসুদেবাভ্যাং সহ বিরোধায় অলম্‌।
শতধন্বা এরপর অক্রূরের কাছেও গিয়েছিলেন। কিন্তু কোনও লাভ হয়নি। তিনিও একই কথা বলেছিলেন, যদিও স্যমন্তক মণির জন্য আসন্ন মৃত্যুর ভয়ে শতধন্বা মণিটি অক্রূরের কাছেই রেখে পালিয়ে গিয়েছিলেন গভীর বনপথে। কৃষ্ণ অবশ্য তাঁকে হত্যা করেন পশ্চাদনুসরণ করে এবং তাঁর প্রাণনাশের জন্য আমরা একমাত্র দায়ী করব কৃতবর্মাকে— কেন না তাঁকে হাত না করলে তাঁর ছোট ভাই শতধন্বার কাছে অক্রূর পৌঁছতে পারতেন না। বিষ্ণুপুরাণে যেমন দেখেছি, তাতে কৃষ্ণ-বলরামের উচ্চতা প্রমাণ করে শতধন্বার দিক থেকে মুখ ফিরিয়ে নেওয়াটা নেহাতই মৌখিকতা ছিল অক্রূরের; কেন না হরিবংশ-ঠাকুর জানিয়েছেন যে, একমাত্র তাঁরই হয়তো ক্ষমতা ছিল কৃষ্ণের সঙ্গে টক্কর দেবার, কিন্তু শঠতাবশতই তিনি বড় বড় কথা বলে শতধন্বাকে সাহায্য না করার অজুহাত তৈরি করেছেন— শক্তোহপি শাঠ্যাদ্‌ হার্দিক্যমক্রূরো নাভ্যপদ্যত। তা হলে কৃতবর্মার চরিত্রটা কেমন দাঁড়াল? প্রবল প্রতাপান্বিত কৃষ্ণকে তিনি ঈর্ষা করেন বলেই অক্রূরের গোষ্ঠী-রাজনীতিতে শামিল হয়েছিলেন তিনি। অথচ সময়কালে প্রবলের বিরোধিতায় অক্ষম বলেই, অন্তত রাজনৈতিকভাবে অক্ষম বলেই তিনি কৃষ্ণের বিরোধিতা করতে পারেন না। মাঝখানে তাঁর ভাই শতধন্বাকে তিনি নিশ্চিন্ত মৃত্যুর হাতে ঠেলে দিলেন বুদ্ধির অভাবে দূরদৃষ্টির সংকীর্ণতায়।
স্যমন্তক মণি নিয়ে যদু-বৃষ্ণি-সংঘের মধ্যে যে কোন্দল চলেছিল, ঈর্ষা-অসূয়ার যে পরিণতি ঘটেছিল, তার রেশ ছিল কৃষ্ণ-জীবনের বহুদিন পর্যন্ত এবং কৃষ্ণ তা নিজেই জানিয়েছেন জীবনের শেষ পর্বে এসে। অক্রূরের সঙ্গে কৃষ্ণের মনোমালিন্য হয়তো বহুকাল ছিল প্রকটভাবেই, কিন্তু কৃতবর্মা নিজেকে রাজনীতি থেকে সরিয়ে নিয়েছিলেন অনেকটাই, এমনকি নিজের প্রচ্ছন্ন উচ্চাশাগুলি প্রকাশ হয়ে পড়ায় খানিকটা ভীত হয়েই যেন কৃতবর্মা কৃষ্ণের প্রতি নিজের বশংবদতা প্রকট করে তুলতেন। এই প্রকট করে তোলার মধ্যে নিশ্চয়ই একটা লোকদেখানো ব্যাপার আছে এবং আমরা মনে করি— বিশেষত পরবর্তীকালে পাণ্ডব-কৌরবের যুদ্ধকালে যে ঘটনা ঘটেছে, তাতে আমাদের আরও মনে হয় যে, কৃতবর্মা খানিকটা লোক দেখিয়েই কৃষ্ণের বশংবদ হয়ে চলতেন। হয়তো এই কারণেই দ্রৌপদীর বিয়ে, সুভদ্রার বিয়ে, এমনকি উত্তরার বিয়ের নেমন্তন্ন খেতে বারবার কৃষ্ণের সঙ্গে যাওয়া, বারবার কৃষ্ণবশ্য সাত্যকির সঙ্গে তাঁর নাম উচ্চারণ। কৃষ্ণের প্রতি কৃতবর্মার এই লোক-দেখানো বশংবদতা চলেছে কুরুক্ষেত্রের যুদ্ধের পূর্বে উদ্যোগ-পর্ব পর্যন্ত। অবশ্য মহাভারতের যুদ্ধোদ্যোগ পর্বেই কৃতবর্মার নিজস্বতার সুযোগ চলে আসে। এখানে তিনি নিজেই সিদ্ধান্ত নিয়েছেন, কিন্তু নিশ্চয়ই কোনও অলৌকিক কারণে নয়, সিদ্ধান্ত যা হয়েছে, সেটাকে অনেকটাই পূর্বগত ঘটনার পরিণতি বলে তামরা মনে করি।
কুরুক্ষেত্রের যুদ্ধের আগে দুর্যোধন এবং অর্জুন দুজনেই কৃষ্ণের কাছে সাহায্যপ্রার্থী হয়ে উপস্থিত হয়েছিলেন দ্বারকায়। সেখানে অস্ত্রধারণে অসম্মত একাকী কৃষ্ণকে বরণ করেছিলেন অর্জুন আর দুর্যোধন পেয়েছিলেন এক অর্বুদ নারায়ণী সেনা। নিঃশস্ত্র, অথচ বিশালবুদ্ধি একাকী কৃষ্ণকে স্বপক্ষে লাভ করেই অর্জুন এত আনন্দ পেয়েছিলেন যে, যাদব-বৃষ্ণিদের অন্য কারও কাছে তিনি আর যাওয়ার প্রয়োজন বোধ করেননি। অন্যদিকে দুর্যোধন যেহেতু বুদ্ধির চেয়েও বলে বেশি বিশ্বাস করেন, অতএব কৃষ্ণের কাছ থেকে নারায়ণী সেনা লাভ করেই তিনি গেছেন বলরামের কাছে; বলরাম দুর্যোধনের গদা-শিক্ষার গুরু। বলরাম কোনও পক্ষেই যোগ দেবেন না জেনে দুর্যোধন এবার গেলেন কৃতবর্মার কাছে— সোহভ্যয়াৎ কৃতবর্মাণং ধৃতরাষ্ট্রসুতো নৃপঃ। কৃতবর্মাকে স্বপক্ষে যোগ দেবার জন্য অনুরোধ করার সঙ্গে সঙ্গে তাঁর কাছে সেনাও চাইলেন দুর্যোধন। কৃতবর্মা দুর্যোধনকে পুরো এক অক্ষৌহিণী সেনা দিলেন বলেই বুঝতে পারি যে, কৃতবর্মা দুর্যোধনের পক্ষে যোগ দেবার প্রতিশ্রুতিও দিয়েছেন— কৃতবর্মা দদৌ তস্য সেনামক্ষৌহিণীং তদা।
নারায়ণী সেনা এবং কৃতবর্মার দেওয়া এক অক্ষৌহিণী সেনা নিয়ে দুর্যোধন তো পরম খুশি হয়ে হস্তিনাপুরে চলে গেলেন, কিন্তু কৃষ্ণ যদু-বৃষ্ণি-সংঘের সবচেয়ে প্রভাবশালী নেতা হওয়া সত্ত্বেও এবং তিনি নিজে সদা-সর্বদা পাণ্ডব-পক্ষপাতী হওয়া সত্ত্বেও কেন কৃতবর্মা তাঁর ইচ্ছা এবং ভাবনা অতিক্রম করে পাণ্ডবদের বিরুদ্ধপক্ষে, মানে কৃষ্ণের বিপক্ষেই যোগ দিলেন, সেটা কিন্তু বড় একটা চর্চার বিষয়। মহামতি সুখময় ভট্টাচার্য তাঁর মহাভারতের চরিতাবলীতে এই প্রসঙ্গে লিখেছেন— “অনুমিত হয়, অর্জুনের উপর অভিমান করিয়াই তিনি পাণ্ডবগণকে কোনওপ্রকার সাহায্য করেন নাই।” এই অভিমানের কারণ তিনি লিখেছেন— “অর্জুন কৃতবর্মার সহিত দেখা করেন নাই, পরন্তু দুর্যোধন কৃষ্ণের নারায়ণী সেনা সংগ্রহ করিয়াই কৃতবর্মার সহিত দেখা করিয়াছেন এবং তাঁহারও সাহায্য প্রার্থনা করিয়াছেন।” এটা ঠিকই যে, কৃষ্ণের চাইতে বড় অথবা তাঁর পরেও অতিরিক্ত কারও সঙ্গে দেখা করতে হবে— এমন প্রয়োজন অর্জুন হয়তো অনুভব করেননি এবং তার কারণও আছে। কিন্তু পাণ্ডবরা এ-ব্যাপারে একেবারেই অবহিত ছিলেন না, এ-কথাও ঠিক নয়। কেন না বিরাটপর্বে যখন সাত্যকির প্রস্তাবে যুদ্ধের কথাটা সবার মধ্যে ভাসিয়ে দেওয়া হল, তখন মহারাজ দ্রুপদ বিভিন্ন রাজা-রাজড়ার কাছে দূত পাঠানোর কথা বলেছিলেন। রাজ-রাজড়ার সেই লিস্টিতে অনেকের সঙ্গে কৃতবর্মার নামও ছিল। দ্রুপদ যেহেতু পৃথকভাবে কৃতবর্মার নাম বলেছিলেন মিত্রগোষ্ঠীর একজন হিসেবে— অমিতৌজসে তথোগ্রায় হার্দিক্যায়ান্ধকায় চ— তাতে অনুমিত হয়— পাণ্ডবরা তাঁর কাছেও দূত পাঠিয়েছেন, অবশ্য ব্যক্তিগতভাবে তাঁর সঙ্গে যোগাযোগ করেননি এবং হয়তো তার কারণও আছে। বস্তুত যদু-বৃষ্ণি-সংঘের মধ্যে যেহেতু সংঘশাসনের বৈশিষ্ট্য বর্তমান ছিল, তাই অন্য কোনও গোষ্ঠীপ্রধান বা কুলপ্রধানের পক্ষে কৃষ্ণের বিপক্ষে যোগ দেওয়াটাও খুব অস্বাভাবিক নয়। কিন্তু অন্য কেউ যেখানে কৃষ্ণের বিপক্ষে যোগ দিলেন না অথচ কৃতবর্মা দুর্যোধনের অনুরোধ শুনেই এক অক্ষৌহিণী সৈন্য নিয়ে তাঁর পক্ষপাতী হয়ে পড়লেন, এই ব্যাপারটা অত সহজ নয়।
অর্জুন কৃতবর্মার কাছে যাননি বলে যে অভিমানের কথা বলেছেন সুখময় ভট্টাচার্য, আমরা তাঁর সঙ্গে সহমত নই; কেন না এই ঘটনার মধ্যে পূর্বের সেই গোষ্ঠী-রাজনীতির জটিলতা আছে। অন্যদিকে দুর্যোধনকেও দেখুন— তিনি এই গোষ্ঠীকোন্দলের খবর রাখতেন কতটা! তিনি আর কারও কাছে তো গেলেন না— মহারাজ উগ্রসেনের কাছে নয়, সাত্যকির কাছে নয়, এমনকী অক্রূরের কাছেও নয়। উগ্রসেন, সাত্যকি— এঁরা তো কৃষ্ণপক্ষীয় পুরুষ, অতএব তাঁরা যে দুর্যোধনের পক্ষে যোগ দেবেন না, সে জানা কথা। অন্যদিকে অক্রুর কৃষ্ণের বিরুদ্ধ-গোষ্ঠীর নেতা বলে চিহ্নিত, অথচ সোজাসুজি বিরোধিতা করা তাঁর পক্ষে সম্ভব ছিল না। সেই কারণে দুর্যোধনও তাঁর কাছেও যাননি এবং তিনিও আগ বাড়িয়ে কোনও প্রস্তাব দেননি। কিন্তু কৃতবর্মা সামনাসামনি যতই কৃষ্ণের বশংবদ হয়ে থাকুন, স্যমন্তক মণির সেই অবশেষ ঘটনা, যে ঘটনার জেরে তাঁর ভাই মারা গেছেন কৃষ্ণের হাতে এবং নিজেও ‘একস্‌পোজড’ হয়ে যাবার ফলে কৃষ্ণের বশংবদ হয়ে থাকতে হয় যাঁকে, সেই কৃতবর্মার দিক থেকে দুর্যোধনের পক্ষে অর্থাৎ কৃষ্ণ এবং পাণ্ডবদের বিপক্ষে যোগ দেওয়াটা যথেষ্টই স্বাভাবিক ছিল। দুর্যোধন সেটা জানতেন এবং বুঝতেন বলেই যদুবৃষ্ণিসংঘের অন্য কারও সঙ্গে যোগাযোগ না করে শুধু কৃতবর্মার সঙ্গেই দেখা করেছিলেন এবং নিজের প্রয়াসে সাফল্যও লাভ করেছিলেন।
কৃতবর্মা তাঁর সৈন্য আগেই দুর্যোধনকে দিয়ে দিয়েছিলেন, কিন্তু নিজে সঙ্গে সঙ্গে হস্তিনাপুরে যাননি। কেন না মহাযুদ্ধের জন্য তখন সৈন্য-সংগ্রহই চলছিল, রাজা-রাজড়ারা স্বয়ং যোগ দেবেন আরও কিছুদিন পরে। ফলে যদু-বৃষ্ণি-সংঘের মধ্যে এবং নিজস্ব ব্যবহারে তিনি কোনও পরিবর্তনও প্রকটভাবে দেখাচ্ছেন না, বিশেষত কৃষ্ণের সঙ্গে অথবা কৃষ্ণ-ঘনিষ্ঠ সাত্যকির সঙ্গে। তিনি যেমন সাত্যকির সঙ্গে ওঠাবসা করতেন, যেমনটি কৃষ্ণের প্রয়োজনে তাঁর সঙ্গে সঙ্গে যেতেন, তেমনই বশংবদভাব এখনও তিনি বজায় রেখে চলেছেন। এই দার্শনিকতা কুরুক্ষেত্রের যুদ্ধের আগ পর্যন্ত চলেছে এবং তার খুব বড় প্রমাণ আছে মহাভারতের উদ্যোগ পর্বেই। যুদ্ধশান্তির সমস্ত প্রক্রিয়া যখন বন্ধ হয়ে গেল, তখন শেষ চেষ্টা হিসেবে কৃষ্ণ নিজেই শান্তির প্রস্তাব নিয়ে দৌত্য করতে এলেন হস্তিনাপুরে। দুর্যোধনের সৈন্য-সংগ্রহ তখন প্রায় সম্পূর্ণ, তিনি নিজের ক্ষমতায় সম্পূর্ণ আত্মবিশ্বাসী হয়ে উঠেছেন, এমন অবস্থায় কৃষ্ণ শান্তির প্রস্তাব নিয়ে এসে গুরুজনদের সামনে আবারও তাঁকে হেনস্থা করবেন— এই চিন্তায় দুর্যোধন একেবারে ক্ষিপ্ত হয়ে উঠলেন। তিনি ঠিক করলেন— কৃষ্ণকে তিনি বন্দি করবেন। দুর্যোধনের এই বালখিল্য ভাবনার কথা কৃষ্ণ আগেই টের পেয়ে গিয়েছিলেন, যদিও এই পূর্বজ্ঞতার কথা প্রকাশ করার প্রয়োজন ছিল না তাঁর। একটা সময় এল, যখন কৃষ্ণ নিজে তো দুর্যোধনকে বোঝাতে পারলেনই না, এমনকী ধৃতরাষ্ট্র এবং মাতা গান্ধারী দুর্যোধনকে ভর্ৎসনা করেও শান্তির পথে আনতে পারলেন না, বরঞ্চ এই উপরোধে দুর্যোধন আরও ক্ষিপ্ত হয়ে কৃষ্ণকে বন্দি করার জন্য দুঃশাসন এবং কর্ণের সঙ্গে ষড়যন্ত্র আরম্ভ করলেন। কৃষ্ণের অতি ঘনিষ্ঠ সাত্যকি এই ঘটনা টের পাওয়া মাত্রই কৃতবর্মাকে ডেকে বললেন— শিগগির সৈন্য সজ্জিত করো, কৃষ্ণকে বন্দি করবার পরিকল্পনা করছে দুর্যোধন— অব্রবীৎ কৃতবর্মাণং ক্ষিপ্রং যোজয় বাহিনীম্‌।
রাজসভার একটা মর্যাদা আছে, সেখানে রাজা-মন্ত্রীরা বসে আছেন বলে দুর্যোধনও যেমন কৃষ্ণকে সেখানে বন্দি করতে পারবেন না, তেমনই সাত্যকির পক্ষেও সেখানে সেনা প্রবেশ করানো সম্ভব ছিল না। ফলত যে পক্ষই যা করতে যাক, সেটা সভার দ্বার দিয়ে কৃষ্ণ বাইরে আসলেই তা করতে হবে। সেই কারণে সাত্যকি কৃতবর্মাকে পূর্বাহ্নেই সৈন্যসহ প্রস্তুত থাকতে বললেন সভাদ্বারে— ব্যূঢ়ানীকঃ সভাদ্বারমুপতিষ্ঠস্ব বাহিনীম্‌। সাত্যকির সঙ্গে কৃতবর্মার এই একত্র অবস্থান কুরুক্ষেত্র যুদ্ধের পূর্বকালেও আমরা টের পেলাম, কিন্তু একটা প্রশ্ন এখানে আসেই যে, কৃতবর্মাকে এখানে পাওয়া গেল কী করে? তিনি তো কৃষ্ণের সঙ্গে আসেননি। কেন না, বিরাট-নগরের ছোট শহর উপপ্লব্য, যেখান থেকে আলোচনা-শেষে কৃষ্ণ এসেছিলেন হস্তিনায়, সেখান থেকে আসার সময় কৃষ্ণ শুধু অতি-ঘনিষ্ঠ সাত্যকিকেই নিজের রথে চাপিয়ে নিয়ে এসেছিলেন— ততঃ সাত্যকিমারোপ্য প্রযযৌ পুরুষোত্তমঃ। কৃতবর্মাকে আমরা এখানে দেখিনি। অন্যদিকে এটাও মনে রাখতে হবে যে, কৃতবর্মা কিন্তু অভিমন্যুর বিয়েতে বরযাত্রী হিসেবে এসেছিলেন, বিরাটের সভায়। সঙ্গে এটাও মনে রাখতে হবে যে, অভিমনুর বিয়ে শেষ হতে-না-হতেই পরের দিনই পাণ্ডব-কৌরবের যুদ্ধবিষয়ে আলোচনা শুরু হয়। সেই সময় কৃতবর্মা সেখানে ছিলেন না, অথচ সাত্যকি ছিলেন— এটা আমাদের মনে হয় না।
আসলে কৃতবর্মা কখনওই খুব বেশি কথা বলেন না। সভা-সমিতি, একত্র পরামর্শে— কখনওই কৃতবর্মা সরবে মত ব্যক্ত করেন না। কিন্তু তাই বলে যে তার ভিতরে কোনও ভাব নেই, কিংবা সেই অন্তরভাবের মধ্যে কোনও প্রতিক্রিয়া হয় না, সেটা বড় ভুল। এই বিরাট রাজার সভায় এত আলোচনা হল, সেখানে সাত্যকিকে আমরা সক্রিয়ভাবে কথা বলতে দেখলাম, কিন্তু কৃতবর্মা যে সেখানে আছেন তা টেরই পাওয়া গেল না। নাকি তিনি পরের দিনই দ্বারকায় ফিরে গিয়েছিলেন। কৃষ্ণ দ্বারকায় ফিরে গেছেন আরও এক-দু’দিন পর। করুসভায় দ্রুপদ-রাজার পুরোহিত দূত হিসেবে যাবেন— এই সিদ্ধান্ত হয়ে যাবার পর কৃষ্ণ নিজের আত্মীয়দের নিয়ে দ্বারকায় প্রত্যাবর্তন করেছেন— এই খবর আমাদের কাছে আছে— ততো সৎকৃত্য বার্ষ্ণেয়ং বিরাটো বাহিনীপতিঃ। গৃহং প্রস্থাপয়ামাস সগণং সহবান্ধবম্‌। আমাদের বিশ্বাস এই সবান্ধব কৃষ্ণের সঙ্গে কৃতবর্মাও ছিলেন।
পরে আবার যখন বিশেষ আলোচনাসভা বসল এবং কৃষ্ণ শান্তির দূত হয়ে গেলেন কৌরবসভায়, তখন পরিস্থিতি অনেক উত্তপ্ত। পাণ্ডব-কৌরবদের সৈন্যসংগ্রহ প্রায় শেষ। শান্তির দূত হিসেবে গেলেও কৌরব-রাজধানীতে কৃষ্ণের ওপর আঘাত নেমে আসতে পারে— এমন আশঙ্কা করছেন স্বয়ং যুধিষ্ঠির। কৃষ্ণ সকলকে অভয় দিয়ে বিশ্বস্ত সাত্যকিকে নিজের রথে চাপিয়ে নিয়ে গেছেন বটে, কিন্তু কৃষ্ণের পিছন পিছন অন্তত দশ জন মহাবীর অস্ত্র-শস্ত্র নিয়ে সহায় হিসেবে গেছেন— প্রয়ান্তং দেবকীপুত্ৰং পরবীররুজো দশ— এবং সঙ্গে গেছে একটা গোটা সৈন্যের ‘রেজিমেন্ট’। এই যে দশ জন মহাবীর, এঁদের মধ্যেই কৃতবর্মা অন্যতম বলে আমাদের মনে হয়। কৃতবর্মা দুর্যোধনকে সৈন্য সহায়তা দিয়ে থাকলেও এখনও পর্যন্ত তিনি কৌরবপক্ষে যুদ্ধ করার জন্য যোগ দেননি। বরঞ্চ স্বয়ংশীয় কৃষ্ণ সেখানে যাচ্ছেন বলে তাঁর প্রাণের আশঙ্কা নিরসন করতে কৃতবর্মাও এসেছেন কৃষ্ণের পিছন পিছন। অনুযাত্রিক না হলে সাত্যকি তাঁকে মুহূর্তের মধ্যে সেনা সাজাতে বলতে পারতেন না এবং আমরা বিশ্বাস করি, কৃতবর্মা সঙ্গে সঙ্গেই প্রস্তুত হয়ে গেছেন।
এটা বোঝা যাচ্ছে— কৃতবর্মা এখনও কৃষ্ণের আনুগত্য মেনে চলছেন, হয়তো বা না মেনে তাঁর উপায়ও ছিল না। কিন্তু তবু মনে হয় কৃতবর্মার এই ব্যবহারের মধ্যে একটা যান্ত্রিকতা আছে। কেন না সাত্যকির মতো কৃষ্ণের ব্যাপারে তিনি ‘প্রো-অ্যাকটিভ’ নন, তাঁকে আদেশ দিতে হয়, তাঁর সহায়তা চাইতে হয়। অবশ্য সংঘরাষ্ট্রের বিভিন্ন কুলসংঘের প্রধানদের মধ্যে বেশ খানিকটাই ব্যক্তিস্বাতন্ত্র্য ছিল, অতিশয় প্রভাবশীল কৃষ্ণের আনুগত্য মানতে বাধ্য হলেও কৃতবর্মা এই স্বাতন্ত্র্যটুকু বজায় রাখতেন বলেই মনে হয়। কেন না কৃষ্ণের ওপর তিনি সর্বদা খুশি ছিলেন না। অতএব কৃষ্ণের শান্তিপ্রস্তাব ব্যর্থ হয়ে যেতেই কৃতবর্মা কৃষ্ণের কাছে বিনা কোনও ভণিতাতেই এক অক্ষৌহিণী স্বানুগত সৈন্য নিয়ে যোগ দিলেন দুর্যোধনের পক্ষে।
কৃতবর্মা কম বীর ছিলেন না। ফুটবল খেলার সময় যেমন প্রতিপক্ষের বড় খেলোয়াড়ের জন্য ম্যান-মার্কিং করতে হয়, তেমনই ভারতের পশ্চিম দেশস্থিত শিবি-বংশের রাজাকে কৃতবর্মা কোথায়, কীভাবে যুদ্ধ করছেন, সেটা জানার জন্য, অথবা তাঁকে প্রাথমিক বাধা দেবার জন্য নিযুক্ত করা হয়েছিল পাণ্ডবপক্ষ থেকে— অশ্বত্থাম্নে চ নকুলং শৈব্যঞ্চ কৃতবর্মণে। অন্যদিকে দুর্যোধন যখন স্বপক্ষীয় যুদ্ধবীরদের ক্ষমতা, বীরত্ব পরিমাপ করার জন্য ভীষ্মের কাছে মতামত চাইলেন, তখন ভীষ্ম বীরত্বের পরিমাপ-সূচক রথ-অতিরথ-মহারথের পরিসংখ্যান করে কৃতবর্মাকে অতিরথের সংজ্ঞায় চিহ্নিত করেছেন, সেখানে দুর্যোধন স্বয়ং ছিলেন ‘রথে’র মানে চিহ্নিত— কৃতবর্মা ত্বতিরথো ভোজো শস্ত্রভৃতাং বরঃ। অন্যান্য অনেক মহাবীরদের গুণবর্ণনায় যেখানে অর্ধশ্লোকমাত্র ব্যয় করেছেন ভীষ্ম, সেখানে কৃতবর্মার শক্তি-নির্ধারণের জন্য অন্তত দুটি পুরো শ্লোক উচ্চারণ করেছেন। ভীষ্ম বলেছেন— কৃতবর্মা হলেন অতিরথ বীর। তিনি ভোজবংশের লোক এবং অস্ত্রবিৎ বীরদের মধ্যে তিনি অন্যতম শ্রেষ্ঠ। কোনও সন্দেহ নেই যে, এই বিরাট যুদ্ধে তিনি তোমার প্রয়োজন মেটাবেন অনেকটাই— অর্থসিদ্ধিং তব রণে করিষ্যতি ন সংশয়ঃ। তার কারণ প্রতিপক্ষের অনেক অস্ত্রধারীরা প্রায়ই কৃতবর্মার সঙ্গে এঁটে উঠতে পারেন না, অস্ত্রচালনায়, বিশেষত ধনুক-বাণে তাঁর এমন দৃঢ় ধারণশক্তি যে তাঁর বাণগুলি বহুদূরে গিয়েও লক্ষ্যভেদ করে— শস্ত্রবিদ্ভিরনাধৃষ্যো দূরপাতী দৃঢ়ায়ুধঃ। পাণ্ডব-সৈন্যদের অনেকটাই তিনি শেষ করে দিতে পারবেন, ঠিক যেমন দেবরাজ ইন্দ্র মেরে ফেলেন দানবদের।
আমরা এটা জানি যে, পূর্বভাবিত কল্পনা অনুযায়ী বাস্তবের যুদ্ধ চলে না। ঠিক তো ছিল, পাণ্ডবদের প্রমুখ সেনাপতি ধৃষ্টদ্যুম্নই তো ঠিক করে দিয়েছিলেন যে শিবিবংশীয় শৈব্যই প্রধানত কৃতবর্মাকে দেখবেন, অর্থাৎ সামলাবেন। কিন্তু ভীষ্মপর্বে যখন যুদ্ধ আরম্ভ হল— তখন ভীষ্ম যেমন প্রথম ধেয়ে গেলেন অর্জুনের দিকে এবং উলটো দিকে অর্জুনও তাই, তেমনই ভোজবংশীয় সাত্যকি ধেয়ে গেলেন অপর ভোজবংশীয় কৃতবর্মার দিকে এবং কৃতবর্মাও ঠিক তাই— সাত্যকি কৃতবর্মাণং কৃতবর্মা চ সাত্যকিম্‌। দু’জনেই দু’জনকে মৌখিকভাবে হেয় করতে লাগলেন এবং দু’জনের যুদ্ধ যখন আরম্ভ হল তখন পরস্পরের অস্ত্রে দু’জনের দেহেই এমন রক্তপাত হল যে, মহাভারতের কবি অপূর্ব একটি উপমা দিয়ে বললেন— যেন বসন্তে বিচিত্রশোভার কিংশুক ফুল ফুটেছে দুটো— বসন্তে পুষ্পশবলৌ পুষ্পিতাবিব কিংশুকৌ।
একেবারে প্রথমেই অর্জুনের সঙ্গে ভীষ্মের যুদ্ধারম্ভ সূচনা করে মহাভারতের কবি যেমন দুই প্রধান যোদ্ধার মধ্যে মুখ্য প্রতিপক্ষতা স্থাপন করলেন, তেমনই সাত্যকি আর কৃতবর্মার প্রাথমিক যুদ্ধ দেখিয়ে নির্মাণনিপুণ কবি বুঝিয়ে দিলেন— এঁরা দু’জন একই বংশের লোক অথচ কোনও অদৃশ্য কারণে আজকে এরা পরস্পরের শত্রু হয়ে গেছেন। সাত্যকির রাগটা বোঝা যায়। কৃষ্ণের প্রতি তাঁর চরম বিশ্বস্ততার কারণেই তিনি জানেন যে, কৃতবর্মা পাণ্ডবদের প্রতিপক্ষতার জন্যই শুধু দুর্যোধনের পক্ষে যোগ দেননি, তিনি সেই শিবিরে গেছেন কৃষ্ণের ওপর রাগে এবং প্রত্যক্ষভাবে কৃষ্ণের কোনও ক্ষতি করতে না পারলেও কৃষ্ণ যাঁদের ভালবাসেন সেই পাণ্ডবদের যতটা ক্ষতি করা যায় কৃতবর্মা তাই করবেন। সাত্যকির রাগ হয় এই কারণে যে, একই বংশের লোক হওয়া সত্ত্বেও এবং ভোজবৃষ্ণিবংশে এতকাল কৃষ্ণের আনুগত্যে থাকা সত্ত্বেও কৃতবর্মা দুর্যোধনের পক্ষে থেকে যুদ্ধ করছেন কী করে? একটা পূর্বশত্রুতার বোধ, যাকে আধুনিক ভাষায় ‘পুরানা হিস্যা’ বলি, সেটাই এখানে কৃতবর্মার চালিকা শক্তি। কৃষ্ণের কাছে তাঁকে একসময় ক্ষমা চাইতে হয়েছিল, কৃষ্ণের অন্যতমা স্ত্রীর প্রতি তাঁর মানসিক অনুরক্তি ছিল, এবং তাঁর নিজের ভাইটিও মারা গেছে কৃষ্ণের হাতে— অথচ ঘটনা পরম্পরার মধ্যে তিনি নিজের দোষ দেখতে পান না, শুধু নিজের যে অপমানটুকু হয়েছিল, সেই হিস্যা মেটাতেই কৃতবর্মা কৌরবপক্ষে অবতীর্ণ হয়েছেন। পাণ্ডবরা তাঁর শত্রু হয়েছেন তাঁর প্রধান প্রতিপক্ষ কৃষ্ণের কারণে।
কৃতবর্মা মহাবীর বটে, কিন্তু পাণ্ডবদের পাঁচ ভাইকে তিনি বড় কোনও আঘাত দিতে পারেননি, হয়তো বা বড় কোনও ক্ষতি তিনি করতে চাননি। বরঞ্চ তাঁর নজর ছিল এমন কিছু করার যাতে পাণ্ডবরা কষ্ট পান, তাঁরা যেন কষ্টে জ্বলে পুড়ে মরেন। হ্যাঁ, ধৃষ্টদ্যুম্ন, ধনঞ্জয় অর্জুন, কিংবা ভীমসেনের মতো মহাবীরের সঙ্গে তাঁর যুদ্ধ হয়েছে, কখনও ইনি আহত হয়েছেন, কখনও বা উনি, কিন্তু তেমন কোনও ক্ষতি কারওরই হয়নি। কৌরবরা, বিশেষত কৌরবপক্ষে যাঁরা সেনাপতিত্ব করেছেন, তাঁরা সব সময় ‘কীই-পোজিশনে’ ব্যবহার করেছেন কৃতবর্মাকে। ভীষ্ম তাঁর ‘ক্রৌঞ্চব্যুহ’ নির্মাণ করে ক্রৌঞ্চাকৃতি সৈন্যসজ্জার মস্তক-প্রদেশে স্থাপন করেছিলেন কৃতবর্মাকে; একইভাবে ‘সর্বতোভদ্র’-ব্যূহেরও অত্যন্ত গুরুত্বপূর্ণ স্থানে দাঁড়িয়ে যুদ্ধ করেছিলেন কৃতবর্মা। ভীষ্ম শরশয্যা গ্রহণ করলে দ্রোণাচার্যের সেনাপতিত্ব কালেও কৃতবর্মার যুদ্ধমর্যাদা কমেনি। দ্রোণাচার্যের তৈরি ‘গরুড়-ব্যূহে’ তাঁর স্থান হয়েছিল নেত্রভাগে অর ‘সূচিব্যূহে’র ক্ষেত্রে মুখভাগে। কিন্তু দ্রোণাচার্যের সেনাপতিত্বকালে কৃতবর্মা তাঁর পৃষ্ঠপোষক নায়ক দুর্যোধনের যে সেবা করেছেন, সেখানে দুর্যোধনের যত হৃদয়ানন্দ ঘটেছে প্রত্যক্ষে, পরোক্ষে ঠিক ততটাই হৃদয়ানন্দ ঘটেছে কৃতবর্মার। যুদ্ধনীতির দিক থেকে এই জঘন্য কাজের কোনও তুলনা হয় না, কিন্তু এই জঘন্যতার সঙ্গে কৃতবর্মা নিজেকে জড়াতে কোনও দ্বিধা করেননি, কেন না এর ফলাফল কৃষ্ণকে আঘাত করবে, আঘাত করবে তাঁর প্রাণপ্রিয় সখ অর্জুনকে। কৈশোরগন্ধী তরুণ অভিমন্যু যেদিন চক্রব্যুহে প্রবেশ করে সপ্তরথীর সমবেত আঘাতে নিহত হলেন একাকী, সেই সপ্তরথীর অন্যতম রথী ছিলেন কৃতবর্মা।
একটা কথা না বলে পারছি না, সেটা হল— ভীষ্ম-দ্রেণের মতো অভিজ্ঞ সেনা-নায়কেরা যে বারবার কৃতবর্মাকে সৈন্যব্যুহের মুখ্যস্থানে রাখছেন তার কারণ শুধুমাত্র তাঁর মহাবীরের গৌরব নয়, তার সঙ্গে কিন্তু এই অনুভূতিটাও তাঁদের মধ্যে কাজ করেছে যে, হাজার হলেও কৃতবর্মা বাইরের লোক। আসলে মথুরা-শূরসেন অঞ্চলের সংঘপ্রধানেরা অনেকেই সৈন্য তৈরি করতেন ভাড়া খাটানোর জন্য। ‘মার্সেনারি’-চরিত্র থাকার কারণে কৃষ্ণ যেমন স্বরাজ্যের নারায়ণী সেনা দিয়ে দুর্যোধনকে সহায়তা করেছিলেন, ঠিক ওই একই কারণে যুদ্ধ-কুশল কৃতবর্মাকে সামনে এগিয়ে রেখে ভীষ্ম-দ্রোণ কৌরবদেরই জীবন-রক্ষায় সহায়তা করেছেন, কেন না হাজার হলেও তিনি বাইরের মানুষ, সেনামুখে বিপদ ঘটলে আগে কৃতবর্মাকে সেটা সামলাতে হবে, পরে অন্যেরা বুঝবেন। হয়তো এই একই যুক্তিতে দ্রোণাচার্যের চক্রব্যূহের মধ্যে সপ্তরথীর যে গর্ভগৃহ রচনা করেছিলেন, তার মধ্যে কৃতবর্মার অবস্থান যুক্তিসহ হয়ে ওঠে।
চক্রব্যূহে প্রবিষ্ট অভিমন্যুকে যাঁরা একত্রে ঘিরে ধরেছিলেন, তাঁদের মধ্যে দ্রোণ, অশ্বত্থামা, কৃপ, কর্ণ অথবা বৃহদ্বল নামক এক যুদ্ধনায়কের অবস্থান আমাদের বুঝতে অসুবিধে হয় না, কিন্তু এই দলের মধ্যে কৃতবর্মাও আছেন— এটা ভাবতে গেলেই কিন্তু কৃতবর্মার অন্তশ্চরিত্র এক মুহূর্তে প্রকট হয়ে ওঠে। এটা তো ভাবতেই হবে যে, অভিমন্যু শৈশব থেকে দ্বারকাতেই মানুষ হয়েছেন কৃষ্ণের কাছে। কারণে অকারণে তাঁকে কত কাছ থেকে দেখেছেন কৃতবর্মা— তাঁর শৈশব, কৈশোর এমনকী এই যৌবনসন্ধিতে তাঁর বিয়ের বরযাত্রী হয়ে বিরাট-নগরে বিয়ের ভোজ খেয়ে এসেছেন কৃতবর্মা। সেই তিনি আজ দ্রোণ, অশ্বত্থামা, কৃপ, কর্ণের সঙ্গে অভিমন্যুকে ঘিরে ধরেছেন, তাঁকে জীবন থেকে চ্যুত করবেন বলে— কৃতবর্মা চ হার্দ্দিক্যঃ যড়্‌রথাঃ পর্যবারয়ন্‌। একসঙ্গে ছ’জন, সাত জন মহারথীর সঙ্গে যুদ্ধ করছেন অভিমন্যু। একবার অশ্বত্থামাকে দশ বাণ মেরে কৃতবর্মা-কৃপের উদ্দেশে আরও ক’টা বাণ ছোড়া— এইভাবে কতক্ষণ চলতে পারে এক কিশোরপ্রায় সৈনিকের পক্ষে। এরই মধ্যে কৌরবপক্ষের সেই অখ্যাত নেতা বৃহদ্বল মারা গেছেন অভিমন্যুর হাতে। কিন্তু দ্রোণ-অশ্বত্থামা অথবা কর্ণ-কৃপ যেমন অভিমন্যুর প্রতি মায়া দেখাননি, তেমনই সুচিরকাল-পরিচিত কৃতবর্মাও এতটুকু মায়া দেখাননি অভিমনুর প্রতি। তাঁদের সকলের বাণপ্রহারে অবসন্ন অভিমন্যু নিশ্চিত মৃত্যুর দিকে এগিয়ে গেছেন। কৃতবর্মা এই মৃত্যুর অন্যতম কারণ এবং এখানে শুধু ভাড়া খাটতে আসা যুদ্ধ-নায়কের নির্মমতাই ধরা পড়ে না, ধরা পড়ে সেই সেই অন্তর্জাত অসূয়া-ঈর্ষা, যাতে প্রতিপক্ষ-প্রতিম কৃষ্ণ কষ্ট পান, কষ্ট পান তাঁর সখা অর্জুন। পাণ্ডবদের অন্যতম সন্তানবীজ ধ্বংস হয়ে গেল, ধ্বংস হয়ে গেল পাণ্ডববংশের সবচেয়ে উপযুক্ত ভবিষ্যৎ কৃষ্ণের ভাগিনেয়— কৃতবর্মা তার নিমিত্ত কারণ হয়ে রইলেন।
আঠেরো দিনের এই বিরাট যুদ্ধকালে অনেক যুদ্ধনায়ক, অধিনায়ক নিহত হলেন, কিন্তু কৃতবর্মার কিছু হল না, তিনি অক্ষত রইলেন। এই প্রকীর্ণ সময় ধরে পাণ্ডবপক্ষের সঙ্গে তাঁর যত যুদ্ধ হয়েছে, তাতে বোধহয় তাঁর সঙ্গে সবচেয়ে বেশি ‘এনকাউন্টার’ হয়েছে সাত্যকির সঙ্গে। সেই যুদ্ধের প্রথম দিনের প্রথম মুহূর্তেই সাত্যকি কৃতবর্মার দিকে ধেয়ে গিয়েছিলেন এবং তারপরেও অনেকবার— তাতে একটাই মানে বোঝা যায়। মানে, সাত্যকি কৃষ্ণের প্রতি একান্ত আনুগত্যে কিছুতেই এটা মেনে নিতে পারছেন না যে, তাঁরই বংশের মানুষটি এখানে কেন! অথবা কেন যে, তা তিনি বিলক্ষণ জানেন।
বিরাট যুদ্ধের পরেও কৃতবর্মা অক্ষত থেকে গেলেন এবং তার কারণও আছে। ‘মার্সেনারি’ হিসেবে যারা যুদ্ধ করতে অন্য রাজ্যে যায়, তারা যেমন নির্মম, নির্বিকার হয়, তেমনই নিজেকে বাঁচানোর স্বার্থটুকুও তারা ভালভাবেই জানে। এখানে দুর্যোধনের প্রতি বশ্যতায় কৃতবর্মা সৈন্য ভাড়া দেননি বটে, কিন্তু সংঘরাষ্ট্রীয় চরিত্রের বলে নিজেকে বাঁচিয়ে রাখতে তাঁর এতটুকুও অসুবিধে হয়নি এবং সে বেঁচে থাকাও তো নিজস্ব বৃহত্তর স্বার্থে। পাণ্ডবদের কোনও বড় যোদ্ধাকে তিনি হত্যা করতে পারেননি, কিন্তু তাঁদের প্রভূত সৈন্যক্ষয় করেছেন এবং ইতোমধ্যে অভিমন্যু-বধে পরম সাহায্য করেছেন।
কুরুক্ষেত্রের যুদ্ধশেষে কৌরবপক্ষে তিনজনই মাত্র বেঁচে রইলেন— কৃপাচার্য, অশ্বত্থামা এবং কৃতবর্মা। দুর্যোধন তখন মৃত্যুপথের যাত্রী, তিনি ভগ্ন ঊরু নিয়ে পড়ে আছেন দ্বৈপায়ন হ্রদের পাশে। ধৃতরাষ্ট্রকে যুদ্ধের শেষ খবর দিয়ে সঞ্জয় নেমে এসেছিলেন আহত ভূমিলগ্ন দুর্যোধনের কাছে।
দুর্যোধনের তেজ এতটুকু যায়নি। ভূমিশায়িত অবস্থা থেকেই তিনি মাথা উঁচু করে সাহংকারে সঞ্জয়কে বললেন— সমস্ত মহা মহা বীরেরা থাকতেও আজকে আমার এই অবস্থা হল। এই অবস্থাতেও দুর্যোধনের মনে আছে যে, কৃপাচার্য, অশ্বত্থামা, কৃতবর্মা বেঁচে আছেন। দুর্যোধন সঞ্জয়কে বললেন— আমার কথা বলে আপনি কৃপাচার্য, অশ্বত্থামা এবং কৃতবর্মাকে বলবেন যে, এইরকম অন্যায়ভাবে ভীম আমার ঊরু-দুটি ভেঙে দিয়ে মৃত্যুর দিকে ঠেলে দিয়েছে। এই অসভ্য অবিশ্বাসীদের বিশ্বাস করার কোনও কারণ নেই— বিশ্বাসং সময়াঘ্নানাং ন ষূয়ং গন্তুমর্হথ। আসলে দুর্যোধন এমনই একজন প্রতিপক্ষ, যিনি কখনও হাল ছাড়েন না। একা সঞ্জয়কে বলেও তাঁর খুব বিশ্বাস হয়নি। বার্তাবহ দূতদের ডেকে তখনই তিনি আদেশ দিলেন যাতে কৃপ, অশ্বথামা এবং কৃতবর্মাকে তারা খবর দেয় এবং তাঁর মৃত্যুর প্রতিশোধ নেয়— অশ্বত্থামা মহাভাগঃ কৃতবর্মা চ সাত্ত্বতঃ।
খানিকক্ষণের মধ্যেই দুর্যোধনের কাছে এসে উপস্থিত হলেন তিনজন বিশ্বস্ত মানুষ— কৃপাচার্য, অশ্বত্থামা এবং কৃতবর্মা। দুর্যোধন ভীমের অন্যায় যুদ্ধের প্রসঙ্গ তুলতেই ক্ষিপ্ত হয়ে উঠলেন অশ্বত্থামা। তিনি তাঁর পিতার মৃত্যুর প্রতিশোধ নিতে চাইলেন পাঞ্চাল ধৃষ্টদ্যুম্নকে মেরে। আনন্দিত দুর্যোধন তৎক্ষণাৎ অশ্বত্থামাকে অভিষিক্ত করলেন সেনাপতি-পদে। প্রতিশোধ-স্পৃহায় বেরিয়ে পড়লেন তিনজন, যদিও কৃতবর্মা রইলেন অশ্বত্থামার সহচর হয়ে। তিনজন বেরিয়ে এসে পাণ্ডবশিবিরের পাশ্ববর্তী অরণ্যভূমির মধ্যে এক বটবৃক্ষের তলায় রাত্রিবাসের আয়োজন করলেন। তিনজনেই এতদিনের যুদ্ধশ্রমে ক্লান্ত, তাঁদের শরীরে ইতস্তত অস্ত্ৰক্ষত তখনও মোটেই শুকোয়নি। কৃপাচার্য এবং কৃতবর্মার মনে প্রতিশোধের আগুন অশ্বত্থামার মতো নয় বলেই শ্রান্তিতে সেই বটবৃক্ষের তলায় খুব তাড়াতাড়িই ঘুমিয়ে পড়লেন কৃপ এবং কৃতবর্মা— ততো নিদ্রাবশং প্রাপ্তেী কৃপ-ভোজৌ মহারথৌ। শুধু জেগে থাকলেন অশ্বত্থামা তাঁর অন্তঃস্থিত ক্রোধের আগুন পোয়াতে পোয়াতে। তারপর সেই ভয়ংকর পেচক এবং কাকের দৃষ্টান্তে উৎসাহিত হয়ে কৃপাচার্য এবং কৃতবর্মাকে জাগিয়ে তুললেন গভীর ঘুম থেকে। বললেন— পাণ্ডবরা কৌরবপক্ষে যে মহামারি ঘটিয়ে দিয়েছে, তাতে আমরা তিনজনই মাত্র অবশিষ্ট আছি— বয়মেব ত্রয়ঃ শিষ্টা অস্মিন্ মহতি বৈশসে! অশ্বত্থামা প্রস্তাব করলেন— তিনি সেই রাত্রেই পাণ্ডবদের পরিত্যক্ত শিবির আক্রমণ করবেন, সেখানে এখন ঘুমাচ্ছেন পাঞ্চাল ধৃষ্টদ্যুম্ন এবং দ্রৌপদীর পুত্রেরা। যুদ্ধজয়ী পাণ্ডবদের সঙ্গে সম্মুখযুদ্ধ করবার ক্ষমতা তাঁর নেই, কিন্তু এইভাবে ছলনায় তিনি প্রতিশোধ নেবেন পাণ্ডবদের ওপর।
কৃপাচার্য অনেক বোঝানোর চেষ্টা করলেন অশ্বত্থামাকে। অন্তত তিনি সেই রাত্রিটা ভাল করে ঘুমিয়ে নিয়ে পরের দিন যদি যুদ্ধে যান, তবে কৃপ এবং কৃতবর্মা দু’জনেই যে তাঁর সহায় হবেন— সে-কথাও জানালেন কৃপ। লক্ষণীয়, কৃতবর্মা এতক্ষণ কোনও কথা বলছিলেন না, কিন্তু সিদ্ধান্ত যাই হবে, সেটাই যে তিনি মেনে নেবেন, সে-রকম একটা প্রস্তুতি, তিনি সব সময়েই দেখাচ্ছিলেন। কৃপাচার্যের ক্ষত্রিয়োচিত সাধু ভদ্র প্রস্তাব শুনে অশ্বত্থামা এতটাই ক্রুদ্ধ হলেন যে খানিকটা প্রতিযুক্তি দিয়েই তিনি রথে ঘোড়া যুতে নিলেন কারও অপেক্ষা না করে। কৃপাচার্য তাঁকে অনেক বুঝিয়েছিলেন, নিজের শক্তি এবং কৃতবর্মার অসম্ভব শক্তিমত্তার কথাও বুঝিয়েছিলেন— সাত্ত্বতোহপি মহেষ্বাসো নিত্যং যুদ্ধেষু কোবিদঃ। কিন্তু শেষ পর্যন্ত অশ্বত্থামা আর ভদ্রতা তথা ক্ষত্রিয়োচিত শিষ্টাচারের কথা মনে রাখতে চাননি। তিনি একাই সিদ্ধান্ত নিয়েছেন নিজস্ব প্রতিশোধ-স্পৃহায়। কিন্তু আশ্চর্য হল, মুখে ক্ষত্রিয়ের শিষ্টাচার সম্বন্ধে বক্তৃতা দিলেও কৃতবর্মা এবং কৃপাচার্য অশ্বত্থামার এই অযৌক্তিক প্রয়াসে শেষ বাধাটুকু দিলেন না।
অশ্বত্থামাকে রথ নিয়ে এগোতে দেখে কৃতবর্মা এবং কৃপ— দু’জনেই বললেন— তুমি কীজন্য একা একা রওনা হচ্ছ, কীই বা করতে চাইছ একা একা। আমরা তিনজনে একই উদ্দেশ্য নিয়ে দুর্যোধনের কাছ থেকে বেরিয়ে এসেছি, আমাদের সুখ-দুঃখ-ভাবনা তোমার সঙ্গে একই রকম, অথচ তুমি আমাদের দু’জনকে সন্দেহ করছ— সমদুঃখসুখৌ চাপি নাবাং শঙ্কিতুমর্হসি। এইখানেই আশ্চর্য লাগে। এমনকী কৃপাচার্যের কথাটাও বুঝি, তিনি যতই ক্ষত্রিয়-আচারের কথা উল্লেখ করুন, দ্রোণাচার্যের সম্বন্ধী হওয়ার কারণে তাঁর মৃত্যুতে কৃপাচার্যেরও রাগ হতে পারে অশ্বত্থামার মতোই। কিন্তু ভোজবংশীয় কৃতবর্মার এখানে কী স্বার্থ? অথচ একক স্বার্থের কথা বলার সময় কৃতবর্মার স্বার্থ অশ্বত্থামার স্বার্থের সঙ্গে একাকার হয়ে গেছে। এতই গোপন এবং গভীর সেই প্রতিহিংসার জগৎ যে কৃতবর্মার প্রয়োজনটুকু বাইরে থেকে এবং আপাতদৃষ্টিতে বোঝাই যায় না। এই যে যুদ্ধারম্ভের মুহূর্ত থেকে এতকাল তাঁর উপস্থিতি, যার মধ্যে সর্বত্রই কৃতবর্মা ব্যবহৃত এবং শুধুই ব্যবহৃত, তবু তাঁর ভাবটা মোটেই ব্যবহার-সর্বস্ব নয়। সময়কালে তিনি কী অদ্ভুতভাবে ‘ইনভলভডড্‌’ হয়ে যাচ্ছেন হস্তিনাপুরের অন্তর-জগতে। অভিমন্যুর হত্যাকাণ্ডে কী অদ্ভুত তাঁর ভূমিকা এবং এই সময়— যখন যুদ্ধের নায়ক ভূলুণ্ঠিত মৃতপ্রায়, তখন মথুরা-শূরসেনের জাতক কৃতবর্মার কী প্রয়োজন এখানে? অশ্বত্থামার প্রয়োজন— পাণ্ডবদের সঙ্গে সম্মুখ যুদ্ধে না গিয়ে তাঁদের পরোক্ষ ক্ষতি করবেন তিনি। কৃতবর্মার প্রয়োজন— কৃষ্ণের সঙ্গে সম্মুখ-বিরোধিতায় না গিয়ে তাঁর অসম্মত কর্মে তিনি সহায় হবে। নইলে তাঁর এখনও এই অঞ্চলে থাকার কোনও প্রয়োজন ছিল না। নইলে অশ্বত্থামার সুখ-দুঃখভাবে কৃতবর্মার শামিল হবার যৌক্তিকতা কোথায়?
অশ্বত্থামা রথে আরোহণ করবার সঙ্গে সঙ্গেই কৃতবর্মা এবং কৃপাচার্য তাঁর অনুসরণ করলেন বাধ্য পরিচারকের মতো— তমন্বগাৎ কৃপো রাজন্‌ কৃতবর্মা চ সাত্ত্বতঃ। পাণ্ডবশিবিরে তখন যাঁরা ছিলেন, চরমুখে তাঁদের সবার খবর নিশ্চয়ই জানেন অশ্বত্থামা, কিন্তু সকলেই তাঁরা গভীর নিদ্রায় আচ্ছন্ন তখন। মধ্যরাত্র অতীত হয়ে গেছে, অশ্বত্থামা পাণ্ডবশিবিরের দ্বারে এসে দাঁড়ালেন, পাশে পাশে কৃতবর্মা এবং কৃপাচার্য। পাণ্ডব শিবিরের ভিতরে প্রবেশ করার পূর্বমুহুর্তে কৃতবর্মা এবং কৃপাচার্য, দুজনেই শিবিরের দ্বার আগলে দাঁড়িয়ে গেলেন— কৃপশ্চ কৃতবর্মা চ শিবিরদ্বাৰ্যতিষ্ঠতাম্‌। এ-এক বিকটতম যুদ্ধ, তিনজনেই এমন যুদ্ধের মুখোমুখি হননি কখনও। ক্ষত্রিয়ের সমস্ত নিয়ম-আচার লঙ্ঘন করে গোপনে হত্যা করার মন্ত্রণা। দু’জনে শিবিরের দ্বারে দাঁড়িয়ে গেছেন দেখেই অশ্বত্থামা খুশি হলেন— অশ্বত্থামা তু তৌ দৃষ্ট্বা যত্নবন্তৌ মহারথৌ। অশ্বত্থামা বললেন— আপনারা যদি যত্ন নিয়ে চেষ্টা করেন, তা হলে সমস্ত ক্ষত্রিয়দের আপনারা ধ্বংস করে দিতে পারেন, সেখানে এরা তো ঘুমোচ্ছে। আমি শিবিরের ভিতরে ঢুকে যমের মতো আচরণ করব, কিন্তু একটা মানুষও যাতে আপনাদের হাত থেকে গলে বেরিয়ে বেঁচে না যায়, সেটাই আপনারা দেখবেন— যথা ন কশ্চিদপি বাং জীবন্‌মুচ্যেত মানবঃ।
পাণ্ডবশিবিরের বিরাট চত্বরের মধ্যে ছোট ছোট ছাউনি পড়েছে সেনা-নায়কদের জন্য। শিবিরের মূল দ্বার অপ্রশস্ত, অশ্বত্থামা মোটামুটি লাফিয়ে দ্বারদেশ পেরিয়ে গেলেন। এগিয়ে চললেন— পাঞ্চাল রাজপুত্র ধৃষ্টদ্যুম্নের গৃহের দিকে। কোথায় তাঁর ছাউনি— তিনি খুব ভালই জানেন— উদ্দেশজ্ঞশ্চ তস্য হ। ধৃষ্টদ্যুম্ন অশ্বত্থামার হাতে মারা গেছেন, মারা গেছেন শিখণ্ডী, যুধামন্যু, উত্তমৌজা। দ্রৌপদীরা ছেলেরা বাধা দিতে গিয়েও কোনও ফল পাননি। সকলেই মারা গেছেন অশ্বত্থামার শক্তির কাছে পরাভূত হয়ে। নিদ্রিত অবস্থা থেকে জাগরিত হয়েই যারা মৃত্যুর মুখ দেখে, তাদের ভয় এবং শ্লথতাই মৃত্যুর কারণ হয়ে দাঁড়ায়। অশ্বত্থামা মহামারী লাগিয়ে দিলেন পাণ্ডবশিবিরে। অবশিষ্ট লোকেরা যখন প্রাণভয়ে ভীত হয়ে অপ্রশস্ত দ্বারদেশ দিয়ে পালাতে আরম্ভ করল, কৃতবর্মা এবং কৃপাচার্য তখন সেই নিরস্ত্র ভীত মানুষগুলির ওপর ঝাঁপিয়ে পড়লেন তরবারি নিয়ে— কৃতবর্মা কৃপশ্চৈব দ্বারদেশে নিজঘ্নতুঃ। নিরীহ, নিরস্ত্র, প্রাণভয়ে কম্পিত মানুষগুলি হাত জোড় করে প্রাণভিক্ষা চাইতে চাইতেই কৃতবর্মা এবং কৃপাচার্যের শাণিত তরবারিতে তারা মৃত্যুপথের পথিক হয়ে উঠল। শিবিরের বাইরে বেরোনোর চেষ্টা যারা করেছিল, তাদের একটি মানুষও কৃতবর্মা এবং কৃপাচার্যের হাত থেকে বাঁচল না। ভারত-যুদ্ধের নিরপেক্ষদ্রষ্টা সঞ্জয় কৃতবর্মা এবং কৃপাচার্যের এই নির্মম নরহত্যা সহ্য করতে পারেননি। এই মুহূর্তে তিনি তাঁদের আখ্যা দিয়েছেন দুর্বুদ্ধি বলে— কৃপস্য চ মহারাজ হার্দ্দিক্যস্য চ দুর্মতেঃ।
সত্যিই তো দুর্মতিই বটে। যখন পূর্ণ যুদ্ধ চলল, তখন একটিও নেতৃস্থানীয় যোদ্ধা এঁদের হাতে নিহত হননি, অথচ এখন নিরীহ, নিরস্ত্র, অসহায় মানুষদের নৃশংসভাবে হত্যা করে তাঁরা বীরত্ব দেখাচ্ছেন। নৃশংসতা এইটুকুতেই নয়। অশ্বত্থামার প্রিয়সাধন করাটা তখন এতটাই জরুরি মন্ত্র হয়ে উঠল যে, এস্তভীত লোকেরা যাতে এক দিক দিয়েই বেরোয় এবং অশ্বত্থামারও যাতে সুবিধে হয়, সেইজন্য কৃতবর্মা বুড়ো কৃপাচার্যের সঙ্গে মিলে পাণ্ডবশিবিরের তিন দিকেই আগুন দিয়ে দিলেন— ত্রিষু দেশেষু দদতুঃ শিবিরস্য হুতাশনম্।
শিবিরের ভিতরে সবাইকে শেষ করে দিলেন অশ্বত্থামা আর কৃতবর্মা এবং কৃপাচার্য বহির্গমনোন্মুখ সমস্ত মানুষকে। নিধন শেষে পরস্পর মিলিত হলেন তিনজন এবং তিনজনেই কীভাবে নরহত্যা করছেন সেই বর্ণনা দিয়ে পরম আনন্দ লাভ করলেন। আনন্দের উৎসাহটা এত দূর যে, বলতে বলতে নিজেরা চেঁচিয়ে উঠছিলেন এবং নিজেরাই নিজেদের কৃতিত্বে হাততালি দিয়ে উঠছিলেন মাঝে মাঝে— প্রীত্যা চোচ্চৈরুদক্রোশনংস্তথা চাস্ফোটয়ংস্তলান্‌। অশ্বত্থামা, কৃতবর্মা এবং কৃপাচার্য যখন পাণ্ডবশিবিরে উপস্থিত হয়েছিলেন, তখন সেখানে গভীর নিদ্রার নিস্তব্ধতা ছিল, আর এখন এই খানিকক্ষণের মধ্যে সেখানে মৃত্যুর নিস্তব্ধতা ফিরে এল।
অথচ নৃশংস মৃত্যু ঘটানোর মধ্যে কৃতবর্মার ব্যক্তিগত ক্ষোভ কী মিটল? অশ্বত্থামা বা কৃপাচার্যের কথা আমরা বুঝতে পারি— দ্রোণাচার্য একজনের বাবা, অন্য একজনের ভগিনীপতি, কিন্তু কৃতবর্মার কে কী? তাঁর অপ্রত্যক্ষে আছেন কৃষ্ণ, তাঁর অপ্রত্যক্ষ ক্ষতি সাধন করেই কৃতবর্মা আপ্লুত বোধ করছেন। পাঞ্চাল ধৃষ্টদ্যুম্ন কিংবা শিখণ্ডী, যুধামন্যু অশ্বত্থামার লক্ষ্য হতে পারেন, কিন্তু কৃতবর্মার লক্ষ্য অবশ্যই পঞ্চপাণ্ডব এবং দ্রৌপদীর পুত্রেরা। তাঁদের হত্যাকাণ্ডেও কৃতবর্মা নিজের হাত লাগাননি, ঠিক যেমন অভিমনুর হত্যাকাণ্ডেও তিনি সপ্তরথীর অন্যতম। কেউ বলতে পারবে না, ভোজবংশীয় কৃতবর্মাই ভোজবংশীয় কৃষ্ণের ভাগিনেয়কে একা বধ করেছেন, যেমন এখনও কেউ বলতে পারবে না যে, কৃষ্ণের প্রিয়া সখী দ্রৌপদীর পুত্রদের তিনিই মেরেছেন। কিন্তু দুই জায়গাতেই এই জঘন্য হত্যাকাণ্ডে তিনি পরম সহায়। এই মুহূর্তে কৃতবর্মাকে পাণ্ডবরা যে অত্যন্ত ঘৃণ্য চোখে দেখবেন, তার কারণ সেই কালের জীবনদর্শনে সমস্ত বংশধরদের অবলুপ্তি ঘটায় পাণ্ডবরা একেবারে লুপ্ত-পিণ্ডোদক হয়ে গেলেন এবং কৃতবর্মা সেই অপকর্মে সহায়।
সমস্ত পাঞ্চালদের এবং দ্রৌপদীর পুত্রদের হত্যাশেষে কৃতবর্মা মৃতপ্রায় দুর্যোধনের কাছেই ফিরে এলেন অশ্বত্থামা এবং কৃপাচার্যের সঙ্গে। দুর্যোধনের রক্তসিক্ত অবস্থা দেখে তিনজনেই অনেক দুঃখ পেলেন। অশ্বত্থামা এবং কৃপাচার্য বিলাপও করলেন বহুতর। অশ্বত্থামা পিতৃহন্তা ধৃষ্টদ্যুম্নের নিধনবার্তা শোনানোর পর দুর্যোধনের কর্ণসুখকর সেই সংবাদ দিলেন, যাতে অন্তত এটা বোঝা যায়— পাণ্ডবরা নিজেরা কেউ মারা না গেলেও তাঁদের মরণান্তক কষ্টটুকু দেওয়া গেল— তাঁদের একটি সন্তানও বেঁচে রইল না। সম্পূর্ণ ক্রোধময় মানুষ তো দুর্যোধন, অতএব এই খবরে তাঁর মতো মরা-মানুষও জেগে উঠলেন— প্রতিলভ্য পুনশ্চেত ইদং বচনমব্রবীৎ— দুর্যোধন বললেন— কৃতবর্মা এবং কৃপাচার্যের সঙ্গে মিলিত হয়ে আপনি যে কাজ আমার করে দিয়েছেন, তা ভীষ্ম-দ্রোণ-কর্ণও করতে পারেননি— যস্ত্বয়া কৃপ-ভোজাভ্যাং সহিতেনাদ্য মে কৃতম্‌। লক্ষণীয়, এই আনন্দের কারণ বলার সময় দুর্যোধন বলেছেন— পাণ্ডব-সেনাপতি ধৃষ্টদ্যুম্ন এবং শিখণ্ডী নিহত হওয়ায় তিনি পরম আনন্দ লাভ করেছেন, কিন্তু দ্রৌপদীর পুত্রদের উল্লেখ তিনি স্বকণ্ঠে করেননি। আমরা জানি— ধৃষ্টদ্যুম্ন এবং শিখণ্ডীকে নিয়ে দুর্যোধনের এতটুকুও মাথাব্যথা ছিল না, তিনি ভীম, অর্জুন, নিদেন পক্ষে পাণ্ডব-পঞ্চকের একজনের অন্তত প্রাণ চেয়েছিলেন। আজকে যখন তিনি শুনলেন— দ্রৌপদীর পুত্রদের মেরে ফেলেছেন অশ্বত্থামা এবং তাতে সহায় হয়েছেন কৃতবর্মা এবং কৃপাচার্য, অতএব তাঁদের ওপর দুর্যোধনের কৃতজ্ঞতার অন্ত রইল না।
দ্রৌপদীর ছেলেদের মেরে ফেলার পর অশ্বত্থামার কী গতি হয়েছিল আমরা জানি। ভীম এবং অর্জুন তাঁকে ধরে ফেলেছিলেন। অশ্বত্থামার অপমানও হয়েছিল প্রচুর। কিন্তু কৃতবর্মা এবং কৃপাচার্য দু’জনেই তখন পালিয়ে পালিয়ে বেড়াচ্ছিলেন, পরে অবশ্য মণিহীন অশ্বত্থামার সঙ্গেও তাঁদের দেখা হয়। সব শেষ হয়ে গেলে পুত্রশোকক্লিষ্ট ধৃতরাষ্ট্র গান্ধারী এবং কুন্তীর সঙ্গে সমস্ত কুরুকুলের বউদের নিয়ে রণভূমির দিকে যাত্রা করলেন। পাণ্ডবরা তখনও তাঁর সঙ্গে এসে জোটেননি। এই যাত্রাপথে এক ক্রোশ পথ যেতেই— ক্রোশমাত্রং ততো গত্বা— ধৃতরাষ্ট্র দেখলেন— কৃপাচার্য, অশ্বত্থামা এবং কৃতবর্মা তাঁর সঙ্গে দেখা করবেন বলে একান্তে দাঁড়িয়ে আছেন— শারদ্বতং কৃপং দ্রৌণিং কৃতবর্মানমেব চ। সকলের মুখপাত্র হয়ে কৃপাচার্যই গান্ধারীকে জানালেন যে, তাঁরা পালিয়ে বেড়াচ্ছেন পাণ্ডবদের ভয়ে। কৃতবর্মা, অশ্বত্থামা এবং তিনি নিজে কী কাণ্ড করেছেন, সে-সব কথা গান্ধারী এবং ধৃতরাষ্ট্রকে জানানোর পর কৃপ গান্ধারীকে উদ্দেশ করে বললেন— আমরা পালাচ্ছি, কেন না আমরা তিন জন মাত্র পাণ্ডবদের সঙ্গে যুদ্ধ করে পারব না— প্রাদ্ৰবাম রণে স্থাতুং ন হি শক্যামহে ত্রয়ঃ। ছেলেরা সকলেই মারা যাওয়ায় পাণ্ডবরা যে-রকম ক্ষিপ্ত হয়ে আছে, তাতে যে কোনও উপায়ে তারা এই শত্রুতার শোধ তুলতে চাইবে এবং যে কোনও সময় তারা এ-দিকে চলেও আসতে পারে— তে হি শূরা মহেষ্বাসা ক্ষিপ্রমেষ্যন্তি পাণ্ডবাঃ। অতএব আমাদের বিদায় দিন।
এই কথা বলে রাজসম্মানপুরঃসর ধৃতরাষ্ট্র-গান্ধারীকে প্রদক্ষিণ করলেন কৃতবর্মা, কৃপাচার্য এবং অশ্বত্থামা। তারপরেই তাঁরা নিজের নিজের ঘোড়াগুলি চালিয়ে দিলেন গঙ্গার দিকে। ধৃতরাষ্ট্র তাঁদের দৃষ্টির বাইরে চলে যেতেই কৃতবর্মা, কৃপ এবং অশ্বত্থামা এক জায়গায় দাঁড়িয়ে পরস্পর পরস্পরের কাছ থেকে বিদায় নিলেন— আমন্ত্র্যান্যোন্যমুদ্‌বিগ্না-স্ত্রিধা তে প্রযযুস্তদা— তারপর খানিকটা ভয়ে ভয়েই তিন জনে তিন দিকে রওনা দিলেন। কৃপাচার্য হস্তিনাপুরে চলে গেলেন, পূর্বের কথামতো অশ্বত্থামা চলে গেলেন ব্যাসের আশ্রমে, আর কৃতবর্মা চলে গেলেন নিজের দেশে দ্বারকায়— স্বমেব রাষ্ট্রং হার্দ্দিক্যো দ্রৌণির্ব্যাসাশ্ৰমং যযৌ। আঠেরো দিনের যুদ্ধশেষে পাণ্ডবদের সন্তান-নাশের দায় মাথায় নিয়ে কৃতবর্মা কী লাভ করলেন, তা ভাল করে বলেননি মহাভারতের কবি। তবে তিনি যে ভাড়াটে সৈন্য-সেনাপতির মতোই নির্বিকার সে-কথা বুঝতে আমাদের অসুবিধে হয় না। নইলে দেখুন, কুরুক্ষেত্রের যুদ্ধের পর খুব বেশি দিন কাটেনি। মহামতি যুধিষ্ঠির তখন সবেই রাজা হয়েছেন এবং মন্ত্রীপুরোহিতের প্ররোচনায় অশ্বমেধ যজ্ঞ আরম্ভ করেছেন। এই যজ্ঞে দ্বারকা থেকে কৃষ্ণ যে স্বজন-আত্মীয়দের নিয়ে হস্তিনাপুরে উপস্থিত হয়েছিলেন, তাঁদের মধ্যে অন্যতম কিন্তু কৃতবর্মা— চারুদেষ্ণেন সাম্বেন গদেন কৃতবর্মণা। এমনকী অশ্বমেধের যজ্ঞীয় অভ্যর্থনার সময় যুধিষ্ঠির ভীমকে নির্দেশ দিয়েছিলেন বিশেষভাবে যাতে কৃষ্ণের আত্মীয়-স্বজনদের পূজা-অভ্যর্থনা করা হয়। সেখানে চার পাণ্ডবভাই যেমন অন্যান্য দ্বারকাবাসী পরিজনদের সঙ্গে কৃতবর্মাকে অভ্যর্থনা জানিয়েছেন, তেমনই কৃতবর্মাও নির্বিচারচিত্তে তাঁদের অভ্যর্থনা গ্রহণ করেছেন। হয়তো এখানেও কৃষ্ণের ভদ্রাসন মথুরা-শূরসেনের সংঘরাষ্ট্রীয় বাধ্যবাধকতা আছে, যে কারণে কৃষ্ণ কৃতবর্মার প্রতি হাজারও ক্রুদ্ধ থাকা সত্ত্বেও দ্রৌপদীর পুত্র-হত্যায় অংশগ্রহণের কারণে একটি বাক্যও উচ্চারণ করেননি। অতএব অশ্বমেধযজ্ঞে কৃতবর্মার আগমন-অভ্যর্থনা এবং নির্গমন— সবটাই একেবারে ‘রুটিন’ ব্যাপার।
এতক্ষণ ধরে একই কথা বলছি। বলছি যে, এই আঠেরো দিনের যুদ্ধের মধ্যে কৃতবর্মার চরিত্র যতটুকু উম্নোচিত হয়, সেটা আপাতত খুব ‘ফ্ল্যাট,’ খুব বৈচিত্র্যহীন। কিন্তু এই আপাতবৈচিত্র্যহীনতার অন্তরে যে বীজটুকু লুকোনো আছে, তার কতগুলি বৈশিষ্ট্য এই আঠেরো দিনের যুদ্ধের মধ্যে ধরা পড়ে। দুর্যোধনের নিমন্ত্রণে সাড়া দিয়ে এই মহাযুদ্ধে কৃতবর্মার অংশগ্রহণ ব্যাপারটা মহাকবি বাণভট্টের আলংকারিক ভাষায় এক কপট-নাটকের প্রস্তাবনা। এর মূলে আছে কৃষ্ণের প্রতি কৃতবর্মার বিরুদ্ধতা এবং সেই সূত্রেই পাণ্ডব-ভাইদের বিরুদ্ধতা। বরঞ্চ এই যুদ্ধের পূর্বকালে মথুরা-শূরসেনের সংঘরাজ্যে কুলপ্রধানদের মধ্যে যে অন্তঃকলহ চলছিল, তার একটা সামান্য বহিঃপ্রকাশ ঘটেছে এই আঠেরো দিনের যুদ্ধে— যেখানে দ্রৌপদীপুত্রদের হত্যা করার পরিকল্পনার মধ্যে স্বেচ্ছায় জড়িয়ে গেছেন কৃতবর্মা। তিনি অশ্বত্থামা-কৃপাচার্যের মতো দুর্যোধনের অনুভোজী ছিলেন না বলেই তাঁকে চরম আনন্দ দেবার দায়টুকুও তাঁর ছিল না। অথচ যুদ্ধের এই ভয়ংকর নির্মম পরিশিষ্ট রচনায় তাঁর দায়টুকু পরিষ্কার হয়ে যায় তাঁর পূর্বজীবনের সূত্র ধরেই। এবং এটা প্রমাণ হয়ে যায় মৌষলপর্বে তাঁর সর্বশেষ মৃত্যু-পরিণতির মধ্যে।
সে-দিনটাও বড় ভয়ংকর ছিল। অন্যায় এবং অতিক্রম এত বেশি পরিমাণে প্রকট হয়ে উঠেছিল সেদিন যে, যাদব-বৃষ্ণিদের মধ্যে কৃষ্ণের ব্যক্তিত্বও বিফল হয়ে গেল। ঘটনা ঘটছে— ছত্রিশ বছর পর, মহারাজ যুধিষ্ঠিরের রাজত্বকাল ছত্রিশ বছর পার হয়ে গেছে। যাদব-বৃষ্ণি-অন্ধকরা মথুরা-শূরসেন অঞ্চলে প্রবল পরাক্রান্ত হলেও তাঁদের অহংকার, আত্মাভিমান এমন একটা জঘন্য মাত্রায় পৌঁছেছে যে, এখন তাঁরা কাউকেই আর তেমন আমল দেন না। এই কিছুদিন আগে শাম্বকে স্ত্রীলোক সাজিয়ে বিশ্বামিত্র-কণ্বের মতো মহর্ষিদের সঙ্গে ঠাট্টা-মশকরা করেছেন তাঁরা। তারপর আজ তাঁরা ঘরের বউদের সঙ্গে নিয়ে তীর্থযাত্রা করবেন বলে যে কাণ্ডটা করলেন, তা তীর্থযাত্রিকের মানায় না। তাঁরা প্রচুর পরিমাণ মাংস, মদ এবং অন্যতর পানীয় সংগ্রহ করে প্রভাস-তীর্থে রওনা হলেন। বৃষ্ণিদের প্রবর মন্ত্রী উদ্ধব, বলরাম এবং কৃষ্ণ তাঁদের সঙ্গে যেতে বাধ্য হলেন কালপ্রেরিত হয়ে।
তীর্থযাত্রা কীরকম হল? ব্রত-উপবাস-দেবপূজা এতটুকুও নেই। যাদব-অন্ধক-বৃষ্ণিকুলের মহান জাতকেরা তুমুল মদ্যপান আরম্ভ করলেন। মাঝে মাঝে গান-বাজনা, নট-নর্তকের উত্তেজক নৃত্যের সঙ্গে পাল্লা দিয়ে মদ্যপান চলল। মহামতি উদ্ধব এসব সহ্য করতে না পেরে স্থানত্যাগ করলেন অবিলম্বে। কৃষ্ণের সামনেই যত নষ্টামি চলতে লাগল। বলরাম, কৃতবর্মা, সাত্যকি, কৃষ্ণের ছোট ভাই গদ এবং অক্রূর— এঁরা সব কৃষ্ণের সামনেই মদ্যপান আরম্ভ করলেন— কৃষ্ণস্য সন্নিধৌ রামঃ সহিতঃ কৃতবর্মণা। বলরাম কৃষ্ণের বড় ভাই, বহুকাল ধরেই তাঁর মদ্যপানের অভ্যাস ছিল। কৃষ্ণের সামনে তাঁর মদ্যপানের ঘটনাটা তেমন দৃষ্টিকটু নয় কিছু, কিন্তু বিশালবুদ্ধি ব্যাসের কথা থেকে বোঝা যায়— কৃষ্ণের এতটুকু সম্মান অন্তত ছিল যে, তার সামনে কৃতবর্মা, সাত্যকি অথবা গদ মদ্যপান করতেন না। কিন্তু আজ তাঁরা বলরামের সঙ্গে একত্রে মদ্যপান করছেন এবং তাও কৃষ্ণকে প্রায় গণনা না করেই।
মদের মাত্রা যখন চড়ে ওঠে, তখন অনেক সত্য কথা বেরিয়ে আসে পেট থেকে, যে-সব কথা সহজ প্রকৃতিস্থ অবস্থায় বলা যায় না— সামাজিক তথা পারিবারিক সৌজন্যবোধেই হয়তো সে-সব কথা অনুচ্চারিত থাকে। আজকে সাত্যকি, কৃষ্ণের অত্যন্ত প্রিয় সহচর সাত্যকি, অর্জুনের প্রিয় অস্ত্রশিষ্য সাত্যকিও তো মদ খেয়েছেন— অপিবৎ যুযুধানশ্চ গদো বভ্রুস্তথৈব চ। অতএব এতদিনের ক্ষুব্ধ চিত্ত আন্দোলিত হয়ে উঠল কথায়, শব্দে। তিনি সকলের সামনে, সাবমানে, সাপহাসে কৃতবর্মাকে বিদ্ধ করলেন পুরাতন প্রসঙ্গ উল্লেখ করে— অব্রবীৎ কৃতবর্মাণম্ অবহস্যাবমত্য চ। সাত্যকি বললেন— তুই কি ক্ষত্রিয় নাকি, কৃতবর্মা! কোনও ক্ষত্রিয়ের সামনে যদি মরণও ঘনিয়ে আসে, তবু সে মৃতের মতো অচেতন ঘুমন্ত মানুষকে হত্যা করে না। আর তুই সেই মানুষগুলোকে মেরে এলি যারা মরার মতো ঘুমিয়ে ছিল। তুই যা করেছিস, আমাদের যাদব-বৃষ্ণিরা কোনওদিন তা ক্ষমা করবে না— তন্ন মৃষ্যন্তি হার্দ্দিক্য যাদবা যস্ত্বয়া কৃতম্।
বেশ বোঝা যাচ্ছে— অশ্বত্থামার সমস্ত ক্রিয়াকলাপ কৃতবর্মার ঘাড়ে এসে চেপে গেছে। রাতের অন্ধকারে তিনজন একত্রে যে অন্যায় করেছেন, সেই অন্যায়ের আর ব্যবচ্ছিন্ন বিচার চলে না। কৃতবর্মার পক্ষে এমন যুক্তি সাজানো সম্ভব নয় যে,— না ভাই! আমি তাদের মারিনি, আমি দ্বারে দাঁড়িয়ে ছিলাম। অন্যায় করা এবং অন্যায়ের প্রত্যক্ষ সহায় হওয়া একই পর্যায়ভুক্ত। ঠিক সেই কারণেই সাত্যকি এই অপ্রিয় প্রসঙ্গ উত্থাপন করার সঙ্গে সঙ্গে কৃষ্ণপুত্র প্রদ্যুম্ন সাত্যকিকে পুরো সমর্থন দিলেন— ইত্যুক্তে যুযুধানেন পূজয়ামাস তদ্‌বচঃ। কৃতবর্মার দিকে তাকিয়ে প্রদ্যুম্নও কৃতবর্মাকে রীতিমতো তাচ্ছিল্য করে বেশ অপমানই করলেন তাঁকে। সাত্যকিকে সমর্থনের সঙ্গে সঙ্গে কথায় এবং আকারে প্রদ্যুম্ন একটু সরব হতেই কৃতবর্মা একেবারে চলচ্চিত্রের খলনায়কের মতো বাঁ হাতে থামিয়ে দিলেন প্রদ্যুম্নকে— নির্দিশন্নিব সাবজ্ঞং তদা সব্যেন পাণিনা। গলার স্বরে অবজ্ঞার সমস্ত সুর একত্রিত করে, বাঁ হাতের অঙ্গুলি-নিদের্শে সাত্যকিকে দেখিয়ে কৃতবর্মাও উত্থাপন করলেন পুরাতন প্রসঙ্গ। বললেন— অর্জুন ভূরিশ্রবার দুটো হাত কেটে দিয়েছিল যুদ্ধের সময়। নিজের এই অসহায় অবস্থায় ভূরিশ্রবা যুদ্ধধর্ম ত্যাগ করে সেইখানেই আমৃত্যু অনশনে মরবেন বলে ঠিক করেছিলেন। আর সাত্যকি! তুই কিনা নিজেকে খুব বীর বলে ভাবিস। তা এত বড় বীর হয়ে ওই অসহায় লোকটাকে তুই নৃশংসভাবে হত্যা করেছিলি কেন— বধেন সুনৃশংসেন কথং বীরেণ পাতিতঃ।
ভারত-যুদ্ধের এত বড় বড় নায়কদের মধ্যে ভূরিশ্রবা যে হঠাৎ এমন গুরুত্বপূর্ণ হয়ে উঠবেন, তা কে জানত! কৃতবর্মা সাত্যকির অন্যায় দিয়ে নিজের অন্যায় সমর্থন করার চেষ্টা করছেন বলেই হঠাৎই এখন ভূরিশ্রবার গুরুত্ব বেড়ে গেছে। তবে যুদ্ধ চলছে— এই অবস্থার সঙ্গে যুদ্ধ শেষের শান্ত অবস্থায় নিরস্ত্র সুষুপ্তদের ওপর তরবারি চালনার তুলনা হয় কিনা— এই প্রসঙ্গ না তুলেও বলা যায়— কৃতবর্মা অন্যায়ের দ্বারা অন্যায়ের সার্থকতা খুঁজে বেড়াচ্ছেন। মহাভারতের বঙ্গবাসী সংস্করণ এবং আরও দু’-চারটি সংস্করণ একমাত্র এই ভূরিশ্রবা-সংক্রান্ত দোষারোপটুকুই কৃতবর্মার মুখে বসিয়েছে, মাত্র একটি-দুটি সংস্করণে ভীষ্ম-দ্রোণ এবং কর্ণ-দুর্যোধনের প্রতি অন্যায় যুদ্ধগুলিও কৃতবর্মার দোষারোপের তালিকায় এসেছে। আমার ব্যক্তিগত মতে দ্বিতীয় প্রকরণটাই ঠিক। কেন না চরম প্রতিপক্ষতায় মানুষ যখন নিজের অন্যায় কর্মগুলি সযৌক্তিক করে তুলতে চায়, তখন সে একটা মাত্র দোষ দিয়ে ক্ষান্ত হয় না। বিশেষত কৃতবর্মা এখন নিজেকে কৌরবপক্ষের সঙ্গে একাত্মক করে তুলেছেন, তাঁকে দোষারোপও করা হয়েছে সেই একাত্মতাতেই। সবচেয়ে বড় কথা— ভীষ্ম-দ্রোণ-কর্ণ-দুর্যোধনের প্রসঙ্গ তোলাটা তাঁর পক্ষে খুব স্বাভাবিক। কেন না একমাত্র এই প্রসঙ্গগুলিই তাঁর অন্তরের শত্ৰু কৃষ্ণকে আঘাত করে এবং পর্যায়ক্রমে তাঁর বন্ধু পাণ্ডবদেরও আঘাত করে। কেন না এই সমস্ত তথাকথিত অন্যায় বধগুলির সঙ্গে কৃষ্ণের বুদ্ধি প্রত্যক্ষভাবে জড়িত আছে। অতিরিক্ত দোষারোপের এই সংক্রান্ত-শ্লোকগুলি যে এখানে নিতান্তই অপেক্ষিত— সে কথা খুব স্পষ্টভাবে ধরা পড়ে ঠিক এর পরবর্তী শ্লোকে কৃষ্ণের প্রতিক্রিয়ায়। শুধু ভূরিশ্রবার কথা তুললে কৃষ্ণের এই প্রতিক্রিয়া হত না, কিন্তু ভীষ্ম-দ্রোণ-কর্ণ-দুর্যোধনের কথাও একত্রে আক্ষিপ্ত হওয়ায় কৃষ্ণ একেবারে সরোষে তির্যক দৃষ্টিতে চেয়ে থাকলেন কৃতবর্মার দিকে— তির্যক সরোষয়া দৃষ্ট্যা বীক্ষাঞ্চক্রে স মন্যুমান্‌। অর্থাৎ ‘পড়লে কথা সবার মাঝে/ যার কথা তার গায়ে বাজে।’
কৃষ্ণ বেশ রেগে গেছেন কৃতবর্মার ওপর। তিনি অবশ্য মুখেও কিছু বলছেন না, কাজেও কিছু করছেন না। কেন না এই প্রভাস-তীর্থে এসে সকলে যে ভাবে মদ্য-মাংস, নট-নর্তক নিয়ে স্বচ্ছন্দচারিতায় মেতে উঠেছে, তিনি সেটাতে এতটুকুও বাধা দিচ্ছেন না মহাকালের প্ররোচনায় তথবা ‘ই রেজিস্ট্‌ নট্‌ ইভিল,’ এই মন্ত্রণায়। তবু এরই মধ্যে উঠে পড়ল আরও পুরাতন কথা। কৃষ্ণ ক্রুদ্ধ হয়েছেন দেখে সাত্যকি নিজের সমর্থন পেলেন। তিনি কৃতবর্মার দিকে দৃষ্টিপাতও করলেন না, তাঁর কথার কোনও উত্তরও দিলেন না। কিন্তু কৃতবর্মার ওপর কৃষ্ণকে ক্ষিপ্ত করে তোলার জন্য তিনি উত্থাপন করলেন সেই স্যমন্তক মণির প্রসঙ্গ— তাং কথাং কথয়ামাস সাত্যকির্মধুসূদনম্‌। সাত্যকি বললেন— মনে আছে কি সেই স্যমন্তক মণির কথা, সত্রাজিতের সেই মণি, যা নাকি উত্তরাধিকার সূত্রে তাঁর মেয়ে সত্যভামারই পাবার কথা, অথচ ওই মণিটার জন্য এই কৃতবর্মা তাঁর ভাইকে দিয়ে খুনই করিয়ে বসল সত্রাজিৎকে— মণিঃ স্যমন্তকশ্চৈব যঃ স সাত্রাজিতোহভবৎ।
দোযগুলো এখন সোজাসুজি গিয়ে কৃতবর্মার ঘাড়ে গিয়ে পড়ছে। অন্যায় কর্মের সহায়তা করলেই এই দোষ আসে। কৃতবর্মা নিজে দ্রৌপদীর পুত্রদের মারেননি, এবং মণিহরণ-কাণ্ডেও সত্রাজিৎ মারা পড়েছিলেন প্রধানত অক্রূরের প্ররোচনায়, কিন্তু দুই ক্ষেত্রেই কৃতবর্মা জড়িত ছিলেন প্রত্যক্ষভাবে। অন্যদিকে ভীষ্ম-দ্রোণ অথবা কর্ণ-দুর্যোধনের ক্ষেত্রে কৃষ্ণ ছিলেন বুদ্ধিদাতার ভূমিকায়। কিন্তু কৃতবর্মার ইঙ্গিত এইরকমই যে, কৃষ্ণও তা হলে সমান দোষী, সেক্ষেত্রে তাঁকে শুধু দোষারোপ করা হচ্ছে কেন? কৃতবর্মার বোঝার ভুল যেখানে, সেটা হল— ভীষ্ম-দ্রোণ-কর্ণ-দুর্যোধনের পিছনে একটা বিশাল গভীর রাজনৈতিক ইতিহাস আছে এবং আছে ধর্ম এবং অধর্মের বহুকালীন বিচার। সেখানে কৃতবর্মার ভাবনা-চিন্তা একেবারেই ব্যক্তিগত আক্রোশের পর্যায়ে পড়ে। কৃতবর্মা যে কৃষ্ণকে অনেকটাই আত্মপ্রকৃতি অনুসারে বিচার করছেন এবং রাজনীতি, ধর্মনীতি— এগুলি যে তাঁর বোঝার ক্ষমতা নেই— সেটা বোঝানোর জন্যই বোধহয় রোষান্বিত কৃষ্ণের অমন তির্যক দৃষ্টিপাত নিক্ষিপ্ত হয়েছিল তাঁর ওপর।
যাই হোক, স্যমন্তক মণির পূর্ব প্রসঙ্গ সাত্যকির মুখে উঠে পড়তেই ঘটনা আরও জটিল হয়ে গেল! এই কৃতবর্মার জন্যই যেহেতু সত্যভামার পিতা সত্রাজিৎ অকাল-মৃত্যু বরণ করেছেন, অতএব স্যমন্তক মণির প্রসঙ্গ এবং এই মুহূর্তে কৃতবর্মার সরোষ অধিক্ষেপ-বাক্য শুনে কৃষ্ণভামিনী সত্যভামা ক্রোধে, অভিমানে কাঁদতে কাঁদতে একেবারে কৃষ্ণের কোলের ওপর আছড়ে পড়লেন— তচ্‌শ্রুত্বা কেশবস্যাঙ্কম্‌ অগমদ্‌ রুদতীস্তদা। সত্যি বলতে কী, এই বিদগ্ধা রমণীর ওপর দিয়ে কম ধকল যায়নি সেই সময়। একদিকে তিনজন প্রৌঢ়-যুবক মানুষের তৃষাতুর চোখ তাঁর দিকে, অন্যদিকে স্যমন্তক মণির অধিকার নিয়ে ওই তিনজনের অন্যায় আবদার এমন পর্যায়ে পৌঁছেছিল যে, তাতে সত্যভামার পিতা খুনই হয়ে গেলেন। মনে পড়ে, পিতা খুন হয়ে যাবার সময় কৃষ্ণ রাজধানীতে ছিলেন না। তিনি বারণাবতে গিয়েছিলেন, জতুগৃহে পাণ্ডব-ভাইদের পুড়ে মরার খবর শুনে। সেখানেই সত্যভামা ছুটে গিয়েছিলেন একা, শুধু রথের সারথি সহায়ে। সেদিনও সাত্যকি এই সত্যভামার রোদনধ্বনির সাক্ষী ছিলেন।
কাজেই স্যমন্তক-মণি নিয়ে অক্রূর-কৃতবর্মা আর শতধন্বার ক্রিয়া-কলাপ সাত্যকি পুনরায় উচ্চারণ করতেই সত্যভামা নিজেও যেমন ক্ষিপ্ত হলেন, ঠিক তেমনই খেপিয়ে তুললেন জনার্দন কৃষ্ণকে— সত্যভামা প্রকুপিতা কোপয়ন্তী জনার্দনম্‌। কিন্তু কৃষ্ণ যেন কেমন বিহ্বল আজ, আত্মীয়-স্বজন-বন্ধুদের সীমাহীন ধৃষ্টতা দেখে আজ তিনি কেমন নির্বিকার ভাব ধারণ করেছেন। কিন্তু সাত্যকি যেহেতু এই সমস্ত ঘটনার সাক্ষী, বিশেষত কুরুক্ষেত্রের যুদ্ধশেষে কৃতবর্মা যেহেতু পাণ্ডবদের বংশধ্বংসে সহায়তা করে এসেছেন, সেই হেতু সাত্যকি কৃতবর্মার সমারোপ-অধিক্ষেপে ক্রুদ্ধ হয়ে বললেন— আজ আমি এই সত্য-প্রতিজ্ঞা করে বলছি— আমি যদি তোর সেই দুষ্কর্মের প্রতিকার না করতে পারি, তবে আমিও দ্রৌপদীর ছেলেদের মতো, কিংবা ধৃষ্টদ্যুম্ন-শিখণ্ডীর মতো মরতে রাজি আছি— এষ গচ্ছামি পদবীং সত্যেন চ তথা শপে। সাত্যকি কৃতবর্মার ক্লীব ব্যবহারে এতটাই রেগে রয়েছেন, পাণ্ডবদের নিঃশেষিত পরিণতিতে তিনি এতই ক্ষুব্ধ যে, তিনি সত্যভামার দিকে তাকিয়ে তাকিয়েই বলতে আরম্ভ করলেন— এই বদমাশটা, এই কৃতবর্মা অশ্বত্থামার মতো একটা লোককে সহায় করে ঘুমন্ত অবস্থায় যাদের মেরে ফেলল, ঠিক সেই রকমই ওরও আজ আয়ুও শেষ হয়ে গেছে, শেষ হয়ে গেছে এতকালের বীরোচিত যশও— সমাপ্তমায়ুরস্যাদ্য যশশ্চৈব সুমধ্যমে।
সাত্যকি অর্জুনের প্রিয়তম অস্ত্রশিষ্য, কৃষ্ণেরও তিনি সদা-সহচর। বিশেষত আজকে এই প্রভাস-তীর্থে যাদব-বৃক্ষিদের মদ্য-মাংস, নৃত্যগীতের ব্যসনিতায় মহাকালের কালান্তক সুর বেজেছে সকলের শিরায়-উপশিরায়। কৃষ্ণ আজ সাক্ষী-চৈতন্যের মতো বসে আছেন বিনা প্রতিবাদে, তবু কৃতবর্মার সদোষ উচ্চারণে কষ্ট এবং ক্রোধ আক্রান্ত করছে তাঁর হৃদয়। আর সাত্যকি— তিনিও আজ মদ্যপান করে মদ-পাটলিত চক্ষু দুটি ঘোরাতে ঘোরাতে কৃতবর্মার কৃতকর্মের হিসেব মিটিয়ে দিতে চাইছেন আজ। দোষারোপ-আক্ষেপোক্তির রসনা বন্ধ করে সাত্যকি হাতে তুলে নিলেন উন্মুক্ত খড়্গ— কৃষ্ণের সামনেই— ইত্যেবমুক্ত্বা খড়্গেন কেশবস্য সমীপতঃ। হতচকিত কৃতবর্মা কোনও বাধা দেবার আগেই— মদ্যপান করে তিনিও তো বিহ্বল, অপ্রস্তুত— কিছু করবার মতো উদ্যোগই তাঁর ছিল না— অতএব কোনওরকম বাধা দেবার আগেই সাত্যকি দৌড়ে গেলেন তাঁর দিকে। উদ্যত খড়্গের এক কোপে তাঁর মাথাটি আলাদা করে দিলেন ধড় থেকে— অভিদ্রুত্য শিরঃ কোপাচ্চিচ্ছেদ কৃতবর্মণঃ।
কৃতবর্মা মারা গেলেন। এ বড় হীন মৃত্যু হল তাঁর। এই মৃত্যুতে কাউকে শোকগ্রস্ত হতে দেখিনি, কাউকে দেখিনি বিলাপ করতে। বীরশয্যায় শায়িত করে তাঁকে নিয়েও যাওয়া হয়নি অনন্ত যাত্রার পথে, not a drum was heared, not a funeral note. মহাবীরের এই অপমৃত্যু আমাদের মনে ব্যথা দেয়। সত্যি বলতে কী, মহাভারতের মৌষলপর্বে অনেক মহাবীরেরই এমন নিঃশব্দ মৃত্যু ঘটেছে। যেমন, যে সাত্যকি কৃতবর্মাকে মারলেন, তিনি নিজে এমনকী কৃষ্ণপুত্র মহাবীর প্রদ্যুম্নও মারা গেছেন মৃত কৃতবর্মার সমর্থকদের হাতে মদবিহ্বলতায়। সে-বাবদে আমাদের কিছু বলার নেই। কিন্তু তবু মহাভারতের মর্মস্থল থেকে যে নির্দেশ ভেসে আসে, মহাকাব্যের কবির বিশাল বিশদ হৃদয় থেকে কৃতবর্মার প্রতি যে ইঙ্গিত ভেসে আসে, তাতে কৃতবর্মার প্রতিতুলনায় সাত্যকি অনেক বেশি মহান হয়ে ওঠেন।
বলতে পারেন, কৃতবর্মা পাণ্ডবদের প্রতিপক্ষে ছিলেন বলেই তিনি তেমন মহনীয় নন, বিশেষত কৃষ্ণের বিপক্ষতাতেই তাঁর চরিত্রের উজ্জ্বলতা ম্লান হয়ে গেছে। আমরা অবশ্য এই যুক্তি মানি না। লক্ষ করে দেখবেন, সংঘরাজ্যের প্রস্তুতিতে এবং সংস্কৃতিতে বড় হয়ে উঠেছিলেন বলেই কৃষ্ণ কিন্তু কোনওদিন কৃতবর্মাকে আঘাত করেননি, কোনও কুবাক্যও তাঁকে বলেননি কোনওদিন। স্যমন্তক মণির অধিকার নিয়ে যে সমস্যা তৈরি হয়েছিল, সেখানে অক্রূর কিংবা কৃতবর্মার উদাহরণ তো পরশ্রীকাতরতার। মণি তো তাঁদের নিজের নয়, অন্যের সম্পত্তি তাঁরা অধিকার করতে চাইছেন লোভে, ঈর্ষায়। তাও কৃতবর্মা অত লোভীও নন, তিনি কোনওদিন মণিগ্রহণের ব্যাপারে আগ্রহও দেখাননি। অথচ তিনি লুব্ধ অক্রূরের সহায়তা করছেন। সেই অক্রূরের জন্যই তিনি নিজের ভাইটিকে পর্যন্ত মৃত্যুর দিকে ঠেলে দিয়েছেন। আসলে এক অতিরথ বীর হওয়া সত্ত্বেও কৃতবর্মার মধ্যে মহাবীরের ব্যক্তিত্ব ছিল না এবং তা ছিল না বলেই অদ্ভুত হীনম্মন্যতায় কৃষ্ণের মতো বিশাল ব্যক্তিত্বের প্রতি ঈর্ষা-অসূয়ায় ভুগেছেন চিরকাল। এত বড় ব্যক্তিত্ব তিনি সহ্য করতে পারতেন না বলেই কৃষ্ণের চেয়ে লঘুতর অথচ বিপক্ষ ব্যক্তিত্ব অক্রূরের সহায়তা করছেন তিনি। একই মনোবৃত্তি কাজ করেছে— দুর্যোধনের পক্ষে তিনি পাণ্ডবদের বিরুদ্ধে যুদ্ধ করতে আসায়, বিশেষত পুনরায় সেই লঘুতর ব্যক্তিত্ব অশ্বত্থামার সহায়তায়।
এই সব মানুষ পৃথিবীতে অনেক আছেন, তাঁরা নিজেদের কী মনে করেন বলতে পারব না, কিন্তু সব সময় তাঁরা এই হীনম্মন্যতায় ভোগেন যে, জীবনে তাঁদের অনেক কিছু হওয়া উচিত ছিল, কিন্তু অমুক লোকটাই সব বড় বড় জায়গা দখল করে নিল। কৃতবর্মার মতোই তাঁরা এটা বোঝেন না যে, বীরত্ব, বিদ্যা, ঐশ্বর্য— এই ধরনের এক একটি একতম গুণ নিয়েই বড় মানুষ হওয়া যায় না। বড় হওয়ার জন্য সবচেয়ে বেশি যেটা প্রয়োজন, সেটা হল ব্যক্তিত্ব এবং সেই ব্যক্তিত্বের মধ্যেও চাই ‘ব্যালান্স’। এটা ছিল না বলেই ব্যক্তিগত কোনও কারণ না থাকা সত্ত্বেও তিনি অক্রূর-অশ্বত্থামার মতো গুণসাম্যহীন ব্যক্তিত্বের সহায়তা করেন, অথচ কৃষ্ণকে তিনি অতিক্রম করতে পারেন না। অতি ন্যায্য কারণে ছোট ভাই শতধন্বাকে হত্যা করেছেন কৃষ্ণ, কিন্তু সেই অবস্থাতেও কৃতবর্মা কৃষ্ণের গুরুত্ব মেনে নেননি, ওপর ওপর তাঁকে মানতে বাধ্য হচ্ছেন বটে, কিন্তু তাঁর প্রতিপক্ষতাটুকু জীইয়ে রাখছেন মনের মধ্যে অনন্তকাল ধরে। কিছু মানুষ এইরকম বিক্ষুব্ধ থেকে যান আজীবন— মনের মধ্যে অকর্মণ্য দাম্ভিকের অক্ষম ঈর্ষা নিয়ে বিক্ষুব্ধ থেকে যান আমৃত্যু। রাজনীতি, পরিবার, পরিজনের মধ্যে কত শত আছে এই উদাহরণ।
যদু বংশীয় হৃদিকের পুত্র। কৃষ্ণের অনুগত হওয়া সত্বেও দুর্যোধনের অনুরোধে ইনি কৌরবদের পক্ষে যোগ দিয়েছিলেন। কৌরব ও পাণ্ডবদের শক্তি বিচারের সময়ে, ভীষ্ম এঁকে যোদ্ধা হিসেবে অতিরথ (শ্রেষ্ঠ শ্রেনীর যোদ্ধা) বলে গণনা করেছেন। যুদ্ধশেষে কৌরব পক্ষের যে তিন বীর জীবিত ছিলেন, তাঁরা হলেন অশ্বত্থমা, কৃপ এবং কৃতবর্মা। মহাযুদ্ধের পঁয়ত্রিশ বছর পরে যদুবংশীয় বীররা যখন পানমত্ত হয়ে নিজেদের মধ্যে হানাহানি করছেন, তখন নিদ্রিত পাণ্ডব ও পাঞ্চাল বীরদের হত্যাকাণ্ডে অশ্বত্থমাকে সাহায্য করেছিলেন বলে সাত্যকি কৃতবর্মাকে তিরস্কার করেন। কৃতবর্মাও সাত্যকির অন্যায়ভাবে ভুরিশ্রবা-বধের প্রসঙ্গ উত্থাপন করেন। বচসা চরমে উঠলে সাত্যকি অসি দিয়ে কৃতবর্মার শিরশ্ছেদ করেন।
একটি অসংগঠিত শুভশক্তির বিরুদ্ধে একটি সংগঠিত অশুভশক্তি যখন লড়াই চালায়, তখন একা সেই কাজ করা যায় না। যাঁরা নিরন্তর অপরাধ করেন— তাঁরা যদি গুন্ডা, বদমাশ বা পাকা অপরাধীও হন, তিনি তাঁর ব্যক্তিগত অপরাধের সাফল্য ধরে রাখার জন্য নেতৃত্ব দিতে পারেন অবশ্যই, কিন্তু তাঁরও নিজস্ব একটা দল থাকে, গোষ্ঠী থাকে এবং তাদের মধ্যেও কিছু মানুষ থাকে, যাদের দিয়ে তিনি ছোটখাটো অপরাধগুলো করিয়ে নেন যাতে তাঁর অপরাধ কররা ধারাটুকু ঠিক থাকে। পাণ্ডবদের বিরুদ্ধে দুর্যোধন যে-ভাবে তাঁর অন্যায় অত্যাচারগুলি চালিয়েছিলেন, সেগুলি সবটাই তাঁর নিজকৃত নয়। সেই কৈশোর-যৌবনের প্রথম সন্ধিতে দুর্যোধন ভীকে বিষ দিয়েছিলেন খাবারের সঙ্গে মিশিয়ে কিন্তু তারপর আরও এক অপরাধ ঘটেছে তাঁর দিক থেকে, আরও অনেক বার দুর্যোধনের কৌশলে বিপাকে পড়তে হয়েছে পাণ্ডবদের, কিন্তু সব জায়গাতেই তিনি সরাসরি অংশগ্রহণ করছেন না। পাণ্ডবদের তিনি পাশাখেলায় হারিয়ে দিয়ে বনে পাঠালে, বটে, কিন্তু তাঁর হয়ে পাশা খেলেছিলেন শকুনি-মামা। অর্থাৎ তাঁকে দিয়ে তিনি পাণ্ডবদের রাজ্যহরণের ব্যবস্থা করেছেন। আবার কৌরব-সভর একবস্ত্রা রজস্বলা দ্রৌপদীকে টেনে এনে যে অপখান-অত্যাচার করা হল, সেখানে বিরাট ভুমিকা ছিল কর্ণ এবং দুঃশাসনের। অর্থাৎ এঁরা দু’জন দুর্যোধনের কৃত্য করে দিয়েছে।
কর্ণ, দুঃশাসন, শকুনি এঁদের কথা বোঝা যায়, এঁরা দুর্যোধনের জন্য সরাসরি কর্মে নিযুক্ত। আর এক ধরনের মানুষ দুর্যোধনের পাশে ছিলেন যাঁরা আজও আছেন অন্য নামে। এই যে মাফিয়া-চক্রের গুরুরা থাকেন, এই যে বড় বড় দলের দুষ্ট নেতারা থাকে, তাঁদের প্রত্যক্ষ সহচরেরা ছাড়াও আরও অনেক হৃষ্টপুষ্ট সমর্থক থাকেন, তাঁর গুরু এবং নেতাদের মন বোঝেন এবং মন বুঝে কাজ করে তাঁদের মনস্তুষ্টি ঘটান। এঁদের ‘প্রোফাইল’ খুব ‘হাই’ হয় না কখনও, ‘হাই’ থাকেও না, কিন্তু অন্য কালে অন্য স্থানে নিজের মতো করেই এক-একটা কাজ এঁরা করেন, যাতে একভাবে নেতা-গুরুদের সুবিধে হয়ে যায়। এ-সব ক্ষেত্রে সব সময়েই নেতা-গুরুদের তরফ থেকে যে প্রত্যক্ষ কোনও আদেশ থাকে তা নয়, কিন্তু এই সব ছোট্ট ছোট্ট বালখিল্য অপরাধীরা তাদের শ্রদ্ধাস্পদ মানুষদের অভীষ্ট সাধন করে দিয়ে নিজেরাই ধন্য বোধ করেন এবং তা বোধ করেন এই ভেবে যে, নেতা-গুরুরা তাঁদের কর্মকাণ্ডে ভারী খুশি হবেন এবং সত্যি বলতে কী, এই অকারণ বশংবদতায় তাঁরা খুশি হনও!
মহাভারতে এইরকম একটা ক্ষুদ্র চরিত্র হলেন জয়দ্রথ। তাঁর রাজনৈতিক শক্তি, তাঁর নিজস্ব শক্তি এবং মাহাত্ম্যের বিচারে কখনওই তাঁকে মহাভারতের প্রতিনায়কের ভূমিকায় টেনে আনা যায় না। কিন্তু সময় বুঝে মানুষ দেখে প্রধান প্রতিনায়কের অভীষ্ট বিষয় সম্পন্ন করাটা তাঁর কর্তব্যের মধ্যে পড়েছে। এই বিশেষত্বই দুর্যোধনের মতো বিশাল প্রতিনায়কের সঙ্গে দ্রথের সাহিত্য গড়ে তুলেছে। তা নইলে জয়দ্রথের কোলিক ঐতিহ্য, বংশমর্যাদা অথবা নিজস্ব শক্তি-প্রভাব এমন কিছু নয় যে, প্রসিদ্ধ কুরুবংশের ধারে-কাছেও তাঁর জায়গা হতে পারে। তবে হ্যাঁ, এটা তো ঠিকই, কুরুরাজ দুর্যোধনের সঙ্গে তাঁর অন্তরঙ্গ যোগাযোগ গড়ে ওঠাব একমাত্র কারণ তো সেই দুঃশলা— কৌরব-বাড়ির একশো ভাইয়ের একমাত্র বোন, এমনকী ধৃতরাষ্ট্র-জ্যাঠার এই মেয়ে তো পাণ্ডব-ভাইদেরও একমাত্র বোন— সে-কথা পাণ্ডবরাও যথেষ্ট মনে রাখতেন, এটা মানতেই হবে।
জননী গান্ধারী একশত পুত্র লাভ করেও একটি কন্যা সন্তানের জন্য মনে মনে আকুল ছিলেন। একটি মেয়েকে মাতৃস্নেহে মানুষ করে বিয়ে দেবেন, ঘরে জামাই আসবে, একশো ভাই তাদের বোনকে আদরে রাখবে— এই মধুর ভাবনা থেকেই পরমর্ষি ব্যাসের কাছে একটি কন্যা চেয়েছিলেন জননী গান্ধারী। কিন্তু আশ্চর্য লাগে দেখে— কন্যা সন্তানের জন্য গান্ধারীর এত যে মধুর কল্পনা, তা পরবর্তী কালে তেমন সাড়ম্বরে বর্ণিত হয়নি। এ-কথা অবশ্যই ঠিক যে, কুরু-পাণ্ডবের বিচিত্র ইতিহাস রচনার সময় একশো ভাইয়ের একটিমাত্র বোন দুঃশলার জীবন কাহিনি উপেক্ষিতই থেকে গেছে মহাকবির অন্যাখ্যান-বিচরণের অনীহায়, অতএব অনিবার্যতায়। যে-কারণে দুঃশলার জন্মকালেই মহাকবি যখন সংক্ষেপ-নিপুণ বর্ণনায় জানাচ্ছেন যে, জননী গান্ধারী এক শত পুত্রের পরেও ব্যাসের করুণায় দুঃশলা নামের কন্যাটিকে লাভ করেছেন— দুঃশলা চ শতাধিকা— ঠিক তখনই প্রায় অধ্যায়শেষের বাক্যটিতে দুঃশলার বিবাহ-পর্বও এক কথায় শেষ করে ফেলতে হচ্ছে— মহারাজ ধৃতরাষ্ট্র তাঁর বিবাহযোগ্যা কন্যাটিকে ঠিক সময়মতোই জয়দ্রথের হাতে তুলে দিলেন— দুঃশলাঞ্চাপি সময়ে… জয়দ্রথায় প্রদদৌ বিধিনা ভরতৰ্ষভ।
কে জয়দ্ৰথ, কোন মান্য দেশের রাজা তিনি, কেমন করেই বা তাঁর বিয়ে ঠিক হল দুঃশলার সঙ্গে— এই সব সংবাদ এই মুহূর্তে মহাভারতের কবি দেননি। তবে ওই একটি কথা ‘বিধিনা’— অর্থাৎ শাস্ত্রীয় বিধি-নিয়ম অনুসারেই ধৃতরাষ্ট্র কন্যাদান করেছিলেন জয়দ্রথের কাছে— তার মানে, রাজবাড়ির বিয়েতে যে আড়ম্বর-উদ্দীপনা হওয়া উচিত, সেগুলি সবই হয়েছিল বটে, তবে মহাভারতের কবির সে-কথা বর্ণনা করার সুযোগ নেই, অবসরও নেই, কেন না তাঁকে মহাভারতের মূল চলমান কাহিনি নিয়ে ব্যস্ত থাকতে হচ্ছে। তা ছাড়া এই ধরনের পার্শ্বচরিত্র বর্ণনা করার সময় মহাকাব্যের কবি একেবারেই চান না যে, পুনরুক্তি ঘটুক কোথাও। তিনি জানেন— যখন জয়দ্রথের কথা পরে আসবে তখনই তাঁর রাজ্য, বংশ এমনকী তাঁর স্বভাব-চরিত্রও কাহিনির ফাঁকে ফাঁকে বলে নেওয়া যাবে।
নিজের রচনার ছক ধরেই এগিয়েছেন মহাভারতের কবি। সেই যখন পাণ্ডবরা বনবাসের কালে কাম্যক বনে বাস করছেন। সবে যেখানে দুর্বাসা ঋষির বিশাল ঝামেলা শেষ হয়েছে। ঝামেলা মানে সেও কিন্তু দুর্যোধনেরই তৈরি ঝামেলা। ওই যে বলেছিলাম— অপরাধ-প্রবণ নেতা-গুরুরা নিজেরাই সব সময় অপরাধ করেন না, তাঁরা অন্যের মাধ্যমেও অপরাধ সম্পন্ন করেন। এমনকী এই অপরাধ করার জন্য মুনি-ঋষিদের মতো সত্তম ব্যক্তিদেরও যে ব্যবহার করা যায়, তা দুর্যোধন বুঝিয়ে দিয়েছেন দুর্বাসা ঋষিকে অপব্যবহার করে। দ্রৌপদীর সেই সূর্যমার্কা থালার দৌলতে সবার খাওয়া শেষ হয়ে দ্রৌপদীর খাওয়া শেষ হবার পর দুর্বাসা এসেছিলেন পাণ্ডবদের বিপদ বাড়াতে। কিন্তু কৃষ্ণের হস্তক্ষেপে দুর্বাসা নিজে কিছু করতে না পেরে শিষ্যদের নিয়ে পালিয়ে গিয়েছিলেন। ঠিক এর পরেই জয়দ্রথের আবির্ভাব ঘটে কাম্যক বনে। এই আমরা প্রথম জয়দ্রথের সুষ্ঠু পরিচয় জানতে পারছি।
মহাভারতের সেই আদিপর্বে দুঃশলার জন্ম ঘোষণা করেই জয়দ্রথের সঙ্গে তাঁর বিবাহের ঘটনা উল্লেখ করেছিলেন মহাভারতের কবি। আর একবার দ্রৌপদীর স্বয়ংবর-পর্বে বিবাহেচ্ছু রাজাদের বিচিত্র সমাবেশের মধ্যেও আমরা জয়দ্রথকে একবার দেখেছি, তবে সেখানে তাঁর পিতা বৃহৎক্ষত্রকেও দেখেছি এবং সেখানে তাঁদের দেশনামটিও সচেতনভাবে উচ্চারিত— ভগীরথো বৃহৎক্ষত্রঃ সৈন্ধবশ্চ জয়দ্রথঃ। দ্রৌপদীর স্বয়ংবর-পর্বে কুমার ধৃষ্টদ্যুম্ন যেহেতু দ্রৌপদীর সামনে রাজাদের পরিচয় দিচ্ছিলেন তাই রাজনামের সঙ্গে দেশনামেরও প্রয়োজন ছিল। অতএব দ্রৌপদীর সঙ্গে আমরাও এই প্রথম জানলাম যে জয়দ্রথ সিন্ধু-দেশের রাজা— সৈন্ধবশ্চ জয়দ্রথঃ— যদিও তাঁর পিতার নাম যে বৃহৎক্ষত্র তাঁর পরিচয় পেয়েছি সেই কাম্যক বনের ঘটনায়— একটু আগেই যার সূত্রপাত করেছিলাম আমরা। দ্রৌপদীর স্বয়ংবরে জয়দ্রথ পিতার সঙ্গে এসেছিলেন এবং অন্যান্য মহারথীদের মতো তাঁকে ধনুক তুলে মৎস্যচক্ষু ভেদ করার অপচেষ্টা করতেও দেখিনি। তাতেই মনে হয়— স্বয়ংবরে এই অংশগ্রহণ নেহাতই রাজা-রাজড়াদের ‘প্রোটোকল’ অথবা বলা উচিত স্বয়ংবর-সভার বিচিত্র ঘটনারাশি দেখার কৌতূহল।
কাম্যক বনে জয়দ্রথ যে ঘটনাটা ঘটিয়েছিলেন, সে ঘটনাটা না ঘটতেও পারত। কারণ জয়দ্রথ কিন্তু জেনে-বুঝে কোনও উদ্দেশ্য নিয়ে পাণ্ডবদের কোনও বিপদ ডেকে আনার জন্য প্রস্তুত হননি। অথচ ঘটনাটা তিনি ঘটালেন আর সেইজন্যই মহাভারতের কবিকে নতুন করে তাঁর পরিচয় দিতে হল— তারপর সিন্ধুদেশের রাজা বার্দ্ধক্ষত্রি জয়দ্রথ রওনা হলেন কাম্যক বনের পথ বেয়ে— ততস্তু রাজা সিন্ধুনাং বার্দ্ধক্ষত্রির্মাহাযশাঃ।
বার্দ্ধক্ষত্রি মানে বৃদ্ধক্ষত্রের ছেলে জয়দ্রথ, তিনি সিন্ধুদের রাজা। সিন্ধুদের— এই বহুবচন প্রয়োগ করার সঙ্গে সঙ্গে বুঝতে হবে যে, সিন্ধু নামের দেশটিতে যাঁরা থাকতেন তাঁরাও সিন্ধু বা সৈন্ধব নামে পরিচিত ছিলেন। প্রাচীন ভারতে সিন্ধু-দেশের অবস্থান বুঝতে গেলে বলতে হবে যে, সাধারণত সিন্ধুনদীর জল-ধোয়া অঞ্চল, যেটাকে এখন পাকিস্তানে ‘সিন্দ্’ বলা হয়, সেটাই সিন্ধু। ইতিহাসকে ভূগোলের ভাবনায় ভাবলে নিম্ন-সিন্ধু উপত্যকার অঞ্চলটাকেই মহাভারতের কালে সিন্ধু-সৌবীর বলে চিহ্নিত করা হত। সিন্ধু উপত্যকা যেহেতু বিভিন্ন সময়ে বিভিন্ন জনগোষ্ঠীর অধিকারে ছিল, তাই এক সময় এই জায়গাটাকে হয়তো দেশের প্রাচীনতম অধিবাসী ‘সুবীর’দের নামে চিহ্নিত করাটাই প্রয়োজন হয়ে পড়েছিল। খ্রিস্টপূর্ব চতুর্থ শতাব্দীতে পাণিনি সৌবীরদের উল্লেখ করেছেন এক বিশেষ জনগোষ্ঠীর নাম হিসেবেই আর গবেষক মানুষেরা এমন উল্লেখও করেছেন যে এখনকার বণিকগোষ্ঠীর সাধারণ নাম ‘শাউ’ বা ‘সওদাগর’ কথাটা এই ‘সৌবীর’দের নাম থেকেই এসেছে— কেন না বণিক হিসেবে সৌবীরদের খ্যাতি আছে বৌদ্ধ গ্রন্থগুলিতে।
ভৌগোলিক দৃষ্টিতে নিম্নসিন্ধু উপত্যকায় মূলতান শহর থেকে একেবারে সমুদ্র পর্যন্ত তখনকার সিন্ধু-দেশের বিস্তৃতি ছিল, অর্থাৎ এখনকার দিনের সম্পূর্ণ ‘বালুচিস্তান’কে নিয়ে মূলতান থেকে সমুদ্র পর্যন্ত দেশই তখনকার সিন্ধু। পর্যটক হিউয়েন সাঙ যে সিন্ধুদেশকে দেখেছিলেন তার বিস্তৃতি ছিল পাকিস্তানের শিকারপুর থেকে সমুদ্র পর্যন্ত বিস্তৃত ভূমি। জয়দ্রথ ছিলেন সিন্ধু-সৌবীরদের রাজা।
সিন্ধুপতি জয়দ্রথ নিজের দেশ থেকে শাল্বদের দেশে যাচ্ছেন। শাল্ব-দেশটা তখন কুরু-পঞ্চাল দেশের কাছাকাছি অঞ্চলেই অবস্থিত ছিল। ঋগবেদের মন্ত্রপাঠ দেখে পণ্ডিতেরা কেউ কেউ যমুনার কাছাকাছি জায়গায় শাল্বদেশের স্থান-নির্ণয় করেছেন। সেই সিন্ধুদেশের উপত্যকাভূমি ছেড়ে জয়দ্রথ বিশাল কোনও জন-কল্যাণের জন্য শাল্বদেশে যাচ্ছেন না, তিনি যাচ্ছেন বিয়ে করতে। বধূ সে-দেশের রাজপুত্রী কিনা, সেটা মহাভারতের কবি বলেননি। তবে যেভাবেই হোক, তিনি শাম্বদের দেশে তাঁর বিবাহযোগ্যা কোনও রমণীর সন্ধান পেয়েছেন, যে-কারণে রাজ্যপাট ছেড়ে অনুচর-পার্ষদদের নিয়ে তিনি শাল্বদেশে রওনা হয়েছেন বিয়ের ইচ্ছে মনে নিয়ে— বিবাহকামঃ শাল্বেয়ান্ প্রয়াতঃ সোহভবত্তদা। বিয়েটা তাঁর মনে মনে এবং আনুষ্ঠানিকভাবেও হয়তো এতটাই ঠিক হয়ে আছে যে, শুধু অনুচর-পার্ষদবর্গ নয়, তিনি রীতিমতো একটা বরযাত্রীর দল নিয়ে চলেছেন— মহতা পরিবর্হেণ। সেই বরযাত্রীর মধ্যে প্রিয় অনুচর যত আছে তার থেকেও বেশি আছেন রাজা-রাজড়ারা এবং রাজার সঙ্গে বিবাহসভায় যাবার মতো রাজযোগ্য অভিজন মানুষেরা— রাজভির্বহুভিঃ সার্ধম্… রাজযোগ্যেন সংবৃতঃ।
বিবাহের এই আয়োজন থেকেই আমরা জয়দ্রথের পত্নীস্থান অনুমান করতে পারি। গান্ধারী-জননী তাঁর অত সাধের মেয়ে দুঃশলার মাধ্যমে যে জামাই-লাভের আনন্দ পেতে চেয়েছিলেন— অধিকা কিল নারীণাং প্রীতিৰ্জামাতৃজা ভবেৎ— সেই জামাই আবার নতুন একটা বিয়ে করতে যাচ্ছেন। এই ভাবনা থেকে একশো ভাইয়ের এক বোন দুঃশলার অন্তর-স্থিতি অনুমান করে নিতে অসুবিধে হয় না। একই সঙ্গে সিন্ধু-সেবীরদের রাজা জয়দ্রথের কামুকতার পরিমাণ বুঝতেও অসুবিধে হয় না। এ-কথা অবশ্য বলাই যেতে পারে যে, তৎকালীন দিনের সামাজিক পরিস্থিতিতে পুরুষ মানুষ, বিশেষত রাজা-রাজড়াদের একাধিক বিবাহ অপ্রচলিত ছিল না। স্বয়ং যুধিষ্ঠির-ভীম-অর্জুনেরাও একাধিক বিবাহ করেছেন। কিন্তু বিবাহ করার সামাজিক প্রচলন অনুসারে একাধিকতা এক জিনিস আর কামুকতা আর এক জিনিস। একাধিক বিবাহের সামাজিক অনুমতি ছিল, অথচ জয়দ্রথ একা দুঃশলাকে বিবাহ করে বসেছিলেন এবং এই এখন আর একটি মাত্র বিবাহ করতে চলেছেন, তা তো নয়; অনেক বিবাহ করাটা আগেই তার হয়ে গেছে, এখন সেই সমস্ত বিবাহের সরসতা ছেড়ে, বিশেষত দুঃশলার ভাবনা এতটুকুও মাথায় না রেখে জয়দ্রথ নতুন আরও একটি বিবাহের উদ্যোগ নিয়ে মূলতান-বালুচিস্তানের রাজ্য ছেড়ে শাল্বরাজ্যে রওনা দিয়েছেন। আগেই বলেছি— এক মতে শাল্বদেশ যমুনা নদী এবং কুরু-পাঞ্চাল দেশের কাছাকাছি, এখনকার পণ্ডিতেরা অবশ্য রাজস্থানের আলোয়ার অঞ্চলের কোনও জায়গাকে শাল্ব-রাজ্য বলতে চান। যদিও পাণ্ডবদের অজ্ঞাতবাসের আবাসভূমি জয়পুর-ভরতপুর এবং আলোয়ার অঞ্চল তৎকালীন বিরাট-রাজ্য বলে পরিচিত ছিল, তবু আলোয়ার জায়গাটাকে আরও একটু বিস্তৃতভাবে বোঝাই ভাল।
জয়দ্রথ এই শাল্বদেশে আসার জন্য অনেকটা পথই পেরিয়ে এসেছেন, কিন্তু আসার পথেই সরস্বতী নদীর পুণ্যতীরবাহী কাম্যক বনে তিনি প্রবেশ করেছেন। এখান থেকে তাঁর বিবাহযোগ্য গন্তব্যস্থল খুব দূরে নয়, কিন্তু এইখানেই তিনি আটকে গেলেন এবং আটকে যাবার পিছনে সেই কামুকতা এবং নাশকতার আভাস আছে যা সমাজ-সচল বহুবিবাহপ্রথার অস্তিত্বের চেয়েও নিন্দনীয়; আরও নিন্দনীয় কারণ, জয়দ্রথ জেনে-বুঝে দুর্যোধনের অভীষ্ট সাধন করছেন বিনা তাঁর নির্দেশে, বিনা কোনও প্ররোচনায়।
পাণ্ডবদের তখন বনবাসের কাল। তখন তাঁরা দ্বৈতবন ছেড়ে কাম্যক বনে এসে বাস করছেন। পাণ্ডবদের অরণ্যবাসের পর্ণকুটীরে বয়স্ক লোক বলতে আছেন শুধু দু’জন— এক কুলপুরোহিত ধৌম্য, অন্য জন হলেন মহর্ষি তৃণবিন্দু। তৃণবিন্দু আগন্তুক ঋষি, আর ধৌম্য পাণ্ডবদের সঙ্গে সঙ্গেই থাকেন সব সময়। পাণ্ডবরা যেখানে থাকেন, সেখানে অনেক সময়েই ব্রাহ্মণ-সজ্জনের সমাগম হয়। তাঁরা অনেক সময়েই থেকেও যান পাণ্ডবদের অরণ্য আবাসে। আর এখানে যেহেতু রাজোচিত সম্ভার নেই অতিথি আপ্যায়ন করার, অতএব পাঁচ ভাই পাণ্ডবেরা সকলেই সেদিন তৃণবিন্দু এবং ধৌম্যের অনুমতি নিয়ে মৃগয়ায় বেরিয়েছে— মৃগয়াং পুরুষব্যাঘ্রা ব্রাহ্মণার্থে পরন্তপাঃ। বয়স্ক মানুষ হিসেবে তৃণবিন্দু এবং ধৌম্য দু’জনেই যেহেতু অরণ্য-কুটিরে উপস্থিত আছেন, অতএব পঞ্চপাণ্ডবপ্রিয়া দ্রৌপদীকে নিশ্চিন্তে ধৌম্যপুরোহিতের জিম্মায় রেখে পাণ্ডবরা বিভিন্ন দিকে মৃগয়ায় বেরিয়ে পড়লেন— দ্রৌপদীম্ আশ্রমে ন্যস্য তৃণবিন্দোরনুজ্ঞয়া।
ঠিক এই রকমই একটা সময়ে, যখন পুরোহিত ধৌম্য অথবা মহর্ষি তৃণবিন্দুও অন্য কর্মে ব্যস্ত অছেন অথবা তাঁরা এতটাই নিশ্চিন্তে যে, দ্রৌপদী তো নিরাপদেই আছেন অরণ্য-আশ্রমে, সেই সময়ে সিন্ধুপতি জয়দ্রথ এই পথ বেয়েই শাল্ব-দেশে যাচ্ছেন বিয়ে করতে।
এই পথ কোনও বণিক-পথ নয়, কোনও রাজপথও নয়। অর্থাৎ তেমন কোনও প্রশস্ত পথ নয় যেখান দিয়ে নিত্য মানুষ জন যাতায়াত করে। কাম্যক বন যথেষ্ট গভীর বন, তবে কিনা পূণ্যা সরস্বতী নদীর তীরবর্তী বলেই এই বনের মধ্য দিয়ে মুনি-ঋষি-ব্রাহ্মণদের যাতায়াত ছিল, এতেই একটা পথের আকার তৈরি হয়েছে বটে, তবে নিশ্চয়ই এই সংকীর্ণ পথ দিয়ে। শাল্ব-দেশে যাওয়াটা সহজ হয় এবং সময়ও কম লাগে। বিবাহ-কৌতুহলী জয়দ্রথ তাড়াতাড়ি শাল্বদেশে যাবার জন্যই কাম্যক বনের মধ্য দিয়ে এই সংকীর্ণ পথ ধরেছেন। পাণ্ডবরা যে অরণ-আশ্রম তৈরি করেছেন, তা এই পথ থেকে খানিকটা দূরে, অর্থাৎ পথচারী মানুষের সামান্য কোলাহল, কৌতূহল যাতে তাঁদের অরণ্যবাসের শান্তি বিঘ্নিত না করে, আবার প্রয়োজনে এই পথের সুবিধে থেকেও যাতে তাঁরা বঞ্চিত না হন, সেইজন্য এই কৃত্রিম পথের সামান্য দূরেই গাছ-গাছালিতে ঢাকা তাঁদের সাময়িক আবাস তৈরি হয়েছে।
স্বামীর বাড়িতে নাই, পুরোহিত ধৌম্যও হয়তো হোমকর্মের জন্য বনের মধ্যেই কোথাও সমিদাহরণ ব্যস্ত, পাণ্ডব-ঘরনি দ্রৌপদী অরণ্য-আশ্রমের দ্বারের কাছেই দাড়িয়ে ছিলেন নির্জন বনের মধ্যে। অরণ্যের উদাসী হাওয়ায় তাঁর কেশপাশ যেমন বিস্রস্ত করে তুলছে, তেমনই এলোমেলো করে তুলেছে তার মন। আশ্রমের দ্বারে দাঁড়িয়ে কত কথাই না তিনি ভাবছেন— কৌরবদের অপমানের কথা, পঞ্চ স্বামীর প্রতিক্রিয়ার কথা, ইন্দ্রপ্রস্থের রাজলক্ষ্মী ছেড়ে অরণ্য-আশ্রমে এই অদ্ভুত জীবন-যাপনের কথা। এরই মধ্যে জয়দ্রথ তাঁর সাঙ্গোপাঙ্গ নিয়ে অরণ্যের এই সংকীর্ণ পথ ধরে চলেছেন শাল্বদেশের ঠিকানায়।
অরণ্যপথে চলতে চলতে পথের পাশে, কাছে দূরে মানুষের আবাস দেখলে পথচারীরও কৌতূহল হয়, কিন্তু তাতে সাধারণ পথচারী তাঁর চলার মূল লক্ষ্য থেকে ভ্রান্ত হয় না। কিন্তু জয়দ্রথ সাধারণ পথচারী নন। দুঃশলার মতো অভিজনবতী রমণীকে বিবাহ করার পরেও তিনি আরও বিবাহ করেছিলেন এবং আবারও তিনি বিবাহের গন্ধে শাল্বদেশে চলেছেন। এই রকম চরিত্রের পথচারী যখন অরণ্য-পথের পাশে পর্ণ-আবাসের দ্বারের ওপর হাত-রাখা কোনও মহিলাকে দেখতে পান তখন তাঁর মানসলোকে প্লাবন বয়ে যায়। পাণ্ডব রনি দ্রোপদী কালো মেয়ে বটে, তবে তাঁর ব্যক্তিত্ব, প্রভাব এবং শারীরিক অঙ্গ-সংস্থান এখনও এই বয়সেও এমনই যে তাঁর দিকে না তাকিয়ে উপায় নেই— বিভ্রাজমানাং বপুষা বিভ্রতীং রূপমুওমম্। বিশাল বনভূমির মধ্যে এক পর্ণাশ্রমের দ্বারদেশে তিনি দাড়িয়ে আছেন, তবু তাঁর দিকে দূর থেকে পথচারী জয়দ্রথের চোখ পড়ে গেল— ঘন নীল মেঘে আবৃত আকাশের মধ্যে হঠাৎ চকিত বিদ্যুতের আলোক দেখতে পেলে সেদিকে যেমন চোখ পড়েই যায়, সেইভাবেই জয়দ্রথের চোখ পড়ে গেল রূপোজ্জ্বলা দ্রৌপদীর ওপর— তিষ্ঠন্তীম্ আশ্রমদ্বারি দ্রৌপদীং নির্জনে বনে!
শুধু জয়দ্রথ নন, তাঁর সাঙ্গোপাঙ্গ সকলেই অবাক দৃষ্টিতে তাকিয়ে রইল দ্রৌপদীর দিকে। এই নির্জন বনভূমির মধ্যে একাকিনী বিদ্যুৎপ্রভার মতো এ রমণীর অবস্থান! সবাই ভাবল— ইনি কি স্বর্গসুন্দরী অপ্সরা, নাকি দেবতার ঘরের মেয়ে, কী কারণে স্বর্গ থেকে নেমে এসেছে ভুঁয়ে। অথবা এই বনভূমির নির্জনতায় কোনও রমণীর অবস্থান এতটাই অস্বাভাবিক যে সকলেই ভাবল— এটা কোনও মায়াও হতে পারে, দেবতারা তাদের ভ্রান্ত করার জন্য এমন মায়া তৈরি করেছেন— অপ্সরা দেবকন্যা বা মায়া বা দেবনির্মিতা। কিন্তু জয়দ্রথের সাঙ্গোপাঙ্গরা যাই ভাবুন মনে, সিন্ধুপতি জয়দ্রথ ঠিক বুঝেছেন। বুঝেছেন যে, রমণী রীতিমতো রক্তমাংসের মানুষ এবং তাঁর সমস্ত প্রত্যঙ্গসংস্থান জয়দ্রথের মনে যতখানি বিস্ময় জাগাল, তার থেকে বেশি জাগিয়ে তুলল কামনা— বিস্মিতস্তু অনবদ্যাঙ্গীং দৃষ্ট্বা তাং দুষ্টমানসঃ।
ভূয়োদর্শী কবি, মহাকাব্যের কবি এই অসাধারণ পথচারীকে ঠিক চিনেছেন। যেখানে অন্য মানুষেরা এই নির্জন বনোদ্দেশে অপরূপা রমণীকে দেখে অপ্সরা না দেবমায়া— এই তর্কে ভাবিত ছিলেন, সেখানে মহাকবি জয়দ্রথের আখ্যা দিলেন ‘দুষ্ট মনের মানুষ’। আর তাঁর মনটা এমন দুষ্ট হল কী করে? তার কারণ দেখিয়ে মহাকবি বলেছেন— দ্রৌপদীর রমণী-শরীরের সংস্থানে এতটুকুও খুঁত না দেখে অর্থাৎ শুধু শরীর দেখেই তাঁর মন দুষ্ট কল্পনায় মেতে উঠল— অনবদ্যাঙ্গীং দৃষ্ট্বা তাং দুষ্টমানসঃ। এ-রকম পুরুষ মানুষ তো সত্যিই অনেক আছে, যারা রমণীর মন দেখে না, গুণ দেখে না, রমণীর চাওয়া-পাওয়া, ইচ্ছা-অনিচ্ছা দেখে না, শুধুই শরীর দেখে প্রাপ্তির ভাবনা করে। বার্ধক্ষত্রি জয়দ্রথও এই রকমই এক পুরুষ। দ্রৌপদীর শরীর দেখা মাত্রই তিনি কামনায় তাড়িত হয়ে বন্ধু রাজা কোটিকাস্যকে বললেন— এমন নিখুঁত চেহারা যে, মানুষ বলে মনে হয় না একে। যাও তো একবার, জেনে এসো এ কার মেয়ে অথবা কার বউ— কস্য ত্বেষানবদ্যাঙ্গী যদি বাপি ন মানুষী?
কার মেয়ে, কার বউ— এই পরিচয় জানা জয়দ্রথের কাছে খুব প্রয়োজনীয় ছিল না। এমনও নয় যে, তিনি বিয়ে করতে চলেছিলেন, অতএব পথিমধ্যে এমন সুন্দরী এক মহিলাকে দেখে খুশি হয়ে তাঁর কৌলীন্য বিচার করছেন বিবাহের জন্যই। কেন না পরিচয় জানতে যাবার আগেই তিনি বন্ধু কোটিকাস্যের কাছে বলেছেন— এমন একটা সুন্দরী মেয়ে দেখার পর আর আমার অন্য কোনও পাত্রীর প্রয়োজন নেই— বিবাহার্থো ন মে কশ্চিদিমাং প্রাপ্যাতিসুন্দরীম। আমি একেই বিয়ে করে ঘরে তুলতে চাই। একবার শুধু যাও তাড়াতাড়ি জেনে এসো— এ কাদের ঘরের মেয়ে আর কোথা থেকেই বা এখানে এসে উপস্থিত হয়েছে, এই কাঁটা-লতায় ঘেরা বন, এখানে এমন একটা সুন্দরী মহিলা এসে জুটল কী করে— কিমর্থমাগতা সুভ্রূরিদং কন্টকিতং বনম্?
আবারও বলছি— জয়দ্রথের এই জিজ্ঞাসা অপরিচিতা এই রমণীর কৌলীন্য-বিচারের জন্য নয়। কবে সেই পঞ্চালের রাজসভায় স্বয়ংবর-বধূ হিসেবে ‘আপ্লুতাঙ্গী সুবসনা সর্বাভরণভূষিতা’ দ্রৌপদীকে ক্ষণকালের তরে তিনি দেখেছিলেন, এখন সে চেহারা তাঁর মনে নেই। তার পরে অনেক কাল কেটে গেছে, দ্রৌপদীও এখন আর সেই তরুণীটি নেই। তিনি কয়েক ছেলের মা, প্রায় মহিলা বটে। হ্যাঁ, অবশ্যই ঠিক, বয়স যতই বাড়ুক, এখনও তাঁর সৌন্দর্য ম্লান হয়নি এবং তাঁর কালো শরীরের বাঁধুনী এতটাই এখনও মজবুত যে, সেই সৌন্দর্যই জয়দ্রথের মনে এই অসামান্যা রমণীর প্রাপ্যতা অথবা সুখলভ্যতার ব্যাপারে প্রশ্ন জাগিয়ে তুলছে। কৌলীন্য নয়, বংশপরিচয় নয়, জয়দ্রথ কোটিকাস্যের কাছে বলছেন— এই অসাধারণ সুন্দরী ‘বরারোহা’— যার ইংরেজি অর্থ— a good mount for man— আমাকে ঠিক আমার মতো করেই চাইবে তো— অপি নাম বরাবরাহা মামেযা লোকসুন্দরী? দ্রৌপদীকে দেখে যেভাবে সৌন্দর্যের পরিমাপ করেছেন, তাঁর মধ্যে যে ক’টি শব্দ তাঁর মানসিক ব্যবহারের মাধ্যম হয়ে উঠেছে, তা কোনও মানসিক আপ্লুতির পরিচয় দেয় না, সেই সব শব্দের মধ্যে দ্রৌপদীর রমণী-শরীরের যৌন আবেদনটুকুই বড় হয়ে ওঠে। ‘বরারোহা’ কথাটা না হয় ছেড়েই দিলাম, জয়দ্রথের কাছে বড় হয়ে উঠেছে দ্রৌপদীর আয়ত অপাঙ্গদৃষ্টি, তাঁর দাত এবং তাঁর ক্ষীণ কটি— যা পরোক্ষে তাঁর স্তন-জঘনের আয়তনের প্রতি দুষ্ট সংকেত সৃষ্টি করে। জয়দ্রথ ভাবছেন— এমন চেহারা সত্ত্বেও এই রমণী তাঁকে তেমন করে চাইবেন কিনা— ভজেদদ্যায়তাপাঙ্গী সুদতী তনুমধ্যমা?
জয়দ্রথের সন্দেহ-প্রশ্ন নিয়ে বন্ধু কোটিকাস্য রথ থেকে মাটিতে নেমে দ্রৌপদীর কাছে গেলেন— মহাভারতের কবি উপমা দিয়ে বলেছেন— যেন কোনও শেয়াল বাঘের বউয়ের খবর নিচ্ছে, বাঘের বউকে শেয়ালের মনে ধরেছে বলে— উপেত্য প্রপ্রচ্ছ তদা ক্রোষ্টা ব্যাঘ্রবধূমিব। কোটিকাস্য যা জানতে এসেছেন এবং প্রধানত জয়দ্রথের যা জানার প্রয়োজন, তা হল— এই নির্জন বনে দ্রৌপদীর অভিভাবক বা রক্ষক পুরুষটি কে— কো ন্বস্যা নাথ ইত্যেব— অর্থাৎ তা হলে জয়দ্রথ বুঝবেন যে, এই রমণীকে কত সহজে এখান থেকে তুলে নেওয়া যাবে অথবা তুলে নিয়ে যেতে কতটা অসুবিধে হবে।
কোটিকাস্য, জয়দ্রথের দুষ্টমনের বন্ধু, কোটিকাস্য আসছেন দ্রৌপদীর কাছে। দ্রৌপদী দেখছেন। আচ্ছা, বাস্তবেও এমন একটা চিত্র কল্পনা করুন তো। গভীর অরণ্যের পথ বেয়ে বরযাত্রীর দল চলেছে, তার মধ্যে অন্য এবং অন্যতমেরা যখন বনের পর্ণকুটিরের দুয়ারে দাড়ানো এক সুন্দরী রমণীকে সোজা চোখে লজ্জাহীনভাবে দেখছে, তখন তাদের দিকেও কি দ্রৌপদীর চোখ পড়বে না? বিশেষত যে রমণী প্রতিনিয়তই শত-চক্ষুর বস্ত্রভেদী দৃষ্টিপাতে বারবার ছিন্নভিন্ন হয়েছেন, সেই রমণীর ষষ্ঠ-ইন্দ্রিয় হয়ে ওঠে তো সেই চোখ, যা পরিস্থিতি বুঝিয়ে দেয়। জয়দ্রথ বলেছেন— আয়তাপাঙ্গী— অপাঙ্গ তো চোখের সেই তিরশ্চীন দৃষ্টিপাত— তেমন করে দেখা ছাড়া দ্রৌপদীর উপায়ই বা কী ছিল? তিনিও কি জয়দ্রথের দিকে সোজাসুজি আহ্বানের দৃষ্টি নিয়ে তাকাবেন!
তবে হ্যাঁ, দ্রৌপদীর দিক থেকেও সামান্য মনস্তত্ত্বের বিচার তো সমূহ প্রয়োজন এখানে। এটা তো মানতেই হবে, দ্রৌপদী যত বড় বিদগ্ধা রমণীই হোন না কেন, সুন্দরী রমণীর সাধারণ এবং অসাধারণ বৃত্তিগুলি তিনি অতিক্রম করবেন কী করে? এটা মানতেই হবে যে, দ্রৌপদীর এখন কিছু বয়স হয়েছে, তিনি বিবাহিতা এবং সন্তানের জননী। কিন্তু বিবাহিতা অথচ কথঞ্চিৎ বয়সেও যথেষ্ট যৌবনবতী যে রমণী, তার একটা বিচিত্র জটিল প্রবণতা থাকে। মহিলারা আমার দোষ নেবেন না, কিন্তু আমি যে দেখেছি— কিঞ্চিৎ বয়স্কা বিবাহিতা রমণীও— হয়তো কিঞ্চিৎ বয়স্কা বলেই— নিজের পরিণত যৌবনও মাঝে মাঝে পুরুষের চোখে যাচাই করে নিতে চান। এমন রমণীরা কেউ একটু বেশি কথা বলেন, কেউ বা একটু বেশি সাজেন, কেউ বা সামান্য ছলা-কলাও করেন, কেউ বা অন্তর্ভেদী গভীরতায় নিজেকে সম্পূর্ণ সংবৃত রেখেও এমন বিদগ্ধ পরিবেশ তৈরি করতে পারেন, তাতেও তারই দিকে নজর পড়ে সব সময়।
রকম যেমনই হোক না কেন, কোনওটাই আমি খারাপ ভাবি না, অস্বাভাবিকও মনে করি না। ওই যে আমাদের কলিগ পরিমল সেনগুপ্ত প্রৌঢ়াদের উদ্দেশে বলেছিলেন— আরে! ছুঁড়িদের যেমন ছোঁড়ারা আছে, বুড়িদের জন্যে তেমনই বুড়োরা আছে। আমি অন্যায় দেখি না, কেন না। যে রমণী পূর্বে সুন্দরী ছিলেন, ঘনায়মান বয়সের মেদুর আঘাত তাঁকে ভাবিত করে বলেই নিজেকে প্রতিকামীর চোখে বিপন্নতা বাঁচিয়ে যাচাই করে নেওয়ার প্রবণতাটুকু স্বাভাবিক নয়। নইলে কেন দ্রৌপদীর অপাঙ্গ-দৃষ্টি এখনও এতখানি আয়ত, আর কেনই বা এই কোটিকাস্য যখন আসছেন দ্রৌপদীর কাছে— তখনও তিনি উদ্বাহু হয়ে কদমগাছের একটি ডাল নামিয়ে ধরে দাঁড়িয়ে আছেন। যতই মনে করি— এ তো কিছুই নয়, কোনও অসভ্য আচরণ তো করিনি— সত্যিই এ এতটুকুও অসভ্যতা নয়,— যেমনটি আজও মুগ্ধ প্রৌঢ়া রমণীরা মনে করেন— এ তো কিছু নয়, তবুও দ্রৌপদীর মতো অনিন্দ্যসুন্দরী যখন সামান্য উদ্বাহু হয়ে নীপশাথায় আকর্ষণ রচনা করেন, তখন যে নিজের অজান্তেই তাঁর শরীরের সমস্ত সৌন্দর্য প্রকট হয়ে ওঠে, এমন অবস্থায় কোটিকাস্যের চোখ, জয়দ্রথের চোখ কেমন করে এড়িয়ে যাবেন সুন্দরী দ্রৌপদী। এই চোখ এড়িয়ে যাওয়াটুকু কি সত্যিই চেয়েছিলেন দ্রৌপদী, নাকি এর পিছনেও ছিল ক্ষণিকের ঈপ্সিত সেই আস্বাদন, যাতে নিজেকে এই বয়সেও পুরুষের চোখে যাচাই করে নেওয়া যায়।
ওই ক্ষণটুকু হয়তো মিথ্যে নয়, কিন্তু মুগ্ধা, প্রায়প্রৌঢ়া রমণী যখনই পুরুষের দুষ্ট-চক্ষু অনুমান করতে পারেন, সেই মুহূর্তেই তিনি সংযত হন। যেমন কোটিকাস্য এসেই তো জিজ্ঞাসা করল— কে তুমি গো মেয়ে! এমন সুন্দর করে কদমফুলের ডালটি নামিয়ে ধরে দাঁড়িয়ে আছ? তুমি তো এই আশ্রয়ে একাই আছ, তাই না— কা ত্বং কদম্বস্য বিনাম্য শাখাম্‌ একাশ্রমে তিষ্ঠসি শোভমানা। কোটিকাস্যও রাজার ঘরের ছেলে, একজন রমণীকে স্বানুকূল করার জন্য যে-যে প্রশংসা বাক্য উচ্চারণ করতে হয়, তা সে জানে। কিন্তু তার বচন-কোশল এতটাই যে, দ্রৌপদীর প্রতি শংসা-বাক্যের সঙ্গে সঙ্গে সে নিজের পরিচয়, জয়দ্রথের অনুগামী অন্য রাজাদের পরিচয় এবং সবার সঙ্গে মিশিয়ে স্বয়ং জয়দ্রথেরও কৌলীন্য-ঘটক কথাগুলি বলে গেল।
কদমফুলের ডাল নুইয়ে-ধরা দ্রৌপদীকে ঠিক লক্ষ করেছিল কোটিকাস্য। লম্পট পুরুষের কার্যসাধন করার জন্য যে ব্যক্তি রমণীর মন জানতে যায়, তার মধ্যেও লাম্পট্যের অবিশুদ্ধি থাকে। সে দ্রৌপদীকে সোজাসুজি বলল— তোমায় কেমন লাগছে জান, সুন্দরী! রাতের বেলায় লেলিহান আগুনে হাওয়া লাগলে যেমন সুন্দর দেখায়, তুমিও ঠিক সেই রকম— দেদীপ্যমানাগ্নিশিখেব নক্তং ব্যাধূয়মানা পবনেন সুভ্রূঃ। কোনও স্বর্গসুন্দরী তুমি, কোথা থেকে এসেছ, তাও জানি না, অবশ্য আমরাও যেমন জানি না তোমার অভিভাবক কে, তেমনই তুমিও কিন্তু আমাদের পরিচয় জিজ্ঞাসা করোনি— ন হ্যেব নঃ পৃচ্ছাসি যে বয়ং স্ম/ ন চাপি জানীম তবেহ নাথম্।
কোটিকাস্য যে যে-সে লোক নয় এবং অন্যেরাও যে যথেষ্ট হোমরা চোমরা— সে-বিষয়ে বিশদ আভিজাত্যের পরিচয় দিল সে। একের পর এক রাজাদের নাম করে, তাদের রাজ্যপাট, পিতৃপরিচয় দেবার পর একেবারে শেষে সে বলল— সিন্ধু-সৌবীর দেশের রাজা জয়দ্রথের নাম তোমার শোনাও থাকতে পারে, তাঁরই অনুগামী হয়ে আমরা শত-সহস্র রাজারা তাঁর সঙ্গে চলেছি, সঙ্গে যাচ্ছে হাতি ঘোড়া রথের বিশাল বাহিনী।
কোটিকাস্য অনেক বিবরণ, অনেক পরিচয় দিল বটে কিন্তু এক বারের তরেও বলল না যে, কেন জয়দ্রথ কোন উদ্দেশে কোন দেশে যাচ্ছেন। এবং এই বিশদ পরিচয়-দানের মধ্যেও তার প্রধানতম জিজ্ঞাসা ছিল— তোমার জন্মদাতা পিতা কে, তোমার অভিভাবকই বা কে— পৃচ্ছাম ভদ্রে প্রভবং প্রভুঞ্চ! তোমার আত্মীয়-স্বজন-বন্ধু-বান্ধবের কথাও বল। সবচেয়ে বড় কথা তুমি এখানে একা একা কী করতে এসেছ— তত্ত্বেন যচ্চেহ করোযি কার্যম। অর্থাৎ সমস্ত জিজ্ঞাসার মধ্যে এই এক জিজ্ঞাসায় কোটিকাস্য পরিমাপ করে নিতে চাইছে— দ্রৌপদী কতটা সুরক্ষিত এবং তাঁর পিতা, পতি, আত্মীয়-স্বজনেরা কতদূর কী করতে পারেন, কতটাই বা তাঁরা সুরক্ষা দিতে পারেন এই রমণীকে।
সামনে কোটিকাস্য এবং দূর থেকে জয়দ্রথের চোখ দেখেই অভিজ্ঞা দ্রৌপদী সব বুঝেছেন, কদমফুলের নুইয়ে-রাখা শাখাটিকেও ছেড়ে দিয়েছেন সঙ্গে সঙ্গে। কোটিকাস্যের কথাবার্তার ধরন, তার ‘অ্যাটিচুড’ দেখেই দ্রৌপদী কদমগাছের ডাল ছেড়ে তাঁর উতলা আঁচল ভাল করে ঘনিয়ে নিয়েছেন নিজের গায়ে। তিনি মন্দ বঝেছেন লোকটিকে— অবেক্ষ্য মন্দং প্রবিমচ্য শাখাং/ সংগৃহ্লতী কৌশিকমুত্তরীয়ম্। তবু মনে মনে যা ভাবছেন, তেমন করে প্রকাশ না করেও প্রসিদ্ধ রাজবংশের কুলবধুর মর্যাদা বজায় রেখে দ্রৌপদী বললেন— আমার বুদ্ধি যেমন সায় দিচ্ছে, তাতে আপনার সঙ্গে আমার কথা বলাই উচিত নয়— বুদ্ধ্যাভিজানামি নরেন্দ্রপুত্র/ ন মাদৃশী ত্বামভিভাষ্টুমহা। তবু কীই বা আমি করতে পারি। এখানে পুরুষ-নারী এমন কেউই নেই যে আপনার কথার উত্তর দেয়। আমি এই মুহূর্তে এই নির্জন অরণ্যের মধ্যে একা রয়েছি, আমার মতো রমণীর একটা ধর্মও আছে, তাই একা এখানে দাঁড়িয়ে আপনার সঙ্গে আলাপ করছি, এটা মোটেই ঠিক হচ্ছে না— অহং হ্যরণ্যে কথমেকমেকা/ ত্বামালপেয়ং নিরতা স্বধর্মে। কিন্তু তবু আর কেউ নেই বলেই আমাকেই তো কথা বলতে হবে।
দ্রৌপদী এই সামান্য ভণিতা করেই বুঝিয়ে দিলেন যে, তিনি তেমন সহজলভ্যা নন, বিশেষত কথা বলা নিয়েই তিনি এত কথা বললেন যে, তাতে পথিক প্রশ্নকর্তাকে পাঁচ বার চিন্তা করতে হবে। দ্রৌপদী বললেন— হ্যাঁ, আমি জানলাম যে, আপনি সুরথ রাজার ছেলে, শিবি-রাজার বংশে আপনার জন্ম, এটাও শুনলাম লোকে আপনাকে কোটিকাস্য বলে ডাকে। সেই সূত্র ধরেই জানাচ্ছি— আপনি আমার পরিচয়টাও শুনুন— আমি দ্রুপদ রাজার মেয়ে, লোকে আমাকে কৃষ্ণা নামে ডাকে। আর বোধহয় শুনে থাকবেন যে, ইন্দ্রপ্রস্থের অধিবাসী পাঁচ পাণ্ডব-ভাইকে আমি পতিত্বে বরণ করেছি। হ্যাঁ, তাঁদের নাম যুধিষ্ঠির, ভীম, অর্জুন, নকুল এবং সহদেব। তাঁরা আপাতত আমায় এই আশ্রমে রেখে কেউ পুবদিকে, কেউ দক্ষিণ দিকে, কেউ বা পশ্চিম-উত্তরে মৃগয়া করতে গেছেন। তবে হ্যাঁ, এখন তাঁদের ফিরে আসবারও সময় হয়ে গেছে বলেই মনে হচ্ছে— মন্যে তু তেষাং রথসওমানাং/ কালোহভিতঃ প্রাপ্ত ইহোপযাতুম্।
দ্রৌপদী অসাধারণ ব্যঞ্জনায় বুঝিয়ে দিয়েছেন যে, আপাতত তিনি একা এই আশ্রমে অরক্ষিতা বলে মনে হলেও তাঁর পঞ্চ বীর স্বামী যখন তখনই এসে পড়তে পারেন। আর ঠিক সেই কারণেই দ্রৌপদী নির্ভয়ে কোটিকাস্যকে জানালেন— এই নির্জন অরণ্যের মধ্যেও আমাদের আতিথেয়তার বোধ কিছু কম নেই। ধর্মরাজ যুধিষ্ঠির অতিথি-প্রিয় মানুষ, তিনি আপনাদের দেখলে অত্যন্ত খুশি হবেন। অতএব আপনি সকলকে যান-বাহন ছেড়ে দিয়ে আমাদের আতিথেয় সৎকার গ্রহণ করতে বলুন। সত্যিই ধর্মরাজ যুধিষ্ঠির আপনাদের দেখলে খুশি হবেন— প্রিয়াতিথির্ধর্মসুতো মহাত্মা/ প্রীতো ভবিষ্যত্যভিবীক্ষ্য যুম্মান্।
দ্রৌপদী সরল মনেই ভেবেছেন যে, যতটুকুই তিনি আপন পরিচয় দিয়ে থাকুন, তাতেই এঁরা আর কোনও ক্ষতি করার কথা ভাববেন না। বরঞ্চ বহুদূরের যাত্রী হবার কারণে রাস্তার মাঝখানে একটু ভাল-মন্দ খেতে পেলে সবাই বেশ খুশিই হবেন। ঠিক এমন একটা সরল কল্পনাতেই দ্রৌপদী কোটিকাস্যকে যা বলার বলে আশ্রম-পর্ণশালার ভিতরে প্রবেশ করলেন যথাসম্ভব অতিথি-তর্পণের জোগার-যন্তর করার জন্য— বিবেশ তাং পর্ণশালাং প্রশস্তাং/সঞ্চিন্ত্য তেষামতিথিত্বধর্মম্।
জয়দ্রথ এবং তাঁর সঙ্গিসাথী রাজারা তখনও দূরে দাঁড়িয়ে আছেন, কেউ বা বসে তখনও, আপন রথে। এরই মধ্যে কোটিকাস্য জয়দ্রথের কাছে দ্রৌপদীর বক্তব্য নিবেদন করার জন্য চলে এল। ব্যাপারটা জয়দ্রথের একেবারেই পছন্দ হল না। সম্পূর্ণ পরিচয় না শুনেই তিনি কোটিকাস্যকে বললেন— এই সুন্দরী রমণীটি যখন তোমার সঙ্গে কথা বলছিল, তখনই আমার মন অভিভূত হয়ে গেছে— যদা বাচং ব্যাহরন্ত্যামস্যাং সে রমতে মনঃ। কেন তুমি কথাবার্তা শেষ না করে চলে এলে? জয়দ্রথ ভাবছেন— কোটিকাস্য যখন দ্রৌপদীকে সঙ্গে করে আনেনি, অতএব কথাবার্তাও শেষ হয়নি। কিন্তু রমণী যে অরক্ষিত কোনও যে-সে রমণী নন, সে-কথা শোনার ধৈর্যও তাঁর নেই। তিনি আকুল প্রশ্ন করে নিজের কামমুগ্ধ অবস্থা বোঝাতে চাইছেন কোটিকাস্যকে। বললেন— কেন তুমি শেষ কথা না বলেই ফিরে এলে— বিনিবৃত্তঃ কথং ভবান্‌? তুমি কি জানো আমার অবস্থা কী? এই রমণীকে দেখা ইস্তক আমার বিয়ে করা যত স্ত্রী আছে, তাদের বানরীর মতো মনে হচ্ছে আমার— এতাং দৃষ্ট্বা স্ত্রিয়ো মেহদ্য যথা শাখামৃগস্ত্রিয়ঃ। একে দেখার পর থেকেই আমি পাগল হয়ে গিয়েছি, এবারে বলো শুনি— এতক্ষণ কী কথা হল?
এই তিনটি মাত্র কথা জয়দ্রথ বলেছেন— এক, আমি এই মহিলাকে কথা বলতে দেখেই অভিভূত; আর দুই, তুমি কাজ না গুছিয়েই ফিরে এলে কেন? তৃতীয় কথাটাই সাংঘাতিক, দ্রৌপদীকে দেখার পর থেকেই অন্য সমস্ত স্ত্রীকে তিনি বানরীর মতো দেখছেন। জয়দ্রথের এই তিনটি কথা থেকেই যে সাধারণ সিদ্ধান্তটি প্রকট হয়ে পড়ে, সেটা হল— দ্রৌপদীর রূপের মহিমা এখানে যতখানি গুরুত্বপূর্ণ, তার চেয়ে অনেক বেশি গুরুত্বপূর্ণ হল জয়দ্রথের কামদীর্ণ মানসিকতা। দুর্যোধনের ভগিনী দুঃশলাকে বিবাহ করার পরেও তিনি একে-একে কয়েকটি বিবাহ করে ফেলেছেন, এমনকী তাতেও তাঁর মন শান্ত হয়নি, তিনি আবারও বিবাহ করতে চলেছেন শাম্বদেশে। আর এখন তো দেখছি, বিধিসম্মত বিবাহ তাঁর পক্ষে লোক দেখানো অজুহাতমাত্র, এখন পথিমধ্যে অজানা-অচেনা এক রমণীর রূপ দেখে তিনি স্তম্ভিত হয়ে আছেন এবং সে-রূপের মোহ এমনই যে, সব ক’টি বিবাহিত স্ত্রীকে এখন বানরী বলে মনে হচ্ছে তাঁর কাছে॥
সাধারণ পৌরুষেয়তার মনস্তত্ত্বেই এটা বোঝা যায় যে, বিবাহিত বধূ কালে কালে যখন প্রৌঢ়া এবং পরিণাম-রমণীয়া হতে থাকেন, তখন অনেক পুরুষই মনে মনে কিছু বিমনা এবং নির্বিকারও হয়ে পড়েন, আর বেশ কিছু পুরুষ খানিকটা নির্মমও। জয়দ্রথ এই শেষ প্রজাতির অন্তর্ভুক্ত। বয়স বাড়ার সঙ্গে সঙ্গে কামুকতা তাঁকে এমনভাবেই গ্রাস করেছে যে, পরিণীতা পত্নীদের ওপর তাঁর মায়া-মোহ যেমন সর্বাংশে লুপ্ত হয়েছে তেমনই এতটাই তিনি নির্মম যে, তাঁদের তিনি বন্ধুবর্গের কাছে ‘বানরী’র স্বরূপে বর্ণনা করছেন। গান্ধারী-নন্দিনী এবং দুর্যোধন-দুঃশাসনের মতো একশো ভাইয়ের এক বোন দুঃশলা এমনিতেই তো মহাকাব্যের পরম উপেক্ষিতা নায়িকা, সারা মহাভারতে তাঁর নাম প্রায় অনুচ্চারিত, তাঁর মধ্যে যে গান্ধারী জামাই-লাভের সুখের জন্য মেয়ে চেয়েছিলেন, সেই সাধের মেয়েও আজ তাঁর জামাইয়ের মুখে তাঁর অন্যান্য সাধারণী স্ত্রীর সঙ্গে ‘বানরী’র অভিধা লাভ করল।
তবে এতে দুঃশলার ভাগ্য নিয়ে আমরা যতটা না আহত হই, তার চেয়ে বেশি আশ্চর্য হই জয়দ্রথের নির্মম পৌরুষেয়তায়, আজকের দিনে বহুবিবাহের নিষিদ্ধতার কথা মনে রাখলেও এই পৌরুষেয়তার প্রকাশ আরও বিচিত্রভাবে নির্মম— অন্তত বেশ কিছু স্থানে। এখনকার দিনে যেখানে বহুতর রমণীকেও বিবাহ করা যায় না, অথচ পুরুষের মধ্যে যদি একটা অকুণ্ঠিত মন থাকে, তা হলে এমন তো হতেই পারে যে, দিনগত অভ্যাস, অনুদিন বিবর্তন এবং ব্যবহার-অপব্যবহারে নিতান্ত গৃহপ্রাণা রমণী একদিন বড় বেশি দৈনন্দিন হয়ে পড়েন, কিন্তু তাই বলে যদি পুরুষের মধ্যে জয়দ্রথের মন জাগ্রত হয় এবং যদি মনে হয় যে, আমার স্ত্রীটি নেহাতই ‘বানরী’ হয়ে গেছে অতএব নূতন, নূতনতর শারীরিক আবেদন প্রয়োজন, তবে সেটা নিতান্তই নির্মমতা। নূতন আলোয় নূতন সিন্ধুপারে দেখা হতেই পারে কারও সঙ্গে, তিনি হয়ে উঠতেই পারেন নূতনতর কোনও বাস্তব, কিন্তু শুধুই শারীরিক সাধনের জন্য যদি সেই বাস্তব প্রাণ লাভ করে ভালবাসার নামমাত্র গন্ধ নিয়ে, তবে সেও পুরাতন হলেই আবারও জয়দ্রথের মন জাগ্রত হবে নূতন অন্বেষণে।
জয়দ্রথ একটু স্থিত হতেই কোটিকাস্য দ্রৌপদীর পরিচয় জানিয়ে বললেন— যার কথা ভেবে ভেবে আপনি সারা হলেন তিনি দ্রুপদরাজনন্দিনী কৃষ্ণা, পঞ্চপাণ্ডব ভাইয়ের পরসম্মতা মহিষী। সবচেয়ে বড় কথা— পাঁচ পাণ্ডব ভাইই তাঁকে যথেষ্ট ভালবাসেন— সর্বেযাঞ্চৈব পার্থানাং প্রিয়া বহুমতী সতী। কোটিকাস্য বোকা নন এবং দ্রৌপদী এবং পাণ্ডবরাও কম বিখ্যাত নন, যাতে তাঁর এতটুকুও বোঝার বাকি থাকে যে, জ্ঞাতিসম্বন্ধে দ্রৌপদী জয়দ্রথের শ্যালক-পত্নী। এমন একটা নিকট সম্বন্ধের মধ্যে যে অসভ্য প্রস্তাব জয়দ্রথের মনে আসছে, সেটা না আসাটাই যে উচিত, সেই ততটুকু সদ্‌বুদ্ধিতেই কোটিকাস্য বললেন— তুমি তোমার— শ্যালক-পত্নী দ্রৌপদীর সঙ্গে কথা বলা শেষ করে চলো, আবার সিন্ধু-সৌবীর দেশে ফিরে যাই— তয়া সমেত্য সৌবীর সৌবীরাভিমুখং ব্রজ।
নাকি, বন্ধু কোটিকাস্যের মনটা জয়দ্রথের মতোই দুষ্ট। তিনি কি এই কথা বলতে চাইলেন যে, কৃষ্ণা দ্রৌপদী পঞ্চপাণ্ডবের আদরের পাত্রী, তাঁরা এখন বাড়িতে নেই, অতএব এই সুযোগে দ্রৌপদীকে নিয়ে তুমি দেশে ফিরে চলো, শাল্বদেশে আর বিয়ে করতে যাবার দরকার নেই। কথায় বলে— বন্ধু-বান্ধবের মনের মধ্যে সমভাব থাকে, সমপ্রাণতা থাকে, অতএব কোটিকাস্যও জয়দ্রথের সেই রকম বন্ধু ধরে নিয়েই জয়দ্রথ কোটিকাস্যকে বললেন— আমি দেখতে চাই দ্রৌপদীকে, আগে ভাল করে দেখতে চাই— এবমুক্তঃ প্রত্যুবাচ পশ্যামো দ্রৌপদীমিতি। এই দেখতে চাওয়ার মধ্যে যে ভালবাসার মুগ্ধতা এতটুকুও ছিল না, প্রতিপক্ষে শুধুই মানসিক বিকার ছিল, সেটা মহাভারতের কথক ঠাকুর বৈশম্পায়নের মন্তব্য থেকেই বোঝা যায়। তিনি বলেছেন— দুষ্টভাবো জয়দ্রথঃ— অর্থাৎ দ্রৌপদীর ব্যাপারে জয়দ্রথের মনে কু আছে, সেই কুদৃষ্টিতেই তিনি দেখতে চাইছেন দ্রৌপদীকে— পতিঃ সৌবীরসিন্ধুনাং দুষ্টভাবো জয়দ্রথঃ।
জয়দ্রথ পাণ্ডবদের আশ্রম-পর্ণশালায় প্রবেশ করলেন— আবারও সেই মহাকাব্যিক উপমা এসেছে— যেন ছোট্ট একটি কেঁদো বাঘ সিংহের গোষ্ঠীর মধ্যে এসে পড়ল— স প্রবিশ্যাশ্রমং পুণ্যং সিংহগোষ্ঠং বৃকো যথা। কোটিকাস্য যখন দ্রৌপদীর কাছে জয়দ্রথের দূত হয়ে এসেছিল, তখন মহাভারতের কবি মন্তব্য করেছিলেন— যেন শেয়াল গেল বাঘের বউয়ের সঙ্গে কথা বলতে— ক্রোষ্টা ব্যাঘ্রবধূমিব। এবারে যেহেতু ব্যক্তি হচ্ছেন জয়দ্ৰথ, তাঁর নিজস্ব কিছু শক্তি আছে যেহেতু, অতএব শেয়ালের মান বেড়ে কেঁদো বাঘ জয়দ্রথের উপমান। কিন্তু যখন দ্রৌপদীর পরিবর্তে পাণ্ডবদের উপমা আসছে, তাঁরা এখন আশ্রমে নেই, তৎসত্ত্বেও সেই অদৃশ্য মাহাত্ম্যই বড় হয়ে উঠছে উপমার অঙ্গুলি সংকেতে। সিংহের গোষ্ঠীতে প্রবেশ করছে কেঁদো বাঘ।
আরও একটা কথা— মহাকবি লিখেছেন— গণনা করলে এমন দাঁড়ায় যে, জয়দ্রথ হলেন নিজেকে নিয়ে সপ্তম পুরুষ মানুয যিনি দ্রৌপদীর আশ্রমে ঢুকে কথা বলছেন— আত্মনা সপ্তমঃ কৃষ্ণমিদং বচনমব্রবীৎ। এই ধরনের শব্দ ব্যবহার মহাকাব্যে খুব প্রসিদ্ধ এবং প্রিয় ব্যবহার নিজেকে ছাড়া অন্য যারা থাকে তাদের নাম না করে যার কথা হচ্ছে তাঁকে দ্বিতীয়-তৃতীয় অথবা পঞ্চম-সপ্তম যাই বলা হোক না কেন, সংখ্যাটা বুঝিয়ে দেয় আরও কয় জন সেই স্থানে উপস্থিত আছেন অথবা কয় জনের সেখানে উপস্থিত থাকার কথা। জয়দ্রথের ক্ষেত্রে ‘আত্মনা সপ্তমঃ’ বলার সঙ্গে সঙ্গে জয়দ্রথ ছাড়া আরও ছয় জনের উপস্থিতি অস্পষ্ট হয়ে যাওয়ায় প্রসিদ্ধ টীকাকার নীলকণ্ঠ জানালেন— জয়দ্রথের আরও ছয় ভাই ছিলেন, তাঁদের প্রথম জনের নাম বলাহক; জয়দ্রথ তাঁদের নিয়ে দ্রৌপদীর কাছে গেলে সপ্তম জন হন জয়দ্রথ। এদিকে সিদ্ধান্তবাগীশ হঠাৎ ভাইদের নিয়ে আসার পক্ষপাতী নন; তাঁর মতে— জয়দ্রথ তাঁর ছয় অনুগামীর সঙ্গে দ্রৌপদীর অরণ্যকুটিবে প্রবেশ করেছিলেন। এই দুই পণ্ডিতের মধ্যে অবশ্য সিদ্ধান্তবাগীশের মতই অধিক যুক্তিযুক্ত, কেন না জয়দ্রথ যে মন নিয়ে দ্রৌপদীর কাছে আসছিলেন, সেখানে ভাইদের থেকে অনুগামী মানুষদেরই সরসতা বেশি প্রয়োজন ছিল। জয়দ্রথের কাছে।
আমরা অবশ্য এই দুই মতব একটিও পোষণ করি না। কেননা, কামনা-ড়িত পুরুষ কখনওই কামনার পূর্তিস্থলে ভাই বা অনুগামী কাউকেই পছন্দ করে না। তাই ভাবছিলাম এখানে জয়দ্রথকে নিয়ে আরও একটা ব্যাখ্যা দেওয়া যেতে পারে যা মহাভারতের কবির প্রকৃত আশয় বলে চিহ্নিত হতে পারে। একবার ভেবে দেখুন, পঞ্চস্বামীগর্বিতা দ্রৌপদীর ঘরে অন্য কোনও পুরুষ প্রবেশ করেন না তাঁর পঞ্চস্বামী ছাড়া। পঞ্চস্বামী এখন বাড়িতে নেই বটে, কিন্তু অদৃশ্য হলেও তাঁরা আছেন। এই পাঁচ জনকে ধরলে দ্রৌপদী হলেন আশ্রমে ষষ্ঠ জন, আর তা হলেই জয়দ্রথ হয়ে পড়েন সপ্তম ব্যক্তি, যিনি এই এখনই দ্রৌপদীর আশ্রমে প্রবেশ করছেন। জয়দ্রথকে এইভাবে যে সপ্তম হিসেবে গণ্য করছি, তার কারণ, কথা-চালাচালির আগে, মাঝে এবং শেষে কোথাও সেই ছয় জন ভাই অথবা তাঁর ছয় অনুগামীকে দেখতে পাইনি! কাজেই এইটাই ঠিক দ্রৌপদীর আশ্রম পর্ণকুটিরে তিনিই সেই সপ্তম মানুষ, যিনি দুঃসাহসে কথা বলতে এসেছেন পাণ্ডব-সিংহদের ঘরনির সঙ্গে।
কোটিকাস্য দ্রৌপদীর বিবরণ দেবার পরেও জয়দ্রথ যখন সম্পূর্ণ না-জানার ভান করে বলেছিলেন— আমি দ্রৌপদীকে দেখতে চাই— পশ্যামো দ্রৌপদীমিতি— তখনই বুঝতে পারি সেই গুরুত্বপূর্ণ সিদ্ধান্তটি হয়ে গেছে। আমরা তো জানি— জয়দ্রথ দ্রৌপদীকে বহু আগেই দেখেছিলেন, সেই পঞ্চালরাজ্যের স্বয়ংবর সভায়। হয়তো বিবাহ এবং স্বয়ংবরের প্রাক্‌মুহূর্তে তাঁর বধুবেশ, সেই ‘আপ্লুতাঙ্গী সুবসনা সর্বাভরণভূষিতা’-র মহাকাব্যিক আভরণের মধ্যে জয়দ্রথ যেমন দেখেছিলেন দ্রৌপদীকে, এখন হয়তো তিনি তেমন নেই। কাজেই দ্রৌপদীকে দেখার কৌতুহল তাঁর থাকতেই পারে। কিন্তু দ্রৌপদীর নাম শোনা-মাএই তো জয়দ্রথের এই ধারণা সৃষ্টি হবার কথা যে, পাঁচ পাণ্ডব ভাইয়ের বিবাহিত স্ত্রী এই দ্রৌপদী। বস্তুত এই সব খবর তিনি জানেন। জয়দ্রথ দুর্যোধন-দুঃশাসনদের ঘরের জামাই। তিনি অবশ্যই জানেন যে, তাঁর অভিজাত শ্যালকেরা তাঁর জ্ঞাতিভাইদের পাশাখেলার পণজালে আবদ্ধ করে বনবাসে পাঠিয়েছেন। সব জানা সত্ত্বেও এখন এই মুহূর্তেই যে অরক্ষিতা দ্রৌপদীকে দেখার জন্য উদ্বিগ্ন হয়ে উঠলেন জয়দ্রথ— তার পিছনে সেই অদ্ভুত কারণটা আছে, যেটা আমরা প্রথমে উচ্চারণ করেছিলাম। আমরা বলেছিলাম— জয়দ্রথ সরাসরি মহাভারতের খলনায়ক নন, কিন্তু আজকের দিনেও বড় বড় সমাজবিরোধীদের অভীষ্ট-সাধন করার জন্য যেমন বালখিল্য অপরাধী থাকে, জয়দ্রথও সেই রকম ছোটখাটো অপরাধী। সরাসরি অপরাধ করার জন্য আদিষ্ট না হয়েও তিনি অপরাধে নিযুক্ত হয়েছেন প্রভুশক্তির অভীষ্ট সাধন করে ধন্য হবার জন্য।
দ্রৌপদী তো স্বপ্নেও ভাবতে পারেননি যে, তাঁর জ্ঞাতি-ঘরের জামাইবাবু তাঁকে এসে শারীরিক কু-প্রস্তাব দেবেন। তিনি কোটিকাস্য-বন্ধুকে বলে দিয়েছেন— আপনি সকলকে বলুন, — যানবাহন ছেড়ে আমাদের ঘরে আসতে, আমার স্বামীরা এখনই এসে পড়বেন বন্য পশু শিকার করে। আমি আপনাদের খাবার ব্যবস্থা করছি। দ্রৌপদী এই কথা বলে পরম বিশ্বস্তভাবে তাঁর পর্ণকুটিরের রন্ধনশালায় প্রবেশ করেছেন স্বামীদের আতিথেয় সদ্‌ভাবনা মাথায় রেখে— বিবেশ তাং পর্ণশালাং প্রশস্তাং/সঞ্চিত্য তেষাম্ অতিথিত্বধর্মম্। রন্ধনের উপযুক্ততা এবং তার পরিকল্পনা বিচারের জন্য যিনি প্রশস্ত মনে রন্ধনশালায় প্রবেশ করেছেন, এমন সময় তাঁর উদ্দেশে এ কেমন আহ্বান ভেসে আসল বাইরে থেকে। জয়দ্রথ ডাকলেন— বরারোহে— অর্থাৎ ইংরেজি করলে সেই অশ্লীলপ্রায় সম্বোধন— a good mount for men. লম্পট পুরুষ যেমন প্রথমে ভাল থাকার খবর চায়, স্বামীর কুশল জিজ্ঞাসা করে, জয়দ্রথ সেইভাবেই বললেন— তোমার স্বামীরা সব নীরোগ অবস্থায় কুশলে আছেন তো? তুমি ভাল আছ তো— কুশলং তে বরারোহে ভর্তারস্তেহপ্যনাময়াঃ। অথবা স্বামীদের কথা ছেড়ে দাও, যাদের কুশল তুমি চাও তাঁরা সব কুশলে আছেন তো— যেষাং কুশলকামাসি তেহপি কচ্চিদনাময়াঃ? জয়দ্রথ যেন ধরেই নিয়েছেন— দ্রৌপদীর মতো রমণীর আরও স্তাবক থাকবে স্বামীরা ছাড়াও। এবং দ্ৰৌপদী যেহেতু একাধিক পঞ্চপতির বিলাস-রসজ্ঞা, অতএব তাঁর স্তাবক-চক্রের প্রতিও তিনি ইতস্তত এবং ন্যূনাধিক প্রেম বিতরণ করবেন। নইলে কেন এই আগাম আকুতি— যাদের কুশল তুমি আকাঙক্ষা করো, তারা সবাই কুশলে আছেন তো?
দ্রৌপদী বিদগ্ধা রমণী। তিনি জানেন— এ-সব কথার উত্তরে কতটুকু বলতে হয়। তিনি স্বামীদের ছাড়া অন্য কোনও নামই উচ্চারণ না করে বললেন— কুরুবংশের অধস্তন কুন্তীপুত্র যুধিষ্ঠির কুশলেই আছেন, কুশলে আছি আমি এবং তাঁর ভাইরাও। আর অন্য যাদের কথা আপনি জিজ্ঞাসা করতে চাইছেন, সকলেই ভাল আছেন তাঁরা— অহঞ্চ ভ্রাতরশ্চাস্য যাংশ্চান্যান পরিপৃচ্ছসি। এবারে আপনার কথা বলুন, আপনার রাজ্যপাট, রাজকোশ এবং সৈন্য-সামন্ত সব কিছু ঠিকঠাক আছে তো? আপনি একাই আপনার সমৃদ্ধ সিন্ধু-সৌবীর রাজ্য তথা শিবি-রাজ্য এবং অন্যান্য যে-সব জায়গায় আপনার অধিকার কায়েম করেছেন, সেই সমস্ত জায়গাতেই আপনি ধর্মানুসারে একাই শাসন চালাতে পারছেন তো?
দ্রৌপদীর এই সব কথা অন্য সাধারণ রমণীর মতো নয়। তিনি রাজার মেয়ে রাজার ঘরের বউ, কিন্তু শুধু সেই কারণেই নয়, তিনি রাজনীতি এবং রাষ্ট্রের গতি-প্রকৃতি ভাল বুঝতেন বলেই এমন রাজকোশ এবং সৈন্য-সামন্ত নিয়েও প্রশ্ন করতে পারেন। কিন্তু মুহূর্তের মধ্যে তিনি ফিরে এসেছেন পাণ্ডব-বধূর সংস্কারে। রাজ্য-রাজনীতির সামান্য প্রশ্ন সেরেই দ্রৌপদী বলেছেন— আরে! আপনি দাঁড়িয়ে আছেন কেন? এই নিন আপনার পা ধোয়ার জল, এই নিন আপনার বসার আসন— পাদ্যং প্রতিগৃহাণেদম্‌ আসনঞ্চ নৃপাত্মজ— পা ধুয়ে ভাল করে বসুন, আপনার প্রাতরাশের জন্য অন্তত পঞ্চাশটা হরিণ দেব। দ্রৌপদী বোঝাতে চাইছেন যে, তিনি জয়দ্রথ এবং তাঁর অনুগামী রাজাদের আতিথ্য সমাধান করার জন্য যথোচিত ব্যবস্থা করছেন। অরণ্য-আশ্রম বলে তিনি যেন না ভাবেন যে, তাঁর স্বামীরা এই রাজকীয় ব্যবস্থা করতে অক্ষম। ঠিক এই কারণেই প্রাতরাশের ‘মেনু’-তে কী কী ধরনের মাংসের ‘প্লেট’ থাকবে, তার বিচিত্র একটা বিবরণ দিলেন দ্রৌপদী। বিভিন্ন প্রজাতির মৃগমাংস ছাড়াও সেই সকালবেলার ‘মেনু’-তে খরগোশের মাংস, শজারুর মাংস, শূকর মাংস, মহিষ মাংস, এমনকী ভল্লুকের মাংসেরও ব্যবস্থা আছে। এখানে শেষ বক্তব্যে কিন্তু নিজের কর্তৃত্ব অতিক্রম করে পঞ্চস্বামীর প্রতীক হিসেবে সর্বজ্যেষ্ঠ যুধিষ্ঠিরকে ব্যবহার করে দ্রৌপদী বলেছেন— এই সমস্ত খাবার ব্যবস্থা করবেন কুন্তীপুত্র যুধিষ্ঠির— প্রদাসতি স্বয়ং তুভ্যং কুন্তীপুত্রো যুধিষ্ঠিরঃ।
এই যে প্রাতরাশের পরিকল্পনার মাঝখানেও দ্রৌপদী স্বামীদের কথা বলছেন, দুষ্ট জয়দ্রথ এই সংকেত বুঝতে পারেন। তিনি আর দেরি করতে চাইছেন না। অতএব দ্রোপদীর আতিথেয় উচ্ছ্বাসমুহূর্তে স্তব্ধ করে দিয়ে জয়দ্রথ বললেন— ধন্যবাদ রইল তোমার প্রাতরাশের ভাবনাতে, তুমি যে এতটা ভেবেছ, এটাই যথেষ্ট— কুশলং প্রাতরাশস্য সর্বং মে দিৎসিতং তুয়া। জয়দ্রথ এবার কাল বিলম্ব না করে নিজের কামুক পরিকল্পনাটুকু প্রকাশ করে বললেন— ওসব প্রাতরাশের কথা ছেড়ে তুমি এবার আমার রথে উঠে বসো, আমি কথা দিচ্ছি— তুমি এবার থেকে সুখে, চরম সুখে থাকবে— এহি মে রথমারোই সুখমাপ্নুহি কেবলম্।
আগে বলেছিলাম— দলকর্তার মন বুঝে ছোট অপরাধীরা অপরাধ করে। জয়দ্রথ সব জানেন— তাঁর শ্যালক-শ্বশুরেরা পাণ্ডবদের সঙ্গে কতটা খারাপ করেছেন, জয়দ্রথ সব জানেন, এমনকী বনবাসে আসার আগে দুর্যোধন-দুঃশাসনেরা দ্রৌপদীকে যা বলেছিলেন, তিনিও প্রায় সেই কথা বলেই প্রলোভন দেখাচ্ছেন দ্রৌপদীকে। তিনি সোজা বললেন— কী দেখেছ তুমি এই পাণ্ডব স্বামীদের মধ্যে। রাজ্য নেই, সমৃদ্ধি তো দূরের কথা; আর তোমার কথা এতটুকুও ভেবেছে নাকি ওরা? এমন ক্ষুব্ধ হৃদয়হীন বনবাসী স্বামীদের জন্য তোমার এই অপেক্ষা মানায় না তোমাকে— হৃতরাজ্যান্ গতশ্রীকান্… নানুরোদ্ধুম্ ইহার্হসি। যদি ভাবা যায়— দ্রৌপদী সতী সাধ্বী, স্বামীদের অনুব্রতা, তা হলে জয়দ্রথের যুক্তি হল— বিবাহিতা স্ত্রীর সম্যক ভরণ-পোষণ করা স্বামীর একান্ত ধর্ম, সেটা যদি স্বামীরা না পারে, তবে তেমন স্বামীর সঙ্গে বাস করা বুদ্ধিমতী স্ত্রীদের পোষায় না— ন বৈ প্রাজ্ঞা গতশ্রীকং ভর্তারম্ উপযুজ্যতে।
জয়দ্রথ যে রমণীদের ‘প্রাজ্ঞা’ বুদ্ধিমতী বলছেন, তেমন বুদ্ধি হলে দ্রৌপদী অনেক আগেই স্বামী-ত্যাগ করে দুর্যোধনের কণ্ঠলগ্না হতেন। জয়দ্রথ ভেবেছেন— তখনও দ্রৌপদীর মধ্যে সেই আগুন ছিল, এখন এই বনবাসের গ্লানি সহ্য করতে করতে দ্রৌপদীর মানসিকতা অন্যরকম হয়ে যাবার কথা। জয়দ্রথ সেই দুর্বলতার জায়গায় আঘাত করেই বললেন— যারা এতকাল সম্পত্তি হারিয়ে, রাজ্য হারিয়ে একেবারে শেষ জায়গায় এসে দাঁড়িয়েছে সেই পাণ্ডবদের ওপরে অতিরিক্ত ভক্তি দেখিয়ে তোমার এই কষ্ট ভোগ করার কোনও মানে হয় না অলং তে পাণ্ডুপুত্ৰাণাং ভক্ত্যা ক্লেশমুপাসিতুম্। তার চেয়ে দেখ এই ভাল হবে, তুমি এদের ছেড়ে আমার সঙ্গে চলো, আমার সিন্ধু-সৌবীর রাজ্যের সমস্ত শাসন-সম্পত্তির অধিকার তুমি আমারই সঙ্গে ভোগ করবে। তুমি আমার স্ত্রী হও, ত্যাগ করো এই হতদরিদ্র পাণ্ডবদের— ভার্যা মে ভব সুশ্রোণি ত্যজৈনান্ সুখমাপ্নুহি।
অনেক কামতপ্ত পুরুষ আমি দেখেছি, তাঁরা অনেকে অভিজাত, এমনকী বেশ ভাল কথাও বলেন, কিন্তু মেয়েদের সামনে কথা বলবার সময়েও খুব ‘ব্লেটান্টলি মেয়েদের শরীর সংস্থান, এমনকী সৌন্দর্যের প্রশংসার সঙ্গেও মাঝে মাঝে স্ত্রীলোকের অঙ্গ-প্রত্যঙ্গের কথা উল্লেখ করে ফেলেন। আমি কোনওদিন বুঝতে পারিনি— এটা কি তাঁরা ইচ্ছা করেই করেন অনুরূপ কামুকতার অন্বেষণ-প্রণালীতে, নাকি এইসব শব্দ উচ্চারণে পুরুষের অন্তর্গত কামুকতা তৃপ্ত হয়! এই যে দ্রৌপদীর মতো বিগন্ধা রমণীকে একবার ‘বরারোহা’, একবার তাঁর সুনিতম্বের সংশ্লিষ্ট সম্বোধন— এও কী অভিজাত রমণীর হৃদয়গ্রাহী হতে পারে? জয়দ্রথ যেমন বোঝেন না, জয়দ্রথের মতো হাজার তপ্ত মানুষেরাও তেমনটি বোঝেন না।
এই ধরনের কথা দ্রৌপদীর মতো অভিজাত মহিলার কাছে কেমন লাগতে পারে, তার একটা জুৎসই বর্ণনা দিয়েছেন মহাভারতের কথক ঠাকুর বৈশম্পায়ন। তিনি বলেছেন— সিন্ধুরাজ জয়দ্রথের কথাগুলি ভিতরে ভিতরে দ্রৌপদীর হৃদয় কাঁপিয়ে দিল— ইত্যুক্তা সিন্ধুরাজেন বাক্যং হৃদয়কম্পনম্। কিন্তু বিদগ্ধা রমণী কামতপ্ত পুরুষের এই আবেদন শুনে বাইরে ভীতি প্রকাশ না করে ঘৃণা প্রকাশ করেন। ফলত জয়দ্রথের কথা শোনার সঙ্গে সঙ্গে দ্রৌপদীও ক্রুদ্ধ-ঘৃণিত ভ্রূকুটিভঙ্গে কয়েক পা পিছিয়ে সরে গেলেন সেখান থেকে— কৃষ্ণা তস্মাদপাক্রামদ্দেশাৎ সা ভ্রূকুটীমুখী। জয়দ্রথের সমস্ত গোগ্রাস কাম-নিবেদনের ওপর অন্তরের কুৎসা জানিয়ে দ্রৌপদী শুধু সধিক্কারে এইটুকু জানালেন— ছিঃ জয়দ্রথ! ছিঃ! আপনি এই ধরনের কথা আর একটাও বলবেন না, লজ্জা বলে কি কোনও জিনিস নেই আপনার, লজ্জা করে না এসব কথা বলতে— মৈবমিত্যব্রবীৎ কৃষ্ণা লজ্জসে নেতি সৈন্ধবম্!
মুখে যতই ঘৃণা বর্ষিত হোক, হৃদয়ে যতই ক্রোধ উদ্‌গত হোক, দ্রৌপদী তাঁর পূর্ব অভিজ্ঞতা জানেন যে, এর পর কী ঘটতে চলেছে। তিনি পাশাখেলার পর কৌরবসভায় দুর্যোধন-দুঃশাসন-কর্ণদের অভিব্যক্তি দেখেছিলেন, অভিজাত পুরুষেরাও অরক্ষিতা রমণীর প্রতি কী অন্যায় আচরণ করতে পারেন দ্রৌপদী তা সবিশেষ জানেন। আরও জানেন যে, শত্রুপক্ষ এখানে প্রত্যক্ষভাবে উপস্থিত না থাকলেও জয়দ্রথ সেই বর্গেরই মানুষ। তিনি এক ঢিলে দুই পাখি মারতে চাইছেন— নিজের কামতর্পণের সঙ্গে দুর্যোধনের অভীষ্টসাধন, সুবিধার দিকে দ্রৌপদীর শুধু এইটুকু সুবিধা যে, পূর্বে তাঁর স্বামীরা সত্যবদ্ধ থাকায় কিছু করতে পারেননি তাঁর জন্য, এবারেও স্বামীরা এই মুহূর্তে ঘরে নেই বটে, কিন্তু তাঁরা এ-দিকে ও-দিকে কাছেই আছেন এবং তাঁদের ফিরে আসবারও সময় হয়েছে প্রায়।
স্ত্রীজনোচিত ক্ষণিক প্রক্রিয়াতেই দ্রৌপদী বুঝেছেন— খানিকটা সময় নষ্ট করে দিতে হবে জয়দ্রথের; সে ঝগড়া করে হোক, ভয় দেখিয়ে হোক, জয়দ্রথের বীরম্মন্য ভাবনায় আঘাত দিয়ে হোক, অথবা শুধু তর্ক করেই খানিকটা সময় কাটিয়ে দিতে হবে। দ্রৌপদী তাঁর স্বামীদের প্রত্যাগমনের আশা মাথায় রেখে কথার ওপর কথা সাজিয়ে জয়দ্রথের মানসিক চাপ তৈরি করতে আরম্ভ করলেন— বিলোভয়ামাস পরং বাক্যৈর্বাক্যানি যুঞ্জতী। জয়দ্রথের বিলোভন এবং সন্ত্রাসন একত্র তৈরি করার জন্য দ্রৌপদীর সুন্দর মুখমণ্ডল ক্রোধে রক্তিম এবং বিকৃত হয়ে উঠল। নয়নযুগল রক্তিম এবং ভ্রূ-যুগল নতোন্নত ভঙ্গিতে আস্ফালন করে দ্রৌপদী জয়দ্রথকে বললেন— মূর্খ! তুমি একেবারেই মূর্খ। কাদের নিন্দে করছ তুমি? পাণ্ডবদের যুদ্ধযশ তোমার জানা থাকার কথা। দেবতা-রাক্ষসেরাও তাঁদের যুদ্ধে এড়িয়ে চলেন, আর তাঁদের নিন্দে করছ তুমি! যাঁরা প্রশংসা পাবার যোগ্য মানুষ, তাঁরা বনেই থাকুন আর ঘরেই থাকুন, কেউ তাঁদের নিন্দে করে না। কিন্তু কিছু মানুষ আছে, যারা কুকুরের মততা, বিদ্যাবলে বলীয়ান তপস্বীদের উদ্দেশেও তারা ঘেউ ঘেউ করে— তপস্বিনং সম্পরিপূর্ণবিদ্যং/ভষন্তি হৈবং শুনরাঃ সুবীর। সবচেয়ে দুঃখের কথা কী জানো— বিশাল গর্তের মধ্যে পড়লেও কখনও কখনও হাত ধরে তোলবার মতো বন্ধু জুটে যায়, কিন্তু তোমার এমন কোনও বন্ধু দেখছি না এই ক্ষত্রিয়-সমাজে, যে তোমাকে পাতালের মুখ থেকে তুলে আনবে— যস্ত্বদ্য পাতালমুখে পতন্তং/ পাণৌ গৃহীত্ব প্রতিসংহরেত।
দ্রৌপদী এবার তাঁর পঞ্চস্বামীর প্রতিতুলনায় জয়দ্রথকে ভয় দেখিয়ে বললেন— পাহাড়ের মতো দেখতে যে মদস্রাবী হস্তী হিমালয়ের বনে বনে ঘুরে বেড়ায়, কেউ যদি ভাবে যে, একটা লাঠি দিয়েই ওই হাতিটাকে তার দলের মধ্যে থেকে বার করে আনব— ঠিক সেই রকম হবে যদি তুমি ভেবে থাক যে, ধর্মরাজ যুধিষ্ঠিরকে জয় করে তুমি আমাকে নিয়ে পালাবে। তোমার সবচেয়ে বড় মূর্খতা বোধহয় এইখানে যে, তুমি ভাবছ— নিদ্রিত সিংহের গায়ে পদাঘাত করে জাগিয়ে দিয়ে তুমি তার মুখ থেকে দাড়ির লোম উপড়ে নেবে— তুমি এখনও সিংহস্বরূপ ভীমকে দেখোনি, অর্জুনকেও দেখোনি, সিংহের গায়ে লাথি মারলে কী হয়, তুমি বুঝতে পারবে, যখন এঁদের দেখবে— বাল্যাৎ প্রসুপ্তস্য মহাবলস্য/ সিংহস্য পাণি মুখাল্লুনাসি।
দ্রৌপদী অনেক ভয় দেখালেন। যুধিষ্ঠির, ভীম, অর্জুন এমনকী নকুল-সহদেবের বীরত্বের কথাও উল্লেখ করলেন সসম্ভ্রমে। দ্রৌপদীকে নিয়ে পালাবার মতলবের মধ্যে যে জয়দ্রথের মৃত্যুর ভাবনা অথবা মৃত্যুর স্বয়ংবরা ভাবনা কাজ করছে, সেটা দ্রৌপদী বুঝিয়ে দিলেন বিদগ্ধ কাব্যময়তায়। দ্রৌপদী বললেন, বাঁশ গাছ, কলা গাছ আর নলবনের নলখাগড়ার গাছে যদি ফল ধরে, তবে সেসব গাছ আর বাঁচে না। আমাকে নিয়ে যাবার ফলাকাঙক্ষাও তোমার সেই রকম। জানো তো স্ত্রী-কাকড়া মরবে বলেই গর্ভবতী হয়, তুমি সেইভাবে স্বেচ্ছামৃত্যুর পথ বেছে নিতে চাইছ— তথৈব সাং তৈঃ পরিরক্ষ্যমাণাম্ আদাস্যসে কর্কটকীব গর্ভম্— আমাকে আমার রক্ষক স্বামীদের মাঝখান থেকে বার করে নিয়ে যাবার পরিকল্পনাটা ওই কাঁকড়ানির গর্ভধারণের মতো।
কামুক জয়দ্রথ দ্রৌপদীর কথা এতটুকুও গায়ে মাখলেন না। বরং খুব সপ্রতিভভাবে একটু ব্যঙ্গ করেই দ্রৌপদীর কথার উত্তর দিয়ে বললেন,— জানি, জানি, সব জানি। তোমার স্বামীরা যে খুব তালেবর লোক, তা আমার যথেষ্ট জানা আছে। তবে কী জানো, আমাকে এসব ভয়-টয় দেখিয়ে কোনও লাভ হবে না— ন ত্বেবমেতেন বিভীষণেন/শক্যা বয়ং ত্রাসয়িতুং ত্বয়াদ্য। আসলে জয়দ্রথ ভাবছেন— পাণ্ডবরা যদি রাজ্যপাটে অবস্থিত থাকতেন, তা হলে রাজযন্ত্র ব্যবহারের সুযোগ থাকায় তাঁদের শক্তি অনেক বেশি থাকত, কিন্তু বনের মধ্যে এদের কী করার ক্ষমতা থাকবে! বরঞ্চ সে-দিক দিয়ে সানুগামী জয়দ্রথের শক্তি অনেক বেশি। বস্তুত জয়দ্রথ বাস্তব বোঝেন না, পাণ্ডব-ভাইদের ব্যক্তিগত ক্ষমতার প্রসার সম্বন্ধেও তাঁর অভিজ্ঞতা নেই। ফলত রাষ্ট্রবিজ্ঞানের তাত্ত্বিকতার দ্বারা প্রযুক্ত হয়ে তিনি দ্রৌপদীকে বললেন— স্বরাষ্ট্রীয় শক্তি এবং পররাষ্ট্রনীতির ক্ষেত্রে যা যা প্রয়োজন, সব আমাদের আছে, সেখানে পাণ্ডব-স্বামীরা তোমার একেবারেই ন্যুব্জ হয়ে আছে। আর এত কথা তোমার সঙ্গে আলোচনা করার কোনও প্রয়োজন নেই আমার। তুমি তাড়াতাড়ি করো— হাতিতে ওঠ অথবা রথে ওঠ, তোমার স্বামীদের সম্বন্ধে বড় বড় কথা বলে বৃথা বাক্যব্যয় করে কোনও লাভ হবে না— সা ক্ষিপ্রমাতিষ্ঠ গজং রথং বা/ন বাক্যমাত্রেণ বয়ং হি শক্যাঃ। তবে হ্যাঁ, তুমি এইটুকু করতে পারো— ওইসব ভয়-টয় না-দেখিয়ে গলবস্ত্রে হাতজোড় করে আমার কাছে অনুনয়-বিনয় করতে পারো এবং আমার করুণাও ভিক্ষা চাইতে পারো।
পঞ্চস্বামীগর্বিতা দ্রৌপদী এমন প্রস্তাব জীবনে কখনও শোনেননি। বিশেষত তিনি মুগ্ধা গৃহবধূর পেলব চরিত্র বহন করেন না। ফলত জয়দ্রথের কাছে সানুনয়ে করুণা-ভিক্ষার প্রস্তাব শুনে তাঁর ক্ষুব্ধ হৃদয় আরও বিক্ষুব্ধ হয়ে উঠল। তিনি সগর্বে জয়দ্রথের দিকে তাকিয়ে বললেন— আমাকে কি দুর্বল বলে মনে হচ্ছে নাকি? সবলা হওয়া সত্ত্বেও সৌবীররাজ জয়দ্রথ যে আমাকে নিতান্তই দুর্বল ভাবছেন, এটা তোমারই মনের ভুল। এটা মনে রেখো— আমি নিজের শক্তি এবং ক্ষমতার ওপরেই সমধিক বিশ্বাস করি। অতএব এটা ভেব না যে, তুমি আক্রমণ করবে, আর সেই ভয়ে তোমার মতো লোকের কাছে আমি নিজেকে বাঁচানোর জন্য কাতরোক্তি করব। আমাকে এত দুর্বল ভেবে নিয়ো না— নাহং প্রমাথাদিহ সম্প্রতীতা/ সৌবীররাজস্য কৃপণং বদেয়ম্।
দ্রৌপদী বলেছেন, ইহ সম্প্রতীতা— অর্থাৎ আমি লোকের কাছে নিজের ক্ষমতার জন্যই খ্যাত। এমন করে বোধহয় কোনও মেয়েও পুরুষের কাছে নিজের আত্মশক্তি প্রকাশ করেনি। রামায়ণ মহাকাব্যে হৃত হবার পূর্বে সীতাও রাবণকে রাম-লক্ষ্মণের ভয় দেখিয়েছেন অনেক, কিন্তু কোনও সময়েই এমন কথা বলেননি যে, আমি নিজেই নিজের নিয়ন্ত্রী হতে পারি। বস্তুত এই আত্মশক্তি বা ব্যক্তিত্ব কখনওই তো দৈহিক শক্তির পরাকাষ্ঠা বোঝায় না, কেন না দৈহিক শক্তিতে দ্রৌপদী জয়দ্রথের সঙ্গে পারবেন কেন! কিন্তু সপ্রতিভতা এবং ব্যক্তিত্ব এমনই এক বস্তু যার সামনে দৈহিক শক্তি ম্লান হয়ে যায়। এই ব্যক্তিত্ব দ্রৌপদীর এতটাই ছিল যে, তাঁর কথা এবং যুক্তি শুনলে পরপক্ষ যতই বলীয়ান হোন তাঁর স্নায়ু শিথিল হতে থাকবেই।
দ্রৌপদী কিন্তু এখনও রাজনৈতিক প্রবক্তার মতোই নিজের অঙ্ক শোনাচ্ছেন। বললেন, তোমার আক্রমণের ভয়ে আমি তোমার কাছে কাতরোক্তি করব, এটা তুমি ভাবছ কী করে? যদি একরথে অর্জুন এবং কৃষ্ণ মিলিতভাবে তোমার পিছনে ধাওয়া করেন, তবে তুমি তো কোন ছাড়, ছেলেমানুষ! দেবরাজ ইন্দ্রেরও ক্ষমতা নেই আমাকে হরণ করে নিয়ে যায়— ইন্দ্রোহপি তাং নাপহরেৎ কথঞ্চিৎ/ মনুষ্যমাত্রং কৃপণঃ কুতোহন্যঃ। দ্রৌপদীর কথা শুনেই বোঝা যায়— তিনি প্রায়াহ্নে হরণের আশঙ্কা করছেন, কিন্তু রামায়ণের সীতার মতো তিনি বিহ্বল হচ্ছেন না। বার বার বললেন— বেশি কিছু করলে তোমাকে বড় পস্তাতে হবে, জয়দ্রথ! গরমকালে শুকনো ঘাসের ওপর আগুন পড়লে যেমন হয়, ঠিক তেমনি করেই তোমার সৈন্যদের মধ্যে প্রবেশ করবেন অর্জুন। পিছনে অনুসরণ করবে কৃষ্ণের যুদ্ধবাহিনী। ভাবটা এই, জরাসন্ধ যদি ভেবে থাকেন যে, পাণ্ডবরা রাজ্যপাট হারিয়ে বসে আছেন, অতএব আর কেউ নেই তাঁদের পিছনে দাঁড়াবার, তবে সেটা বিরাট ভুল। পাণ্ডবদের নিজস্ব রণনৈপুণ্য ছাড়াও অন্ধক, বৃষ্ণি, কেকয় রাজাদের মিত্রশক্তি যে শুধু দ্রৌপদীর জন্যই জয়দ্রথকে অনুসরণ করবে— এই রাজনৈতিক অঙ্কটা দ্রৌপদী পরিষ্কার করে বুঝিয়ে দিলেন জয়দ্রথকে— এতে হি সর্বে মম রাজপুত্রাঃ/প্রহৃষ্টরূপা পদবীং চরেয়ুঃ। একই সঙ্গে অর্জুন-ভীমের ব্যক্তিগত শক্তির প্রশংসা করলেও দ্রৌপদী যে কোনও অর্থেই দুর্বল নন, সেটা জয়দ্রথকে বুঝিয়ে দিয়ে বললেন— আমি আমার স্বামীদের অতিক্রম করে তোমার বশে আসব— এটাও যেমন ভেব না, তেমনই এটাও ভেব না যে, আমাকে তুমি জোর করে টেনে নিয়ে গেলেই আমি একেবারে ভয়ে আকুল হয়ে পড়ব— ন সম্ভ্রমং গন্তুমহং হি শক্ষ্যে/ত্বয়া নৃশংসেন বিকৃষ্যমানা। কেন না আমি জানি— আমাকে তুমি যেখানেই নিয়ে যাও, আমি ঠিক আবার এই কাম্যক-বনে ফিরে আসব।
জয়দ্রথ বোধহয় জন্মে এরকম মহিলা দেখেননি। তবু তিনি দ্রৌপদীর চরম বিদগ্ধতা বুঝতে পারেননি। বোঝেননি যে, দ্রৌপদী কথা বলতে বলতেই তাঁর অমূল্য সময় নষ্ট করে দিয়েছেন। এখন তাঁর স্বামীদের ফেরবার সময় হয়ে গেছে, হয়তো বা জয়দ্রথও সেটা বুঝলেন এবং সেই জন্যই অনুগামীদের সঙ্গে নিয়ে তাড়াহুড়ো করে দ্রৌপদীকে ধরবার চেষ্টা করলেন। জয়দ্রথের চেষ্টা প্রক্রিয়া দেখে দ্রৌপদী একদিকে তাঁকে বলতে লাগলেন— একদম ছোঁবে না আমাকে, গায়ে হাত দেবার চেষ্টাও কোরো না, অন্য দিকে সভয়ে ধৌম্য পুরোহিতের উদ্দেশে তারস্বরে চেঁচাতে আরম্ভ করলেন— প্রোবাচ সা মাং স্মৃশতেতি ভীতা/ ধৌম্যং প্রচুক্রোশ পুরোহিতং যা। জয়দ্রথ এসব পাত্তাই দিলেন না, তিনি সবলে দ্রৌপদীর আঁচল ধরে টান দিলেন— আর জানেনই তো, সেই পূর্বঘটনায় কৌরব-সভার মধ্যে দুঃশাসনের আঁচল-টানাটানিতে দ্রৌপদীর মনে যে অবচেতন তৈরি হয়েইছিল, তারই প্রতিক্রিয়ায় দ্রৌপদী ঘরে গিয়েই জয়দ্রথকে একটি বিশাল ধাক্কা দিলেন— জগ্রাহ তাম্ উত্তরবস্ত্রদেশে/জয়দ্ৰথস্তং সমবাক্ষিপৎ সা।
কোনও রমণীর কাছে এমন ধাক্কা খাবেন, জয়দ্রথ বোধহয় এতটুকুও প্রস্তুত ছিলেন না। এক ধাক্কাতেই সিন্ধুসৌবীর দেশের রাজা ছিন্নমূল বৃক্ষের মতো লুটিয়ে পড়লেন ভুঁয়ে— পপাত শাখীব নিকৃত্তমূলঃ। অবশ্য সঙ্গে সঙ্গেই চলচ্চিত্রের খলনায়কের মতো লাফিয়ে উঠলেন জয়দ্রথ এবং দ্বিগুণিত বেগে দ্রৌপদীকে ধরে টানতে আরম্ভ করলেন। দ্রৌপদী বুঝলেন— শারীরিক বলে আর তিনি এই কামদুষ্ট পুরুষের সঙ্গে পেরে উঠবেন না, তবে এও ঠিক— এই টানাটানিতে তাঁর শরীরে অসতীত্বের কোনও ফোসকা পড়েছে বলেও মনে হয়নি তাঁর। বরঞ্চ কোনও অর্থেই শরীর নষ্ট না করে সামনে উপস্থিত ধৌম্য পুরোহিতের উদ্দেশে প্রণামের দ্বারাই সমস্ত প্রতিকারের ইঙ্গিত জানিয়ে দ্রৌপদী জয়দ্রথের রথে উঠে পড়লেন— সা কৃয্যমানা রথমারুরোহ/ধৌম্যস্য পাদাবভিবাদ্য কৃষ্ণা।
জয়দ্রথ দ্রৌপদীকে নিয়ে সবেগে রথ চালিয়ে দিতেই অসহায় ধৌম্যপুরোহিত রথের পিছনে যেতে যেতে নিস্ফল আক্রোশেই যেন বলে উঠলেন— পারবে না হে জয়দ্রথ! পারবে না। পাঁচ পাণ্ডব-ভাইকে না জিতে এইভাবে তুমি তাঁদের স্ত্রীকে নিয়ে পালাতে পারবে না— নেয়ং শক্যা ত্বয়া নেতৃমবিজিত্য মহারথান্। তা ছাড়া এই কি তোমার ধর্ম, জয়দ্রথ! তুমি না ক্ষত্রিয়! এত খারাপ কাজটা তুমি করতে চলেছ, এর ফল তুমি পাবেই। পাণ্ডবদের সঙ্গে একবার দেখা হোক তোমার, তখন বুঝবে কী করেছ তুমি— ক্ষুদ্রং কৃত্বা ফলং পাপং ত্বং প্রাপ্স্যসি ন সংশয়ঃ।
জয়দ্রথকে বুঝিয়ে অথবা তখনকার মতো ভয় দেখিয়ে কোনও লাভ ছিল না। কেন না, প্রথমত, দ্রৌপদীর বক্তিত্ব এবং রূপ দেখে তিনি পাগল হয়ে গিয়েছিলেন। দ্বিতীয়ত, এই ব্যক্তিত্বকে যদি একবার জয়দ্রথ বশীভূত করতে পারেন— ছলে, বলে, কৌশলে, তা হলে তাঁর বিখ্যাত শ্যালকগোষ্ঠীর কাছে তাঁর মর্যাদা কোথায় গিয়ে পৌছতে পারে, সেটাও তাঁর মাথায় ছিল অবশ্যই। ধৌম্য পুরোহিত জয়দ্রথকে কথা দিয়ে নিবৃত্ত করতে পারলেন না, অগত্যা অসহায়তা এবং বিহ্বলতায় বিমূঢ় পুরোহিত জয়দ্রথের পদাতি সৈন্যদলের পাশাপাশি খানিকক্ষণ হাঁটলেন, বিনা কারণেই হেঁটে চললেন— হয়তো বা জয়দ্রথের যাত্রাপথ খেয়াল রাখার জন্য— অন্বগচ্ছত্তদা ধৌম্যঃ পদাতিগণমধ্যগঃ।
অতঃপর পৃথিবীর শ্রেষ্ঠ ধনুর্ধর বলে যাঁরা স্বীকৃত, সেই পাণ্ডবরা চারদিকের বন দাপিয়ে শিকার করলেন মৃগ, বরাহ, বন্য মহিষ। তারপর সকলে এসে মিলিত হলেন একটি বিশেষ জায়গায়, কেন না পূর্বাহ্নেই সেই স্থান হয়তো নির্দিষ্ট ছিল— ধনুর্ধরাঃ শ্রেষ্ঠতমাঃ পৃথিব্যাং পৃথক্ চরন্তঃ সহিতা বভূবুঃ।
অরণ্যের প্রকৃতির মধ্যে মানুষের শ্বাপদ-সঞ্চার ঘটলে মৃগ-পশু-পক্ষীদের মধ্যে একটি বিকৃত আলোড়ন সৃষ্টি হয়। জয়দ্রথ তাঁর রথে দ্রৌপদীকে নিয়ে হুড়মুড়িয়ে পালাচ্ছিলেন অপ্রচলিত পথে নিশ্চয়ই; সঙ্গে অনুগামীরা ছিলেন, আর পদাতি সৈন্যদের আমরা তো সঙ্গে সঙ্গেই চলতে দেখেছি। বনের মধ্য এতগুলি মানুষের রথশব্দ, পদশব্দ এবং কোলাহল-কৌতূহলে যে বিচিত্র আলোড়ন তৈরি হয়েছিল, তাতে অরণ্যের পশু-পক্ষী-সমাজের মধ্যে একটা অদ্ভুত বিকার তৈরি হল, পাখিরা নিকৃষ্ট শব্দে চেঁচাতে লাগলে— মহাবনং তদ্ বিহগোপঘুষ্টম্। যুধিষ্ঠির ব্যাপারটা লক্ষ করে সামান্য গবেষণার পরেই ভাইদের বললেন— কাম্যক-বনের পশু-পাখিরা পুব দিকে চেপে গিয়ে এমন অদ্ভুত শব্দ করছে। যাতে মনে হচ্ছে শত্রুরা প্রবেশ করেছে এই বনে— আয়াসমুগ্রং প্রতিবেদয়ন্তঃ/ মহাবনং শত্ৰুভির্বাধ্যমানম্।
যুধিষ্ঠির প্রথমে এই ধন্দে ছিলেন বোধহয় যে— তাঁরা চারদিকে মৃগয়া করতে বেরিয়েছেন, সেই শিকারের ছোটার কারণেও পশু-পাখিদের মধ্যে কোনও বিকার লক্ষিত হতে পারে। হয়তো সেই কারণেই প্রথমে তিনি শিকার ধরা বন্ধ করতে বলেছেন। তার পরেই তিনি নিশ্চিন্ত হয়েছেন, যে, না, মৃগয়া নয়, আরও অন্য কিছু, আরও কোনও দুর্ঘটনা। দ্রৌপদী একা রয়েছেন, পর্ণকুটিরে এবং তারা সকলেই মৃগয়ায় ব্যস্ত, এমন অবস্থায় দুর্যোধনের কাছের কেউ যদি তাঁর বন্ধুকৃত্য করে! যুধিষ্ঠির ভাইদের বলেছেন— আমার ভাল লাগছে না মোটেই। একজন সুরাপায়ী নিঃশেষে মদ্যপান করলে মদ্যভাণ্ডের যে অবস্থা হয়। আমাদের এই কাম্যক-বনটা সেইরকম, ফাঁকা ফাঁকা লাগছে— এবংবিধং মে প্রতিভাতি কাম্যকং/শৌন্ডের্যথা পীতরসশ্চ কুম্ভঃ— চল শিগ্‌গির ফিরে যাই।
যেখানে এসে পাণ্ডবরা মিলিত হয়েছিলেন, সেখান থেকেই ঘোড়ায় চড়ে রওনা হলেন বাড়ির দিকে। সেই পুবদিকের দুর্লক্ষণের কথাটা যুধিষ্ঠির যেমন ধরেছিলেন, ফেরার পথে সেটা ছিল সকলেরই বাঁ-দিক। বাঁ-দিকটাও তখনও পাখিদের হতাশ্বাস আকুলি-বিকুলি চলছে। যুধিষ্ঠির এবার কৌরব দুর্যোধনের দুরভিসন্ধির কথাই ভাবতে ভাবতে বললেন— বাঁদিকে শেয়ালগুলো ডেকেই চলেছে, ডেকেই চলেছে। মনে হচ্ছে, কৌরবরা আমাদের অরণ্য-আশ্রমের ওপরেই চড়াও হয়েছে— কৃতোহভিমর্দঃ কুরুভিঃ প্রসহ্য।
নানা ইঙ্গিত, দুর্লক্ষণ আর দুর্ভাবনার পথ পেরিয়ে অরণ্য কুটিরে ফিরতেই দ্রৌপদীর গাৰ্হস্থ কর্মের সহায়িকা তাঁর কাজের মেয়ের অবরুদ্ধ ক্রন্দনধ্বনি শোনা গেল। যুধিষ্ঠিরের সারথি ইন্দ্রসেন চলমান রথ থেকেই লাফিয়ে নেমে এলেন ধাত্রেয়িকা কাজের মেয়েটির কাছে। তাঁকে আর্তস্বরে কাদতে দেখে প্রথমেই দ্রৌপদীর কথা জিজ্ঞাসা করলেন ইন্দ্রসেন। জিজ্ঞাসা করলেন— তাঁকে কেউ বিরক্ত করেনি তো— ক্কচিন পাপৈঃ সুনৃশংসকৃপ্তিঃ/প্রমাথিতা দ্রৌপদী রাজপুত্রী? দ্রৌপদীকে যে হরণ করেছে, তাকে পাণ্ডবরা কী কী করতে পারেন— তার সম্বন্ধে সামান্য বীরোদগার-শব্দ প্রয়োগ করতেই ধাত্রী জানাল— জয়দ্রথ পাঁচ পাণ্ডব-ভাইদের অবমাননা করেই দ্রৌপদীকে উৎপীড়ন সহকারে তুলে নিয়ে গেছে— জয়দ্রথেনাপহৃতা প্রমথ্য/পঞ্চেন্দ্রকল্পান্ পরিভূয় কৃষ্ণা। ধাত্রী পাণ্ডবদের শৌর্য-বীর্যের চেহারা জানে, অতএব বাগ্‌-বিস্তার না করেই সমাধান জানাল— তোমরা রথের মুখ ঘোরাও, জয়দ্রথ এবং তার অনুগামীরা নতুন পথে গেছে গাছপালা ভেঙে দিয়ে। সেইসব গাছপালা এখনও শুকিয়ে নুয়ে পড়েনি এতটুকু— তিষ্ঠন্তি বর্ত্মানি নবান্যমূনি/বৃক্ষাশ্চ ন ম্লান্তি তথৈব ভগ্নাঃ।
নতুন অপরিচিত পথে গাছপালা মাড়িয়ে রথ চালাতে হচ্ছে বলেই দ্রৌপদীর ধাত্রীবধূর ধারণা— দ্রৌপদীকে নিয়ে খুব বেশি দূর যেতে পারেনি জয়দ্রথ। পরিস্থিতির গুরুত্ব এমনই যে, সে পাণ্ডবদের উদ্দেশে আদেশ উচ্চারণ করে বলছে— শিগগির রথ চালান আপনারা, রাজপুত্রী দ্রৌপদী এখনও খুব দূরে চলে যাননি— আবর্তয়ধ্বম্ অনুযাত শীঘ্রং/ন দূরযাতৈব হি রাজপুত্রী। দ্রৌপদীর ধাত্রী পর্যন্ত পাণ্ডবদের ধনুক-বাণ শাণিত করে এগোতে বলল জয়দ্রথের উদ্দেশে। ধাত্রী এর পরেও কতগুলি কথা বলে গেল পর পর, নাকি ধাত্রীর জবানিতে মহাভারতের কথক ঠাকুর বৈশম্পায়ন জয়দ্রথের চরিত্রটা পাঠকের সামনে তুলে ধরলেন দ্রৌপদীর অসহায়তা দেখাতে গিয়ে। আসলে, বিমূঢ়া ধাত্রী নিজের মতো করেই বলতে চাইছে, যে এমন অবস্থায় দ্রৌপদী কত দূর পর্যন্ত করতে বাধ্য হবেন। ধাত্রী বলল— জয়দ্রথের কথায় এবং কাজে দ্রৌপদী একেবারে বিমূঢ়া হয়ে গেছেন। তাঁকে যেমন করে ভয় দেখানো হয়েছে, তাতে কতক্ষণ তিনি নিজেকে সুরক্ষিত রাখতে পারবেন জানি না। আমার তো ভয় হচ্ছে— ঘিয়ে ভরা হোমযজ্ঞের পাত্র শেষে ভস্মে গিয়ে না পড়ে, কোনও অযোগ্য পুরুষকে শেষে দেহদান করতে না হয় তাঁকে— দদাতি কস্ম্যৈচিদনর্হতে তনুম্।
বেশ বোঝা যায়— দ্রৌপদীর কাজের মেয়েটি, যাকে কখনও আমরা ধাত্রী’ বলেছি অথবা ‘ধাত্রেয়িকা’, সেও কিন্তু নিজের মতো করে এটা বোঝে যে, জয়দ্রথের চরিত্রটাই এমন যাতে এক সময় তিনি দ্রৌপদীর ইচ্ছার বিরুদ্ধেও বলাৎকারের পথে যাবেন। আর সেই মুহূর্তে দ্রৌপদীর মতো তেজস্বিনী রমণীও পৌরুষেয় শক্তির কাছে আত্মসমর্পণ করতে বাধ্য হবেন, শুধুমাত্র শারীরিক শক্তিতে তিনি জয়দ্রথের থেকে হীন বলে। আসলে ক্ষুদ্রা এই ধাত্রেয়িকাও ধর্ষক পুরুষের চোখের ভাষাটুকু পড়ে ফেলতে পেরেছে। অদ্ভুত উপমা দিয়ে সে ধর্ষক পুরুষের দুনির্বার মন এবং ধর্ষিতা রমণীর অসহায়তা বর্ণনা করে বলেছে— তুষের আগুনে যেমন ঘিয়ের আহুতি, শ্মশানে যেমন ফুলের মালা ছুড়ে দিতে হয়, তেমনই কিন্তু দ্রৌপদীর মতো রমণীর আত্মসমর্পণ জয়দ্রথের কাছে। বাস্তবে এটাই হতে যাচ্ছে— পুরা তুষাগ্নাবিব হূয়তে হবিঃ/পুরা শ্মশানে স্রগিবাপবিধ্যতে।
দ্রৌপদীর দাসী হলেও দ্রৌপদীর স্বামীদের ওপর সে দোষারোপ করছে না। কেন না তাঁরা যে বনের মধ্যেও জীবিকার জন্য ব্যস্ত থাকবেন, সেটা স্বাভাবিক। সে বলেছে— যাজ্ঞিক ব্রাহ্মণরা অসতর্ক থাকলে যেমন কুকুর এসে যজ্ঞের জন্য প্রস্তুত সোমরস পান করে চলে যায়, তেমনই অযোগ্য জয়দ্রথের মতো পুরুষও কিন্তু তোমাদের ব্যস্ততার সুযোগ নিয়ে দ্রৌপদীকে উপভোগ করতে চাইবে। দুষ্ট পুরুষের ধর্ষণ-মনস্কতা মাথায় রেখে ধাত্রী জয়দ্রথের ভবিষ্যৎ পরিকল্পনাটুকুও বলে দিল। বলে দিল— ধর্ষক পুরুষ পরে কেমন সুন্দর হাত ধুয়ে ফেলে, অথচ যে রমণীকে সে তাঁর পাপ-স্পর্শ দেয়, সেই রমণীটি তার স্বামীর কাছে কিন্তু সেই যজ্ঞীয় হবি বা আহূতিযোগ্য বস্তু যা কুকুরে এসে চেটে দিয়ে গেছে— আর যেন তা যজ্ঞের কাজে লাগে না। ধাত্ৰেয়িকা দাসী সাধারণ একটি উপমা দিয়ে পাণ্ডবদের বলেছে, দেখুন! শেয়াল অরণ্যের মধ্যে মৃগয়া করার পর পদ্ম-দিঘিতে স্নান করে এমন করেই বসে থাকবে যেন রক্তমাংস কোনওদিন ছোঁয়নি। ধূর্ত জয়দ্রথও একইভাবে স্ত্রীলোকের মৃগয়া করতে এসে দ্রৌপদীকে ধরে নিয়ে গেছে, এর পর সে সাধু সাজবে। তাই বলছিলাম— যাতে এখনও পথের কুকুর যজ্ঞের আহুতি-দ্রব্য চেটে না দেয়, যাতে এখনও জয়দ্রথ তোমাদের সুন্দরী প্রিয়া দ্রৌপদীর সুন্দর শরীর পঙ্কিল না করে— মা বঃ প্রিয়ায়াঃ বদনং প্রসন্নং/ স্পৃশ্যাচ্ছুভং কশ্চিদকৃত্যকারী— তাই এখনও আপনারা তাড়া করে জয়দ্রথকে ধরে ফেলুন, দ্রৌপদী এখনও তেমন দূরগতা নন। শিগগির যান, আর সময় নষ্ট করবেন না— মা বঃ কালঃ ক্ষিপ্রমিহাত্যগাদ্ বৈ।
ধর্ষককারী পুরুষের ভাবনা অথবা তার হাতে আপন স্ত্রীর অনুমানযোগ্য লাঞ্ছনার কথা আর শুনতে পারছিলেন না যুধিষ্ঠির। জয়দ্রথের ওপর রাগে ধাত্রীকেই তিনি বললেন— সরে যাও তুমি, চুপ করো, আমাদের সামনে আর এ-সব কুৎসিত কথা বোলো না— ভদ্রে প্রতিক্রম নিযচ্ছ বাচং/মাস্মৎসকাশে পরুষাণ্যবোচঃ। রাজা-রাজড়ারা, রাজপুত্রেরা নিজেদের ঐশ্বর্যমওতায় এই ধরনের কাজ মাঝে মাঝে করে ফেলে বটে, কিন্তু এখানে তারা পার পাবে না।
যুধিষ্ঠিরের ইঙ্গিতে পাণ্ডব-ভাইরা ধনুক-বাণ হাতে খানিক দূর এগোতেই দেখলেন— জয়দ্রথের অশ্বারোহী সৈন্যরা ঘোড়ার খুরে ধুলো উড়িয়ে তীব্রবেগে চলেছে, আর অপেক্ষাকৃত শ্লথগতি পদাতিসৈন্যের মধ্যে থেকে ধৌম্য পুরোহিত কোনওরকমে হাত উঁচিয়ে ভীমকে ডেকে বলছেন— এই দিকে গেছে ভীম! এই দিকটা দিয়ে ধাওয়া করো— পদাতীনাং মধ্যগতঞ্চ ধৌম্যং/বিক্রোশম্ভং ভীমমভিদ্রবেতি। পাণ্ডবরা ধৌম্যকে আশ্বস্ত করে বললেন আপনি বেরিয়ে আসুন ওখান থেকে। নিশ্চিন্তে ঘরে যান। আমরা দেখছি।
আর কী, শকুন যেমন লোলুপ দৃষ্টিতে মাংসখণ্ড লক্ষ্য করে একদৃষ্টে উড়ে যায়, পাণ্ডবরা তেমনি করেই চললেন জয়দ্রথের দিকে। জয়দ্রথ পাণ্ডবদের ভয়েই পরিচিত মসৃণ পথে যাননি। ফলে অপ্রচলিত পথে অরণ্যের গাছপালা ভেঙে তাঁর রথ বেশি দূর এগোতে পারেনি। পাণ্ডবরা জয়দ্রথকে দেখতে পেলেন সহজেই। যত না জয়দ্রথকে দেখে, তাঁর চেয়ে অনেক বেশি তাঁর রথে দ্রৌপদীকে দেখে— পাণ্ডবরা একেবারে জ্বলে উঠলেন। আর ওদিকে দ্রৌপদী! প্রিয় স্বামীদের দেখে দ্রৌপদী মনে মনে একেবারে উৎফুল্ল হয়ে উঠলেন, তবে তাঁর এই আনন্দ স্বামীর গরবে গরবিনী মুগ্ধা স্ত্রীর আনন্দ নয়। তাঁর মতো ব্যক্তিত্বসম্পন্না নারী যখন শুধুমাত্র শারীরিক শক্তির অভাবে জঘন্য পরপুরুষের বশে আসতে বাধ্য হন, সেই নারী আপন মুক্তির আভাস পাওয়ামাত্র আনন্দে মুগ্ধা হন না, তিনি আনন্দের মধ্যেও জ্বলে ওঠেন। মহাভারতের কবি বিদগ্ধা রমণীর এই ভাবনাটুকু মাথায় রেখেই মন্তব্য করেছেন— পাণ্ডবদের রথের ধ্বজা দেখামাত্রই দুরাত্মা জয়দ্রথের তেজ নষ্ট হয়ে গেল এবং দ্রৌপদীর তেজ বৃদ্ধি হল।
পাঁচ পাণ্ডব-ভাই দূর থেকেই জয়দ্রথকে যুদ্ধে আহ্বান জানালেন এবং ঘটনার আকস্মিকতায় জয়দ্রথ কীরকম ভ্যাবাচ্যাকা খেয়ে রথস্থিত দ্রৌপদীকেই জিজ্ঞাসা করলেন— পাঁচ-পাঁচটা বিশাল রথে করে এই যে এদিকেই আসছে, মনে হচ্ছে— এরাই তোমার স্বামীরা। তা আমি তো এদের তেমন চিনি না, তুমি একটু চিনিয়ে দেবে নাকি? দ্রৌপদী অসীম সাহস দেখিয়ে বললেন— মূর্খ! তুমি তোমার মৃত্যুকে ডেকে এনেছ, এখন আর এঁদের পরিচয় শুনে কী করবে? তবে কি না হ্যাঁ, যে মানুষ মরার মুখে দাড়িয়ে আছে, সে যদি তার শেষইচ্ছা প্রকাশ করে কিছু জানতে চায়, তবে মুমূর্ষ ব্যক্তির শেষইচ্ছা পূরণ করাটা আমার ধর্ম— আখ্যাতব্যা ত্বেব সর্বং মুমূৰ্ষো/ময়া তুভ্যং পৃষ্টয়া ধর্ম এষঃ। তা ছাড়া বলতে আমার খারাপও লাগছে না। আমাকে হরণ করা হয়েছিল বলে মনের মধ্যে আমার যতটুকু কষ্ট ছিল বা ভয় ছিল, সেসব আমার কেটে গেছে। যে মুহূর্তে ভাইদের সঙ্গে আমি ধর্মরাজ যুধিষ্ঠিরকে দেখতে পেয়েছি, সেই মুহূর্ত থেকেই আমার কষ্ট-ভয় সব দূর হয়ে গেছে।
দ্রৌপদী সানন্দে এবং সগর্বে জয়দ্রথের কাছে আপন স্বামী পরিচয় দিতে আরম্ভ করলেন। বললেন— ওই যে দেখছ, রথের মাথায় দুটো মাদল, যেন বেজে চলেছে বলে মনে হচ্ছে, ওই মাদল দুটোর নাম নন্দ আর উপনন্দ, ওগলোই আমার জ্যেষ্ঠ স্বামী যুধিষ্ঠিরের রথের ধ্বজা। ক্ষত্রিয়ের পুরুষার্থ ধর্ম এবং অর্থকে অত্যন্ত সূক্ষ্মভাবে বিচার করতে পারেন বলে যাঁর কাছে লোকেরা সব সময় আসে— এতং স্বধর্মার্থবিনিশ্চয়জ্ঞং সদা জনাঃ কৃত্যবন্তোহনুযান্তি— তিনি আমার জ্যেষ্ঠ স্বামী যুধিষ্টির। এঁর চেহারাটার দিকেও একবার তাকাও, জয়দ্রথ! সোনার মতো গায়ের রং, চোখগুলো টানা টানা, চোখা নাক, আর শরীরের আদল একেবারে মেদহীন, অস্থূল, ইনিই কুরুকুলের শ্রেষ্ঠ পুরুষ যুধিষ্ঠির।
খানিকক্ষণ আগে জয়দ্রথ দ্রৌপদীকে তাঁর কাছে করুণা ভিক্ষা করতে বলেছিলেন। দ্রৌপদী জয়দ্রথের করুণা চাননি; হয়তো এই ভেবেই চাননি যে, তখনকার মতো তাঁর স্ত্রীশরীর বাঁচানোর জন্য দুষ্কৃতীর কাছে কাকুতি-মিনতি করেও কামুক জয়দ্রথ এবং দুর্যোধনের জামাইবাবু জয়দ্রথ পরে অন্য ব্যবহার করতে পারেন, কেন না কামুক পুরুষেরা কথার দাম রাখে না। জয়দ্রথের সেই উক্তি ফিরিয়ে দিয়ে দ্রৌপদী তাঁর জ্যেষ্ঠ স্বামীর চরিত্র বর্ণনা করলেন জয়দ্রথের প্রতিতুলনায়। দ্রৌপদী বললেন— যুধিষ্ঠির ধর্মচারী ব্যক্তি, শরণাগত শত্রুকেও তিনি প্রাণদান করে থাকেন। আর তুমি তো মূর্খ— আমি জানি তুমি বললেও শুনবে না— তুমি যদি এখনও বাঁচার আশা রাখ, তবে অস্ত্রশস্ত্র মাটিতে ফেলে রেখে হাত জোড় করে খুব তাড়াতাড়ি যুধিষ্ঠিরের শরণ নাও, বেঁচে যাবে— পরৈহ্যেনং ভূয়ো জবেন ভূতয়ে/ ত্বমাত্মনঃ প্রাঞ্জলির্ন্যস্তশস্ত্রঃ।
জয়দ্রথ এখনও নতজানু না হলে কী ঘটতে পারে দ্রৌপদী এবার তা বুঝিয়ে দিলেন তাঁর দ্বিতীয় স্বামীর বর্ণনায়। দ্রৌপদী বললেন— ওই যে দেখছ শালখুঁটির মতো চেহারা, রাগের চোটে ঠোঁট কামড়ে চলেছে নিজের, ভ্রূকুটির কুটিলতায় ভুরু দুটো জোড়া লেগে গেছে বলে মনে হচ্ছে— ইনি হচ্ছেন আমার দ্বিতীয় স্বামী ভীমসেন। অপরাধ করলে এঁর কাছে পার পাবার উপায় নেই, সে মরবেই, কারণ ইনি কখনও কারো অপরাধ ভুলে থাকতে পারেন না। একবার অন্যায় করলে ভীম তার শেষ না দেখে ছাড়েন না, এমনই ভয়ংকর এই ভীম— বৈরস্যান্তং সংবিধায়োপযাতি/ পশ্চাচ্ছান্তিং ন চ গচ্ছত্যতীব।
দ্রৌপদী পর পর অর্জুন এবং নকুল সহদেবেরও গুণ বর্ণনা করলেন, অবশ্যই অর্জুনের যুদ্ধ-বিক্রমের কথা সেখানে প্রধান বিষয় ছিল, কিন্তু নকুল-সহদেবের কথাতেও এখানে এমন উচ্ছ্বাস ছিল, যাতে মনে হয় জয়দ্রথকে দ্রৌপদী কথা দিয়েই বিভ্রাসিত করে দিয়েছেন। দ্রৌপদীর কথায় অবশ্য জয়দ্রথ বিনীত হলেন না, কৃতাঞ্জলিও হলেন না যুধিষ্ঠিরের কাছে। ফলত যুদ্ধ একটা হলই। যুদ্ধে জয়দ্রথের অনুগামী রাজারা এবং সৈন্য-সামন্তেরা এইটুকু বীরত্ব দেখাতে পেরেছিল যাতে একসময় যুধিষ্ঠিরকে নিজের ভগ্ন রথখানি ফেলে রেখে লাফিয়ে সহদেবের রথে উঠতে হয়েছিল, অন্যদিকে নকুলের রথটাকে হাতি দিয়ে গুঁড়িয়ে দেওয়ায় তাঁকেও উঠতে হয়েছিল মহাবল ভীমসেনের রথে। যুধিষ্ঠির, নকুল এবং সহদেবকে নিয়ে ভাবার কোনও কারণ নেই, কেন না, ওদিকে ভীমসেন আছেন। তাঁর গদার বহির্দেশে বিভিন্ন জায়গায় বহুতর শিক উঁচু করে লাগানো ছিল। সেই গদার আঘাতে জয়দ্রথের সৈন্য হত্যা করতে করতে এমনই তাঁর নেশা ধরে গিয়েছিল যে, তিনি খেয়ালই করলেন না যে, জয়দ্রথ দ্রৌপদীকে রথ থেকে নামিয়ে দিয়ে নিজে গভীর বনের মধ্যে পলায়ন করেছেন।
ঘটনাটা প্রথম নজরে আসে অর্জুনের। যুদ্ধনায়কের সার্বিক সর্বতোগামী দৃষ্টি তাঁর ছিল বলেই তিনি লক্ষ করেছিলেন— ভীমসেন জয়দ্রথের সেই বন্ধু কোটিকাস্যকে সবলে হত্যা করার পর জয়দ্রথের পলায়ন-পর সৈন্যগুলিকে পলায়নে বাধা দিয়ে একের পর এক হত্যা করছেন। ওদিকে জয়দ্রথকে অর্জুন আর দেখতেই পেলেন না, অথচ দেখলেন— গভীর অরণ্যদেশের আরম্ভভাগে দ্রৌপদী দাঁড়িয়ে আছেন একা। সৈন্য-সংকুল রণভূমির মধ্যে জয়দ্রথ তাঁর রথ থেকে দ্রৌপদীকে নামিয়ে দিয়ে অন্যের অলক্ষ্যে গভীর বনের মধ্যে পলায়ন করেছেন— স তস্মিন্ সংকুলে সৈন্যে দ্রৌপদীমবতাৰ্য তাম্। হঠাৎই জয়দ্রথকে দেখতে না পেয়ে অর্জুন ভীমকে বললেন— তুমি কী করে চলেছ, দাদা! একটা একটা খুচরো সৈন্য বধ করে চলেছ? যার জন্য এত কাণ্ড, সেই জয়দ্রথকেই তো চোখে দেখতে পাচ্ছি না, তুমি তাঁকে খোঁজো। এগুলোকে মেরে কী হবে— তমেবান্বিষ ভদ্রং তে কিং তে যোধৈর্নিপাতিতৈঃ।
অর্জুনের কথা শুনে ভীম থামলেন। নিজের শক্তির ওপরে তাঁর এতটাই বিশ্বাস যে, তিনি কখনওই খুব একটা উদ্বিগ্ন হন না। যুধিষ্ঠিরকে লক্ষ্য করে তিনি নিশ্চিন্তে বললেন— মহারাজ! শত্রুপক্ষের বড়সড় প্রধান ব্যক্তিরা সকলেই মারা পড়েছে, যাও বা কিছু ছিল পালিয়েছে এদিক-ওদিক। আপনি দ্রৌপদীকে নিয়ে আমাদের কুটিরে ফিরে যান। সঙ্গে নিয়ে যান নকুল, সহদেব এবং ধৌম্য পুরোহিতকে। প্রিয়া দ্রৌপদীর ওপর দিয়ে যে ঝড় বয়ে গেছে, এখন তাঁকে সকলে মিলে আশ্বস্ত করাটাই সবচেয়ে বড় প্রয়োজন, আপনি ফিরে যান— প্রাপ্যাশ্রমপদং রাজন দ্রৌপদীং পরিসান্ত্বয়। আর জয়দ্রথের কথা বলল অর্জুন— ও যদি পাতালেও গিয়ে লুকিয়ে থাকে এবং দেবরাজ ইন্দ্রও যদি তাঁর সহায় হন তবে জীবিত অবস্থায় আমার হাত থেকে তার বেঁচে ফেরার আশা নেই— ন হি মে মোক্ষ্যতে জীবন্ মূঢ় সৈন্ধবকো নৃপঃ।
ভীমের এই নিরুদ্বিগ্ন ক্রোধের আক্রোশ যুধিষ্ঠির জানেন। তিনি এমনই এক মানুষ যে, চরম শত্রু হলেও নিজের কোমল সম্পর্কগুলো ভুলে যান না। ভীমের ভাব-সাব দেখে তাঁর ভয় হল। তিনি জয়দ্রথকে যা করতে পারেন, সেই শেষ কথা ভেবে শুধু এইটুকু সাবধানবাণী উচ্চারণ করলেন— আমি জানি, জয়দ্রথ কত বড় অন্যায় করেছে, তবু তুমি ভগিনী দুঃশলার কথা মনে রেখো, জয়দ্রথ মারা গেলে সে বিধবা হবে। আর মনে রেখো জননী গান্ধারীর কথা। বড় আদরের মেয়ে তাঁর দুঃশলা। মেয়ে বিধবা হলে কোন জননী তা সইতে পারে— দুঃশল্যমভিসংস্মৃত্য গান্ধারীঞ্চ যশস্বিনীম্।
এক-একটা ঘটনা এইরকম ঘটে যায় যাতে মানুষের অন্তনির্হিত চরিত্রের বিশেষ বিশেষ দিকগুলো কেমন প্রকট হয়ে ওঠে। নিজের স্ত্রীকে পরপুরুষ ধরে নিয়ে গেছে, এমনকী তাতে ধর্ষণের সম্ভাবনাও আছে, এইরকম একটা মানুষকেও যুধিষ্ঠির খানিকটা ক্ষমা করতে চান ভগিনী দুঃশলার কথা ভেবে এবং জননী গান্ধারীর কথা মনে রেখে। যখন প্রথম তিনি জয়দ্রথের অসভ্য আচরণের কথা শোনেন এবং দ্রৌপদীর অনুচরী ধাত্ৰেয়িকা যখন দ্রৌপদীর শরীরে জয়দ্রথের ধর্ষণ-স্পর্শের সম্ভাবনা উচ্চারণ করেছিল, তখন সাক্ষেপে যুধিষ্ঠির বলেছিলেন— তুমি সরে যাও এখান থেকে, আমাদের সামনে এই কুৎসিত শব্দ আর উচ্চারণ কোরো না— ভদ্রে প্রতিক্ৰাম নিযচ্ছ বাচং/ মাস্মাৎসকাশে পরুষাণ্যবোচঃ। সেদিন সেই মুহূর্তে যুধিষ্ঠির ঠিকই করে নিয়েছিলেন যে, জয়দ্রথকে সহজে ছেড়ে দেওয়া যাবে না এবং এই শাস্তির কথা তিনি উচ্চারণ করেছিলেন দার্শনিক কুটিলতায়। তিনি বলেছিলেন— রাজা-রাজড়ারা রাজপুত্রেরা এইভাবেই নিজের বলোন্মত্ততায় প্রতারিত হয়— বলেন মত্তা বঞ্চনাং প্রাপ্নুবন্তি।
কীভাবে জয়দ্রথ আপন পাপকর্মের জন্য প্রতারিত হবেন, তা ঠিকই করে ফেলেছিলেন যুধিষ্ঠির। পাঁচ ভাই মিলে ঝাঁপিয়ে পড়েছিলেন জয়দ্রথ এবং তাঁর অনুগামীদের ওপর। তিনি নিজেও যথেষ্ট যুদ্ধ করেছেন। কিন্তু যুদ্ধশেষে যখন দ্রৌপদীকে বিপন্মুক্ত অবস্থায় পাওয়া গেছে এবং যখন জয়দ্রথকে চরম শাস্তি দেবার কথা বেরিয়ে আসছে ক্রোধরক্ত ভীমসেনের মুখ থেকে, তখন কিন্তু মহামতি যুধিষ্ঠির তাঁর সর্বতোগামী প্রসারিত দৃষ্টি থেকে জয়দ্রথের বিচার করছেন। শেষ পর্যন্ত যখন দ্রৌপদীর মতো প্রিয়া পত্নীর ওপর ধর্ষণের লাঞ্ছনা জোটেনি এবং তাঁকে তিনি পূর্বাবস্থায় ফিরে পেয়েছেন তখন তিনি কিন্তু আরও দুটি স্ত্রীলোকের মন নিয়ে চিন্তা করছেন— একজন ভগিনী দুঃশলা, দ্বিতীয়জন জননী গান্ধারী।
দুঃশলাও তাঁর নিজের ভগিনী নন, গান্ধারীও তাঁর নিজের জননী নন, কিন্তু তাঁদের জীবন এবং মনের সঙ্গে একাত্মক সমান-হৃদয়তা না থাকলে যুধিষ্ঠির দুঃশলা এবং গান্ধারীর সম্ভাব্য যন্ত্রণাটুকু বুঝতেন না। এমন তো বলাই যেতে পারে যে, যুধিষ্ঠির দ্রৌপদীর কষ্ট কতটুকু বুঝলেন? না হয় শেষ পর্যন্ত বিপন্মুক্ত হয়েছেন তিনি, কিন্তু জয়দ্রথ যখন আপন বলোন্মত্তায় দ্রৌপদীকে জোর করে রথে তুলেছিলেন, তখন যে অনিশ্চয়তা এবং অসহায়তা দ্রৌপদীর মনে কাজ করেছিল, তার পঞ্চস্বামী-প্রিয় হৃদয়ে যে আঘাত লেগেছিল, তাঁর কতটুকু অনুভব করতে পেরেছেন যুধিষ্ঠির। এখনকার দিনে যে স্ত্রী-স্বাধীনতা-কামিনী দৃষ্টি, তাতেও তো সেই প্রশ্নটাই আসে এবং এই প্রশ্ন যে আসতে পারে, তা কিন্তু মহাভারতের বৃদ্ধ কবিও তাঁর অভিজ্ঞতায় জানেন। কেন না যুধিষ্ঠির যখন ভগিনী দুঃশলা এবং জননী গান্ধারীর কথা মনে রেখে জয়দ্রথের জীবন বাঁচিয়ে রাখার অনুরোধ করছেন ভীমকে, তখন যুধিষ্ঠিরের মুখের ওপরেই কিন্তু ভীম এবং অর্জুনের উদ্দেশে দ্রৌপদী চেঁচিয়ে বলেছেন— যদি তোমরা আমার ভাল লাগার জন্য কিছু করতে চাও তবে সেই নরাধম জয়দ্রথকে এক্কেবারে মেরে ফেলবে, এক্কেবারে মেরে ফেলবে— কর্তব্যং চেৎ প্রিয়ং মহ্যং বধ্যঃ স পুরুষাধমঃ।
আপনারা যদি মহাকাব্যের বিশাল-বিশদ পটভূমি বোঝেন, যদি মহাকাব্যের কবির ধীর-গম্ভীর হৃদয়টুকু বোঝেন, তা হলে দেখবেন— এই মুহূর্তে এবং আধুনিক রোম্যান্টিক দৃষ্টিতে দ্রৌপদীর আর্ত অনুরোধ রক্ষা করাটা যতই সযৌক্তিক মনে হোক, তবু যুধিষ্ঠিরের সার্বত্রিকী ভাবনাটাই মহাভারতের সাবমাঙ্গলিক ধর্মবোধের সঙ্গে মেলে। যুধিষ্ঠির দ্রৌপদীর অপমানের জন্য যতখানি ক্ষুব্ধ, সেই ক্ষুব্ধতার মধ্যেও তিনি জ্ঞাতিভগিনী দুঃশলার সিন্দুরবিহীন সীমন্তের কথা স্মরণ করতে পারেন, সেই ক্ষব্ধতার মধ্যেও মনে রাখতে পারেন জননী গান্ধারীর করুণ হৃদয়, যা বিধবা কন্যার দুঃখে বিদীর্ণ হয়ে যাবে। দ্রৌপদীর ওপর যে অন্যায় আচরণ করেছেন জয়দ্ৰথ, তার জন্য শাস্তি চান যুধিষ্ঠির। তিনি চান— জয়দ্রথের উচিত শিক্ষা হোক, কিন্তু জয়দ্রথের জীবন, যা তিনি কিংবা অন্য কেউ দিতে পারেননি, সেই জীবন নিয়ে নিলে আরও দুটি জীবনের জিয়ন্তে মরণ ঘটবে— এতটা শাস্তি তিনি চান না। বিশেষত দ্রৌপদীকে ফিরে পাওয়া গেছে, তিনি হৃতা হলেও শেষ পর্যন্ত ধর্ষিতা হননি— নিয়তির এই আনুকূল্যটুকু মেনে নিয়েই যুধিষ্ঠিরের বিশাল ব্যাপ্ত মহাকাব্যিক হৃদয় সার্বিক কল্যাণের জন্য করুণায় দীর্ণ হয়। রোম্যান্টিক সংকোচনের বিপরীতে এই যে মহাকাব্যিক উদার উন্মোচন— এটাই মহাভারতের ব্যাপ্ত দৃষ্টি, যা আধুনিক ভিক্টোরিয়ান রোম্যান্টিকতায় শুধু পত্নী বা প্রেমিকার জন্যই শৌর্যদীপ্ত হয় না, বরঞ্চ তা অন্যতর এক সার্বত্রিকী আত্মীয়তায় দীপ্র হয়— তাঁকে অতিক্রম করা যায় না।
দ্রৌপদী বলেছিলেন— যদি আমার প্রিয় কাজ করতে হয়, তবে মহামতি যুধিষ্ঠির নয়, আমার কথাই মনে রেখো, জয়দ্রথকে মেরেই ফেলো। কেন না, যে নরাধম অন্যের স্ত্রীকে হরণ করে, যে লোক রাজ্যাপহারী, আমাদের শত্রু, সে যদি যুদ্ধে মুক্তি-প্রার্থনাও করে, তবু তাকে মুক্ত করা উচিত নয়— ভার্যাপহর্তা যো বৈরী যশ্চ রাজ্যহরো রিপুঃ। দ্রৌপদী শুধুমাত্র নিজের অপমানের কথা বলেই ক্ষান্ত হননি, তিনি বুঝিয়ে দিয়েছেন যে, জয়দ্রথ দুর্যোধনের অনুগামী— সে পাণ্ডবভার্ষাকে হরণ করে রাজ্যাপহারী দুর্যোধনের অভীষ্টসাধন করেছে। অতএব কোনও দিক থেকেই তাঁর বেঁচে ফেরার যৌক্তিকতা নেই, এখন বিপন্ন হয়ে আকুল প্রার্থনা জানালেও তাকে ছেড়ে দেওয়া উচিত নয়— যাচমানো’পি সংগ্রামে ন মোক্তব্যঃ কথঞ্চন। দ্রৌপদীর এই তীব্র প্রতিশোধ-যুক্তি দুটি ভয়ংকর লোকের কানে পৌছল— একজন ভীম— দ্রৌপদীর নিজের ভাবনায় যিনি শত্রুতা ভোলেন না কখনও। আর একজন হলেন অর্জুন– দ্রৌপদীর নিজস্ব পরিচয়ে যিনি যুধিষ্ঠিরের ভাই যতখানি, ঠিক ততখানিই তিনি যুধিষ্ঠিরের শিষ্য। সবচেয়ে বড় কথা তিনি কখনও ইচ্ছা হয়েছে বলেই অথবা রাগ হয়েছে বলেই অথবা ভীত হয়ে আত্মরক্ষা করতে হবে বলেই নৃশংস কাজ করেন না–যো বৈ ন কামান্ন ভয়ান্ন কোপাত্/ ত্যজেদ্ধর্মং ন নৃশংস্যঞ্চ কুৰ্য্যাৎ। অথচ ভীম তা করতে পারেন, ইচ্ছে হলে, ভয় হলে কিংবা ক্রোধ হলে ভীম যা কিছু করে ফেলতে পারেন। তার মানে জয়দ্রথকে ধরবার জন্য যে দু’জন মহাবীর রওনা হলেন তাঁদের একজন যদিবা দ্রৌপদীর কথায় জয়দ্রথের ওপর প্রতিহিংসা চরিতার্থ করেনও, সেখানে যুধিষ্ঠিরের ভাই তথা শিষ্যও রইলেন সাবমাঙ্গলিক ওদার্য সাধন করার জন্য। হিংস্র রাজনীতির ‘কনট্রোল এলিমেন্ট’ হিসেবে ভীমের সঙ্গে রইলেন অর্জুন। ভীম এবং অর্জুন রওনা হলেন সেই দিকে যেদিকে জয়দ্রথ গেছেন আর দ্রৌপদী এবং ধৌম্যকে নিয়ে যুধিষ্ঠির ফিরে এলেন অরণ্য-আশ্রমে।
অপরিচিত বন্যপথে বৃক্ষ-লতা দলিত করে জয়দ্রথ ততক্ষণে এক ক্রোশ পথ চলে গিয়েছেন। ভীম এবং অর্জুন সেইরকমই একটা খবর পেলেন অরণ্য-প্রান্তিক বিরলচারী মানুষের কাছে ভীমার্জুনাবপি শ্রুত্বা ক্রোশমাত্রগতং রিপুম্‌। তাঁরা বুঝলেন— রথের থেকে ঘোড়া অনেক বেশি কার্যকরী হবে, অতএব দু’জনে দুটি ঘোড়া নিয়ে জয়দ্রথের গতিপথ অনুরসণ করলেন। অনেক দূর থেকে জয়দ্রথকে দেখতে পেয়েই অর্জুন একটা অদ্ভুত কাজ করলেন। মহাভারতের কবি লিখেছেন— অর্জুন স্বর্গীয় দিব্য অস্ত্রের প্রয়োগ জানতেন, অতএব মন্ত্রের দ্বারা অস্ত্রকে অভিমন্ত্রিত করে তিনি দূর থেকেই জয়দ্রথের অশ্বগুলিকে মেরে ফেললেন। আমরা লৌকিক দৃষ্টিতেও এই অশ্ববধের সমাধান পাই। আমরা অস্ত্রশিক্ষার সময় দেখেছি— সচল বস্তুর ওপর অস্ত্রপ্রয়োগ, এমনকী শব্দমাত্র শুনে তার ওপরে অস্ত্রপ্রয়োগ করে সার্থকতা লাভ করার ব্যাপারে অর্জুন ছিলেন অদ্বিতীয়। অতএব ঘোড়ার পিঠে চলতে চলতেই বহু দূর থেকে বাণ ছুড়ে অর্জুন জয়দ্রথের রথবাহী অশ্বগুলিকে মেরে ফেললেন— ক্রোশমাত্রগতান্ অশ্বান্ সৈন্ধবস্য জঘান তৎ।
অশ্বগুলি মারা পড়তেই জয়দ্রথ প্রচণ্ড ভয় পেয়ে গেলেন। এবার তাঁকে হেঁটে পালাতে হবে, কারণ ভীম এবং অর্জুন তাঁকে তাড়া করছেন ঘোড়ায় চড়ে এবং তাঁরা তাঁকে দেখতে পেয়েছেন। জয়দ্রথ পালাতে লাগলেন এবং তীব্রবেগে তাঁকে পালাতে দেখে পরিশীলিত রাজশক্তির প্রতীক অর্জুন ক্ষত্রিয় ধর্মের উদাহরণ দিয়ে জয়দ্রথের উদ্দেশে বললেন— হ্যাঁ হে রাজার ছেলে! তুই এই শক্তি নিয়ে পরের বউকে নিয়ে পালানোর চেষ্টা করেছিলি— অনেন বীর্যেন কথং স্ক্রিয়ং প্রার্থয়সে বলাৎ— তুই নিজের অনুচরদের শত্রুর মাঝখানে ছেড়ে দিয়ে পালাচ্ছিস, এটা কেমন কথা! তুই ফিরে আয়, পালাচ্ছিস কেন? জয়দ্রথ আর ফেরেন? তিনি তখন প্রাণভয়ে দৌড়োচ্ছেন বনের গাছ-গাছড়া মাড়িয়ে। এ-রকম একটা অবস্থায় দোষী এবং অপরাধীর সঙ্গে যে পরিশীলিত ক্ষত্রিয় ধর্মের কথা বলে কোনও লাভ নেই, সেটা সবচেয়ে ভাল বোঝেন ভীম। অতএব কাল বিলম্ব না করে তিনি জয়দ্রথকে বললেন— দাঁড়া ব্যাটা। দাঁড়া, আমি আসছি। এই বলেই তিনি ঘোড়া ছুটিয়ে দিলেন তাঁর দিকে— তিষ্ঠ তিষ্ঠেতি তং ভীমঃ সহসাভ্যদ্রবদ্ বলী। মধ্যম পাণ্ডব ক্রোধী ভীমসেনের এই তেড়ে যাবার অর্থ যে কী, তা অৰ্জুন ভালমতোই জানেন। জয়দ্রথের শেষ ভয়ংকরতম পরিণতির কথা স্মরণ করেই অর্জুন শুধু দাদা যুধিষ্ঠিরের সতর্কবাণী উচ্চারণ করলেন ভীমের উদ্দেশে। তিনি ভীমের চেয়ে বয়সে ছোট হওয়া সত্ত্বেও রাজনৈতিক পরিশীলনের চরম আদেশ উচ্চারণ করলেন— জয়দ্রথকে একেবারে মেরে ফেলো না যেন— মা বধীরিতি পার্থস্তং দয়াবান্ প্রত্যভাষত।
প্রাণের ভয়ে হতাশ জয়দ্রথ পালাচ্ছেন তখনও, ভীম এবার তাঁর কাছাকাছি এসে ঘোড়া থেকে নেমেই দৌড়ে এসে জয়দ্রথের চুলের মুঠি ধরে ফেললেন পিছন থেকে— অভিদ্রুত্য নিজগ্রাহ কেশপক্ষে হ্যমৰ্ষণঃ। তারপর তাঁকে পাঁজাকোলা করে তুলে নিয়েই মাটিতে আছাড় দিয়ে ফেললেন ভীমসেন, জয়দ্রথের ওপরে উঠে তাঁকে মাটিতে পিষতে পিষতে তাঁর মাথাটা বার কয়েক ঠুকে দিলেন মাটিতে— শিরো গৃহীত্বা রাজানং নিষ্পিপেষ মহীতলে। যুধিষ্ঠির এবং অর্জুন, দু’জনেরই উপর্যুপরি সাবধানবাণী থাকায় ভীম এটা বুঝে গিয়েছিলেন যে জয়দ্রথকে প্রাণে মেরে ফেলাটা যাবে না। অথচ অপরাধীকে যদি চরম শাস্তি দিতে হয় তবে তাকে প্রায় আধমরা করে ফেলাটা নিতান্তই প্রয়োজন এই যুক্তিতেই ভীম তাঁকে মারতে আরম্ভ করলেন হিন্দি চলচ্চিত্রের নায়কের মতো— ‘ভিলেইন’কে যিনি শেষ মার মারছেন। জয়দ্রথ মার খেয়ে একটু নির্জীব গোছের হয়ে পড়ে থেকেই আবার উঠতে যাচ্ছিলেন— পুনঃ সঞ্জীবমানস্য তস্যোৎপতিতুমিচ্ছতঃ— ঠিক এই অবস্থাতেই ভীম তাঁর মাথায় লাথি কষালেন। তারপর আবার চিত হয়ে পড়া জয়দ্রথের বুকের ওপর উঠে পর পর মুষ্টির আঘাত— জয়দ্রথ প্রায় অজ্ঞান হয়ে পড়লেন। এই সময়ে আবারও অর্জুনের মুখে উচ্চারিত হল সেই সাবধানবাণী— জয়দ্রথকে প্রাণে মেরে ফেলো না দাদা, ভগিনী দুঃশলার কথা স্মরণে রাখতে বলেছেন যুধিষ্ঠির— দুঃশলায়াঃ কৃতে রাজা যত্তদাহেতি কৌরবঃ।
এমনিতেই ক্রোধী এবং হিংসাপরায়ণ ব্যক্তি যখন প্রতিশোধের সুযোগ পায়, তখন তাকে ধরে রাখা যায় না, তাকে আটকে রাখলেও আটকে থাকতে চায় না। সেখানে ভীম— তাঁকে অবশ্য কোনও মতেই হিংসাপরায়ণ বলতে পারি না— কিন্তু তিনি অসীম শক্তিধর মহাবীর বটে এবং তাঁকে যদি ক্রোধের চরম সীমায় নিয়ে যাওয়া যায় তবে তাঁর প্রতিশোধবৃত্তিও এমন চরম হয়ে ওঠে যে, তাঁকে নিবৃত্ত করা কঠিন হয়ে পড়ে। এমনকী নিবারণ করতে গেলে নিবারক ভাল মানুষটির ওপরেই তখন তাঁর রাগ হয়ে যায়, ঠিক যেমন একটা সাধারণ মারামারির ক্ষেত্রেও ক্রোধী পুরুষকে আটকাতে গেলে তার ধাক্কা ঝাপটা এবং নিবৃত্ত না হবার প্রতিক্রিয়া, পার্শ্বক্রিয়া নিবারণকারীর ওপরেই এসে পড়ে। ভীমকে দ্বিতীয়বার যুধিষ্ঠিরের সাবধান-শব্দ শোনানোর পর অর্জুনের উদ্দেশেই তাই ভীমের গর্জন শুরু হল। বললেন— এই বদমাশ জয়দ্রথ যখন আমার হাতে পড়েছে, তখন আর তার বাঁচার আশা নেই। ভাবতে পারো— কৃষ্ণা দ্রৌপদীকে আমাদের স্ত্রী হয়ে এই ধরনের বদমায়েশি সহ্য করতে হয়েছে, তাঁকে এই নরাধম বিরক্ত করেছে এইভাবে— কৃষ্ণায়া স্তদনর্হায়াঃ পরিক্লেষ্টা নরাধমঃ— না, আমি একে কিছুতেই ছাড়ব না।
ক্রোধাবেশ ঘটলে ভীমের কী রূপ হয় অভিজ্ঞ অর্জুন জানেন, আবার দাদা যুধিষ্ঠিরের সেই অনতিক্রম্য আদেশ— যা অতিক্রমও করা যায় না অথচ সহ্যও করা যায় না— এই অবস্থায় ভীম যে তাঁরই ওপরে ঝাল ঝেড়ে যুধিষ্ঠিরের সম্মানটুকু রাখবেন— তাও অর্জুন জানেন। অতএব যে জয়দ্রথকে দ্রৌপদীর জন্য মেরেই ফেলতে চাইছিলেন ভীম, তিনি খানিকটা সংবৃত হয়ে অর্জুনকে বললেন— কীই বা করতে পারি আমি, রাজা যুধিষ্ঠির! তাঁর তো দয়ার শরীর। তিনি এই বদমাশকে হাতে পেয়েও বাঁচার ব্যবস্থা করে রেখেছেন— কিন্নু শক্যং ময়া কর্তুং যদ্‌রাজা সততং ঘৃণী— আর তিনি যা বলেছেন, বলতে দাও। তাঁর দয়ার শরীর, আপন ভার্যাপহারীকেও তিনি না হয় ক্ষমা করলেন। কিন্তু অর্জুন! তুমিও তো একটি গণ্ডমূর্খ, অপরাধীকে শাস্তি দেবার মুহূর্তে তুমিও তো বারবার আমাকে নিবৃত্ত করছ— ত্বঞ্চ বালিশয়া বুদ্ধ্যা সদৈবাস্মান্ প্রবাসে।
ভীম যতই তর্জন-গর্জন করুন, দাদা যুধিষ্ঠিরের আদেশ এবং অর্জুনের গম্ভীর নিবারণ শব্দ— এর কোনওটাই অতিক্রম করবার ক্ষমতা ভীমের ছিল না। কিন্তু নিজের রাগটাও তেমন প্রশমিত না হওয়ায় ভীম ঠিক করলেন— এমন একটা কিছু করা দরকার যাতে ধর্মরাজ যুধিষ্ঠিরের সর্বকল্যাণী ইচ্ছাটুকুও বজায় থাকে আবার জয়দ্রথের কাছেও সেটা এমন অপমান-জনক হবে, যা একেবারে মৃত্যুর মতো লাগে, কেন না দ্রৌপদী এই পাপিষ্ঠের চরম শাস্তি চেয়েছিলেন মৃত্যু। জয়দ্রথকে ধরতে যাবার আগে দ্রৌপদী যেভাবে তাঁর জ্যেষ্ঠ স্বামী যুধিষ্ঠিরের কথা অতিক্রম করেও তাঁর নারীত্বের সম্মানটুকু প্রার্থনা করেছিলেন তাঁর বীর স্বামীদের কাছেই, তাতে মৃত্যুই হয়তো সঠিক শাস্তি ছিল। একজন বিবাহিতা স্ত্রী হিসেবে দ্রৌপদীর এই প্রার্থনা অমূলক নয়, কেন না তাঁকে অনেকক্ষণ ধরে নিজের ইচ্ছার বিরুদ্ধে এক চরম অভীষ্ট পুরুষের অর্ধেক বলাৎকার সইতে হয়েছে। জয়দ্রথের দিক থেকে ভবিষ্যৎ-ধর্ষণের সমস্ত ইঙ্গিতই ছিল এবং দ্রৌপদীর স্বামীরা আকস্মিকভাবে উদয় না হলে হয়তো তাই ঘটত। সেখানে ভীমের প্রতিশোধ-স্পৃহা যথেষ্টই যুক্তিযুক্ত।
যুধিষ্ঠির এবং অর্জুন— দু’জনের অ্যাটিচুড ব্যাখ্যা করলেই বোঝা যায়— আত্মসর্বস্ব প্রেম নয়, এরা ত্যাগ করে ভোগ করতে জানেন, যে ভোগের মধ্যে অন্যের জন্যেও চিন্তা আছে। এখানেও যে যুধিষ্ঠির এবং অর্জুন জয়দ্রথের প্রাণটুকুর রাখার পক্ষে দাঁড়িয়ে আছেন, তার প্রথম কারণ যদি হয় দ্রৌপদীকে অধর্ষিতা অবস্থায় পাওয়া গেছে, তার দ্বিতীয় কারণ অবশ্যই সেই ব্যাপ্ত বিশাল হৃদয় যেখানে প্রিয়া পত্নী ছাড়াও অন্যতরা এক পত্নীর সীমন্ত-সিন্দুর দেদীপ্যমান হয়ে ওঠে। এরই বিপরীতে ভীমকে দেখুন, তিনি ত্যাগী পুরুষ নন, দ্রৌপদীর এক পঞ্চমাংশ পতিত্বই তাঁকে সেই সর্বগ্রাসী প্রেম দিয়েছে, যাতে দ্রৌপদীর অপমান তিনি কিছুতেই সহ্য করবেন না। যুধিষ্ঠির এবং অর্জুনের কথায় তিনি থেমেছেন বটে, তবে দুঃশলা-টুঃশলা তাঁর মাথায় নেই, তিনি শুধু দ্রৌপদীর কথার মূল্য দিতে চাইছেন। একেবারে মেরে না ফেলেও তাঁর চরম শাস্তির উপায় বার করলেন ভীম।
হাজার হলেও জয়দ্রথ রাজার ছেলে। মৃত্যু ছাড়াও তাঁর চরম শাস্তি হল তাঁর ক্ষত্রিয় ধর্মের অপমান। ভীম জয়দ্রথের মাথার সুবিন্যস্ত কেশরাশির মধ্যে অর্ধচন্দ্র বাণের ধারালো প্রান্ত দিয়ে পাঁচ জায়গায় চেঁছে দিয়ে অবশিষ্ট চুলগুলি জটা পাকিয়ে দিলেন— এবমুক্ত সটাস্তস্য পঞ্চ চক্রে বৃকোদরঃ– জয়দ্রথ নীরবে মাথা নিচু করে রইলেন। এবারে ভীম জয়দ্রথকে বললেন— যদি বাঁচতে চাস ব্যাটা! তবে কড়ার করতে হবে তোকে। এর পর তুই যেখানে যাবি— সেটা ভদ্রলোকের সভাতেই হোক অথবা সাধারণ লোকসমাজেই হোক, সব জায়গাতেই যখন লোকে বলবে— তোর মাথার পাঁচ জায়গায় এমন চেঁছে দিয়েছে কে, তখন বলবি— আমি পাণ্ডবদের দাস— ওঁরাই আমাকে এই চিহ্ন করে দিয়েছেন— দাসোহস্মীতি সদা বাচ্যং সংসৎসু চ সভাসু চ। শর্ত দিয়েই ভীম জয়দ্রথকে ধরে হেঁচড়ে নিয়ে চললেন— তাঁর রাগের ঝাল শুধু কথায় অথবা শর্তে মেটে না। জয়দ্রথ অবশ্য তখন প্রাণের ভয়ে ভীমের কথা মেনে নিয়ে বললেন— যা বলছেন, আমি তাই করব।
তবু এই আধমরা জয়দ্রথকে বিশ্বাস করলেন না ভীম, তাঁকে ছেড়েও দিলেন না। পর্যুদস্ত ধরা পড়ে যাওয়া অপরাধীকে সবার সামনে নিয়ে গিয়ে অপমান না করলে শক্তিধরের মনের জ্বালা শান্ত হয় না। ধূলিধূসর জয়দ্রথের উঠবার শক্তি না থাকলেও ভীম তাঁকে বেঁধে নিয়ে রথের ওপর চাপালেন জড় পিণ্ডের মতো— রথমারোপয়ামাস বিসংজ্ঞং পাংশুগুণ্ঠিতম। অর্জুন সামনে সামনে চলতে লাগলেন রথ নিয়ে, পিছন পিছন প্রায়-সংজ্ঞাহীন জয়দ্রথকে নিয়ে যুধিষ্ঠিরের অরণ্য আশ্রমের দিকে চললেন ভীম। আশ্রমে পৌঁছতে সময় বেশি লাগল না এবং যুধিষ্ঠিরের সামনে এসে রজ্জুবদ্ধ জয়দ্রথকে দেখিয়ে সদর্পে দাঁড়ালেন ভীম। দ্রৌপদীও দাঁড়িয়ে ছিলেন কাছাকাছি, কিন্তু তাঁর দিকে ভীম কোনও পুলকিত দৃষ্টিপাত করেছিলেন কিনা— মহাভারতের কবি তা স্বকণ্ঠে বলেননি।
রথের ওপর এমন আবদ্ধ অবস্থায় অর্ধমৃত জয়দ্রথকে দেখে যুধিষ্ঠির মনে মনে বেশ খানিকটা হেসে নিলেন। মনে মনে হাসলেন এইজন্য যে, প্রথমত যুধিষ্ঠির এখনও তাঁর গম্ভীরতা ভেঙে ভীমের কাছে অত সহজ হতে চান না। কেন না তাঁর কাজ এখনও বাকি আছে। দ্বিতীয়ত, মনে মনে হাসলেন ভীমের কাজ দেখে— তিনি মেরে ফেলতে না করেছেন, অতএব ভীম জয়দ্রথের প্রাণটুকুই শুধু অবশিষ্ট রেখেছেন এবং যে-মানুষ মার খেয়ে নড়তে চড়তে পারছে না, তাঁকে আবার বেঁধে আনায় যুধিষ্ঠির একটু মজাই পেয়েছেন। জয়দ্রথের এতখানি মার খাওয়াটা যুধিষ্ঠিরের অনভীষ্ট নয় এতটুকু, কেন না কৃতকার্যের জন্য এই আঘাত জয়দ্রথের প্রাপ্য বলেই এখনও যুধিষ্ঠির মনে মনে হাসতে পারছেন। যাই হোক, জয়দ্রথকে এক নজরে খানিকক্ষণ দেখেই মনে মনে হাসতে যতটুকু সময় গম্ভীর থাকতে হয় ততটুকু দেখিয়েই যুধিষ্ঠির ভীমকে বললেন— এবার এঁকে ছেড়ে দাও ভাই— তং রাজা প্ৰাহসদ্ দৃষ্ট্বা মুচ্যতামিতি চাব্রবীৎ— আর নয়, ছেড়ে দাও এঁকে।
মুহূর্তের মধ্যে ভেসে এল সেই অতিক্রান্ত শব্দের উচ্চারণ, যা একমাত্র ভীমই করতে পারেন যুধিষ্ঠিরের কাছে অথবা পারেন দ্রৌপদী, যুধিষ্ঠিরের স্ত্রী হবার সুবাদে। ভীম যুধিষ্ঠিরের কথা কানেই নিলেন না, যুধিষ্ঠিরকে তিনি বুঝিয়ে দিলেন যে, জয়দ্রথকে ধরা-মারা অথবা ছেড়ে দেবার ব্যাপারে তিনি কেউ নন, এ-ব্যাপারে কথা বলার-অধিকার একমাত্র সেই নারীর, যাঁর নারীত্বের অবমাননা করেছেন জয়দ্রথ। ভীম পরিষ্কার বলে দিলেন— আপনি নন, জয়দ্রথকে কী করব না-করব, সে ব্যাপারে যা বলার দ্রৌপদীই বলুন, আপনি তাঁকে জিজ্ঞাসা করুন— রাজানং চাব্রবীদ্ ভীমো দ্রৌপদ্যাঃ কথ্যতামিতি। মহাবলী ভীমসেন ঠিক আমাদের লৌকিক দৃষ্টিতে ভাবছেন, ঠিক আমরা যেভাবে ভাবি— স্ত্রীর অপমান, পরিবারের অপমান, ব্যক্তিস্বাতন্ত্র— সব আমরা যেভাবে ভাবি। এখানে সেই লৌকিক সংকোচনটুকু আছে; আছে। সেই স্বতন্ত্রতা— ভীম মনে করেন— যার কাছে অন্যায় হয়েছে, ক্ষমা পেতে গেলে তাঁরই অনুমতি লাগবে।
কিন্তু এই মুহূর্তে ভীম যখন যুধিষ্ঠিরকে অতিক্রম করে দ্রৌপদীর সম্মান রাখতে চাইছেন, তখনও যুধিষ্ঠির দ্রৌপদীর দায়িত্ব গ্রহণ করে বোঝাতে চাইছেন যে, দ্রৌপদীর সম্মান নিয়ে তিনি কম চিন্তিত নন, তবুও সামগ্রিক পরিস্থিতির বিচার করলে আরও কিছু ভাবার আছে। যুধিষ্ঠির তাঁর সমস্ত ব্যক্তিত্ব সমাহৃত করে ভীমকে বললেন— আমাদের কথা যদি তোমার গ্রাহ্য বলে মনে হয়, তবে এই অধম পাপিষ্ঠকে ছেড়ে দাও— মুঞ্চেমম্ অধমাচারং প্রমাণা যদি তে বয়ম্।
প্রায় আদেশের মতো যুধিষ্ঠিরের এই ধীর-গম্ভীর নির্দেশনার মধ্যে এমন কিছু বৃহত্ত্বের ভাবনা নিহিত ছিল, যা দ্রৌপদীর পক্ষে অতিক্রম করা সম্ভব ছিল না। বিশেষত যুধিষ্ঠিরের মতো বিশাল ব্যক্তিত্বকে অতিক্রম করে ভীম যখন জয়দ্রথের মুক্তির ব্যাপারে দ্রৌপদীর মত চাইছেন, তখন দ্রৌপদী একটু বিব্রতই হলেন এবং সব বুঝে তিনি যুধিষ্ঠিরের দিকে তাকিয়ে থেকে ভীমের উদ্দেশে বললেন— আপনি এই লোকটার মাথায় পাঁচ জায়গায় ক্ষুর দিয়ে চেঁছে দিয়েছেন এবং এ যখন পাণ্ডবদের দাস, অতএব এই জয়দ্রথকে মুক্তি দিয়ে দিন— দাসোহয়ং মুচ্যতাং রাজ্ঞ স্তয়া পঞ্চসটঃ কৃতঃ।
ভীম এবার জয়দ্রথের গায়ের বাঁধন খুলে দিলেন, জয়দ্রথ মুক্ত হয়ে রাজা যুধিষ্ঠিরকে অভিবাদন করলেন এবং অভিবাদন করলেন আশ্রমে উপস্থিত মুনিদের— তাঁদের সামনে জয়দ্রথের দাড়াতে লজ্জা করছিল। জয়দ্রথকে এমন বিব্রত দেখে অর্জুন তাঁর হাত ধরলেন। পরিবেশ অনেকটাই অনুকূল দেখে যুধিষ্ঠির জয়দ্রথকে বললেন— তুমি একেবারে অধম মনের মানুষ। মন কতটা ছোট হলে এমন করে স্ত্রীলোক ধরবার আশায় তুমি ঘুরে বেড়াও। তাও যদি তেমন রাজ্যপাটের শক্তি থাকত, অনেক সহায় থাকত তোমার— তোমাকে ধিক্— স্ত্রীকামঞ্চ ধিগস্তু ত্বাং ক্ষুদ্রঃ ক্ষুদ্র-সহায়বান্। তোমার মতো নরাধম না হলে এত নিকট আত্মীয়ের স্ত্রীকে কেউ এইভাবে হরণ করে?
যুধিষ্ঠিরের সব কথা জয়দ্রথের কানে ঢুকছিল না। ভীমের হাতে মার খেয়ে তাঁর তখন এমন অবস্থা যে, চলাফেরাও করতে পারছেন না ভাল করে। শরীর প্রায় সংজ্ঞাহীন, কোনও মতে প্রাণ বয়ে নিয়ে চলেছেন। দয়ালু যুধিষ্ঠির জয়দ্রথকে বললেন— যাও তুমি, দাসত্ব থেকে মুক্ত হয়েই যাও; আমরা আত্মীয় এবং স্বজন ব্যক্তিকে দাসভাবে দেখতে চাই না, তবে এটাও মনে রেখো— কোনও দিন এমন কাজ আর করতে যেয়ো না— অদাসো গচ্ছ মুক্তোহসি মৈবং কার্ষীঃ পুনঃ ক্কচিৎ— তোমার ধর্মবুদ্ধি জাগ্রত হোক এবং তোমার অশ্ব-রথ-পদাতি যা অবশিষ্ট আছে, সেগুলো নিয়েই তুমি স্বস্তিমতো বাড়ি ফিরে যাও— সাশ্বঃ সরথপাদাতঃ স্বস্তি গচ্ছ জয়দ্ৰথ।
দাসত্ব থেকে মুক্তি পাবার পর জয়দ্রথের মনে কতটা জ্বালা হতে পারে আমরা অনুমান করতে পারি। ইনি তো এমন মানুষ নন যে, ক্ষণিকের ভুলে পরস্ত্রী হরণ করতে বেরিয়েছিলেন। যে মানুষ পূর্বে পরিকল্পনা করে বিবাহ করতে যাবার পথে অধিকতর রূপ-গুণ-ব্যক্তিত্ব দেখে পরস্ত্রী-হরণে ব্যবসিত হন, যিনি দুর্যোধনের মতো ব্যক্তিত্বের প্রীতি-সাধনের জন্য ব্যক্তিগত শত্রুতাহীন মানুষের স্ত্রীকে হরণ করতে চেয়েছিলেন, তিনি ভীমের মতো লোকের কাছে মার খেয়ে মৃতপ্রায় হলেও আপন অপরাধবোধে ভূলুণ্ঠিত হন না, বরঞ্চ তিনি আরও প্রতিহিংসাপরায়ণ হয়ে ওঠেন। যুধিষ্ঠির তথা অন্যান্য পাণ্ডবদের সামনে জয়দ্রথ যতই লজ্জিতভাব দেখিয়ে অবনতমস্তকে বিদায় নিয়ে থাকুন, সেই মুহূর্তে অশ্ব-রথ-পদাতি সঙ্গে নিয়ে তিনি নিজের দেশে ফিরে গেলেন না। মনের দুঃখে এবং অপমানে সৈন্য-সামন্ত সব সিন্ধু-সৌবীরে পাঠিয়ে দিয়ে গঙ্গাদ্বারের কাছে চলে এলেন— জগাম রাজা দুঃখার্তো গঙ্গাদ্বারায় ভারত।
মহাভারত জানিয়েছে— জয়দ্রথ গঙ্গাদ্বারে এসে উমাপতি মহাদেবকে তুষ্ট করার জন্য কঠিন তপস্যা আরম্ভ করেন। তপস্যায় পরিতুষ্ট মহাদেব নিজেই এসে জয়দ্রথের পূজার উপচার গ্রহণ করেন এবং তাঁকে বর দিতে চান। জয়দ্রথ তখন বর চান— আমি যেন যুদ্ধে রথারোহী পাণ্ডব-ভাইদের সবাইকেই জয় করতে পারি— সমস্তান্ সরথান্ পঞ্চ জয়েয়ং যুধি পাণ্ডবান্। যত সন্তুষ্টই হয়ে থাকুন, মহাদেব সঙ্গে সঙ্গে সপাটে বললেন— না, তা হবে না— নেতি দেবস্তমব্রবীৎ। তিনি বললেন— মহাবাহু অর্জন ছাড়া আর সমস্ত পাণ্ডবদেরই তুমি যুদ্ধে আটকে দিতে পারবে, কিন্তু তাঁদের জয়ও করতে পারবে না, বধও করতে পারবে না— অজয্যাংশ্চাপ্যবধ্যাংশ্চ বারয়িষ্যসি তান্ যুধি। এই আদেশের পর মহাদেবের মুখে ভগবন্নারায়ণের অবতার স্বরূপগুলি বর্ণিত হয়েছে এবং কৃষ্ণ তথা অর্জুনের অলৌকিক মাহাত্ম্য স্থাপন করার সঙ্গে সঙ্গে মহাদেব তাঁর বরদানের পরিসর আর একটু বাড়িয়ে দিয়ে বলেছেন— তুমি অর্জুন ছাড়া আর সমস্ত পাণ্ডবদের একদিন-মাত্র জয় করতে পারবে— চতুরঃ পাণ্ডবান রাজন্ দিনৈকং জেষ্যসে রিপূন্।
মহাদেবের এই বরদানের ঘটনাটি মহাভারতের কবির অপূর্ব-নির্মাণক্ষমত্বের নিরিখে নিতান্ত লৌকিকভাবেই ব্যাখ্যা করা যায় কিনা, তা পরে দেখাব, আপাতত আমাদের খেয়াল রাখতে হবে যে, দ্রৌপদীর সঙ্গে জয়দ্রথের এই জঘন্য ঘটনার পর কুরুক্ষেত্র যুদ্ধের পূর্ব পর্যন্ত আমরা তাঁর কোনও সংবাদই আর পাই না। একেবারে যুদ্ধের উদ্যোগপর্বে দুর্যোধন যখন ভীষ্মের সঙ্গে বসে নিজেদের যুদ্ধশক্তির পরিমাপ করছেন, তখন ভীষ্ম জয়দ্রথের শক্তিমত্তা প্রকাশ করে বলেছিলেন— সিন্ধুরাজ জয়দ্রথ আমার মতে দ্বিগুণ রথ। তিনি তোমার হয়ে অনেক যুদ্ধ করবেন। প্রসঙ্গত উল্লেখ্য— রথ, অতিরথ, মহারথ— এগুলি যুদ্ধশক্তির তারতম্যভেদে বড় বড় যুদ্ধনায়কের সাধারণ সংজ্ঞা। এই নিরিখে ‘দ্বিগুণ রথ’ খুব হীনশক্তির যুদ্ধনায়ক নন। তবে এই যুদ্ধশক্তির সংজ্ঞা যে আক্ষরিক অর্থে যথাযথ নয়, সেটা ভীষ্ম বুঝিয়ে দিয়েছেন দুটি আগন্তুক গুণের কথা বলে। ভীষ্ম বলেছেন— দ্রৌপদীকে হরণ করতে গিয়ে জয়দ্রথ বড্ড হেনস্থা সয়েছিলেন পাণ্ডবদের হাতে, তাঁকে প্রচুর অপমানিত হতে হয়েছিল— দ্রৌপদী হরণে রাজন্ পরিক্লিষ্টশ্চ পাণ্ডবৈঃ। সেই হেনস্থা, সেই চরম অপমান জয়দ্রথ মনে রেখে দিয়েছেন বলেই তিনি সর্বশক্তি প্রয়োগ করে যুদ্ধ করবেন পাণ্ডবদের সঙ্গে— সংস্মরন্তং পরিক্লেশং যোৎস্যন্তে পরবীরহা। হয়তো এই অপমানের অনুগুন থাকার ফলেই জয়দ্রথ ‘দ্বিগুণ রথ’ হিসেবে চিহ্নিত হয়েছেন ভীষ্মের মুখে। ভীষ্ম অবশ্য জয়দ্রথের শক্তি হিসেবে মহাদেবের বরদানের কথাও উল্লেখ করেছেন, তবে সেটা তো ওই পাণ্ডবদের হাতে অপমানের সঙ্গে জড়িত। অপমানের সংস্মরণ এবং মহাদেবের বরদান দুটোই একাত্মকভাবে জয়দ্রথকে দ্বিগুণ শক্তিতে উপস্থিত করেছে কুরুক্ষেত্রের যুদ্ধে, তিনি প্রাণ দিয়ে যুদ্ধ করবেন দুর্যোধনের জন্য— প্রতিহিংসার আগুনে জ্বলতে জ্বলতে— যোৎস্যতে পাণ্ডবৈস্তাত প্রাণাংস্তত্ত্বা সুদুস্ত্যজান্।
দুর্যোধনের পীড়াপীড়িতে ভীষ্ম পাণ্ডবদের বিরুদ্ধে জয়দ্রথের যুদ্ধ করবার মানসিকতা বিবৃত করলেন বটে, কিন্তু যে রমণীর শরীরে জয়দ্রথের কামুক স্পর্শ লেগেছিল তিনিও সম্পূর্ণ ভুলে গিয়েছিলেন জয়দ্রথের কথা, নাকি ভুলে গিয়েছিলেন মধ্যম পাণ্ডব ভীম— যিনি অপরাধীর চরম শাস্তি না হওয়া পর্যন্ত অপরাধীকে ভোলেন না। বারবার এসেছে জয়দ্রথের কামুকতার প্রসঙ্গ, সেই যখন বিরাট-রাজ্যে অজ্ঞাতবাসের সময় কীচক দ্রৌপদীকে পাবার জন্য উপদ্রব করছেন, সেখানে দ্রৌপদী ভীমকেই স্মরণ করিয়ে দিয়েছিলেন জয়দ্রথের কথা এবং তা স্মরণ করিয়ে দিয়েছিলেন দুর্যোধনের নানান অত্যাচারের প্রসঙ্গেই। দ্রৌপদী বলেছিলেন— আর কত সইব? রাজসভার মধ্যে দুর্যোধন-দুঃশাসন-কর্ণ মিলে ওইরকম অপমান করল, বনবাসে এসেও তাঁর শান্তি হয়নি, সেখানে জুটল জয়দ্রথ— দ্বিতীয়বার সেই কামুকতার অপমান— বনবাস-গতায়াশ্চ সৈন্ধবেন দুরাত্মনা— এখন আবার এই কীচক। দ্রৌপদী সেই পুরাতন প্রতিশোধ-স্পৃহায় ভীমকে বলেছেন— তুমিই তো সব সময় আমাকে বাঁচিয়েছ, এখনও বাঁচাও এই কীচকের কামুকতার স্পর্শ থেকে যেমন করে আগে তুমি জয়দ্রথকে শাস্তি দিয়েছিলে, তেমন করেই আবারও একে শাস্তি দাও— জয়দ্রথং তথৈব ত্বমজৈর্ষীর্ভ্রাতৃভিঃ সহ। কাজেই সেই মুহূর্তে যুধিষ্ঠির যতই ক্ষমা করে দিন, জয়দ্রথ যদি পাণ্ডবদের ওপর প্রতিশোধ-স্পৃহায় এক অক্ষৌহিণী সৈন্য নিয়ে দুর্যোধনের পক্ষে যোগ দিয়ে থাকেন, তবে সেই প্রতিশোধস্পৃহা পাণ্ডবদেরও আছে। জয়দ্রথ নিজের প্রতিশোধ-স্পৃহায় এবং দুর্যোধনের হিতকামনায় এক অক্ষৌহিণী সৈন্য নিয়ে কৌরবপক্ষে যোগ দিলেন বটে, কিন্তু যুদ্ধের উদ্যোগপর্বে যে-সব যুদ্ধনায়কদের বিরুদ্ধে ভীম কিংবা অর্জুনের চরম আক্রোশ শোনা যাচ্ছে, জয়দ্রথ তাঁদের মধ্যে অন্যতম। অর্থাৎ জয়দ্রথ আগে যে ক্ষমাটুকু পেয়েছিলেন, দুর্যোধনের পক্ষে যোগ দিয়ে তিনি আর সেই ক্ষমার যোগ্য থাকলেন না। প্রতিশোধ-স্পৃহা উদ্দীপিত হয়ে রইল দু’পক্ষেই।
এক অক্ষৌহিণী সেনা নিয়ে জয়দ্রথ কৌরবপক্ষে যোগ দেবার পর দুই পক্ষের বলাবল নিয়ে যত কথা হয়েছে এবং প্রকৃত যুদ্ধও যখন আরম্ভ হয়েছে, তখন বীর হিসেবে জয়দ্রথের কথা উচ্চারিত হয়েছে বারবার। এমনকী কৌরবপক্ষে তাঁকে মহাবীর অর্জুনের বিরুদ্ধে যুদ্ধযোগ্য ব্যক্তি হিসেবে প্রতিষ্ঠা করা হয়েছে। ব্যাপারটা একটু বাড়াবাড়ি হলেও পাণ্ডবপক্ষ থেকেও তাঁকে খুব ছোট করে দেখা হয়নি, সাত্যকির মতো মহাবীরকে যখন জয়দ্রথকে সামলানোর দায়িত্বে রাখা হয়েছে, তখন বুঝতেই হবে যুদ্ধবীর্যে জয়দ্রথ খুব নগণ্য মানুষ ছিলেন না।
তবু যুদ্ধক্ষেত্রে এখানে ওখানে পাণ্ডবদের সঙ্গে জয়দ্রথের যুদ্ধ ব্যাপারটাকে আমরা কোনও আমলই দিতে চাই না। যে কারণে জয়দ্রথ বিখ্যাত হয়ে আছেন সেটা হল সেই অন্তিম যুদ্ধ, যেদিন অর্জুন ছাড়া আর সমস্ত পাণ্ডবদের, এমনকী ভীমকেও তিনি যুদ্ধ করে আটকে রেখেছিলেন এবং তাঁদের অগ্রগতি রোধ করে দিয়েছিলেন। সম্পূর্ণ মহাভারতের মধ্যে জয়দ্রথ স্মরণীয় হয়ে আছেন জীবনের এই অন্তিম যুদ্ধটির জন্যই— যে যুদ্ধ একদিকে পাণ্ডবদের চরমতম এক ক্ষতি করেছে অন্য দিকে ডেকে এনেছে জয়দ্রথের আকস্মিক মৃত্যু। ঘটনাটা একটু আগে থেকেই বলতে হবে।
ভীষ্মের শরশয্যার পর দ্রোণাচার্যের সেনাপতিত্বের সময় দুর্যোধনের তাড়না খেয়ে দ্রোণাচার্য সেদিন চক্রব্যূহ রচনা করেছিলেন। সেই চক্রব্যুহের সম্মুখভাগে দাঁড়িয়ে ছিলেন স্বয়ং দ্রোণাচার্য এবং তাঁর পরেই জয়দ্রথ। জয়দ্রথকে খানিক ‘গার্ড’ দিচ্ছিলেন দ্রোণপুত্র অশ্বত্থামা এবং ধৃতরাষ্ট্রের তিরিশটি ছেলে। ‘স্ট্র্যাটিজি’-টাই এইরকম ছিল যে, অর্জুনকে অন্য জায়গায় ভয়ংকর যুদ্ধ করে আটকে রাখা হবে, আর এদিক থেকে দ্রোণাচার্য তাঁর দলবল নিয়ে এমন আক্রমণ শানাবেন যে, পাণ্ডবদের একটা বড় আঘাত পেতেই হবে। যেমন ভাবা গিয়েছিল, তেমনই কাজ হল— দ্রোণাচার্যের সামনে তো সেদিন পাণ্ডবদের কেউ দাঁড়াতেই পারল না, উপরন্তু দ্রোণ তাঁর সম্পূর্ণ সৈন্যব্যূহ নিয়ে এমনভাবে এগোতে লাগলেন যে, যুধিষ্ঠির বুঝলেন— রক্ষণশীল প্রবণতায় অনেক ক্ষতি হয়ে যাবে— তিনি বুঝলেন আক্রমণ করা দরকার— তমায়ান্তম্ অতিক্রুদ্ধং দ্রোণং দৃষ্টা যুধিষ্ঠিরঃ॥ দ্রোণের চক্রব্যূহ ভেদ করা দরকার।
কিন্তু এই ব্যূহ কে ভেদ করবে? তিনি বুঝলেন না যে, অর্জুনকে ‘স্ট্র্যাটিজিক্যালি’ ব্যস্ত রাখা হয়েছে সংশপ্তক বাহিনীর সঙ্গে যুদ্ধ করার জন্য। অর্জুনের অনুপস্থিতিতে যুধিষ্ঠির শেষ পর্যন্ত কুমার অভিমন্যুকে প্রস্তাব দিলেন চক্রব্যূহ ভেদ করার জন্য। কারণ অর্জুন ছাড়া একমাত্র এই বালক-বীরই জানে যে, কীভাবে চক্রব্যূহে প্রবেশ করতে হয়; আর যারা জানেন, তারা হলেন কৃষ্ণ এবং তাঁর ছেলে প্রদ্যুম্ন— তিনি এই যুদ্ধে আসেননি। বালক অভিমন্যু পিতাকল্প যুধিষ্ঠিরের ইচ্ছা মান্য করে চক্রব্যূহে প্রবেশ করতে রাজি হলেন, কিন্তু সঙ্গে সঙ্গেই জানালেন যে, চক্রব্যূহে প্রবেশের উপায় জানলেও বেরিয়ে আসার কৌশল তিনি জানেন না। যুদ্ধানভিজ্ঞ যুধিষ্ঠির ভরসা দিয়ে বললেন— তুমি যদি একবার ব্যূহ ভেদ করে ঢুকতে পারো, তবে ধৃষ্টদ্যুম্ন, সাত্যকি এবং অন্যান্যদের নিয়ে আমরা তোমার পিছন পিছন ঢুকে যাব এবং কৌরবদের মধ্যে অন্যতম প্রধান শত্রুদের আমরা বিধ্বস্ত করে দেব— অহং ত্বাহনুগমিষ্যামি ধৃষ্টদ্যুম্নোহথ সাত্যকিঃ।
অভিমন্যু যুধিষ্ঠিরের ভাবনায় কতটা বিশ্বাস করলেন, জানি না। তবে নিজের বীরত্বের মর্যাদা রেখে তিনি চক্রব্যূহে প্রবেশ করে গেলেন। ওদিকে যেমন তিনি কথা দিয়েছিলেন, সেই নীতিতেই যুধিষ্ঠির যাঁদের নিয়ে অভিমন্যুকে অনুসরণ করা আরম্ভ করলেন, তাঁরা হলেন— ভীম, নকুল, সহদেব, সাত্যকি, শিখণ্ডী, ধৃষ্টদ্যুম্ন, বিরাট, দ্রুপদ এবং আরও অনেকে। নামগুলো খুব নগণ্য নয়, বিশেষত ভীম, সাত্যকি, বিরাট, দ্রুপদ ইত্যাদি। ওদিকে অভিমন্যুর সঙ্গে তখন কৌরব-পক্ষের প্রধানেরা সকলেই যুদ্ধে ব্যস্ত— দ্রোণ থেকে আরম্ভ করে দুর্যোধন, কর্ণ, দুঃশাসন সকলের সঙ্গেই পালা করে যুদ্ধ চলছে অভিমন্যুর। চক্রব্যূহের চক্র তখন বালক-বীরকে আস্তে আস্তে ঘিরে ফেলছে। এরই মধ্যে যুধিষ্ঠির-ভীমেরা যখন অভিমন্যুর পথ ধরে এগোচ্ছেন, তখন কৌরব-পক্ষের সৈন্যরাও সভয়ে সরে গেছে। ঠিক এই সময়ে চক্রব্যূহের সম্মুখে-থাকা জয়দ্রথ কৌরব-সৈন্যদের এমন ভয়-তাড়িত হতে দেখে নিজের সমস্ত শক্তি জড়ো করে উদয় হলেন পাণ্ডবপক্ষের প্রধান প্রধান বীরদের সামনে। তাঁর একটাই লক্ষ্য— পাণ্ডবদের সবাইকে তিনি আটকে দেবেন, অভিমন্যুর কাছে যেতে দেবেন না— সঞ্জয় ধৃতরাষ্ট্রকে বলেছেন— জামাতা তব তেজস্বী তিস্তম্ভয়িষুরাদ্রবৎ।
জয়দ্রথের যুদ্ধকৌশল বর্ণনার সময় অপূর্ব একটা উপমা দিয়েছেন মহাভারতের কবি। বলেছেন— হাতীর একটা অভ্যাস আছে, বনের মধ্যে খাবার জোগাড় করার সময়েও যেমন সে নীচের দিক থেকে ওপরে যায়, যুদ্ধের সময়েও সে রথ-অশ্ব আগে ধ্বংস করে তারপর রথারোহী, অশ্বারোহীকে আক্রমণ করে। আবার সাধারণ ক্ষেত্রে পদাতিক সৈন্যের মধ্যে যুদ্ধোন্মত্ত হাতি ছেড়ে দিয়ে প্রাথমিক সুবিধেটুকু পাবার পরেই হস্তীযুদ্ধকারীরা বিশেষ দিকে এগোয়। হাতির এই প্রবণতাকে পারিভাষিক ভাবেও বলে ‘প্রবণ’। যুদ্ধদর্শী সঞ্জয় বলেছেন— জয়দ্রথ ঠিক হাতির কৌশলে পাণ্ডবদের সঙ্গে যুদ্ধ আরম্ভ করলেন— বার্ধক্ষত্রিরুপাসেধৎ প্রবণাদিব কুঞ্জরঃ।
সেদিন জয়দ্রথের যুদ্ধসজ্জার চমকটাও ছিল অসাধারণ। এমনিতেই সিন্ধুদেশের ঘোড়াগুলির খুব সুনাম, আর জয়দ্রথ সেই দেশের রাজা বলেই সর্বোত্তম চারখানি ঘোড়া নিজের রথে যুতে নিয়েছিলেন। তাঁর রথের মাথায় রুপোয়-মোড়া একটা বরাহ-চিহ্ন, তাঁর ওপরে সাদা ছাতা, পাশে পাশে চামর লাগানো— রথ চললেই সেগুলো দুলতে থাকে। রথের বহিরাবরণের মধ্যেও সোনা-মণি-মুক্তো-হিরের ছড়াছড়ি। জয়দ্রথ এখন দ্রোণাচার্যের জায়গাটাই পূরণ করে দিয়েছেন। অভিমন্যু চক্রব্যূহ ভেদ করার ফলে যে জায়গাটা খালি হয়ে গিয়েছিল, সেই জায়গাটা পূরণ করে দিয়েছেন জয়দ্রথ— তৎ খণ্ডং পূরয়ামাস। যদার্জুনি-রদারয়ৎ। তাঁর রথ, রথসজ্জা, তাঁর তেজি ঘোড়াগুলি দেখেই বোঝা যাচ্ছিল, আজই তাঁর দিন বটে। যে অভিমন্যু এই খানিকক্ষণ আগে চক্রব্যূহে প্রবেশ করেছেন, সেই অভিমন্যর সঙ্গেও জয়দ্রথের যুদ্ধ হয়েছিল। তবে সেটা বেশ খানিকক্ষণ আগে। জয়দ্রথ অভিমন্যুর সঙ্গে যুদ্ধে এঁটে উঠতে পারেননি। তিনি পরাজিত হয়েছিলেন— সিন্ধুরাজং পরাজিত্য সৌভদ্রঃ পববীরহা। কিন্তু অভিমন্যু চক্রব্যূহে ঢোকার পর এই মুহূর্তে কী যে হল জয়দ্রথের, তিনি অদ্ভুত বিক্রমে ব্যূহমুখ অধিকার করে দাঁড়ালেন এবং অভিমন্যুর পিছন পিছন যুধিষ্ঠির-ভীম-সাত্যকিরা যখন ঢুকতে যাবেন চক্রব্যূহে, তখনই জয়দ্রথ পথ আগলে দাঁড়ালেন।
এদিন জয়দ্রথের দিন ছিল। এমনটা হয় মাঝে-মাঝে। একটি অক্ষম মানুষও এক-একদিন এমন অদ্ভুত শক্তি দেখিয়ে ফেলে, এমন বুদ্ধির পরিচয় দেয় যে, মনে সন্দেহ হয়— এই লোকটার মধ্যে কী এত শক্তি ছিল, কী করে এই মানুষ এমন অসামান্য কাজ করে ফেলল। বেশ ধরা যাক, যুধিষ্ঠির কিংবা নকুল-সহদেব, এঁরা যত বড় পাণ্ডবই হোন, এঁরা ভীম-অর্জুনের মতো অত বড় যোদ্ধা ছিলেন না। অথবা ধরা যাক, দ্রুপদ কিংবা বিরাট যথেষ্টই বৃদ্ধ হয়ে গেছেন, তারা আর তেমন ক্ষিপ্রতায় ধনুক কিংবা অসি চালনা করতে পারেন না, কিন্তু সাত্যকি, ধৃষ্টদ্যুম্ন অথবা ভীমের মতো অত বড় যোদ্ধা, যাঁরা চিরকাল সম্মুখ-শত্রুকে পরাজিত করে এসেছেন, তারাও সেদিন জয়দ্রথের সামনে দাড়াতে পারলেন না। আর জয়দ্রথ যুদ্ধ করছেন কীভাবে? একেবারে সমান্তরালভাবে সকলের সঙ্গে যুদ্ধ করছেন। তিন বাণে সাত্যকিকে, আট বাণে ভীমকে, দশ বাণে বিরাটকে— এমনি করে পর পর সবাইকে আটকে রাখলেন জয়দ্রথ।
কারও ওপরেই যে একটা বিরাট পরাজয় নেমে এল এর ফলে, তা নয়, কিন্তু কেউই আর তেমন এগোতে পারলেন না। সেদিন পাণ্ডবপক্ষে সবচেয়ে বড় যোদ্ধা যারা ছিলেন, সেই সাত্যকি অথবা ভীমকে জয়দ্রথ যে ভীষণভাবে জখম করে নাকানিচোবানি খাওয়ালেন, তা মোটেই নয়, কিন্তু এমন একটা অবস্থার সৃষ্টি করলেন জয়দ্ৰথ, যাতে মহাবলী ভীমের মতো যোদ্ধারও অশ্ব এবং ধনুক কাটা পড়ল, তিনি নিজের রথ ছেড়ে লাফিয়ে সাত্যকির রথে উঠতে বাধ্য হলেন। সবাইকে এইভাবে ব্যতিব্যস্ত করে দিয়ে জয়দ্রথ যে বিরাট কাজটা করে দিলেন, সেটা এক কথায় এই যে, চক্রব্যূহে প্রবেশ করার সময় অভিমন্যু অশ্বারোহী এবং হস্তীগুলিকে মেরে পশ্চাৎস্থিত পাণ্ডবদের জন্য যে পথ তৈরি করে দিয়েছিলেন, সেই পথ অবরুদ্ধ করে স্তম্ভের মতো দাঁড়িয়ে রইলেন জয়দ্রথ। পাণ্ডবরা কেউ অভিমন্যকে বাঁচানোর জন্য এগিয়ে যেতে পারলেন না— পান্ডূনাং দর্শিতঃ পন্থাঃ সৈন্ধবেন নিবারিতঃ। আমরা জানি— চক্রব্যূহে একাকী পরিবৃত অভিমন্যুকে অসহায় অবস্থায় একেবারে নৃশংসভাবে হত্যা করলেন কৌরবেরা এবং হত্যার নিমিত্ত কারণ হয়ে রইলেন জয়দ্রথ। ভীম-যুধিষ্ঠির-সাত্যকি— সকলেই অসম্ভব চেষ্টা করেছিলেন অভিমন্যুর সহায়তা করার জন্য। কিন্তু সেদিন কী ক্ষমতা ভর করল জয়দ্রথের ওপর, কেউ তাঁকে টপকে যেতে পারলেন না পাণ্ডবাশ্চাম্বপদ্যন্ত প্রতিশেকুর্ন সৈন্ধবম্।
ওই যে বললাম— সেদিন কী ক্ষমতা, কী শক্তি ভর করেছিল জয়দ্রথের ওপর! ভীম কিংবা সাত্যকির চেয়ে অনেক ছোট মাপের যোদ্ধা হওয়া সত্ত্বেও যে জয়দ্রথ সবাইকে একযোগে রুখে দিলেন— এই বিস্ময়ের মধ্যেই মহাদেবের বরের প্রসঙ্গ এসে পড়ে। দৈব ঘটনায় বিশ্বাস থাকলে দৈবদৃষ্টিতে এ-কথা যথেষ্টই বিশ্বাসযোগ্য যে, মহাদেবের বর-প্রভাবেই জয়দ্রথ সেদিন অর্জুন-ভিন্ন সকলেরই যুদ্ধগতি রুদ্ধ করে দিতে পেরেছিলেন। দেবদেব মহাদেবের নিগ্রহ-অনুগ্রহ-বৃত্তির ওপর আমার এতটুকু অবিশ্বাস নেই, কিন্তু এই ঘটনাটা লৌকিকভাবেও বুঝি ব্যাখ্যা করা যায় এবং সে ব্যাখ্যা অতি-সাধারণ। আমি আগেই বলেছি— অতি সাধারণ এবং ক্ষুদ্র ব্যক্তিও এক-একদিন, এক-এক সময়ে এমন বড় কাজ করে ফেলে, যেদিন সব কিছুই তাঁর অনুকূলে ঘটে এবং যেটা ভাল করে বিশ্লেষণ করলে সাধারণভাবে মনে হবে এই ব্যক্তির পক্ষে এমন কাজ অসম্ভব। অথচ তা ঘটে, আজও ঘটে এবং এমন ঘটনার মধ্যে একটা বিস্ময়-চমৎকার আছে বলেই মহাকাব্যিক প্রয়োজনে এখানে ঈশ্বারানুগ্রহের কাহিনি আসে।
বস্তুত মহাকাব্যের মধ্যে এবং অন্যান্য পুরাণের মধ্যে অনেক সময়েই এমন ঘটেছে, যেখানে ঘটনা ঘটে যাবার পর তাঁর সদর্থকতা বোঝানোর জন্য ঈশ্বরের বরদান অথবা উলটো দিকে মুনি-ঋষির অভিশাপের কথা এসেছে। এখানেও হয়তো তাই। দেখুন, সেইদিন ‘স্ট্র্যাটিজিক্যালি’ অর্জুন ব্যস্ত ছিলেন সংশপ্তক বাহিনীর সঙ্গে যুদ্ধে এবং সেই দিনই অদ্ভুত শক্তিকৌশলে জয়দ্রথ পাণ্ডবপক্ষের সবগুলি লোককে অগ্রগতি থেকে ঠেকিয়ে রেখেছেন শুধু, তাঁদের কারও ক্ষতিও করতে পারেননি, মারতেও পারেননি। তা ছাড়া দ্রৌপদীহরণের পর যে অপমানটুকু হয়েছিল, সেটাও তাঁর তেজ এবং একাগ্রতা বাড়িয়ে দিয়েছিল হয়তো। কিন্তু দ্বিগুণ রথের সম্মানে চিহ্নিত জয়দ্রথ আর বেশি কী করেছেন? শুধু ঠেকিয়ে রেখেছেন অর্জুনভিন্ন অন্য পাণ্ডবদের। কিন্তু ভীম-সাত্যকির মতো মানুষকে ঠেকিয়ে রাখার কাজটাও যথেষ্ট বিস্ময়সূচক বলেই মহাকাব্যের কবিকে অপূর্বনির্মাণ-নিপুণতায় মহাদেবের বরদান প্রসঙ্গ অবতারণা করতে হয়েছে। আর এই বিস্ময় খানিকটা আছে বলেই অর্জুনকে অভিমন্যুর মৃত্যুসংবাদ দেওয়ার সময় যুধিষ্ঠিরকে বলতে হয়েছে— আমরা নিজেরাই কেমন বোকা বনে গিয়েছি, নইলে আমরাই তাঁর পিছন-পিছন যাব বলে তাঁকে চক্রব্যূহ ভেদ করতে পাঠালাম, অথচ আমাদের গতি রুদ্ধ করে দিল ক্ষুদ্রাতিক্ষুদ্র জয়দ্রথ— ততঃ সৈন্ধবকো রাজা ক্ষুদ্রস্তাত জয়দ্রথঃ। মহাদেবের বরাভয় ছিল বলেই সে আমাদের সবাইকে আটকে দিয়েছে— সর্বান্ নঃ সমবারয়ৎ।
প্রিয় পুত্র অভিমন্যুর মৃত্যু-সংবাদ অর্জুন পেয়েছিলেন সন্ধ্যার সময়। ভীষ্ম তখন শরশয্যায়, কৌরবদের যুদ্ধনায়কত্ব করছেন দ্রোণাচার্য। জয়দ্রথ ভীম-যুধিষ্ঠিরদের আটকে দিয়ে যে বিরাট কাজটা কৌরবদের করে দিলেন, সেটা হল অভিমন্যু-বধ। সপ্তরথীর নৃশংসতার মধ্যে তিনি একজন না হলেও তিনিই হলেন সেই মানুষ, যিনি পরোক্ষে অভিমন্যুকে হত্যার সুযোগ করে দিয়েছেন তাঁর সহায়-সরবরাহের গতি রুদ্ধ করে দিয়ে। অর্জুন যখন বুঝলেন যে, সপ্তরথী নন, জয়দ্রথই অভিমন্যু-বধের প্রধানতম কারণ, তখন ক্রোধে তাঁর মুখমণ্ডল রক্তবর্ণ হয়ে উঠল। হাতে হাত পিষে চক্ষু দুটি বিস্ফারিত করে অর্জুন উন্মত্তের মতো প্রতিজ্ঞা করলেন— আমি কালই জয়দ্রথই বধ করব, আমার হাত থেকে তাঁর মুক্তি নেই— সত্যং বঃ প্রতিজানামি শ্বোহস্মি হন্তা জয়দ্রথম্।
অর্জুনের সত্য-প্রতিজ্ঞা যে কী, তা যারা জানে, তারাই জানে। তবু অর্জুন দয়ালু যুধিষ্ঠিরের ভাই এবং শিষ্য। প্রিয় পুত্রের মৃত্যু বুকে নিয়েও তিনি জয়দ্রথকে শেষ করে দিতে চাননি, তাঁকে ছাড়ও দিয়েছেন কিছু। বলেছেন— আমার হাতে তাঁর মৃত্যু অবশ্যম্ভাবী জেনেও জয়দ্রথ যদি এখনও কৌরবদের ছেড়ে না যায়— ন চেদ্ বধভয়াদ্ ভীতো ধার্তরাষ্ট্রান্ প্রহাস্যতি। অর্জুন যুধিষ্ঠিরের পূর্ববাক্য স্মরণে রেখেছেন, এমন শোকার্ত অবস্থাতেও তাই জয়দ্রথের প্রাণ রাখতে চেয়ে যুধিষ্ঠিরের উদ্দেশে বলেছেন— যদি সে আপনার কাছে অথবা আমার কাছে, অথবা পুরুষোত্তম কৃষ্ণের কাছে আত্মসমর্পণ করে প্রাণ ভিক্ষা না চায়, তবে কালই তাঁকে আমি হত্যা করব। অর্জুনের মনে পড়ছে— এই সেই লোকটা, যে দ্রৌপদীহরণের পর ভীমের হাতে বেদম মার খেয়ে যুধিষ্ঠিরের কৃপায় আজীবন দাসত্ব থেকে মুক্ত হয়েছিল। সেই মুহূর্তে এই লোকটার সঙ্গে ঘৃণায় কেউ কথা পর্যন্ত বলছিল না। অথচ অর্জুন সেদিন তাঁর লজ্জা ঢেকে দেবার জন্য ধীরোদাত্ত নায়কদের মতো তাঁর হাত দুটি নিজের হাতে ধরে সকলের সামনে তাঁকে সহজ করে দিয়েছিলেন। অথচ সেই লোকটা আজ তাঁরই প্রিয় পুত্রের মৃত্যু ঘটিয়ে দিল। অর্জুন প্রতিজ্ঞা করে বলেছেন— আজকে জয়দ্রথ দুর্যোধনের প্রিয় সাধন করছে, আমার সৌহার্দ্যটুকু সে ভুলে গেছে এবং তা এতটাই ভুলে গেছে যে আমারই ছেলের মৃত্যুর কারণ হয়ে উঠল সে। আর আমি তাঁকে ছাড়ব না। কালকেই ওকে শেষ করব আমি— পাপং বালবধে হেতুং… ময়ি বিস্মৃতসৌহৃদম্‌। অর্জুন রেহাই দেননি তাঁদেরও যারা জয়দ্রথকে সাহায্য করবেন। বলেছেন— কালকের যুদ্ধে যারা জয়দ্রথের সহায়তা করবেন, তারা যদি দ্রোণ-কৃপের মতো আমার আচার্যস্থানীয় ব্যক্তিও হন, তবু তাঁদেরও সইতে হবে আমার বাণের গুরুভার— অপি দ্রোণকৃপৌ রাজন্ ছাদয়িষ্যামি তান্ শরৈঃ।
অর্জুনের মতো ক্ষত্রিয় বীর যখন প্রতিজ্ঞা করেন, তখন শুধু ইতিবাচকভাবে প্রতিজ্ঞা করেই ক্ষান্ত হন না, প্রতিজ্ঞাপূরণ না করতে পারলে তিনি কী কী আত্মপীড়ন করবেন সেগুলিও তিনি বলতে থাকলেন। অনেক বলার পর শেষ বার চরম শব্দ উচ্চারণ করে বললেন— কালকে সকাল হবার পর সারা দিনের মধ্যে যদি আমি জয়দ্রথকে বধ না করতে পারি, তা হলে আমার আরও একটি প্রতিজ্ঞা শুনুন— আগামী কাল সূর্যাস্তের আগে যদি জয়দ্রথ আমার হাতে মারা না যায়— যদ্যস্মিন্নহতে পাপে সূর্যোহস্তমুপযাস্যতি— তা হলে এইখানে এই শিবিরেই আমি জ্বলন্ত অগ্নিতে প্রবেশ করব। অর্জুন এমনই সংকল্প নিয়ে জয়দ্রথ-বধের প্রতিজ্ঞা করলেন, যাতে বোঝা গেল— জয়দ্রথ স্বর্গ-মর্ত্য-পাতাল যেখানেই থাকুন অথবা যিনিই তাঁকে রক্ষা করার চেষ্টা করুন, অর্জুনের হাত থেকে জয়দ্রথের মুক্তি নেই। অর্জুনের প্রতিজ্ঞা শুনে কৃষ্ণ তাঁর সুবিখ্যাত পাঞ্চজন্য শঙ্খ বাজিয়ে দিলেন সোৎসাহে, ক্রুদ্ধ অর্জুন তাঁর প্রতিধ্বনি করলেন দেবদত্ত শঙ্খ বাজিয়ে। শঙ্খনাদে দিগদিগন্ত মুখরিত হল, পাণ্ডবপক্ষের সৈন্য-সামন্তেরা সিংহনাদ করে উঠল, বাজাতে লাগল শিঙে-কাঁড়া-নাকাড়া– ততো বাদিত্র ঘোষাশ্চ প্রাদুরাসন্ সমন্ততঃ।
অভিমন্যুর মরণোত্তর শোকের সময় হঠাৎ গাণ্ডীব-ধনুক টংকার, শঙ্খঘোষ এবং বাদ্যবাদনের শব্দে কৌরবদের গুপ্তচর এসে খবর নিয়ে গেল পাণ্ডবশিবিরের কাছাকাছি এসে। জয়দ্রথের কাছে সংবাদ পৌঁছল— অর্জুন জয়দ্রথ-বধের প্রতিজ্ঞা করেছেন। জয়দ্রথের মুখ শুকিয়ে গেল। আগের দিন পাণ্ডবপক্ষের সকলকে আটকে দিয়ে তিনি কৌরবপক্ষের সবার কাছে যখন ‘হিরো’ হয়ে উঠলেন, তখন অভিমন্যু-বধের পরোক্ষ কৃতিত্ব অনেকটাই উপভোগ করেছিলেন জয়দ্রথ। তাঁর পরিবর্তে আজ অর্জুনের মুখে নিজেরই বধের প্রতিজ্ঞা শুনে জয়দ্রথ প্রমাদ গণলেন, দুঃখে তাঁর হৃদয় ভরে উঠল। উদীৰ্ণ ভয় থেকে রেহাই পাবার আশায় জয়দ্রথ কৌরবশিবিরে যুদ্ধকালীন সভায় উপস্থিত হলেন— সেখানে তখন পরবর্তী দিনের যুদ্ধ-পরিকল্পনা চলছে দ্রোণাচার্যের সভাপতিত্বে।
শিবির-সভায় যাবার আগে জয়দ্রথ অর্জুনের ভয়ে ভীত হয়ে ঠিকই করে ফেলেছিলেন যে, তিনি পালিয়ে যাবেন নিজের দেশে। এতে তাঁর ক্ষত্রিয় সুলভ অহংকারে বেশ আঘাত লাগছিল বলে মনে-মনে একটু লজ্জিতও ছিলেন। কিন্তু সভায় আসার পর ওই লজ্জা-টজ্জা সব ঝেড়ে ফেলে দিয়ে তাঁর ভীতিপ্রদ ভয়ানক শত্রু সম্বন্ধে কী বিচ্ছিরি ভাবে কথা বলতে আরম্ভ করলেন জয়দ্রথ। বললেন— এই যে পাণ্ডুর স্ত্রীর পেটে লম্পট ইন্দ্রটা যে ছেলেটার জন্ম দিয়েছে— যোহসৌ পাণ্ডোঃ কিল ক্ষেত্রে জাতঃ শক্রেণ কামিনা— সেই ছেলেটা যে এখন একাই আমাকে যমের বাড়ি পাঠাতে চাইছে। তাই বলছিলাম— আপনারা সব ভাল থাকুন, আমি মানে মানে ঘরের ছেলে ঘরে ফিরে চাই, আমাকে তো বেঁচে থাকতে হবে অন্তত— তৎ স্বস্তি বোহস্তু যাস্যামি স্বগৃহং জীবিতেপ্সয়া।
মুখে পালিয়ে যাবার কথা বললেও জয়দ্রথ কিন্তু একবার যাচাই করে নিতে চাইছেন যে, কৌরবপক্ষীয়েরা— যাঁদের জন্য তিনি এত করলেন, তারা কতটা করবেন তাঁর জন্য। সাধারণ ক্ষেত্রে অনেক সময় তো এমন হয়ই যে, দলপতি তাঁর সহায়ক ক্ষুদ্র শক্তিকে ব্যবহার করার পর তাঁকে ভুলে যান। এক্ষেত্রে জয়দ্রথ সেই বুদ্ধিতেই যাচাই করতে এসেছেন যুদ্ধশিবিরের আলোচনাসভায়। পালিয়ে যাবার কথা বলে সঙ্গে সঙ্গে বিকল্পের সন্ধান করছেন জয়দ্রথ। জয়দ্রথ বললেন— দ্রোণ, দুর্যোধন, কৃপ, কর্ণ, শল্য— এঁরা তো তেমন লোককেও বাঁচাতে পারেন, মৃত্যু যাদের কেশ স্পর্শ করেছে। ও পক্ষে একা অর্জুন— যতই জিঘাংসা থাক তাঁর মধ্যে— আপনারা সকলে মিলে আমাকে একা অর্জুনের হাত থেকে বাঁচাতে পারবেন না— ন ত্রায়েয়ুৰ্ভবন্তো মাং সমস্তাঃ পতয়ঃ ক্ষিতেঃ। কথাটা বলেই জয়দ্রথ নিজের দুর্বলতা স্বীকার করলেন— বিপদে পড়লে জয়দ্রথ তাই করে থাকেন। জয়দ্রথ বললেন— তবে হ্যাঁ, আমার বেশ ভয় করছে। পাণ্ডব-শিবিরে আনন্দের কোলাহল শুনতে পাচ্ছি। অর্জুন আমাকে হত্যা করার প্রতিজ্ঞা করেছে এবং তাতে এই শোকের সময়েও তাঁদের শিবিরে উৎসাহের চিৎকার শোনা যাচ্ছে— তথাহি হৃষ্টাঃ ক্রোশন্তি শোককালে হি পাণ্ডবাঃ। আমার সত্যি মনে হচ্ছে— আপনারা ভাল থাকুন, আমি অন্তত তেমন করেই চলে যেতে চাই যাতে পাণ্ডবরা আর আমাকে চোখে না দেখতে পায়— অদর্শনং গমিষ্যামি ন মাং দ্রক্ষ্যন্তি পাণ্ডবাঃ
জয়দ্রথের কথা শুনে দুর্যোধন তাঁকে অভয় দিয়ে বললেন— কী সব আজে-বাজে বকছ তুমি। যুদ্ধক্ষেত্রে তোমার মতো মহাবীরের সঙ্গে কে দাড়াতে পারবে? তা ছাড়া আমরা সবাই তো আছি— আমি, কর্ণ, দ্রোণ, দুঃশাসন, অশ্বত্থামা, আর আমার এগারো অক্ষৌহিণী সেনা তোমাকে বাঁচানোর জন্য যুদ্ধ করবে। তোমার কোনও ভয় নেই। দুর্যোধন নিজের কথার মূল্য বোঝানোর জন্য সেই রাত্রেই জয়দ্রথকে সঙ্গে করে যুদ্ধনায়ক দ্রোণের কাছে উপস্থিত হলেন। যথোচিত অভিবাদন করার পর জয়দ্রথ একটা অদ্ভুত প্রশ্ন করলেন দ্রোণকে। বললেন— আচ্ছা! একটা কথা বলুন তো! অস্ত্রের সঠিক নিশানা ঠিক করা, দ্রুত অস্ত্রচালনা, অনেক দূরের লক্ষ্যে অস্ত্র হানা অথবা তীব্র অস্ত্রপ্রহার— এ সব ব্যাপারে আমার সঙ্গে অর্জুনের শক্তি এবং কৌশলগত পার্থক্য কতটা বলে আপনার মনে হয়— মম ব্রবীতু ভগবন্ বিশেষং ফাল্গুনস্য চ।
এতক্ষণ যিনি পলায়নের কথা বলেছেন, তিনি দুর্যোধনের সুরক্ষাবাণীতে উত্তেজিত হয়ে নিজেকে মাপতে চাইছেন। অপরাধ জগতের গুরুরা ছোটখাটো শাকরেদদের নিজের প্রভাব দেখিয়ে যেভাবে ভরসা দেয় হয়তো সেই ভরসাতেই জয়দ্রথ আজ নিজেকে যাচাই করতে চাইছেন। কিন্তু দ্রোণাচার্যের মতো পক্ক বৃদ্ধ মানুষকে তিনি কিছুই বোঝেননি। অভিজ্ঞ মাস্টার যেমন মাঝারি ছাত্রকে পুরোপুরি নিরুৎসাহ করেন না, সেইভাবেই দ্রোণ বললেন— দেখো বাছা! আমি তোমাকে এবং অর্জুনকে সমানভাবেই শিক্ষা দিয়েছিলাম, কিন্তু যে কোনও বিদ্যার বিষয়ে নিরন্তর লেগে থাকার যে অধ্যবসায় এবং তাঁর পিছনে যে অক্লান্ত কষ্টকর পরিশ্রম— এগুলোতে অর্জুন তোমার থেকে অনেক এগিয়ে গেছে— যোগাদ্ দুঃখোষিতত্বাচ্চ তস্মাত্ত্বত্তোহধিকোহর্জুনঃ।
এই প্রথম আমরা জানলাম যে দ্রোণগুরুর অস্ত্রশিক্ষার আসরে জয়দ্রথও একজন ছাত্র ছিলেন এবং তিনি অর্জুনেরও সহাধ্যায়ী। অথচ সেদিন তাঁর নামও শুনিনি আমরা। এটা শুধুই এই কারণে নয় যে, কৌরব-পাণ্ডবদের অস্ত্রশিক্ষাকালে দূরাগত অন্যান্য রাজপুত্রদের সঙ্গে জয়দ্রথের নাম উচ্চারণ করার ব্যাপারে মহাকাব্যের কবির কোনও শব্দানুশাসনের পরিমিতি ছিল। আসলে তিনি কোনও প্রয়োজনই বোধ করেননি অর্জুন-ভীম, দুর্যোধন-কর্ণের পাশে তাঁকে উল্লেখ করার। কিন্তু কোনও ছাত্রকেই যেহেতু নিরুৎসাহ এবং অপ্রতিভ করতে নেই, তাই জয়দ্রথকে তিনি ওইভাবে পার্থক্যটা দেখিয়ে দিলেন— তোমাদের দু’জনকেই তো আমি সমান অস্ত্রশিক্ষা দিয়েছিলাম, তবে ওই অর্জুন একটু এগিয়ে গেছে— সমমাচাৰ্যকং তাত তব চৈবাৰ্জুনস্য চ।
অর্জুনের সঙ্গে জয়দ্রথের অদ্ভুত বিষমতা দেখিয়েও আচার্য অনেক অভয় দিলেন জয়দ্রথকে। আবার অনেক অভয় দিয়েও কথার ফাঁকিতে অদ্ভুতভাবে বুঝিয়ে দিলেন যে, জয়দ্রথ অর্জুনের হাত থেকে রেহাই পাবেন না। দ্রোণাচার্য বললেন— তুমি এতটুকুও ভয় পেয়ো না অর্জুনকে, আমি বাঁচাব তোমাকে, তুমি বিশ্বাস রাখো আমার ওপর— অহং হি রক্ষিতা তাত ভয়াত্ত্বাং নাত্র সংশয়ঃ। একটা জিনিস মনে রেখো তুমি— আমার বাহু যাকে রক্ষা করে, সেখানে দেবতারাও ছায়া ফেলতে পারে না। তা ছাড়া আমি কাল এমন ব্যূহ রচনা করব যে, সে ব্যূহ ভেদ করা অর্জনের পক্ষে সম্ভবই হবে না। অতএব পিতৃপিতামহের ক্ষত্রিয়ধর্ম স্মরণ করে তুমি যুদ্ধে অবতীর্ণ হও, তোমার কোনও ভয় নেই— পিতৃপৈতামহং মার্গমনুযাহি নরাধিপ।
এত অভয় দেওয়া সত্ত্বেও দ্রোণাচার্য কিন্তু খুব দার্শনিক কৌশলে বুঝিয়ে দিলেন যে, যে কোনও সময় যা-কিছু ঘটতে পারে। দ্রোণ বললেন, ভয় পাবার কী আছে বাছা! এই যে দেখছ আমি, এই কৌরবেরা, পাণ্ডব, বৃষ্ণি এমনকি আমার ছেলেও তো একদিন এই পৃথিবী ছেড়ে চলে যাবে। অতএব সবাই যখন এই পৃথিবীতে এত অনিশ্চিত, সেখানে তোমার ক্ষত্রিয়ের ধর্ম এই যুদ্ধ ছেড়ে যাবে কেন। আমরা আমাদের উপযুক্ত কাজটি করে পরলোকে যাব— পরলোকং গমিষ্যামঃ স্বৈঃ স্বৈঃ কর্মভিরন্বিতাঃ।
দ্রোণাচার্যের আশ্বাস শুনে জয়দ্রথ অনেকটাই ভরসা পেলেন এবং অর্জুনের ভয় ঝেড়ে ফেলে দিলেন মন থেকে। কিন্তু দ্রোণাচার্যের এই আশ্বাস এবং জয়দ্রথের এই নির্ভয় আচরণ— দুটিই কিন্তু সামান্য আশঙ্কার সৃষ্টি করল পাণ্ডবশিবিরে। অর্জুনের প্রতিজ্ঞা শুনে যে কৃষ্ণ পাঞ্চজন্য শঙ্খ বাজিয়ে ছিলেন, সেই কৃষ্ণই কিন্তু অর্জুনকে দোষারোপ করলেন এমন আকস্মিক এবং প্রকট প্রতিজ্ঞার জন্য। আসলে কৃষ্ণের গুপ্তচরেরা কৌরবশিবির ঘুরে এসে সমস্ত ঘটনা আদ্যোপান্ত জানাল। জয়দ্রথের সঙ্গে দুর্যোধনের কথা, তাঁর পালানোর ইচ্ছে, শেষ পর্যন্ত দ্রোণাচার্যের সঙ্গে তাঁর দরবার এবং দ্রোণের অভয়দান— এই সমস্ত ঘটনা গুপ্তচরের মুখ শোনার পর কৃষ্ণ অর্জুনকে বললেন— আসলে অন্য কিছুই নয়, তোমার প্রতিজ্ঞা শুনে কৌরবরা বড় বেশি সচেতন হয়ে গেল এমনকী জয়দ্রথকে বাঁচানোর জন্য ওরা এখন থেকেই ব্যূহ সাজানোর পরিকল্পনা নিয়েছে। কর্ণ, অশ্বত্থামা, কৃপ এবং শল্যকে নিয়ে অন্তত ছয় জন বড় যোদ্ধা জয়দ্রথের সামনে থাকবেন। ব্যুহের সামনের দিকটা হবে শকটাকার, পিছন দিকটা হবে পদ্মের মতো। তারপর পদ্মের মাঝখানটায় যে কোশের মতো থাকে, সেখানে একটি সূচিব্যূহ রচনা করে তাঁর মধ্যে জয়দ্রথকে রাখা হবে বলে আমি গুপ্তচরদের মুখে খবর পেয়েছি। তা হলে যা দাঁড়াল— সমস্ত বড় বড় যোদ্ধাদের সঙ্গে তাঁদের অনুগামীদের জয় না করা পর্যন্ত তো জয়দ্রথের নাগালই পাওয়া যাবে না— এতা অজিত্বা সগণান, নৈব প্রাপ্যো জয়দ্রথঃ।
কৃষ্ণের আশঙ্কায় অর্জুন এতটুকুও ঘাবড়ালেন না এবং পুনরায় তাঁর অস্ত্ৰক্ষমতার বিবরণ দিয়ে কৃষ্ণকে যথাসম্ভব নিশ্চিন্ত করলেন। এমনও বলে দিলেন যাতে রাত্রি প্রভাত হবার সঙ্গে সঙ্গেই তাঁর রথ প্রস্তুত থাকে— যথা প্রভাতাং রজনীং কল্পিতঃ স্যাদ্ রথো মম। শোকে, দুঃখে, ক্রোধে অর্জুন এবং কৃষ্ণ সে-রাত্রে ঘুমোতে পারলেন না। অর্জুন কৃষ্ণকে একবার বললেন— অভিমন্যুর মা সুভদ্রা এবং পুত্রবধূ উত্তরার কাছে গিয়ে তাঁদের শান্ত করার জন্য। জয়দ্রথের মৃত্যুর প্রতিশোধ যদি তাঁদের শোকস্তব্ধ হৃদয় এতটুকু উজ্জীবিত করে। শোকার্তা জননী এবং বিধবা বধূর কাছে গিয়ে সান্ত্বনা দেওয়া সহজ কাজ নয়, কৃষ্ণ চরম অস্বস্তি নিয়ে সে কাজ করে এলেন।
সকালবেলায় স্নান এবং নিত্যকর্ম সমাধা করে কৃষ্ণের সারথ্যে অর্জুন রওনা হলেন। লক্ষ্য, জয়দ্রথ-বধ। মহাভারতে জয়দ্রথ-বধের এই অংশ সবচেয়ে দীর্ঘ। অর্থাৎ অবশিষ্ট দশ অক্ষৌহিণী কৌরব-সেনা এবং বিরাট বিরাট যুদ্ধবীরদের যুদ্ধে অতিক্রম করে জয়দ্রথের কাছাকাছি যখন পৌঁছলেন অর্জুন, তখন সন্ধ্যা হয়ে গেছে। অনেক যুদ্ধ হয়ে গেছে এর মধ্যে, অনেক জয়-পরাজয়, আশা এবং হতাশা। সন্ধ্যা ঘনিয়ে আসছে, সূর্যাস্তের আগে জয়দ্রথকে বধ না করতে পারলে অর্জুন আপন প্রতিজ্ঞাভঙ্গের জন্য অগ্নিতে আত্মাহুতি দেবেন। অন্তরায় অনেক থাকা সত্ত্বেও সে-সব নিজের অসম্ভব বীরত্বে এমন ভাবেই উত্তীর্ণ হয়েছেন অর্জুন যে, দুর্যোধনকে ভাবতে হয়েছে যে, কী করে তাঁর বিরাট সেনাব্যূহ ভেদ করে অর্জুন উপস্থিত হয়েছেন জয়দ্রথের কাছে— তস্মিন বিলুলিতে সৈন্যে সৈন্ধবায়ার্জুনে গতে। কিন্তু এতটা পথ আসতে যে সময় চলে গেছে, তাঁর জন্য অর্জুনও এখন চিন্তিত হয়ে পড়েছেন। তিনি এখন কৃষ্ণকে তাড়া দিচ্ছেন যাতে তিনি অতিশীঘ্র জয়দ্রথের কাছে পৌঁছতে পারেন।
এদিকে অর্জুনকে দেখামাত্রই দুর্যোধন, কর্ণ, অশ্বত্থামা এবং কৃপাচার্যের মতো বীরেরা, এমনকী জয়দ্রথও এক লাফে এগিয়ে এলেন অর্জুনের দিকে। দুর্যোধন কর্ণকে উত্তেজিত করলেন যথেষ্ট, কিন্তু কিছুক্ষণ আগে মধ্যম পাণ্ডব ভীম এত অস্ত্রাঘাত করেছেন কর্ণকে যে, খানিকটা হতোদ্যম ছিলেন যুদ্ধের ব্যাপারে। যদিও দুর্যোধনের কথায় তিনি মরণ-পণ যুদ্ধ আরম্ভ করলেন। কিন্তু কোনও লাভ হল না। কর্ণ এবং অন্যান্য বীরদের নিবারিত করে অর্জুন ঠিক এসে পৌঁছলেন জয়দ্রথের কাছে— ব্যাকুলীকত্য কৌন্তেয়ঃ সর্বাংশ্চ রথিনো রণে। জয়দ্রথ নিজেও বেশ ভাল যুদ্ধ করতে আরম্ভ করলেন বটে, কিন্তু অশ্বত্থামা, কৃপ, কর্ণ এমনভাবে তাঁকে ঘিরে রেখে অর্জুনের সঙ্গে যুদ্ধ করতে আরম্ভ করলেন যে, কৃষ্ণ পর্যন্ত অর্জুনকে বললেন— সূর্য কিন্তু একেবারে ঢলে পড়েছে পশ্চিম আকাশে— এতস্মিন্ এব কালে তু দ্রুতং গচ্ছতি ভাস্করে— অথচ খেয়াল করে দেখ, জয়দ্রথ কিন্তু প্রাণের ভয়ে অন্তত ছয় জন মহাবীর যোদ্ধার সুরক্ষায় নিজেকে আড়াল করে রেখেছে। এই অবস্থায় তোমার করণীয় বিকল্প দুটোমাত্র। এক, তুমি এই ছয় মহারথীকে মেরে তারপর জয়দ্রথকে মারো, নয়তো দ্বিতীয় বিকল্প— কোনো ছলনার আশ্রয় ছাড়া এই ছয়ের আবরণ ভেদ করে তুমি জয়দ্রথকে এই সময়ের মধ্যে মারতেই পারবে না— ন শক্যঃ সৈন্ধবো হন্তুং যত্তো নির্ব্যাজমর্জুন। আমি তোমাকে একটা কথা বলি— আমি যোগবলে এমন একটা মোহ সৃষ্টি করব, যাতে সিন্ধুরাজ জয়দ্রথ এমনই দেখবেন যেন সূর্য অস্ত গেছে— অস্তং গতমিবাব্যক্তং দ্রক্ষত্যর্কং স সিন্ধুরাট্। আর জয়দ্রথ তো শুধু বাঁচার জন্যই চেষ্টা করছে এখন। সূর্য অস্ত গেছে ভেবেই জয়দ্রথ মনে করবে তোমার আত্মহত্যার সময় এসে গেছে। এই কারণে সে আর ছয় মহারথীর অন্তরালে লুকিয়ে থাকবে না–ন গোপ্স্যতি দুরাচারঃ স আত্মানং কথঞ্চন। সে তখন প্রকাশ্যেই মুখ তুলে সূর্যের অবস্থান লক্ষ্য করবে এবং তুমিও অবসর বুঝে জয়দ্রথের মাথাটা কেটে ফেলবে শাণিত অস্ত্রাঘাতে।
সময় আর নেই ভাববার মতোও। অর্জুন কৃষ্ণের প্রস্তাবে রাজি হলেন এবং মহাভারত বলেছে— যোগীগণের অধীশ্বর কৃষ্ণ আপন যোগে আস্থিত হয়ে যোগের দ্বারা সূর্যের আবরণ তৈরি করলেন অদ্ভুত এক অন্ধকার সৃষ্টি— করে যোগী যোগেন সংযুক্তো যোগিনামীশ্বরো হরিঃ। যোগের ধারণাটা এখনকার কালে অবিশ্বাস্য মনে হবে, কিন্তু যোগের মাধ্যমে নিশ্বাস-প্রশ্বাস স্তব্ধ করা থেকে আরম্ভ করে আরও যে বহু কিছু করা যায় তা বিশিষ্ট যোগী মহাপুরুষদের জীবনেই দৃষ্ট হয়। প্রশ্ন আসে, যোগের প্রধানতম মাধ্যম প্রবল ইচ্ছাশক্তির ক্ষমতায় অন্যকে ‘হিপনোটাইজ’ করে তিনি নিজে যেমনটি চাইছেন সেইরকমই অন্যদের বা অন্য কাউকে দেখানো যায় কিনা। দেখুন, ‘হিপনটিজম’ নিয়ে অনেক গবেষণা হয়েছে, বাস্তববাদিতায় এই জিনিস অস্বীকার করা গেলেও প্রবল ব্যক্তিত্বময় মানুষ অপেক্ষাকৃত দুর্বলচিত্ত ব্যক্তিকে যে অন্য রকম ভাবাতে পারেন বা অন্যথা-ভাবিত করতে পারেন, তাঁর প্রমাণ তো ভূরি-ভূরি আছে। যাই হোক, যোগের কার্যকারিতা বোঝবার জন্যও প্রথমত যোগী হওয়া দরকার, আর ‘হিপনটিজম’ বুঝতে গেলেও সে বিষয়ে বিশ্বাস থাকা চাই, এই যন্ত্রসভ্যতার যুগে সেই প্রবল মানসিক তথা ইচ্ছাশক্তির ক্ষমতা নির্ণয় করা তেমন প্রমাণসহ নয় বলেই নিতান্ত নির্মোহভাবে জানাই— কৃষ্ণের মতো ব্যক্তিত্বের পক্ষে সব সম্ভব। যিনি আপন প্রভাবে শতগোপীর মনোহরণ করেও সেখান থেকে বন্ধনমুক্ত হয়ে মথুরায় চলে আসতে পেরেছিলেন এবং রাজনীতির বিস্তারিত ক্ষেত্রে যিনি একটি পদক্ষেপও ভুল করেননি, তিনি জরাসন্ধের মতো সাধারণ মানুষকে মোহগ্রস্ত করে ফেলতে পারেন, এর মধ্যে বেশি কথা নেই কিছু।
যাই হোক, কৃষ্ণকৃত মোহাবরণ-সৃষ্টির সঙ্গে সঙ্গেই কৌরবপক্ষে আনন্দের কোলাহল উঠল। সকলেই ভাবল সূর্য অস্ত গেছে, এবার অর্জুন আত্মহত্যা করবেন। আকাশের দিকে তাকিয়ে সবাই যখন নিশ্চিন্ত হবার চেষ্টা করছে যে, সত্যিই সূর্য ডুবে গেছে কিনা, তখন জয়দ্রথও তাঁর সুরক্ষার আবরণ— অশ্বত্থামা-কৃপ-কর্ণের পিছন থেকে সামনে এলেন এবং অন্যদের মতোই আকাশপানে তাকিয়ে সূর্য দেখতে লাগলেন। জয়দ্রথকে এমন উৎসুকভাবে গলা তুলে সূর্যের দিকে দৃষ্টিপাত করতে দেখে কৃষ্ণ অর্জুনকে বললেন— দ্যাখো, জয়দ্রথ সূর্য দেখছে, বদমাশটাকে মারতে হলে এই কিন্তু শ্রেষ্ঠ সময়। এই মুহূর্তেই ওর গলা কেটে ফেলো এবং নিজের সাফল্য প্রমাণ করার চেষ্টা করো— অয়ং কালো মহাবাহো বধস্যাস্য দুরাত্মনঃ।
কৃষ্ণ এই কথা বলার সঙ্গে সঙ্গেই যে অর্জুন মুহূর্তের মধ্যেই অসতর্ক কৌরব-বাহিনীর মধ্যস্থ অসতর্ক জয়দ্রথকে মেরে ফেলতে পারলেন, এ-কথা কিন্তু ঠিক নয়। অর্থাৎ সেই যে কথাটা— কৃষ্ণ অন্ধকার সৃষ্টি করলেন, সবাই তখন অর্জুনের আত্মহত্যার প্রত্যাশায় সূর্যের দিকে তাকিয়ে আছে এবং জয়দ্রথও তাই, অতএব সকলের অসতর্কতার সুযোগে অর্জুন জয়দ্রথের গলা কেটে ফেললেন, এমন ম্যাজিক কিন্তু মহাভারতের বাস্তবে ঘটেনি। কেন না কৃষ্ণ সাবধান করার সঙ্গে সঙ্গেই অর্জুনকে দেখছি— তিনি তাঁর দিনান্তের শেষ ভয়ংকর যুদ্ধ আরম্ভ করছেন এবং তাঁর প্রধান প্রতিপক্ষ সেই মহাবীরদের আবরণ— কৃপ, কর্ণ, শল্য, দুর্যোধন, কর্ণপুত্র বৃষসেন এবং স্বয়ং জয়দ্রথের সঙ্গেও অন্তিম যুদ্ধ আরম্ভ করছেন।
বস্তুত দিবসের শেষ সূর্য তখন নিতান্তই অস্তাচল অবলম্বন করেছেন। সৈন্য-সামন্তের ভিড়, দিগন্তের অরণ্যরাজিতে পশ্চিমে ঢলে-পড়া সূর্যের শেষ গতি মালুম হচ্ছে না ভাল। অর্জুন তাঁর শেষ শক্তি দিয়ে যুদ্ধ আরম্ভ করেছেন এবং কৃপ-কর্ণ-দুর্যোধন-শল্যেরা একত্রে আক্রান্ত হওয়ায় জয়দ্রথের শেষ রক্ষীবাহিনী একেবারে আকুল হয়ে উঠলেন। অর্জুনের অস্ত্রসন্ধানের শীঘ্রতায় তারা বিমূঢ় বোধ করছেন— ছাদয়ামাস তীব্রেণ শরজালেন পাণ্ডবঃ। অর্জুনের তীব্র-শীঘ্র অস্ত্রচালনার নৈপুণ্যে কৰ্ণ-অশ্বত্থামা, কৃপ-শল্য অথবা বৃষসেন-দুর্যোধনেরা না পারছেন নতুন অস্ত্র গ্রহণ করতে, না পারছেন অস্ত্র সন্ধান করতে, অস্ত্রমোক্ষণ তো দূরের কথা— ন গৃহ্নন্ ন ক্ষিপন্ রাজন্ ন মুঞ্চন্ নাপি সন্দধন্। তা হলে আর অলৌকিক কাণ্ডটা কী ঘটল? মহাভারতের কবি সূর্যাচ্ছাদনের মন্ত্রণায় একবার মাত্র কৃষ্ণের ঐশী শক্তির প্রতিজ্ঞা করেই বাস্তবে নেমে এসেছেন। জয়দ্রথের আবরণ ছয় মহারথীর চক্রভেদ করার জন্য যে অসম্ভব মানসিক শক্তি দরকার হয়, সূর্যাস্তের প্রাক্‌কালে সেই মানসিক শক্তিটুকু অর্জুনের মধ্যে চেতিয়ে তুলেছেন কৃষ্ণ। ছয়জন মহাবীরকে আক্রমণে প্রতিহত করে— এবং এমনই সেই প্রতিহনন, যাতে পিতা-পুত্র কর্ণ-বৃষসেনের ধনুক ছিন্ন হয়ে পড়ে গেল শেষ মুহূর্তে, মামা-ভাগনে কৃপ-অশ্বত্থামা অস্ত্রাঘাতে ভীষণ আহত হয়ে পড়লেন শেষ মুহূর্তে এবং শল্যের সারথি ভল্লের আঘাতে মারা পড়লেন শেষ মুহূর্তে। জয়দ্রথ এবার একেবারে সামনে— অর্জুনের শেষ লক্ষ্য।
যুগপৎ অথবা একত্রে যদি প্রতিপক্ষের মহাবীরদের প্রতিহত করতে হয়, তবে এই তো নিয়ম— সবাইকে একসঙ্গে মেরে ফেলাও যায় না, অথবা সবাইকে জিতেও আসা যায় না, কিন্তু সবাইকেই নিবারণ করা যায়। অর্জুন সবাইকে যুদ্ধে প্রতিহত এবং তাড়িত করে একেবারে জয়দ্রথের সামনে এসে পৌঁছেছেন এবং গাণ্ডীবে-ধনুকে সেই ভয়ংকর বজ্রতুল্য অস্ত্র যোজনা করেছেন দিব্যমন্ত্রে অভিমন্দ্রিত করে। কৃষ্ণও চেঁচিয়ে উঠলেন— আর দেরি নয়, অর্জুন! মাথা কেটে ফেলো জয়দ্রথের। এই কথা বলার সঙ্গে সঙ্গেই একটা বিষয় অর্জুনকে মনে করিয়ে দিলেন কৃষ্ণ। কৃষ্ণ বললেন— জয়দ্রথের পিতা বৃদ্ধক্ষত্র অনেক ত্যাগ-বৈরাগ্যে দেবতার আরাধনা করে জয়দ্রথকে পেয়েছিলেন। কিন্তু পুত্রের জন্মকালে দৈববাণী হল যে, জয়দ্রথ খুব বড় যুদ্ধবীর হিসেবে পরিচিত হবেন বটে, কিন্তু জীবনের শেষ যুদ্ধে কোনও ক্রুদ্ধ শত্রু তাঁর চোখের সামনেই তাঁর মাথা কেটে ফেলবে। তপস্বী পিতা বৃদ্ধক্ষত্র এই দৈববাণী শুনে আত্মীয়-স্বজনের সামনেই পুত্রস্নেহে আকুল হয়ে বললেন— তাই যদি হয়, তবে যে-শত্রু আমার ছেলের মাথা কেটে মাটিতে ফেলবে, তাঁরও মাথা ফেটে চৌচির হয়ে যাবে— তস্যাপি শতধা মূর্ধা ফলিষ্যতি ন সংশয়ঃ।
জয়দ্রথের শত্রুর গুণাগুণ বিচার না করেই পুত্রস্নেহে এই অদ্ভুত বিকট অভিশাপ বিনা কারণে উচ্চারণ করলেন বৃদ্ধক্ষত্র। তারপরে যথাসময়ে জয়দ্রথের বয়স বাড়লে তাঁকে রাজপদে অভিষিক্ত করে কুরুক্ষেত্রের অদূরেই কঠিন তপস্যা করতে আরম্ভ করলেন। বৃদ্ধক্ষত্রের কথা মনে রেখে কৃষ্ণ অর্জুনকে বললেন— আজকে তুমি তোমার অস্ত্রচালনার কৌশল দেখাও— তুমি এমনভাবেই জয়দ্রথের মস্তক ছেদন করো, যাতে তাঁর মাথা মাটিতে না পড়ে এবং তা গিয়ে পড়ে তপস্যারত বৃদ্ধক্ষত্রের কোলের ওপর— যাতে নিজপ্রদত্ত অভিশাপের প্রতিক্রিয়া তিনি নিজেই ভোগ করেন। তা নইলে তোমারই বিপদ, তোমার মাথাটাই যাবে, অর্জুন!
বৃদ্ধক্ষত্রের পুত্রলাভ এবং পুত্রস্নেহে তাঁর প্রতিপক্ষের উদ্দেশে অভিশাপ উচ্চারণ, এটা যতই অলৌকিকতার গন্ধ নিয়ে পরিবেশিত হোক, এর পিছনে লৌকিক যুক্তিও কিছু থাকতে পারে। তবে হ্যাঁ, সেই লৌকিক যুক্তি প্রতিষ্ঠা করাটা অবশ্যই খুব কঠিন। আমরা যা বুঝি, তাতে এই দাঁড়ায় যে, সিন্ধুরাজ বৃদ্ধক্ষত্র অনেক সাধ্যসাধনা করে পুত্রলাভ করেছিলেন এবং হয়তো বা তা উচিত বয়সের থেকে অনেক দেরিতে। সেই কারণেই পুত্রস্নেহের আতিশয্য তাঁর হৃদয় এতটাই অধিকার করে ছিল যাতে এইরকম অভিশাপ দিয়েছিলেন যে, রণক্ষেত্রে যে ব্যক্তি তাঁর পুত্রের মৃত্যুর কারণ হবে, সেও মারা পড়বে একইভাবে। ভূমিতে মস্তক পাতিত হলে প্রতিপক্ষের মস্তকও শতধা বিদীর্ণ হবে— এটা হয়তো অভিশাপের বৈচিত্র্য-গৌরব বহন করে। কিন্তু আমাদের মনে হয়— বৃদ্ধক্ষত্র পুত্রের মৃত্যু হলে নিজেও বৃদ্ধ বয়সে যুদ্ধ করতে রাজি ছিলেন, পুত্রের মৃত্যুর প্রতিশোধ-স্পৃহায়। হয়তো সেই কারণেই তাঁকে কুরুক্ষেত্রের যুদ্ধভূমির অতিনিকটে সমন্তপঞ্চকে দেখা যাচ্ছে তপস্যারত অবস্থায়।
কৃষ্ণ অর্জুনকে বলেছিলেন— তুমি জয়দ্রথের মাথাটা তির দিয়ে এমনভাবেই ছিন্ন করো যাতে সেটি তাঁর বাবার কোলের ওপরে গিয়ে পড়ে। আর সেটা তোমার মতো ধনুর্ধরের কাছে এমন কিছু কঠিন কাজ নয়, কেন না তিনি এই সমন্তপঞ্চকের বাইরে বসেই গাঢ় তপস্যা করছেন— সমন্তপঞ্চকাদ্ বহির্বানরকেতন। দেখুন, সমন্তপঞ্চক আর কুরুক্ষেত্র প্রায় একই জায়গা। সেই যুদ্ধভূমির ঈষৎ বাইরে তিনি বসে আছেন। একটাই প্রশ্ন জাগে— যিনি সিন্ধু-সৌবীরের রাজা তিনি তপস্যার জন্য যদি দূর দেশেই যান, তবে সমন্তপঞ্চকে আসবেন কেন, তপস্যার জন্য তো হিমালয় পাহাড় বা গঙ্গাদ্বার অথবা বারাণসী সেকালেও বিখ্যাত ছিল। ঠিক যুদ্ধভূমির বাইরেই জয়দ্রথের পিতা তপস্যা করছেন— এই কথাটা তাঁর তপস্যার বিষয়ে আমাদের সন্দেহান্বিত করে তোলে। তা ছাড়া তপস্যা করার অর্থ শুধু দেবভাব সাধনা করাই নয়, তপস্যা করা মানে গাঢ় ভাবে কোনও বিষয়ে চিন্তা করা বা ভেবে চলাও হয়। পুত্র জয়দ্রথ মহাবীর অর্জুনের সঙ্গে যুদ্ধ করছে, অতএব যুদ্ধভূমির বাইরে দাড়িয়ে তিনি সেই বিষয়ে চিন্তা করছেন, পুত্রস্নেহাতুর পিতার পক্ষে এটা অনেক স্বাভাবিক যুক্তি হয়। তাঁর ওপরে কৃষ্ণ জয়দ্রথকে মারার কথা বলেই তাঁর তপস্বী পিতার কোলে পুত্রের কাটা-মুন্ডুটি স্থাপন করার কথা বলছেন, যাতে সেই তপস্বী সঙ্গে সঙ্গে মারা যান— এই ব্যবহার তখনকার সামাজিক চেতনার সঙ্গে মেলে না। একজন নির্দোষ তপস্যারত ব্যক্তির এমন আকস্মিক হত্যাকাণ্ড সে-কালের সামাজিক রীতিতে একেবারেই গ্রহণযোগ্য হবার কথা নয়। কৃষ্ণের রাজনৈতিক অন্যায় এবং চতুরতা নিয়ে অনেক অপযশ মহাভারতেই কীর্তিত হয়েছে শত্রুপক্ষের মুখে, কিন্তু কৃষ্ণের র্দুবৃদ্ধিতে একজন তপস্বী মহাজনকে অর্জুন হত্যা করেছেন, এ-কথা কেউ বলেননি। এই বিচার থেকে মনে হয়— জয়দ্রথের মস্তক-ছেদনের সঙ্গে সঙ্গে তাঁর পিতাকেও হত্যা করাটা হয়তো তখনকার ব্যবহারিক তথা বাস্তব প্রয়োজনে এসে দাঁড়িয়েছিল। অতএব।
কৃষ্ণ অর্জুনকে বললেন— অস্ত্রচালনায় তোমার অসাধ্য কিছু নেই। তুমি অসাধারণ দিব্য অস্ত্রে জয়দ্রথের মাথা কাটার সঙ্গে সঙ্গে তাঁর পিতার কোলে নিয়ে ফেল সেই মাথা— ন হ্যসাধ্যম্ অকার্য্যং বা বিদ্যতে তব কিঞ্চন। কৃষ্ণের কথা শুনে অর্জুন সরোষে ওষ্ঠপ্রান্ত লেহন করে অভিমন্দ্রিত অস্ত্র ত্যাগ করলেন জয়দ্রথের উদ্দেশে। একসঙ্গে অনেকগুলি বাণ ছেড়ে লক্ষ্যভেদ করার ক্ষমতা অর্জুনের অভ্যস্ত বিদ্যা। সকলে আশ্চর্য হয়ে দেখল— অর্জুনের ছোড়া বাণগুলি জয়দ্রথের কর্তিত সকুণ্ডল মস্তকখানি ঊর্ধ্বে বহন করে নিয়ে চলল সমন্তপঞ্চকের প্রান্তভূমিতে— যেখানে জয়দ্রথের পিতা পদ্মাসনে সন্ধ্যাবন্দনা করছিলেন। হঠাৎই জয়দ্রথের কৃষ্ণকেশযুক্ত সকুণ্ডল মস্তকখানি এসে পড়ল বৃদ্ধক্ষত্রের কোলের ওপর— তস্যোৎসঙ্গে নিপতিতং শিরস্তচ্চারুকুণ্ডলম্।
বৃদ্ধক্ষত্র তেমন করে খেয়ালও করেননি, অলক্ষিতেই হঠাৎ একটি কর্তিত রক্তাক্ত নরমুণ্ড এসে কোলের ওপর এসে পড়ল, তাই হঠাৎ করেই তিনি লাফ দিয়ে উঠে পড়লেন বিস্ময়ে বিমূঢ় হয়ে— প্রোত্তিষ্ঠতস্তৎ সহসা শিরোহগচ্ছদ্ধরাতলম্— সঙ্গে সঙ্গেই জয়দ্রথের মাথাটা গিয়ে পড়ল মাটিতে এবং সঙ্গে সঙ্গেই বৃদ্ধক্ষত্রের মাথা ফেটে গেল চৌচির হয়ে। বৃদ্ধক্ষত্র মারা গেলেন।
ঠিক এইভাবেই বৃদ্ধক্ষত্র মারা গেলেন কিনা, তাতে লৌকিক সন্দেহ থাকতেই পারে, এমন হতেই পারে যে, পুত্রের কর্তিত মস্তকটি দেখে বৃদ্ধক্ষত্র আকস্মিক আঘাতেই মৃত্যুর কোলে ঢলে পড়েছেন। কিন্তু কী কারণে, কোন অবস্থায় জয়দ্রথের মরণ হল— এই সংবাদ-বৈচিত্র্যের চেয়েও বড় কথা হল— জয়দ্রথ তাঁর পিতা সহ অর্জুনের বাণে মারা পড়লেন। সন্ধ্যার অন্ধকার ঘনিয়ে আসছিল বলে যারা একটু আগেই অর্জুনের আত্মহত্যা-বিষয়ে নিশ্চিত হচ্ছিলেন, তারা দেখল— জয়দ্রথই মারা পড়লেন অর্জুনের হাতে এবং সেই মৃত্যুর পরেই সূর্যের আবরণ-অন্ধকার দূর হয়ে গেল। অর্থাৎ সূর্য তখনও অস্তমিত নয়, অর্জুন তাঁর প্রতিজ্ঞা রেখেছেন। হঠাৎ সেই আকস্মিক অন্ধকার নিতান্তই এমন কোনও মায়া, যা কৃষ্ণের পক্ষেই সৃষ্টি করা সম্ভব ছিল এবং তাতে সাময়িকভাবে পরপক্ষ একেবারেই বিমূঢ় হয়ে গিয়েছিল— বাসুদেব-প্রযুক্তেয়ং মায়েতি নৃপসত্তম।
জয়দ্রথ মারা গেলে দুর্যোধন এবং তাঁর ভাইয়েরা কিছু চোখের জল ফেললেন বটে, কিন্তু জয়দ্রথ মারা যাওয়ায় সবচেয়ে বড় সর্বনাশ যার হল, সেই দুঃশলার কথা একবারও প্রসঙ্গত এল না এখানে। তাঁর বৈধব্য-বেদনার একাংশও এখানে বর্ণিত হয়নি, এমনকী সেই বনবাসপর্বে যে ভগিনীর কথা মনে রেখে যুধিষ্ঠির পর্যন্ত জয়দ্রথকে হত্যা করতে দেননি, সেই দুঃশলার কথা তাঁর ভাইরাও একবার উচ্চারণ করলেন না আর মহাভারতের কবিও সংসারের এই বিচিত্র ব্যবহারে আশ্চর্য হয়ে নিজেও বর্ণনায় বিরত রইলেন। আসলে একশো ভাইয়ের এক বোনের সঙ্গে যতই বিবাহ হোক জয়দ্রথের, দুর্যোধন-ভাইরা ভগিনীর ব্যাপারে অনেকটাই উদাসীন ছিলেন। আর জয়দ্রথের সঙ্গে তাঁদের যে সম্পর্কটুকু গড়ে উঠেছিল, সেটাও অনেকটা রাজনৈতিক এবং সামরিক প্রয়োজনবশে। জয়দ্রথ বিখ্যাত হয়ে উঠেছেন অভিমন্যুর মতো বীরবধের কারণ হয়ে ওঠায়। ওই একদিনই তিনি অসাধারণ যুদ্ধ করেছিলেন এবং ওই একদিনের জন্যই কৌরবপক্ষে তাঁর সম্মান যেমন বেড়ে গিয়েছিল, তেমনই ওই একদিনের বীরত্ব দেখাতে গিয়েই বিপক্ষের হাতে তিনি মৃত্যু বরণ করলেন। নইলে জয়দ্রথের যা চরিত্র, যেমন তাঁর রুচিবিগর্হিত কামনা, যেমন স্বার্থান্বেষিতায় কৌরবপক্ষে তাঁর যোগদান— সব কিছুই এমন যে, মহাকাব্যের কবি তাঁকে প্রথম থেকে মহাভারতের কাহিনি-পরম্পরায় প্রবেশ করাতে পারেননি, বরঞ্চ অভিমনু-বধের বিপরীত পটভূমিতে দাঁড় করিয়ে দিয়েই মহাভারতের কবি জয়দ্রথের গৌরব চিহ্নিত করেছেন।
ন্যায্য দাবি আদায়ের জন্য একটি ইউনিয়ন যখন লড়াই করে এবং দাবি আদায়ে সফল হয়, তার মতো গণতান্ত্রিক অথবা সমাজতান্ত্রিক সাফল্য আর কিছু হতে পারে না। কিন্তু ইউনিয়ন যখন ইউনিয়নবাজিতে পরিণত হয়, তখন বামপন্থী, দক্ষিণপন্থী, মধ্যপন্থী, যে কোনও রাজনৈতিক আদর্শ-নির্বিশেষে দেখেছি— সমস্ত ব্যাপারটা কেমন বাধা-বাঁধন, শাসনের বাইরে চলে যায়। ঠিক এই রকম একটা জঙ্গি ইউনিয়নবাজির মধ্যেই সেই মানুষটিকে দেখা যায়, যিনি একাকী থাকলে তাঁর কোনও ব্যক্তিত্ব চোখে পড়বে না, কোনও ক্ষমতা চোখে পড়বে না, এমনকী লিডারশিপ দেবারও কোনও ক্ষমতা নেই তাঁর। কিন্তু যখন দলের মধ্যে থাকেন, একটা অটুট সংঘশক্তি যখন তাঁর পিছনে আছে, তখন একাকী সেই মেষশাবক হঠাৎই সিংহশিশু হয়ে ওঠে। তার ভাষার আগল থাকে না, তার মুষ্টিবদ্ধ হাত মর্যাদা-পুরুষের শরীরে আঘাত না করে প্রতীকীভাবে টেবিলে আঘাত করে, পায়ের লাথি কোনও কারণে বা কোনও ক্রমে ঊর্ধ্বতনের মাথায় না পড়ে প্রতীকীভাবে ভূমিতে আস্ফালিত হয়! দলপতি যতটুকু তাকে বলে দেন তাঁর মাত্রা পঞ্চাশ গুণ বাড়িয়ে নিয়ে তিনি ভাষা ব্যবহার করেন। অথবা যতটুকু দলপতি বলেননি, তাও বুদ্ধিহীন বিবেচনাহীন তাঁর মানসলোকে এমনভাবেই বিস্ফারিত হয় যে, তাঁর আকার ইঙ্গিতে এবং প্রয়াসগুলি শাসনাতিগ হয়ে ওঠে। এই বুদ্ধিহীন, শাসনাতিগ ব্যবহারের প্রতিমূর্তিই দুঃশাসন। ধৃতরাষ্ট্রের তৃতীয় পুত্র— দুর্যোধনের ছায়াসঙ্গী ছোট ভাই; ধৃতরাষ্ট্রের ঔরসজাত বৈশ্যজাতীয়া রমণীর গর্ভজাত যুযুৎসুরও তিনি ছোট ভাই, তাই তৃতীয় পুত্র।
প্রথমে তো মনে রাখতেই হবে যে দুঃশাসন দুর্যোধন নন, আর তা নন বলেই মহাকবির বর্ণনায় যখন তিনি দুর্যোধনের পাশে আছেন, তখন তাঁর একটা আকার-প্রকার দেখা যায়, কিন্তু যে মুহুর্তে তিনি একশো ভাইয়ের একজন, সেই মুহূর্তে মহাকবির বর্ণনায় দুঃশাসন একেবারেই সাধারণীকৃত। এমনকী ধৃতরাষ্ট্রের মতো এক বিরাট চরিত্রের পুত্র বলেই কতগুলি সাধারণ মহাকাব্যিক অতিশায়ন তাঁর ভাগ্যে জুটে যায়। এই যেমন ধৃতরাষ্ট্রের সব ছেলেই খুব ভাল যুদ্ধ জানেন, সব ছেলেই খুব পড়াশুনো করেছেন, সুন্দরী-সুন্দরী সব মেয়েদের সঙ্গে তাঁর সব ছেলেরই বিয়ে দেওয়া হয়েছিল— সর্বেষাম্‌ অনুরূপাশ্চ কৃতা দারা মহীপতে। যুযুৎসুকে নিয়ে ধৃতরাষ্ট্রের একশো-এক ছেলের মধ্যে এইভাবেই দুঃশাসন হারিয়ে যান, ঠিক যেমন ইউনিয়নবাজির অন্যতম সেই জঙ্গি মানুষটিও একাকী বড় অনালোচিত। তার পরেই কথা ওঠে— একশো নয়, ধৃতরাষ্ট্রের অন্তত চারটি ছেলের মধ্যে দুঃশাসনের নাম আসে। কেন আসে? কেন না, দুর্যোধন ছাড়া আর যাঁদের জীবন সম্বন্ধে অল্পও বা একটু জানা যায়, তাঁরা হলেন বিকর্ণ, যুযুৎসু এবং দুঃশাসন। তার মধ্যে বিকর্ণ এবং যুযুৎসুর চরিত্র দুঃশাসনের বিপরীত। ফলত দুঃশাসন যতটুকু আলোকিত হয়ে ওঠেন, সেটা একান্তই দুর্যোধনের দীপ্তিতে এবং তাঁরই কারণে।
দুঃশাসনের জীবনে অবান্তর কিছু সংবাদ আছে। জন্ম থেকে তাঁর বেড়ে ওঠার মধ্যে কোনও গুরুতর সংবাদ না থাকলেও যে মুহূর্তে প্রথম তাঁর নাম উচ্চারণ হচ্ছে, সেই মুহূর্তেই দুর্যোধন-শকুনির গোপন ষড়যন্ত্রে অন্যতম অংশীদার হিসেবে আমরা দুঃশাসনকে দেখতে পাই। বস্তুত দুঃশাসন যে ষড়যন্ত্রের কোনও ‘আইডিয়া’ দিতে পারেন, তাও নয়। ষড়যন্ত্রের ছক কষেন দুর্যোধন অথবা শকুনি, কিন্তু সেই আসরে কর্ণও যেমন থাকেন, তেমনই দুঃশাসনও থাকেন দুর্যোধনের ছায়াসঙ্গী। কর্ণকে তবু মাঝে মাঝে কথা বলতে দেখি, দুঃশাসন কথাও বলেন না। অথচ পাণ্ডবদের বিরুদ্ধে যে দুষ্ট-চতুষ্টয়ের গোপন আলোচনা-চক্র চলে, সেখানে দুঃশাসন কিন্তু অন্যতম সদস্য, তিনি সেই চতুর্থ মানুষটি, যিনি চক্র তৈরি করতে পারেন না, অথচ চক্র বড় ভালবাসেন— দুঃশাসন-চতুর্থাস্তে মন্ত্রয়ামাসুরেকতঃ।
কোনও ঘটনার আগে পর্যন্ত দুঃশাসন মহাভারতে একটি অবান্তর নাম-মাত্র, ধৃতরাষ্ট্রের একশত পুত্রের অন্যতম নামমাত্র। কিন্তু প্রথম ঘটনাতেই দুঃশাসনকে কুচক্রী-চতুষ্টয়ের চতুর্থ স্থানে স্থাপন করে মহাকাব্যের কবি এই চরিত্রের জীবন-সুর বেঁধে দিয়েছেন। বারণাবতে পাণ্ডবদের জতুগৃহে পুড়িয়ে মারার যে ভয়ংকরী পরিকল্পনা, যেখানে দুর্যোধনের ভূমিকা অনেক গুরুত্বপূর্ণ, সেখানে দুঃশাসন বসে-বসে উত্তেজনার আগুন পোহান। অথবা অপেক্ষা করেন কবে তিনি দুর্যোধনের ছত্রচ্ছায়ায় একটি ছায়া-কর্ম সম্পন্ন করবেন। নইলে এই জতুগৃহের ষড়যন্ত্রে বারণাবতের লোক ঠিক করা থেকে আরম্ভ করে লাক্ষাগৃহ বানানোর কাজ, অগ্নিদাহের দিন ঠিক করা— এই এত কর্মকাণ্ডের কোনও একটির মধ্যেও দুঃশাসন নেই, অথচ ষড়যন্ত্রের সহায় হিসেবে তিনি আছেন একান্ত অনুগামীর ভূমিকায়। সাধারণ প্রয়োজন বা অপ্রয়োজনের অবান্তর ক্ষেত্রে দুঃশাসনকে আমরা দ্রৌপদীর স্বয়ংবর-সভায় যেতে দেখেছি। দেখেছি, যুধিষ্ঠিরের রাজসূয় যজ্ঞে তিনি রীতিমতো গুরুত্বপূর্ণ কাজও পেয়েছেন যুধিষ্ঠিরের কাছে। যুধিষ্ঠির অবশ্য জ্ঞাতি-ভাইদের শত্রুতা ভুলতে চেয়েছেন সব সময়। ফলত বিরাট যজ্ঞ এবং অতিথি-সৎকারের প্রয়োজন মেটানোর জন্য দুঃশাসনকে সমস্ত খাদ্য-সরবরাহের পরিচালনায় নিযুক্ত করেছিলেন যুধিষ্ঠির— ভক্ষ্যভোজ্যাধিকারেষু দুঃশাসনমযোজয়ৎ।
বেশ বুঝতে পারি, এটা একটা প্রাণহীন রুটিন কাজ করে এসেছিলেন দুঃশাসন। যুধিষ্ঠির আপন ঔদার্যে সরলভাবে যে-কাজটা করতে বলতে পারেন, সেই সরলতায় দুঃশাসন তাঁর কাজ উদ্ধার করে দিতে পারেন না। পাণ্ডবদের প্রতি যে বিরূপ মানসিকতা দুর্যোধনের অন্তর থেকে দুঃশাসনের অন্তরে সংক্রমিত হয়েছে, তাতে বিপুল ঘৃণা আর হিংসা নিয়ে তিনি কী কাজ করবেন যুধিষ্ঠিরের। বরঞ্চ রাজসূয় যজ্ঞে যুধিষ্ঠিরের আড়ম্বর দেখে দুর্যোধনের মনে যে ঈর্ষা-অসূয়া জন্ম নিয়েছিল, যার পরিণতি হয়েছিল শকুনির পাশাখেলায়, দুঃশাসনও সেই ঈর্ষা-অসূয়ায় চালিত হয়েছিলেন ছায়ার মতো।
দ্যূতক্রীড়ায় পাণ্ডবদের তো হাত-পা বাঁধা ছিল। যুধিষ্ঠিরের প্রতিজ্ঞায় ভীম-অর্জুন সকলে কৌরবদের দাসে পরিণত হয়েছেন এবং শকুনির কূট-কৌশলে যুধিষ্ঠির দ্রৌপদীকেও পণ রেখে হেরেছেন। ঠিক এই মুহূর্তে দুর্যোধনের আস্ফালন এমন পর্যায়ে পৌঁছেছে যে, তাঁর মান-মর্যাদার বোধ একেবারে শূন্যে গিয়ে পৌঁছেছে। পাশার দানে দ্রৌপদীকে জিতে নেবার পর তিনি আপন গুরুজন এবং অশেষ ধর্মজ্ঞ বিদুরকেই আদেশ দিয়ে বসলেন অন্দরমহল থেকে দ্রৌপদীকে ধরে আনার জন্য। বিদুর সে-কথায় কর্ণপাত করেননি, উলটে দু’চার কথা দুর্যোধনকে শুনিয়ে দিতেই দুর্যোধন সাবজ্ঞ অবহেলায় সারথি-জাতীয় একটি মানুষ প্রতিকামীকে আদেশ দিলেন দ্রৌপদীকে সভায় নিয়ে আসার জন্য। আপনারা জানেন, প্রতিকামীর সাধ্য ছিল না দ্রৌপদীর মতো দৃপ্তা রমণীকে রাজসভায় ধরে আনার। দ্রৌপদীর মুখে আইনের প্রশ্ন শুনেই সে যখন একবার রাজসভা আর একবার অন্দরমহলে যাতায়াত করতে আরম্ভ করল, তখন দুর্যোধন আর ভদ্রতার ধার ধারলেন না। তিনি বুঝলেন, তার মন বুঝে যে কাজ করতে পারে, সে হল তাঁর ছোটভাই দুঃশাসন। দুঃশাসনকে তিনি বললেন— যাও তো ভাই দুঃশাসন! তুমি যাও। এই সারথির পো-টাকে তো দেখছ, ও আসলে পাণ্ডবদের ভয়ে মরছে, ভয় পাচ্ছে ভীমকে। এবার তুমি যাও তো দেখি একবার; আরে! পাণ্ডবদের কী কোনও স্বাধীন সত্তা আছে যে, বাধা দেবে আমাকে। তুমি নিজে যাও তো একবার ধরে নিয়ে এসো দ্রৌপদীকে— স্বয়ং প্রগৃহ্যানয় যাজ্ঞসেনীং/ কিন্তে করিষ্যন্ত্যবশাঃ সপত্নাঃ।
এই হল দুর্যোধনের আদেশ এবং সেই আদেশ পাবার সঙ্গে সঙ্গে দুঃশাসনের চোখ লাল হয়ে উঠল, যেন অগ্রজের সমস্ত ক্রোধ তাঁর মধ্যে সংক্রান্ত সঞ্চারিত হল। তিনি আসন থেকে উঠে অন্দরমহলের দিকে পা বাড়ালেন। সেখানে প্রথম মহলেই দ্রৌপদী দাঁড়িয়ে ছিলেন শঙ্কিত-ভাবে, বুঝি প্রতিকামী রাজসভা থেকে তাঁর সযৌক্তিক প্রশ্নের উত্তর নিয়ে আসবে। কিন্তু প্রত্যুত্তর নিয়ে এলেন দুঃশাসন। তাঁর কোনও লজ্জা নেই, রুচি নেই, মুখের কোনও আগল নেই। এসেই তিনি দ্রৌপদীকে বললেন— আরে পাঞ্চালী কৃষ্ণা! চলো, চলো আমার সঙ্গে। আমরা তো জিতে নিয়েছি তোমাকে। এখন তুমি সমস্ত লজ্জা ত্যাগ করে দুর্যোধনের দিকে তাকাতে পার— দুর্যোধনং পশ্য বিমুক্তলজ্জা। দুঃশাসনের জ্ঞানের নাড়ী যথেষ্ট টনটনে। তাঁর এ-খেয়াল বেশ আছে যে, দ্রৌপদীর পাঁচ-পাঁচটা স্বামী। অতএব একা দুর্যোধন কেন, তিনি অন্যান্য কৌরবভাইদের সঙ্গ দিতে পারেন স্বামী-সংখ্যার যুক্তিতে। অন্তত নিজের কথা স্পষ্ট করে বলা যায় না বলেই দুঃশাসন গৌরবে বহুবচন ব্যবহার করে নৃশংস লাম্পট্যে বলে উঠলেন— পদ্মমুখী সুন্দরী গো! আর দেরি নয়, আমরা ধৰ্মত পাশার পণে জিতেছি তোমাকে। তুমি এবার কৌরবদের গ্রহণ করো তোমার অধিকারী স্বামী হিসেবে। চলো, চলো রাজসভায় চলো লজ্জা ত্যাগ করে— কুরূন্‌ ভজস্বায়ত-পদ্মনেত্রে/ ধর্মেণ লব্ধাসি সভাং পরৈহি৷
এমন নির্লজ্জ কামুকের আবেদন শুনে কী করবেন দ্রৌপদী! ভবিষ্যতের লাঞ্ছনার কথা শঙ্কা করে তাঁর মুখ বিবর্ণ হয়ে গেল। কোনও মতে মুখ ঢেকে তিনি দৌড়লেন বৃদ্ধ ধৃতরাষ্ট্রের স্ত্রী-মহলে। কিন্তু তাতে কী দুঃশাসনের! এত রুচি, এত সম্মানবোধ দুঃশাসনের নেই। তিনি চেঁচাতে চেঁচাতে ততোধিক দৌড়ে অন্দরমহলে প্রবেশ করলেন এবং বহমান নদীর তরঙ্গের মতো দীর্ঘ-কৃষ্ণ দ্রৌপদীর কেশদাম দৃঢ় করে ধরলেন মুষ্টিতে। সেই ঘন-কৃষ্ণ তরঙ্গায়িত কেশদাম, যা এই কিছু দিন আগেই রাজসূয়ের অভিষেক-জলে আর্দ্র হয়েছিল, সেই কেশ আকর্ষণ করে দুঃশাসন রাজসভার দিকে টেনে নিয়ে যেতে থাকলেন দ্রৌপদীকে। দুঃশাসন কোনও বাধা মানার মানুষ নন। দাদা দুর্যোধন তাঁকে আদেশ দিয়েছেন, অতএব সেটা পালন করার জন্য তিনি কোনও রমণীর বাধা মেনে নেবেন না।
চুল ধরে টানতে-টানতে রাজসভার কাছাকাছি দ্রৌপদীকে নিয়ে এসেছেন দুঃশাসন। তাঁর কেশমূল গ্রন্থিগুলি যন্ত্রণায় ক্লিষ্ট হয়ে উঠেছে, পরিধান-বস্ত্রখানি আকর্ষণ এবং বাধায় বিস্রস্ত আলুলায়িত এবং সেই মুহূর্তে মহাভারতের কবির মুখে সেই বিখ্যাত উক্তি— দুঃশাসন তাঁকে টেনে নিয়ে চলেছেন যেন হাওয়া উপড়ে নিয়ে যাচ্ছে কলাগাছ, সুরক্ষা দেবার মতো পাঁচ-পাঁচজন স্বামী থাকতেও দ্রৌপদী এখন অনাথা রমণীর মতো আতুর— দুঃশাসনো নাথবতীম্‌ অনাথবৎ/চকর্ষ বায়ুঃ কদলীমিবার্তাম্‌। রাজসভার কাছাকাছি এসে বিদগ্ধা দ্রৌপদী একটু মিনতি করলেন। লজ্জার মাথা খেয়ে আরও বৃহত্তর লজ্জা থেকে বাঁচবার আশায় দ্রৌপদী বললেন— দুঃশাসন! আমি রজস্বলা অবস্থায় আছি, এই অবস্থায় আমার পরিধানে কাপড়ও মাত্র একখানি; তোমার কেমন বুদ্ধি যে, এখন আমাকে সভায় টেনে নিয়ে যাচ্ছ। তুমি এত অভদ্র— একঞ্চ বাসো মম মন্দবুদ্ধে/সভাং নেতুং নার্হসি মামনার্য।
দুঃশাসন এই সব অনুনয়ে কান দেন না। সবচেয়ে বড় কথা, দুর্যোধন দ্রৌপদীকে সভায় নিয়ে যেতে বলেছেন, সেই বলার মধ্যে দ্রৌপদীর এই লাঞ্ছনাটুকু নিঃশব্দে অনুমোদিত ছিল বলেই দুঃশাসন এতটা অসভ্যতা যেমন কায়িক-ভাবে করলেন, তেমনই করলেন বাচিক-ভাবে। দুঃশাসন বললেন— তুমি রজস্বলাই হও অথবা এক কাপড়েই থাক, এমনকী বিবস্ত্রা হলেও অসুবিধে নেই কোনও— রজস্বলা বা ভব যাজ্ঞসেনি/একাম্বরা বাপ্যথবা বিবস্ত্রা— আমার পাশার পণে তোমাকে জিতেছি। তুমি আমাদের দাসী হয়ে গেছ এখন। আমাদের দাসী-মহলেই তোমার যথাযথ স্থান এবং তোমাকে যা বলব তাই করবে। একজন ভদ্র তথা বিদগ্ধা রমণীর প্রতি এই যে ভাষা— রজস্বলাই হও অথবা বিবস্ত্রাই হও— এই ভাষার মধ্যে লাম্পট্য যেমন সন্দীপিত বাক্য-রমণের রূপ গ্রহণ করেছে, তেমনই দুঃশাসনের নির্মমতা। একটি রমণীকে হাতের মুঠোর মধ্যে পেয়েছেন বলে তাকে নিয়ে গৃহকর্মের সঙ্গে শারীরিক কামনাও পূরণ করানোর মধ্যে যে একটা নির্মম অসঙ্গতি আছে, সেটা বোঝার মতো সাধারণ রুচিও দুঃশাসনের নেই। অবশ্য তা দুর্যোধনেরও নেই বলেই দুঃশাসন শুধুমাত্র দ্রৌপদীকে প্রায় ধর্ষণের সংজ্ঞায় রাজসভায় নিয়ে এসেই ক্ষান্ত হচ্ছেন না, তিনি তাঁর অন্তর্গত যৌন বিকারও তৃপ্ত করছেন নিতান্ত অসঙ্গত বাক্য-রমণের মাধ্যমে। দুঃশাসন দ্রৌপদীকে সভায় এনেই তুললেন।
দ্রৌপদীর কবরী শিথিল হয়ে উঠেছিল টানা-হ্যাঁচড়ায়, পরিধান বিস্রস্ত, তিনি একটু রুখেই উঠলেন এবার। বোঝাতে চাইলেন— সভায় নিয়ে যাচ্ছ আমাকে, সভার সভ্যতা জানো? বললেন— সভায় যাঁরা বসে আছেন তারা প্রত্যেকে সদাচার-সম্পন্ন শাস্ত্রজ্ঞ ব্যক্তি, তাঁদের সামনে এইভাবে আমি দাঁড়াতে চাই না। শুধু নৃশংস কাজ করেই তুমি ক্ষান্ত হও না দুঃশাসন, তুমি নিতান্ত অসভ্য লোক। তোমার এই কাজ আমার বীর স্বামীরা ক্ষমা করবেন না। সভায় সমস্ত গুরুজন, গুরুস্থানীয়দের সামনে তুমি আমার অনিচ্ছা-সত্ত্বেও আমাকে টেনে আনছ, আমাকে প্রায় বিবস্ত্র করে দেবার চেষ্টা করছ, এটা কেমন অসভ্যতা, কেমনতর নৃশংসতা তোমার— নৃশংসকর্মংস্ত্বম্ অনার্যবৃত্ত/ মা মাং বিবস্ত্রাং কুরু মা বিকার্ষীঃ। কুরু-সভায় উপস্থিত, অথচ উদাসীন বৃদ্ধ-গুরুজনদের উদ্দেশেও দ্রৌপদী তীক্ষ্মতা প্রকাশ করলেন এই বুঝিয়ে যে, তাঁরা থাকতেও দুঃশাসন এমন ব্যবহার করছেন কী করে?
দ্রৌপদী বোধ হয় বোঝেননি যে, রাজনৈতিক নিম্নমানে এই সব অপরিশীলিত মানুষ অনেকেই থাকেন, যাঁরা সময়কালে সুযোগ বুঝে দুঃশাসন হয়ে ওঠেন, দুঃশাসন, মানে, তাঁদের শাসন করা যায় না, ‘কনট্রোল’ করা যায় না। এখানেও তো তাই দেখছি। এই সময়ে রাজসভার অবস্থা তো একটু থমথমেই ছিল। কুরু-প্রধানেরা লজ্জায় আড়ষ্ট হয়ে আছেন, পাঁচ পাণ্ডব-ভাই পাশার পণে পরাজিত, তাঁদের কথা বলবার ক্ষমতাও নেই, তার ওপরে দ্রৌপদীর ক্রোধ-কটাক্ষ এবং প্রতিপ্রশ্ন সভাসদ গুরুজনের কাছে। একটু থমকেই গিয়েছিল রাজসভা। এরই মধ্যে দুঃশাসন সচেতন হলেন। পাণ্ডব-ভাইদের অক্ষম অসহায় দৃষ্টিপাত তিনি লক্ষ করছিলেন। লক্ষ করছিলেন— পণজিত পাণ্ডব অথবা দ্রৌপদীর পক্ষ নিয়ে কেউ কথা বলছেন না। এই তো অপরিশীলিত রাজশক্তির সুবর্ণ সময়। দুঃশাসনের মুখে হাসির ফোয়ারা উঠল। লজ্জায়, বিসংজ্ঞকল্পা দ্রৌপদীকে আরও একবার বস্ত্রাঞ্চলের আকর্ষণে টেনে আনলেন দুঃশাসন, এদিকে থেকে ওদিকে টেনে আনলেন, আর উত্তাল উচ্চকিত হাসিতে সভাস্থলী প্রতিধ্বনিত করে দ্রৌপদীকে উদ্দেশ করে বলতে আরম্ভ করলেন— দাসী, আমাদের দাসী তুই— আধূয় বেগেন বিসংজ্ঞকল্পাম্‌/উবাচ দাসীতি হসন্‌ সশব্দম্‌।
দুঃশাসন যদিও নিজেই কাজটা করেছিলেন, অর্থাৎ কিনা দ্রৌপদীকে অন্দর মহল থেকে নিয়ে আসতে হবে এইটুকু তো দুর্যোধনের আদেশ ছিল। কিন্তু তাঁকে যে চুলের মুঠি ধরে, গায়ের কাপড় টানতে-টানতেও যে নিয়ে আসা যায় এবং সেইভাবেই যে দুর্যোধনের— তথা দুঃশাসনের নিজেরও অবদমিত আকাঙ্ক্ষাগুলি চরিতার্থ করা যায়, সে-কথা কি ছাই দুঃশাসন নিজেও অত সচেতনভাবে জানতেন! কিন্তু অন্তরে-অন্তরে দুষ্টের সংস্কার কেমন পূর্বনিহিত থাকে ভাইতে-ভাইতে, সমমনস্ক বন্ধুতে-বন্ধুতে। দুঃশাসন যে সভার মধ্যে দ্রৌপদীকে কাপড় ধরে টানাটানি করছিলেন, হ্যাঁচকা টানে তাঁকে এদিক থেকে ওদিকে নিয়ে আসছিলেন, পাণ্ডব-বধূর এই অসহায়তায় দুঃশাসনের হাসি শুনেই হেসে উঠলেন কর্ণ, হেসে উঠলেন শকুনি। তাঁরা হেসেই তারিফ করতে লাগলেন দুঃশাসনের ব্যবহার এবং দাসী-সম্বোধনের— কর্ণস্তু তদ্‌বাক্যমতীব-হৃষ্টঃ/ সম্পূজয়ামাস হসন্‌ সশব্দম্‌।
এই যে সভ্যেতর অনুমোদন ভেসে আসছে অসভ্যতর লোকদের কাছ থেকে, এই যে অন্তরে-অন্তরে টানাটানি— লক্ষ করে দেখুন, এই মুহূর্তে দুর্যোধনের কথা কিংবা হাসি আমরা শুনতে পাই না, কিন্তু তিনি নিশ্চয়ই অপকর্মের সবচেয়ে বড় অনুমন্তা। নেহাৎ এই পাশাখেলা এবং পণজয়ের প্রয়াস তিনি এবং ধৃতরাষ্ট্রের ভাবনানুসারে সম্পন্ন বলেই দুর্যোধনকে রাজসভায় মধ্যে সামান্য পার্থক্যে রাখতে বাধ্য করেছে, অথবা মহাকাব্যিক দুরত্বে। কিন্তু কর্ণ এবং শকুনি যেভাবে দুঃশাসনের কর্মকাণ্ডে আপ্লুত বোধ করছেন, তাতে বোঝা যায় যে, দুর্যোধনও ততটাই আপ্লুত। তিনি দ্রৌপীদের প্রতি এই অশালীন আচরণ করতে বারণ তো করছেনই না, বরঞ্চ কর্ণ-শকুনির মাধ্যমে অনুমোদন সঞ্চারিত করছেন দুঃশাসনের মধ্যে।
কুরুবৃদ্ধদের তরফ থেকে এই ঘটনার ঠিক প্রতিবাদ হল না। ভীষ্ম দ্রৌপদীর কথার উত্তর দিচ্ছিলেন সাধারণ ভাবে, দ্রৌপদীও প্রত্যুত্তর করছিলেন। কিন্তু এই সভ্য কথোপকথনের মধ্যেই দুঃশাসন তাঁর অসভ্য আচরণগুলি করে যাচ্ছিলেন— খারাপ কথা বলছিলেন, কাপড় ধরে টানাটানি করছিলেন এবং সে-সব ভদ্র গৃহবধূর কোনও রুচিতে সঙ্গত হয় না— দুঃশাসনঃ পরুষাণ্যপ্রিয়াণি/বাক্যান্যুবাচামধুরাণি চৈব। দ্রৌপদীর প্রতি এই অনার্য আচরণ অনেকক্ষণ অসহায়ভাবে দেখছিলেন ক্রোধরক্ত মধ্যম পাণ্ডব ভীমসেন। কাউকে কিছুই বলা যাচ্ছে না দেখে তিনি শেষ পর্যন্ত দাদা যুধিষ্ঠিরকেই খুব খানিকটা কষে গালাগাল দিলেন। কিন্তু ঘটনার মধ্যে দোষটা যে দুর্যোধনেরই অথবা শকুনিরই, এ-কথা তিনি বলতে পারলেন না বলেই শুভবুদ্ধিসম্পন্ন বিকর্ণ— যিনি দুর্যোধনের অন্যতম ভদ্রলোক ভাই, তিনি দ্রৌপদীকে পণে জেতার আইনসঙ্গত যুক্তিটি অথবা দুর্যোধন-সম্মত যুক্তিটি একেবারে উড়িয়ে দিলেন। এটা অবশ্যই দুর্যোধন-শকুনির পছন্দ হবে না, সেটা বুঝেই— যেন তাঁকেই উত্তর দেবার জিম্মাদারি দেওয়া আছে, এইভাবেই দুর্যোধনের প্রাণসখা কর্ণ তীব্র ভাষায় নিন্দা করলেন বিকর্ণকে। তাঁকে কথার মাঝখানে ধমকে বসিয়ে দিয়ে কর্ণ বললেন— দ্রৌপদীকে সভায় নিয়ে আসাটা এক্কেবারে ঠিক হয়েছে— সে এক কাপড়েই থাকুক অথবা বিবস্ত্রই থাকুক, দুঃশাসন তাকে সভায় এনে এক্কেবারে ঠিক কাজ করেছে— একাম্বরধরত্বং বাপ্যথবাপি বিবস্ত্রতা।
লক্ষণীয়, দুঃশাসনও কিন্তু একই কথা দ্রৌপদীকে বলেছিলেন সভায় নিয়ে আসার সময়। তার মানে, মনোভাবটা সকলেরই এক। দুঃশাসন সেটা সোচ্চারে বলেছেন-মাত্র। বরঞ্চ দুঃশাসনের এই অপব্যবহারে কর্ণ এতটাই খুশি যে, তিনি তাঁকে প্রশ্রয় দিয়ে বললেন— তুমি উচিত কাজ করেছে, দুঃশাসন! এই বিকর্ণটা একেবারেই ছেলেমানুষ, বয়সে কম কিন্তু পণ্ডিতি করাটা অভ্যাস হয়ে গেছে। আমি বরঞ্চ তোমাকে একটা নতুন কাজ দিচ্ছি দুঃশাসন! তুমি বরঞ্চ এই পাণ্ডবদের মাথার উষ্ণীষগুলি সব খুলে নিয়ে এসো, আর খুলে নিয়ে এসো দ্রৌপদীর কাপড়— পাণ্ডবানাঞ্চ বাসাংসি দ্রৌপদ্যাশ্চাপ্যুপাহর।
মনে রাখা দরকার, কর্ণের চরিত্র বিভিন্ন মহাকবির মমতা এবং প্রতিভায়, এবং অবশ্যই তাঁর আপন জীবন-যন্ত্রণায় গৌরবান্বিত তথা মহনীয় হয়ে উঠেছে। কিন্তু মূল মহাভারত থেকে তার সমর্থন মেলে না। ভাবুন একবার! দ্রৌপদীর বস্ত্রহরণের আদেশ আসছে কর্ণের মুখ থেকে এবং তা পালন করছেন দুঃশাসন। আসলে কর্ণ কেন শুধু, দুর্যোধন, দুঃশাসন— তিন জনের মধ্যেই দ্রৌপদীকে লাভ করার উদগ্র বাসনা ছিল সুপ্ত মনের গহনে। কথাটা কর্ণ কিংবা দুঃশাসনের মুখে স্পষ্ট করে শোনা যায় না বটে, কিন্তু যুধিষ্ঠিরের রাজসূয় যজ্ঞের পর দুর্যোধন পরম হতাশায় পিতার কাছে বলেছিলেন— কতবার তো চেষ্টা করলাম ওদের অগ্রগতি আটকাতে, কিন্তু ওরা যেন কপাল ফুঁড়ে বেরিয়ে পড়ে। এমনকী দ্রৌপদীকেও ওরাই পেল স্ত্রী হিসেবে— তৈর্লব্ধা দ্রৌপদী ভার্যা… ভাগধেয়পুরস্কৃতাঃ। এই হতাশা থেকে বুঝতে পারি, দ্রৌপদীর ওপর এঁদের সকলেরই বেশ নজর ছিল। তার মধ্যে মীনচক্ষু ভেদ করার জন্য স্বয়ংবর-সভায় ধনুক তুলেও কর্ণ দ্রোপদীর কাছেই সূতপুত্র-সম্বোধনে প্রত্যাখ্যাত হয়েছিলেন। সে রাগ তিনি ভোলেননি বলেই আজ তিনি দ্রৌপদীকে চরম অপমানিত দেখতে চান। আর রাজসভায় সকলের সামনে এক গৃহবধূকে নগ্ন— বিবস্ত্র করে দেবার চাইতে আর বেশি অপমান কী হতে পারে!
কিন্তু কর্ণ বা দুর্যোধনের এই অবদমিত আকাঙ্ক্ষা পূরণ করার একমাত্র উপকারক সহায় হলেন দুঃশাসন। নিজে হাতে করতে সামান্য যে লজ্জাটুকু হয়েছে, সেটা দুঃশাসনের হাত দিয়ে সম্পন্ন করানোর মধ্যেই তাঁদের সমস্ত সমর্থন। দুঃশাসনের এই অপরিশীলন, অপরিমিতি, অশালীন্য দুর্যোধন-কর্ণের অন্তর্গত আকাঙক্ষা পূরণ করে, আর দুঃশাসন তাঁর আকাঙ্ক্ষা পূরণ করেন এই অসভ্য আচরণগুলি করেই। এই তো কর্ণের আদেশ পাওয়া মাত্রই দুঃশাসন সমস্ত মন-প্রাণ-শক্তি দিয়ে দ্রৌপদীকে বিবস্ত্র করার চেষ্ট করলেন— ততো দুঃশাসনো রাজন্‌ দ্রৌপদ্যা বসনং বলাৎ… ব্যপাক্রুষ্টুং প্রচক্রমে। এই যে দুঃশাসন সকলের সহ্যের সীমা অতিক্রম করে গেলেন, এইখানেই তাঁর নিয়তি নেমে আসে।
দ্রৌপদী কৃষ্ণ-বিষ্ণু-গোবিন্দের নাম উচ্চারণ করে তাঁর লজ্জাবস্ত্র লাভ করলেন অথবা করলেন না, এই অলৌকিক তর্কের মধ্যে আমরা নাই বা গেলাম। কিন্তু দুঃশাসনের এই আচরণে ভয়ংকর সেই প্রতিজ্ঞা নেমে এল মধ্যম পাণ্ডব ভীমসেনের মুখে। ভীম বললেন— শুনুন, শুনুন, এখানে এই রাজসভায় বসে-থাকা রাজারা সব শুনুন! এ-রকম প্রতিজ্ঞা আগে কোনও মানুষ করেনি, পরেও কেউ করবে না— নোক্তপূর্বং নরৈরন্যৈর্ন চান্যো যদ্‌বদিষ্যতি। আমি যদি যুদ্ধকালে এই অসভ্য লোকটার বুক কেটে রক্তপান না করতে পারি, তবে আমি আমার বাপ-পিতামহের বংশধর বলে পরিচয় দেব — ন পিবেয়ং বলাদ্‌ বক্ষো ভিত্ত্বা চেদ্‌রুধিরং যুধি।
ভীমের প্রতিজ্ঞা শুনে সমস্ত রাজসভার মধ্যে শব্দ উঠল চার দিকে। সাধারণ রাজা-রাজড়া আর সাধারণ মানুষের এই এক স্বভাব! এই তাঁরা দুঃশাসনের অসভ্য বাড়াবাড়িতে বেশ মজা পাচ্ছিলেন, তারপর যেই ভীমের ভয়াল প্রতিজ্ঞা নেমে এল, অমনই অনেকেই দুঃশাসনের নিন্দা করতে আরম্ভ করলেন। আর ওদিকে দুঃশাসন! লজ্জাহরণ লোকনাথ কৃষ্ণের কৃপাদত্ত বস্ত্ররাশি টানতে-টানতেই হোক অথবা দ্রৌপদীর প্রাণান্তক ধস্তাধস্তির কারণেই হোক, দুঃশাসন শ্রান্ত, এবং অবশ্যই কৃতকর্মের জন্য খানিকটা লজ্জিত বোধ করেই বসে পড়লেন সভার মধ্যে। তবে কিনা এই লজ্জা দ্রৌপদীর বস্ত্রহরণের অনুতাপ নয় মোটেই, বরঞ্চ শত চেষ্টায়ও একজন বীরমানী ধর্মকামী পুরুষ-পুঙ্গব যখন স্ত্রী লোকের শক্তিতে পরাভূত হয়ে তাঁকে নগ্ন করতে পারেন না, সেই অক্ষমের লজ্জাটুকু হয়তো বা গ্রাস করল, বিষণ্ণ ক্লান্ত করল দুঃশাসনকে। সভায় গালাগালিও চলল অনেকক্ষণ। ভীমসেনের প্রতিজ্ঞার পর দ্রৌপদীকে পণে জেতার যৌক্তিকতা নিয়ে তর্ক ফিরে এল আবার। বিদুর মুখ খুললেন তীক্ষ্ণভাবে। অন্যদিকে সভার মাঝখানে সমাকৃষ্টবসনা দ্রৌপদী, আর বসন-প্রান্ত হাতে নিয়ে ক্লান্ত দুঃশাসন— তাঁর লজ্জা নেই তবুও। কর্ণ এবার পরিস্থিতি বুঝে নতুন কোনও লজ্জার হাত থেকে মুক্ত হবার জন্য দুঃশাসনকে বললেন— এবার তুমি আমাদের এই দাসী কৃষ্ণাকে ঘরের মধ্যে নিয়ে যাও। আর অমনই দুঃশাসন আবারও দ্রৌপদীকে বস্ত্রাঞ্চল ধরে টান দিলেন— দুঃশাসনঃ সভামধ্যে বিচকর্ষ তপস্বিনীম্।
তবে ব্যাপারটা এবার আর তত সহজ হল না। দ্রৌপদী বুঝে গেছেন যে, এই অসভ্য লোকটার মুরোদ শেষ হয়ে গেছে। তিনি এবার ঠান্ডা মাথায় কুরুসভার বৃদ্ধ প্রধানদের উদ্দেশে নিজের দুরবস্থা নিয়ে প্রশ্ন আরম্ভ করলেন। সদুত্তর যে খুব কিছু মিলল, তা নয়। কিন্তু স্বয়ং দুর্যোধন এবার সভার রাশ ধরলেন নিজের হাতে। কথায়-কথায় তার পারদ এতই চড়ে গেল যে, ছোট ভাই দুঃশাসনের চেয়েও তিনি অসভ্য হয়ে পড়লেন। তিনি নিজের বাম ঊরু দেখিয়ে দ্রৌপদীর প্রতি চরম অশোভন ইঙ্গিত প্রকাশ করলেন। ফলত তাঁরও ঊরুভঙ্গের প্রতিজ্ঞা উচ্চারিত হল ভীমসেনের মুখে। এখানে যে-কথা বলা খুব প্রয়োজন যে, দুর্যোধন হস্তিনাপুরের রাজা প্রতিম ব্যক্তি, তিনি পরবধূর প্রতি লাম্পট্যের ইঙ্গিতে ঊরু প্রদর্শন করছেন— এই ব্যবহার তাঁর কাছে প্রত্যাশিত হোক অথবা নাই হোক, এর তাৎপর্য তাঁর ছোট ভাই দুঃশাসনের ক্ষেত্রে এইটুকুই যে, তাঁরা একই নির্লজ্জ রক্ত শরীরে বহন করেন, নইলে দুঃশাসনের কাছে তো কোনও সংজ্ঞা দেওয়া ছিল না, তিনি কীভাবে, কতটা অসভ্যতা করে দ্রৌপদী কৃষ্ণাকে সভায় নিয়ে আসবেন। কিন্তু দুর্যোধন এবং দুঃশাসন দুই জনেরই কর্মপদ্ধতি দেখলে বোঝা যায় যে, তাঁরা একই ধাতুর অপরিশীলনে সৃষ্ট হয়েছেন অথবা রক্ত সত্যিই বিশ্বাসঘাতকতা করে না। তা ছাড়া অপরিশীলন এমনই এক বস্তু যা পিতৃ-পুত্র-নপ্তৃ-পরম্পরায় আরও বাড়তে থাকে।
আপনারা জানেনই যে, দ্রৌপদী-সহ সমস্ত পাণ্ডব-ভাইদের মুক্ত করতে বাধ্য হয়েছিলেন ধৃতরাষ্ট্র। যুধিষ্ঠির ভাইদের নিয়ে, দ্রৌপদীকে নিয়ে যখন ইন্দ্রপ্রস্থের পথ ধরেছেন, সেই মুহুর্তেই দুঃশাসন ছুটে গেলেন রাজা দুর্যোধনের কাছে— রাজন্‌ দুঃশাসনঃ ক্ষিপ্রং জগাম ভ্রাতরং প্রতি। আসলে যুদ্ধ করে নয়, কোনও পরিশ্রম করে নয়, কোনও কিছুর মূল্যে নয়, শুধুমাত্র শকুনির পাশার চালে এত ধনদৌলত, মণিমাণিক্য, এমনকী রাজ্যটাও পেয়ে গিয়েছিলেন দুর্যোধন-দুঃশাসন যে, সেগুলি ধৃতরাষ্ট্রের নিরুপায় বদান্যতায় আবার যুধিষ্ঠিরের কাছে ফিরে যেতেই দুঃশাসন দৌড়ে গেলেন দাদা দুর্যোধনের কাছে। দুঃশাসন বললেন— অনেক কষ্ট করে এত সব জিনিস আমরা পেয়েছিলাম দাদা! কিন্তু এই বুড়োটার জন্য সব নষ্ট হয়ে গেল— দুঃখেনৈতৎ সমানীতং স্থবিরো নাশয়ত্যসৌ। এই যে ধৃতরাষ্ট্র, দুঃশাসনের শ্রদ্ধেয় জন্মদাতা পিতা, তাকে দুঃশাসন বুড়ো-হাবড়া ‘স্থবির’ বলে কথা বলছেন এবং দুর্যোধন সেটা শুনছেন— এই ‘অ্যাটিট্যুড্‌’, এই ‘কালচার’ দুঃশাসন বহন করছেন তাঁর রক্তের মধ্যে। তাঁর ক্রিয়া-কর্ম, ব্যবহার, এমনকী ব্যক্তিগত জীবনটাও এখনও পর্যন্ত যেন রাজধানীর স্বচ্ছ জীবনের পিছনে চলতে থাকে। নইলে রাজসভা থেকে যাঁরা ধৃতরাষ্ট্রের ছাড়পত্র পাচ্ছেন, তাঁদের গতাগতির সংবাদ আদান-প্রদান হচ্ছে পিছনে এবং তাও সমান্তরাল এক গোষ্ঠীর মধ্যে যাঁরা অস্বচ্ছ উপায়ে ক্ষমতা দখল করতে চাইছেন।
দুঃশাসনের কাছে খবর পেয়েই দুর্যোধন-শকুনি-কর্ণের মিটিং বসল, এবং সেখানে শ্রোতা মাত্র দুঃশাসন, সেই চতুর্থ ব্যক্তিটি, যিনি খবর আনেন, খবর শোনেন, কিন্তু তিনি সিদ্ধান্ত-গোষ্ঠীর বাইরে সেই চতুর্থ ব্যক্তি। কিন্তু তাঁর সংবাদের ভিত্তিতেই দুষ্ট-চতুষ্টয়ের মিটিং বসল, ধৃতরাষ্ট্রকে আবার রাজি করানো হল এবং পাণ্ডবদের ডেকে আনা হল রাস্তার মাঝখান থেকে। পাশাখেলা হল আবার। এবার সেই বিখ্যাত পণ— বারো বছরের বনবাস আর এক বছরের অজ্ঞাতবাস। পাণ্ডব-ভাইরা বুঝেই নিলেন— ছলে, বলে, কৌশলে, যেভাবেই হোক তাঁদের রাজ্যপাট, ধন-সম্পত্তি কেড়ে নিয়ে ধৃতরাষ্ট্র তাঁদের বনে পাঠাবেন এবং দুর্যোধনের বুদ্ধিকে অগ্রাধিকার দেবেন। অতএব বনবাসের জন্য তাঁরা প্রস্তুত হলেন এবার।
বেশ তো, বনবাসে যেতে হবে। যাবেন পাণ্ডব-ভাইরা এবং দ্রৌপদী। কিন্তু এই বনবাসের ক্ষতে ক্ষার নিক্ষেপ করার ভার আবার নিলেন দুঃশাসন। বস্তুত ভদ্রলোক এবং বড় মানুষের ক্ষেত্রে এমনটা দেখেইছি যে, যখন নিয়তির মতো যে কাজটা এসেই পড়ে অর্থাৎ যে দুঃখটা ঘাড়ের ওপর এসেই পড়ে, সেটা তাঁরা ঠান্ডা মাথায় মেনে নেন। কিন্তু এই অবস্থায় যে বা যারা এই নিয়তি নিয়ে পরিহাস করে তারাই আসলে কাটা ঘায়ে নুনের ছিটে দেয়। আর সত্যটা হল এই যে, কাটা ঘায়ে যত না কষ্ট, তার চেয়ে নুনের ছিটে আমাদের লাঞ্ছিত করে বেশি। দুঃশাসনের এটাই কাজ, তিনি কর্ণ-দুর্যোধনের মতো যুদ্ধও করতে পারেন না, আবার শকুনির মতো কৌশলও করতে পারেন না— পাশাখেলারও ক্ষমতা নেই, বুদ্ধিও নেই। কিন্তু বলবত্তর এবং বুদ্ধিমত্তার ব্যক্তির বল এবং বুদ্ধির সুরক্ষার ছায়া ভোগ করতে অভ্যস্ত দুঃশাসন শুধু কটূক্তি করতে পারেন, ক্ষতে ক্ষার নিক্ষেপ করতে পারেন।
পাণ্ডবরা তখনও বনবাসের উপযুক্ত অজিন-উত্তরীয় পরিধান করেননি, কেবলই প্রস্তুত হচ্ছেন সমস্ত দিক ভেবে। ঠিক এই সময়ে দুঃশাসন বলতে আরম্ভ করলেন— এতদিনে ধৃতরাষ্ট্রের ছেলের রাজ আরম্ভ হল এখানে— প্রবৃত্তং ধার্তরাষ্ট্রস্য চক্রং রাজ্ঞো মহাত্মনঃ— ভাগ্য ভাল, দেবতারা সব আমাদের সঙ্গেই আছেন। আমরা গুণেও ওদের চাইতে অনেক বেশি গুণী, মর্যাদাতেও শ্রেষ্ঠতর, অতএব ওদের রাজৈশ্বর্য আমাদের হাতে আসাটা উপযুক্তই হয়েছে। আর বেশ হয়েছে ওদের। পাণ্ডুর ছেলেগুলো সব এমন বিপাকেই পড়েছে যে, ওই নরক থেকে আর ওদের উঠে আসতে হবে না— নরকং পতিতাঃ পার্থা দীর্ঘকালম্‌ অনন্তকম্। ওদের রাজ্য গেছে, সুখ গেছে, সব গেছে। আবার কিনা রাজসূয় যজ্ঞ করে! কত ধন, কত অর্থ, কত নজরানা, ব্যাটারা টাকার গরমে একেবারে পাগল হয়ে গিয়েছিল, আমার দাদা দুর্যোধনকে দেখে হেসেছিল। নে, এবার বোঝ, বনে গিয়ে কেমন লাগে। নে-নে, আর বীর যোদ্ধাদের মতো বর্ম পরে থাকতে হবে না, বর্মগুলো সব খুলে ফ্যাল বুক থেকে। এত সব রং-চঙে জামা-কাপড় পরে আছিস, খুলে ফ্যাল, খুলে ফ্যাল সব। ওরে! কে আছিস? সব খুলে অজিন আর উত্তরীয় ওদের গায়ে দিয়ে দে, তারপর ওরা বিদায় হোক বনে— চিত্রং সন্নাহান্ অবমুঞ্চন্তু চৈষাং/বাসাংসি দিব্যানি চ ভানুমন্তি।
এই যে গণ্যমান্য মহাবীরদের চরম তাচ্ছিল্য করা, তাঁদের অসহায়তার সুযোগ নিয়ে আজীবন হৃদয়-লালিত মর্যাদার সংস্কারটুকু অপবাক্যে ধ্বংস করা— এগুলো কিন্তু এক ধরনের বিশেষ নির্মৰ্যাদ পুরুষের পক্ষেই সম্ভব, যার নিজের কোনও শক্তি নেই, আত্মবোধ নেই, অথচ এক ধরনের কূট মেধা আছে যাকে পণ্ডিতেরা পারিভাষিক ভাষায় পিশুনতা বা পৈশুন্য বলে চিহ্নিত করেন। পৈশুন্য হল অকারণে দোষ আবিষ্কার করার প্রবণতা। যার মধ্যে দোষ নেই তারও দোষ খুঁজে বার করার মতো যে খল স্বভাব, তাকে বলে পৈশুন্য। যুধিষ্ঠির রাজসূয় যজ্ঞ করে এমন কোনও অহংকার কোনও দিন প্রকাশ করেননি যে, তাঁরাই দুনিয়ার শ্রেষ্ঠতম মানুষ, কিংবা শ্রেষ্ঠতম বীর। কিন্তু দুর্যোধন নিজে সেই রাজ্যসভার জাঁকজমক দেখে নিজের অসূয়াতেই এমন জ্বলেপুড়ে মরেছিলেন যে, দুঃশাসন তাঁর অগ্রজের ভাবনাগুলি এখন পাণ্ডবদের ওপরে চাপিয়ে দিয়ে অদ্ভুত কৌশলে দোষী সাজাচ্ছেন। দুঃশাসন বলছেন— এই পাণ্ডবরা আগে ভাবত বুঝি ওদের মতো বড় মানুষ আর পৃথিবীতে কেউ নেই— ন সন্তি লোকেষু পুমাংস ঈদৃশ/ইত্যেব যে ভাবিতবুদ্ধয়ঃ সদা— এখন ব্যাটারা নিজেদের ভাগ্য-বিপর্যয়ের সময় বুঝবে যে, ব্যাটারা সব কতগুলো নপুংসক তিলের বীজ— দেখতে বীজ বটে কিন্তু ওই তিলের বীজ থেকে কোনও দিন গাছ গজাবে না— বিপর্যয়ে ষণ্‌ঢ-তিলা ইবাফলাঃ।
দুঃশাসনের এই বাক্‌-ব্যবহার নীতিশাস্ত্রসম্মত খল-জন বা দুর্জনের স্বভাব। কত বিচিত্র ক্ষেত্রে কত বিচিত্র খলের আবির্ভাব ঘটে, তা নিয়ে বড় প্রবন্ধ লেখা যায়। কবি দেখেছেন— অসূয়া-পরায়ণ খল সুকবির কবিতায় দোষ ধরে নিতান্ত বিদ্বেষবশতই, তারা বিনা কারণে সাধু-সন্ন্যাসী, সচ্চরিত্র মানুষের চারিত্রিক দোষ আবিষ্কার করে, আর অকস্মাৎ যদি কোনও গুণী মানুষের কদর এদের চোখে পড়ে, তা হলে সে গুণকে দোষপক্ষে না নেওয়া পর্যন্ত অক্ষম খলের শান্তি হয় না। দুঃশাসন ঠিক এই রকম। পাণ্ডবরা রাজসূয়-যজ্ঞকালে যজ্ঞের বিধান অনুযায়ী রুরুমৃগের চর্ম পরিধান করেছিলেন, এখন বনবাসের বিধিতেও তাঁদের রৌরব চর্ম পরিধান করতে হচ্ছে। তাতে দুঃশাসনের মন্তব্য— কী অদ্ভুত মজা দ্যাখো। এই পাণ্ডবেরা আগে যজ্ঞে দীক্ষিত হয়ে রৌরব চর্ম পরিধান করেছিল, এখন তো আর যজ্ঞ নেই, অতএব এখন এদের লাগছে ঠিক বন্য কিরাত-শবরদের মতো, তাদের তো আর যজ্ঞদীক্ষা হয় না।
এই পর্যন্ত বলেও যদি দুঃশাসনের কথা থামত। কিন্তু অনর্থক কথা বলার জন্য আরও একটা বড় ‘আইটেম’ তার হাতে রয়ে গেছে, তাঁর নাম দ্রৌপদী— যাঁকে তাঁরা গিলতেও পারেন না আবার ফেলেও দিতে পারেন না, কিন্তু তাঁর সম্বন্ধে যে কোনও বিপরীত কথাই যে এখন অসহায় পাণ্ডবদের মর্মন্তুদ পীড়া তৈরি করবে, সেটা দুঃশাসনের মতো খলজনের মাথায় খুব ভাল আসে। দুঃশাসন বললেন— আর ওই যজ্ঞসেন দ্রুপদ পাণ্ডবদের হাতে নিজের মেয়েটিকে তুলে দিয়ে কী আহাম্মকিই না করেছে! ব্যাটা ভেবেছিল— বড় বুদ্ধির কাজ করেছে এটা, কিন্তু কিছুতেই এটা বুঝল না যে, পাণ্ডবরা সবগুলোই এক-একটা নপুংসক— তাদের ভাল কাজ কিছু নেই অথচ যাজ্ঞসেনী দ্রৌপদীর স্বামী হয়েছে এই নপুংসকগুলোই— ক্লীবাঃ পার্থাঃ পতয়ো যাজ্ঞসেন্যাঃ।
কথার ভাব থেকেই বোঝা যায়, পাণ্ডবদের যতই দুষ্ট-ভ্রষ্ট ভাবুন দুঃশাসন, দ্রৌপদীর ব্যাপারে তাঁর চোখটা কিন্তু অন্য সরসতায় ভরা। অর্থাৎ কিনা দ্রৌপদী বেশ প্রশংসনীয় মহার্ঘ বস্তু, কিন্তু অপাত্রে পড়েছে। দুঃশাসন নিজেকে এ-ব্যাপারে পাত্র বা সুপাত্র ভাবেন কিনা বলা মুশকিল, কিন্তু দুর্যোধনকে সেই উপযুক্ত পাত্রটি ভাবেনই। কিন্তু খোঁচা দেবার সময় সমস্ত কৌরব-ভাইদের একাকার করে বললেও অক্ষম দুঃশাসন বুঝি নিজেকে দ্রৌপদীর অন্যতম গ্রহণযোগ্য পাত্রও ভাবেন। সেটা বোঝাতে এবার দ্রৌপদীর দিকেই তাকিয়ে দুঃশাসন অসভ্য ইঙ্গিতে বললেন— আগে যারা সূক্ষ্ম-সুন্দর কাপড় পরত, তারা এখন পশুচর্ম আর উত্তরীয় পরে বনে-বনে ঘুরবে। এবার বলো তো দ্রৌপদী! এদের মতো মানুষ নিয়ে তোমার কীই সুখটা হবে? তার চাইতে এখানে একটা স্বামী খুঁজে নাও, সেটাই ভাল নয় কি— কা ত্বং প্রীতিং লস্প্যসে যাজ্ঞসেনি/পতিং বৃণীষ্বেহ যমন্যম্ ইচ্ছসি।
দ্রৌপদীর কপালও বটে এটা। তাঁর স্বামীর সংখ্যা বিধিসম্মতভাবেই বেশি, তাতে মাঝে মাঝে মানুষ কিছু ঠাট্টা-ইয়ার্কিও তাঁর সঙ্গে করে। কিন্তু দুঃশাসনের মতো দুর্জনের মুখে এটা আর ঠাট্টার পর্যায়ে থাকে না। নইলে ভাবুন কথাটা— এখানেই একটা স্বামী বেছে নাও। যেন চাইলেই যখন তখন একটা স্বামী বেছে নেওয়া যায়! আসলে খানিক আগেই পথটা দেখিয়েছিলেন কর্ণ। দ্যূতসভায় তিনিই বিকর্ণকে থামিয়ে দিয়ে বলেছিলেন— একটার জায়গায় যার পাঁচ-পাঁচটা স্বামী, তার চরিত্রটাই এমন যে আরও স্বামী থাকলে তার কিছু আসে যায় না। দুঃশাসন ঠিক এই জায়গাটাই ধরেছেন। বলেছেন, এখানেই একটা স্বামী বেছে নাও। আর তারপরেই গৌরবে বহুবচন— এখানে কুরুভাইরা সবাই আছে, প্রত্যেকে ভদ্রলোক, টাকাপয়সাও তাদের প্রচুর। এখানেই একজনকে স্বামী হিসেবে বেছে নাও, তা হলে তুমি অন্তত পাণ্ডবদের ভাগ্যবিপর্যয়ের আঁচ থেকে বাঁচবে— এষাং বৃণীষ্বেকতমং পতিত্বে/ন ত্বাং নয়েৎ কাল বিপর্যয়োহয়ম্‌।
পাণ্ডবদের যেহেতু এখন অর্থসামর্থ্য নেই এবং সবচেয়ে বড় কথা, পাশার পণের শর্তে যেহেতু তাঁরা এই মুহূর্তে কোনও প্রতিক্রিয়াও দেখাতে পারছেন না, তাই পাণ্ডবদের উদ্দেশে দুঃশাসন সেইসব বিশেষণ ব্যবহার করছেন যাতে বোঝা যায়— পাণ্ডবরা নখদন্তহীন খোলসমাত্র। দুঃশাসন বলেছেন— নপুংসক তিলগাছ থেকে যেমন অঙ্কুরোদগম হয় না পাণ্ডবরা হল এখন সেইরকম। অথবা খড় আর ঘাসে ঠাসা পশুচর্মে মোড়া পশুর অবয়ব যেমন প্রকৃত কোনও ভয়ের উদ্রেক করে না, পাণ্ডবরা এখন সেইরকম। এক ধরনের ঘাস আছে যাতে ধানের মতো শস্য পাওয়া যায়, কিন্তু সে শস্য মানুষের কোনও কাজে লাগে না, কিন্তু কাকের কাজে লাগে; পাণ্ডবরা এখন ওইরকম কাকের খাবার, দ্রৌপদী! ওরা তোমার মতো রমণীর কোনও কাজে আসবে না— তথৈব পাণ্ডবাঃ সর্বে যথা কাক-যবা অপি। বারবার, বিভিন্নভাবে দুঃশাসন সেইসব উপমানগুলি পাণ্ডবদের ওপরে চাপাচ্ছেন যাতে বোঝা যায় পাণ্ডবদের আর কোনও উপযোগ নেই। যেন বনবাস-মাত্রেই তাঁদের শক্তি, প্রতাপ, প্রভাব, এমনকী অস্তিত্বও যেন নিরর্থক হয়ে গেছে। তার মধ্যে দ্রৌপদীর মতো বিদগ্ধা রমণীকে এত অগভীর বাক্য-ব্যবসায়ে আকর্ষণ করার চেষ্টা— এ যেমন স্বয়ং দ্রৌপদীর কাছেও অসহ্য ছিল, তেমনই পাণ্ডবদের কাছেও— এবং নৃশংসং পরুষাণি পার্থান্‌/অশ্রাবয়দ্‌ ধৃতরাষ্ট্রস্য পুত্রঃ।
মুশকিল হল, দুঃশাসন শুধু এই মুহূর্তে পাণ্ডবদের অসহায়তার কথা ভাবছেন, তেরো বছর পরের কথা তাঁর ভাবার ক্ষমতা নেই। যুধিষ্ঠির, অর্জুনের মতো গম্ভীর-পদবির মানুষেরা দুঃশাসনের কথার কোনও জবাব দিলেন না বটে, কিন্তু যুধিষ্ঠিরের সত্যবদ্ধতায় হাতে-পায়ে কিছু করার না থাকলেও কথার পৃষ্ঠে কথাটুকু বলা যায় বলেই মহাক্রুদ্ধ ভীম দ্রৌপদীর প্রতি দুঃশাসনের আক্ষিপ্ত বাক্য মেনে নিলেন না। অনেকক্ষণ ধরে শেয়ালের হুক্কা-হুয়া শুনে সিংহ যেমন একবার মাত্র শেয়ালের দিকে সগর্বে এগিয়ে যায়, ঠিক সেইভবেই দুঃশাসনের কাছে এগিয়ে গেলেন ভীম— উবাচ চৈনং সহসৈবোপগম্য/সিংহো যথা হৈমবতঃ শৃগালম্। ভীম বললেন— দুঃশাসন! তুই অসভ্য লোকের পাল্লায় পড়ে অনেক খারাপ কথা বলে যাচ্ছিস তখন থেকে। তোরা কিন্তু যুদ্ধ জিতিসনি কোনও, জিতেছিস পাশার চালে, আর তাতেই রাজসভায় দাড়িয়ে রাজাদের সামনে অনেক কথা বলছিস উলটো-সিধে। মনে রাখিস, যুদ্ধ যখন লাগবে তখন এই কথাগুলো সব একটা একটা করে মনে করিয়ে দেব। তোকে এবং তোর অনুচরদের যখন একটা একটা করে যমের বাড়ি পাঠাব, সেদিন বুঝবি কেমন লাগে।
ভীম, ভীমের আন্দাজে যতটুকু বলেছেন, সেটা প্রতিতুলনায় একেবারেই নগণ্য। কিন্তু সেটা দুঃশাসনের গায়ে লাগল না। যুধিষ্ঠিরের সত্যবদ্ধতার কারণেই ভীম যে এখন শারীরিক শক্তিতে কাজে কিছু করবেন না, সেটা বুঝেই দুঃশাসন এবার চরম ভুলটি করলেন। তিনি ভীমের দিকে তাকিয়ে— ‘আরে এই গোরুটা! ওরে আমার গোরু-রে!’— এইভাবে গোরু গোরু বলে চ্যাঁচাতে লাগলেন— মধ্যে কুরূণাং ধর্মনিবদ্ধমার্গং/ গৌর্গৌরিতি স্মাহ্বয়ন্-মুক্তলজ্জঃ। সভা থেকে বেরিয়ে যাবার মুখে এইসব টিটকিরি শুনে ভীম ভীষণ ভীষণ ক্ষিপ্ত হয়ে উঠলেন। আবারও সেই প্রাচীন প্রতিজ্ঞা ফিরে এল তাঁর মুখে। তিনি দুঃশাসনকে বললেন— ছল করে পাশায় জিতে এইসব টিটকিরি করে কথা বলছিস। যদি তোর বুক চিরে রক্ত না খাই তবে আমি পৃথা মায়ের ছেলে ভীম নই। ভীমের এই শাসনেও অবশ্য টিটকিরি বন্ধ হল না। ভীম সভা ছেড়ে বেরোচ্ছিলেন, তখন তাঁর হাঁটা নকল করে দুর্যোধন তাঁকে ভ্যাঙাতে লাগলেন সকলের সামনে। ভীম আর বেশি কথা বাড়ালেন না। শুধু ঘাড় ঘুরিয়ে বলে গেলেন— সব, সব কথা মনে করিয়ে দেব ক’ বছর পরেই। যুদ্ধ লাগুক, সব মনে করিয়ে দেব।
বস্তুত দুঃশাসনের মুখে ভীমের উদ্দেশে গোরু গোরু চ্যাচানোর ব্যাপারটা খুব সাধারণ টিটকিরি নয়। আমরা আজকের দিনে একবিংশ শতাব্দীর পরিশীলনে ভেবে যাচ্ছি যে, ভীমের মতো সরল মানুষের উদ্দেশে ‘গোরু গোরু’ বলে ডাকার মধ্যে বুঝিবা গোরুর মতো বুদ্ধি অথবা গোরুর মতো নির্বোধ হাঁটা-চলার ইঙ্গিত আছে। কিন্তু ব্যাপারটা যে এত সহজ নয় এবং সেটা আরও অনেক গভীরে, সেটা বুঝিয়ে দিয়েছেন মহাভারতের বিখ্যাত টীকাকার নীলকণ্ঠ। নীলকণ্ঠ বুঝিয়ে দিয়েছেন যে মহাভারতের ঘটনা বিস্তৃত হচ্ছে বৈদিক যুগের সামান্য ব্যবহিত উত্তর কালে। ফলত বৈদিক যুগের আচার-ব্যবহার, সমাজ-রীতি, নীতি-অনীতি অনেক সময়েই প্রতিফলিত হয়েছে মহাভারতের সমাজে। নীলকণ্ঠ বলছেন— এই যে দুঃশাসনের টিটকিরি, এর মধ্যেও বৈদিক সমাজের রেশটুকু আছে, নইলে ‘গোরু-গোরু’ বলাটা অতটা নিরীহ নয়, যতটা আমরা আজকের যুগের ভাবনায় ভাবছি। ব্যাপারটা একটু বুঝিয়ে বলি।
মনে রাখতে হবে, মহাভারতে শকুনির পাশাখেলাটাকে দু’-চার জায়গায় সনাতন যাগ-যজ্ঞের রূপকে বর্ণনা করা হয়েছে। সেখানে পাশার ঘুটি, পাশার চাল হাঁকা এবং পাশার পণ— সবকিছুই যজ্ঞের এক-একটা অঙ্গ এবং যজ্ঞীয় দ্রব্য হিসেবেও কল্পনা করা হয়েছে। এইদিক থেকে দেখলে— দুর্যোধন-দুঃশাসনরাও কিন্তু একপ্রকার যজ্ঞ করছেন, যেখানে অতিথিরা হলেন দুর্যোধন-পক্ষীয় রাজা-রাজড়ারা যাঁরা দুর্যোধনের ডাকে পাশাখেলা দেখতে এসেছেন। অতিথি বাড়িতে আসলে সেকালে মধুপর্ক দানের রীতি ছিল এবং প্রাচীন বৈদিককালে অতিথিকে মধুপর্ক-দান করার পরেই একটি গোদান করতে হত এবং অতিথির উদ্দেশে এই গোরুটি বধও করা হত। ঠিক এইখানেই নাকি দুঃশাসনের কথার তাৎপর্য, অন্তত টীকাকার নীলকণ্ঠ তাই বলছেন এবং হয়তো ঠিকই বলছেন।
সাধারণত মধুপর্ক-দানের নিয়ম ছিল বিশেষ অতিথি বাড়িতে এলে— যেমন, রাজা, ঋত্বিক, জামাই, আচার্য, স্নাতক ব্রাহ্মণ অথবা অতিপ্রিয় জন। মধুপর্ক বানাতে হত মধু, দই আর ঘি দিয়ে। সেই অতিথি বাড়িতে এলে আসন, পা ধোয়ার জল, সুগন্ধি পানীয়, আচমনের জল, মধুপর্ক এবং একটি গোরু— এই সমস্ত বস্তু অতিথির উদ্দেশে নিবেদন করে তিনবার মধুপর্ক দানের প্রতিজ্ঞা উচ্চারণ করতে হত। গোরু দেবার উদ্দেশ্য একটাই যে, সেটাকে অতিথির উদ্দেশ্যে বধ করা হবে। কারণ মানব গৃহ্যসূত্র, আশ্বলায়ন গৃহ্যসূত্র এবং সাংখ্যায়ন গৃহ্যসূত্র অনুযায়ী অতিথিকে মাংস না খাওয়ালে মধুপর্ক-দানের তাৎপর্যই থাকে না— ন অংমাংসো মধুপর্কো ভবতি। কিন্তু সমস্যা তৈরি হয়েছিল এই গোরুটিকে নিয়েই। অতিথির উদ্দেশে যে গোরুটি বধ করা হত, সেটির সাধারণত সন্তান ধারণের ক্ষমতা থাকত না, দুধ দেবার ক্ষমতাও নয়। কিন্তু শত হলেও সেটা গোরু। প্রাচীন বৈদিককালে যজ্ঞের কারণে এবং অতিথির জন্য গোবধ চালু থাকলেও উত্তর বৈদিককালেই যজ্ঞের কারণেও গোবধ নিন্দিত হতে থাকে এবং ক্রমে তা উঠেও যায়। কিন্তু পরম্পরাগত কারণে অতিথিকে মধুপর্ক দানের সময় গোরু একটা দিতেই হত। দুঃশাসনের বক্তব্যটা এইবার বোঝা যাবে॥
গোবধ উঠে যাবার পর এই যে মধুপর্ক-দানের সময় একটি গোরুকে বেঁধে এনে অতিথিকে দিতেন গৃহস্থ, এই গোরুটিকে স্বস্তিবাচন করে গ্রহণ করার পরেই তাঁর গলার বাঁধন খুলে ছেড়ে দিতেন অতিথি। মহাভারতেই দেখবেন— জনমেজয়ের সর্পযজ্ঞের অন্ত্য মুহূর্তে যখন ব্যাসদেব এসে পৌঁছেছেন জনমেজয়ের রাজগৃহে, তখন তিনি আসন, পাদ্য, অর্ঘ্য নিবেদন করেই নিশ্চয় মধুপর্ক দান করেছিলেন, কেন না সেই দানের সঙ্গেও একটি গোরু ছিল— পাদ্যমাচমনীয়ঞ্চ অর্ঘ্যং গাঞ্চ বিধানতঃ। ব্যাস কী করলেন? ব্যাস জনমেজয়ের সমস্ত পূজাপহার গ্রহণ করে গোরুর গলায় বাঁধা দড়িটি খুলে দিলেন এবং তাতেই তিনি খুশি হলেন— গাঞ্চৈব সমনুজ্ঞাপ্য ব্যাসঃ প্রীতেহভবত্তদা।
এই যে বধের জন্য নিবেদিত এবং উৎসর্গীকৃত গোরুটি, যার প্রাণ যাওয়াটাই নিয়তি ছিল, সে যদি কোনও ক্রমে বেঁচে যায়, সেই বেঁচে যাবার টিপ্পনীর মধ্যেই নীলকণ্ঠের টীকার চমৎকারিতা, নাকি সেটা দুঃশাসনেরই বাক্যাঘাতের চরম কুশলতা, যা মহাভারতের কবিই একমাত্র তাঁর অলোকসামান্য প্রতিভায় ঠিক সময়ে প্রকাশ করতে পারেন। নীলকণ্ঠের মতে দুঃশাসন বোঝাতে চাইছেন— তোদের রাজসূয় যজ্ঞে তোরা আর কী পেলি। আমরা পাশায় ঘুটি সাজিয়ে যে যজ্ঞের আয়োজন করেছিলাম, তাতে সমাগত ঋত্বিক আর রাজাদের উদ্দেশে মধুপর্ক-দানের জন্য গোরু-হিসেবে উৎসর্গ করেছিলাম তোকেই। ওরে ভীম! তুইই ছিলি সেই নিবেদিত পশুটি। ঘটনা হল— বলির জন্য রজ্জুবদ্ধ পশুটিও বোধহয় বুঝতে পারে যে তাঁর প্রাণসংকট আসন্ন। তো সেই গোরু যদি বন্ধন-রজ্জু থেকে মুক্তি পায় কোনও মতে, তা হলে সে যেভাবে পালায়, তুইও সেইভাবেই এই যজ্ঞস্থল থেকে প্রাণভয়ে পালিয়ে গেলি, ভীম! আর ‘গোরু’ তো শুধু তোকেই বলছি না। এত এত রাজা-রাজড়া, এত এত যাজ্ঞিক-ঋত্বিক, তাঁদের সবার উদ্দেশে পাণ্ডব-পশুদের উৎসর্গ করেছিলাম। তো সেই পশুদের গলার ফাঁসের দড়ি খুলে দিয়েছে তোদের নিয়তি। যাতে আবার না ধরে এনে বাঁধে, সেই ভয়েই কেমন পালাচ্ছিস তোরা— আর ঠিক সেই জন্যই তোকে ‘গোরু গোরু’ বলে সম্বোধন করছি। বুঝলি রে ভীম!
দুঃশাসনের আপাত-সরল ‘গোরু’ বলে ডাকাটা যে কতখানি তাৎপর্যপূর্ণ তা পরম্পরা-প্রাপ্ত নীলকণ্ঠের টিপ্পনী ছাড়া আমরা বুঝতেও পারতাম না।
যদি দুঃশাসনের পরিহাসটা এমনই হয়ে থাকে অর্থাৎ ভীম, অর্জুনের মতো মহাবীরেরা মুক্তরজ্জু গোরুর মতো পালিয়ে যাচ্ছেন, তা হলে কিন্তু ‘গোরু-গোরু’ বলে ভীমকে টিটকিরি দেওয়াটা সাধারণ গো-সম্বোধনের চেয়ে অনেক গুরুতর তাৎপর্য বহন করে। মহাবীর ভীমের কাছে এই কটু পরিহাসের প্রতিফল অবশ্যই মৃত্যু। দুর্যোধন তাঁর হাঁটা নকল করায় তাকে হত্যার প্রতিজ্ঞা গ্রহণ করার সঙ্গে সঙ্গেই ভীম বলেছেন— আর এই যে বাক্যশুর এই দুঃশাসন, যুদ্ধের ক্ষমতা নেই শুধু কর্কশ কঠিন অসভ্য কথাগুলো বলে গেলি। তোর মতো খল-স্বভাব দুর্জনের রক্ত আমি সিংহের মতো খাব শুধু যুদ্ধ লাগুক একবার।
এই রক্তপানের প্রতিজ্ঞা বারবার উচ্চারিত হয়েছে ভীমের মুখে এবং ততোধিকবার সমগ্র মহাভারত জুড়ে উদাহৃত এবং উচ্চারিত হয়েছে কৃষ্ণা দ্রৌপদীর বিস্রংশিত কেশরাশির কথা, যা নাকি দুঃশাসন আপন করন্যাসে আলুলায়িত, অবিন্যস্ত করে দিয়েছেন— দুঃশাসন-করোৎসৃষ্ট-বিপ্রকীর্ণ-করোরুহা। দ্রৌপদীর এই কেশচর্চা যুদ্ধের উদ্যোগপর্ব পর্যন্ত মাঝে-মাঝেই আলোচনার বিষয় হয়ে উঠবে, প্রসঙ্গত উচ্চারিত হবে দুঃশাসন-বধের প্রতিজ্ঞা, কিন্তু দুর্যোধন-কৰ্ণরা এবং তাদের সাকরেদ দুঃশাসনও বোধহয় ধরেই নিয়েছিলেন যে, পাণ্ডবরা আর ফিরতে পারবেন না, কেন না অজ্ঞাতবাসের সময় ঠিক তাদের খুঁজে বার করা হবেই। হয়তো এইরকম একটা ভাবনা থেকেই দুর্যোধন কর্ণের কথায় উত্তেজিত হয়ে ঠিক করলেন— একবার দ্বৈতবনে যাবেন এবং পাণ্ডবদের সামনাসামনি সাময়িক ঘরবাড়ি তৈরি করে নিজেদের বিপুল ঐশ্বর্য তাঁদের দেখিয়ে আসবেন, যাতে বনবাসী পাণ্ডবদের অন্তর্দাহ তৈরি হয় ঈর্ষায়, অসূয়ায়। এই পরিকল্পনার মধ্যে দুঃশাসন ছিলেন না, তাঁর থাকার ক্ষমতাও নেই, কিন্তু তিনি সেই চতুর্থ ব্যক্তি, যিনি দুর্যোধনের সমস্ত অন্যায়ের মধ্যে স্বতঃসিদ্ধভাবে অন্তর্গত।
এই দ্বৈতবন-যাত্রার ফল ভাল হয়নি। গন্ধর্ব চিত্রসেনের হাতে মার খেয়ে দুর্যোধন-দুঃশাসন সেদিন বন্দি হয়েছিলেন এবং সঙ্গে তাঁদের স্ত্রীরাও। এই অবস্থায় যুধিষ্ঠিরের হস্তক্ষেপে অর্জুন এবং ভীম গন্ধর্ব চিত্রসেনকে বুঝিয়ে সুঝিয়ে দুর্যোধন-দুঃশাসন এবং তাঁদের স্ত্রীদের মুক্ত করে আনেন। দুর্যোধনের সেদিন চরম অপমান হয়েছিল। শত্রুর কৃপায় ফিরে পাওয়া প্রাণ তিনি রাখতে চাননি, আত্মহত্যার প্রতিজ্ঞা নিয়ে কর্ণ এবং দুঃশাসনকে তিনি বললেন হস্তিনাপুরে ফিরে যেতে— দুঃশাসনং পুরস্কৃত্য প্রয়াত্ত্বদ্য পুরং প্রতি। দুর্যোধন ধিক্কার দিতে থাকলেন নিজেকে। যাঁদের তিনি পরম শত্রু বলে ভাবেন, তাঁদের দেওয়া প্রাণ তিনি কোন লজ্জায় বহন করবেন। দুর্যোধন শেষ পর্যন্ত রাস্তাতেই থেকে যাবেন বলে মনঃস্থির করলেন। প্রায়োপবেশনে প্রাণ বিসর্জন করার প্রতিজ্ঞায় তিনি শেষ পর্যন্ত ছোট ভাই দুঃশাসনকেই আপন রাজ্যের উত্তরাধিকার দিয়ে বললেন— শোনো দুঃশাসন! আমার অবর্তমানে তুমিই হস্তিনাপুরের রাজা হবে, আমার কথায় তুমি রাজা হিসেবে অভিষিক্ত হবে সিংহাসনে— প্রতীচ্ছ ত্বং ময়া দত্তম্ অভিষেকং নৃপো ভব।
শুধু একটা মৌখিক রাজ্যাভিষেক সম্পন্ন করা নয়। রাজা হবার পর কীভাবে ভাই-বন্ধুদের সহায়তা করতে হবে, জ্ঞাতি-গুরু-সুহৃদবর্গের সঙ্গে কতটা সদাচার-সৎকার পালন করলে দুঃশাসন সকলের চোখে মহনীয় হয়ে উঠবেন, সে-সম্বন্ধে বেশ একটা আঁটো সাঁটো বক্তৃতা দিয়ে দুঃশাসনকে যেন মৃত্যুপূর্ব শেষ অলিঙ্গনে জড়িয়ে ধরলেন দুর্যোধন। বললেন— যাও ভাই এবার, হস্তিনাপুরে গিয়ে নিজের রাজ্য প্রতিপালন করো— কণ্ঠে চৈনং পরিষ্বজ্য গম্যতামিত্যুবাচ হ।
দুর্যোধনের অপমান-দীর্ণ আবেগ এবং জীবন বিসর্জনের প্রতিজ্ঞায় একটা অদ্ভুত আবেগময় পরিস্থিতি তৈরি হয়েছিল। চিরকালের আজ্ঞাপালনকারী চতুর্থ ভূমিকায় থাকা দুঃশাসন দুর্যোধনের কথা শুনে কান্নায় ভেঙে পড়লেন। সাশ্রুকণ্ঠে হাতজোর করে দুর্যোধনের পায়ে লুটিয়ে পড়লেন তিনি। তাঁর চোখের জল দুর্যোধনের পায়ের ওপর পড়ছিল টপ টপ করে— দুঃখিতঃ পাদয়োস্তস্য নেত্রজং জলমুৎসৃজন্। দুর্যোধনকে তিনি বললেন— তুমি যা বলছ, তা কিছুতেই হবে না, দাদা! কিছুতেই হবে না— নৈতদেবং ভবিষ্যতি। আজকে পৃথিবী চৌচির হয়ে ফেটে যাক, আকাশ ভেঙে পড়ুক আমার মাথায়, সূর্য তাঁর কিরণজাল ত্যাগ করুন, বহ্নি হয়ে উঠুক শীতল, তবু তোমাকে ছাড়া আমি কোনওদিন এই বসুন্ধরা পালন করার স্বপ্ন দেখি না— ন ত্বহং ত্বদৃতে রাজন্ প্রশাসেয়ং বসুন্ধরাম্।
হঠাৎ করে হস্তিনাপুরের রাজমুকুট তাঁর মাথায় উঠে যাচ্ছে, এই আকস্মিকতায় নয়, যিনি চিরকাল দুর্যোধনের পরামর্শ-মন্ত্রকে চতুর্থ পুরুষ তিনি আজ্ঞাকারী অগ্রজের সিংহাসনে বসে পড়বেন, এটা দুঃশাসনের পক্ষে ভাবাই সম্ভব নয়। বারবার দুর্যোধনের প্রসন্নতা ভিক্ষা করে দুঃশাসন বললেন— তুমিই আমাদের বংশে চিরকালের রাজা, ভবিষ্যতে একশো বছর ধরে তুমিই রাজা থাকবে— ত্বমেব নঃ কুলে রাজা ভবিষ্যতি ন সংশয়ঃ। তুমি থাকতে আর কেউ সেখানে রাজা হতে পারে না। দুঃশাসন দাদা দুর্যোধনের পা ছেড়ে উঠলেন না। দুঃশাসন-দুর্যোধনের পারস্পরিক এই দৈন্যোক্তি চালাচালি যা চলতে থাকল, তাতে কর্ণ আর সহ্য করতে পারলেন না। যুদ্ধের সময় তিনি গন্ধর্ব চিত্রসেনের হাতে মার খেয়ে পালিয়ে গিয়েছিলেন বটে, কিন্তু এখন যেভাবে দুর্যোধনের মনে অপমান-কর্ষিত আত্মহত্যার ভাবনা আসছে, আর দুঃশাসন যেভাবে অঝোরে কেঁদেই চলেছেন, তাতে কিঞ্চিৎ বাগ্‌জাল বিস্তার করার নিতান্ত প্রয়োজন বোধ করলেন তিনি— তথা তৌ দুঃখিতৌ দৃষ্ট্বা দুঃশাসন-সুযোধনৌ।
কর্ণ বুঝেছিলেন— যে কোনওভাবে হোক, দুর্যোধনের স্বভাবিক অপমানবোধ যদি দূর করা যায়, তা হলেই আর কোনও সমস্যা থাকবে না। তিনি দুঃশাসন এবং দুর্যোধন দু’জনকে উদ্দেশ করেই বললেন— তখন থেকে বসে বসে কী এসব কষ্ট পাচ্ছ দু’জনে, এক্কেবারে বোকার মতো হচ্ছে ব্যাপারটা— বিষীদথঃ কিং কৌরব্যৌ বালিশ্যাৎ প্রাকৃতাবিব— তোমাদের এই দুঃখ যদি চলতেই থাকে তা হলে কি দুঃখ কমবে কিছু? আর তখন থেকে বোকার মতো বলে যাচ্ছ— পাণ্ডবরা, আমার শত্রুরা নিজেদের বিক্রম প্রকাশ করে আমাকে বাঁচিয়েছে। এটা কি কোনও কথা হল? বেশ করেছে বাঁচিয়েছে। বাঁচানোরই তো কথা। রাজার বিপদ হলে প্রজারা বাঁচাবে না? তোমারই রাজ্যের এক প্রান্তভাগে এই পাণ্ডবরা বাস করে। নেহাত বন-বাদার বলে তুমি না হয় আসো না এখানে, তা বলে এটা কি তোমার রাজ্য নয়? অতএব একজন রাজ্যবাসী প্রজা হিসেবে রাজার প্রতি যে কর্তব্য, পাণ্ডবরা তাই করেছে— কর্তব্যং হি কৃতং রাজন্ পাণ্ডবৈশুত্র মোক্ষণম্।
এ-রকম কুযুক্তি দিয়ে অহংকারী মানুষকে মরণ-শয্যা থেকেও তুলে আনতে পারেন কর্ণ। শকুনি এ-ব্যাপারে সমর্থন জানালেন সর্বান্তঃকরণে, কিন্তু দুঃশাসন-ভাই কিন্তু তখনও দাদার পা ছেড়ে ওঠেননি। হয়তো বা তিনিই একমাত্র বুঝেছিলেন অভিমানী দাদার মানসিক অপমান এবং কষ্টের কথা। বুঝেছিলেন— এই অপমানটা তাঁর অহংকারে কতটা আঘাত করেছে। কর্ণ-শকুনির কথায় দুর্যোধনের মনে একটা সাময়িক প্রসন্নতা তৈরি হল বটে এবং হয়তো সেইজন্যই ভূমিলুণ্ঠিত দুঃশাসনকে জড়িয়ে ধরে মাটি থেকে তুললেন এবং সস্নেহে তাঁর শিরশ্চুম্বন করে তাঁকে শান্ত করার চেষ্টা করলেন— উত্থাপ্য সম্পরিষ্কজ্য প্রীত্যাজিঘ্ৰত মূর্ধনি।
দুর্যোধন কিন্তু এত সব ঘটনার পরেও নিজের আত্মহত্যার সংকল্পে অবিচল ছিলেন, কিন্তু পাণ্ডবদের দমনের ব্যাপারে অন্য একটি বহিরাগত আশ্বাস তাঁর মন আবারও সঞ্জীবিত করে এবং শেষ পর্যন্ত সকলেই আবার স্বরাজ্যে ফিরে আসেন। এই সম্পূর্ণ ঘটনার মধ্যে অন্যতম প্রণিধানযোগ্য ব্যাপার হল— দুঃশাসন কীভাবে দেখছেন তাঁর দাদাকে। লক্ষ করে দেখবেন, মহাভারতের ধর্মপক্ষে যিনি প্রধান উদ্দিষ্ট পরুষ, সেই যুধিষ্ঠিরের আজ্ঞাবাহী শিষ্যের মতো ভাই আমরা অর্জুনকে দেখেছি। হয়তো বা অর্জুন নিজেও অত্যন্ত বুদ্ধিমান, ধীর এবং বিচক্ষণ পুরুষ বলেই কখনও কখনও অগ্রজ যুধিষ্ঠিরের সঙ্গে তাঁর মতবিরোধ হয়েছে, কখনও বা বিতর্কও, কিন্তু যুধিষ্ঠিরকে তিনি কখনওই অতিক্রমও করেননি। অর্থাৎ সামগ্রিকভাবে তিনি যুধিষ্ঠিরের আজ্ঞাবাহী ভাই— ভ্রাতা চ শিষ্যশ্চ যুধিষ্ঠিরস্য। অন্যদিকে এই প্রতিপক্ষ নায়কদের সঠিক বিশ্লেষণ করলে বোঝা যায় যে, ধর্মপক্ষে বা ন্যায়পক্ষে যেমন পরস্পরের হৃদয়-বোঝা একটি ভ্রাতৃ-যুগ্ম থাকে, তেমনই প্রতিপক্ষ নায়কের ক্ষেত্রেও তাঁর হৃদয়-অনুকূল আজ্ঞাবাহী একটি ভাই থাকে, যাঁকে নিয়ে একটি প্রতিপক্ষ-যুগ্ম তৈরি হয়।
ভারতীয় মহাকাব্যে এটা একটা ‘প্যাটার্ন’ বটে। দেখুন, রামায়ণে রাম-লক্ষ্মণের প্রতিপক্ষে রাবণ-কুম্ভকর্ণ, মহাভারতে তেমনই যুধিষ্ঠির-অর্জুনের প্রতিপক্ষে দুর্যোধন এবং দুঃশাসন একটি সমান্তরাল প্রতিপক্ষ-যুগ্ম। তবে যুগ্মতার ক্ষেত্রে ন্যায় বা অন্যায়ের, ধর্মের বা অধর্মের প্রতিপত্তি দেখানোটা মহাকাব্যের কবির যতটা অভিপ্রেত, তার চেয়েও বেশি অভিপ্রেত সৌভ্রাতৃত্বের প্রতিষ্ঠা। ভাবটা এই যে, ধর্মাধর্ম, ন্যায়-অন্যায়, সভ্য-অসভ্য ইত্যাদি বিপরীত যুগ্মতা অতিক্রম করেও ভ্রাতৃ-সৌহার্দের যুগ্ম তৈরি হতে পারে। শব্দটা অসচেতনভাবে মহাভারতের কবি প্রয়োগও করে ফেলেছেন একভাবে। পায়ের ওপর আছড়ে-পড়া দুঃশাসনকে মাটি থেকে ওঠানোর সময় মহাভারতের কবি দুঃশাসনের একটি বিশেষণ দিয়ে বলেছেন— পাদয়োঃ পতিতং বীরং বিকৃতং ভ্রাতৃসৌহৃদম্। টীকাকার নীলকণ্ঠ ওই শেষ শব্দটির ব্যাখ্যায় বলেছেন— ভ্রাতার প্রতি সৌহার্দ বা বাৎসল্য যার মধ্যে আছে, এইরকম দুঃশাসনকে তিনি ভূমি থেকে ওঠালেন। আর ‘বিকৃত’ শব্দের মানে তিনি করেছেন ‘ম্লান’। অর্থাৎ দুর্যোধনের ওপর ভ্রাতৃবাৎসল্যে যিনি ম্লান হয়ে গেছেন এমন দুঃশাসনকে তিনি হাত দিয়ে ধরে ওঠালেন। আমরা অবশ্য ‘বিকৃত’ শব্দের অর্থ ‘ম্লান’ বুঝিনা এখানে। আমরা মনে করি— ‘বি’ উপসর্গের অর্থ এখানে বিশেষ’। অর্থাৎ বিশেষভাবে, অশেষে-বিশেষে যিনি ভাই-দাদা দুর্যোধনের প্রতি সৌহার্দ প্রকাশ করলেন, সেই দুঃশাসনকে দুর্যোধন ভূমি থেকে ওঠালেন। আবার এমনও ভাবতে পারি যে, ন্যায়পক্ষে থাকা যুধিষ্ঠির-অর্জুনের ভ্রাতৃ-সৌহার্দের প্রতিপক্ষে দুর্যোধন-দুঃশাসনের এই ভ্রাতৃ-ব্যবহার অতি বিলক্ষণ এক অন্যতর ভ্রাতৃসৌহার্দই বটে, তবে অন্যায়-অধর্মেই এই ভ্রাতৃ-সৌহার্দ ঘটেছে বলেই তা একধরনের বিকার— হয়তো সেইজন্যই। মহাভারতকার কবির এই মন্তব্য— বিকৃতং ভ্রাতৃসৌহৃদম্।
পাণ্ডবদের দিক থেকে তাঁর প্রাণ বাঁচানোর এই চেষ্টাটাকে দুর্যোধন অপমান হিসেবে গ্রহণ করলেন এবং নিজেদের সাহংকার চেতনায় সে-অপমান যথাসাধ্য ভুলেও গেলেন। তারপরেই যুধিষ্ঠিরের রাজসূয় যজ্ঞের আদলে একটা বৈষ্ণব-যজ্ঞ করে ফেললেন। শুধু এইটুকু করলেও ঠিক ছিল। কিন্তু পূর্বতাড়িত অপমান-বোধে দুঃশাসন একজন দূত ঠিক করে পাণ্ডবদের কাছে পাঠালেন এবং নির্দেশ দিয়ে বললেন— যাও দূত! তুমি গিয়ে ওই বদমাশ পাণ্ডবদের নেমন্তন্ন করে এসো আমাদের যজ্ঞে আসবার জন্য। আর ওদের নেমন্তন্ন করার পর ওখানকার ওই দ্বৈতবনে-থাকা ব্রাহ্মণদেরও নেমন্তন্ন করে এসো— গচ্ছ দ্বৈতবনে শীঘ্রং পাণ্ডবান পাপ-পূরুষান্‌। দূতের মুখে দুঃশাসনের কথা শুনে যুধিষ্ঠির শান্ত গলায় জবাব দিলেন— আমাদের যাবার উপায় নেই কোনও; যেমনটি আমি কথা দিয়েছি, আমাদের তা রাখতে হবে। তেরো বছর পর নিশ্চয়ই যাব সেখানে। যুধিষ্ঠিরের কথা শেষ হলে ভীম ইচ্ছা করেই— যাতে দুর্যোধন দুঃশাসনকে সেটা শোনানো হয়, সেইভাবেই বললেন— যাব যাব নিশ্চয় যাব, মহারাজ যুধিষ্ঠিরও যাবেন— যখন এই তেরো বছর পরে রণ-যজ্ঞ হবে, অস্ত্রশস্ত্রের হানাহানিতে যে আগুন জ্বলবে আর তাতে পড়বে আমার ক্রোধের ঘৃতাহুতি, সেদিন এদের সবাইকে শেষ করার পর যাব তোদের যজ্ঞে।
দূত এসে দুর্যোধনকে যা ঘটেছে সব জানাল, দুঃশাসনও নিশ্চয় জানলেন সব কথা। যজ্ঞকর্ম এবং বীরদর্পে ভীমের কথাটা তাঁদের কাছে হম্বিতম্বি ছাড়া কিছু নয়। আর দুঃশাসনকে খেয়াল করে দেখুন, তাঁর কী প্রয়োজন ছিল বনবাসী পাণ্ডবদের কাছে নিজেদের যজ্ঞ-বৈভব প্রকাশ করার। নাকি, এটাই নিয়ম যে, সব সৎকাজেই জ্ঞাতিদের খবর দিতে হবে, তাঁদের মনে কষ্ট হোক বা না-হোক জানাতে হবেই। আসলে দুঃশাসন এইগুলোই ভাল পারেন। তিনি জানেন যে, এইভাবে ব্যথা দিলে দুর্যোধনের আনন্দ হবেই। অতএব এইসব অন্যায়, ছলনা, বিনা কারণে কষ্ট দেওয়া, দুরুক্তি করা, এগুলিই দুঃশাসনের প্রধান কাজ। মহাভারতকার তাঁর বিশেষণ দিয়েছেন ‘নিকৃতিপ্রজ্ঞ’, অর্থাৎ ছলনা-বঞ্চনার সমস্ত মন্ত্রণাতেই এঁদের প্রজ্ঞা কাজ করে। সেই যে দুর্বাসা মুনি এলেন দুর্যোধনের ঘরে, আর সেবা-পূজা করে তিনি যে তুষ্ট করলেন দুর্বাসাকে, সেখানে পূর্বাহ্নেই দুঃশাসন-কর্ণ-শকুনির সঙ্গে তাঁর আলোচনা হয়ে গিয়েছিল যে, মুনিকে দিয়ে হেনস্থা করতে হবে পাণ্ডবদেব— প্রাগেব মন্ত্রিতং চাসী কর্ণ-দুঃশাসনাদিভিঃ।
আমরা জানি, এই ক্ষুদ্র ক্ষুদ্র ছলনা-বঞ্চনার বুদ্ধিতেই দুঃশাসন বড় দক্ষ পুরুষ, কিন্তু যুদ্ধক্ষেত্রে তাঁর বীরত্বের প্রতিফলন ঘটে না। বিরাট রাজার গোধন হরণ করার জন্য দুর্যোধন সকলকে নিয়ে যুদ্ধে গেলেন, সেখানে দুঃশাসন অনেক সৈন্যব্যূহ সাজিয়ে নির্মমভাবে পরাজিত হলেন বৃহন্নলা-রূপী অর্জুনের কাছে। আর এই তো আরম্ভ সম্পূর্ণ যুদ্ধপর্ব জুড়ে যতদিন না তাঁর মৃত্যু হয়েছে, ততদিন বারবার পরাজিতই হয়েছেন পাণ্ডবদের কাছে। সম্পূর্ণ যুদ্ধ-পর্ব জুড়ে বারবার তাঁর কানে ভীমের সেই ভয়ংকরী প্রতিজ্ঞা ভেসে এসেছে যে, ভীম তার বক্ষ চিরে রক্তপান করবেন, কিন্তু দুঃশাসনের তাতে বোধোদয় হয়নি। দুর্যোধন-দাদা যেভাবে ভাবেন, তিনিও সেইভাবেই ভাবতে শিখেছেন শুধু। কিন্তু এইভাবে দুর্যোধনের প্রতিবিম্বতায় ভাবতে ভাবতে তাঁর মনের মধ্যে এই সংক্রমণ ঘটেছিল যে, জগৎটা দুর্যোধনের ভাবনাতেই চলবে। নইলে ভাবতে পারেন, উদ্যোগ-পর্বে যখন কৃষ্ণ বারবার পাণ্ডবদের হৃতরাজ্য ফিরিয়ে দিয়ে তাঁদের সঙ্গে সন্ধি করতে বলছেন দুর্যোধনকে, তখন দুঃশাসন বেঁকিয়ে বেঁকিয়ে, চিবিয়ে চিবিয়ে দুর্যোধনকে বলছেন— সবকিছু পাণ্ডবদের ফিরিয়ে দাও, দাদা! আর তুমি যদি পাণ্ডবদের সঙ্গে সন্ধি না করো, তা হলে তোমার-আমার কী হবে জানো? ভীষ্ম, দ্রোণ, তোমার মা আর সব কৌরবরা মিলে তোমাকে, আমাকে আর কর্ণকে বেঁধে নিয়ে পাণ্ডবদের হাতে দিয়ে দেবেন— বৈকর্তনং ত্বাঞ্চ মাঞ্চ ত্রীনেতান্ ভরতর্ষভ। পাণ্ডবেভ্যঃ প্রদাস্যন্তি ভীষ্মো দ্রোণঃ মাতা চ তে।
এই যে একটা ক্রুদ্ধ মানুষকে পুনরায় চেতিয়ে দেওয়া, ভাই হিসেবে দুঃশাসন এটাই সবচেয়ে ভাল রপ্ত করেছেন। দুঃশাসনের কথা শোনা মাত্রই দুর্যোধন সভাস্থিত সমস্ত গুরুজনদের অবজ্ঞা করে, এমনকী অনুমতি পর্যন্ত না নিয়ে সভা ছেড়ে গেলেন। অবশ্য পিছন পিছন গেলেন সেই কর্ণ-শকুনি আর দুঃশাসন। গান্ধারীকে দিয়ে বলিয়েও ধৃতরাষ্ট্র দুর্যোধনকে সভায় রাখতে পারলেন না। গান্ধারী অনেক কথার মধ্যে একথাটাও বলেছিলেন— এই কর্ণ নিজেই অত্যন্ত ক্রোধী মানুষ, তোমার ভাই দুঃশাসনও তাই, কিন্তু এদের কথায় কান দিয়ো না। দুর্যোধন কারও কথাতেই কান দেননি; জননী গান্ধারীকে হতবাক্ করে দিয়ে সভা ছেড়ে তিনি বেরিয়ে গিয়েছিলেন। উলটে তাঁদেরই মন্ত্রণা চলল ভবিষ্যতের কর্মপন্থা নিয়ে এবং সেখানেও অন্যতম নীরব সমর্থক হলেন দুঃশাসন— দুঃশাসন-চতুর্থানাম্ ইদমাসীদ্ বিচেষ্টিতম্।
সম্পূর্ণ যুদ্ধপর্বে দুঃশাসনের কোনও অবদান নেই। বস্তুত পাণ্ডবপক্ষের সমস্ত নামী যোদ্ধার হাতেই দুঃশাসন প্রচুর মার খেয়েছেন এবং যুদ্ধে পরাজিত হয়েছেন। অর্জুন, ধৃষ্টদ্যুম্ন, ভীম, সাত্যকি, এমনকী কনিষ্ঠতম অভিমন্যু পর্যন্ত দুঃশাসনকে যুদ্ধে নাজেহাল করে ছেড়েছেন। কি এত হারলেও দুঃশাসন মখে কিছু কম যান না। অভিমন্যুর বয়স কম দেখে তিনি মন্তব্য করেছিলেন— কোনও চিন্তা নেই। আমিই ওকে শেষ করে দেব— অহমেনং হনিষ্যামি মহারাজ ব্রবীমি তে। আসলে ঘটনাটা এইরকম ছিল। দুর্যোধন ঘনিষ্ঠ মহলে বলেছিলেন— আচার্য দ্রোণ তাঁর প্রিয় শিষ্যের ছেলে বলে অভিমন্যুকে মায়া করছেন। ফলত এই বালক নিজেকে নিজে খুব বড় যোদ্ধা বলে ভাবছে। ওকে এবার ঠান্ডা করে দাও তো দেখি— তং প্রমথ্‌নীত্ মা চিরম্। কথাটা বোধহয় দুঃশাসনের দিকেই তাকিয়ে বলেছিলেন দুর্যোধন। দুঃশাসন তাই সঙ্গে সঙ্গে প্রতিক্রিয় হয়ে বললেন— কোনও চিন্তা নেই, আমি শেষ করে দেব এই বালককে। শুধু তাই নয়, সমস্ত পাণ্ডব-পাঞ্চালদের চোখের সামনে এমনভাবে ছেলেটাকে ধরব না— ঠিক যেমন রাহু ধরে সূর্যকে— গ্রযিয্যাম্যদ্য সৌভদ্রং যথা রাহুর্দিবাকরম্। আরও মজা হল— ওটা মরেছে শুনলে কৃষ্ণ আর অর্জুনও শোকে-দুঃখে মরে যাবে, আবার ওই দুটো মরেছে শুনলে অবশিষ্ট পাণ্ডবরাও একে একে মরবে। এমন অবস্থায় তোমার শত্রু বলে যদি কেউ আর থাকে, তারা কেউ আর বাঁচবে না। অতএব, আর কিছু নয়, তুমি এই আমার জন্য, আমার মঙ্গলের জন্য ঠাকুরের কাছে একটু মঙ্গল কামনা করো, আর দ্যাখো, এক সময়ের মধ্যেই কেমন এই বালক-বীরকে হত্যা করে আসি— শিবেন ধ্যাহি মাং রাজন্নেষ হন্মি রিপুং তব॥
প্রথমে অভিমন্যু, তারপর তাঁর কাল্পনিক মৃত্যুর সঙ্গে সঙ্গে কৃষ্ণ, অর্জুন এবং অন্যান্য পাণ্ডব-ভাইদের কাল্পনিক মৃত্য-ভাবনার এই যে চিত্র দুঃশাসন এঁকে দিলেন— এর মধ্যে নিজের ক্ষমতার পরিমিতি-বোধ এবং বাস্তবের স্পর্শ-বোধ কোনওটাই নেই। দুঃশাসন অবশ্য আরম্ভ করেছিলেন একটি বালকের হত্যা-কল্পনা দিয়ে— যার বয়সটাই তাঁর কাছে বড় হয়ে উঠেছে, যুদ্ধক্ষমতা নয়; কিন্তু অভিমন্যুকে অল্পপ্রাণ ভাবা ছাড়াও বিনা প্রতিবাদে, বিনা যুদ্ধে কৃষ্ণার্জুনের মৃত্যুকামনা, বিশেষত যে মধ্যম পাণ্ডব প্রায় তিরিশবার একই প্রতিজ্ঞা পুনরুচ্চারণ করে বলেছেন যে, ধরেই নাও ওই দুঃশাসনের রক্তপান করা আজই হয়ে গেছে আমার— দুঃশাসনস্য রুধিরং পীতমদ্যাবধারয়— সেইসব মহাবীরের ক্লীব মৃত্যুকল্পনা (ক্লৈব্যাদ্ ধাস্যন্তি জীবিতম্) দুঃশাসনের আত্ম-সম্ভাবিত ক্ষমতা সম্বন্ধে হাস্যকর প্রতিচ্ছবি প্রকট করে তোলে।
দুঃশাসন অভিমন্যুর দিকে ধেয়ে গিয়েছিলেন, সবেগেও বটে, সাবেগেও বটে, কিন্তু শেষরক্ষা করতে পারেননি। প্রথমত বিভিন্ন কৃতকর্মের জন্য অভিমনুর মতো বালকের মুখেও ঘৃণ্য ধিক্কার-শব্দ শুনেছেন দুঃশাসন, তারপরেই লাভ করেছেন সুতীক্ষ্ণ বাণের আঘাত। এমন মার তিনি খেয়েছিলেন অভিমন্যুর হাতে যে, রথের মধ্যদণ্ড অবলম্বন করে তাঁকে বসে পড়তে হয়েছিল। শরীর এত ক্ষত-বিক্ষত হয়ে গিয়েছিল যে, দুঃশাসনের সারথি তাঁকে কোনও মতে রণপ্রাঙ্গণ থেকে বার করে নিয়ে গেছে— রণমধ্যাদ্‌ অপোবাহ সৌভদ্র-শরপীড়িতম্‌। দুর্যোধন শেষ পর্যন্ত বন্ধু কর্ণকে ডেকে কোনও মতে আটকাতে বলেছেন অভিমন্যুকে। সত্য স্বীকার করে তিনি বলেছেন— দ্যাখো ভাই, দুঃশাসনকে কিন্তু এক্কেবারে কব্‌জা করে নিয়েছে অভিমন্যু— পশ্য দুঃশাসনং বীরম্ অভিমন্যুবশং গতম্।
এই তো দুঃশাসনের বাহুবীর্য। বারবার প্রতিপক্ষের আঘাতে তিনি মাটিতে লুটিয়ে পড়েন, কিন্তু মুখের বড়াই কমে না তাঁর। অর্জন বা ভীমের সঙ্গে প্রাথমিক যে-সব যুদ্ধ হয়েছে দুঃশাসনের, তাতে তিনি ছাড় পেয়ে গেছেন পাণ্ডবদের অন্য প্রয়োজন থাকায়। কিন্তু অভিমন্যু মারা যাবার পর জয়দ্রথ-বধের যে প্রতিজ্ঞা অর্জুনের মুখে উচ্চারিত হয়েছিল, পাণ্ডবরা সেই প্রয়োজনে মনোনিবেশ করলেও অর্জুনের শিষ্য সাত্যকির হাতে দুঃশাসন ভীষণভাবে মার খেলেন। দুর্যোধনের সৈন্যদলের অন্যতম পার্বতীয় এবং নানাদেশীয় যোদ্ধারা সেদিন সাত্যকির সঙ্গে যুদ্ধ করছিল। যুদ্ধে তারা সাত্যকির সঙ্গে পেরে উঠছিল না। অস্ত্রে ক্ষত-বিক্ষত হয়ে তারা পালাচ্ছিল এবং দুঃশাসন তাদের যাচ্ছেতাই করে গালাগালি দিচ্ছিলেন। একেতেই অনার্য বলে এই পার্বত্য প্রজাতিকে লোকে দস্যু বলে, তার মধ্যে তারা পালাচ্ছিল বলে দুঃশাসন তাদের তিরস্কার করে বলছিলেন— পালাচ্ছিস যে বড়। ব্যাটারা যুদ্ধের ধর্ম বলে কিছু জানিস না, ফিরে আয় সব— নিবর্তধ্বম্ অধর্মজ্ঞা যুধ্যধ্বং কিং সৃতেন বঃ। কেউই অবশ্য দুঃশাসনের কথায় প্রাণভয়ে ফিরে এল না সাত্যকির সঙ্গে যুদ্ধ করতে।
দুঃশাসন এবার কাজে লাগালেন সেইসব অদ্ভুত যুদ্ধবাজ মানুষকে যারা পাথর ছুড়ে যুদ্ধ করে এবং সাত্যকি যেহেতু এই অপরিশীলিত যুদ্ধরীতি এতটুকুও জানেন না— অশ্ম-যুদ্ধেষ্ণু কুশলান্ নৈতজ্জানাতি সাত্যকিঃ— অতএব দুঃশাসন ভাবলেন— পাষাণের আঘাতেই সাত্যকি মারা পড়বে। দুঃশাসন সাত্যকির যুদ্ধক্ষমতা সম্বন্ধে নিতান্তই ভ্রান্ত ধারণা পোষণ করেছেন। বিশেষত বাণের প্রথম আঘাতেই যখন পাষাণ-পাণি পার্বতীয় যোদ্ধাদের প্রাণ যায়, তখন বিভীষিকা তৈরি হয়ে যায় সৈন্যদলের মধ্যে। মহাভারত অবশ্য সাত্যকির সঙ্গে তৎকালীন ভারতবর্ষের তখনও অপরিক্ষীণ আর্যেতর জনগোষ্ঠীর যুদ্ধোদ্যোগ প্রদর্শন করার সময় যুদ্ধবিদ্যার পুরাতন পাষাণ-ব্যবহারের ওপর লৌহনির্মিত অস্ত্রের সফলতা নিপুণভাবে বর্ণনা করেছেন। কিন্তু সঙ্গে সঙ্গে এটাও তাঁর প্রদর্শনের বিষয় যে, বিভ্রান্ত এবং যুদ্ধকৌশলহীন দুঃশাসন কাদের ওপর নির্ভর করছেন।
সৈন্য-সামন্তরা দলে দলে পালিয়ে আসছে— এই দৃশ্য চোখে পড়ছিল যুদ্ধের সর্বাধিনায়ক দ্রোণাচার্যের। তিনি লক্ষ করেছেন— দুঃশাসনের সঙ্গে যেসব সৈন্য-সামন্ত সহায় হিসেবে গিয়েছিল, যুদ্ধ-নায়কের নিজস্ব ব্যর্থতায় তারা সব পালিয়ে এসে সর্বাধ্যক্ষ দ্রোণাচার্যের আশ্রয় নিচ্ছে— তে ভীতাস্ত্বভ্যধাবন্ত সর্বে দ্রোণরথং প্রতি। দ্রোণাচার্য অত্যন্ত বিরক্ত হলেন। তাঁর সামনে অনেক সমস্যা, অভিমন্যুর অকালমৃত্যুতে ক্ষুব্ধ অর্জুন কৌরব-জামাতা জয়দ্রথ-বধের প্রতিজ্ঞা নিয়েছেন, অন্যদিকে দুর্যোধনকেও সুরক্ষিত রাখা দরকার, তার মধ্যে শৈনেয় সাত্যকির এই প্রবল পরাক্রম। যুদ্ধপর্বের দায়িত্বে থেকে দ্রোণাচার্য এখন বিধ্বস্ত বোধ করছেন। বিশেষত এক প্রান্তের সৈন্যেরা পালাতে আরম্ভ করলে যুদ্ধক্ষেত্রে যুদ্ধরত অন্যান্য সৈনিকদের ওপরেও তার প্রবল প্রভাব পড়ে। তাদের মধ্যেও পালানোর প্রবণতা দেখা দেয়। দুঃশাসনের সহায় সৈন্যরা দ্রোণাচার্যের আশ্রয় নিচ্ছে দেখে তাঁদের খানিকটা যুদ্ধস্থিত করতেই তিনি দেখতে পেলেন করুণ মুখে দাঁড়িয়ে আছেন দুঃশাসন— রথের মধ্যে নিশ্চেষ্ট, বিভ্রান্ত— দুঃশাসনরথং দৃষ্টা সমীপে পর্যবস্থিতম্।
দ্রোণাচার্য আর থাকতে পারলেন না। এই অকালপক্ক মুখর ব্যক্তিটির অনেক অন্যায় তিনি চোখের সামনে দেখেছেন। যুদ্ধবীর ন্যায়নিষ্ঠ পাণ্ডবদের বঞ্চনা করবার সময় দুঃশাসনের সকল অবাঞ্ছিত মন্তব্যগুলি এখনও তাঁর কানে বাজে। যুদ্ধ থেকে পালিয়ে-আসা দুঃশাসনকে দেখে তিনি আর থাকতে পারলেন না। বললেন— দুঃশাসন! এরা সব পালাচ্ছে কেন? যুদ্ধের রথগুলো সব ফিরে আসছে যে— দুঃশাসন রথাঃ সর্বে কস্মাদেতে প্রবিদ্রুতাঃ? তোমার দাদা মহারাজ দুর্যোধন ঠিক আছে তো? সিন্ধুরাজ জয়দ্রথেরই বা কী অবস্থা, সে বেঁচে আছে তো এখনও? আর তোমার কথা বলি। তুমি না রাজপুত্র, এখন তো রাজার ভাই বলে কথা। তাঁর মধ্যে যুবরাজ পদে বিরাজ করে তোমার এ কী দুরবস্থা! তুমি যুদ্ধ থেকে পালাচ্ছ— কিমর্থং দ্রবসে যুদ্ধে যৌবরাজ্যমবাপ্য হ?
দুঃশাসনের এই পলায়ন-ব্যবহারের সামান্য এই কটু সমালোচনাটুকু করেই ছেড়ে দিলেন না দ্রোণাচার্য। পাণ্ডবদের প্রতি, তাঁদের প্রিয়া পত্নী দ্রৌপদীর প্রতি যে অসভ্যতাগুলি করেছেন দুঃশাসন, সেগুলি তিনি মন থেকে কখনওই সহ্য করতে পারেননি, কিন্তু যে কোনও কারণেই হোক, তিনি উপযুক্ত সময়ে প্রতিবাদও করতে পারেননি। এতদিন ধরে দুঃশাসনের মুখে তিনি অনেক বড়াই শুনেছেন, কিন্তু কৌরবদের অর্থদাসত্বের কারণে সব কথার উত্তর সবসময় দেওয়া হয়নি। আজকে তিনি চোখের সামনে দেখছেন কীভাবে যুদ্ধ থেকে নিজে পালিয়ে এসে সৈন্য-সামন্তদের বিভ্রান্ত করেছেন দুঃশাসন। অতএব এই সুযোগ ছেড়ে দেওয়া যায় না। দ্রোণ শোনালেন— ওহে দুঃশাসন! তুমিই না কুলবধূ দ্রৌপদীকে অপমান করে বলেছিলে— তোমাকে পাশার চালে জিতেছি, তুমি আমাদের দাসী। তুমি এই বাড়িতে যেখানে যে ঘরে ইচ্ছে, তোমার কামনা পূরণ করতে পারো— যথাকামচরী ভব। আমার বড় দাদা দুর্যোধন যখন হেঁটে যাবেন তখন তাঁর বিস্তৃত বসন এবং উত্তরীয়ের প্রান্তগুলি তুমি বয়ে নিয়ে যাবে পিছন পিছন— বাসসাং বাহিকো রাজ্ঞো ভ্রাতুর্জ্যেষ্ঠস্য মে ভব।
দ্রোণাচার্য এখন পলায়নপর দুঃশাসনকে যুদ্ধক্ষেত্রে দাঁড়িয়ে মনে করিয়ে দিয়ে বলেছেন— তুমিই না দ্রৌপদীকে শুনিয়েছিল যে, তোমার স্বামীরা কিছুই করার ক্ষমতা রাখে না, সব এক-একটা নপুংসক তিলগাছের বীজ, গাছ হয়, ফল হয় না। তো এত বড় বড় কথা বলে আজ নিজে তুমি, দুঃশাসন। যুদ্ধ ছেড়ে সবার আগে পালিয়ে এসেছ কেন— দুঃশাসনৈবম্ উক্তা ত্বং পূর্ব কস্মাৎ পলায়সে? পাণ্ডব-পাঞ্চালদের সঙ্গে নিজেরাই তোমরা শত্রুতা সৃষ্টি করেছ, সেখানে এই সাত্যকি তো পাণ্ডবও নয়, পাঞ্চালও নয়, সেই সাত্যকির সঙ্গে একক যুদ্ধেই তুমি পালাচ্ছ, তা হলে পরে কী করবে— একং সাত্যকিমাসাদ্য কথং ভীতোহসি সংযুগে? যখন পাশার চাল চেলে পাণ্ডবদের জিতেছিলে তখন বোঝোনি যে, ওই চালগুলোই একদিন ধনুকের তির হয়ে ফিরে আসবে। অপমানাহত পাণ্ডবদের কীই না তুমি বলেছ, বিশেষত দ্রৌপদীর ওই অপমান! সেদিন তো অনেক তর্জন-গর্জন করেছিলে, কত মেজাজ দেখিয়েছিলে, তো আজ সে-সব কোথায় গেল? এখন তো গলা দিয়ে আওয়াজই বেরোচ্ছে না— ক্ক তে মানশ্চ গর্বশ্চ ক্ক তে তদ্‌বীরগর্জিতম্?
দ্রোণ এবার কাজের কথায় ফিরে এলেন। দুঃশাসনের পলায়নী বৃত্তিতে যুদ্ধের যে ক্ষতি হচ্ছে, সেই দিকটা ধরিয়ে দিয়ে দুঃশাসনকে তিনি বললেন— কেউটে সাপ খেপিয়ে দিয়ে এখন তুমি কোথায় দৌড়চ্ছ, দুঃশাসন! মনে রাখতে হবে তো এই সৈন্য-সামন্তের মনস্তত্ত্ব, মনে রাখতে হবে তোমার দাদা দুর্যোধনের কথা। তুমি তার ভাই হয়ে যুদ্ধ ছেড়ে পালাচ্ছ, এদিকে মুখে তোমার কটকটে কথাগুলো তো বেশ চলে— যস্য ত্বং কর্কশো ভ্রাতা পলায়ন-পরায়ণঃ। যে-সব সৈন্য-সামন্ত ভয়ে পালিয়ে আসছে, তাদের সুরক্ষার ভার তো তোমারই, নিজে পালিয়ে এসে শত্রুপক্ষের মজা বাড়ানোর তো মানে নেই কোনও। যুদ্ধের নায়কটিই যদি ভয়ে মরে, তা হলে সৈন্যরা তার নায়কত্বে যুদ্ধ চালাবে কী করে?
দ্রোণাচার্য এবার নাটকীয় কায়দায় দুঃশাসনকে তিরস্কার করে বললেন— একা এই সাত্যকির সঙ্গে যুদ্ধ করতেই তোমার মনে পালিয়ে বাঁচার ইচ্ছে হয়েছে, এরপরে যখন অর্জুন আর ভীমের সামনে মুখোমুখি যুদ্ধ করবে, সেদিন তুমি কী করবে বাছা— তদা ত্বং কিং করিষ্যসি? দ্রোণাচার্য যেহেতু অর্জুনকেই তাঁর শিষ্যকুলের মধ্যে সর্বশ্রেষ্ঠ মনে করেন, অতএব গাণ্ডীবধন্থা অর্জুনের ভয় দেখানোটাই বেশি গুরুত্বপূর্ণ হয়ে উঠল তাঁর কাছে। বিশেষত যে সাত্যকির ভয়ে দুঃশাসন সসৈন্যে পালাচ্ছেন, তিনি অর্জুনের শিষ্যমাত্র। দ্রোণ তাই তুলনা টেনেই বললেন— অর্জুনের শররাশির সঙ্গে সাত্যকির অস্ত্রপ্রযুক্তির কোনও তুলনাই হয় না, অথচ তার ভয়েই তুমি পালাচ্ছ— ন তুল্যাঃ সাত্যকি-বাণাঃ যেষাং ভীতঃ পলায়সে! আর পালাবেই যদি, যুদ্ধ ছেড়ে যদি পালানোর দিকেই অবশেষে বুদ্ধি হয় তোমার, তা হলে ধর্মরাজ যুধিষ্ঠিরের হাতে পাণ্ডবদের প্রাপ্য রাজ্য ফিরিয়ে দিলেই হত। আমি তো বলব— সাপের বিষের সমান অর্জুনের বাণগুলি যাতে মাথার ওপর না এসে পড়ে, তার আগেই পাণ্ডবদের সঙ্গে তোমরা ঝগড়া-বিবাদ মিটিয়ে ফ্যালো— তাবৎ সংশাম্য পাণ্ডবৈঃ।
বিবাদ মিটিয়ে ফ্যালো— এই শেষ কথাটি ধ্রুবপদের মতো ব্যবহৃত হয়েছে পরপর কয়টি শ্লোকের মধ্যে। অর্থাৎ দুঃশাসনকে সুযোগ পাওয়ামাত্রই দ্রোণাচার্য বুঝিয়ে দিলেন যে, অন্য কেউ নয়, শুধুমাত্র পাণ্ডব-ভাইদের ক্রোধাগ্নি থেকেই দুঃশাসনের সবচেয়ে বড় ভয়। এটা তো ঠিক যে, ধৃষ্টদ্যুম্ন, সাত্যকি, এঁদের সঙ্গেই দুঃশাসন পেরে ওঠেননি, এমনকী অর্জুন-ভীমও অন্য বৃহত্তর যুদ্ধে ব্যস্ত থাকায় মাঝে মাঝে শুধু ছুঁয়ে গেছেন দুঃশাসনকে, কিন্তু এবার সময় হয়ে আসছে। দ্রোণাচার্য এবার ইঙ্গিতে সামান্যাকারে ভীমের দুঃস্বপ্ন স্মরণ করিয়ে দিলেন দুঃশাসনকে। বললেন— রাজ্যের দখল নিতে গিয়ে পাণ্ডবরা তোমাদের একশো ভাইকে যাতে শেষ করে না ফেলেন, তাঁর আগেই তোমরা ঝগড়া-বিবাদ মিটিয়ে ফ্যালো পাণ্ডবদের সঙ্গে— তাবৎ সংশাস্য পাণ্ডবৈঃ। আর মহাধীর যুধিষ্ঠিরকে তো তোমরা দেখছ, যতদিনে তিনি না ক্রুদ্ধ হন এবং যুদ্ধশৌণ্ড কৃষ্ণও যতদিনে না প্রচণ্ড রেগে যান, তার মধ্যেই তোমরা ঝগড়া-বিবাদ মিটয়ে ফ্যালো পাণ্ডবদের সঙ্গে— তাবৎ সংশাম্য পাণ্ডবৈঃ। সবচেয়ে বড় কথা— এই বিরাট সেনাবাহিনী পর্য্যুদস্ত করে যতদিনে না ভীম তোমার সমস্ত ভাইগুলিকেই মেরে ফেলেন, তার মধ্যেই তোমরা ঝগড়া-বিবাদ মিটিয়ে ফ্যালো পাণ্ডবদের সঙ্গে— সোদরাংস্তে ন গৃহ্নাতি তাবৎ সংশাম্য পাণ্ডবৈঃ।
দুঃশাসনের প্রতি দ্রোণাচার্যের সম্পূর্ণ প্রত্যুক্তিগুলি এখানে মেলে ধরলাম এই কারণে যে, দ্রোণের কথার মধ্যে দুঃশাসন-চরিত্রের সমস্ত রহস্যগুলিই সূত্রাকারে উল্লিখিত। দুঃশাসন যুদ্ধবীর বলে প্রসিদ্ধি লাভ করা সত্ত্বেও তিনি তেমন বীর নন। অপছন্দের লোকের সঙ্গে কড়া ভাষায় কথা বলেন বটে, কিন্তু ভবিষ্যৎ বোঝেন না একেবারেই। কূট-কৌশলে পাণ্ডব-ভাইদের বিপদে ফেলে মজা দেখেছেন এবং মজা করেছেন, কিন্তু বাস্তব পরিস্থিতি যখন তাঁর কাছ থেকে দায়িত্বপূর্ণ আচরণ আশা করছে, তখন তিনি পালিয়ে যাওয়া শ্রেয় মনে করছেন। দ্রোণাচার্য দুর্যোধনের পক্ষে যুদ্ধ করছেন বলেই আজ তাঁর ভাই দুঃশাসনকে তিনি পূর্বের কথা স্মরণ করিয়ে দিয়ে আত্মোপলব্ধির জগতে এনে ফেলেছেন। বুঝিয়ে দিয়েছেন— তোমার যুদ্ধ করবার ক্ষমতা নেই দুঃশাসন, অথচ যুদ্ধ তুমি ডেকে এনেছ। পূর্বে মহামতি ভীষ্মও তোমার ভাইকে একশোবার বলেছেন এই বিবাদ মিটিয়ে নিতে, কিন্তু তোমার ভাই শোনেনি সে-কথা। অতএব তোমাকে যুদ্ধ এখন করতেই হবে। আর তোমার কথাও বলি, দুঃশাসন! ভীম তো প্রতিজ্ঞা করে রেখেছে তোমার রক্ত খাবে বলে— তবাপি শোণিতং ভীমঃ পাস্যতীতি ময়া শ্রুতং— এবং জেনো, ওর কথা মিথ্যে হবে না। সমস্ত অন্যায় কর্ম করার সময় অন্তত এই ভীমের কথা তোমার ভাবা উচিত ছিল এবং এখনও বুঝি তুমি ভীমকে ঠিক চিনে উঠতে পারোনি, তুমি এতটাই মূর্খ কিং ভীমস্য ন জানাসি বিক্রমং ন সুবালিশ— এতটাই মূর্খ— যে, ওই ভীমের সঙ্গে চরম শত্রুতা করার আগে একবারও ভেবে দ্যাখোনি কিছু। অথচ এখন পালিয়ে বাঁচার চেষ্টা করছ— যত্ত্বয়া বৈরমারব্ধং সংযুগে প্রপলায়িনী।
সব তিরস্কার শেষ করে দ্রোণাচার্য অন্তিম মন্তব্য করলেন— আমি এখন কিছু বুঝব না, দুঃশাসন! যুদ্ধ তোমাকে করতেই হবে। যে রথে বসে আছ, ওই রথ নিয়েই তুমি এখনই সাত্যকির কাছে যাবে— কেন না, তুমি যদি এইভাবে পালানোর চেষ্টা করো, তা হলে সমস্ত সেনাবাহিনী উলটো দিকে দৌড়বে। আর ওরা পালালে তুমি বাঁচবে কীভাবে, দুঃশাসন? অতএব নিজের জন্য, নিজের প্রাণের জন্যই সাত্যকির সঙ্গে আজ লড়তে হবে তোমাকে— আত্মার্থং যোধয় রণে সাত্যকিং সত্যবিক্রমম্। দ্রোণের এই সমস্ত তিরস্কার-বাক্য, যা প্রকৃতপক্ষে দুঃশাসনেরই প্রকৃত চরিত্র উদ্‌ঘাটন করে, কিন্তু সেইসব সত্য তিরস্কার দুঃশাসনকে আরও ক্ষুব্ধ করে তুলল। মহাকাব্যের নিরপেক্ষ কবি মন্তব্য করেছেন— দুঃশাসন আচার্যের একটা কথারও উত্তর দিলেন না এবং তাঁর কথা সব শুনেও এমন একটা ভাব করলেন যেন কিছুই শোনেননি— শ্রুতম্ অশ্রুতবৎ কৃত্বা। সৈন্য-সামন্ত ফিরিয়ে সাত্যকির দিকে যেতে তিনি বাধ্য হলেন যুদ্ধনায়ক দ্রোণের তাড়নায়।
দুঃশাসন বাণ-টান ছুঁড়ে অনেক চেষ্টা করলেন সাত্যকির সঙ্গে যুদ্ধ করার। কিন্তু সাত্যকি অজস্র শররাশির আবর্তে এমনভাবেই বিদ্ধ করলেন দুঃশাসনকে যে, মহাভারতের কবি উপমা দিয়ে বললেন— একটা মশা যদি মাকড়শার জালে এসে পড়ে, তখন উর্ণনাভের রস-জাল-তন্তুতে সে যেমন আবদ্ধ হয়, দুঃশাসনও সেইরকম সাত্যকির শরজালে আবদ্ধ হলেন— মশকং সমনুপ্রাপ্তমুর্ণনাভ ইবোৰ্ণয়া। শেষ পর্যন্ত ত্রিগর্তরাজ সুশর্মার অস্ত্র-হস্তক্ষেপে একবার দুঃশাসন মুক্ত হলেও দ্বিতীয়বার তেজ দেখাতেই সাত্যকি তাঁর রথের ঘোড়া, রথের সারথিকে মেরে রথখানিও এমন চলচ্ছক্তিহীন করে দিলেন যে, ত্রিগর্তরাজ তাঁকে মাঝপথে নিজের রথে না তুলে নিলে দুঃশাসনের প্রাণসংশয় ছিল। সাত্যকি অবশ্য ত্রিগর্তরাজকে ধাওয়া করেও সে যাত্রায় দুঃশাসনকে ছেড়ে দিলেন এই ভেবে যে, দুঃশাসন মধ্যম পাণ্ডব ভীমের বধ্যসূচিতে আছেন, তাঁর প্রতিজ্ঞা বিপর্যস্ত না করাই ভাল— ন জঘান মহাবাহুর্ভীমসেন-বচঃ স্মরন।
ভীমসেন। মধ্যম পাণ্ডব ভীমসেন। জয়দ্রথ-বধের আগেই কৌরবসৈন্যদের মধ্যে তরাস উঠে গিয়েছিল ভীমের জন্য। দুঃশাসন একবারমাত্র তখন অস্ত্র-স্পর্শে ছুঁয়ে দেখেছিলেন ভীমকে। তাঁর অস্ত্র খান খান হয়ে গিয়েছিল। নেহাৎ জয়দ্রথ-বধের প্রয়োজন এবং প্রতিজ্ঞা সামনে ছিল বলেই দুঃশাসনের দিকে ভীম নজরই দেননি তখন। তিনি অর্জুনের যাবার পথ সুগম করছিলেন। অন্ধ ধৃতরাষ্ট্র কিন্তু ভয় পাচ্ছিলেন, বারবার স্বগতোক্তি করছিলেন যুদ্ধদ্রষ্টা সঞ্জয়ের কাছে। বলছিলেন— আমি অর্জুনকে অত ভয় পাই না, এমনকী কৃষ্ণকেও নয়, কিন্তু ভীমের থেকে যত ভয় আমার, এমন ভয় আর অন্য কাউকে পাই না— ন মেহর্জুনাদ্ ভয়ং কিঞ্চিৎ…যাদৃগ্ ভীমাদ্ ভয়ং মম। ভয় তো পাবেনই ধৃতরাষ্ট্র, সময় তো এগিয়ে আসছে। সম্পূর্ণ কুরুক্ষেত্র-যুদ্ধের দশ দিন কেটে গেছে ভীষ্মের নায়কত্বে, আর পাঁচদিন আচার্য দ্রোণের অধ্যক্ষতায়। এর মধ্যে ভীম কিছু করেননি। কিন্তু ভীষ্ম-দ্রোণের মতো বনস্পতি-পতনের পর এখন কর্ণের সময় চলছে। তিনি এখন সেনাপতি।
দ্রোণাচার্য যেদিন মারা গেলেন, সেদিন রাতে বিখ্যাত দুষ্ট-চতুষ্টয়ের চোখে ঘুম এল না। কর্ণ, দুঃশাসন, শকুনি— তিনজনেই বাকি রাত দুর্যোধনের শিবিরে থেকে গেলেন। তাঁদের মনে এখন ভয় ধরেছে। চারজনেই এখন সেই পুরানো কথা বলছেন— কপট পাশা, দ্রৌপদীকে অপমান করা, পাণ্ডবদের বনবাস— সব এখন বিপ্রতীপ আত্মবোধে মনে পড়ছে। তাঁদের চারজনের চোখেই আজ ঘুম নেই— দুঃশাসনশ্চ শকুনির্ন নিদ্রামুপলেভিরে। আর ওদিকে ভীম বোধহয় ইচ্ছে করেই কর্ণের নেতৃত্বকাল বেছে নিলেন দুঃশাসনকে শাসন করার জন্য। কেন না, অগ্রজ দুর্যোধনের কথায় বা আদেশে দুঃশাসন যত অসভ্যতা করেছেন, তার বেশি তিনি করেছেন কর্ণের ইচ্ছায়, আদেশে, দুর্যোধনের অভিন্ন হৃদয়তার প্রতি সম্মানবোধে। ধৃতরাষ্ট্র বারবার প্রশ্ন করছিলেন— দাবাগ্নিসমান ভীম যে আমার ছেলেদের পুড়িয়ে মারতে চাইছে, তো সেখানে কে। আমাদের পক্ষে তাদের সুরক্ষার ভার নিয়েছে— ভীম-বহ্নেঃ প্রদীপ্তস্য মম পুত্রান্ দিধক্ষতঃ। সঞ্জয় বলেছেন— কর্ণ সেই ভার নিয়েছেন— কর্ণোহভ্যপদ্ বলী।
হ্যাঁ, কর্ণই নিয়েছেন। সেই দ্রোণের সময় থেকেই কর্ণ চেষ্টা করে যাচ্ছেন দুর্যোধনের ভাইদের বাঁচাতে। আজ দ্রোণের মৃত্যুর পর তাঁরই নেতৃত্ব চলছে যখন, তখনই একদিন কর্ণের সঙ্গে যুদ্ধ লাগল পাণ্ডব-পক্ষীয়দের। কিছু হতাহতিও ঘটল দু’পক্ষে— কর্ণের এক ছেলে প্রসেন মারা গেল সাত্যকির হাতে, তাঁর উত্তরে পাঞ্চাল রাজকুমার ধৃষ্টদ্যুম্নের দুই ছেলেকে মেরে ফেললেন কর্ণ। এবার কৃষ্ণের প্ররোচনায় অর্জুন এগোলেন কর্ণের দিকে। অর্জুন এগোচ্ছেন দেখেই ভীম তাঁর পিছন পিছন এগোলেন যাতে কর্ণের সঙ্গে যুদ্ধে অর্জুন কোনওদিক থেকেই কোনও বিপদে না পড়েন। ওদিকে সাত্যকিও কিন্তু কর্ণকে ছাড়ছেন না। তিনিও কর্ণকে বিব্রত করছেন বাণাঘাতে। কর্ণও অবশ্য একা ছিলেন না। কৃতবর্মা, কৃপাচার্য, দুঃশাসন— এঁরাও চারদিক থেকে সুরক্ষা দিচ্ছিলেন কর্ণকে। দু’ পক্ষের এই পারস্পরিক তুমুল হানাহানির মধ্যে হঠাৎই দুঃশাসন নির্ভয়ে আক্রমণ করলেন ভীমকে— তথাগতে ভীমমভীস্তবাত্মজঃ/সসার রাজাবরজঃ কিরণচ্ছরৈঃ। কর্ণ আশেপাশে ছিলেন বলেই বোধহয় দুঃশাসনের এত দুঃসাহস। অথবা এই সাহস সেই মূর্খজনোচিত মানসিকতায়, যাতে দুর্বল হওয়া সত্ত্বেও প্রবলতর প্রতিপক্ষের ওপর নির্দ্বিধায় ঝাঁপিয়ে পড়ে।
ভীম তো দুঃশাসনকে দেখেই সবেগে ছুটলেন, ঠিক যেভাবে ক্ষুধার্ত সিংহ ছোটে মাংসল মহারুরু মৃগ দেখলে পরে— মহারুরুং সিংহ ইবাভিপেদিবান্। দু’জনের ভয়ংকর যুদ্ধ আরম্ভ হল। ভীম তখনও তাঁর ভয়ংকরী গদা হাতে নেননি। তিনি ধনুক-বাণ নিয়েই যুদ্ধ করছিলেন। আর দুঃশাসন বোধহয় তাঁর উৎসাহ-তেজের তুঙ্গ বিন্দুতে পৌছে মরিয়া হয়ে ভাবছিলেন— এত ভয় কীসের এই লোকটাকে। সারা জীবন শুধু রক্তপানের ভয় দেখিয়ে গেল, এই ভয়টাই ভেঙে দিতে হবে। বৃকোদর ভীম দুঃশাসনের ধনুকের ছিলা কেটে দিয়ে তাঁর সারথির গলা নামিয়ে দিলেন ধড় থেকে। দুঃশাসনও সেই মুহূর্তে ছাড়ার পাত্র নন। তিনি অন্য একটি ধনুক নিয়ে এমন শরবৃষ্টি করলেন ভীমের ওপর যে, তিনি শোণিত-দিগ্ধ ক্ষত-বিক্ষত অবস্থায় রথের মধ্যেই লুটিয়ে পড়লেন জ্ঞান হারিয়ে। তাঁকে দেখে মনে হচ্ছিল যেন মরেই গেছেন তিনি— স তেন নির্বিদ্ধতর্নুবৃকোদরো/নিপাতিতঃ স্রস্ততনুর্গতাসুবৎ। দুই হাত দু’দিকে অবিন্যস্ত ভঙ্গিতে প্রসারিত করে ভীম দুঃশাসনের চরম আঘাত সহ্য করতে লাগলেন রথ-প্রস্থে লুটিয়ে পড়ে।
যোদ্ধা দুঃশাসনের প্রতি এই বুঝি ভীমের চরম সম্মাননা। একটু পরেই ভীমের সংজ্ঞা ফিরে এল। তর্জন-গর্জনে, বাহুস্ফোটনে আবারও ধনুক-বাণ নিয়ে যুদ্ধ করতে আরম্ভ করলেন ভীম। দুঃশাসন তাকে ক্ষিপ্রতার সুযোগ দিলেন না। তাঁর ধনুক-বাণ নিমেষে কেটে ফেলে দিয়ে বেশ কয়েকটি শরের আঘাতে ভীমকে আহত করলেন দুঃশাসন। নিরুপায় ভীম একটি শক্তি ছুঁড়ে মারলেন দুঃশাসনের দিকে এবং সেই শক্তিও দুঃশাসন টুকরো টুকরো করে কেটে ফেললেন। যুদ্ধে আজ দুঃশাসনের বেশ জোশ দেখা যাচ্ছে। ভীমের সঙ্গে লড়াই বলে কথা, নিজের সর্বশক্তি দিয়ে তিনি আজ ভীমকে প্রতিহত করার চেষ্টা করছেন। কিন্তু ভীম এবার সেই ভয়ংকরী গদা নিলেন হাতে। এতক্ষণ দুঃশাসন পরের পর যেভাবে নাকাল করছিলেন ভীমকে, তাতে কৌরব-পক্ষের অনেকেই তাকে প্রশংসায় ভরিয়ে দিচ্ছিলেন। এমনকী ভীমও তাকে বললেন— ওহে বীর! আজকে তুই অনেক বাণে বিধেছিস আমাকে, এবারে তুই আমার এই গদার বাড়ি সহ্য কর দেখি— বিদ্ধোহস্মি বীরাশু ভৃশং ত্বয়াদ্য/সহস্ব ভূয়োহপি গদা-প্রহারম্।
ভীমের ক্রোধ এখন সম্পূর্ণ চেতিয়ে উঠেছে। বিশেষত দুঃশাসনের মতো যোদ্ধা, যাঁকে তিনি কোনওকালে গণনার মধ্যেই আনেননি, সে যখন বাণের আঘাতে তাঁকে রথের ওপর শুইয়েই ফেলল একবার, এবং অন্যরাও তাঁর এই সাহসের প্রশংসা করছে, তখন ভীম বুঝলেন, এবার একক এই দুঃশাসনের শেষ ক্ষমতাটুকু দেখে নেওয়া দরকার। ভীম বললেন— আজকেই এই যুদ্ধক্ষেত্রে আমি, আমি ভীম, তোর রক্তপান করে ছাড়ব, ব্যাটা বদমাশের হাড়!— উবাচ চাদ্যাহম অহং দুরাত্মন/পাস্যামি তে শোণিতমাজিমধ্যে। ভীম তাঁর ভয়ংকরী গদা ছুড়লেন প্রচণ্ড বেগে, শত পাক ঘুরিয়ে। ভীমের কথা শুনেই দুঃশাসন একটি শক্তি-মুষল ছুঁড়ে দিয়েছিলেন তাঁর দিকে। কিন্তু সে শক্তি গদায় লেগে ছিটকে গেল কোথায়, আর সেই বেগবতী গদা সোজা এসে লাগল দুঃশাসনের মাথায়— পুত্রং তবাজো তাড়য়ামাস মূর্ধ্নি। ভীমের নিজস্ব শক্তির বেগ গদায় সঞ্চারিত হওয়ায় গদার আঘাতে দুঃশাসন দশ হাত দূরে গিয়ে পড়লেন। তাঁর ঘোড়া মরল, রথ ভাঙল, আর তাঁর বুকে আঁটা বর্ম খসে পড়ল। পরিধানের বেশ-বাস বিস্রস্ত, গলায়-পরা সোনার মালা খুলে পড়ে গেছে— দুঃশাসন কাঁপতে কাঁপতে যন্ত্রণায় কাতর হয়ে মাটিতে লুটিয়ে পড়লেন— তয়া হতঃ পতিতো বেপমানঃ/দুঃশাসনো গদয়া বেগবত্যা।
এক মুহূর্তের মধ্যেই ভীমের মনের মধ্যে শুরু হল অতীতের আলোড়ন। দ্রৌপদীর চুলের মুঠি ধরে নিয়ে এসেছিল এই পাপিষ্ঠ, তাঁকে বিনা কারণে ‘গোরু-গোরু’ বলে উপহাস করেছিল এই দুঃশাসন। ভীমের অন্তরবহ্নি জ্বলে উঠল, যজ্ঞের আগুনে ঘি পড়ার মতো— জজ্বাল কোপাদথ ভীমসেন/আজ্য-প্রসিক্তো হি যথা হুতাশঃ। সমস্ত শরীর প্রসারিত করে ভীম চেঁচিয়ে বললেন— কৃপ-কর্ণ, অশ্বত্থামা কৃতবর্মা এবং অবশ্যই দুর্যোধনের উদ্দেশে। বললেন— মুরোদ থাকে তো আয় সবাই মিলে, এই আমি দুঃশাসনকে মারতে যাচ্ছি, আট্‌কা দেখি, কার কত মুরোদ। ভীম ওঁদের চোখের সামনেই নামলেন রথ থেকে। বেগে ধেয়ে গেলেন দুঃশাসনের দিকে।
দুঃশাসন তখনও জীবিত, যন্ত্রণায় ছটফট করছেন, জ্ঞান নেই বললেই চলে। সেই অবস্থায়। ভীম তাঁর গলার ওপর পা রেখে কণ্ঠনালি ভেঙে দিলেন, হাতে নিলেন সুধার তরবারি, দুঃশাসনের দেহ তখনও কাঁপছে, তখনও তাঁর জীবন যায়নি— অসিং সমুদগৃহ্য শিতং সুধারং/কণ্ঠে পদাক্রম্য চ বেপমানম্। ভীমের মুখে আবারও আরম্ভ হল সেই নির্মম শব্দ-শ্লাঘা। বস্তুত দুঃশাসনকে এইভাবেই তারিয়ে তারিয়ে মারতে চেয়েছেন ভীম, কাউকে কাউকে এইভাবেই তারিয়ে তারিয়ে মারতে হয়। যেদিন রজস্বলা দ্রৌপদীকে রাজসভায় এনে ফেলেছিলেন দুঃশাসন, সেদিন তিনিও তো তারিয়ে তারিয়েই অসভ্যতা করেছিলেন। সত্য এবং পণের শর্তে ভীমকে সেদিন মুখ বূজে সব সহ্য করতে হয়েছিল। সেইসব জমে-থাকা কথা আজ সব বেরিয়ে আসছে ভীমের মুখে, প্রতিশোধের আগুনে তপ্ত হয়ে।
দুঃশাসনের গলায় পা রেখে ভীম বললেন— এই কণ্ঠনালির স্বরেই তুই না আমাকে ‘গোরু গোরু’ বলে উপহাস করেছিলি, আর তোর দাদা দুর্যোধন, বন্ধু কর্ণ তাতে তাল মিলিয়েছিল— উবাচ তদ্‌গৌরিতি যদ্‌ ব্রূবাণো/ হৃষ্টো বদেঃ কর্ণ-সুযোধনাভ্যাং— নে, এবার সেই গলা দিয়ে শব্দ বার কর, দেখি। পা দিয়ে গলার নলি চেপে ধরার তাৎপর্য বুঝি এইখানেই। ভীমের কথায় এবার দুই প্রস্থ হাতের কার্যকারিতা ফুটে উঠল। তিনি বললেন— এবার বল তো, কোথায় সেই হাতটা, যে হাত দিয়ে তুই রাজসূয়ের অভিষেকার্দশির দ্রৌপদীর মাথার চুল ছুঁয়েছিলি, বল সেটা কোন হাত, আমি ভীম— ভীম জিজ্ঞেস করছে— বল সেটা কোন হাত— তে পাণিনা কতরেণাবকৃষ্টা/স্তদ্‌ব্রূহি ত্বাং পৃচ্ছতি ভীমসেনঃ? ভাল করে উত্তর মেলে না, দুঃশাসনের গলার স্বর স্তব্ধ হয়ে আসছে। তাঁর নিথর চোখ শুধু অনিমিষে চেয়ে আছে ভীমের দিকে— দুঃশাসনো ভীমসেনং নিরীক্ষ্য।
দুঃশাসন তো দুর্যোধনেরই ভাই। শক্তি চলে যায়, তবু কথা যায় না। নিথর চোখ তখনও বিস্ফারিত হয়ে এদিক ওদিক ঘুরছে, গলার স্বর অস্ফুট, তবু ভীমের দিকে তাকিয়ে সরোষে দুঃশাসন বললেন— এই সেই হস্তিশুণ্ডের মতো হাত— যে হাত একদিকে রমণীর স্তন-মর্দনের সুখ অনুভব করেছে— অয়ং করিকরাকারঃ পীনস্তন-বিমর্দনঃ— অন্যদিকে সেই হাতই শত্রু ক্ষত্রিয়-গোষ্ঠীর অন্তকাল ঘনিয়ে এনেছে কতবার, আবার এই হাতই ব্রাহ্মণদের উদ্দেশে গোদান করেছে অজস্র। দুঃশাসন স্বীকার করে বললেন— হ্যাঁ, এই সেই হাত, যে হাতে যাজ্ঞসেনী দ্রৌপদীর কেশ আকর্ষণ করেছি আমি— অনেন যাজ্ঞসেন্যা মে ভীমকেশা বিকর্ষিতাঃ— হ্যাঁ, এই হাতেই করেছি এবং তা সবার সামনেই করেছি, সমস্ত কুরুমুখ্যদের সামনে এবং তোমাদেরও চোখের সামনে— পশ্যতাং কুরুমুখ্যানাং যুস্মাকঞ্চ সভাসদাম্।
দুঃশাসনের মুখে এই মুহূর্তে উচ্চারিত এই মরণান্তিক শব্দগুলি নিয়ে রসিক-ভাবুকদের মধ্যে কিছু প্রশ্ন উঠেছে। প্রশ্ন উঠেছে— ভীমের হাতে প্রায় মরণাপন্ন অবস্থায় এই ধরনের গর্বোক্তি দুঃশাসনের মুখ দিয়ে বেরোতে পারে কিনা! যে-কারণে মহাভারতের গৌড়ীয় তথা পূর্ব-ভারতীয় পাঠগুলিতে এই শ্লোকগুলির উচ্চারণ নেই। সেখানে ভীমের সাহংকার আস্ফালনের সঙ্গে সঙ্গেই দুঃশাসনের রক্তপান-অংশ আরম্ভ হয়ে গেছে। কিন্তু মহাভারতের যে পশ্চিমি পাণ্ডুলিপিগুলি আছে, যার প্রাপ্তিস্থল প্রাচ্যবিদ্যার অন্যতম বিদ্যাস্থান মহারাষ্ট্র-মুম্বই, সেই মুম্বই থেকে প্রকাশিত পুস্তকগুলিতে ভীমের প্রত্যুক্তিতে দুঃশাসনের উপরি-উদ্ধৃত গর্বোক্তিগুলিও মূল্যবান সংযোজন। গৌড়ীয় পাঠে এই গর্বোক্তি নেই। আমাদের মনে হয়, দুঃশাসনের সার্বিক চরিত্রের নিরিখে দুঃশাসনের এই মরণোন্মুখ গর্বোচ্চারণগুলি বিবেচিত হওয়া উচিত।
আমাদের মনে হয়, দুই পক্ষেই কিছু যুক্তি আছে। মনে রাখা দরকার যে, দুঃশাসন কিন্তু মহারথ, অতিরথ যোদ্ধার মতো বড় মাপের যোদ্ধা নন। মহাভারতে সাধারণভাবেই বীর যোদ্ধাদের অন্তত তিন প্রকারের শ্রেণি নির্দেশ করা হয়েছে এবং সেটা যোদ্ধাদের ব্যক্তিগত শক্তি, অস্ত্র-নৈপুণ্য এবং সেনাবাহিনী-পরিচালনার ক্ষমতা অনুসারে। এঁরা হলেন অতিরথ, মহারথ এবং রথ। ‘রথ’ অবশ্যই সবচেয়ে ছোট ‘ইউনিট’ যার অভিধেয় অর্থকে অতিক্রম করেই যেমন তার নিজস্ব সংজ্ঞা গড়ে উঠেছে, তেমনই তার উত্তরোত্তর সমৃদ্ধিতে মহারথ এবং অতিরথের সংজ্ঞা তৈরি হয়েছে। ভগবদ্‌গীতার একটি অপ্রচলিত অথচ গুরুত্বপূর্ণ টীকার মধ্যে রথ বা রথীর প্রাচীন একটি সংজ্ঞা উদ্ধার করে বলা হয়েছে— রথ বা রথী হলেন তিনি, যিনি আপন শক্তিতে অন্য একজন বড় যোদ্ধার সঙ্গে একক যুদ্ধ করতে পারেন, অর্থাৎ তিনি ‘ওয়ান-টু-ওয়ান’ যুদ্ধ করেন— রথী ত্বেকেন যে যুধ্যেৎ। আর অস্ত্র-শস্ত্রে প্রবীণ ‘মহারথ’ যোদ্ধা একা দশ হাজার ধনুকধারী যোদ্ধার সঙ্গে যুদ্ধ করতে পারেন। অতিরথ মহাবীরের ক্ষেত্রে শত্ৰুযোদ্ধার সংখ্যা পরিমিত থাকে না। অপরিমিত যোদ্ধার সঙ্গে তিনি একাই যুদ্ধ করতে পারেন— অমিতান্ যোধয়েদ্ যস্তু সম্প্রোক্তোহতিরথস্তু সঃ।
মহাভারতে যুদ্ধের ঠিক আগেই দুর্যোধন স্বপক্ষের বলাবল নিয়ে ভীষ্মের কাছে প্রশ্ন তুললে তিনি কৌরবপক্ষ এবং পাণ্ডব-পক্ষের মহাবীর যোদ্ধাদের মধ্যে কে কে মহারথ, কে কে অতিরথ যোদ্ধা এবং কারাই বা রথ অথবা রথী, সে-ব্যাপারে নিপুণ বিশ্লেষণ করেছিলেন সমস্ত যোদ্ধাদের ব্যক্তিগত গুণ-দোষ মাথায় রেখে। কৌরবপক্ষের রথ-অতিরথ সংখ্যা করতে গিয়ে প্রথমেই ভীষ্ম বলেছিলেন— দুর্যোধন! তুমি এবং তোমার ভাইরা সব রথ-যোদ্ধা অর্থাৎ তোমার সব একা একজনের সঙ্গে লড়তে পারো, তাঁর বেশি নও। তবে হ্যাঁ, একজনের সঙ্গে হলেও তোমাদের অন্যান্য যুদ্ধ-গুণ বেশি থাকায় তোমাদের ওপর রথ-যোদ্ধার থেকেও আরও খানিক অধিক বিশেষত্ব আছে বলেই তোমাদের আমি ‘উদার রথ’ বলে সংজ্ঞিত পারি— ভবানগ্রে রথোদারঃ… দুঃশাসন-প্রভৃতিভিঃ ভ্রাতৃভিঃ শতসম্মিতৈঃ।
এই যে ‘রথে’র সংজ্ঞার মধ্যেই একটু বিস্তার ঘটিয়ে একজন যোদ্ধাকে উদার রথ বলে চিহ্নিত করা এইখানেই দুর্যোধন-দুঃশাসনের কিছু আধিক্য নির্ণয় করা যায়। সত্যিই তো দুঃশাসনকে যুদ্ধে তেমন দৃঢ়-কঠিন দেখিনি তেমন। বারবার তিনি পাণ্ডবপক্ষের বড় বড় যোদ্ধাদের কাছে হার স্বীকার করেছেন, পালিয়েছেন অনেকবার। কিন্তু তাই বলে খুব যে তাঁকে বিচলিত দেখেছি, তা নয়। বিশেষত আজন্ম-লালিত যে স্বভাব, বিশেষত বিপন্ন কালেও সাহংকার বক্তব্য রাখার যে অভ্যাস, সে অভ্যাস অগ্রজ দুর্যোধনের মধ্যেও আমরা যথেষ্ট দেখেছি এবং দুঃশাসনের মধ্যেও তা থাকা স্বাভাবিক। মহাভারতে যেখানে যেখানে এই সাহংকার প্রত্যুক্তি উচ্চারিত হয়েছে, তার সবটাতেই সম্পূর্ণ জুড়ে আছেন দুর্যোধন। মাঝে মাঝে দুর্যোধনের পাশাপাশি কর্ণেরও আক্ষেপ-আটোপ দেখতে পাই বটে, কিন্তু এঁদের পাশে দুঃশাসন প্রায়ই কথা বলেন না, তিনি ঢাকা পড়ে যান। কিন্তু এই গর্বোক্তির সঙ্গে তিনি চির-পরিচিত, অন্যান্যদের সাহংকার গর্বোক্তির তিনি সর্বত্র সাক্ষী এবং কতটা নির্ভয়ে তিনি দ্রৌপদীর বস্ত্র আকর্ষণ করেছিলেন, কতটা নির্ভয়ে তিনি ভীমের মতো ভয়ংকর মানুষকে গোরু গোরু বলে ডেকেছিলেন, সে-কথা আমাদের মনে আছে।
এই নিরিখে যদি ভাবি, তা হলে মুম্বই থেকে প্রকাশিত মহাভারতীয় সংস্করণের ওই অতিরিক্ত শ্লোকগুলি আমাদের কাছে পরবর্তী কোনও সংযোজন নয় বলেই আমাদের মনে হয়। বিশেষত এই সময়ে দুঃশাসনের মরণ-কাল উপস্থিত। তিনি বুঝে গেছেন, আর কোনও বাঁচার রাস্তা নেই তাঁর, কিছু পাবারও নেই, কিছু হারাবারও নেই। অতএব শত্রুপক্ষের মৌখিক আস্ফালন শুনেও দুর্যোধনের ভাবশিষ্য দুঃশাসন হাঁস-মুরগির মতো চিঁহি-চিঁহি করতে করতে বটিতে গলা দেবেন, এমন ত্রস্ত দুঃশাসন নন। সমরশ্লাঘী ভীম তাঁর গলায় পাড়া দিয়ে জিজ্ঞাসা করেছিলেন— তোর কোনটা সেই হাত, যে হাত যজ্ঞজলসিক্ত দ্রৌপদীর কেশ আকর্ষণ। করেছিল? তাঁর উত্তরে দুঃশাসনের ওই আস্ফালন, বিশেষত যজ্ঞ-স্নিগ্ধ পবিত্রতার উত্তরে ওই রমণী-শরীর-ভেদী পৌরুষেয় বাহুপেশির উচ্চারণ বিপ্রতীপভাবে দুঃশাসনের চরিত্রটাকে এক মুহূর্তে মহাকাব্যিক তীক্ষ্ণতায় আবিষ্ট করে।
দুঃশাসন ভীমের কথার উত্তরে সাস্ফালনে বলেছিলেন— হ্যাঁ, এই সেই হাত, হস্তিশুণ্ডের মতো এই মসৃণ হাতেই আমি শত-সহস্র ব্রাহ্মণকে গোদান করেছি, এই হাতেই আমি শত্রু ক্ষত্রিয়দের হত্যা করেছি, আর এই হাতেই আমি প্রিয়তমা রমণীদের পীন-স্তন মর্দন করেছি— অয়ং করিকরাকারঃ পীনস্তন-বিমর্দনঃ— অর্থাৎ কিনা, ধর্ম, অর্থ, কামের সম্যক সাধন করেছি আমি। ব্রাহ্মণদের দান-ধ্যান করে অলৌকিক পুণ্যের মাধ্যমে ‘ধর্মে’র উপাসনা করেছি। শত্রু ক্ষত্রিয়দের ধ্বংস করে রাজ্য-সমৃদ্ধির ‘অর্থ’ ভোগ করেছি এবং একাধিক সুন্দরী যুবতীর শরীর উপভোগ করে ‘কামে’রও পরিতৃপ্তি ঘটিয়েছি। একজন সফল মানুষ যে জীবনকে উপভোগ করতে চায়, তার কাছে এই দুঃশাসনী পরিতৃপ্তিই তো সবচেয়ে কাম্য। মরে যাবার কালে চিরন্তন শত্রুকে এই পরিতৃপ্তির কথা জানানোর মধ্যে এক অপরিমিত সুখ আছে, দুঃশাসন সেই সুখ পাচ্ছেন মরণান্তিক আস্ফালন করে— এবং এই আস্ফালন-সুখও তাঁর অগ্রজ দুর্যোধনেরও মনের কথা। মরণের সময় তিনিও যুধিষ্ঠিরকে নিজের পরিপূর্ণ তৃপ্তিসুখের কথা সোচ্চারে বলেছেন।
দুঃশাসনের এই প্রত্যুক্তির মধ্যে অবশ্য রস-শাস্ত্রের কিছু উচ্ছ্বাসও আছে, যা আলংকারিক রসশাস্ত্রকারদের চোখে ধরা পড়েছে। আমার আশ্চর্য লাগে, মহাকাব্যের কবি কী অদ্ভুত নিপুণতায় প্রতিনায়কের আত্মলাভ ঘটান, মৃত্যুর ঘোরতম বিপদের সামনে প্রতিনায়ককে দাড় করিয়ে দিয়েও তিনি কীভাবে তাঁকে বিপ্রতীপভাবে উজ্জ্বল করে তোলেন। ভীম তো তাঁর এতদিনের সঞ্চিত ক্রোধ উদ্‌গীর্ণ করে সরোষে বলেছিলেন— কোথায় তোর সেই হাত, যে। হাতে তুই যজ্ঞস্নাতা দ্রৌপদীর পবিত্র কেশ আকর্ষণ করেছিলি— যে রাজসূয়াবসথে পবিত্রা/জাতা কচা যাজ্ঞসেন্যা দুরাত্মন্। এর উত্তরে যদি কেউ সাহংকারে রমণীর স্তন-স্পর্শ-তপ্ত হাতের গৌরব করে, তা হলে সেটা একভাবে পঞ্চস্বামীগর্বিতা দ্রৌপদীর কেশাকর্ষণ বা বস্ত্রাকর্ষণের ঘটনাটাকেও অতি সাহসিক লাম্পট্যের ভূমিকায় উত্তরণ করে। বিশেষত দুঃশাসন যখন ভীমকে বলেন— আমি তো কুরুকুলের প্রধান পুরুষ এবং সভায় বসে থাকা তোদের সামনেই এই হাত দিয়েই যাজ্ঞসেনী দ্রৌপদীর কেশ আকর্ষণ করেছি— পশ্যতাং কুরুমুখ্যানাং যুম্মাকঞ্চ সভাসদাম্— তখন বুঝতে পারি দুঃশাসনের এই লাম্পট্য-শব্দের মধ্যে একদিকে ভীম এবং অন্যান্য পাণ্ডবদের বীরত্ব লঙ্ঘন করার অনাদরটুকুও যেমন আছে, ঠিক তেমনই আছে নিজের সাহংকার আত্মঘোষণা। মরণের সামনে দাঁড়িয়েও এই আত্মখ্যাপন মহাকাব্যিক প্রতিনায়কের তামসিক ঔজ্জ্বল্য সূচনা করে।
দুঃশাসনের যে গর্বোক্তি— রমণীর শরীরমর্দী এই সেই হাত— অয়ং করিকরাকারঃ পীনস্তন-বিমর্দনঃ— এইখানে রসশাস্ত্রকারদের টিপ্পনীটা অন্যরকম। বস্তুত মহাভারতের স্ত্রীপর্বে জননী গান্ধারী এবং অন্যান্য বিধবা যুবতীরা যখন কুরুক্ষেত্রের যুদ্ধভূমিতে দাঁড়িয়ে অস্ত্রকর্তিত বীরদের শব নিরীক্ষণ করছিলেন, তখন কৌরবপক্ষীয় ভূরিশ্রবার দেহচ্ছিন্ন অস্ত্রকর্তিত হাতখানি দেখে তাঁর স্ত্রী সকলের সামনে মন্তব্য করেছিলেন— এই সেই হাত, যা নাকি একদিন যুবতী রমণীর কটি-মেখলা বিস্রস্ত করে তার জংঘা এবং উরুদেশ স্পর্শ করত এবং এই সেই হাত যা একদিন অশেষ রমণীকুলের পীনস্তন মর্দন করত, আজ সেই হাতখানি দেহ থেকে ছিন্ন হয়ে ভূমিতে লুণ্ঠিত হচ্ছে— অয়ং স রশনোৎকর্ষী পীনস্তন-বিমর্দনঃ।
এই মহাভারতীয় শ্লোক দেখে আলংকারিকেরা নানান প্রশ্নে মন্তব্য করেছেন যে, এ তো এক অদ্ভুত বিপরীত কথা। বীর ভূরিশ্রবার স্ত্রীরা স্বামীর ছিন্নভিন্ন দেহ দেখে করুণ বিলাপ করছেন। সেই শোকদিগ্ধকরুণ বিলাপের মধ্যে পূর্বানুভূত এই শৃঙ্গার-সরস উচ্ছ্বাস তো একেবারে বেমানান। প্রধান রস তো এখানে করুণ রস, সেখানে কী এমন শৃঙ্গারের নর্মরহস্য অনধিকার প্রবেশ করতে পারে। পণ্ডিত রসশাস্ত্রকার বুঝিয়ে দিয়েছেন— এটা মহাভারত মহাকাব্য। এখানে বিশালবুদ্ধি ব্যাস সদ্য বিধবার মুখে এই যে পূর্বানুভূত শৃঙ্গারের স্মরণ ঘটাচ্ছেন, তাতে ওই করুণ রসেরই পরিপোষণা হচ্ছে, অর্থাৎ কিনা কারুণ্যের তীব্রতা এই শৃঙ্গারোক্তিতে আরও তীব্রতর হচ্ছে। যে হাতখানি এককালে যুবতী স্ত্রীর উদ্ভিন্ন যৌবন অন্বেষণে ব্যস্ত ছিল, সেই হাত এখন শাণিত তরবারির আঘাতে কর্তিত হয়ে দেহচ্ছিন্ন হয়ে নিস্পন্দ হয়ে আছে— এই পূর্বানুভব-স্মরণ যুবতী-হৃদয়ের কারুণ্য তীব্রতর করেছে।
আমরা অপ্রসঙ্গে এই মহাকাব্যিক শ্লোক উদ্ধার করলাম এই কারণে যে, মহাকাব্যের কবির এমন লেখার অভ্যাস আছে। অথচ দুঃশাসনের এই গর্বোক্তির মধ্যে রসের সংস্থান একেবারেই আলাদা। বিশেষত ভীমের সাহংকার কথার প্রত্যুত্তরে দুঃশাসন মৃত্যুর মুখে দাঁড়িয়েও যে আস্ফালন করছেন, সেটা অবশ্যই বীর-রসের পরিসর। পুনশ্চ সেই আস্ফালনের মধ্যে দুঃশাসনের ওই সামান্য শৃঙ্গার-ভাষ্য তাঁর অন্তর্জাত বীররসেরই পরিপোষণ করে এবং সঙ্গে সঙ্গে ভীমের প্রতি এবং দ্রৌপদীর প্রতিও এমন এক তাচ্ছিল্য ঘোষণা করে, যেটা মুহূর্তের মধ্যে প্রতিনায়ক-চরিত্রের মৌখিকতা বা মুখ সর্বস্বতাই বেশি সপ্রমাণ করে তোলে— কেন না দুঃশাসন তখন মৃত্যুর মুখে দাঁড়িয়ে আছেন, তাঁর কোনও প্রতিরোধ-শক্তি নেই, তাঁর কণ্ঠনালি ভীমের পদস্পৃষ্ট। বীররসের অবতারণার মধ্যে মৌখিকতা-সর্বস্ব এই রসাভাস তৈরি করে বিশালবুদ্ধি মহাভারতের কবি বুঝিয়ে দিলেন— মৌখিকতার ক্ষেত্রেই দুঃশাসন বীরোচিতভাবে উজ্জ্বল হয়ে ওঠেন, কিন্তু যে মুহূর্তে নিজের হাতখানি সম্বন্ধে তাঁর গর্বোক্তি শেষ হয়, সেই মুহূর্তেই ভীম তাঁর ভীমপদ ন্যস্ত করেন দুঃশাসনের বুকের ওপর এবং নিজের দুই হাতে দুঃশাসনের সেই গর্বমুখর হাতখানি চেপে ধরে কৌরবপক্ষের উদ্দেশে বলেন— দেখুন, দেখুন, কী করছি, কারও ক্ষমতা থাকে তো রুখুন আমাকে, দুঃশাসনের ওই হাতখানি আমি ছিঁড়ে নেব, কোনও বাপের ব্যাটা থাকে তো বাঁচাক এই দুঃশাসনকে— উবাচ যস্যাস্তি বলং স রক্ষতু। অসৌ ভবেদদ্য নিরস্তবাহুঃ। যেমন বলা, তেমনই কাজ। ভীম অমানুষী শারীরিক শক্তিতে দুঃশাসনের বুকে পা রেখে তাঁর হাতখানি ছিঁড়ে নিলেন ধড় থেকে— এবং ক্রুদ্ধো ভীমসেনঃ করেণ/উৎপাটয়ামাস ভুজং মহাত্মা।
ভীমের প্রতিজ্ঞাপূরণ হয়নি তখনও। দুঃশাসনের দেহে তখনও প্রাণ আছে। এই অবস্থাতেই ভীম এবার শাণিত তরবারি দিয়ে তাঁর বুক কেটে রক্ত বার করলেন এবং অঞ্জলিতে ধারণ করে সেই কবোষ্ণ রক্ত পান করলেন— উৎকৃত্য বক্ষঃ পতিতস্য ভূমৌ/অথাপিবৎ শোণিতমস্য কোঞ্চম্। তারপর এক কোপে দুঃশাসনের মাথাটা আলাদা করে দিলেন ধড় থেকে। দুঃশাসনের মৃত্যু হল এবং বুঝি ভীমের হাত থেকে তাঁর মুক্তিও হল— ততো নিপাত্যাস্য শিরোইপকৃত্য/ তেনাসিনা তব পুত্রস্য রাজন্।
দুঃশাসনের মৃত্যুটা ঠিক বীরোচিত হল না। তাঁর অগ্রজ দুর্যোধন, যাঁর কথায় তিনি— ধরে আনতে বললে বেঁধে আনতেন— সেই অগ্রজের মৃত্যুর মধ্যেও এক বিরাট মহিমা ছিল। সেখানে প্রতিপক্ষে ভীম থাকলেও দুর্যোধনের গদাযুদ্ধ-গৌরবে তিনি ম্লান, এমনকী মৃত্যুর পরেও ভীম তাঁকে অপমান করায় স্বয়ং যুধিষ্ঠিরের মুখে নিন্দিত হয়েছেন ভীম। কিন্তু দুঃশাসনের ক্ষেত্রে চিত্রটা একেবারেই অন্যরকম। শুধুমাত্র যুদ্ধক্ষমতাই নয়, দুঃশাসনের ব্যক্তিত্বটাই এমন নিম্নমানের যাতে মহাকাব্যের কবি তাঁকে গরিমা দিতে গিয়েও লাঞ্ছিত বোধ করেন। নইলে মৃত্যুকালে প্রত্যেক ক্ষত্রিয়-বীর যে গরিমা লাভ করেন, তা থেকে সম্পূর্ণ বঞ্চিত এই দুঃশাসন। হয়তো সারাজীবন দুর্যোধন-কর্ণের ঈপ্সিত পালন করতে গিয়ে যে হীন আচরণগুলি তিনি করেছেন, তারই ফল তিনি পেয়েছেন মহাকবির লেখনী-ব্যঞ্জনায়।
একে তো গদার আঘাতে ভূপাতিত করে তাঁর কণ্ঠনালিতে পা রেখে বুক চিরে রক্তপান করছেন ভীম এবং সেখানেও কী পরিমাণ তাচ্ছিল্য! এতকালের সঞ্চিত প্রতিহিংসার আগুনে তপ্ত-হওয়া কবোঞ্চ রক্ত অঞ্জলিতে ধারণ করে একবার ভীম তাকে ঠোঁটে ছোয়াচ্ছেন— আস্বাদ্য চাস্বাদ্য চ বীক্ষমাণঃ— আর চারদিকে তাকিয়ে বলছেন— আঃ! কী স্বাদ এই রক্তের। প্রথমজন্মা শিশুর কাছে মায়ের দুধের যে স্বাদ, ঘৃত কিংবা মধুর যে স্বাদ অথবা অমৃতের যে স্বাদ, সেই সব স্বাদকে হার মানায় এই শত্রুর রক্তপান— সর্বেভ্য এবাভ্যধিকো রসোহয়ং/মতো মমাদ্যাহিতলোহিতস্য।
এ কেমন মৃত্যু! যার কবোঞ্চ শোণিতে অঞ্জলি পূরণ করে ভীম বলছেন— তুই এখন শুধু মরে গিয়েছিস বলেই বেঁচে গিয়েছিস— মৃত্যুনা রক্ষিতেহসি— ভাবটা এই, নইলে আরও কত অপমান ছিল তোর কপালে। অপমান তো বটেই এবং সে অপমান এমনই যে, ভীম একবার করে রক্তাস্বাদের তারিফ করেন আর নেচে নেচে সবাইকে শুনিয়ে বলেন— এই তোর গলা কেটে, বুক কেটে রক্ত খাচ্ছি, এবার আমাকে সেই পুরনো গলায় একবার ‘গোরু গোরু’ বলে ডাক দেখি— ব্রূহীদানীং সুসংহৃষ্টঃ পুনর্গেীরিতি গৌরিতি। ভীম একটা একটা করে পুরাতন ষড়যন্ত্রগুলি স্মরণ করিয়ে দিলেন রণভূমির বীক্ষমাণ মানুষদের— সেইসব অপমান, যেগুলির সঙ্গে দুঃশাসন আপাদমস্তক জড়িয়ে ছিলেন। ভীম বললেন— যারা আমাদের দিকে তাকিয়ে যজ্ঞপশুর উপমায় বলেছিলি— আমরা সব বলির পশু গোরু-ছাগল— আমি তাদের উদ্দেশে এই উলটো নেচে বলছি— যজ্ঞের বলি গোরু-ছাগল আসলে তোরাই— তান্ বয়ং প্রতিনৃত্যামঃ পুনগৌরিতি গৌরিতি।
দুঃশাসনের এই নৃশংস অপমানিত মৃত্যুর জন্য ভবিষ্যতে পরম ধৈর্যশীলা গান্ধারীর পর্যন্ত ধৈর্যের বাঁধ ভাঙবে। কুরুক্ষেত্রের শবশায়িত রণভূমিতে দাঁড়িয়ে গান্ধারী যখন দুঃশাসন ইত্যাদি শত পুত্রের ক্ষত-বিক্ষত বিকৃত শরীরগুলি দেখছেন, তখনই যে তাঁর ধৈর্যের বাঁধ ভেঙেছে, তা নয়। তার আগে পাণ্ডব-ভাইরা কৃষ্ণের সঙ্গে হস্তিনাপুরে প্রবেশ করে যখন ধৃতরাষ্ট্র-গান্ধারীর সঙ্গে দেখা করতে এলেন, তখনই তাঁর মনের মধ্যে মাতৃত্বের স্নেহযুক্তি কাজ করছে দুঃশাসন-দুর্যোধনের অনুকূলে। অথচ বারবার তিনি একথা বলছেন, এমনকী স্বীকারও করছেন মনে মনে, অবশেষে মহর্ষি শ্বশুর বেদ-ব্যাসের কাছে তাঁর অকপট স্বীকারোক্তি— আমার সব গেল, মাত্র চারটে লোকের জন্য আজ আমাদের এই কৌরব-বংশ ধ্বংস হয়ে গেল— দুর্যোধন-শকুনির অন্যায় অপরাধ আর কর্ণ-দুঃশাসনের উস্কানির জন্য এই সমস্ত কুরুকুল একেবারে শেষ হয়ে গেল— কর্ণ-দুঃশাসনাভ্যাঞ্চ বৃত্তোহয়ং কুরুসংক্ষয়ঃ।
একই সঙ্গে গান্ধারীর মনে সেই দ্বৈরথ কাজ করছে, যেখানে স্নেহ আর প্রশ্রয়ের রথ তাঁর ধর্মযুক্তিকে অন্যত্র বহন করে নিয়ে যায়। একদিকে তিনি বলছেন— না, না, অর্জুন-ভীমের কোনও দোষ নেই, দোষ নেই যুধিষ্ঠির কিম্বা নকুল-সহদেবের, কৌরবরা নিজেদের অভিমান-অহংকারেই নিজেরা মরেছে। ঠিক এই মুহূর্তেই কিন্তু তিনি বলে ওঠেন— কিন্তু ভীম এটা কী করল! আমার দুর্যোধনকে গদাযুদ্ধে আহ্বান করে তাকে অন্যায়ভাবে ঊরুতে মারল, এবং তাও কৃষ্ণেরই সামনে— কিংনু কর্মাকরোদ্ ভীমো বাসুদেবস্য পশ্যতঃ। এটা কি ধর্ম হল?
জননী গান্ধারীর এই প্রশ্ন শুধু দুর্যোধনের সম্বন্ধে ছিল না, প্রশ্ন ছিল দুঃশাসনের সম্বন্ধেও। গান্ধারীর কথার উত্তরে ভীম তাঁর যুক্তি দিয়েছেন, গদাযুদ্ধে দুর্যোধনের শ্রেষ্ঠত্বের কথা স্বীকার করে নিয়েও যখন তাঁর অন্যায়গুলি এবং তাঁর নিজের প্রতিজ্ঞার কথা স্মরণ করিয়ে দেন, সঙ্গে সঙ্গে গান্ধারী অন্য পথ ধরেন। তিনি বললেন— এটা না হয় বুঝলাম, তুমি আমার ছেলের যুদ্ধশ্রেষ্ঠত্ব স্বীকার করে নিয়েছ, ভীম! কিন্তু এটা কী হল— তুমি অসভ্য বর্বর মানুষের মতো আমার ছেলে দুঃশাসনের শরীর থেকে রক্ত পান করলে— অপিবঃ শোণিতং সংখ্যে দুঃশাসন-শরীরজম। ভীম যুক্তি দেখিয়ে বলেছেন— দুঃশাসনের রক্ত তিনি পান করেননি কখনওই, সে-রক্ত তাঁর দন্ত এবং ওষ্ঠের সীমা অতিক্রম করেনি। কিন্তু সেই পাশাখেলার আসর, সেই অপমান, দ্রৌপদীর চুল ধরে দুঃশাসনের টানাটানি এবং অবশেষে তাঁর প্রতিজ্ঞা— ভীম একটা একটা করে চিত্র তুলে ধরেছেন গান্ধারীর সামনে। তারপর শেষে একটা দামি কথা বলেছেন, যা অন্তত গান্ধারীর সামনে কেউ বলতে পারেনি। ভীম বলেছেন— যা কিছুই বলে থাকি না কেন, তুমি এইভাবে আমাদের বলতে পারো না। তুমি তোমার এই দুঃশাসন-ছেলেকে ভদ্র শাসনের মধ্যে ধরে রাখতে পারোনি কোনওদিন। আমরা কোনও ক্ষতি করিনি তাদের, অথচ এত যে অন্যায় করা হল আমাদের ওপর, কই তখন তো আটকাতে পারোনি ছেলেকে— অনিগৃহ্য পুরা পুত্ৰা অস্মস্বনপরাধিষু— কিন্তু এখন তুমি আমাদেরই দুষ্ছ। এটা কেমন কথা!
হয়তো বা গান্ধারীও মনে মনে জানেন এ-কথা। কোন ভাবনায়, অথবা শিশুকালের কোন কোন অন্যায় অসভ্যতাকে শৈশবোচিত বা বালকোচিত মনে করে এই পুত্রের নাম দুঃশাসন রেখেছিলেন, গান্ধারীর তা মনে নেই। কিন্তু কোনও পুত্রকেই তিনি ঠিকমতো শাসনে রাখতে পারেননি। সেটা তাঁর নিজস্ব অক্ষমতা বোধহয় নয়। তবে স্বামী ধৃতরাষ্ট্রের রাজ্য-লোভ-লালসা এমনভাবেই দুর্যোধন এবং দুঃশাসনের মধ্যে সংক্রমিত হয়েছিল যে, এই দুই পুত্রের উচ্চাকাঙ্ক্ষা নিয়ন্ত্রণ করতে পারেননি গান্ধারী। তবু তিনি যতই ধর্মশীলা হোন, দুর্যোধনের অন্যায় এবং দুঃশাসনের ইন্ধন তিনি আপন ধর্মযুক্তি দিয়ে যতই অনুধাবন করুন, মাতৃস্নেহ এমনই এক বিষম বস্তু যে, সব বোঝা সত্ত্বেও তবু মায়ের মনে এই দ্বন্দ্ব তৈরি হয় যে, তিনি পুত্রহারা হলেন কোন পাপে! আসলে দোষ তো মায়ের নয় এখানে, গান্ধারী তো কোনওদিন চাননি যে, তাঁর দুঃশাসন পুত্র ভ্রাতৃবধূর বস্ত্রহরণ করুক; তিনি তো চাননি যে, তাঁর পুত্র জ্ঞাতিভাইদের বিরুদ্ধে একের পর এক ষড়যন্ত্রে লিপ্ত হয়ে তাঁদের জীবনের সমস্ত সুখ থেকে বঞ্চিত করুক এবং অবশেষে প্রবলতর প্রতিপক্ষের হাতে ছিন্ন-ভিন্ন হয়ে মারা যাক।
অথচ বাস্তব এমনই যে, দুঃশাসন তিল তিল করে নিজের জন্য এই নৃশংস অপমৃত্যু তৈরি করেছেন। ভীম বলেছিলেন গান্ধারীকে। সেই সেদিন সেই দ্যূতক্রীড়ার দিনে ভীম যদি বড় ভাই যুধিষ্ঠিরের সত্যরক্ষার অর্গলে আবদ্ধ না থাকতেন তবে দুর্যোধন যেমন দ্রৌপদীকে তাঁর বাম ঊরু দেখিয়ে পার পেতেন না, তেমনই দুঃশাসনও দ্রৌপদীর কেশাকর্ষণ বা বস্ত্রহরণ করে পার পেতেন না। সেদিন সেই মুহূর্তেই পাণ্ডবদের হাতে জীবন যেত তাঁদের— তদৈব বধ্যঃ সো’স্মাকং দুরাচারশ্চ তে সুতঃ। সত্যিই তো দুঃশাসনের মৃত্যু অনেক বিলম্বিত হয়েছে। তিনি দুর্যোধনের মতো শক্তিধর যোদ্ধাও নন, তবু দুর্যোধনের ছত্রচ্ছায়ায় যেমন তাঁর দুষ্কর্ম-দুরাচারগুলি প্রশ্রয় পেয়েছে, তেমনই দুর্যোধনের ছায়াতে তাঁর মৃত্যুও বিলম্বিত হয়েছে অন্তত কুরুক্ষেত্রের যুদ্ধ পর্যন্ত।
কিন্তু তবু শেষরক্ষা হয়নি। দুর্যোধন ছোটভাইকে বাঁচাতে পারেননি। দুর্যোধন-কর্ণ— দু’জনকেই যুদ্ধে ব্যস্ত রেখেছিলেন অর্জুন, মাঝখান থেকে ভীম তাঁদের প্রায় চোখের সামনেই নিজের প্রতিজ্ঞা পূরণ করে গেছেন। মহাভারতে দুঃশাসনের মৃত্যুর অব্যবহিত পরে অবশিষ্ট জনের মধ্যে, বিশেষত দুর্যোধন-কর্ণ বা অন্যান্যদের মধ্যে কোনও তাৎক্ষণিক প্রতিক্রিয়া দেখতে পাইনি। অবশ্য না পাওয়ার কারণও আছে, কেন না কর্ণের নায়কত্বে যুদ্ধ তো মাত্র দেড় দিন গড়িয়েছে এবং প্রথম দিনের মাঝামাঝি সময়েই দুঃশাসনের এই অপমৃত্যু। যুদ্ধ তখনও চলছে পুরোদমে। কারও শোক করারও সময় নেই। এই অবস্থার খানিকটা পরিবর্তন ঘটেছে ভট্টনারায়ণের বেণীসংহার নাটকে। এখানে দুঃশাসনের মৃত্যু এবং ভীমের রক্তপানের ব্যাপারটা নাটকীয় কারণেই বড় বলে খানিকটা অবসর তৈরি হয়েছে দুর্যোধনের শোকোক্তির জন্য। দুঃশাসনের রক্তপানের ঘটনা শুনে এখানে দুর্যোধনের মনে যে শোক-প্রতিক্রিয়া তৈরি হয়েছে তাতে দুর্যোধনের আত্মধিক্কারের সঙ্গে সঙ্গে একটা বড় সত্য বেরিয়ে এসেছে। দুর্যোধন বলেছেন— আজকে যে ভাই, এমন একটা কষ্টকর বিপদ ঘটল, তার কারণ আমিই— অস্যাস্তু বৎস তব হেতুরহং বিপত্তেঃ। আমি তোমাকে আমার স্নেহ দিয়ে লালন করেছি বটে, কিন্তু বিষয়ের সুখ উপভোগ করবার কোনও সুযোগ তুমি পাওনি। সবচেয়ে বড় কথা, অন্যায়-অসভ্যতার অনেক কাজই আমি তোমাকে দিয়ে করিয়েছি, অথচ তোমাকে আমি সময়মতো সুরক্ষা দিতে পারলাম না— যৎকারিতোহসি-অবিনয়ং ন চ রক্ষিতোহসি।
রাজনৈতিক মাধ্যমদের এটাই সর্বশেষ গতি। তাদের লালিত করা হয় সযতনে কিন্তু ভোগ-সুখ যত আছে, সেগুলি অগ্রজ দাদা-নেতারাই ভোগ করেন, মাধ্যমকে ভোগ-সুখের সুযোগ বা অধিকার কোনওটাই দেওয়া হয় না— যুক্তো যথেষ্টম্ উপভোগ-সুখেষু নৈব/ত্বং লালিতোহপি হি ময়া বৃথাগ্রজেন। বেণীসংহার-নাটক ওই ‘দাদা’ কথাটাই ব্যবহার করেছে— ত্বং লালিতোহপি হি ময়া বৃথাগ্রজেন। দাদা দুর্যোধন ভাইকে যুবরাজ-পদে বসিয়ে রেখেছিলেন, কিন্তু যৌবরাজ্যের ভোগটুকু তেমন করে দেননি তাঁকে। দুঃশাসন-মাধ্যমেরা এই রকম একটা মৌখিকতায় মুখর পদ লাভ করেই সারাজীবন ভাবতে থাকেন— দাদার মতো আমারও একদিন এমনই প্রতিপত্তি হবে। কিন্তু এইরকমই চিরকাল এক অন্তর্ভ্রান্তি চলতে থাকে অপরিশীলিত তথা রাজনীতির প্রজ্ঞাহীন মধ্যম-অধম আজ্ঞাবর্তী রাজনীতিকের মনে। কিন্তু বাস্তব এই যে, সে ব্যবহৃত হতে হতে একদিন প্রতিপক্ষের হাতে অপমৃত্যু বরণ করে, যেমনটি বরণ করেছেন দুঃশাসন। অন্যায়-অসভ্যতার ওপর তাঁর বিশ্বাস এমনই যে, এই মৃত্যুর জন্য তাঁর বুঝি অনুশোচনাও হয় না।
হস্তিনাপুর রাজ্যের ভূসম্পত্তির উত্তরাধিকার নিয়ে ধৃতরাষ্ট্রের ছেলে দুর্যোধন যদি আজকের গণতান্ত্রিক মতে ‘কোর্ট’-এ নালিশ করার সুযোগ পেতেন, তা হলে ব্যাপারটা কীরকম দাঁড়াত? কুরুক্ষেত্রের যুদ্ধে পরাজিত দুর্যোধনের স্বার্থে এ রকম একটা সওয়াল-জবাবের আয়োজন আমাদের করতেই হবে। কেন না, একে তো পরাজয় এবং মৃত্যুর মতো শাস্তি তাঁকে পেতে হল, তাঁর ওপরে যদি দেখি— সে মৃত্যুর জন্য মহাভারতের কবির ইচ্ছেটাই শুধু দায়ী— তা হলে সেক্ষেত্রে ব্যাসের বিরুদ্ধেও আমাদের অভিযোগ আনতে হবে। দুর্যোধনের উত্তরাধিকারে যদি কোনও আইনগত অথবা বিচারের ত্রুটি থাকে, তা হলে সেক্ষেত্রে আমাদের ব্যাসকে দূষে বলতে হবে যে— তুমি তো শুধু মহাভারতের কবি নও, তুমি এক অর্থে পাণ্ডব-কৌরবদের বংশরক্ষক ঠাকুরদাদাও বটে। তুমি এক পক্ষের ওপর পক্ষপাত করে আরেক পক্ষকে ডুবিয়ে দিয়েছ। পাণ্ডবদের জন্মের সময় তুমি স্বর্গ থেকে পুষ্পবৃষ্টি করিয়েছ। শঙ্খ-দুন্দুভি বাজিয়ে তাঁদের জন্ম-মঙ্গল গান করেছ, আর বেচারা দুর্যোধনের জন্মের সময় তুমি স্বয়ং দুর্যোধনকে দিয়েই গাধার ডাক ডাকিয়েছ এবং তাঁর ‘রাসভ’ ক্রন্দনের উত্তরে তুমি শেয়াল-শকুন এবং কাকের প্রত্যুত্তর শুনিয়েছ— তং খরাঃ প্রত্যভাষন্ত গৃধ্রগোমায়ূবায়সাঃ। তা হলেই বলি— তুমি সেকালের ঠাকুমা-দিদিমাদের মতো শুধু জন্মলগ্নে হাঁচি-টিকটিকি-শকুনের অমঙ্গল দেখিয়ে শেষে একজনকে মৃত্যুদণ্ড দেবে— সে আমাদের কলিকালের ধম্মে সইবে না বাপু। আরও আছে, বলছি একে একে।
পাঠক! আমাদের এই সামান্য অভিযোগেই মহাভারতের কবির কিন্তু রাগ হতে পারে। তিনি বলতে পারেন— তোমাদের কলিকালের ছেলেদের ওই এক দোষ— তোমরা এখনও সওয়াল-জবাব কিছুই করলে না, শুধু আমাকে আসামি ঠাউরে গালমন্দ করে যাচ্ছ। ব্যাস বলতে পারেন— তোমাদের বিপদ আছে আরেকটা। তোমরা যাকে আসামি ভেবে কাঠগড়ায় দাঁড় করাচ্ছ, সেই আমিই কিন্তু তোমাদের প্রধান সাক্ষী। এতকাল ধরে আমি যা নথিপত্র জোগাড় করে মহাভারতের দলিল রচনা করেছি, প্রধানত তার ওপরে নির্ভর করেই তোমাদের সওয়াল-জবাব করতে হবে। আমার নথি ছাড়া যেখানে তোমাদের দু’-পা যাবার ক্ষমতা নেই, সেখানে আমাকেই তোমরা ঘাবড়ে দিতে চাইছ! কলিকালের ছেলে-ছোকরাদের এই যে জঘন্য প্রবণতা— মূল সাক্ষীকেই ধমকে কবুল করানোর এই যে একটা চেষ্টা— এটা বাপু আমাদের ধম্মেও সয় না। তার ওপরে ব্যাস আরও বলতে পারেন— তোমরা বাপু যাকে উকিল ঠিক করেছ— ওই তোমাদের এই বর্তমান লেখকটি— ও নিজেই একবার মহা ঝামেলায় পড়েছিল এবং তা পড়েছিল আমারই দলিল-দস্তাবেজ ভাল করে ঘাঁটেনি বলে। শেষে আমারই সাক্ষ্য-প্রমাণ জোগাড় করে আমাকে অভিযোগ থেকে মুক্তি দেয়।
সত্যি কথা বলতে কী, এ রকম ঘটনা একটা ঘটেছিল। একটি আলোচনা চক্রে আমারই এক বন্ধুর সঙ্গে তর্ক বেঁধেছিল। সেখানে ইলিয়াড-ওডিসি থেকে আরম্ভ করে রামায়ণ-মহাভারত— সব কিছুরই আলোচনা এবং সমালোচনা চলছিল। কথাপ্রসঙ্গে দুর্যোধনের মৃত্যুর প্রসঙ্গ ওঠে।  বন্ধুবর বললেন— দুর্যোধনের বীরোচিত মৃত্যুর সময় তাঁর মাথায় পুণ্যগন্ধী পুষ্পবৃষ্টি হতে থাকে এবং আরও অনেক মাঙ্গলিক সংকেতও সেখানে পাওয়া যায়। কথাটা শুনেই তো আমি হেঁই হেঁই করে উঠলাম। বললাম— দূর মশাই, যে মানুষের জন্মের সময় শেয়াল-শকুন ডেকেছিল, তার মারা যাবার সময় এই পট-পরিবর্তন হতেই পারে না। বন্ধুবর নিজে ইংরেজি লোক হওয়ায় প্রাথমিকভাবে একটু দমে যান বটে, কিন্তু মহাভারতের ওই বিশেষ জায়গাটির ওপর তাঁর দুর্বলতা থাকায়, বিশেষত পশ্চিমি মহাকাব্যগুলির নায়কোচিত মৃত্যুর সুর ওই বিশেষ জায়গাটিতে অনুরণিত হওয়ায় তাঁর স্মরণশক্তি তাঁকে দ্বিগুণভাবে তর্কে প্রয়োজিত করে। একসময় তিনি আর থাকতে না পেরে লাইব্রেরি থেকে মহাভারতের একটি ইংরেজি অনুবাদ নিয়ে এসে বিতর্কিত জায়গাটি আমাকে দেখিয়েও দেন। আমি স্বাভাবিকভাবেই হতপ্রভ বোধ করি, এবং অনন্তপার মহাভারত শব্দ-শাস্ত্রের এই বিশেষ অংশটি মনে না থাকার জন্য দুঃখও প্রকাশ করি। বন্ধুর জয় হল বটে, তবে সে জয়ে শেষ পর্যন্ত আমারই জয় হল। মহাভারতের হাজারও টুকিটাকির মধ্যে দুর্যোধনের মৃত্যুর এই কল্পনা আমাকে নতুন করে ভাবাতে আরম্ভ করল।
ঘটনাটা শুধু এইটুকু হলে আমি এর উল্লেখ করতাম না, কিন্তু সেদিন থেকে মহাভারতের কবির ওপর আমার শ্রদ্ধা দ্বিগুণ বেড়ে যায়। বেড়ে গেল এইজন্য যে, সমগ্র মহাভারত জুড়ে মহাকাব্যের নায়কের ওপর কবির অনেক মমতা দেখেছিলাম, দেখলাম— মহাকাব্যের প্রতিনায়কও তাঁর মমতা থেকে বঞ্চিত হননি। দুর্যোধনের মৃত্যুর সঙ্গে সঙ্গে তাঁর মাথার ওপরে স্বর্গের মন্দারমঞ্জরী ঝরে পড়েছে। নৃত্যপটু গন্ধর্বেরা তাঁর কাছে নন্দনের সংবাদ বহন করে এনে ঢ্যাঙ-কুড়াকুড় বাদ্যি বাজিয়েছে। স্বর্গসুন্দরী অপ্সরারা দুর্যোধনের কীর্তিকথা গান করে তাঁকে স্বাগত জানিয়েছে। শুধু কী তাই! সিদ্ধ-চারণেরা দুর্যোধনকে সাধুবাদ দিতে থাকে, পুণ্যগন্ধী বাতাস বইতে থাকে— মৃদু সুখের স্পর্শ দিয়ে। দুর্যোধনের বীরোচিত মৃত্যুর ঐশ্বর্যে সমস্ত আকাশ যেন বৈদূর্যমণির ছটায় উজ্জ্বল হয়ে উঠল। মৃত্যুর সময় দুর্যোধনের এমন প্রতিপত্তি দেখে সমস্ত পাণ্ডব ভাইদের মুখও লজ্জায় লাল হয়ে উঠল— দুর্যোধনস্য পূজান্তু দৃষ্টা ব্রীড়ামুপাগমন্। আর ঠিক সেই মুহূর্তে বর্তমান লেখকের লজ্জাও হয়ে উঠল দু’গুণ, কেন না আমি মহাকাব্যের কবিকে আপন ক্ষুদ্র কল্পনার ছাঁচে ফেলে অবিচার করেছিলাম। এখন তাই কৃষ্ণদ্বৈপায়ন ব্যাসের নিরপেক্ষ নথিপত্রগুলি একটি একটি করে ‘টেবিলে’ ফেলে একটা নকল-বিচারসভার আয়োজন করব।
দুর্যোধন যেহেতু পরাজিত, তাই একেবারে ‘ফুল বেঞ্চে’ আপিল করাটাই যুক্তিযুক্ত হবে এবং তিনজন জজ-সাহেবের নাম হবে ভীষ্ম, বিদুর এবং ব্যাস। বলতে পারেন— তা হলে তো দুর্যোধনের পরাজয় অবশ্যম্ভাবী, কেন না দুর্যোধনের মতে এঁদের প্রথম দু’জনই তো পাণ্ডব-পক্ষপাতী, এঁরা দুর্যোধনের সপক্ষে রায় দেবেন কেন? একথা বললে আইন-আদালত চলে না, কারণ মামলাতে জয় একজনের হবেই; এবং অপরপক্ষ তখন অবধারিতভাবে জজ সাহেবের বিচারশক্তিতে সন্দেহ করে। তা ছাড়া পাণ্ডব-কৌরবের হাজারও সমস্যার নিষ্পত্তি এঁরা দুজনেই করেছেন, এবং তাও অত্যন্ত নিরপেক্ষভাবে। আর ব্যাসকেও আমাদের রাখতে হবে, কারণ তিনি মূলত পাণ্ডব এবং ধার্ত্তরাষ্ট্রদের বংশকর পিতামহ। ‘ফুল বেঞ্চে’ আমরা চতুর্থ একটি মহিলা জজ-সাহেবাকে রাখতে পারতাম, কিন্তু তিনি আপাতত বনে। তিনি ব্যাসের মা সত্যবতী। বিচিত্রবীর্য যেদিন দুই যুবতী বউ রেখে অকালে মারা গেলেন, সেদিন প্রধানত এই সত্যবতী, কৃষ্ণদ্বৈপায়ন ব্যাস এবং মহামতি ভীষ্মের চেষ্টাতেই ছিন্ন-তন্তু ভরতবংশের উত্তরাধিকার স্থাপিত হয়।
উচ্ছিন্ন ভরতবংশে যেদিন ধৃতরাষ্ট্র, পাণ্ডু এবং বিদুর জন্মালেন— দগ্ধ বংশতরুর প্রথম অঙ্কুরের মতো— সেদিন অনেক উৎসাহে পিতামহ ভীষ্ম বলেছিলেন— আমাদের বংশ যাতে নির্মূল না হয়ে যায়— নোৎসাদমগমচ্চেদং— সে জন্য আমরা অনেক চেষ্টা করে ধৃতরাষ্ট্র, পাণ্ডু এবং বিদুরের মাধ্যমে আমাদের কুল-তন্তু পুনঃস্থাপনা করেছি— সমবস্থাপিতং ভূয়ঃ। সেটা করেছে কারা জানো— এই আমি, সত্যবতী আর কৃষ্ণদ্বৈপায়ন ব্যাস— ময়া চ সত্যবত্যা চ কৃষ্ণেন চ মহাত্মনা। এই যে বিরাট অধিকারবোধ, ভরতবংশের প্রতিটি তন্তুর ওপর এই যে মমতা— সমবস্থাপিতং ভূয়ো যুম্মাসু কুলতন্তুষু— এই মমত্বের অধিকারেই ভীষ্ম এবং ব্যাসকেই আমরা বিচারকমণ্ডলীতে রেখেছি। আর বিদুরকে আমাদের রাখতেই হবে, কারণ তিনি অতি অল্প বয়স থেকেই কুরুবংশের হিতাহিত চিন্তা করছেন। ওপরের যে কথাগুলি ভীষ্মের মুখে আমরা শুনেছি, তা বলা হয়েছিল অতি অল্পবয়সি বিদুরকেই। ধৃতরাষ্ট্র এবং পাণ্ডুদাদাদের বিয়ের কনে নিয়ে সেই সময় কুরুবৃদ্ধ পিতামহ আলোচনা করছেন সর্বকনিষ্ঠ বিদুরের সঙ্গে। দুর্যোধনের কালে বিদুর আরও অনেক বড় ব্যক্তিত্ব, কাজেই তাঁকেও আমাদের ‘ফুল বেঞ্চে’ রাখতে হবে।
এই বিচারব্যবস্থার কথা শুনে স্বভাব মতো দুর্যোধন প্রথমেই ফুঁসে উঠে বলতে পারেন— হয়েছে, হয়েছে। তোমাদের ‘ফুল বেঞ্চ’ আর ‘সিঙ্গল বেঞ্চ’। ফল ওই একই। ওই ভীষ্ম যেদিন সবার বড় আমার পিতা ধৃতরাষ্ট্রকে রাজা হতে দিল না, সেদিনই আমাদের ওপর বঞ্চনা শুরু হয়ে গেছে। আর রাজা না করার ‘গ্রাউন্ড’ কী? না, ধৃতরাষ্ট্রের চোখ নেই, ধৃতরাষ্ট্র অন্ধ। ওই একটি কথার খোঁচায় সর্বজ্যেষ্ঠ ধৃতরাষ্ট্রের রাজত্ব চলে গেল— ধৃতরাষ্ট্রস্তু অচক্ষুষ্ট্বাদ্ রাজ্যং ন প্রত্যপদ্যত। বাঃ চমৎকার বিচার, চোখ নেই— অতএব রাজা হবে না!
বেশ বোঝা যাচ্ছে— এ অভিযোগ পিতামহ ভীষ্মকে লক্ষ্য করে। কারণ পাণ্ডু যখন রাজা হন, তখন ভীষ্মই ছিলেন হস্তিনাপুর রাজ্যের হর্তা, কর্তা, বিধাতা। বিচিত্রবীর্যের অবর্তমানে রানি-মা সত্যবতীর অনুমতিক্রমে ভীষ্মই তখন সমস্ত রাজ্যের দেখ-ভাল করছিলেন। বিচিত্রবীর্যের তিন উত্তরাধিকারীকে তিনি পুত্র নির্বিশেষে পালনও করেছিলেন। সমস্ত ভাইদের মধ্যে ধৃতরাষ্ট্র সবার থেকে বলবান ছিলেন— সন্দেহ নেই— অন্যেভ্যো বলবান্ আসীদ্‌ ধৃতরাষ্ট্রো মহীপতিঃ। কিন্তু তাঁর চোখ ছিল না বলে ধনুর্বেদ, গদাযুদ্ধ, যেগুলি প্রত্যেক রাজপুত্রের অবশ্য শিক্ষণীয়— এগুলি তাঁকে শেখানো যায়নি। তা ছাড়া চোখ না থাকলে রাজ্য পরিচালনার অনেক অসুবিধে আছে। কাজেই দুর্যোধনের অভিযোগের উত্তরে ভীষ্মের অবশ্যম্ভাবী জবাব হবে— দেখো বাপু! তুমি যতই তোমার বাবার পক্ষ হয়ে লড়ো, ব্যাসের মতো সাক্ষী বলছে তোমার বাবার ওপর আমার স্নেহ কারও চেয়ে কম ছিল না। ওদের তিন ভাইকেই আমি জন্ম থেকে ছেলের মতো দেখেছি— জন্ম প্রভৃতি ভীষ্মেণ পুত্রবৎ প্রতিপালিতঃ। এ সব সত্ত্বেও স্বয়ং কুরুজ্যেষ্ঠ ধৃতরাষ্ট্রকে রাজ্য দেওয়ার ব্যাপারে আমার যে আপত্তি ছিল তার কারণ অত্যন্ত বাস্তব। কারণ ধৃতরাষ্ট্র জন্মান্ধ। তা ছাড়া রাজধর্মের ব্যবহারিক কারণ তো আছেই। দেশে আইন-কানুন আছে। ভারতবর্ষের আইন-প্রণেতা স্বয়ং মনু-মহারাজ শাসন দিয়েছেন— নপুংসক, পতিত ব্যক্তি, জন্মান্ধ, জন্ম-বধির, পাগল, জড়বুদ্ধি, বোবা, বিকলেন্দ্রিয়— এরা উত্তরাধিকার হিসেবে বাবার ধন-সম্পত্তি কিছুই পাবে না— অনংশৌ ক্লীব-পতিতৌ জাত্যন্ধবধিরো তথা। উন্মত্ত-জড়-মূকাশ্চ— সেখানে এই বিরাট রাজ্যের রাজা হওয়া তো দূরের কথা, কোনও ছোট রাজ্যেও তাঁর অধিকার আসে না।
ভীষ্ম বলতে পারেন— মনুর মতে এইসব মানুষকে গ্রাসাচ্ছাদন মাত্র দেওয়ার কথা। সেখানে মহারাজ পাণ্ডুর জীবৎকালেই ধৃতরাষ্ট্রকে যে পরিমাণ ধন-রত্ন দেওয়া হয়েছে, যে সম্মান করা হয়েছে— তা দুর্যোধন, তুমি তোমার কালে যুধিষ্ঠিরকে করলে কুরুক্ষেত্রের যুদ্ধ হত না! তুমি ভাবতে পারো দুর্যোধন! পাণ্ডু দিগ্‌বিজয় করে এসে আমাকে সত্যবতীকে কিংবা তাঁর নিজের মাকে যে উপহার দিয়েছিল— তাও রাজমুকুটহীন ধৃতরাষ্ট্রের অনুমতি নিয়ে দিয়েছিল— ধৃতরাষ্ট্রাভ্যনুজ্ঞাতঃ স্ববাহুবিজিতং ধনম্‌। ভীষ্ময় সত্যবত্যৈ চ মাত্রে চোপজহার সঃ। সেই সময়ে এ সব ব্যাপারে আমাকে জিজ্ঞাসা না করেও যে পাণ্ডু অন্ধ জ্যেষ্ঠ ভ্রাতাকে জিজ্ঞাসা করেছিল, সেদিন আমি পাণ্ডুর মহানুভবতায় আশ্চর্য হইনি, আশ্চর্য হয়েছি বিকলেন্দ্রিয় ভাইয়ের প্রতি তাঁর অসীম মমতা এবং সম্মানবোধে। আরও একটা কথা। আমি যেমন অন্ধ বলে ধৃতরাষ্ট্রকে রাজা হবার সুযোগ দিইনি, তেমনি আমাদের বিদুরকেও তো রাজ্যে অভিষিক্ত করিনি, তিনি মহাপ্রাজ্ঞ হওয়া সত্ত্বেও করিনি। কারণ তাঁকে যদি রাজা করতাম, তা হলে আমার কালের মানুষেরা পাঁচ রকম কথা বলত। বলত— বিদুর ‘পারসব’— ব্রাহ্মণের শক্তিতে শূদ্রার গর্ভে জাত— তাকে কেন রাজা করা হল। বলত— তার মধ্যে কুরুকুলের পুরুষের শক্তিও নেই, আবার কুরুকুলের রানিদের কারও রক্তও নেই তার মধ্যে— সে ব্যাসের ঔরসে শূদ্রার গর্ভজাত সন্তান। অতএব রাজা হওয়ার তালিকা থেকে সেও বাদ গেছে, যেমন ধৃতরাষ্ট্র বাদ গেছেন— জন্মান্ধতার জন্য। কাজেই রাজা হওয়ার মতো লোক ছিল একজনই। সে পাণ্ডু, এবং সেই রাজা হয়েছে— পারসবত্বাদ্‌ বিদুরো রাজা পাণ্ডুর্বভূব হ।
ভীষ্ম এসব যুক্তি দিতে পারেন বটে, তবে দুর্যোধনের চরিত্র হল— নিজের মত থেকে তিনি কখনও এক চুলও সরেন না। মহাভারতের উদ্যোগ পর্বে দেখা গেছে যে, স্বয়ং কৃষ্ণ দুর্যোধনের চরিত্র বিশ্লেষণ করে বলেছেন— তিনি ভাঙবেন তবু মচকাবেন না, নিজে যা বোঝেন তা থেকে তিনি একটুও সরে আসেন না— ম্রিয়েতাপি ন ভজ্যেত নৈব জহ্যাৎ স্বকং মতম্‌। এ হেন দুর্যোধন ভীষ্মের এই যুক্তি মানবেন কেন? তিনি বরং উলটে বলতেন— দেখুন পিতামহ! আপনার আইন কানুন আপনার কাছেই থাক। সব জায়গায় কি আইন দেখিয়ে কাজ হয়! আপনি যদি জন্মান্ধ হওয়া সত্ত্বেও ধৃতরাষ্ট্রকে রাজা করতেন, তা হলে আপনার যে সর্বাতিশায়ী স্নেহের পরিচয় পাওয়া যেত, অন্য কিছুতে তা নয়। ভীষ্ম বলতেন— তা হলে ব্যাপারটা তোমার বাবার মতনই দাঁড়াত। এই বিরাট সাগরমেখলা পৃথিবী এবং তার বিচিত্র প্রজাবৃন্দের ভার যদি আমি আমার স্নেহবশে জন্মান্ধ ধৃতরাষ্ট্রের ওপরে ন্যস্ত করতাম, তা হলে মহাভারতের সাক্ষী ব্যাস যেমন ধৃতরাষ্ট্রের উপাধি দিয়েছেন স্নেহকাতর পিতা বলে— ‘ধৃতরাষ্ট্রঃ সুতপ্রিয়ঃ’ বলে, তেমনি আমারও কিছু উপাধি জুটত— যা আমি চাইনি।
দুর্যোধন বলতেন— তা কেন! আপনি আইন দেখাচ্ছেন, তা, আপনি জন্মান্ধের উত্তরাধিকার বাদ দিয়ে, জ্যেষ্ঠ পুত্রের দায়ভাগটুকুও তো মানতে পারতেন— যাতে বড় ছেলেই রাজা হবে, অন্য কেউ নয়। এই আপনিই না মহাভারতের শান্তিপর্বে আর অনুশাসনপর্বে মহারাজ যুধিষ্ঠিরকে কত ধর্ম উপদেশ দিয়েছেন। আমি স্বর্গ থেকেও শুনতে পেয়েছি— আপনি কত বিজ্ঞের মতো যুধিষ্ঠিরকে বলেছেন— পিতার উত্তরাধিকারী হিসেবে বড় ছেলেই ভূসম্পত্তির প্রধান অংশ পাবে— হরেদ্‌ জ্যেষ্ঠ প্রধানাংশম্‌। হায়! উপদেশটা যদি আমার বাবার ব্যাপারে আপনার খেয়াল হত! পিতামহ ভীষ্ম কিন্তু এ কথায় একটুও অপ্রস্তুত হবেন না। তিনি বলবেন— দুর্যোধন! এই তোমার এক স্বভাব-দোষ। তুমি সব কথার আশয় বুঝতে পার না। আমি কোথায় শান্তিপর্বের তিনশো পঁয়ষট্টি অধ্যায় ধরে নানা উপদেশ দিয়ে অনুশাসন পর্বের সাতচল্লিশ অধ্যায়ে গিয়ে সাধারণ চতুর্বর্ণের উত্তরাধিকার সূত্র নিয়ে আলোচনা করলাম, আর তুমি উকিলামি করতে গিয়ে সেটা চাপিয়ে দিলে রাজধর্মের ওপর। উকিলরা এইরকম করে বটে, তবে তুমি যদি ভাল উকিল হতে, তা হলে আমার শান্তিপর্বের আরম্ভ-উপদেশগুলিই খেয়াল করতে। আমি বলেছিলাম— রাজার প্রধান কাজ হল লোকরঞ্জন, এবং রাজ্যচালনার অসুবিধে হচ্ছে— এরকম যে কোনও ব্যাপারে প্রথম থেকেই রাজার কঠোর হওয়া উচিত। এমনকী সে যদি গুরুও হয়, কি রাজার বন্ধু-বান্ধবও হয়— তাকে দণ্ড দেওয়া উচিত। তুমি মনে রাখোনি— আমি সে সময়ে মরুত্তরাজার মতো নামি বাজার লেখা শ্লোক উদ্ধার করে, বৃহস্পতির রাজনীতি উদ্ধার করে উদাহরণ দিয়ে বলেছিলাম যে, রাজ্যের জন্য, প্রজার জন্য সগর রাজা নিজের বড় ছেলে, অসমঞ্জকে ত্যাগ করেছিলেন— সুতো জ্যেষ্ঠ স্ত্যক্তঃ পৌরহিতৈষিণা। ব্রাহ্মণদের মধ্যে উদ্দালক ঋষি অমন ব্রহ্মিষ্ঠ ছেলে শ্বেতকেতুকে ত্যাগ করেছিলেন। হ্যাঁ, বলতে পারো মহারাজ ধৃতরাষ্ট্র ওই ধরনের কোনও অপরাধ করেননি। রাজধর্মের বিপরীত কাজও তিনি তখন কিছু করেননি! কিন্তু আমরাও তাঁকে কখনও ত্যাগ করিনি। শুধুমাত্র এই রাজ্যপরিচালনার অসুবিধের কথা ভেবে তাঁকে শুধু খাতায়-কলমে রাজত্বটুকু দেওয়া হয়নি। কিন্তু তুমি বলতে পারবে না যে কোথাও তাঁর শক্তি কুঞ্চিত করা হয়েছে।
দুর্যোধন এবার বলবেন— ওসব সগর-টগরের কথা রাখুন। ওঁরা সব সূর্যবংশের লোক— সূর্যবংশের রামচন্দ্রকে দেখেই বোঝা যায়— ওসব নিপাট ভালমানুষি দিয়ে রাজ্যপাট চলে না। আপনি আমাদের বংশের কথা বলুন, আমরা সব চন্দ্রবংশের ছেলে। আমাদের বংশে আপনি যা করলেন— তা নজিরবিহীন।
‘নজিরবিহীন!’ ভীষ্ম এবার হেসে কুটিকুটি হতে পারেন। তারপরেই প্রসন্ন গাম্ভীর্যে বলে উঠতে পারেন— তুমি সেদিনকার খোকা, দুর্যোধন! আমাদের বংশের পুরনো কথা তুমি কিছুই জানো না। বেশি কথা বলব না, কথায় কথা বাড়ে, অপ্রিয় কথাও এসে যায়। তবে দুটো কথা তোমায় না বলে পারছি না। সেটা হল— আমাদের বংশে রাজধর্মের স্বার্থে ছোট ভাইয়ের রাজা হওয়াটা কোনও ব্যাপার নয়। বরঞ্চ আমি বলব আমাদের, অন্তত আমাদের বংশটা আরম্ভই হয়েছিল বড় ভাই বেঁচে থাকতেও ছোট ভাইয়ের রাজত্ব দিয়ে। শুধু তাই নয়, জ্যেষ্ঠ ধৃতরাষ্ট্র রাজা না হওয়ায় রাজ্যের অভিজাত পুরুষেরা অথবা প্রজারা আমার নিয়োগে কোনও প্রশ্ন তোলেনি; কিন্তু পূর্বতন ক্ষেত্রগুলিতে জ্যেষ্ঠের কোনও অঙ্গবিকারও ছিল না, তবু তাঁরা রাজা হননি, আবার প্রজারা, অভিজাত ব্রাহ্মণেরা সেই অনভিষিক্ত জ্যেষ্ঠ ভাইয়ের জন্য দরবার করতে এসেও শেষে ক্ষান্তি দিয়েছেন— সে ঘটনাও আছে। তোমাকে একটু খুলেই বলি, কারণ আইন-কানুনের সওয়াল-জবাব করতে গেলে পুরনো ‘কেস্‌-হিস্ট্রি’– দু’-একটা সামনে রাখতেই হয়।
বেশি কিছু নয়, আমি সেই পুরাতন যযাতি রাজার কথা বলছি— সেই যযাতি, যিনি ব্রাহ্মণ শুক্রাচার্যের মেয়ে দেবযানীর সঙ্গে প্রতিলোমভাবে অসবর্ণ বিয়ে করেছিলেন; সেই যযাতি, যিনি গুরুবৎ শুক্রাচার্যের আদেশ অমান্য করে দৈত্যকন্যা শর্মিষ্ঠার রূপেগুণে মুগ্ধ হয়েছিলেন এবং সেই যযাতি, যাঁর ছেলেদের মধ্যে কনিষ্ঠ পুত্র পুরু পিতার রাজ্যে অভিষিক্ত হন। সেই পুরু থেকেই এই বিখ্যাত পৌরব বংশ, যার উত্তর পুরুষদের মধ্যে আছেন মহারাজ ভরত, মহারাজ কুরু।
এই সব হস্তিনাপুর-টুর তখন কোথায়? মহারাজ যযাতি তখন রাজত্ব করতেন। (এলাহাবাদের কাছে) প্রতিষ্ঠান নামে একটি জায়গায়। যযাতি শর্মিষ্ঠার প্রেমে পড়ে তাঁর গর্ভে গোপনে সন্তান উৎপাদন করার ফলে দেবযানীর কোপভাজন হন। অপি চ দেবযানী তাঁর রাগের কথা পিতা শুক্রাচার্যকে বলায় তাঁর জন্য হাজার বছরের অকাল-বার্ধক্যের অভিশাপ— জরা বরাদ্দ হল। রাজা প্রমাদ গুনলেন এবং শুক্রাচার্যের কাছে খুব করে কান্নাকাটি করায় তিনি বললেন— তুমি যদি তোমার পুত্রদের কারও মধ্যে তোমার জরা সংক্রমিত করতে পারো তা হলে তুমি আপাতত বেঁচে যাও। যযাতি ঘোষণা করেছিলেন— আমার যে ছেলে জরা-গ্রহণ করবে, সে যেমন অসীম পুণ্য-কীর্তির অধিকারী হবে, তেমনি তার ঐহিক লাভও ঘটবে— সেই পাবে পিতার রাজ্য। স্বয়ং শুক্রাচার্য রাজার এই ঘোষণা যুক্তিযুক্ত মনে করেছিলেন এবং তা করেছিলেন বোধকরি এই কারণে যে— ব্রাহ্মণী দেবযানীর গর্ভে জাত ছেলেগুলি নিশ্চয়ই হবে উৎকৃষ্ট-জাতের। তারা পিতার জন্য নিজের জীবন উৎসর্গ করতেও কুণ্ঠিত হবে না।
কিন্তু বাস্তবে অন্য ঘটনা ঘটল। যযাতির পাঁচ ছেলে— যদু, তুর্বসু— দেবযানীর গর্ভে আর দ্রুহ্যু, অনু এবং পুরু হলেন শর্মিষ্ঠার গর্ভে। প্রথম চারজনকে রাজা একে একে জরাগ্রহণের প্রস্তাব দিলে প্রত্যেকেই নানা ওজর-আপত্তি করে সোজাসুজি প্রত্যাখ্যান করলেন। বিশেষত যযাতির জ্যেষ্ঠপুত্র যদু তো নিজের যৌবন নিয়েই এত ব্যস্ত হয়ে পড়ল যে, বাপের যৌবনের জন্য তার ভারী বয়েই গেছে। যাই হোক পর পর চার ভাইই যখন জরা নিতে অস্বীকার করলেন, তখন সানন্দে জরা গ্রহণ করলেন কনিষ্ঠ পুত্র পুরু। যযাতি রাজা হাজার বছর যৌবন উপভোগ করে বুঝলেন— মেলা উপভোগে ফল কিছুই হয় না বরং আরও উপভোগের ইচ্ছায় যন্ত্রণা শুধু বাড়ে। রাজা এবার নিজে জরা ফিরিয়ে নিয়ে পুত্রকে রাজ্যে অভিষিক্ত করতে চাইলেন।
সেই মুহূর্তে পুরবাসীদের সঙ্গে নিয়ে অভিজাত ব্রাহ্মণেরা উপস্থিত হলেন রাজা যযাতির কাছে। তাঁরা হয়তো ভাবলেন— জন্মসূত্রে বাপের জাতি লাভ করে না হয় রাজার জ্যেষ্ঠ পুত্রটি ক্ষত্রিয় হয়ে গেছে, কিন্তু ব্রাহ্মণের রক্ত আছে তাঁর গায়ে— তার মা ব্রাহ্মণের মেয়ে, দাদু স্বয়ং ব্রাহ্মণ শুক্রাচার্য। তার ওপরে জ্যেষ্ঠপুত্রের রাজা হওয়ার জিগির তো আছেই। তাঁরা এসেই যযাতিকে বললেন— এটা কেমন বিরুদ্ধ আচার হচ্ছে, রাজা! ব্রাহ্মণ শুক্রাচার্যের নাতি, আপনার জ্যেষ্ঠা স্ত্রী দেবযানীর গর্ভে জাত আপনার জ্যেষ্ঠ পুত্রটিকে বাদ দিয়ে একেবারে কনিষ্ঠটিকে রাজা করছেন— এটা কীরকম বিচার— কথং জ্যেষ্ঠম্‌ অতিক্রম্য কনীয়ান্‌ রাজ্যমৰ্হতি? এবারে রাজার পালা। তিনি বললেন— শুনুন তা হলে। কেন বড় ছেলেটাকে বাদ দিয়ে আমি ছোট ছেলেকে রাজা করছি। প্রথমত, আমার বড় ছেলে যদু, ছেলে হিসেবে বাবার কষ্ট একটুও বোঝেনি। তাও বুঝতাম যদি অল্প কথা বলেই ছেড়ে দিত। ওমা! আমাকে দশটা উপদেশ দিয়ে সে আমাকে বলে কিনা তোমার তো আরও অনেকগুলো ছেলে আছে— সন্তি তে বহবঃ পুত্রাঃ— তোমার জরাগ্রহণের জন্য তাদের কাউকে তুমি বরণ করো— তস্মাদন্যং বৃণীষ্ব বৈ— আরে আমার কি স্বয়ংবর হচ্ছে?
যযাতি বললেন— আমার বড় ছেলে যেমন কাজ করেছে, তেমনি আমার অন্য ছেলেগুলোও একই আচরণ করছে। যারা বাবা বেঁচে থাকতেও বাপের কষ্ট বুঝল না, উপরন্তু অবজ্ঞা করে পাঁচটা কথা শোনাল— যদুনাহম্‌ অবজ্ঞাতঃ— সেই বড় ছেলেকে আমি রাজা করব? যে ছেলে বাপের বিরোধী, বাপের সুখ-দুঃখ বোঝে না, বাপ-মায়ের পথে চলে না, তাদের কাউকে রাজ্য দেওয়ার কথাই ওঠে না— সে বড়ই হোক আর মেজই হোক। বরং আমার কনিষ্ঠ পুত্র পুরু আমার কথা যেমন শুনেছে, তেমনি সম্মান করে কথা বলেছে, অতএব সেই আমার যোগ্য উত্তরাধিকারী। তা ছাড়া মহামতি শুক্রাচার্যের অভিলাষও তাই— অর্থাৎ যে জরা নেবে, সেই রাজ্য পাবে। অতএব সমস্ত প্রজাবৃন্দকে আমি জানাচ্ছি— আপনারা পুরুকে রাজ্যে অভিষিক্ত করুন।
ভীষ্ম দুর্যোধনকে বলতে পারেন— এই যে শেষ অনুনয়টি রাজা করলেন— এটা কিন্তু অভিজাত ব্রাহ্মণদের কাছে নয়, এ অনুনয় সাধারণ প্রজার কাছে। ব্রাহ্মণেরা জ্যেষ্ঠ পুত্রের হয়ে কথা আরম্ভ করেছিলেন বটে— ব্রাহ্মণপ্রমুখা বর্ণা ইদং বচনমব্রুবন্‌— কিন্তু রাজার কথা শেষ হলে উত্তর দিল সাধারণ প্রজারা— প্রকৃতয় উচুঃ। তারা বুঝেছিল— যে ছেলে বাবা-মায়ের কষ্ট অমন করে বোঝে সে বয়সে কনিষ্ঠ হলেও সে পুত্র হিসাবে উত্তম— অতএব তারই রাজ্য পাওয়া উচিত। ভাবটা এই যে ছেলে বাপ-মায়ের দুঃখ বোঝে সে প্রজাসাধারণের দুঃখও তেমনি করে বুঝবে— অতএব তারই রাজা হওয়া ভাল। ভীষ্ম বলবেন— হ্যাঁ আমি একথা বলছি না যে পুত্র হিসেবে ধৃতরাষ্ট্র কোনও অন্যায় ব্যবহার করেছে। কিন্তু তুমি যে ভাবছ কনিষ্ঠের রাজ্য পাওয়াটা আমাদের বংশে কোনও ‘নজিরবিহীন’ ঘটনা— তা কিন্তু নয়। যযাতির উদাহরণে আমার বক্তব্য ওইটুকুই— তার বেশি নয়।
ভীষ্ম আরও বলতে পারেন— অত দূরে যাওয়ার দরকার কী দুর্যোধন। এই যে আমার পিতা শান্তনু— অর্থাৎ কিনা তোমার প্রপিতামহ— তাঁরা তো ছিলেন তিন ভাই এবং তাঁদের সবার বড় হলেন দেবাপি। দেবাপি, শান্তনু আর বাহ্লীক। তা এঁদের মধ্যে দেবাপি ছোট বেলাতেই প্রব্রজ্যা নিয়ে অরণ্যবাসী হলেন— বাল এব অরণ্যং বিবেশ— তখন তো মেজভাই শান্তনুই রাজা হলেন। তখন তো কেউ বড় ছেলে দেবাপিকে বন থেকে এনে সিংহাসনে বসায়নি— কারণ প্রজারা জানত যে, অরণ্যবাসী মোক্ষকামী ব্যক্তিকে দিয়ে রাজ্যপাট চলে না, ঠিক যেমন ধৃতরাষ্ট্রের বেলাতেও জানত যে, জন্মান্ধ ব্যক্তিকে দিয়ে এই বিশাল রাজ্যের পরিচালনা সম্ভব নয়। কিন্তু আমি যদি নিয়মের ব্যতিক্রম করতাম, কিংবা বিরুদ্ধ আচার গ্রহণ করতাম, তা হলে প্রজারা অন্তত প্রতিবাদ করত, ঠিক যেমন যযাতি রাজাকে প্রতিবাদ জানিয়েছিল জ্যেষ্ঠপুত্রের বঞ্চনার বিরুদ্ধে। আমি আর বলতে চাই না, কারণ এর পরে বলতে গেলে সুপ্রসিদ্ধ ভরতবংশের প্রতিষ্ঠাতা মহারাজ ভরতের কথা এসে পড়বে এবং সে প্রসঙ্গে তোমার কথাও এসে পড়তে পারে। কাজেই সে প্রসঙ্গ থাক।
দুর্যোধন বলবেন— বলুন না, আমার কথা। আমার কি কম ক্ষতি করেছেন আপনারা? মহারাজ ধৃতরাষ্ট্র না হয় রাজা হলেন না, কিন্তু তাঁর জ্যেষ্ঠ পুত্র হিসেবে আমি তো আর অন্ধ ছিলাম না।
মহাভারতের প্রমাণমতো ভীষ্মকে আমরা এখানেই থামিয়ে দিতে চাই। কেন না আমাদের আদালতে আরও একজন বিচারক রয়েছেন— মহামতি বিদুর। ভীষ্ম থামার সঙ্গে সঙ্গে তাঁর কথা আরম্ভ হবে বলে— আমরা মনে করি। বিদুর বলতে পারেন— তোমার সব কথার উত্তর দেওয়া সম্ভব নয়, তবে প্রসঙ্গত দু’-একটা কথা না বললে নয়। যেমন ধরো— ভীষ্ম বললেন— মহারাজ ভরতের প্রসঙ্গে তোমার কথা এসে পড়বে। কিন্তু আমি বলি— তোমার কথাতেই মহারাজ ভরতের প্রসঙ্গ আসবে এবং ভরতের প্রসঙ্গ উঠলে তোমার পিতা ধৃতরাষ্ট্রের প্রসঙ্গও আসবে। ব্যাপারটা কী জানো দুর্যোধন! জ্যেষ্ঠপুত্র বেঁচে থাকা সত্ত্বেও আমাদের পূর্বতন বংশে যখন কনিষ্ঠেরা রাজা হয়েছেন— তখন জ্যেষ্ঠদের কোনও রাজ্যলোভ দেখা যায়নি। কিন্তু মহারাজ পাণ্ডু রাজা হতে অবস্থাটা ছিল সম্পূর্ণ ভিন্ন। পাণ্ডু রাজা হওয়ায় ধৃতরাষ্ট্র খুশি হননি, সুখী তো দূরের কথা। মহারাজ ধৃতরাষ্ট্র আমার বড় দাদা বটে। তবে অন্ধ হওয়া সত্ত্বেও তিনি যে অভিনয় করাটা ভাল জানেন— সেকথা স্বয়ং ব্যাসই বলবেন সময়মতো। আমার বক্তব্য— পাণ্ডু রাজা হলে মহারাজ ধৃতরাষ্ট্র খুশি হননি, তবে খুশি খুশি ভাব দেখিয়েছেন মাত্র। তিনি যে আদৌ খুশি হননি— তার প্রমাণ পাওয়া যাবে তোমারই জন্মের সময়ে। জ্যেষ্ঠ হওয়া সত্ত্বেও অন্ধতাবশত রাজ্য না পাওয়ার ফলে তাঁর মনে যে জটিলতা তৈরি হয়েছিল, সে জটিলতা তিনি সচেতনভাবে সংক্রামিত করতে পেরেছিলেন স্বয়ং গান্ধারীর মধ্যেও। যে গান্ধারী তাঁর ধর্মশীলতা এবং নিরপেক্ষতার জন্য বিখ্যাত, তাঁকেও তিনি প্রাথমিকভাবে কলুষিত করতে পেরেছিলেন। কথাটা পরিষ্কার করে বলি শোনো।
বিদুর আবার পুরনো কথা স্মরণ করে বলতে পারেন— তুমি তো জানো, দুর্যোধন! তোমার মা তাঁর শ্বশুরপ্রতিম ব্যাসদেবের কাছে শতপুত্রের জননী হবেন বলে আশীর্বাদ পেয়েছিলেন। তিনি যখন গর্ভ ধারণ করেছিলেন, সময়ের হিসেবমতো তোমারই সেখানে জ্যেষ্ঠ হয়ে জন্মানোর কথা। কারণ গান্ধারী গর্ভ ধারণ করেছিলেন কুন্তীর এক বছর আগে। কিন্তু দুর্ভাগ্যক্রমে গান্ধারীর গর্ভ দু’বছর পরিপক্ক হলেও অতি সুখের সেই প্রসব যন্ত্রণা লাভ করলেন না। এদিকে গান্ধারীর এক বছরের মাথায় কুন্তী গর্ভ ধারণ করলেন— সংবৎসরধৃতে গর্ভে গান্ধাৰ্য্যা জনমেজয়। গর্ভকাল পূর্ণ হলে কুন্তী পুত্র লাভ করলেন, কিন্তু গান্ধারী তখনও পুত্ৰমুখ দেখেননি। তিনি তাঁর দুই বছরের গর্ভকালে হঠাৎ শুনলেন কুন্তী পুত্রবতী হয়েছে। এই অবস্থায় তিনি দুঃখে আত্মহারা হয়ে আপন গর্ভে নিষ্ঠুর আঘাত করলেন। কাল পরিপক্ক না হলে যা হয়— লোহার মতো শক্ত একটি মাংসপেশি জন্মাল। সেটিকে তিনি ফেলেই দিচ্ছিলেন— নেহাত কোথা থেকে খবর পেয়ে দ্বৈপায়ন ব্যাস এসে উপস্থিত হলেন গান্ধারীর কাছে।
এর পরের ঘটনা তোমার জানা, দুর্যোধন। কিন্তু এই যে কুন্তীর পুত্র হয়েছে শুনেই গান্ধারী নিজের পেটে আঘাত করলেন— শ্রুত্বা কুন্তীসুতং জাতং… স্বোদরং ঘাতয়ামাস— এটা কোন ঈর্ষা থেকে? এক কথায় যে ব্যাস বলেছিলেন— আমি মহাভারতে গান্ধারীর ‘ধর্মশীলতা’র পরিচয় দেব— সেই ধর্মশীলা গান্ধারীর মধ্যে এই ঈর্ষা, এই ক্ষোভ কোথা থেকে এল? বেশ বোঝা যাচ্ছে— রাজ্যের অধিকার নিয়ে ধৃতরাষ্ট্রের মনে যে ক্ষোভ এবং কুটিলতা ছিল, তার অন্তত একাংশ তিনি গান্ধারীর মনেও ঢুকিয়ে দিতে পেরেছিলেন। ধর্মশীলা গান্ধারীর মনেও তিনি এই প্রত্যয় সুদৃঢ় করতে পেরেছিলেন যে, তিনি না হোন, অন্তত তাঁর পুত্র যদি বাড়ির বড় ছেলে হয়ে জন্মায়, তা হলেও রাজ্যভোগের তৃপ্তি তিনি খানিকটা পেয়ে যাবেন। বস্তুত ধৃতরাষ্ট্রের এই মনোবৃত্তির জন্যই গান্ধারী ধর্মশীলা হওয়া সত্ত্বেও কুন্তীর ছেলে হওয়ার খবর পেয়েই ‘দুঃখমূৰ্ছিতা’ হন এবং আপন গর্ভে অন্যায়ভাবে আঘাত করেন। এর পরে স্বয়ং ব্যাস এসে গান্ধারীর গর্ভমুক্ত মাংসপেশির শুশ্রুষায় নিযুক্ত হলেন। তিনি পরম যত্নে সেই মাংসপেশিকে একশোভাগে ভাগ করে সুরক্ষিত স্থানে রাখলেন এবং গান্ধারীকে বললেন— ঠিক সময় মতো ঘটের মুখগুলি খুলতে হবে।
বিদুর পুরনো কথা স্মরণ করে তাঁর জবাব দিচ্ছেন। তিনি বলবেন— তারপর এক এক করে তোমাদের জন্ম হতে লাগল, দুর্যোধন। যেদিন প্রথম তোমার জন্ম হল, সেদিন একটা উল্লেখযোগ্য ঘটনা ঘটল। মহামতি ব্যাস সেদিন উপস্থিত। জানি না-কেন, কী মনে করে তিনি আমাদের জানালেন— জন্মের হিসেবে কিন্তু পাণ্ডুর ছেলে যুধিষ্ঠিরই এই বংশের সকলের বড় ছেলে। মনে রেখো— এ কথাটা তিনি আমাকে এবং ভীষ্মকে খবর দেওয়ার মতো করে জানালেন— তদাখ্যাতন্তু ভীষ্মায় বিদুরায় চ ধীমতে। আজকে ভাবতে হচ্ছে যে, এ খবরটা তো আমরা জানতাম। স্বয়ং গান্ধারী এই খবর শুনেই নিজের গর্ভে আঘাত করেছিলেন। তবু ব্যাস কেন আবার আমাদের স্মরণ করালেন? শুধু মহাভারতের কর্তা হিসেবে তিনি এই খবর দিয়েছেন তা আমাদের মনে হয় না; অথবা তিনিই যেহেতু ধৃতরাষ্ট্র-পাণ্ডুর জন্মদাতা— অতএব নাতি হল, তাই ডগমগ হয়ে জানালাম— এটাও আমাদের মনে হয় না। আমাদের ধারণা— জনক হিসেবে ধৃতরাষ্ট্রের সম্বন্ধে তাঁরও কিছু সন্দেহ ছিল বোধহয়।
সন্দেহ প্রমাণিত হয়ে গেল, যখন তুমি গাধার ডাক ডেকে জন্ম নিলে এবং জন্মমুহূর্তে নানা দুর্লক্ষণ দেখে মহারাজ ধৃতরাষ্ট্র অনেক ব্রাহ্মণকে আনিয়ে এক সভা ডাকলেন। দুর্ভাগ্যক্রমে সেই সভায় আমিও ছিলাম এবং তোমার পিতামহ ভীষ্মও ছিলেন। তোমার পিতা ধৃতরাষ্ট্র বললেন— হ্যাঁ, আমি জানি— যুধিষ্ঠির আমাদের কুলবর্ধক রাজপুত্র এবং সেই সবার বড়— জ্যেষ্ঠো নঃ কুলবর্ধনঃ। ধৃতরাষ্ট্র আরও বললেন— আমি এও জানি যে, সে নিজগুণেই রাজ্য পাবে— আমার সেখানে কিছু বলারও নেই। কিন্তু আপনারা গুণে গেঁথে দেখুন— অন্তত যুধিষ্ঠিরের পরে আমার এই ছেলে রাজা হবে কিনা— অয়ং ত্বনন্তরং স্তস্মাদ্‌ অপি রাজা ভবিষ্যতি? আপনারা ঠিক করে বলুন ঘটনা ঠিক কোন দিকে গড়াবে?
বিদুর বলতে পারেন— দেখো দুর্যোধন! এ কথাটার মানে কী? যে মানুষ ভালভাবে জানেন যে— যুধিষ্ঠির সবার বড় এবং তিনিই রাজা হবেন অথবা যিনি এও জানেন যে, যুধিষ্ঠিরের সঙ্গে তোমার বয়সের তফাত বেশি নয়— তিনি কী করে, এই প্রশ্ন করেন যে, যুধিষ্ঠিরের পরে তুমি রাজা হবে কিনা! এ প্রশ্ন থেকে নিশ্চিত মনে আসে যে, হয় ধৃতরাষ্ট্র পুত্রপ্রতিম যুধিষ্ঠিরের মৃত্যুর দিন গুনছেন অথবা কীভাবে তোমাকে রাজা করা যায়— তারই একটা হিসাব কষছেন মনে মনে। যাই হোক, ধৃতরাষ্ট্রের প্রশ্নের সঙ্গে সঙ্গে পুনশ্চ চারদিকে শেয়াল-শকুনের ডাক শোনা গেল। এমন অবস্থায় ব্রাহ্মণেরা কেউ আর গোনা-গাঁথার কষ্ট-পরিশ্রম করলেন না। চারদিকে অমঙ্গল-ধ্বনি শুনেই সমবেত ব্রাহ্মণেরা— অবশ্য সঙ্গে আমিও ছিলাম— সবাই তখন রায় দিল— আপনি এ ছেলে ত্যাগ করুন, মহারাজ! যা দেখছি তাতে এ ছেলে আপনার বংশ ধ্বংস করে ছাড়বে— ব্যক্তং কুলান্তকরণো ভবিতৈষ সুতস্তব। আপনি আপনার নিরানব্বুইটা ছেলেকে আপনার কাছে রাখুন, কিন্তু এই একটাকে ত্যাগ করুন। নীতিশাস্ত্র বলে— দরকার হলে সমস্ত বংশের জন্য একটা ছেলে ত্যাগ করবে, একটা সম্পূর্ণ গ্রামের স্বার্থে নিজের বংশও ত্যাগ করবে। একটা বৃহৎ জনপদের জন্য গোটা গ্রামের স্বার্থও ত্যাগ করতে হবে— গ্রামং জনপদস্যার্থে আত্মার্থে পৃথিবীং ত্যজেৎ!
দুর্যোধন বলবেন— সাবাস খুড়ো সাবাস! আর নীতিশাস্ত্র আওড়াতে হবে না। কোথায় আপনারা একটা দুটো শেয়াল-শকুনের ডাক শুনলেন, আর সঙ্গে সঙ্গে আমাকে ত্যাগ করার ফরমান জারি করে দিলেন। ধন্যি আমার পিতাঠাকর! ভাগ্যি তিনি আপনাদের কথা শোনেননি। অন্তত তিনি আমাকে ত্যাগ করেননি। বরঞ্চ পরম স্নেহে আমাকে লালন-পালন করেছেন— ন চকার তথা রাজা পুত্রস্নেহসমন্বিতঃ।
বিদুর উত্তর দেবেন— এটা স্নেহ নয় দুর্যোধন! এটা অন্ধতা, অন্ধ স্নেহ। জন্ম থেকে যিনি অন্ধ, তিনি আসলে স্নেহেও অন্ধ— এইটাই আশয়। আর তুমি যাকে শেয়াল-শকুনের ডাক বলছ— ব্রাহ্মণেরা যাকে শেয়াল-শকুনের ডাক বলেছেন— তার আশয় কী জানো? ওই অমঙ্গল ধ্বনির মধ্যে আমি অন্ধ-রাজার রাজ্যলোভ আর লালসার বিকারধ্বনি শুনতে পাচ্ছিলাম— যে বিকার ধ্বনিত হচ্ছিল মহারাজ ধৃতরাষ্ট্রের আপাত-করুণ সেই প্রশ্নে— যুধিষ্ঠিরের পরে আমার ছেলে রাজা হবে তো— অপি রাজা ভবিষ্যতি? আর তুমি আমাদের বংশের নজিরের কথা বলছিলে না? বুদ্ধিমান ভীষ্ম সে কথা বলতে লজ্জা পেলেন বটে, তবে এত কথা যখন হল, তখন সেটাও আমার বলে ফেলাই ভাল।
যে প্রসিদ্ধ ভরত-বংশের গৌরব করে আসছ এতকাল সেই ভরত কী করেছিলেন জানো? ভরতকে চিনতে অসুবিধে হচ্ছে না তো? সেই দুষ্ম্যন্ত-শকুন্তলার পুত্র সর্বদমন ভরত, যিনি চক্রবর্তী রাজা হয়েছিলেন এই পৃথিবীতে, যাঁর নামের খ্যাতিতে এই দেশটিই ভারত-ভূমি নামে প্রসিদ্ধ, সেই ভরত। আমাদের বংশে তিনি বহু পূর্বতন রাজা হওয়া সত্ত্বেও এখনও যে তাঁরই নামে আমাদের বংশ অসীম গৌরব অনুভব করে— ভরতাদ্‌ ভারতী কীৰ্ত্তিৰ্যেনেদং ভারতং কুলম্— তার কারণ হল মহারাজ ভরতের প্রজারঞ্জনের ক্ষমতা। এই প্রজারঞ্জনের জন্য তিনি নিজের যে কোনও স্বার্থ ত্যাগ করতে রাজি ছিলেন। মনে রেখো— এই ভরতের তিন মহারানির গর্ভে তিনটি তিনটি করে ন’টি ছেলে হয়েছিল। সময়কালে দেখা গেল, ছেলেগুলি একটাও তাঁর নিজের মতো হয়নি, অর্থাৎ কিনা প্রজানুরঞ্জনের যে বৃত্তি নিয়ে মহারাজ ভরত জীবন কাটাচ্ছিলেন, সেই বৃত্তির লেশমাত্র তিনি তাঁর পুত্রদের মধ্যে দেখতে পেলেন না। অতএব নয় ছেলের একজনকেও তিনি পরবর্তী রাজপদের যোগ্য অনুভব করলেন না— নাভ্যনন্দত তান্‌ রাজা নানুরূপা মমেত্যুত। ভরতের রানিরাও সেই রকম। যে ছেলের মধ্যে বাপের রাজবৃত্তির একাংশমাত্র নেই, সেই ছেলেদের বাঁচিয়ে রাখার প্রয়োজন তাঁরা অনুভব করেননি, তাঁরা ছেলেদের মেরেই ফেলেছিলেন— ততস্তান্‌ মাতরঃ কুদ্ধাঃ পুত্রান্‌ নিন্যুর্যমক্ষয়ম্‌। মনে রেখো, দুর্যোধন! মহারাজ ভরত তাঁর নয় ছেলের একটিকেও রাজ্য দিয়ে যাননি। রাজ্যের জন্য তিনি দত্তক নিয়েছিলেন ব্রাহ্মণ ভরদ্বাজের পুএ ভূমন্যুকে। তুমি নজিরের কথা বলছিলে না? তা এর থেকে বড় নজির আর কী আছে? যেন তেন প্রকারেণ রাজ্য পাওয়াটাই আমাদের বংশে বড় কথা নয়, দুর্যোধন! রাজধর্ম পালনের যোগ্যতা আছে কিনা সেইটাই বড় কথা। ব্যক্তিগত স্বার্থ, এবং রাজ্যপ্রাপ্তির লালসা যখন পিতার ঔরস থেকে পুত্রের মধ্যে সঞ্চারিত হয়— তখন আমাদের মতো দুর্মুখ মানুষ মুখর হয়ে উঠে বলে— এ ছেলে ত্যাগ করলেই শান্তি আসবে, নইলে বিপদ অবশ্যম্ভাবী। ঠিক তাই হয়েছে।
॥ ২ ॥
ভীষ্ম, বিদুর এবং দুর্যোধনের সওয়াল-জবাব আমরা পরস্পরের অনুক্রমে সাজিয়ে দিয়েছি মাত্র। বলাবাহুল্য, মহাভারতের কবি এই সম্ভাব্য বাদ-বিতণ্ডার আয়োজন করেননি। আমরা তা করেছি এইজন্য যে, পরাজিত প্রতিনায়কের প্রতি মহাকাব্যের পাঠকেরা এক ধরনের করুণা অনুভব করেন, কখনও বা সেই করুণা এতই আর্দ্রভাবাপন্ন হয় যে, পাঠকের মনে হয়— দুর্যোধনের রাজ্য পাওয়াটাই বুঝি উচিত ছিল। ধৃতরাষ্ট্র রাজ্য পাননি এবং দুর্যোধন তাঁর জ্যেষ্ঠপুত্র হওয়ায় এ করুণা আরও দৃঢ় হয়। আমাদের বক্তব্য— সেকালের আইন অনুসারে দুর্যোধন কোনওভাবেই রাজ্য পাওয়ার অধিকারী নন। বয়সের অনুপাতেও না, আবার রাজার ছেলে রাজা হবে— সেই অনুপাতেও না। কারণ, বয়সের অনুপাতে যুধিষ্ঠির জ্যেষ্ঠ। আবার সিংহাসনে আসীন রাজা পাণ্ডু মারা গেলে তাঁরই পুত্রের রাজ্য পাওয়ার কথা। যদি বলেন— পাণ্ডু মারা গেলে ধৃতরাষ্ট্রের বড় ছেলে হিসেবে দুর্যোধন রাজা হতে পারেন, তা হলে প্রশ্ন আসবে— ধৃতরাষ্ট্র নিজেই রাজা ছিলেন না, তাঁর ছেলের রাজা হওয়ার কোনও উপপত্তি হয় না। পাণ্ড বনে ভ্রমণ করতে গেলে কিংবা তিনি মারা গেলে ধৃতরাষ্ট্র ‘কেয়ার-টেকার’ সরকার চালাচ্ছিলেন মাত্র। তিনি রাজার প্রতিনিধি, রাজা নন। অতএব কোনও ভাবেই দুর্যোধনের রাজ্য পাওয়ার প্রশ্ন আসে না।
কিন্তু আইনগতভাবে আমাদের সন্তুষ্টি কোনও বড় কথা নয়। কারণ, রাজনীতির ক্ষেত্রে রাজ্যলাভের প্রশ্ন আসে লালসার পথ ধরে, নীতি কিংবা যুক্তির পথ ধরে নয়। বিশেষত, দুর্যোধনের যে চরিত্র আমরা দেখতে পাই, তার জন্য তিনি যতখানি দায়ী, তার চেয়ে অনেক বেশি দায়ী তাঁর বাবা ধৃতরাষ্ট্র। দুর্যোধনের কথা বলতে গেলে অবধারিতভাবে তাই ধৃতরাষ্ট্রের কথা এসে পড়বে। ধৃতরাষ্ট্রের রাজ্য-লালসার অসন্তোষ দুর্যোধনের মধ্যে মূর্ত হয়ে ধরা দিয়েছিল। ফলত তিনি অকারণের মধ্যে রাজ্যলাভের কারণ আবিষ্কার করেছেন, অপ্রাপ্যের মধ্যে প্রাপ্যতার যুক্তি খুঁজে পেয়েছেন। মহামতি ব্যাস ধৃতরাষ্ট্রের জন্মদাতা হিসাবে আপন জ্যেষ্ঠ পুত্রের বিকার জানতেন, এবং তা জানতেন বলেই দুর্যোধন ইত্যাদির ভ্রূণ শুশ্রূষার সময়েই তিনি আগেভাগে পাণ্ডুর প্রথম পুত্রের জন্মতিথি কুরু বৃদ্ধ পিতামহকে স্মরণ করিয়ে দিয়েছেন, স্মরণ করিয়ে দিয়েছেন বিদুরকেও।
দুর্যোধনের জন্মলগ্নেই ধৃতরাষ্ট্র নিজের ছেলের রাজ্যপ্রাপ্তি নিয়ে যে প্রশ্ন করেছেন, সে প্রশ্ন যে আরও গভীরতর উদ্বেগের চিহ্নে অঙ্কিত হবে— সেটা ব্যাস আন্দাজ করতে পেরেছিলেন। পাণ্ডু মারা গেলে ধৃতরাষ্ট্র যত ঘটা করেই— রাজবদ্‌ রাজসিংহস্য— পাণ্ডুর শ্রাদ্ধ করুন না কেন, ব্যাস জানতেন ধৃতরাষ্ট্র যেভাবেই হোক এই মৃত্যুর সুযোগ নেবেন। ব্যাস জানতেন— রাজনীতির এই সব নীচতা, কুটিলতা তাঁর মা সত্যবতীর পক্ষে সহ্য করা অত্যন্ত কঠিন হবে। অসীম ব্যক্তিত্বময়ী এই মহিলা যে চেষ্টায় প্রসিদ্ধ ভরতবংশের সূত্র-রক্ষা করেছেন এবং দগ্ধ বংশতরুর প্রথম অঙ্কুরের মতো যে ধৃতরাষ্ট্রকে তিনি স্নেহ করেন, তিনি যদি সব কিছু বিপরীত দেখেন— তা হলে তাঁর ব্যক্তিত্বে সেটা হবে অসহ্য। পাণ্ডুর শ্রাদ্ধশান্তির সঙ্গে সঙ্গে ব্যাস তাই সোজা মায়ের কাছে গেছেন এবং নিজের আন্দাজ মতো বলেছেন— সুখের দিন সব শেষ, মাগো— অতিক্রান্তসুখাঃ কালাঃ। দিন যা আসছে খুব খারাপ। পৃথিবী আস্তে আস্তে তার সৌন্দর্য হারিয়ে নিষ্ফলা হবে। কুরুদের অন্যায় অভব্যতায় এই রাজ্যের তথা এই বংশের যা হাল হবে— সেই ক্ষতি দেখার জন্য তুমি আর এখানে বসে থেকো না। তুমি আমার সঙ্গে বনে চলো এবং যোগ অবলম্বন করো।
উপযুক্ত পুত্রের একটা কথাতেই সত্যবতী সব বুঝে নিয়েছেন। ব্যাস, সাধারণভাবে বলেছিলেন, ‘কুরুদের অন্যায়-অত্যাচারে পৃথিবী ধ্বংস হবে।’ কিন্তু সত্যবতী এই বিরাট সামান্যীকরণের মধ্যেও ব্যাসের আশয়টি ঠিক বুঝে নিয়েছিলেন। বানপ্রস্থের প্রস্তাব সঙ্গে সঙ্গে তিনি স্বীকার করলেন বটে, কিন্তু একবারের জন্য হলেও ভারতবর্ষের তাবৎ শাশুড়িদের মতো বড় বউমা অর্থাৎ ধৃতরাষ্ট্রের মাকে খোঁটা দিয়ে বললেন— হ্যাঁগো বউমা— এ সব আমি কী শুনলাম। তোমার নাতি আর ছেলের দুর্নীতিতে নাকি এই ভরতবংশ নষ্ট হবে— অম্বিকে তব পৌত্রস্য দুর্নয়াৎ কিল ভারতাঃ— এই রাজ্য, রাজ্যের মানুষ সব ছারখারে যাবে। এখনও সময় আছে, যদি ইচ্ছে করে তো আমার সঙ্গে বনে চলো। অসীম মর্যাদাসম্পন্ন শাশুড়ির কথা ধৃতরাষ্ট্রের মা ফেলেননি, সঙ্গে সঙ্গে তিনিও বনের পথ ধরেছেন। হতপুত্রা পাণ্ডুর মাও অবশ্য আর পাণ্ডুহীন সেই রাজগৃহে থাকতে চাননি। তিনিও চলে গেছেন সত্যবতীর সঙ্গে।
পাণ্ডুর মৃত্যুর সঙ্গে সঙ্গে এই যে একটা সন্দেহের চোখ গিয়ে পড়ল ধৃতরাষ্ট্রের ওপর— এই সন্দেহই আস্তে আস্তে মূর্ত-রূপ লাভ করেছে দুর্যোধনের মধ্যে। দেখুন, ধৃতরাষ্ট্রের দিক থেকে সবচেয়ে বড় ভুল একটা হয়ে গেছে— সেটা হল রাজনীতির চালে ভুল। তিনি অরণ্যবাসী ঋষিদের কথায় পাঁচজন পাণ্ডব ভাইকে রাজবাড়িতে স্থান দিলেন বটে, কিন্তু কিছুদিনের মধ্যেই তিনি যদি জ্যেষ্ঠ পাণ্ডব যুধিষ্ঠিরকে মেরে ফেলতে পারতেন, তা হলে তাঁর সুবিধে হত অনেক বেশি। কিন্তু যত সুবিধেই হোক, মেরে ফেলাটা অত সহজ ছিল না। প্রজারা ছিলেন, কুরুবৃদ্ধ পিতামহ তখনও বেঁচে এবং সবার ওপরে আছেন সদা হিতৈষী বিদুর।… তবে এই মেরে ফেলার কথাটা ভাবতে বেশিদিন সময় লাগেনি ধৃতরাষ্ট্রের। অবশ্য ধৃতরাষ্ট্রেরও অনেক আগে পাণ্ডবদের বিশিষ্ট একজনকে মেরে ফেলার যিনি ফন্দি আঁটলেন— তিনি কিন্তু সামান্য একটি বালক। সেই বয়সেই দুর্যোধনের অন্তরে সমবয়সি একটি ছেলেকে হত্যা করার দুর্বুদ্ধি এসে গেছে এবং সে কাজটি তিনি এত নিপুণভাবে খেলা-খেলা করে করলেন যে তাঁর ভবিষ্যৎ সম্বন্ধে আশঙ্কা হয়। অবশ্য এ কাজের জন্য তাঁর একটা পূর্বের প্রতিক্রিয়া ছিল। নিরপেক্ষ কবি হিসেবে ব্যাস সে কথা লুকোননি।
অল্পবয়সি ছেলেদের খেলার মধ্যে শক্তিমত্তা এবং দ্রুততার মূল্য সবার চেয়ে বেশি। এই দুটি গুণই মধ্যম পাণ্ডব ভীমের মধ্যে মাত্রাধিক থাকায় তাঁর খেলাগুলি কৌরব ভাইদের কাছে পীড়ন হয়ে দাঁড়াত— সর্বান্‌ স পরিমর্দতি। একজন মেজাজে খেলছে, তাকে ভীম কোলসাপটা করে উঠিয়ে নিয়ে গেলেন এবং লুকিয়ে পড়লেন। অথবা দু’জনকে চুলের মুঠি ধরে বেশ খানিকটা ওপরে উঠিয়ে নিয়ে ছেড়ে দিলেন। সবাই পুকুরে চান করতে নেমেছে— ভীম তখন অন্তত দশজন কৌরব ভাইকে একসঙ্গে জলে চুবিয়ে রাখলেন এবং যখন প্রায় দম বন্ধ হওয়ার উপক্রম হল, তখন ছাড়লেন— মৃতকল্পান্‌ বিমুঞ্চতি। কৌরব ভাইয়েরা হয়তো ফল পাড়তে গাছে উঠেছে, ভীম তখনই সেই গাছে লাথি মারতে আরম্ভ করবেন এবং সজোরে গাছে ঝাঁকি দিতে থাকবেন। ফলের সঙ্গে টুপ টুপ করে কৌরবরাও একই সঙ্গে মাটিতে লুটিয়ে পড়ত— সফলাঃ প্রপতন্তি স্ম দ্রুতং ত্ৰস্তা কুমারকাঃ।
ব্যাস লুকোননি, বরং পরিষ্কার লিখেছেন— এই সমস্ত উৎপাত, বাল্যকাল থেকেই ভীমের এই অপ্রিয় ব্যবহার কিছুদিনের মধ্যেই যেমন ভীমের অতি মানুষিক শক্তির পরিচয় প্রকট করে তুলল, তেমনি একই সঙ্গে ধৃতরাষ্ট্রপুত্রদের ওপর ভীমের দুষ্টামি বড় বেশি করে চোখে পড়তে লাগল— অপ্রিয়ে অতিষ্ঠদ্‌ অত্যন্তং বাল্যান্ন দ্রোহচেতসা। হয়তো এর মধ্যে ভীমের দ্রোহচেতনা ছিল না, কিন্তু বালক বয়সে সমবয়সি বন্ধুর শক্তিমত্তা সব সময়ই অপর ভাই বন্ধুকে কৌশলী এবং বেশি দুষ্ট করে তোলে। দুর্যোধনেরও তাই হল, তিনিও ভীমের বিরুদ্ধে দুষ্টভাব দেখাতে লাগলেন— দুষ্টভাবম্‌ অদর্শয়ৎ— অর্থাৎ তিনি ভীমের ব্যাপারে অসন্তুষ্ট হয়ে উঠলেন উত্তরোত্তর। এই দুষ্টভাবই পরে হিংসায় পরিণত হয়েছে।
লক্ষণীয় বিষয় হল— মানুষ হিসাবে ভীম অত্যন্ত সহজ এবং সরল। সে মানুষটা সদা-সর্বদা কৌরবদের অপ্রিয় আচরণ করতে আরম্ভ করল কেন, তার কোনও কারণ মহাভারতের কবি দর্শাননি। শুধু শক্তিমত্তাই যদি পরপীড়নের হেতু হয়, তা হলে নিজের ভাইদেরও তিনি ছাড়তেন না। কাজেই বার বার এখানে মনে হয় যে, পাণ্ডবদের আশ্রয়দাতা হিসাবে মহারাজ ধৃতরাষ্ট্রের অপ্রীতি এবং অপরপক্ষে পুত্র দুর্যোধনের ব্যাপারে তাঁর প্রশ্রয় অবিদিত ছিল না। অন্য পাণ্ডব ভাইয়েরা এটা জানলেও আপাতত চেপে যাওয়ার বুদ্ধি তাঁদের ছিল, কিন্তু সরলতা এবং অধিকতর শক্তিমত্তার জন্য বাল্যকালেও ভীম এই অপ্রিয় আচরণ করতে দ্বিধা করতেন না। অপরদিকে রাজবাড়ির একান্ত গোপন আলোচনাতে দুর্যোধন নিশ্চয় এতটাই আশ্বস্ত ছিলেন যে, সেই বালক বয়সেও ভীমের বিরুদ্ধে তিনি একা একাই একটা চরম সিদ্ধান্ত নিতে দ্বিধা করলেন না। আমরা যে ঠিক যুক্তির পথ ধরে এগোচ্ছি তার প্রমাণ পাওয়া যাবে দুর্যোধনের একটি কথাতেই। সেই বালক-বয়সেই তিনি রাজ্য শাসনের কথা ভাবছেন। এ জিনিস বাড়ির বড়দের মুখ থেকে ছোটদের মুখে এসে গেছে। তিনি বলছেন— এই ভীমটাই হল সমস্ত পাণ্ডব ভাইদের পালের গোদা, ওকে আমরা কায়দা করে, কৌশল করে উচিত শিক্ষা দেব— নিকৃত্যা পরিগৃহ্যতাম্‌। ওর গায়ের জোরও যেমন, তেমনি ও একাই সব সময় আমাদের সঙ্গে টক্কর দিচ্ছে— স্মর্ধতে চাপি সহিতান্‌ অস্মান্‌ একো বৃকোদরঃ। ওকে এবার উচিত শিক্ষা দেব। ও যখন ঘুমিয়ে থাকবে তখন ওকে আমাদের বাগানবাড়ির গঙ্গার ঘাট থেকে জলে ফেলে দেব। আর ওর বড় ভাই যুধিষ্ঠির আর ছোটভাইগুলোকে বেঁধে রেখে আমিই রাজ্যশাসন করব— প্রশাসিষ্যে বসুন্ধরাম্‌।
এই খেলা-খেলার বয়সে রাজ্যশাসনের কথা আসে কেমন করে— যদি না এত বড়দের মদত থাকে? আমাদের ধারণা— বড়দের নানা আলোচনা থেকে ছোটরা যেমন বড়দের মনোভাব বুঝতে পারে এবং সেই অনুসারে নিজেদের ছোট ছোট কর্তব্য নির্ধারণ করে, তেমনি ছোটদের বিশেষত নিজের ছেলেদের মনোভাব থেকে বড়রাও অন্যান্য বালকদের সম্বন্ধে একটি বিশেষ ধারণা করে নেন। এসব ক্ষেত্রে যাচাই করার প্রশ্ন আসে না, আপন পুত্রের প্রতি মমতা এবং ঘনিষ্ঠতার ফলেই ছেলেদের খেলার বন্ধুদের সম্বন্ধে অমনিই একটা ধারণা হয়। যেমন ভীমের সম্বন্ধে দুর্যোধনের যে ধারণা— এই ধারণাই মহারাজ ধৃতরাষ্ট্রকে তাড়া করে বেড়িয়েছে ভারত-যুদ্ধের পূর্বে উদ্যোগপর্ব পর্যন্ত। সেখানে তিনি জনান্তিকে সঞ্জয়কে বলেছেন— হরিণ যেমন রেগে-যাওয়া বাঘকে ভয় পায়, আমারও তেমনি ওই রাগি ভীমটাকেই শুধু ভয়— ভীমসেনাদ্ধি মে ভূয়ো ভয়ং সঞ্জায়তে মহৎ।
দেখুন, ধৃতরাষ্ট্র যে অর্জুনের ধনুবীর্য প্রকাশ পাবার পরেও ভীমের সম্বন্ধে উদ্বেগ প্রকাশ করছেন, তাঁর কারণ কিন্তু দুর্যোধন। সেই ছোটবেলা থেকে দুর্যোধনও একই ধারণা পোষণ করেছেন বলেই ধৃতরাষ্ট্রের অমন ধারণা। এ সব আমরা পরে দেখব। আমাদের মনে হয়, অনুরূপভাবে দুর্যোধনও ধৃতরাষ্ট্রের নানা কথায় সেই ছোট বয়সেই বুঝতে পেরে থাকবেন যে, দুর্যোধনই রাজ্য পেতে পারেন এবং পাণ্ডবেরাই তার প্রতিবন্ধক। প্রধানত এই ধারণার বশবর্তী হয়েই সেই ছোট বয়সেই দুর্যোধন ভীমকে পৃথিবী থেকে সরিয়ে দেওয়ার বুদ্ধি আঁটলেন— পাপা মতিরজায়ত। দুর্যোধন তক্কে তক্কে থাকলেন এবং ক’দিনেই ভীমের দুর্বলতাগুলি সমঝে নিলেন। এরপর পাকা খুনির মতো রাজবাড়ি থেকে অনেক দূরে, একটা সুন্দর জায়গা বেছে নিলেন দুর্যোধন, যেখানে জলক্রীড়া এবং স্থলক্রীড়া একই সঙ্গে হতে পারে।
রাষ্ট্রযন্ত্র ব্যবহার করে সেই বালক-বয়সেই এলাহি ব্যবস্থা করলেন দুর্যোধন। লোকালয় থেকে বেশ দূরে গঙ্গার তীর। জায়গাটার নাম প্রমাণকোটি। গঙ্গার তীরে দুর্যোধনের নির্দেশে অস্থায়ী আবাস তৈরি হল, তৈরি হল বিশ্রাম-ঘর, উঁচু চাঁদোয়া খাটানো হল এবং তার মাথায় বড় বড় করে নাম লেখা হল— জল-খেলা— উদকক্রীড়ন। ভাল ভাল পাচক নিয়ে যাওয়া হল, যারা ভক্ষ্য, ভোজ্য, লেহ্য-পানীয়ের সুব্যবস্থা করবে। দুর্যোধনের নির্দেশমতো ব্যবস্থা সব পাকা হয়ে যাবার পর দুর্যোধন নিজেই গিয়ে পাণ্ডবদের বললেন— প্রমাণকোটিতে গঙ্গার ধারে রীতিমতো একটা বাগান-বাড়ি তৈরি করে ফেলেছি আমরা। সবাই মিলে চলো সেখানে যাই, সবাই মিলে জলক্রীড়ার আমোদ করব— গঙ্গাঞ্চৈবানুযাস্যাম উদ্যানবন-শোভিতাম্‌। সরল যুধিষ্ঠির দুর্যোধনের কূটবুদ্ধি এতটুকুও বুঝতে পারলেন না। তিনি বললেন— বেশ তো, সবাই যাব তা হলে।
তারপর নির্দিষ্ট দিনে কৌরব-পাণ্ডবেরা সকলে বিলাসবহুল রথে চড়ে উপস্থিত হলেন প্রমাণকোটিতে। পাণ্ডব-ভাইদের মাথা একেবারে ঘুরে গেল। দুর্যোধন তাঁর জ্ঞাতিভাইদের ঝকঝকে-তকতকে, বহির্গৃহও এমন সুন্দর হতে পারে! পাণ্ডব-কৌরবরা আরাম করে বসতেই খাবার-দাবার এসে গেল পূর্ব-নির্দেশমতো। এর পরের ঘটনা সকলের জানা থাকলেও বলি— দুর্যোধন সন্তর্পণে সকলের চোখের আড়ালে ভীমের জন্য নির্দিষ্ট খাদ্যদ্রব্যে কালকেউটের বিষ মিশিয়ে দিলেন— উদ্দেশ্য, ভীমকে পৃথিবী থেকে চিরতরে সরিয়ে দিতে হবে— বিষং প্রক্ষেপয়ামাস ভীমসেন-জিঘাংসয়া। দুর্যোধন নিজের হাতে ভীমকে খাবার তুলে দিচ্ছেন— এটা খাও সেটা খাও বলে— এবং এই খাওয়ানোর মধ্যে এমন সুন্দর এক দেখনদারি ছিল, এমনই মধুর ছিল দুর্যোধনের কথাবার্তা যে, মনে হচ্ছিল— সত্যিই তো এর মধ্যে তো কোনও আশ্চর্য নেই, নিজের জ্যাঠতুতো ভাই এবং সমবয়সি ভাই দুর্যোধন তো খুড়তুতো ভীমের জন্য এমন করতেই পারেন— স বাচামৃতকল্পশ্চ ভ্রাতৃবচ্চ সুহৃদ্‌ যথা। মুখে এবং মুখের ভঙ্গিতে এমন মধুরতা, যেন কিছুই হয়নি, এমনটাই তো হবার কথা ছিল— এমন মধুরতা বজায় রাখলেও মনের মধ্যে দুর্যোধন কিন্তু হত্যা করছেন ভীমকে— হৃদয়েন ক্ষুরোপমঃ।
সত্যি বলতে কী, দুর্যোধন যা করছেন, সেটা খুব সহজ কথা নয়। প্রাচীন রাজশাস্ত্র প্রণেতারা— মনু থেকে মহাভারত অথবা কৌটিল্য থেকে কামন্দক— সকলেই এমন রাজগুণের অকুণ্ঠ প্রশংসা করেছেন। রাজা যা ভাবছেন, অথবা যা তিনি করবেন বলে ভাবছেন, তা তাঁর বাইরের চেহারায় যেন এতটুকু প্রকট না হয়ে ওঠে— এই সাবধান-বাণীর নিরিখে রাজা যে গুণ অর্জন করার চেষ্টা করেন, দুর্যোধনের ক্ষেত্রে সেটা কিন্তু সহজাত গুণ, যেমনটি লিখেছেন কবি কালিদাস— তস্য সংবৃতমন্ত্রস্য গূঢ়াকারেঙ্গিতস্য চ— অর্থাৎ কিনা দুর্যোধন যেটা করতে চান, সেটা তাঁর বাইরের চেহারায় আকারে ধরা পড়ে না। ধরা পড়ে না চোখ-মুখ-ভ্রুকুটির ভাষায়, অপাঙ্গে, ইঙ্গিতে। এমনকী তা ধরা পড়ে না হাত-পায়ের বিক্ষেপে, আঘাতে বা অন্য কোনও ক্রোধোদ্দীপ্ত আঙ্গিক চেষ্টায়। এমন রাজগুণের অধিকারী হওয়া সত্ত্বেও দুর্যোধনকে আমরা সার্থকভাবে রাজযোগ্য বহুমানন করতে পারছি না, তার কারণ— যাঁকে বা যাঁদের তিনি জন্মের শত্রু বলে মনে করছেন এবং সেই তথাকথিত শত্রুদেরও যা চরিত্র অথবা চারিত্রিক গুণ, তাতে তাঁর শত্রুতার কারণই নেই। প্রথমত যুধিষ্ঠির তাঁর চাইতে বয়সে বড় এবং তিনিই পূর্বতন রাজার সঠিক উত্তরাধিকারী। অথচ দুর্যোধন তাঁকে ছলে-বলে-কৌশলে সরাতে চান এবং নিজে রাজা হতে চান যেনতেন প্রকারেণ। নির্দিষ্ট এবং আগ্রাসী শত্রুকে বাদ দিয়ে দুর্যোধন যে ভীমকে মেরে ফেলার চেষ্টা করছেন, নিতান্ত অবোধ বালক বয়সেও নিজের আপন খুড়তুতো ভাইকে বিষ-নিদ্রায় আচ্ছন্ন করে গঙ্গায় ফেলে দেবার কথা ভাবছেন, এইখানেই তাঁর রাজযোগ্য গুণগুলি অতিসংকীর্ণ স্বার্থভাবনায় কলঙ্কিত হতে থাকে। ভবিষ্যতে যিনি সুপ্রসিদ্ধ ভরতবংশের কুলমর্যাদা ধারণ করে প্রজারঞ্জনের বৃত্তে প্রতিষ্ঠিত হবেন, তিনি যদি শত্রুরাষ্ট্র-দমনের প্রক্রিয়ায় নিজের ভাব-গোপনের সিদ্ধিগুলি প্রয়োগ করতেন, অথবা এই বালক-বয়সে শুধু প্রকৃত শত্রু চিনে নেবার শিক্ষাটুকু লাভ করতেন, তা হলেই সেটা সার্থক রাজোচিত বৃত্তি হতে পারত।
অথচ কী করছেন দুর্যোধন! একটি একটি করে অনেকগুলি বিষমিশ্রিত ভক্ষ্য তিনি তুলে দিচ্ছেন ভীমের হাতে, আর মনে মনে তিনি হাসছেন, কেন না তাঁর চিকীর্ষিত কাজটি সন্দেহাতীত মাত্রায় সম্পন্ন হয়ে যাচ্ছে— কৃত-কৃত্যমিবাত্মানং… হৃদয়েন হসন্নিব। আর সরল, দুর্ভাবনাহীন ভীম কী করছেন!
ভীম পেটুক— সেগুলি তিনি অম্লানবদনে গিললেন। খেলা আরম্ভ হল, জলখেলা, স্থলখেলা সব হল। ভীমও খেললেন, জলের মধ্যে ভাইদের কাধে করে সাঁতার দিলেন, নিজেও খেললেন অনেক পরিশ্রম করে। তারপর শ্রান্ত ক্লান্ত কাউকে কিছু না বলে, কারও খেলায় বিঘ্ন না করে গঙ্গার তীরে এসে ঠান্ডা হাওয়ায় গা এলিয়ে দিলেন— যেন একটু ঘুমোলেই ঠিক হয়ে যাবে সব। দুর্যোধন কিচ্ছু না দেখে, সব দেখছেন, ফাঁক খুঁজছেন— নিত্যমেবান্তরপ্রেক্ষী। দেখলেন— ভীম বিষক্রিয়ায় নিশ্চেষ্ট; এবার লতার দড়িতে শক্ত করে হাত-পা বেঁধে ভীমকে তিনি ফেলে দিলেন গঙ্গায়— স্থলাজ্জলমপাতয়ৎ।
খুনি দুর্যোধনের জলক্রীড়ার ব্যবস্থা, আহার-বিহারে ব্যস্ত রাখার ব্যবস্থা এতই নিখুঁত ছিল যে, পরস্পর অতি-ঘনিষ্ঠ পাণ্ডব ভাইরা পর্যন্ত বাড়ি ফেরার আগের মুহূর্তেও কিছুই বুঝতে পারেননি। রাস্তায় যখন ভীমের কথা এসেছে, তখন নিজেরাই বলাবলি করেছেন— ও আগেই বেরিয়ে গেছে। লক্ষণীয় বিষয় হল— বাড়ি ফিরে যুধিষ্ঠির যখন মাকে ভীমের কথা জিজ্ঞাসা করলেন তখন কুন্তী খুব হাহাকার করে উঠলেন বটে, তবে কথাটা মোটেই পাঁচ কান হতে দিলেন না। তাঁর পরিবারের পোষক হিসাবে কিংবা কুরুরাজ্যের পালক হিসাবে ধৃতরাষ্ট্রকেও তিনি কিছু বললেন না। ভীমকে খোঁজার জন্য কুন্তী ধৃতরাষ্ট্রের রাজ্যের কোনও উপকরণ, যাকে আমরা ‘রয়াল মেশিনারি’ বলতে পারি, তাও ব্যবহার করলেন না। একদিকে তিনি চার ভাইকে পাঠালেন ভীমকে খুঁজতে অন্যদিকে বিদুরকে ডেকে পাঠালেন শলাপরামর্শ করার জন্য। বিদুরের কাছে ঘটনার বিবরণ দেওয়ার সঙ্গে সঙ্গে কুন্তী তাঁর প্রথম সন্দেহের কথা ব্যক্ত করলেন এই ভাষায়— দুর্যোধন অত্যন্ত নৃশংস এবং বকে-যাওয়া ছেলে। ওর মনটা যেমন ছোট, তেমনি এই রাজ্যের ওপরে ওর লোভ; লজ্জা-শরমও কিছুই নেই— ‘ক্রূরোহসৌ দুর্মতিঃ ক্ষুদ্রো রাজ্যলুব্ধোহনপত্রপঃ।
একথা থেকে বেশ বোঝা যায় অন্ধ রাজা ধৃতরাষ্ট্র রাজ্যলাভের ব্যাপারে তাঁর আপন ক্ষোভ দুর্যোধনের মধ্যে ঢুকিয়ে দিতে পেরেছিলেন। ছোটবেলা থেকেই দুর্যোধন বুঝেছেন— তাঁকে রাজ্য পেতে হবে। এজন্য পাণ্ডবদের একজনকে মারলে যে ধৃতরাষ্ট্র অসুখী হবেন না— এটা যেমন দুর্যোধনের ধারণা, তেমনি এটা কুন্তীরও ধারণা, — নইলে তিনি ধৃতরাষ্ট্রকে কিচ্ছুটি জানালেন না কেন? এমনকী ভীম হারিয়ে যাবার পর আটদিন চলে গেল— তবু কুন্তী বা বিদুর কেউই কিন্তু ব্যাপারটা রাজ্যের রাজাকে জানাচ্ছেন না— এবং জানাচ্ছেন না— এই কারণেই যে, কিছুই প্রতিকার পাওয়া যাবে না। এমনকী আটদিন পরে ভীম যখন নাগ-রাজ্য থেকে ফিরে এসে নিজেই নিজেকে নিবেদন করলেন, অপি চ দুর্যোধনের ফন্দিফিকির, মুক্তকণ্ঠে বলতে আরম্ভ করলেন, তখন যুধিষ্ঠির তাঁকে সাবধান করে বললেন– চুপ করো ভীম! এসব কথা কোথাও তুমি বলবে না— তুষ্ণীং ভব ন তে জল্প্যমিদং কার্যং কথঞ্চন।
মহাভারতের নিরপেক্ষ কবি হিসেবে ব্যাস লিখেছেন— যুধিষ্ঠির যে কথাটা বলেছেন, সেটা নাকি খুব দামি কথা— বচোহৰ্থবৎ। এরপর থেকেই দেখছি কুরুরাজ্যে দুটো ‘লবি’ হয়ে গেল। দুর্যোধন, কর্ণ, শকুনি— এঁরা এক ‘লবি’তে এবং অবশ্যই এঁদের মন্ত্রণার পিছনে রাজা হিসাবে ধৃতরাষ্ট্রের মদত রয়েছে। অন্য ‘লবি’তে পাঁচ ভাই পাণ্ডব এবং তাঁদের আপ্ত সহায়ক হয়ে উঠলেন বিদুর। দুর্যোধন যে ভীমকে বিষ খাইয়েছিলেন, সে সময় তাঁকে কেউ এই বুদ্ধি দেয়নি। কিন্তু ভীম যখন বেঁচে ফিরলেন, তখন বোধকরি দুর্যোধন শকুনি এবং কর্ণকে এ ঘটনা জানিয়েছেন— ব্যাপারটা ফেঁসে গেল বলে। প্রথম কোপেই দুর্যোধন রাজবাড়ির রাজনীতি ঘাঁটিয়ে তুললেন এবং তখনও তাদের অস্ত্রশিক্ষাই আরম্ভ হয়নি। দুর্যোধনের বালক-বুদ্ধিতেই পাণ্ডবেরা একেবারে কোণঠাসা হয়ে পড়লেন এবং তাঁরা যে রাজবাড়ির কোনও সাহায্য পাবেন না এটা বুঝে গেলেন। মহাভারতের শ্লোকের অন্যতর একটি পাঠে দেখা যায়— যুধিষ্ঠির ভীমকে কিচ্ছুটি না বলার আদেশ দিয়েই বলছেন— আজ থেকে আমরা পাঁচ ভাই, পাঁচ ভাইকে পরস্পর রক্ষার করার ব্রত নেব— রক্ষতান্যোন্যমাদৃতাঃ। এই চলল। রাজনৈতিক দাবার আসরে দুর্যোধন প্রথম দানেই বাজিমাৎ করতে পারলেন না বটে (কারণ তা কখনওই করা যায় না), কিন্তু প্রতিদ্বন্দ্বীদের তিনি ‘ডিফেন্সে’ খেলতে বাধ্য করেছেন। এর পরেই কৃপাচার্য এবং দ্রোণাচার্যের কাছে পাণ্ডব-কৌরবের অস্ত্র শিক্ষার পালা।
সমস্ত অস্ত্রশিক্ষার পর্ব থেকে যে জিনিসটা অপ্রত্যাশিতভাবে বেরিয়ে এল— সেটা হল অবিসংবাদী বীর হিসাবে তৃতীয় পাণ্ডব অর্জুনের উদয়। অস্ত্রশিক্ষার পূর্বে একমাত্র ভীমই ছিলেন কৌরবপক্ষের একমাত্র ঈর্ষা এবং বিদ্বেষের পাত্র। কিন্তু অস্ত্রশিক্ষা যখন শেষ হয়ে আসছে তখন কিন্তু দেখা যাচ্ছে ভীম এবং অর্জুন দু’জনকেই কৌরবরা আর সহ্য করতে পারছেন না— প্রাণাধিকং ভীমসেনং কৃতবিদ্যং ধনঞ্জয়ম্‌। ধার্ত্তরাষ্ট্রা দুরাত্মানো নামৃষ্যন্ত পরম্পরম্‌। দুর্যোধন জানতেন— ভীম যত শক্তিধরই হোন, তাঁকে তিনি একাই ঠেকাতে পারবেন। দু’জনেই পরস্পরের প্রতি আক্রোশে গদাযুদ্ধেই বিশেষজ্ঞতা অর্জন করেছেন। কিন্তু দূর থেকে ভেসে আসা অর্জুনের বাণ কখন, কীভাবে যে কৌরবদের দিকে ছুটে আসবে— তা ভেবে অবশ্যই তিনি চিন্তিত ছিলেন। অস্ত্রশিক্ষার আসরে গদাশিক্ষার পরীক্ষা দিতে গিয়ে দুর্যোধন এবং ভীম যখন চক্রাকারে একজন আরেকজনকে প্রহার করছেন, তখন তাঁদের মধ্যে পরীক্ষার অনুশীলনীর থেকেও বড় হয়ে উঠেছিল প্রতিহিংসা। বুদ্ধিমান দ্রোণাচার্য মাঝপথে এই যুদ্ধ-পরীক্ষা থামিয়ে দিয়েছেন এবং পরীক্ষা-রঙ্গভূমির পবিত্রতা বজায় রেখেছেন। কিন্তু দুর্যোধন বুঝে গেছেন— ভীমের গায়ের শক্তি যতই থাক, সে অজেয় নয়।
ভীমকে নিয়ে চিন্তার অবসান হল বটে, কিন্তু চিন্তা বেড়ে গেল অর্জুনকে নিয়ে। তিনি ততক্ষণে তাঁর অস্ত্রবিদ্যার কৌশলে সমস্ত রঙ্গভূমিকে প্রায় মূক এবং স্তব্ধ করে দিয়েছেন। ঠিক এমনই সময় রঙ্গভূমিতে এসে পৌঁছলেন কর্ণ। একেবারে ‘চ্যালেঞ্জ জানাতে জানাতে তিনি রীতিমতো চিৎকার করতে থাকলেন রঙ্গভূমির দ্বারদেশ থেকে। অস্ত্রশিক্ষার আসরে অর্জুনের সমস্ত কৌশলের জবাব দিতে চাইলেন কর্ণ। দুর্যোধন কর্ণকে আগে থেকেই চিনতেন, কুরুদের সঙ্গেও তিনি পূর্ব-পরিচিত। অস্ত্রশিক্ষার আরম্ভে কর্ণ দ্রোণাচার্যের কাছে কোনও সুযোগ পাননি এবং তিনি সোজা চলে গিয়েছিলেন পরশুরামের কাছে। আজ যখন অস্ত্রপরীক্ষার দিনে কর্ণ উপস্থিত হয়েই নিজের জানান দিলেন সঙ্গে সঙ্গে দুর্যোধন উঠে যাচ্ছিলেন রঙ্গভূমির দরজার দিকে। আর কিছুই নয়, যে লোক অর্জুনকে চ্যালেঞ্জ জানাচ্ছে, তাঁকে প্রাথমিক অভিনন্দন জানাবেন না দুর্যোধন— এই কী হতে পারে? অন্যের কাছে এই আচরণ যতই অভদ্র দেখাক, তবু দুর্যোধন তাঁকে সাদর অভ্যর্থনা জানাবেন এবং সেটাই তাঁর কাছে সবচেয়ে স্বাভাবিক।
রঙ্গভূমিতে ঢুকে কর্ণ অর্জুনকে ‘চ্যালেঞ্জ’ জানানোর সঙ্গে সঙ্গে দুর্যোধন খুশিতে ডগমগ হয়ে উঠলেন, অন্যদিকে লজ্জা এবং ক্রোধ একসঙ্গে পীড়া দিতে লাগল অর্জুনকে। অস্ত্র শিক্ষার সমস্ত কায়দা-কেতা, যা যা অর্জুন দেখিয়েছিলেন, তা সবই যখন কর্ণ করে দেখালেন, তখন একশো ভাইদের সঙ্গে দুর্যোধন উঠে এসে কর্ণকে জড়িয়ে ধরলেন। বললেন— এ আমাদের সৌভাগ্য যে তুমি আজ এখানে এসেছ। এখন তুমি মেজাজে এই কুরুরাজ্য উপভোগ করো— কুরুরাজ্যঞ্চ যথেষ্টমুপভুজ্যতাম্‌। কর্ণ বললেন— থাক ওসব। আমি তোমার বন্ধুত্ব চাই শুধু। আশ্চর্যের বিষয়— দুর্যোধন তখনও যুবরাজ নন, কিছুই নন। কিন্তু অর্জুনের প্রতিদ্বন্দ্বীকে দলে পাবার জন্য তিনি কুরু রাজ্যের সমস্ত সুখ উপভোগের ‘অফার’ দিলেন কর্ণকে। বোধকরি এর পেছনেও ধৃতরাষ্ট্রের মদত ছিল। আরও আশ্চর্য— কর্ণ দুর্যোধনের কাছে প্রশ্রয় পাবার সঙ্গে সঙ্গে অর্জুনকে দ্বন্দ্বযুদ্ধে আহ্বান করলেন। কাজটি যে বীরোচিত— তাতে কোনও সন্দেহ নেই, কিন্তু ঘটনার আকস্মিকতা আমাদের বিচলিত করে। দুর্যোধন কর্ণের মুখে নিজের মনের মতো কথা শুনে আবারও ভোগ-সুখের অঞ্জলি বাড়িয়ে দিয়েছেন এবং সমবেত বৃদ্ধদের সামনে নিজের খুড়তুতো পাণ্ডব ভাইদের অপমান করে বলেছেন— তুমি আমারই সঙ্গে সমভাবে এ রাজ্যের সুখ ভোগ করো, আর দুষ্ট-মনের মানুষগুলির মাথায় পা মাড়িয়ে চলতে থাকো— দুহৃদাং কুরু সর্বেষাং মূর্ধ্নি পাদম্ অরিন্দম।
কর্ণ আরও বেড়ে গেলেন। নিজের সামনে প্রতিদ্বন্দ্বীকে দুর্যোধনের তোয়াজ করার ঢঙ দেখে অর্জুন আর থাকতে পারলেন না। বস্তুত কর্ণের মধ্যে অর্জুনের একজন সমান প্রতিস্পর্ধী লক্ষ করে দুর্যোধন একেবারে নির্লজ্জভাবে তোয়াজ করছিলেন কর্ণকে। হ্যাঁ, এটা বুঝলাম যে, উন্মুক্ত রঙ্গস্থলে দুই প্রতিস্পর্ধীর যোগ্যতার মাপকাঠি হল বীরত্ব। সেই নিরিখে কুলগুরু কৃপাচার্য কর্ণের বংশ মর্যাদার প্রশ্ন তুলে খুবই অন্যায় করেছেন। তবে এ-ছাড়া বোধহয় কোনও উপায়ও ছিল না তাঁর হাতে। একটু আগেই গদাযুদ্ধের দক্ষতা দেখাতে গিয়ে দুর্যোধন এবং ভীমের মধ্যে যে ব্যক্তিগত সংঘাত তৈরি হয়ে গিয়েছিল, তেমনটা যদি অর্জুন-কর্ণের মধ্যেও লেগে ওঠে, তবে সেটা ভয়ংকর হয়ে উঠবে। অতএব যে-কোনও উপায়ে একটা তাচ্ছিল্যসূচক অপমান করেও যদি একজনকে থামানো যায়, সেই চেষ্টাতেই কৃপাচার্য নিম্নবর্গীয় জাতির প্রসঙ্গ তুলে কর্ণকে অর্জুনের অথবা অর্জুনকে কর্ণের হাত থেকে সরে আসতে বাধ্য করেছেন। তবে হ্যাঁ, উভয়-পক্ষের প্রতিস্পর্ধার মধ্যে কৃপাচার্য যে কর্ণকেই অপমান করলেন, সেটা যতখানি অর্জুনের ওপর পক্ষপাতবশত, তার চেয়ে বেশি দুর্যোধনের বাড়াবাড়ি রকমের কর্ণপ্রীতি দেখে। কিন্তু শুধুমাত্র রাজপুত্র নয় বলেই মহাবীর কর্ণকে এইভাবে অপমানিত হতে দেননি দুর্যোধন। হয়তো পাণ্ডব অর্জুনের প্রতিপক্ষে একজন বলবত্তর ব্যক্তিকে পাশে পেয়ে যাওয়াটাই দুর্যোধনের কাছে সবচেয়ে গুরুত্বপূর্ণ ছিল, কিন্তু তবু উচ্চ-নীচ কৌলীন্যের প্রশ্নে দুর্যোধন কিন্তু প্রতিবাদ করতে ছাড়েননি এবং সে প্রতিবাদ যথেষ্ট যুক্তিসঙ্গত ছিল শেষ পর্যন্ত।
দুর্যোধন বলেছিলেন— এটা কীরকম কথা হল, আচার্য! রাজা-রাজড়াদের জন্মের উৎস হতে পারে তিনরকম। ভাল বংশে রাজার জন্ম, সে তো হতেই পারে। কিন্তু শৌর্য-বীর্যই একজন কৃতকৃত্য রাজার সঠিক উৎস নির্ধারণ করে। তৃতীয়ত, রাজা হবার আর এক উপযুক্ত আধার হলেন তিনি, যিনি সৈন্যবাহিনীর সফল নেতৃত্ব দিতে পারেন অথবা বিপক্ষের সৈন্যব্যূহ ধ্বংস করে দিতে পারেন— সৎকুলীনশ্চ শূরশ্চ যশ্চ সেনাং প্রকৰ্ষতি। যুক্তির কথা বললেও যদি আচার্য কৃপের কর্ণপাত না থাকে, তাই সঙ্গে সঙ্গে তিনি বলে উঠলেন— আর যদি এমনই হয় যে, অর্জুন রাজা বা রাজপুত্র ছাড়া অন্য কারও সঙ্গে যুদ্ধ করবেন না— যদ্যয়ং ফাল্গুনো যুদ্ধে নারাজ্ঞা যোদ্ধুমিচ্ছতি— তা হলে এই মুহূর্তে কর্ণকে আমি অঙ্গ-রাজ্যের রাজা করে দিচ্ছি।
সঙ্গে সঙ্গে দুর্যোধনের নির্দেশমতো সুবর্ণ ঘটে জল ভরা হল, এল ফুলের সম্ভার, মাঙ্গলিক লাজমুষ্টি শত শত। কর্ণকে সুবর্ণপীঠিকায় দাঁড় করিয়ে দুর্যোধন কর্ণের মাথায় জল ঢেলে দিলেন। মন্ত্রবিদ ব্রাহ্মণেরা মন্ত্র পড়ল, সূতজাতীয় কর্ণ দুর্যোধনের মমতায় এখন অভিষেক-আর্দ্রশির, অঙ্গরাজ্যের অধীশ্বর। কৃতজ্ঞতায় আপ্লুত কর্ণ দুর্যোধনকে বললেন— আমি এই রাজ্যদানের কী প্রতিদান দিতে পারি। দুর্যোধন বললেন— তোমার সখ্য ছাড়া আর কিছু নয়— অত্যন্তং সখ্যমিচ্ছামি ইত্যাহ তং স সুযোধনঃ।
মৌখিকভাবে দুর্যোধন-কথিত এই সখ্য যতই শুনতে মধুর লাগুক, তবু মনে রাখতে হবে— দুর্যোধন যে সেই মুহূর্তে কর্ণকে অঙ্গরাজ্য দান করলেন— তার পেছনে মহানুভবতার কারণ যতখানি দায়ী, তাঁর থেকে অনেক বড় কারণ হল তাঁর স্বার্থ। যদি বীরত্বের উপযুক্ত মর্যাদা দেওয়াই দুর্যোধনের আন্তর ধর্ম হত, তা হলে বলব— দুর্যোধন তাঁর জীবনে অনেক বীর দেখেছেন তাঁদের তিনি সেই মর্যাদা দেননি। কিন্তু কর্ণ যেহেতু অর্জুনকে ‘চ্যালেঞ্জ’ জানিয়েছেন এবং এমন একজন ‘চ্যালেঞ্জার’, যে অর্জনকে তাঁর মতোই ঘৃণা করে— সেই প্রতিস্পর্ধীকে আমন্ত্রণ জানিয়ে দুর্যোধন অর্জুনের ব্যাপারে নিশ্চিত হয়েছেন— আর কিছু নয়।
দুর্যোধন কর্ণের জাতি-সংস্কার ম্লান করে দিয়ে তাঁকে রাজ-সম্মান দিলেন বটে, কিন্তু সামাজিক কটু-কাটব্যগুলি এতটুকুও রুদ্ধ হল না তাতে। বরঞ্চ কর্ণকে নিয়ে দুর্যোধন যেহেতু নাচানাচি শুরু করেছিলেন, তাই দুর্যোধনের চিরকালীন প্রতিস্পর্ধী ভীম আর বসে থাকতে পারলেন না। সারথি-জাতির পিতা অধিরথকে কর্ণ যেই অভিষেক-সিক্ত শিরে প্রণাম করলেন, সঙ্গে সঙ্গে ভীম টিপ্পনী কেটে দুর্যোধনকেই তাচ্ছিল্য করে বললেন— আরে ব্যাটা সারথির পো! অর্জুনের সঙ্গে তুই যুদ্ধ করবি কিরে! তার চেয়ে বাপ-পিতামহের এতকাল যে কাজ ছিল, সেই কাজটা কর, ঘোড়া হাতে নিয়ে রথ চালা-রে ব্যাটা— কুলস্য সদৃশস্তূর্ণং প্রতদো গৃহ্যতাং ত্বয়া। আরে অঙ্গরাজ্য নিয়ে তুই কী করবি? তোর কোনও ক্ষমতা আছে রাজ্য ভোগ করার? না রাজ্য শাসন করবি তুই? যজ্ঞের যে-আগুনে ঘি-আহুতি পড়ে, সেটা আগুনেরই হজম হয় রে, সেখানে যদি আহুতির পুরোডাশ খাবে বলে এটা কুত্তা দাঁড়িয়ে থাকে লোভীর মতো, তা হলেই কি সে যজ্ঞের আহুতি খেতে পারে— শ্বা হুতাশ-সমীপস্থং পুরোডাশমিবাধ্বরে।
এ একেবারে অপমান করার জন্যই অপমান করা। কৃপাচার্যকে একেবারে উড়িয়ে দিয়ে দুর্যোধন একটা রাজ্য দিয়ে বসলেন কর্ণকে, সেখানে অর্জুনের সঙ্গে সম-মর্যাদার প্রশ্নটা যেহেতু এক মুহুর্তেই উত্তীর্ণ হয়ে গেল, সেখানে দুর্যোধনের ওপর রাগটা কর্ণকে দিয়ে মিটিয়ে নিলেন ভীমসেন। কিন্তু খানিকটা স্থূল বুদ্ধির কারণেই ভীম কিছুতেই অনুধাবন করতে পারলেন না যে, পিতৃত্ব এবং হীনজাতিত্বের প্রশ্নে কর্ণকে বিব্রত করতে গিয়ে এমন কথা শেষ পর্যন্ত শুনতে হবে অস্বস্তি আরও বাড়বে। কেন না দুর্যোধন ভীমের এই আস্ফালন মেনে নিলেন না। তিনি বললেন— কথাটা একেবারেই তুমি ঠিক বলোনি, ভীম! একেবারেই ঠিক নয়। ক্ষত্রিয়-পুরুষের কাছে শক্তি এবং বলের ব্যাপারটাই প্রধান হওয়া উচিত, তাই নয় কী? তা ছাড়া সেই বিখ্যাত কথাটা একবার ভেবে দ্যাখো। নীতিশাস্ত্রই তো বলেছে— দ্যাখো বাপু! মহা মহা বীর আর নদী, এদের উৎস খুঁজতে যেয়ো না। দ্যাখো, সমুদ্রের জল থেকে জন্মায় ব্যাপ্ত বড়বানল, আর দধীচি মুনির হাড় থেকে বজ্র। আর ওই যে দেব-সেনাপতি কার্তিক, তাঁকে কার ছেলে বলবে— রুদ্রের ছেলে? অগ্নির ছেলে? গঙ্গার ছেলে? নাকি কৃত্তিবাসের ছেলে?
বড় বড় উদাহরণ ছেড়ে দুর্যোধন এবার নিজেকে নিয়ে স্থাপন করলেন সেই রঙ্গমঞ্চ-স্থলে যেখানে দ্রোণ, কৃপ সকলেই দাঁড়িয়ে আছেন। বস্তুত দ্রোণাচার্য এবং কৃপাচার্য দু’জনেই তো জননীর পরিত্যক্ত, এঁদের পিতারা নিজস্ব ক্ষেত্রে ঋষি-মুনির খ্যাতি নিয়ে নিশ্চিন্ত ছিলেন বটে, কিন্তু দ্রোণ যদি বা পিতার সঙ্গ কিছু পেয়েছিলেন, সেখানে কৃপাচার্য তো এই কুরুবাড়িতেই মানুষ; অথচ এই কৃপাচার্যই অর্জুন-কর্ণের দ্বন্দ্ব মেটানোর জন্য রাজায়-রাজায় যুদ্ধের সঙ্গতি খুঁজেছিলেন। দুর্যোধন ভীমের কথার উত্তর দিতে গিয়ে দ্রোণ এবং কৃপের জন্মের কাসুন্দি ঘেঁটে দিলেন— আচার্যঃ কলশাজ্জাতঃ… শরস্তম্বাচ্চ গৌতমঃ। এবার শেষ কথায়— পঞ্চপাণ্ডব ভাইদেরই মূল ধরে টান দিলেন দুর্যোধন। বললেন— ওহে ভীম! তোমরা কোথা থেকে আসছ? সবটাই তো আমার জানা হয়ে গেছে— ভবতাঞ্চ যথা জন্ম তদপ্যাগমিতং ময়া— অতএব এই কর্ণ লোকটাকে দেখেই বা কী মনে হয়? সহজাত কবচ-কুণ্ডল নিয়ে এই যে আদিত্যবর্ণ পুরুষটি দাঁড়িয়ে আছেন, তাঁকে দেখে কি তোমার এই মনে হচ্ছে যে, এই বাঘটার জন্ম দিয়েছে কোনও হরিণী— কথমাদিত্যসদৃশং মৃগী ব্যাঘ্রং জনিষ্যতি। আর আমার কথা যদি কারও ভাল না লাগে তবে সে উঠে আসুক রথে, ধনুক-বাণ নিয়ে দাঁড়াক আমার সামনে।
দুর্যোধন শুধু ভীমের কথাই ফিরিয়ে দেননি, নিজের সাহস এবং মৌখিকতায় উপস্থিত সবাইকেই প্রায় চুপ করিয়ে দিয়েছেন। এখানে উদ্দেশ্য অবশ্য একটাই অর্জুনের সমান প্রতিদ্বন্দ্ব কর্ণকে নিজের পাশে সুস্থিত করে তোলা। দুর্যোধন কর্ণকে আবারও বীরত্বের মর্যাদায় প্রতিষ্ঠিত করেছেন বটে, কিন্তু মহাভারতের কবি একেবারে শেষ শ্লোকে পেছন থেকে অঙ্গুলি-সংকেত করে বলেছেন— আসলে যা হল— অর্জুনের বীরত্ব দেখে যে পরিমাণ ভয় পেয়েছিলেন দুর্যোধন, কর্ণকে পেয়ে তাঁর সেই ভয় এক্কেবারে চলে গেল— ভয়ম্‌ অর্জুন-সঞ্জাতং ক্ষিপ্রম্‌ অন্তরধীয়ত। সবচেয়ে বড় কথা কর্ণের বাগাড়ম্বরের সঙ্গে দুর্যোধনের বাগাড়ম্বর যুক্ত হওয়ায় স্বয়ং যুধিষ্ঠিরের পর্যন্ত মনে হল— বুঝি কর্ণের মতো বীর আর পৃথিবীতে নেই— যুধিষ্ঠিরস্যাপ্যভবত্‌ তদা মতি/র্ন কর্ণতুল্যোহস্তি ধনুর্ধরঃ ক্ষিতৌ। দেখুন ভীমকে বিষ খাওয়ানোর পরেও যুধিষ্ঠিরেরা যে একটা প্রতিবাদ-শব্দ উচ্চারণ করতে পারেননি— এটা যেমন দুর্যোধনের প্রাথমিক ক্ষমতা, তেমনি অস্ত্রশিক্ষার পর নতুন নায়ক অর্জুনের প্রতিভাকেও সাময়িকভাবে স্তব্ধ করে দেওয়ার মধ্যেই কিন্তু কর্ণকে নিয়ে দুর্যোধনের মাতামাতির রাজনীতি। এর বেশি কিছু নয়। কারণ জীবনের বৃহৎ ক্ষেত্রে অর্জুনের যেমন কোনও পরীক্ষা হয়নি, তেমনি কর্ণেরও পরীক্ষা হয়নি।
তবে পরীক্ষা হয়ে গেল। দ্রোণাচার্যের গুরুদক্ষিণা দেওয়ার জন্য কৌরবপক্ষের একশো ভাইয়ের সঙ্গে কর্ণও গিয়েছিলেন দুর্যোধনের মান রাখতে। কিন্তু কেউই দ্রুপদ রাজাকে জ্যান্ত ধরে আনতে পারলেন না,— দুর্যোধনও না, কর্ণও না। বরঞ্চ এঁরা দুজনেই দ্রুপদের হাতে বেশ মার খেলেন, যদিও বাড়ি থেকে বেরোনোর সময় এঁরা— আমি আগে, আমি আগে— বলে যুদ্ধযাত্রা করেছিলেন। শেষে যখন অর্জুন একা ভীমকে সঙ্গে নিয়ে দ্রুপদকে জ্যান্ত ধরে আনলেন— সেদিন থেকেই পাণ্ডবদের মর্যাদা আরও বেড়ে গেল। আমাদের ধারণা— এরই ফলস্বরূপ শেষ পর্যন্ত আইন মেনে ধৃতরাষ্ট্র যুধিষ্ঠিরকে যুবরাজের পদ দিলেন এবং তা দিলেন দ্রুপদ-শাসনের ঠিক এক বছর পরে।
যৌবরাজ্য লাভের পর অর্জুন এবং ভীম যুধিষ্ঠিরের হয়ে চারদিকে কুরুরাজ্যের সমৃদ্ধি আরও বাড়িয়ে তুললেন। সমুদ্রমেখলা পৃথিবীর চারদিকে একই গুঞ্জন শুরু হল— অর্জুনের মতো এত বড় ধনুর্ধারী যোদ্ধা পৃথিবীতে আর নেই— অর্জুনস্য সমো লোকে নাস্তি কশ্চিদ্‌ ধনুর্ধরঃ। তার মধ্যে আবার দু’-একজন রাজা, যাদের কেউ শায়েস্তা করতে পারেনি, তাদেরও ঠান্ডা করে দিলেন অর্জুন। কুরুরাজ্যে টাকা-পয়সা আসতে লাগল স্রোতের মতো। কৌরবদের এত শ্রীবৃদ্ধি সত্ত্বেও সেটা যেহেতু নিজের ছেলে দুর্যোধনের সূত্রে হয়নি, অতএব ধৃতরাষ্ট্রের মনে পাণ্ডবদের সম্বন্ধে যেটুকু আলগা ভদ্রতা, যেটুকু লোক-দেখানো সদ্ভাব ছিল— তাও উবে গেল— দূষিতঃ সহসা ভাবো ধৃতরাষ্ট্রস্য পাণ্ডুষু। দু-এক জায়গায় তিনি এইরকম বলেও ফেললেন যে— পাণ্ডবরা বড্ড বেড়ে গেছে, ওদের সুখ-সমৃদ্ধি দেখে আমার আর ভাল লাগছে না— উৎসিক্তা পাণ্ডবা নিত্যং তেভ্যোহসূয়ে দ্বিজোত্তম।
॥ ৩ ॥
কুমার যুধিষ্ঠির যুবরাজ হয়েছেন। কাজকর্মও ভালই চলছে। এরই মধ্যে পরপর দু’দিন একই ঘটনা ঘটল। কতগুলি লোক কুরুরাজ্যের সভাগৃহে জড়ো হল। আবার পরের দিন কতগুলি লোককে বাইরের চত্বরে জড়ো হতে দেখা গেল। তারা যুবরাজ যুধিষ্ঠিরের কাজকর্মে দারুণ খুশি। তারা বলছে— দুদ্দুর! ধৃতরাষ্ট্রের হবে কী! তার চোখ নেই বলে আগেই তাকে রাজা করা হয়নি, এখন তো তার রাজা হবার প্রশ্নই আসে না— স কথং নৃপতিৰ্ভবেৎ। তারা আরও বলছে— আবার প্রতিজ্ঞাবদ্ধ ভীষ্মের কথা ধর— তিনি আগেই সত্যপালনের জন্য রাজ্য প্রত্যাখ্যান করেছেন— তিনি এখনও রাজ্য নেবেন না। তা হলে আমরা সবাই এখন ওই পাণ্ডব-জ্যেষ্ঠ যুধিষ্ঠিরকেই রাজার মর্যাদায় অভিষেক করব— ছেলেটা বয়সে তরুণ হলে কী হয়, বড়দের মর্যাদা রাখতে জানে। এখন থেকেই সৎপথে চলে, আর তেমনি মমতা আছে সবার ওপর। দেখো, এই ছেলে যদি রাজা হয়, তা হলে বয়োবৃদ্ধ ভীষ্ম-ধৃতরাষ্ট্রকে এমনকী তাঁর ছেলেদেরও ও দারুণ আরামে রাখবে— সপুত্রং বিবিধৈর্ভোগৈর্যোজয়িষ্যতি পূজয়ন্‌। অর্থাৎ যারা রাজ্য পেল না তাদেরও মনে কোনও দুঃখ থাকবে না।
রাস্তাঘাটে, রাজসভায়— চত্বরেষু সভাসু চ… গুণান্‌ সংসৎসু ভারত— এই কথাগুলি উপর্যুপরি জনগণের মুখে শুনতে পেলেন দুর্যোধন। তিনি সম্যক বুঝলেন— জনগণের পক্ষপাত সম্পূর্ণই যুধিষ্ঠিরের দিকে চলে গেছে। রাগে ঈর্ষায় জ্বলতে জ্বলতে তিনি পৌঁছলেন একা ধৃতরাষ্ট্রের কাছে, যে ধৃতরাষ্ট্র ক’দিন আগেই কণিক নামে এক মেকিয়াভেলিগোছের নির্মম রাজনীতিকের কানভাঙানি খেয়ে মনে মনে ঠিক করেছেন— পাণ্ডবরাই যত নষ্টের গোড়া— ওদের এই পৃথিবী থেকে সরিয়ে দেওয়া দরকার। এইরকম ধৃতরাষ্ট্রকে একা পেয়ে দুর্যোধন বললেন— কুরুরাজ্যের লোকজন— সবাই পাণ্ডবদের চায়। আপনাকে এমনকী ভীষ্মকেও বাদ দিয়ে তারা পাণ্ডবদের সিংহাসনে বসাতে চায়— পতিমিচ্ছন্তি পাণ্ডবম্‌। তারা বলে কিনা— মহারাজ পাণ্ডু নিজগুণে রাজ্য পেয়েছে, আর তুমি অন্ধ ছিলে বলে রাজ্য পেতে পেতেও হারিয়েছ। এখন পাণ্ডুর ছেলে পাণ্ডবরাই রাজা হবে। আবার পাণ্ডব যুধিষ্ঠির মারা গেলে তার ছেলে, সে মারা গেলে তার ছেলে— তস্য পুত্রো ধ্রুবং প্রাপ্তস্তস্য তস্যাপি চাপরঃ। এমনি করে বংশের পর বংশ ধরে আমরা ধৃতরাষ্ট্রের ছেলেরা কোনওদিন রাজ্য পাব না। সারাজীবন ছেলেপুলে নিয়ে এইভাবে যাতে পরের পিণ্ডির ওপর নির্ভর করে থাকতে না হয়, সেইরকম একটা ব্যবস্থা করুন, বাবা! ভাবুন তো, যদি পূর্বে আপনিই রাজ্য পেতেন, তা হলে আমাকে কেউ আটকাতে পারত, আমরাই রাজা হতাম এই কুরুরাজ্যে।
দুর্যোধন একান্তে তাঁর কথা জানাতে না জানাতেই সেখানে এসে পড়লেন কর্ণ, শকুনি, দুঃশাসন। দুর্যোধন এবার আরও স্পষ্ট করে বললেন— আপনি পাণ্ডবদের বারণাবতে পাঠিয়ে দিন, তা হলেই আর কোনও ভয় থাকবে না। ধৃতরাষ্ট্র প্রথমে একটু দ্বিধাগ্রস্ত হয়ে— কেন কী হল, ওরা তো ভালই চালাচ্ছে, সমস্ত খুঁটিনাটি আমাকে জানাচ্ছে, সব ব্যাপারে আমার মত নিচ্ছে— এমনি ধারা কথা বললেন। তাঁর কাছে এখন সবচেয়ে বড় সমস্যা হল— লোকে কী বলবে? মন্ত্রী-সচিব এবং জনগণ— সবাই যাঁকে সমর্থন জানাচ্ছে— সেই যুধিষ্ঠিরকে এখন তিনি তাড়ান কী করে? দুর্যোধন বললেন— আজকের ভোটাকাঙ্খী রাজনৈতিক প্রবক্তা যে কথা সবসময় মনে মনে জানেন, সেই কথা বললেন। বললেন— আপনি আগে দেখেছেন যে, জনসাধারণকে টাকাপয়সা আর মৌখিক সম্মান দিলেই সব ঠিক হয়ে যায়। যাদের এতকাল পাণ্ডু টাকাপয়সা আর সম্মান দিয়ে পুষেছেন— তারা আজ আমার হাতে পড়ক, দেখবেন কালই তারা আমার পক্ষে কথা বলবে— ধ্রুবম্‌ অস্মৎসহায়াস্তে ভবিষ্যন্তি প্রধানতঃ।
বেশ বোঝা যাচ্ছে— দুর্যোধন রাজনীতির এই চালটা ভাল বুঝতেন। ভারতবর্ষের জনগণের রাজনীতি তিনি সম্পূর্ণ পাঠ করে ফেলেছিলেন। কিন্তু তার চেয়েও বড় কথা হল, দুর্যোধন নিজের ব্যক্তিত্বে এতটাই বিশ্বাস করেন যে, তিনি সব কথাই সবার সামনে অত্যন্ত জোরে বলেন। রাজনৈতিক ধুরন্ধরদের অন্তত এই সরলতা মানায় না। কিন্তু না মানালেও তিনি ছাড়বেন না। তিনি বললেন— আপনি পাণ্ডবদের বারণাবতে পাঠান— তারপর আমি রাজ্যে ভাল করে প্রতিষ্ঠিত হই, তারপর না হয় পাণ্ডবেরা সমাতৃক আবার ফিরে আসুন। ভাবটা এই— রাজ্য একবার পেলে জনগণকে এমন টাকাপয়সা খাওয়াব যে, পাণ্ডবরা ফিরে এলেও তখন পাত্তা পাবে না। দুর্যোধনের বুদ্ধি— এই কথাগুলি তিনি ধৃতরাষ্ট্রকে শোনালেন মাত্র। তাঁর মনে ছিল আরও গভীরতর কৌশল। কিন্তু দুর্যোধন আর কতটুকু কৌশল করলেন! তাঁর চেয়ে গভীরতর কুটিলতার কথা হল— দুর্যোধনের কথা শুনেই ধৃতরাষ্ট্র ভাবলেন— ছেলে আমার মনের কথাটা একেবারে কেড়ে নিয়েছে। তিনি আবেগে আপ্লুত হয়ে বললেন— আমার মনের মধ্যেও ওই তোমার কথাটাই ঘুরঘুর করছে, দুর্যোধন! শুধু জিনিসটা অন্যায় বলে আমি কিছু বলিনি— দুর্যোধন মমাপ্যেতদ্‌ হৃদি সংপরিবৰ্ত্ততে।
মনে মনে ভ্রাতুস্পুত্রদের সর্বনাশ চেয়ে ফেললেও আগের জেনারেশনের লোক বলেই ধৃতরাষ্ট্রের মনে কিছু দ্বিধা কাজ করে। দুর্যোধন তো বলেই খালাস হয়ে গেলেন যে, পাণ্ডবদের কৌশলে পাঠিয়ে দাও বারাণবতে— নিপুণেনাভ্যুপায়েন… তান্ বিবাসয়তাং ভবান্‌। কিন্তু ব্যাপারটা কি অতই সোজা? যুবরাজের মতো যুধিষ্ঠির রাজ্যভার সামলাচ্ছেন, অন্য পাণ্ডব-ভাইদের সহায়তাও কিছু কম নয়। এই অবস্থায় হঠাৎ করে তাদের সবাইকে বারাণবতে পাঠিয়ে দিলে ভীষ্ম কী বলবেন, দ্রোণ কী বলবেন, কী বলবেন বিদুর এবং কৃপাচার্য? তাঁরা কেউ পাণ্ডবদের এই নির্বাসন বা বিবাসন মেনে নেবেন না— ন চ ভীষ্মো ন চ দ্রোণো ন ক্ষত্তা ন চ গৌতমঃ। ধৃতরাষ্ট্রের এই দুর্ভাবনার উত্তরে দুর্যোধনের সমাধান এই সময় দেখবার মতো। ধৃতরাষ্ট্রের মন্ত্রী হলেও কৌরব-গৃহে থাকা এই বৃদ্ধবর্গের চরিত্র কতখানি পাঠ করে ফেলেছিলেন দুর্যোধন, সেটা ভাবলেও অবাক লাগে। অথচ এই বুদ্ধির যদি স্থিরতা থাকত এবং শত্রুর ক্ষতিটা অত তাড়াতাড়ি না চেয়ে সাম-দানের মাধ্যমে যদি তিনি ধীর পায়ে এগোতেন, তা হলে তাঁর ওই রাজনৈতিক চরিত্র-পাঠ আরও কার্যকর হত।
দুর্যোধন বলেছিলেন— পিতামহ ভীষ্মকে নিয়ে ভাবি না, তিনি মধ্যস্থ পুরুষ। মধ্যস্থ মানে সোজা কথায় উদাসীন। কিন্তু এখানে মধ্যস্থ বলতে যে অর্থ দাঁড়ায়, সেটা হল এই যে, পাণ্ডব-কৌরবদের সমান চোখে দেখেন ভীষ্ম। অর্থাৎ কিনা, কৌরব দুর্যোধন যদি পাণ্ডবদের বিরুদ্ধে হঠাৎ করে একটা অন্যায় কাজ করেও তবে তিনি দুর্যোধনের বিরুদ্ধে গিয়ে তাঁকে কড়া শাস্তি দিয়ে ফেলবেন, এমনটা হবে না। ফলে ভীষ্ম তো খানিকটা উদাসীন থাকবেন, সেটা দুর্যোধন বুঝে গিয়েছিলেন এতদিনের নিরীক্ষায়। কেন না, তেমনটি হলে ভীমকে বিষ খাওয়ানোর পরেই দুর্যোধনের ব্যাপারে ভীষ্মের অসহ্যতা প্রকট হয়ে উঠত। কিন্তু তা হয়নি। অতএব পাণ্ডব-কৌরবের একতরের বিপন্নতায় অন্যতর ভীষণ শাস্তি কিছু পাবেন না।
দুর্যোধনের সবচেয়ে সঠিক পাঠ ছিল দ্রোণাচার্য সম্বন্ধে এবং তাঁর এই পাঠ পরবর্তীকালে ভীষণভাবে মিলে যাবে। দুর্যোধন বলেছিলেন— দ্রোণাচার্যকে নিয়ে আমি চিন্তাই করি না। কেন না দ্রোণের ছেলে অশ্বত্থামা পুরোপুরি আমার সঙ্গে আছে— দ্রোণপুত্রো ময়ি স্থিতঃ। আর ছেলের ওপরে দ্রোণাচার্যের এমনই টান যে, অশ্বত্থামা যেদিকে থাকবে, দ্রোণাচার্যও সেই দিকেই থাকবেন— যতঃ পুত্র স্ততো দ্রোণঃ ভবিতা নাত্র সংশয়ঃ। অন্যদিকে আচার্য দ্রোণ যেদিকে থাকবেন, সেইদিকে অবশ্যম্ভাবী থাকবেন কৃপাচার্য। কৌরব-গৃহের মধ্যে পরাশ্রিত এই গোষ্ঠীটি কীভাবে নিজেদের প্রাধান্য রেখেও দুর্যোধনের সঙ্গে তাল মিলিয়ে চলতেন, তার প্রমাণ ভূরি ভূরি আছে। কিন্তু নিজের বিরুদ্ধে কৃপাচার্য এবং দ্রোণাচার্যের পরোক্ষ অথচ মৌখিক প্রতিবাদ সত্ত্বেও, এমনকী মাঝে মাঝে অশ্বত্থামারও অনেক হম্বিতম্বি সত্ত্বেও দুর্যোধন তাঁদের হৃদয় কতটা পড়ে ফেলেছিলেন, সেটা এই অল্প বয়সের মন্তব্য থেকেও কতটা স্পষ্ট হয়ে যায়! দুর্যোধন এটাও বুঝিয়ে দিলেন যে, ভীষ্ম-দ্রোণ-কৃপ-অশ্বত্থামার এই সামাজিক অবস্থানের নিরিখে বিদুর যতই পাণ্ডবপক্ষপাতী হোন না কেন, তিনি নিজে একা কিছুই করতে পারবেন না। দুর্যোধনের এই রাজনৈতিক দূরদর্শিতা তাঁর পিতা ধৃতরাষ্ট্রেরও ছিল না। কিন্তু দুর্যোধন বড় তাড়াহুড়ো করেন, সবকিছুই তিনি এত তাড়াতাড়ি পেতে চান যে, পরিকল্পনার আগুন গনগন করে জ্বলে উঠেই নিভে যায়। বিদুর একা বলে দুর্যোধন যে তাঁর রাজনৈতিক এবং কূটবুদ্ধির সূক্ষ্মতা খাটো করে দেখছেন, সেটা তিনি নিজেই বুঝতে পারেন না। একই সঙ্গে নিজের অধৈর্যের সঙ্গে পিতা ধৃতরাষ্ট্রের অধীর কামনা তাঁর পরিকল্পনাগুলিকে অনর্থক বেগবতী করে।
পিতা-পুত্রের অভিপ্রায় খোলাখুলি এক সুরে বাঁধা হল। নজরদারির রাজত্ব চালাতে গিয়ে মহারাজ ধৃতরাষ্ট্র মদত করতে আরম্ভ করলেন উচ্চাভিলাষী পুত্রের। দুর্যোধন প্রথম যে কাজটি করলেন, সেটা হল— কুরুরাজ্যের পৌরপরিজনের মধ্যে একশো ভাই একসঙ্গে প্রচুর টাকা-পয়সা ছড়াতে লাগলেন। দু’দিনের মধ্যেই তাদের মন জয় করে নিলেন তিনি— অর্থমানপ্রদানাভ্যাং সঞ্জহার সহানুজঃ। ওদিকে স্বয়ং ধৃতরাষ্ট্র তাঁর মন্ত্রীদের দিয়ে পাণ্ডবদের কাছে বারণাবত নগরের গুণ গাওয়াতে লাগলেন। ক’দিন যাবার পর ধৃতরাষ্ট্র পাণ্ডবদের কাছে স্বয়ং প্রস্তাব করলেন বারণাবত যাবার ব্যাপারে। বললেন— এমন সুন্দর জায়গা নাকি আর হয় না, যদি ইচ্ছে হয়— তে তাতা যদি মন্যধ্বং— তো একবার ঘুরে এসো তোমরা। কয়েকদিন বেশ মজা করে কাটিয়ে এসো।
সব পাণ্ডব ভাই আর জননী কুন্তীকে নিয়ে যুধিষ্ঠির সবার কাছে অনুমতি নিলেন এবং দুর্যোধন তাঁকে বেশ ঘটা করে অনুগমন করে বিদায় দিলেন— অম্ববৰ্ত্তন্ত পাণ্ডবান্‌। এর পরের ঘটনা সবার জানা। পুরোচন নামে সেই লোকটাকে ডেকে দুর্যোধন বারণাবতের প্রত্যন্ত দেশে লাক্ষাগৃহ বানাবার পরিকল্পনা ছকে দিলেন। দাহ্যপদার্থ কীভাবে মিশেল দিতে হবে, কীভাবে তা ঢেকে দিতে হবে, কীভাবে সব খবর চেপে রাখতে হবে এবং পরিশেষে কীভাবে ঘরে আগুন দিতে হবে— তাও পুরোচনকে বলে দিলেন দুর্যোধন।
ধৃতরাষ্ট্রের সঙ্গে বারণাবত প্রসঙ্গে কথা বলার সময় দুর্যোধন বুঝিয়ে দিলেন যে, পাণ্ডবদের বারণাবতে নির্বাসিত করলে ভীষ্ম, দ্রোণ, কৃপ— এইসব বয়োবৃদ্ধেরা প্রাথমিকভাবে একটু অসন্তুষ্ট হলেও শেষ পর্যন্ত তাঁদের কৌরবপক্ষে ফিরিয়ে আনতে অসুবিধে হবে না। শুধু একটাই ঝামেলা ওই বিদুরকে নিয়ে— সে এই রাজপরিবারের খায়-পরে বটে, কিন্তু তাকে হাত করেছে অন্য পক্ষ— প্রচ্ছন্নং সংযতঃ পরৈঃ— অর্থাৎ পাণ্ডবরা। সে যাক গে যাক— ও একা পাণ্ডবদের পক্ষ নিয়ে আমাদের কিছুই করতে পারবে না— ন চৈকঃ স সমর্থোহম্মান্‌ পাণ্ডবার্থেহঅধিবাধিতুম্‌।
কিন্তু দুর্যোধনের ধারণা ভুল প্রমাণিত করে বিদুর একাই পাণ্ডবদের বাঁচিয়ে দিলেন। শুধু সেই ম্লেচ্ছভাষায় যুধিষ্ঠিরকে ঘটনা বুঝিয়ে দিয়েই তিনি ক্ষান্ত হননি, সময়মতো লোক পাঠিয়ে জতুগৃহ থেকে পাণ্ডবদের পালিয়ে যাবার জন্য সুড়ঙ্গ খোঁড়বার ব্যবস্থাও তিনিই করেছিলেন। দুর্যোধন আগে যতই লম্ফ-ঝম্প করুন না কেন, তাঁর প্যাঁচ এবার সম্পূর্ণ ব্যর্থ হল। জতুগৃহে আগুন লাগার খবর ধৃতরাষ্ট্র-দুর্যোধনেরা পেলেন বটে, তবে সেটা ছিল ভুল খবর। আপাতত ধৃতরাষ্ট্র নিজেকে খুবই শোকাবৃত দেখালেন বটে, কিন্তু পাণ্ডবদেব শ্রাদ্ধক্রিয়াও করলেন খুবই ধূমধাম করে। কৌরববাড়ির সবাই বিলাপ করতে লাগল, পৌরপরিজনেরাও গলা মেলাল। এদের মধ্যে একটি মাত্র লোক খুব অল্পই শোকাবেগ প্রকাশ করলেন— তিনি বিদুর। কারণ তিনি আসল কথাটা জানতেন। দুর্যোধন, দুঃশাসন, কর্ণ এবং শকুনি— এই দুষ্ট-চতুষ্টয়ের চক্রান্ত এবার ব্যর্থ হল, জয়লাভ করল বিদুরের ‘লবি’।
অবশ্য বিদুরকে আর বেশিদিন পাণ্ডবদের দেখে রাখতে হয়নি। রাজনৈতিকভাবে দুর্যোধন যে কতটা পর্যুদস্ত হলেন— তা পরিষ্কার হয়ে গেল দ্রৌপদীর সঙ্গে পাণ্ডবদের বিয়ের পর। বস্তুত পাণ্ডবরা যে রাজনৈতিকভাবে খানিকটা এগিয়ে গেছেন— তা পাণ্ডবরা নিজেরাও বুঝতে পারেননি। বিদুর যে তাঁদের জন্য কতটা করেছেন, সেটা গঙ্গার তীরে বনে বসে যুধিষ্ঠির-ভীমরা বুঝতে পারেননি। মধ্যম পাণ্ডব ভীম তো কেবলই রাগে হাতে হাত ঘষে যাচ্ছিলেন, কিন্তু শান্তাত্মা যুধিষ্ঠির তাঁকে মোটেই ইন্ধন জোগালেন না। দুর্যোধনের রাজনৈতিক হার হল এই কারণে যে, জতুগৃহ দগ্ধ হয়ে যাবার পর রাজ্যের নাগরিক পুরুষেরা দুর্যোধন এবং ধৃতরাষ্ট্রের পরিকল্পনা সম্বন্ধে যা-তা বলতে লাগল। দুর্যোধনের পক্ষে এর থেকেও বড় বিপদ হল— জতুগৃহে পাণ্ডবদের নিশ্চিত মৃত্যু হয়েছে কিনা— সেটা পরখ করার জন্য সুদূর দ্বারকা থেকে কৃষ্ণ এসে পৌঁছলেন বারণাবতে। দগ্ধ জতুগৃহের ছাই উড়িয়ে তাঁর কেমন সন্দেহ হল। মহাভারতের পরিপূরক গ্রন্থ হরিবংশ বলেছে— কৃষ্ণও তাঁর পিসতুতো ভাইদের একটা লোকদেখানি শ্রাদ্ধ করলেন বটে, কিন্তু তিনি যে এ খবর মনেপ্রাণে বিশ্বাস করেননি— তার কারণ— তিনি পাকা গোয়েন্দার মতো বৃষ্ণিবীর সাত্যকিকে নির্দেশ দিলেন— পাণ্ডবদের অস্থি সংগ্রহ করার জন্য।
কৃষ্ণ শ্রাদ্ধ করলেন ধৃতরাষ্ট্রের লোকদের দেখাদেখি; কিন্তু ক’দিন পরে যখন দ্রৌপদীর স্বয়ংবর হল তখন সমস্ত রাজাদের মধ্যেও কৃষ্ণ ব্রাহ্মণবেশী পঞ্চপাণ্ডবকে একবার দেখেই চিনতে পারলেন এবং দাদা বলরামকে আঙুল দিয়ে দেখিয়েও দিলেন— ইনি যুধিষ্ঠির, উনি ভীম ইত্যাদি। কৃষ্ণ এর আগে পাণ্ডব-ভাইদের দেখেনওনি, শুধু বর্ণনা শুনেছেন এবং শুনেছেন জ্ঞাতিশত্রুতার কথাও। কিন্তু যে চেনার সে ঠিক চেনে। দুর্যোধন-দুঃশাসনেরাও দ্রৌপদীর আশায় পাঞ্চাল রাজ্যে পৌঁছেছিলেন, কিন্তু পাণ্ডবদের তাঁরা চিনতে পারলেন না। দ্রৌপদী অর্জুনের গলায় মালা দেবার পর যখন ভীম-অর্জুনের সঙ্গে সমস্ত রাজাদের যুদ্ধ বাধল, তখন অজ্ঞাত অর্জুনের বীরত্ব দেখে কর্ণ শুধু বলেছিলেন— মর্ত্যলোকে একমাত্র পাণ্ডব অর্জুন ছাড়া আমার সঙ্গে এমনি করে যুদ্ধ কেউ করতে পারত না। তা তুমি কে হে বাপু! অৰ্জুন বলেছিলেন, আমি ব্রাহ্মণ। কর্ণও নিঃসন্দেহে অর্জুনকে ছেড়ে দিয়েছেন। কিন্তু স্বয়ংবর পর্বের পর দুটি লোক পাণ্ডবদের আবিষ্কার করলেন— একজন কৃষ্ণ, অন্যজন ধৃষ্টদ্যুম্ন।
পাণ্ডবদের নতুন করে আবিষ্কার করার দায় দুর্যোধনের ছিল না, কেন না তাঁদের নিশ্চিন্ত ধারণা ছিল— পাণ্ডবরা জতুগৃহের আগুনে মারাই গেছেন। দ্রুপদের পঞ্চাল-দেশে যাওয়াটাই সার হল। দুর্যোধন হস্তিনাপুরে ফেরার পথ ধরলেন, সঙ্গে কর্ণ, শকুনি-মামা, অশ্বত্থামা, কৃপাচার্য এবং অবশ্যই দুঃশাসন। রাস্তায় কারও মুখে কোনও কথা ছিল না, শুধু নির্লজ্জ দুঃশাসন অস্পষ্ট বিরক্তিতে বিড়বিড় করে বলে যাচ্ছিলেন— যদি ওই বামুনটা না থাকত, তা হলে আর দ্রৌপদীকে পেতে হত না। সাঙ্গোপাঙ্গে ফিরতে ফিরতে দুর্যোধনরা সঠিক আন্দাজ করতে পারলেন না যে, অর্জুনই দ্রৌপদীকে জিতে নিয়েছেন— ন হি তং তত্ত্বতো রাজন্‌ বেদ কশ্চিদ্‌ ধনঞ্জয়ম্‌। অদ্ভুত ব্যাপার হল— গুপ্তচর মারফত এই খবরটা কিন্তু পঞ্চালে উপস্থিত সব রাজাদের কাছে চাউর হয়ে গেল যে, জতুগৃহে পাণ্ডবদের পুড়িয়ে মারার ছক কষা হয়েছিল। তাঁরা সবাই ধৃতরাষ্ট্রের নামে ছি ছি করতে লাগলেন, এমনকী মহামতি ভীষ্মও তাঁদের মৌখিক লাঞ্ছনা থেকে রেহাই পেলেন না। আর দুর্যোধন যে পুরোচন নামক লোকটিকে পাণ্ডবদের পুড়িয়ে মারার জন্য নিযুক্ত করেছিলেন, তার সম্বন্ধে গালাগালি চলল বিস্তর। যুদ্ধ করেও দ্রৌপদীকে লাভ করতে না পেরে দুর্যোধন-দুঃশাসনরা প্রধানত ভাগ্যকে দোষ দিলেন, পাণ্ডবরা বেঁচে গেছেন বলে নিজের দোষ দেখলেন এইভাবে— যেন ভাগ্য যদি সহায় না হয় তা হলে পৌরুষ তাঁর কাজ করতে পারে না। এমন অবস্থায় পুরোচনকে গালাগালি দিতে দিতে — নিন্দন্তশ্চ পুরোচনম্‌— হস্তিনাপুরে প্রবেশ করা ছাড়া দুর্যোধনের আর কোনও গতি রইল না।
ধৃতরাষ্ট্র প্রথমে কিছু বুঝতেই পারেননি। গুপ্তচরেরাও তাঁকে এসে কেউ কিছু বলেনি, কেননা এটা তাঁর রুচিকর সংবাদ নয়; অন্যদিকে দুর্যোধনরাও নিশ্চুপে হস্তিনাপুরে প্রবেশ করলেন বটে, কিন্তু পিতার কাছে কোনও কিছুই তাঁরা জানালেন না। ফলত ধৃতরাষ্ট্র প্রথমে কিছু বুঝতেই পারেননি। অথচ যে বিদুরকে দুর্যোধন একা ভেবে অবজ্ঞা করছিলেন, তাঁর কাছে কিন্তু সব খবর চলে এসেছে। দ্রুপদ পাঞ্চালের সঙ্গে পাণ্ডবদের বৈবাহিক সংযোগ তাঁদের যে রাজনৈতিক উত্তরণ ঘটিয়েছে, সেটা যে ধৃতরাষ্ট্র অগ্রাহ্য করতে পারবেন না, সেটা বুঝে নেবার সঙ্গে সঙ্গে বিদুর লক্ষ্য করলেন যে, দুর্যোধন এবং তাঁর সঙ্গী-সাথীরা একেবারে চুপসে গেছেন— ব্রীড়িতান্‌ ধার্তরাষ্ট্রাংশ্চ ভগ্নদর্পানুপাগতান্‌। অবস্থা দেখে বিদুর ধৃতরাষ্ট্রকে গিয়ে বললেন— মহারাজ! কুরুদের তো এবার বেশ বাড়-বাড়ন্ত হল— উবাচ দিষ্ট্যা কুরবো বর্ধন্তে ইতি বিস্মিতঃ।
বিদুরের কথার মধ্যে দ্ব্যর্থক শ্লেষ ছিল। কেন না, কুরু হলেন এই বংশের বিখ্যাত প্রাচীন পূর্ব-পুরুষ। বংশ-পরিচয়ে কৌরব দুর্যোধন যেমন নিজেকে কুরু বলে চিহ্নিত করতে পারেন, তেমনই পাণ্ডবরাও নিজেদের ওই একই আখ্যায় চিহ্নিত করতে পারেন। বিদুর এই হেঁয়ালিটুকু বজায় রেখে পাণ্ডবদের দিকে ইঙ্গিত করলেও কৌরব বলতে সাধারণ্যে যেহেতু দুর্যোধন এবং তাঁর ভাইরাই বেশি পরিচিত, তাই ধৃতরাষ্ট্র নিজের দিকেই বিদুরের ইঙ্গিতটুকু গ্রহণ করে বললেন— হ্যাঁ তো! হ্যাঁ তো! এ তো আমাদের বিরাট সৌভাগ্য। ধৃতরাষ্ট্র গুপ্তচরের খবর জানেন না, হতদর্প পুত্রেরাও তাঁকে কিছুই জানায়নি। তিনি ভাবলেন– বড় ছেলে দুর্যোধনের সঙ্গেই বিদগ্ধা কৃষ্ণা পাঞ্চালীর বিয়ে হয়েছে— মন্যতে স বৃতং পুত্রং জ্যেষ্ঠং দ্রুপদকন্যয়া। ধৃতরাষ্ট্র আনন্দে দ্রৌপদীর জন্য বহুতর গয়না আনার আদেশ দিলেন, ডেকে আনতে বললেন পুত্র দুর্যোধনকেও। ধৃতরাষ্ট্র তখনও পর্যন্ত দুর্যোধনের হতাশার কথা কিছুই বুঝতে পারেননি।
মুহূর্তের মধ্যে ধৃতরাষ্ট্রের ভুল ভেঙে দিলেন বিদুর। জানালেন— পাণ্ডবদের বরণ করেছেন দ্রৌপদী এবং বৈবাহিক সূত্রে এখন দ্রুপদ তাঁদের রাজনৈতিক মিত্রগোষ্ঠীর অন্যতম। সঙ্গে সঙ্গে কথা ঘুরিয়ে নিলেন ধৃতরাষ্ট্র। পাণ্ডবদের ব্যাপারে তো বটেই, এমনকী দ্রুপদের ব্যাপারেও তাঁর গলায় এখন অন্য সুর। সবারই একটু ভয় ভয় হল। ভয় হল এইজন্য যে, বৈবাহিক সম্বন্ধের খাতিরে দ্রুপদ এখন পাণ্ডবদের শ্বশুর এবং রাজশক্তি হিসেবে তিনি মোটেই ফেলনা নন। ধৃতরাষ্ট্র নিজেই বিদুরকে বললেন— এ জগতে কে আছে যে দ্রুপদকে বন্ধু হিসেবে না চায়। দ্রুপদের সম্বন্ধে ধৃতরাষ্ট্রের মুখে প্রশংসা শোনার পর দুর্যোধনের মাথাটাই খারাপ হয়ে গেল। কর্ণকে সঙ্গে নিয়ে ধৃতরাষ্ট্রকে তিনি সোজা বললেন— এ তোমার কীরকম খামখেয়ালিপনা। তুমি শেষে শত্রুর প্রশংসা আরম্ভ করলে? কোথায় তুমি দেখবে— যাতে পাণ্ডবরা আমাদের সমূলে গ্রাস না করতে পারে, সেখানে তুমি তাদের প্রশংসা আরম্ভ করলে।
বোঝা যাচ্ছে দুর্যোধন রাজনীতির গভীর চালগুলি কিছুই বোঝেন না, অন্তত অন্ধ রাজা ধৃতরাষ্ট্র যতটুকু বোঝেন ততটুকুও নয়। পাণ্ডবরা বেঁচে আছেন শোনামাত্র তাঁর আর কোনও কাণ্ডজ্ঞান রইল না— মৃত পুরোচন, যাকে জতুগৃহে আগুন দেওয়ার ভার দওয়া হয়েছিল, তাকে গালাগালি দিয়েই তাঁর শ্রাদ্ধ করছিলেন দুর্যোধনেরা সবাই— নিন্দস্তশ্চ পুরোচনম্‌। এর ওপরে ধৃতরাষ্ট্রের ভাল্‌ভালাই দেখে দুর্যোধনের মাথাটাই খারাপ হয়ে গেল। ধৃতরাষ্ট্র পরিষ্কার বললেন— তোমার মনে যা, আমার মনেও তাই, আমি বিদুরকে শুধু দেখাচ্ছিলাম মাত্র। তা তুমি বলো না— তোমরা কী ভাবছ? তোমার বন্ধু কর্ণই বা কী ভাবছে?
দুর্যোধন কিছুই ঠিক করতে পারছেন না। রাজ্যের নজরদার রাজাকে পিতা হিসাবে লাভ করেও যেখানে তাঁর অভীষ্ট এখনই পূরণ হচ্ছে না, অতএব তাঁর মাথাটাই গুলিয়ে গেল। তিনি বললেন— আজই কতগুলি ছদ্মবেশী বামুন দ্রুপদের রাজ্যে পাঠিয়ে কুন্তীর ছেলে আর মাদ্রীর ছেলেদের মধ্যে বিভেদ সৃষ্টি করব। অথবা মহারাজ দ্রুপদ, তাঁর ছেলে ধৃষ্টদ্যুম্ন এবং পাঞ্চাল রাজ্যের মন্ত্রীদের এমনভাবে টাকা খাওয়াতে হবে, যাতে ওরা যুধিষ্ঠিরকে তাড়িয়ে দেয়। আবার এমনও করা যায় যে, সমস্ত ভাইদের মধ্যেই গোলমাল লাগিয়ে দাও। অবশ্য সংখ্যায় ওরা অনেক বলে শুধু একা সুন্দরী কৃষ্ণার মনে পাণ্ডবদের সম্বন্ধে অবিশ্বাস গড়ে তুললেই কাজ হয়ে যায়— এবং সেটা করা অনেক সহজ।
দুর্যোধন বলেই যেতে থাকলেন। প্রস্তাবের পর প্রস্তাব, অন্যায়ের পর অন্যায়। শেষে মনের কথাটি তাঁর বেরিয়ে এল। আগেই বলেছি ভীমের ওপর দুর্যোধনের খুব রাগ। দুর্যোধন এবার বললেন— ওই ভীমটাকে আগে শেষ করুন তো, ওটাই পালের গোদা, প্রধানত ওই ভীমের ওপর ভরসা করেই পাণ্ডবরা আমাদের আগেও ‘কেয়ার’ করেনি— পুরা চাস্মান্ন মন্যতে, এখনও করে না। আমি বলছি— ওই ভীমটা মরলেই ওদের সব বল-ভরসা চলে যাবে, জীবনে আর রাজ্যটাজ্য চাইবে না। ওই যে আপনারা অর্জুন অর্জুন করেন, ওই ভীম ব্যাটা অর্জুনের পেছন থাকলে— পৃষ্ঠগোপে বৃকোদরে— তবেই অর্জুনের ক্ষমতা, নইলে ওই অর্জুন আমাদের কর্ণের নখের যুগ্যি নয়— রাধেয়স্য ন পাদভাক্। অথবা যদি এসব ঝামেলায় না যেতে চান— তা হলে বেশ ভাল ভাল কতগুলি মেয়েছেলে পাঠান, যাতে প্রত্যেকটি পাণ্ডবের মুখোশ খুলে পড়বে— সুন্দরী কৃষ্ণাও ওদের ছেড়ে চলে যাবে। অথবা ওই পাণ্ডবদের আনার নাম করে পাঠান কর্ণকে, তারপর রাস্তায় আমাদের লোক গিয়ে পাণ্ডবদের প্রত্যেককে গুমখুন করবে।
দুর্যোধন কথা শেষ করে সিদ্ধান্ত নিলেন— আপনাকে অনেকগুলি প্রস্তাব দিলাম, পিতা! এগুলির মধ্যে যেটা আপনার সবচেয়ে নির্দোষ মনে হয়— যস্তে নির্দোষবান্ মতঃ— সেইটাই করুন। তবে হ্যাঁ, যতদিন দ্রুপদের ওপরে পাণ্ডবদের ভরসা না বাড়ে, ততদিনই ওদের আটকে রাখা যাবে, তারপরে আর নয়।
দুর্যোধনের সমস্ত প্রস্তাব এক ঝটকায় উড়িয়ে দিলেন তাঁর বন্ধুবর কর্ণ। বললেন— তোমার বুদ্ধি কাজ করছে না দুর্যোধন— তব প্রজ্ঞা ন সম্যগিতি মে মতিঃ। ও সব কায়দা করে পাণ্ডবদের কিছুই করা যাবে না। পাণ্ডবরা যখন এই এতটুকু বাচ্চা ছিল সব, একটুও পাখা গজায়নি তাদের, তখনই তাদের কিছুই করা যায়নি। আর এখন বিদেশের মাটিতে তাদের পুরো পাখা গজিয়ে গেছে, এখন ওসব কায়দা করে কিছুই হবে না। কর্ণ দুর্যোধনের প্রস্তাবগুচ্ছ শুধু উড়িয়েই দিলেন না, তাঁর সিদ্ধান্ত কথঞ্চিৎ সংশোধনও করলেন। কর্ণ বললেন— শুধু দ্রুপদ নয়, আরও একজন আছে। যতক্ষণ কৃষ্ণ তাঁর যাদববাহিনী নিয়ে দ্রুপদের সঙ্গে যোগ না দেন, ততক্ষণই সময়, এর আগেই পাঞ্চাল রাজ্য আক্রমণ করো। দ্রুপদকে ঠান্ডা করে পাণ্ডবদের এখানে নিয়ে আসব— প্রমথ্য দ্রুপদং শীঘ্রম্‌ আনয়ামেহ পাণ্ডবান্‌।
কিন্তু এত প্রস্তাব, প্রতিপ্রস্তাব— কিছুতেই কিছু করা গেল না। ধৃতরাষ্ট্র সবার সঙ্গে কথা বলে নিশ্চিত বুঝতে পারলেন যে জতুগৃহে পাণ্ডবদের পুড়িয়ে মারার দায় তাঁর ওপরে এমনভাবে চেপে গেছে যে, এখন পাণ্ডবদের একটু না তোষালে তিনি নিজেই বিপদে পড়বেন। স্বয়ং ভীষ্ম জতুগৃহের প্রসঙ্গ তুলেছেন এবং ধৃতরাষ্ট্র নয়— সোজা দুর্যোধনকেই কথা শুনিয়ে বলেছেন— যেদিন থেকে শুনছি পাণ্ডবরা জতুগৃহের আগুনে মারা গেছে, দুর্যোধন! সেদিন থেকে আমি তোমার দিকে তাকাতে পারছি না। এখন যদি তুমি অর্ধেক রাজ্য পাণ্ডবদের ছেড়ে না দাও, তা হলে লোকে মৃত পুরোচনকে দুষবে না, দুষবে তোমাকে— যথা ত্বাং পুরুষব্যাঘ্ৰ লোকো দোষেণ গচ্ছতি। অতএব যদি ভাল চাও, তবে অর্ধেক রাজ্য পাণ্ডবদের দিতেই হবে— ক্ষেমঞ্চ যদি কৰ্ত্তব্যং তেষাম অর্ধং প্রদীয়তাম্‌।
কুরুকুলের বৃদ্ধদের চাপে, জনমতের চাপে আপাতত দুর্যোধনকে পিছু হটতে হল। দুর্যোধন নয়, বলা উচিত ধৃতরাষ্ট্রকে পিছু হঠতে হল। ধৃতরাষ্ট্রকে রীতিমতো নম্র হয়ে পাণ্ডবদের ডেকে আনতে হল এবং অর্ধেক রাজ্যও দিতে হল, যদিও এমন ভূসম্পত্তি তাঁদের দিলেন ধৃতরাষ্ট্র যে, সেখানে শস্য-সম্পদ কিছুই হয় না। কিন্তু দুর্যোধন লক্ষ করলেন যে, সেই ঊষর মরু রাজ্যেই খাণ্ডবপ্রস্থে পাণ্ডবদের প্রতিষ্ঠা করতে এলেন স্বয়ং কৃষ্ণ, যদিও তিনি তাঁকে একটুও পাত্তা দিলেন না, কেন না তাঁর প্রধান শত্রু হলেন ভীম, অর্জুন তাঁর কাছে কোনও বস্তুই নয়, কৃষ্ণ তো নয়ই। দুর্যোধন বুঝি আবার ভুল করলেন। দুর্যোধন কি লক্ষ করলেন না যে, এরই মধ্যে কৃষ্ণের বোন সুভদ্রার সঙ্গে অর্জুনের বিয়ে হয়ে গেল! এমনকী খাণ্ডব বন দগ্ধ করে সেখানে যে বিশাল রাজপুরী নির্মাণ করা হল, সেখানেও যে কৃষ্ণের অবদান আছে, সেটাও তিনি অত ভাল করে অনুধাবন করলেন না। অনুধাবন করলেন না— যুধিষ্ঠির রাজসূয় যজ্ঞের প্রাক্কালে প্রধানত কৃষ্ণের সহায়তায় সেকালের সবচেয়ে নামি রাজা জরাসন্ধকে বধ করলেন। এমনকী যুধিষ্ঠিরের রাজসূয় যজ্ঞে নিমন্ত্রিত হয়ে এসেও দুর্যোধনের মাথায় কিছুই ঢুকল না। রাজনীতির মঞ্চে কে কতটা উঁচুতে, কে কতটা নিচুতে খেলা করছেন— এসব তিনি কিছুই বুঝলেন না। বরঞ্চ মহারাজ যুধিষ্ঠির রাজসূয় যজ্ঞের সমাপ্তি উৎসবে ভালবেসে দুর্যোধনকে যে কাজে নিয়োগ করলেন, সেটাই তাঁর মন আরও বিষিয়ে তুলল।
যুধিষ্ঠির ভাবলেন— দুর্যোধন রাজা মানুষ, হস্তিনাপুরের রাজা বলে কথা— তাঁকে এমন একটা কাজ দিতে হবে, যাতে তাঁর বেশ ভাল লাগে, পাঁচজনে যাতে বেশ সম্মান করে কথা বলে। এই ভেবে তিনি দুর্যোধনকে বললেন— দেশ-বিদেশের রাজারা যে সব উপহার নিয়ে আসবে— সেগুলি সংগ্রহ করবে তুমি— দুর্যোধনস্তু অর্হণানি প্রতিজগ্রাহ সর্বশঃ। আচ্ছা, এর মধ্যে মহারাজ যুধিষ্ঠিরের কোনও চালাকি ছিল না তো? হয়তো ছিল, হয়তো ছিল না, আমাদের কেমন যেন সন্দেহ হয়, যুধিষ্ঠিরের ভাবটা ছিল এই— যাকে পুড়িয়ে মারতে চেয়েছিলে, যাকে তোমরা কোনওদিন সামান্য মানুষের মর্যাদাও দাওনি, তাঁর প্রতিপত্তি কীরকম— সেটা একটু অনুভব করো।
দুর্যোধন অত কিছু তলিয়ে দেখলেন না, অনুভবও করলেন না। শুধু তাঁর বিস্ফারিত চোখে যুধিষ্ঠিরের সব কিছু ঈর্ষার আকারে ধরা দিল। এমনকী যুধিষ্ঠিরের রাজসূয় যজ্ঞে অত বড় কাটা হয়ে গেল, শিশুপাল কৃষ্ণের হাতে মারা গেলেন, তবু যেন দুর্যোধনের কোনওদিকে মন নেই। যজ্ঞ শেষ হয়ে গেল। সবাই যে যার বাড়ি ফিরে গেলেন, শুধু দুর্যোধন আর শকুনি থেকে গেলেন ইন্দ্রপ্রস্থের রাজসভার ঐশ্বর্য পরিমাপ করার জন্য। সবাই সেই ঘটনাটা খুব মনে রাখেন— সেই যে সেই রাজবাড়ির মধ্যে এক জায়গায় স্ফটিকের উচ্ছ্বাস দেখে দুর্যোধন ভাবলেন বুঝি জল আর অমনি কাপড় তুলে চললেন, হোঁচট খেলেন এবং বুঝলেন— স্থলে জলভ্রম হয়েছে। আবার অন্যত্র জল থাকা সত্ত্বেও স্ফটিকের কৌশলে তিনি স্থল বলে ভাবলেন এবং মেজাজে গট গট করে চলতে গিয়ে কাপড়-চোপড় সহ জলে ধপাস করে পড়লেন— সবাসাঃ প্ৰাপতজ্জলে। মান-সম্মান একেবারে চুলোয় গেল। ঠিক এইরকম একটা জায়গায় দূর-দর্শনওয়ালারা দ্রৌপদীকে দিয়ে রাজবাড়ির অলিন্দ থেকে খিলখিল করে হাসিয়েছেন এবং এই অসভ্যতার শাস্তি হিসেবে দুর্যোধনকে দিয়ে রাজসভায় দ্রৌপদীর কাপড় খুলিয়েছেন। আশ্চর্য হয়ে লক্ষ করেছি— দুর্যোধন জলে পড়ার সঙ্গে সঙ্গে দ্রৌপদীর মুখ দিয়ে মন্তব্য করানো হয়েছে— অন্ধের ছেলে অন্ধ বটে, তাই এই অবস্থা। দূরদর্শনে এই মন্তব্যের শাস্তি বস্ত্রহরণে।
দূরদর্শনের এই পর্ব ব্যক্তিগতভাবে আমাকে অত্যন্ত মর্মাহত করেছে। আমার মনে হয়েছে— বি আর চোপরাজি কি ব্যাসদেবের থেকেও বড় কবি, নাকি এর পেছনে অন্য কোনও উদ্দেশ্য আছে? চলচ্চিত্র বা চিত্রায়ণের স্বার্থে যেখানে মূল কাহিনি বিকৃত বা অন্যরকম করা হয়, তার পেছনে পরিচালকের স্বার্থ থাকেই। কিন্তু চোপরা-মশাই যা করলেন তা কিন্তু হাস্যকর নয়, বরং অসদ্‌ উদ্দেশ্য-প্রণোদিত। প্রথম কথা, মহাভারতের কবি অসমান-বৈরিতা কখনও পছন্দ করেন না। কাজেই দুর্যোধন হাস্যকরভাবে জলে পড়ে গেলে দ্রৌপদী হাসবেন কেন? আমি তো মনে করি— দ্রৌপদী এতটাই বিদগ্ধা যে, তিনি যদি ওই চত্বরে থাকতেন, তা হলে যারা এই কাণ্ড দেখে হেসেছিল, তাদের তিনি রমণীয়ভাবে শাসন করতেন। মহাভারতে দুর্যোধনের অবস্থা দেখে যিনি হেসেছিলেন— তিনি প্রথমত ভীম। অন্য ভাইরাও হেসেছিল, তবে যুধিষ্ঠির বাদে। মহাভারতের কবি জানেন— যাঁরা দুর্যোধনের কাণ্ড দেখে হাসলেন, তারা দুর্যোধনের মোকাবিলা করতে পারবেন। অনুচিত কিছু ঘটলে তাঁর জবাব দিতে কুণ্ঠিত হবেন না তাঁরা। কিন্তু এই পর্বে দূরদর্শনওয়ালারা দ্রৌপদীকে আমদানি করে তাঁকে দিয়ে যে হাসিটা হাসালেন— এর পেছনে বস্তাপচা হিন্দি-সিনেমার প্রভাব ছাড়াও আরও একটি কদুদ্দেশ্য আছে। পরিচালক জানতেন না যে, মহাভারতের পুরুষশাসিত সমাজটি অন্তত তাঁর আপন সৃষ্ট মহাভারত-সমাজ থেকে অনেক বেশি উন্নত ছিল। বি আর চোপরা তাঁর স্খলিত বুদ্ধি অনুযায়ী দ্রৌপদীকে দিয়ে যে মন্তব্য করিয়েছেন, তাতে পরবর্তী সময়ে তাঁর বস্ত্রহরণের দায় দ্রৌপদীর ওপরেই পড়েছে। যুধিষ্ঠিরের পাশা খেলায় অন্যায় এবং দুর্যোধনের বিকৃত স্বভাব— যা দেখানো মহাভারতের কবির উদ্দেশ্য ছিল— সেটা চেপে গিয়ে দ্রৌপদীর বস্ত্রহরণের কারণ হিসেব দ্রৌপদীর পূর্ব মন্তব্যকেই দায়ী করা আমার মতে গভীর উদ্দেশ্যপ্রণোদিত। আজকের প্রগতিশীল নারী-পুরুষেরা নারী-মুক্তির জন্য যেখানে প্রায়শই সোচ্চার হচ্ছেন, সেখানে দ্রৌপদীর মুখ দিয়ে অশালীন মন্তব্য করিয়ে তাঁরই ঘাড়ে অন্যের অন্যায়ের দায় চাপানো আমার মতে অত্যন্ত ন্যক্কারজনক। বস্তুত মহাভারতের সমাজে যে যা অন্যায় করেছেন, তার প্রাপ্য শাস্তি তারা নিজেরাই বহন করেছেন। কিন্তু এক্ষেত্রে দ্রৌপদীকে কলঙ্কিত করে যুধিষ্ঠির কিংবা ভীমকে বাঁচানোর যে অপচেষ্টা— এটা এখনকার পুরুষশাসিত সমাজের কতখানি পৌরুষ প্রকাশ করে— তা চোপরা-পুঙ্গবেরা ভেবে দেখতে পারতেন।
থাক এসব কথা। এতদিন পরে দুর্বুদ্ধি চিত্র-পরিচালকের অভব্যতা নিয়ে আলোচনা করে লাভ নেই। আমরা দুর্যোধনের প্রসঙ্গে আসি। স্ফটিকের ভ্রমে দুর্যোধন জলে পড়ে গেলেন এবং পড়া মাত্রই ভীমের প্রচণ্ড হাসি পেল, এমনকী তাঁর চাকর-বাকরেরাও হেসে উঠল। দুর্যোধনকে সঙ্গে সঙ্গে নতুন কাপড়, নতুন উত্তরীয় দেওয়া হল বটে, তবে ভীম, অর্জুন, নকুল সহদেব কেউই যুবক এবং দাম্ভিক যুবরাজের হঠাৎ জলে-পড়া দেখে হাসি চাপতে পারলেন না— …ভীমসেনো মহাবলঃ। অর্জুনশ্চ যমৌ চোভৌ সর্বে তে প্ৰাহসংস্তদা।
পাণ্ডবদের সভাগৃহে বারবার অপ্রস্তুত হলেও সেটাই যে দুর্যোধনের মনে দাগ কেটে বসল— এত অল্পসত্ত্ব তিনি নন। বরঞ্চ পাণ্ডবদের ওই বিরাট ঐশ্বর্য দেখে পরশ্রীকাতরতায় জ্বলতে জ্বলতে কেবলই ভাবতে লাগলেন, ভাবতে লাগলেন— কেমন করে এমনটি হল, কেমন করেই বা পাণ্ডবদের জব্দ করা যায়— পাণ্ডবশ্রী-প্রতপ্তস্য ধ্যায়মানস্য গচ্ছতঃ। এত ঋদ্ধি, এত মর্যাদা, এত লোকরঞ্জন— সবই তাকে বিপর্যস্ত করে তুলল। আনমনা ভাবতে ভাবতে তাঁর সোনার মতো গায়ের রং— তাও কালি হয়ে গেল— বিবর্ণঃ সমপদ্যত। হস্তিনাপুরে ফিরে তিনি সবার সঙ্গে কথা বলাই বন্ধ করে দিলেন। শকুনি তাঁকে কেবলই খুঁচিয়ে তোলেন— কী হল, দুর্যোধন? এত ঘন ঘন নিশ্বাস ছাড়ার কী আছে? আমাকে বলোই না কী হয়েছে? অনেক সাধাসাধি, ধরাধরির পর দুর্যোধন একান্তে শকুনির কাছে মুখ খুললেন।
দুর্যোধন বললেন— সমস্ত দুনিয়া এখন ওই যুধিষ্ঠিরের হাতের মুঠোয় চলে গেছে— পৃথিবীং কৃৎস্নাং যুধিষ্ঠিরবশানুগাম্‌— এবং তা গেছে ওই অর্জুনের ক্ষমতায়। আর কী যজ্ঞটাই না করল মামা— স্বর্গের দেবতাও হার মানবে। এসব দেখে রাগে আমার সারা শরীর দিনরাত পুড়ে যাচ্ছে। বোশেখ-জষ্টির কাঠফাটা রোদ্দুরে যেমন অল্প জলের জায়গাগুলি শুকিয়ে খাঁক হয়ে যায়, তেমনি পাণ্ডবদের জন্য যেটুকু স্নেহপদার্থ— কিছুই নেই— তবু যেটুকু স্নেহ মায়া আমার মনের মধ্যে ছিল, তাও শুকিয়ে যাচ্ছে রাগের দহন-জ্বালায়— শুচিশুক্রাগমে কালে শুষ্যেৎ তোয়মিবাল্পকম্।
হ্যাঁ, এই রাগ এবং অপমানের মধ্যেও দুর্যোধনের সামান্য খেয়াল আছে যে, রাজনৈতিকভাবেও পাণ্ডবরা খানিকটা এগিয়ে গেছেন। তিনি শুধু লক্ষ করেছেন— সাত্ত্বতবংশের প্রধান পুরুষ কৃষ্ণ যজ্ঞসভায় দাঁড়িয়ে শিশুপালকে সোজা সহজভাবেই মেরে ফেললেন এবং সেখানে একটি মানুষও শিশুপালের হয়ে কিছুই করতে পারেননি। — ন চ তত্র পুমান্‌ আসীৎ কশ্চিত্‌ তস্য পদানুগঃ। পাণ্ডবদের ক্ষমতার আগুনেই দেশ-দেশান্তের রাজারা যেন পুড়ে যাচ্ছেন, তাঁরা নিরুপায় হয়েই যেন এই অপরাধ ক্ষমা করলেন।
দুর্যোধনের দোষ হল— তাঁর ব্যক্তিগত ঈর্ষা, ব্যক্তিগত ক্রোধ এবং ব্যক্তিগতভাবে প্রভুত্বের ইচ্ছা সবসময় এতই তাঁকে পীড়া দেয় যে, বড় বড় রাজনৈতিক পালাবদলগুলি তাঁর নজর এড়িয়ে না গেলেও, সেগুলি যথাযথ গুরুত্ব লাভ করে না। তিনি বুঝলেন না— জরাসন্ধের মতো প্রবল পরাক্রান্ত রাজা, যিনি দু’দিন আগেও সমস্ত রাজমণ্ডলকে অঙ্গুলিহেলনে ওঠাতেন বসাতেন, এমনকী দুর্যোধনকেও উঠিয়েছেন বসিয়েছেন— সেই জরাসন্ধ মারা যাবার সঙ্গে সঙ্গে পাণ্ডবদের যজ্ঞসভায় নতুন দিনের নায়ক হিসেবে কৃষ্ণকে অর্ঘ্য দান করা হয়েছে। দুর্যোধন বুঝলেন না— কুরুদের বৃদ্ধতম লোকটি অর্থাৎ ভীষ্ম— এই অর্ঘ্যদানের ব্যাপারে একমত হয়েছেন এবং তার প্রতিবাদ করতে গিয়েই শিশুপাল মারা পড়লেন, সেই শিশুপাল— যিনি জরাসন্ধ বেঁচে থাকতে ডাইনে বাঁয়ে ছড়ি ঘুরিয়েছেন। কিন্তু জরাসন্ধ মারা যাবার সঙ্গে সঙ্গে শিশুপাল তাঁর হাজার হাজার পুরনো সমর্থকদের সামনেই মারা পড়লেন; কারণ রাজারা, বিশেষত সাধারণ সামন্ত রাজারা জানেন যে, জরাসন্ধের মৃত্যু ঘটনার সম্পূর্ণ বুদ্ধিটাই হল কৃষ্ণের এবং পাণ্ডবরা তাঁর হন্তা। এরকম ক্ষেত্রে সাধারণ রাজারা স্বভাবসিদ্ধভাবে বিজেতার বশ্যতা স্বীকার করেন। এখানেও কৃষ্ণ এবং পাণ্ডবরা সেই সম্মান পেয়েছেন এবং তার ফলে শিশুপাল কারও কাছে কোনও সোচ্চার সমর্থন পাননি।
দুর্যোধন কিন্তু রাজনৈতিক পরিবর্তনটা বুঝেছেন মাত্র অথচ পরিবর্তনের সঙ্গে সঙ্গে তাঁর যেটা রাজনৈতিকভাবে করণীয় ছিল— সেটা কিন্তু তিনি করলেন না। উলটে একান্ত ব্যক্তিগত ঈর্ষা এবং পরশ্রীকাতরতায় দুর্যোধন শকুনিকে বলতে লাগলেন— সমস্ত সামন্ত রাজারা ধনরত্নের হাজারও পসরা সাজিয়ে ব্যবসাদারদের মতো যুধিষ্ঠিরকে কীরকম তোষানোর চেষ্টা করছিল। এই ছিরি দেখে— শ্রিয়ং তথাগতাং দৃষ্ট্বা— আমার গা একেবারে জ্বলে যাচ্ছে। এসব দেখার থেকে আমার আগুনে ঝাঁপ দিয়ে মরা ভাল। আমি বিষ খেয়ে আত্মহত্যা করব, মামা, আমি জলে ডুবে মরব— বহ্নিমেব প্রবেক্ষ্যামি ভক্ষয়িষ্যামি বা বিষম্‌৷ পৃথিবীতে এমন কোনও ভদ্রলোক আছে— যে শত্রুর উন্নতি দেখেও নিজে হীন অবস্থায় বেঁচে থাকে? আসলে আমার অবস্থাটা কী হয়েছে জানো তো মামা— আমি একটা মেয়েছেলেও নই, আবার না-মেয়েছেলে— তাও নই, একজন পুরুষ-মানুষও নই, আবার না-পুরুষ যে, তাও নই— সোহহং ন স্ত্রী ন চাপ্যস্ত্রী ন পুমান্‌ নাপুমানিতি। শকুনি বলবেন— এ আবার কেমন হেঁয়ালি হচ্ছে? দুর্যোধন বলবেন— আমি একজন স্ত্রীলোক নই এইজন্য যে, স্ত্রীলোক হলে নিরুপায় হয়ে অগত্যা শত্রুর মতো সতিনকাঁটা সহ্য করতে হয়, আমার তো সেই নিরুপায় অবস্থা নয়; আবার আমি যে না-মেয়েছেলে— অর্থাৎ পুরুষ-মানুষ— তাও নয়। কেন না— পুরুষ-মানুষ হলে যুদ্ধ করে পাণ্ডবদের জয় করার প্রশ্ন আসে। কিন্তু না-মেয়েছেলে অর্থাৎ পুরুষ মানুষ হলেও অর্জুনের মতো অস্ত্রবল আমার নেই। যদি বলো— তা হলে সেই অস্ত্রবলের দিকেই মন দাও, তা হলে বলতে হবে— আমি পুরুষই নেই, কেন না পুরুষ-মানুষ হলে অর্জুনের মতো উৎকৃষ্ট অস্ত্রবলের অধিকার থাকত আমার। যদি বলো— পুরুষ যখন নও, তা হলে কি ক্লীব? তা হলে বলব— আমি যে ক্লীব, তাও নয়— কারণ একটু একটু ক্ষমতা যে আমার নেই— তা তো নয়— নাপি অত্যন্তম্‌ অসমর্থোস্মীতি।
টীকাকার নীলকণ্ঠ এতক্ষণ দুর্যোধনের শোকের হেঁয়ালিতে বাঁধা পড়েছিলেন। এবারে শ্লোক ব্যাখ্যা করে শেষে সিদ্ধান্ত করলেন— আসলে দুর্যোধন বিষও খেতে চান না, জলেও ঝাঁপ দিতে চান না। এই যে দুর্যোধন বললেন— একটু একটু ক্ষমতা যে নেই— তা তো নয়— নাপুমানিতি— তার মানে ওই ক্ষমতাটা সোজা-সরল নয়। ঠিক ওইখানেই ইঙ্গিতটা আছে কূটবুদ্ধি শকুনির প্রতি। দুর্যোধনের লক্ষ্য কখনও রাজনৈতিক নয়, তাঁর শুধু চাই যুধিষ্ঠিরের মতো প্রভুত্ব, যুধিষ্ঠিরের মতো টাকা-পয়সা, উপহার— ঈশ্বরত্বং পৃথিব্যাশ্চ বসুমত্তাঞ্চ তাদৃশীম্‌। দুর্যোধন শকুনিকে কুটিল ইঙ্গিত দেওয়ার সঙ্গে সঙ্গে তাঁর পুরাতন কুটিলতাগুলি সম্বন্ধে স্বগতোক্তির মতো করে বলেছেন— ওদের বিপাকে ফেলবার জন্য আমি আগেও অনেক চেষ্টা করেছি— কৃতো যত্নো ময়া পূর্বম্‌— কিন্তু সবকিছু অতিক্রম করে পাঁকে-পড়া পঙ্কজ পদ্ম যেমন ফুটে ওঠে, তেমনি সমস্ত বিপাকের পাঁক কাটিয়ে উঠে ওই পাণ্ডবেরাই পাঁকের মধ্যে পদ্মটির মতো ফুটে রয়েছে। কিন্তু সত্যি আমি আর পারছি না, ওই সভা, ওই টাকা-পয়সা… ওঃ ভাবতেই আবার আমার গা জ্বলে যাচ্ছে— পরিতপ্যে যথাগ্নিনা।
দুর্যোধনের সব কথা শুনে শকুনি বললেন— সবই কপাল, ভাগ্নে, সবই কপাল। তুমি তো ওদের দমিয়ে রাখার কম চেষ্টা করনি, কিন্তু কপালে ওরা সবাই বেরিয়ে গেছে— ভাগধেয়পুরস্কৃতাঃ। শেষে দ্রৌপদীর মতো সুন্দরী বউ পেল, দ্রুপদের মতো মহাবীর শ্বশুর পেল, কৃষ্ণের মতো নেতাকে সহায় হিসেবে পেল, এমনকী বাপের সম্পত্তির অংশও পেয়ে গেল। তবে কী জানো— এগুলির জন্য অনুশোচনা করে লাভ নেই। তা ছাড়া তোমার পক্ষেও তো বীর কম নেই— ভীষ্ম, দ্রোণ, কর্ণ, কৃপ— আরও কত কে। দুর্যোধন কিন্তু বললেন— এঁদের কাউকেই আমার প্রয়োজন নেই মামা। আমি তোমার সহায়তায় ওদের রাজ্যপাট সব জিতে নিতে চাই। শকুনি বললেন— একথা অবশ্য ঠিক যে, ভীম, অর্জুন— ইত্যাদি মহারথ বীরেরা যে পক্ষে যুদ্ধ করবেন, তাঁদের সঙ্গে পেরে ওঠা খুব কঠিন। তবে আত্মীয়-স্বজন, বন্ধু-বান্ধব কাউকে কোনও কষ্ট না দিয়ে যদি পাণ্ডবদের জিতে নিতে হয়, তবে একটা উপায় আছে এবং সেটা আমিই জানি। এই যে রাজা যুধিষ্ঠির— ও পাশা খেলতে খুবই ভালবাসে, কিন্তু খেলায় জেতার কৌশল জানে না। পাশা খেলতে ডাকলে রাজা যুধিষ্ঠির কিছুতেই নিজেকে সংযত করতে পারবেন না। অন্যদিকে পাশাখেলায় আমাকে হারাবে— এমন কেউ এখনও জন্মায়নি। অতএব তুমি যুধিষ্ঠিরকে পাশা খেলতে ডাক— ওর রাজ্যপাট, টাকা পয়সা সব জিতে আমি তোমাকে দেব। তুমি শুধু মহারাজ ধৃতরাষ্ট্রকে রাজি করাও। দুর্যোধন বললেন— আমি নয়, মামা, তুমি আগে কথা বল ধৃতরাষ্ট্রের সঙ্গে, তারপর তো আমি আছিই।
এই সব বাঁকগুলোতে দুর্যোধনের চরিত্র বড় অদ্ভুত লাগে আমার। যেন বিরাট একটা বিপরীত সত্তা-সংস্থান কাজ করে তাঁর মধ্যে। বিশেষ বিশেষ কত ক্ষেত্রে আমরা দুর্যোধনের যুদ্ধশ্লাঘা, মৌখিক অহংভাব এবং তাঁর ব্যক্তিত্বের আড়ম্বর দেখে মুগ্ধ হই, কিন্তু পর-মুহুর্তেই কেমন এক বিভ্রান্তি কাজ করে। এই অহংকারী দুর্যোধনই একদিন ভীমকে সবার অলক্ষ্যে বিষ খাইয়ে মারতে চেয়েছিলেন। এই মানুষটাই বারণাবতে নিজের ঘাতক গুপ্তচর নিয়োগ করেছিলেন জতুগৃহের আগুনে পাণ্ডবদের পুড়িয়ে মারার জন্যে। আবার দেখুন, এই দুর্যোধনই এখন ইন্দ্রপ্রস্থে পাণ্ডব-সভা দেখে এসে মৎসরতায় কাতর, তিনি এখন সম্মুখ-বিরোধের ভাবনা ত্যাগ করে শকুনির ছলের বল আশ্রয় করছেন শত্ৰু-শাতন করার জন্য। দুর্যোধনের নীচতম সত্তা এখানে কাজ করে, ক্ষত্রিয়ের মর্যাদা অথবা উদ্দাম যুদ্ধৈষণার বিপরীতে এই যেন-তেন-প্রকারের অনৈতিক কৌশল আমাদের বিভ্রান্ত করে। ক্ষত্রিয়ের দুর্মদ সাহংকার অভিব্যক্তি ছেড়ে শকুনির পাশায় পাণ্ডবদের রাজ্য জেতার জন্য কী অদ্ভুত বিপরীত উৎসাহ দেখাচ্ছেন দুর্যোধন। কীভাবে বলছেন— তুমি যদি আমার সহায় হও, মামা! তবে এই সমস্ত পৃথিবী আমার হবে, সমস্ত রাজারা থাকবেন আমার শাসনে। আর ওই যে ইন্দ্রপ্রস্থের মহার্ঘ সভা, সে-সভাটিও হবে আমার— সর্বে চ পৃথিবীপালাঃ সভা যা চ মহাধনা।
ভাগনে দুর্যোধনের ওপর মায়ায় মামা শকুনি শেষ পর্যন্ত ধৃতরাষ্ট্রের কাছে উপস্থিত হলেন। পুত্রস্নেহে অন্ধ ধৃতরাষ্ট্রের স্নেহ আকর্ষণ করার জন্য শকুনি সোজাসুজি অক্ষক্রীড়ার প্রসঙ্গে না গিয়ে প্রথমে ভণিতা করে বললেন— মহারাজ! পুত্র দুর্যোধনের দিকে তাকিয়ে দেখেছেন একবারও। কেমন বিবর্ণ হয়ে গেছে তার চেহারা, গায়ের রং ফ্যাকাশে আর শরীরটাও তো রোগা হয়ে গেছে, ভীষণ রোগা— দুর্যোধনো মহারাজ বিবর্ণো হরিণঃ কৃশঃ। সব সময় যেন কী একটা ভেবে যাচ্ছে। আপনি কিন্তু মহারাজ! আপনার বড় ছেলেটার দিকে একেবারেই নজর দিচ্ছেন না। নইলে, ওর মনের মধ্যে যে কী হচ্ছে একবারও একটু ভেবে দেখলেন না— জ্যেষ্ঠপুত্রস্য হৃচ্ছোকং কিমর্থং নাব্বুধ্যসে?
ধৃতরাষ্ট্র এ-কথা শুনে একেবারে দিশেহারা হয়ে গেলেন। তবে তিনি ছেলের অন্তর বোঝেন না, এটা বোধহয় ঠিক নয়। কেন না তাঁর নিজের মনের মধ্যেও তো ওই একই মাৎসর্য। ছেলেকে ডেকে তিনি বললেন— শকুনির কাছে শুনলাম— তোমার নাকি অনেক কষ্ট। তা কীসের জন্য এত কষ্ট, সেটা একবার আমায় বলা যায় কি— দুর্যোধন কুতো মূলং ভূশমার্তোহসি পুত্রক? ধৃতরাষ্ট্র জানেন— পরশ্রী, পরের উন্নতি বাইরে থেকে যতটুকু দুর্যোধনকে দগ্ধ করে, অন্তরে তার প্রতিফলন আরও শতগুণ, কেন না সেখানে তিনি বাইরে দেখা শত্রুকুলকে হত্যা করতে থাকেন। ধৃতরাষ্ট্র আপন অন্তর দিয়ে এটা বোঝেন বলেই ছেলের কষ্টটা নিজে থেকেই বলেন না প্রথমে, বরঞ্চ একটু উলটো সুরেই কথা আরম্ভ করেন। ধৃতরাষ্ট্র বললেন— শকুনি বলছে তোমার মনে নাকি অনেক কষ্ট, তা তোমার কীসের এত কষ্ট, বাছা! ভাল জামা-কাপড় পরছ, মাংস-পোলাও খাচ্ছ— আচ্ছাদয়সি প্রাবারাণ্‌ অশ্লাসি পিশিতৌদনম্‌— যেখানে খুশি বেড়াতে যেতে পারছ, নরম বিছানায় স্ত্রীলোকেরও অভাব নেই কোনও— শয়নানি মহার্হানি যোষিতশ্চ মনোরমাঃ— তবু কীসের এত কষ্ট তোমার? স্বয়মাগত এইসব ভোগ-বিলাসের কথা, যেমনটি ধৃতরাষ্ট্র বোঝাচ্ছেন, সেটা যদি শুধু বাইরের আড়ম্বর বলে ধরে নিই, তবু বলতে হবে, তার চেয়েও সার্থক তাঁর ব্যক্তিত্বের পরিসর। মহাভারতের কবির আলংকারিক স্ফুরণের অন্যতম বাঙ্ময় উপমাটি ব্যবহার করে ধৃতরাষ্ট্র বলেছেন— দেবতাদের কথায় ‘তথাস্তু’ বা অন্য শব্দ যেমন মুখ থেকে বেরোলেই ফল হয়, তেমনই তোমার বাক্য তো এই কুরুরাজ্যে সেইভাবে পালিত হয়। তোমার ঈপ্সিত কর্মের পালন-ব্যাপারটা তোমার বাক্য উচ্চারণের মুহূর্তের মধ্যেই সংশ্লিষ্ট, সেই রকম একটা মানুষের আবার কষ্ট আসে কোত্থেকে— দেবানামিব তে সর্বং বাচি বদ্ধং ন সংশয়ঃ।
পুত্রের উদ্দেশে যতই সাক্ষেপ বচন উচ্চারিত হোক ধৃতরাষ্ট্রের মুখে, আজন্ম-অভিমানী এই পিতাকে চেনেন দুর্যোধন। অতএব ধৃতরাষ্ট্রের ছেলে-ভোলানো কথার অন্তে দুর্যোধন বাবা-ভোলানো কথা বলতে আরম্ভ করলেন অভিমানের সপ্তম সুরে। বললেন— ভাল খাওয়া! ভাল পরা! যে-সব পুরুষ শুধু ভাল খাওয়া-পরা পেয়েই সুখীও হয়, তাদের মতো অধম কুপুরুষই তো আমি— অশ্নাম্যাচ্ছাদয়ে চাহং যথা কুপুরুষস্তথা— তবে হ্যাঁ, মনের মধ্যে হাজার দুঃখ নিয়েও আমি শুধু সময়ের অপেক্ষা করছি। ভাল খাওয়া! ভাল পরা! আপনি পুরুষের কথা বলছেন তো পিতা! একটা কথা ভাবুন, আমার রাজ্যের প্রজাদের যদি অন্য লোকে আপন বলে ভাবে, সেটা যে সহ্য করে না, সেই তো পুরুষ— আমি সেই পুরুষ হতে চাই। এমনকী তাকেও আমি পুরুষ বলতে রাজি আছি, যিনি অন্তত প্রজাদের কষ্ট লাঘব করার জন্য আপাতত আশায় বুক বেঁধে শত্রুর জ্বালা সহ্য করছেন এবং প্রতিকার করার চেষ্টা করছেন।
কোন রাজ্যের প্রজাকে কোন রাজা নিজের মনে করছেন— দুর্যোধনের কথা শুনলে চমকে উঠতে হয়। হস্তিনাপুরের এলাকা ছেড়ে ধৃতরাষ্ট্র পাণ্ডবদের ‘রিহ্যাবিলিটেট্‌’ করেছিলেন অতিহীন খাণ্ডবপ্রস্থে। সে জায়গাটা পাণ্ডবদের প্রচেষ্টায় এবং গুণে ইন্দ্রপ্রস্থে পরিণত হতেই সে রাজ্যের প্রজারা এখন দুর্যোধনের তাৎক্ষণিক প্রজা-রঞ্জক মানসে একান্ত আপন হয়ে উঠছেন— মানুষের আগ্রাসনী বৃত্তি কোন স্তরে পৌঁছলে এমন মাৎসর্য তৈরি হয়। যদিও দুর্যোধন এটাকেই বিজিগীষু রাজার একান্ত ধর্ম বলে মনে করেন এবং এটাকেই পৌরুষ বলে মনে করেন— মহাভারতীয় রাজনীতি-শাস্ত্রের একাংশ, বিশেষ করে কণিক-নীতিতে এই আগ্রাসন ন্যায়সঙ্গত বলেই দুর্যোধন পিতাকে বললেন— জীবনের চলার পথে সন্তুষ্ট হয়ে যাওয়া ব্যাপারটা সব নষ্ট করে দেয়। ঐশ্বর্য-সম্পদ, উচ্চাকাঙ্ক্ষা-অভিমান সব নষ্ট হয়ে যায় যদি সন্তুষ্টি এসে যায় মনে। আর দয়া, ভয় এগুলো যদি কাজ করতে থাকে, তা হলে আর জীবনে বড় হতে হবে না কোনও দিন— যৈর্বৃতো নাশ্নুতে মহৎ।
রাজনীতিতে সন্তুষ্টি মানায় না— এই সাধারণ কথাটা বলেই দুর্যোধন সোজা ভাষায় জানালেন কেন তাঁর গা জ্বলছে এত। ভাল খাওয়া, ভাল পরা— এত সব সন্তুষ্টির কথা দুর্যোধনকে বলেছিলেন ধৃতরাষ্ট্র। কিন্তু সাধারণের এই সাধারণ সম্পদ-প্রাপ্তি দুর্যোধনকে সন্তুষ্ট করে না। তাঁর নিজের কথায়— সাধারণ সুখ আর সাধারণ বিত্তে আমার কোনও তুষ্টি নেই— ন মাং প্রীণাতি রাজেন্দ্র লক্ষ্মীঃ সাধারণী বিভো— তাও যদি আমি যুধিষ্ঠিরের ঘরে বসে না দেখতাম যে, সুখ আর বিত্ত কত বিপুল হতে পারে! আমাকে বলছিলে না— আমি রোগা হচ্ছি কেন, গায়ের রং ফ্যাকাশে কেন! আমি বলছি— যুধিষ্ঠিরের দীপ্যমান রাজলক্ষ্মী আমাকে বিবর্ণ করে দিয়েছে, আমি সহ্য করতে পারছি না আর— তস্মাদহং বিবর্ণশ্চ দীনশ্চ হরিণঃ কৃশঃ। শুধু নিজের মৎসরী অসহনীয়তার সিদ্ধান্ত জানিয়েই সন্তুষ্ট হতে পারছেন না দুর্যোধন। যুধিষ্ঠিরের ঐশ্বর্য তাঁকে বিপ্রতীপভাবে মুখর করে তুলল। দুর্যোধন বললেন— কী না দেখেছি আমি যুধিষ্ঠিরের বাড়িতে? আশি হাজার স্নাতক বামুন গৃহস্থ হয়ে যুধিষ্ঠিরের রাজ্যে আছে। যুধিষ্ঠির তাদের ভরণ-পোষণ করছেন নির্বিবাদে এবং এক-একটা গেরস্ত-বামুনের বাড়িতে সেবা করার দাসী দিয়েছেন তিরিশটা করে॥
দুর্যোধনের ঈর্ষা-কাতর পরশ্রী-বর্ণনায় কাম্বোজ দেশের রাজার পাঠানো ষোলোটা নীল কালো এবং ঈষৎ লাল মসৃণ পট্টবস্ত্র যেন চোখ টাটানোর মতো উজ্জ্বল ভাবে ধরা দিয়েছে। হাতি, ঘোড়া, উট এবং যজ্ঞে আহৃত ধনের উপহার, বিভিন্ন বৈদেশিক বস্তু এবং হাজার হাজার প্রত্যন্ত রাজাদের বশ্যতা এবং রাজকর দেবার বহর দেখে দুর্যোধন আর স্থির থাকতে পারছেন না। মুখে তিনি স্বীকার করে ফেলছেন সরল মাৎসর্য-পরায়ণ নীচ ব্যক্তির মতো— আমি এইরকম টাকা-পয়সার আমদানি কোনও দিন দেখিওনি, কোনও দিন শুনিওনি— ন ক্বচিব্ধি ময়া দৃষ্টস্তাদৃশো বৈ ন চ শ্রুতঃ। তার মধ্যে আবার এমন সব বিচিত্র ব্যাপার ঘটেছে, তাতে দুর্যোধনের মাথা আরও আরও খারাপ হয়ে গেছে। যুধিষ্ঠির নিয়ম করে দিয়েছিলেন যে, এক লক্ষ নিমন্ত্রিত ব্রাহ্মণদের খাওয়া শেষ হলে একবার করে শঙ্খধ্বনি করা হবে। তা এই শঙ্খ পর পর এতবার বেজেছে, এতবার লক্ষ লক্ষ ভোজন শেষের ইঙ্গিত দিয়েছে যে, রাগে দুর্যোধনের গায়ের লোম খাড়া হয়ে গেছে।
যুধিষ্ঠিরের সভায় আহৃত বিপুল ধনরাশি দেখে এতই গা পুড়ছে দুর্যোধনের যে, অতি সরল মানসিকতায় তিনি বারবার বলে উঠছেন পিতার কাছে— আমি শান্তি পাচ্ছি না, কিছুতেই শান্তি পাচ্ছি না— শান্তিং ন পরিগচ্ছামি দহ্যমানেন চেতসা। এই কথার মধ্যেই এসে পড়ল যুধিষ্ঠিরের সরল কৌশলের বুদ্ধিটিও। দুর্যোধন পিতাকে বললেন— তোমরা তো ভাবছ— কুরু-ভাইদের মধ্যে আমি জ্যেষ্ঠ বলে, রাজাদের মধ্যে আমি শ্রেষ্ঠ বলে যুধিষ্ঠির আমাকে কত না আদর করে অন্য রাজাদের আনা উপহার-সামগ্রী গুছিয়ে রাখতে বলেছে— জ্যেষ্ঠোহয়মিতি মাং মত্বা শ্রেষ্ঠশ্চেতি বিশাম্পতে। কিন্তু এর মধ্যেও ওর বজ্জাতি আছে। দেশ-বিদেশের রাজাদের আনা উপহারের সম্ভার দেখে যাতে আমার চোখ টাটায়, সেইজন্যই এই ব্যবস্থা। নইলে তুমি ভাবতে পার, পিতা! এত রকমারি উপহার, এতই তা দামি এবং এতই তা বিপুল যে, কোনওটাই আমার হাতে ধরছিল না। উপহার নিতে নিতে শ্রান্ত-ক্লান্ত হয়ে আমি বসে পড়েছিলাম এক জায়গায়। তখনও দেখলাম— দূরাগত রাজারা তাঁদের আনা ধন-রত্নের উপহার হাতে নিয়ে বিরাট পংক্তি ধরে দাঁড়িয়ে আছে— অতিষ্ঠন্ত ময়ি শ্রান্তে গৃহ্য দূরাহৃতং বসু।
দুর্যোধনের এই অবস্থাটা তাঁর ভাবনালোকের আভাস দেয়। সাধারণ বিত্ত, সাধারণ ঐশ্বর্য, বিশেষত বিপুল অর্থসম্পত্তিও যদি দুর্যোধনকে তুষ্ট করে দেয়, তা হলে সেই সন্তোষ তিনি পছন্দ করেন না। এই অসন্তোষ অবশ্যই খুব যুক্তিযুক্ত, কেন না সেটা রাজধর্ম, বিজীগিষু রাজার পক্ষে সন্তোষ সর্বনাশা বিপদ। কিন্তু দুর্যোধনের এই অসন্তোষ আমরা যেন বীরত্বের মাহাত্ম্যে ব্যাখ্যা করতে পারি না। দুর্যোধনের পরশ্রী-কাতরতা এবং মাৎসর্যকে আমরা উত্তম ক্ষত্রিয়সুলভ বীরত্বের অভিধাতে কিছুতেই যেন চিহ্নিত করতে পারি না। একবার মাত্র তিনি শকুনিমামাকে বলছিলেন— চলো সকলে মিলে আমরা যুদ্ধ করি পাণ্ডবদের সঙ্গে। কিন্তু শকুনি যেই না তাঁর দেশওয়ালি বুদ্ধিতে বলেছেন— তোমায় যুদ্ধও করতে হবে না, কোনও কষ্টও করতে হবে না, আমি পাশার চালে পাণ্ডবদের সমস্ত ধন-সম্পত্তি বেঁধে ফেলব— সেই মুহূর্তেই বীরত্ব-বুদ্ধি ত্যাগ করেছেন দুর্যোধন এবং এখন এই মুহূর্তে তিনি ধৃতরাষ্ট্রের কাছে বায়না করছেন— এই আমার শকুনি-মামা পাশার চালে পাণ্ডবদের ধনহরণ করবেন বলেছেন, আপনি সেটা অনুমতি করুন— দ্যূতেন পাণ্ডুপুত্রেভ্যঃ… শ্রিয়মাহর্তুমক্ষবিৎ।
ধৃতরাষ্ট্র পড়েছেন মহাফাঁপরে। একদিকে পুত্রের এই মাৎসর্যে তিনি প্রশ্রয় দিতে চান, অন্য দিকে কুরুরাজ্যের বিশাল রাষ্ট্রযন্ত্র, যেখানে ভীষ্ম, দ্রোণ, বিদুরের মতো প্রজ্ঞাসম্পন্ন মানুষ রয়ে গেছেন, যাঁদের একবারও জিজ্ঞাসা না করে রাষ্ট্রযন্ত্রের মাধ্যম ব্যবহার করে জ্ঞাতিসম্পর্কের সঙ্গে পাশা খেলা যায়? ধৃতরাষ্ট্র বললেন— দ্যাখো বাছা। মহামতি বিদুরকে একবার জিজ্ঞাসা করতেই হবে। সে আমাদের মন্ত্রী এবং সে পাণ্ডব-কৌরব সকলেরই হিতকামী। তাঁকে একবার জিজ্ঞাসা করতে হবে— তেন সঙ্গম্য বক্ষ্যামি কার্যস্যাস্য বিনিশ্চয়ম্। ধৃতরাষ্ট্রের মুখে বিদুরের নাম শুনেই দুর্যোধন বললেন— আবার বিদুর! বিদুর এলেই আপনাকে তিনি বারণ করবেন এই কাজটা করতে। আর আপনি যদি এই পাশাখেলার ব্যাপার থেকে পিছিয়ে আসেন, তা হলে তো আমায় মরতে হবে। অবশ্য সেটাই ভাল, আমি মরে গেলে আপনি বিদুরকে নিয়ে মনের সুখে এই কুরুরাজ্য ভোগ করুন— স ত্বং ময়ি মৃতে রাজন্ বিদুরেণ সুখী ভব।
দুর্যোধনের মুখে এই আর্ত হাহাকার শুনে প্রথমত ধৃতরাষ্ট্র পুত্রের অভিমত কর্মের দিকে ঝুঁকেই পড়লেন— দুর্যোধন-মতে স্থিতঃ। এ-অবস্থায় ধৃতরাষ্ট্র প্রথম কাজ যেটা করলেন, সেটা হল— ভৃত্যদের ডেকে আদেশ দিলেন নতুন একটি সভাগৃহ তৈরি করার জন্য এবং সেটা যাতে বিশাল, সুনির্মিত এবং রত্নখচিত হয়, সে-ব্যাপারেও নির্দেশ দিলেন। ধৃতরাষ্ট্র ভাবলেন— যুধিষ্ঠিরের ময়-নির্মিত সভাঘরের দুগ্ধস্বাদ যদি তক্ৰপান করলে মেটে, যদি দুর্যোধনের এতটুকু শান্তি হয়— দুর্যোধনস্য শান্ত্যর্থমিতি নিশ্চিত্য ভূমিপঃ। দ্বিতীয় কাজ যেটা করলেন, সেটা হল— বিদুরকে ডেকে পাশাখেলার ব্যাপারটা একটা প্রস্তুতির জায়গায় নিয়ে আসা। বেশ বোঝা যায়, দুর্যোধন যে অদম্য দুর্যোধন হয়ে উঠেছেন, তার পিছনে তাঁর সমহৃদয় পিতার অবদান কতটা! যতই অভিমানভরে আর্তি জানান দুর্যোধন, এই সময়ে পিতার দিক থেকে যে এই অন্যায় লালন, সেটা দুর্যোধনের ব্যক্তিত্ব লক্ষ্যভ্রষ্ট করে তুলেছে। পুত্রকে তিনি বীরোচিতভাবে যুদ্ধেও প্রবৃত্ত করেন না এবং নিকৃষ্ট উপায় বেছে নেবার ব্যাপারে পুত্রকে সাহায্য করেন।
বিদুর এসে ধৃতরাষ্ট্রের মুখে পাশাখেলার প্রস্তাব শুনলেন এবং সঙ্গে সঙ্গে বারণ করতে আরম্ভ করলেন। জ্ঞাতিবিরোধের এই ভয়ংকর বীজ যাতে ধৃতরাষ্ট্র বপন না করেন, তার জন্য সনির্বন্ধ অনুরোধ করতেই ধৃতরাষ্ট্র দ্যূতক্রীড়ার ব্যাপারটা খুব হালকা করে দিয়ে বললেন— আরে! ভাইতে ভাইতে বন্ধুর মতো খেলা হবে, তাতে আর কী বিপর্যয় ঘটবে। তা ছাড়া আমি আছি, ভীষ্ম-দ্রোণ আছেন, তুমি আছ, সেখানে কী এমন ঘটতে পারে— ময়ি সন্নিহিতে দ্রোণে ভীষ্মে ত্বয়ি চ ভারত। কিচ্ছু হবে না। বরঞ্চ তুমি আমার দূত হয়ে পাণ্ডবদের নেমন্তন্ন করে এসো। তুমি আর বারণ কোরো না। বিদুর দুঃখিত হয়ে চলে গেলেন।
ধৃতরাষ্ট্র বিদুরের সামনে দুর্যোধনের কথাটাই চালিত করলেন বটে, কিন্তু মনে মনে তাঁর একটা পাপ বোধ কাজ করছিল। দুর্যোধনকে তিনি অনেক বোঝালেনও। পাশাখেলার কুফল নিয়ে কথা তো বললেনই, তা ছাড়া অনেক বোঝালেনও দুর্যোধনকে। পিতৃ-পিতামহের রাজ্য, তার শাসন, অপার ঐশ্বর্য, সব কিছু পেয়েও দুর্যোধনের মনে কেন এত না-পাওয়ার শোক— ধৃতরাষ্ট্র তা বোঝেন না। আসলে অন্ধ ধৃতরাষ্ট্র অন্ধতার কারণে রাজ্যের অধিকার থেকে বঞ্চিত ছিলেন বলে রাজ্যের অধিকার পেতেই তাঁর সুখ এসেছে। দুর্যোধনকেও তিনি তাই বলেছেন— তুমি তো পিতৃপিতামহের পরম্পরাগত রাজ্য হাতে পেয়েছ, তাও কেন এই কষ্ট— প্রাপ্তস্ত্বমপি তৎ পুত্র পিতৃপৈতামহং পদম্‌। এই জিজ্ঞাসার উত্তরে আবারও সেই যুধিষ্ঠির-সভার ঐশ্বর্য নিয়ে ক্ষোভ উচ্চারিত হয়েছে দুর্যোধনের মুখে— যার নিষ্কর্ষ এই— আমার যতই থাক, ওদের কেন এত থাকবে? ওদের কিছু থাকা চলবে না। দুর্যোধনের শোকসিন্ধু উদ্বেল হয়ে উঠল, তিনি আবারও বলতে আরম্ভ করলেন—
হায়! তুমি না একটু আগেই আমার দুঃখ শুনে আমাদের এই রাজসভাতে একশোটা দরজা করার আদেশ দিলে, সুন্দর করে সাজাতে বললে এই পুরনো সভাগৃহ। তুমি যুধিষ্ঠিরের সভা দেখনি, তাই এত কথা আসছে। ওদের সভায়— দুর্যোধনের গলার স্বর কিন্তু নিশ্চয়ই এখন থেকে কাঁদো কাঁদো হয়ে উঠছে— ওদের সভায় শুধু স্ফটিক আর রত্ন দিয়ে একটা সরোবর বানিয়েছে— আমার মনে হল যেন সত্যিই জল, তাতে পদ্মফুল পর্যন্ত ফুটে আছে। ঘরের মধ্যে আর কত জল থাকবে— এই ভেবে জল পার হওয়ার জন্য আমি যেই না কাপড় তুলেছি— ওমনি ভীম আমাকে দেখে হা হা করে হাসল। আসলে জলটল কিছুই ছিল না, সবই স্ফটিকের ভ্রম। যদি তখনই আমি ভীমকে মেরে ফেলতে পারতাম! কেন না তা করতে গেলে আমার অবস্থা হত অসহায় শিশুপালের মতো, যাক ওসব কথা। আমি আরেক জায়গায় স্ফটিক-রত্নের মিশানো ওইরকম আরেকটি সরোবর দেখলাম— দেখে ভাবলাম বুঝি জল নেই। সোজা হাঁটছি— ওমা একেবারে সবার সামনে অপ্রস্তুত অবস্থায় জলে গিয়ে পড়লাম। আর জানো বাবা, আমার অবস্থা দেখে স্বয়ং কৃষ্ণ, অর্জুন এমনকী দ্রৌপদী পর্যন্ত মেয়েদের নিয়ে হাসতে আরম্ভ করল। কী অপমান! কী অপমান! ভাবতে পারি না।
দূরদর্শন সমর্থকেরা এবার আমাকে পেড়ে ফেলবেন। বলবেন— এই না তুমি বড় বড় কথা বলছিলে— দ্রৌপদী অমন করতে পারেন না, অমন হাসতে পারেন না, এ, সে। এইতো মহাভারতে স্বয়ং দুর্যোধনই বলছেন— দ্রৌপদী হেসেছে— দ্রৌপদী চ সহ স্ত্রীভিঃ ব্যথয়ন্তী মনো মম।
আমি প্রথমে সলজ্জে বলব— হ্যাঁ বলেছি এবং ঠিকই বলেছি।
তারপরেও যদি আপনারা অল্পবুদ্ধি, মহাভারত-না-পড়া দূরদর্শনওয়াদের মতো টেঁই ধরে বসে থেকে আমারই বলা প্রমাণ দিয়ে বলেন— স্বয়ং মহাভারতের কবি বলছেন— দ্রৌপদী হেসেছিলেন আর তুমি বড় বেঁড়ে পাকা— বলছ— না হাসেননি? এক্ষেত্রে আমি কিন্তু রেগে যাব এবং চোখ পাকিয়ে বলব মহাভারত শুধু পড়লেই হল না, একটু বুঝতে হবে। আমার বিপদ— আমি সামান্য প্রবন্ধ লিখিয়ে— আমার জায়গা বড় কম, সব কথা বুঝিয়েও বলতে পারি না, আবার না বলেও থাকতে পারি না। আমার প্রথম কথা— মহাভারত যদি শুধুই ধর্মশাস্ত্র হত, তা হলে প্রত্যেকটি অক্ষর আপনি ধর্মের মাহাত্ম্যে পুজো করতে পারতেন। কিন্তু মহাভারত যে প্রথমত মহাকাব্য এবং ব্যাসের প্রধান পরিচয়— তিনি মহাকবি। মহাকবি যে চরিত্র-চিত্রণ করেন, তা প্রথম থেকে শেষ পর্যন্ত একই রকম। দুর্যোধন এখন ঈর্ষায় অন্ধ এবং স্নেহান্ধ পিতাকে দিয়ে তিনি যুধিষ্ঠিরকে পাশাখেলায় আহ্বান করাতে চান। তার জন্য তিনি সুপরিকল্পিতভাবে লেগে পড়েছেন। তিনি জানেন— কোথায় তাঁর বাবার লাগতে পারে। এখন তিনি সব কথা বাড়িয়ে বাড়িয়ে বলছেন। দুর্যোধনকে জলে পড়ে যেতে দেখে বেহায়া মেয়েদের মতো দ্রৌপদী পর্যন্ত হেসেছে— একথা বললে— ধৃতরাষ্ট্রের মনে লাগবে, পুত্রের জন্য মায়া লাগবে— তাই বাড়িয়ে বলেছেন।
আপনারা বলবেন— তোমার কথার প্রমাণ কী? আমি বলব— তা হলে দুর্যোধনের বলা পুরো কথাটা খেয়াল করুন। দুর্যোধন বলছেন— আমার দুর্গতি দেখে স্বয়ং কৃষ্ণ তার বন্ধু অর্জুনের সঙ্গে মিট মিট করে হাসছিল— তত্র মাং প্ৰাহসৎ কৃষ্ণঃ পার্থেন সহ সুস্বরম্‌, এমনকী আমার মনে ব্যথা দিয়ে দ্রৌপদী পর্যন্ত অন্য মেয়েদের সঙ্গে হাসছিল— দ্রৌপদী চ সহ স্ত্রীভি ব্যথয়ন্তী মনো মম।
পাঠক! এবার আপনি মহাভারতের সেই জায়গায় আসুন, যেখানে এই ঘটনা ঘটেছিল। খেয়াল করবেন— মহাভারতকার পরিষ্কার জানিয়েছেন— যুধিষ্ঠিরের রাজসূয় যজ্ঞ শেষ হয়ে গেলেই কৃষ্ণ সবার কাছে বিদায় নিয়ে দ্বারাবতী, মানে দ্বারকায় চলে গেলেন। এইবার ব্যাস লিখছেন— কৃষ্ণ দ্বারকায় চলে গেলে— গতে দ্বারবতীং কৃষ্ণে— যুধিষ্ঠিরের সভায় বাইরের লোক বলতে রয়ে গেলেন শুধু একজন লোক— তিনি দুর্যোধন এবং তাঁর সঙ্গে থাকলেন শকুনি— একো দুর্যোধনো রাজা শকুনিশ্চাপি সৌবলঃ।
এবার আপনারা বলুন— দুর্যোধন তা হলে কৃষ্ণের হাসার কথাটা নিশ্চয়ই বাড়িয়ে বলেছেন, কারণ আসল ঘটনার সময়েও আমরা দেখেছি— কৃষ্ণ সেখানে ছিলেন না এবং তাঁর হাসার প্রশ্নও আসে না। অথচ দুর্যোধন কৃষ্ণের নামে ধৃতরাষ্ট্র কাছে অনেক কিছু বলেছেন। একইভাবে আসল ঘটনার সময় যেহেতু আমরা দ্রৌপদীকেও হাসতে দেখিনি, তাই এখানেও দুর্যোধনের কথা বিশ্বাস করব না। যিনি পিতার স্নেহ কাড়ার জন্য অনুপস্থিত মানুষকে দিয়েও সুস্বরে হাসাতে পারেন, তিনি যে নিজের করুণ অবস্থা বোঝানোর জন্য অন্তত রাজগৃহে উপস্থিত দ্রৌপদীকে ব্যবহার করবেন, তাতে আশ্চর্য কী? আপনারা এটা বলতে পারবেন না যে, — আমরা দূরদর্শনওয়ালাদের মতো— দ্রৌপদীর হাসিটা বিশ্বাস করি কিন্তু কৃষ্ণের হাসিটা নয়। আমার কথা— বিশ্বাস করলে দুটোই করুন, নইলে কোনওটাই করবেন না।
বস্তুত বিশ্বাস করার কারণই নেই, কারণ মহাকাব্যের কবি জানেন— মানুষকে উত্তেজিত করে নিজের পক্ষে আনার সময় কথা বাড়িয়েই বলতে হয়, বিশেষত সে যদি এমন একজন পিতা হয় যিনি বিগলিত হয়েই আছেন এবং আরও বিগলিত হতে চান। মহাভারতের কবিকে এই পুত্ৰকৃত পিতার বিগলন পদ্ধতি দেখানোর জন্য আরও অন্তত চারটি পরিপূর্ণ মহাভারতীয় অধ্যায় খরচ করতে হয়েছে এবং প্রত্যেকটি অধ্যায়ের সারভূত কথাটি হল ‘দুর্যোধন-সন্তাপ’। হ্যাঁ, একথা অনস্বীকার্য— যুধিষ্ঠির অনেক পেয়েছেন, রাজসূয়ের সম্মান, উপহার— সব কিছুই। কিন্তু দুর্যোধন সেগুলির প্রত্যেকটি পৃথকভাবে, নিখুঁতভাবে এবং বিশদভাবে এমন প্রতিতুলনায় উপস্থিত করেছেন যে, ধৃতরাষ্ট্র মোহগ্রস্ত হতে বাধ্য। তবু ধৃতরাষ্ট্র অনেক মনের জোর নিয়ে বসেছিলেন, কারণ তিনি রাজনীতিটা দুর্যোধনের থেকে ভাল বুঝতেন। প্রথমত তিনি এই পাশা খেলার উদ্দেশ্য পরিষ্কার বুঝেছেন এবং সে উদ্দেশ্য এতই প্রকট যে, কুরু সভার বৃদ্ধদের কাছে তাঁর মান-সম্মান কিছুই থাকবে না। দুর্যোধনের চতুরধ্যায় সন্তাপোক্তি শুনেও তিনি বললেন— তুমিও একটা বড় যজ্ঞ করো না দুর্যোধন, তা হলে হাজারও ঋত্বিক তোমারও যজ্ঞমন্ত্র উচ্চারণ করবে, হাজারও রাজাও আসবে একইরকম রত্নোপহার নিয়ে— আহরিষ্যন্তি রাজান-স্তবাপি বিপুলং ধনম্‌। তুমি এই ন্যূতক্রীড়ার পরিকল্পনা ছাড় দুর্যোধন, জ্ঞাতিশত্রুতা বেশি ভাল নয়, তার মধ্যে আবার এই অব্যাপারে ব্যাপার করতে চাইছ!
দুর্যোধন দেখলেন— বুড়ো ভিজল না। আমরা জানি কেন ভিজল না। ঘটনাটা যদি এমন হত যে, কাকপক্ষী কেউ টের পাচ্ছে না, অথচ পাণ্ডবদের জিনিসপত্র ঘরে চলে আসছে, তা হলে বুড়ো ধৃতরাষ্ট্র বারণাবতী বুদ্ধিতেই বলতেন— আমারও এইরকম মনে হয়, তোমরা ভাব দেখি। কিন্তু এখানে তেমন কিছু চলবে না। এখানে যা হবে, সবই প্রকাশ্যে এবং দুর্যোধনের মনের অবস্থাও এখন এমন হয়ে গেছে যে, তার কোনও চক্ষুলজ্জাই আর অবশিষ্ট নেই। চার অধ্যায় ধরে বকে বকে, বাড়িয়ে বলে দুর্যোধন যখন শ্রান্ত হয়ে গেলেন এবং বুঝলেন— তবুও অন্ধ বুড়ো পথে আসছে না— তখন তিনি দাবড়ানি দিতে আরম্ভ করলেন। চক্ষুলজ্জাহীন, বেহায়া দাবড়ানি।
দুর্যোধন বললেন— তোমার অবস্থাটা কেমন জানো বাবা? খুব খানিকটা বই মুখস্থ করে তোমার শাস্ত্রজ্ঞান হয়েছে বটে, তবে যার বুদ্ধি বলে কোনও জিনিস নেই, সে যেমন শাস্ত্রের আসল মর্ম কখনও বুঝতে পারে না, তোমারও হয়েছে সেইরকম। তরকারি পরিবেশন করার হাতা যেমন তরকারির স্বাদ বুঝতে পারে না, তেমনি তোমার মতো শাস্তর-পড়া বুদ্ধিহীন ললাকেরাও শাস্ত্রের মর্মার্থ বোঝে না— ন স জানাতি শাস্ত্রার্থং দর্বী সূপরসানিব। তা ছাড়া সব সময় তুমি আমাকে নিজের একটা ‘স্যাটেলাইট’ বানিয়ে রাখতে চাইছ, একটা বড় নৌকোর সঙ্গে একটা ছোট নৌকো বাঁধা থাকলে ছোট নৌকোটার যে অবস্থা হয়, আমার অবস্থাও তেমনি— নাবি নৌরিব সংহতা। তুমি নিজের প্রয়োজনটাও লক্ষ করছ না, আবার আমাকেও উলটো কথা শোনাচ্ছ। সত্যি কথা বলতে কী— তুমি যখন আমাদের শাসনকর্তা হয়েছ, তখন আমাদের কাউকে আর বেঁচে থাকতে হবে না। তোমার মতো যারা নিজেই সবসময় পরের মতে চলে, তাদের পদে পদে স্খলন হতে বাধ্য এবং সবচেয়ে বড় কথা— বশংবদ লোকেরা কাকে অনুসরণ করবে— তোমাকে, না, যাদের কথায় তুমি উঠছ-বসছ তাদের—?
খুব খানিকটা গালাগালি দিয়ে দুর্যোধন শেষে ক্ষত্রিয়ের ধর্ম নিয়ে বক্তৃতা দিতে আরম্ভ করলেন। তাঁর মত হল— যেভাবেই হোক শত্রুকে বাড়তে দেওয়া উচিত নয়। শত্রুর বাড়বৃদ্ধি হচ্ছে আর আমি চোখ গোল গোল করে দেখছি— এ হল— শরীরে যে রোগ আছে, তাকে আমন্ত্রণ করে নিশ্চিন্তে বসে থাকা। রথের সারথি যেমন বেত মেরে মেরে তার ইচ্ছেমতো ঘোড়াগুলিকে যেদিকে ইচ্ছে চালায়, ক্ষত্রিয় পুরুষও তেমনি যেদিকে শত্রুর ধন-সম্পত্তি আছে, সেইদিকে নিজেকে চালনা করে। আর এতে কোনও ন্যায়নীতির বালাই নেই। দুর্যোধন উদাহরণ দিয়ে বললেন— এই দেখুন না— স্বয়ং দেবরাজ ইন্দ্র বলেছিলেন— আমি আর কারও অপকার করব না, তারপর যেই দেখলেন— তাঁর শত্রু নমুচি বড় বেড়ে যাচ্ছে, অমনি তার গলাটি কেটে নিলেন। কাজেই ওসব কথা রাখারাখির ব্যাপার নেই, আপনার ন্যায়-নীতির কথা মাথায় থাক— ন্যায়ঃ শিরসি ধিষ্ঠিতঃ।
দুর্যোধনের এই সব লম্বা-চওড়া কথার মধ্যে শকুনি কিন্তু বারবার ফুট কেটে যাচ্ছেন। বার বার তিনি বলে যাচ্ছেন— পাশাখেলার পণে আমি ওদের সব জিতে নেব। ধৃতরাষ্ট্র তবু একবার বিদুরের সঙ্গে পরামর্শ করার কথা তুললে দুর্যোধন বিদুরকে উড়িয়ে দিয়ে বললেন— সে তো শুধু পাণ্ডবদের স্বার্থ দেখে বেড়াচ্ছে— পাণ্ডবানাং হিতে যুক্তঃ— সে তো তোমার সব বুদ্ধি ওলটপালট করে দেবে। ধৃতরাষ্ট্র তবু মানতে চাইলেন না, কিন্তু শেষে তাঁকে মত দিতেই হল এবং ছেলেকে তিনি ‘রাজা’ সম্বোধন করে বললেন— যা তোমার মনে চায়, তাই করো— যৎ তে প্রিয়ং তৎ ক্রিয়তাং নরেন্দ্র— আমার বাপু এসব ভাল লাগছে না।
কেন ধৃতরাষ্ট্রের ভাল লাগছে না, আমরা জানি। প্রথমত ব্যাপারটা প্রকাশ্যে ঘটছে, এর ফলাফল যাই হোক, প্রকাশ্যভাবে ধৃতরাষ্ট্রকেই তার মোকাবিলা করতে হবে। দ্বিতীয়ত তিনি যদি দুর্যোধনের কথা না শুনতেন, তা হলে দুর্যোধনের পক্ষে বিদ্রোহ করার যথেষ্ট কারণ ছিল। যেভাবে দুর্যোধন পূজনীয় পিতৃদেবকে গালাগালি দিয়ে গেলেন, সেটা বিদ্রোহেরই নামান্তর এবং সেইজন্যই নিজের ব্যক্তিগত অমত থাকা সত্ত্বেও ধৃতরাষ্ট্র এই দ্যূতক্রীড়ার দায় নিজে সরাসরি নিতে চাননি, বলেছেন— যা ইচ্ছে করো, তুমি যখন রাজা, তখন যা মনে চায়— তাই করো। এসব বললেন বটে, কিন্তু এর পাশাপাশি মিস্ত্রিদের বিরাট এক পাশাঘর বানানোর আদেশও দিয়ে দিলেন। বিদুরকে ডেকে বললেন— যাও বিদুর শিগগির যাও, যুধিষ্ঠিরকে পাশাখেলায় নেমন্তন্ন করে ডেকে আনো— ক্ষিপ্রম্‌ আনয় দুর্ধর্ষং কুন্তীপুত্রং যুধিষ্ঠিরম্‌।
দুর্যোধনের ঈর্ষা, লোভ এবং পরশ্রীকাতরতা তাঁকে যেমন নিজের মতো করে রাজনীতির ব্যাখ্যা দিতে প্ররোচিত করল, তেমনি এই প্রথম ধৃতরাষ্ট্র একেবারে রাশ ছেড়ে দিলেন। কুরুসভার আইন, আভিজাত্য এবং শিষ্টতা— সবই দুর্যোধনের ওপর নির্ভরশীল হয়ে পড়ল। এমনকী খেলার যে সাধারণ নিয়ম-নীতি, তাও দুর্যোধনের অঙ্গুলী হেলনে চলতে লাগল। পাশাখেলা আরম্ভের মুখেই জুয়ারি বলে বিখ্যাত শকুনির বোলচাল দেখে যুধিষ্ঠির ভয় পেয়েছিলেন, হয়তো সেই ভয় থেকেই যুধিষ্ঠির বলেছিলেন মৃদুভাষে— কার সঙ্গে কার খেলা হবে, আর পণের টাকা-পয়সাই বা কে দেবে? দুর্যোধন কথা কেড়ে নিয়ে বলেছিলেন— পণের টাকা দেব আমি, আর আমার হয়ে পাশার চাল দেবে আমার মামা শকুনি— মদর্থে দেবিতা চায়ং শকুনির্মাতুলো মম। যুধিষ্ঠির বললেন— এটা তো অনুচিত কথা হল বড়, তোমার হয়ে অন্য লোক খেলবে, সে তো অসমান খেলা। তুমি যখন পণ ধরছ, তখন তোমারই উচিত পাশার দান চালা, এখানে অন্য লোক তোমার হয়ে খেলবে, এটা খেলার নিয়ম নয়— অন্যেনান্যস্য বৈ দ্যূতং বিষমং প্রতিভাতি মে।
যুধিষ্ঠিরের এই কথার কোনও উত্তরই দেননি দুর্যোধন। দ্যূত সভার এমন পরিবেশ, পাকা-পাকা জুয়াড়িদের লাইন দিয়ে বসিয়ে রেখেছেন দুর্যোধন, একশো ভাই সভা সামলাচ্ছে, কর্ণ-দুঃশাসন দুর্যোধনের পাশে বসে, যুধিষ্ঠিরকে কোনও পাত্তাই দিলেন না দুর্যোধন। এরই মধ্যে ধৃতরাষ্ট্র এসে সভায় বসলেন, এলেন অখুশি মনে ভীষ্ম, দ্রোণ, কৃপ, বিদুর— যুধিষ্ঠিরের কথা একেবারে চাপা পড়ে গেল। খেলা আরম্ভ হল ধৃতরাষ্ট্রের প্রবর্তনায়। শকুনি একটার পর একটা পণ জেতা আরম্ভ করলেন জুয়াড়ির কপটতা কাজে লাগিয়ে। শকুনির প্রথম চাল এবং প্রথম জয়েই কিন্তু যুধিষ্ঠির বলেছিলেন— আপনি কিন্তু অন্যায় শঠতায় পণ জিতলেন, জুয়াড়িরা এ-রকম করে— মত্তঃ কৈতবকেনৈব যজ্জিতোহসি দুরোদরম্‌— কিন্তু যুধিষ্ঠিরের এই প্রতিবাদে কেউ কান দেননি বা দেবার মতো পরিবেশই রাখেননি দুর্যোধন। এরপর যখন একটার পর একটা পণ জিতে নিচ্ছেন শকুনি, তখন শুধু দুর্যোধন কেন, ধৃতরাষ্ট্রও বুঝি মনে মনে ভাবতে আরম্ভ করেছেন— ছেলের আমার বুদ্ধি আছে বটে। ভিতরে ভিতরে স্নেহান্ধ পিতার লোভ মাৎসর্য তৃপ্ত হতে লাগল, অথচ বহিরঙ্গের প্রকাশনে তিনি কত উদাসীন।
তখনও যুধিষ্ঠির ভাইদের পণ রাখেননি, তখনও দিগ্‌বিজিত রাজ্যগুলি অথবা ইন্দ্রপ্রস্থের রাজধানীও পণ-ঘোষণায় আসেনি, সভায় উপস্থিত একমাত্র বিদুর বুঝতে পারছেন— দুর্যোধন-শকুনি কোন দিকে এগিয়ে নিয়ে যাচ্ছেন পাশার চাল। তিনি আর থাকতে না পেরে ধৃতরাষ্ট্রকে উদ্দেশ করে দুর্যোধনের মন্দবুদ্ধির নিন্দা আরম্ভ করলেন শতমুখে। বিদুর অনন্ত যুক্তিতে বুঝিয়ে দিলেন যে, দুর্যোধনকে প্রশ্রয় দিলে জ্ঞাতিশত্রুতা এমন জায়গায় পৌঁছবে, যেখান থেকে আর ফেরার পথ থাকবে না। পাশাখেলার ভয়ংকর পরিণতির কথা উচ্চারণ করে বিদুর দুর্যোধনকে ত্যাগ করার পরামর্শ দিলেন ধৃতরাষ্ট্রকে। সঙ্গে এটাও বুঝিয়ে দিলেন যে, দুর্যোধনের এই লোভ এবং মৎসর স্বভাব নেমে আসছে ধৃতরাষ্ট্রের আপন হৃদয় থেকে। বিদুর ধৃতরাষ্ট্রকে বললেন— ধন-সম্পত্তির ওপর তোমার যে কী অদম্য আকর্ষণ, তা আমরা জানি। যুধিষ্ঠিরের ধন-সম্পত্তি হরণ করার এই যে মানসিক ব্যাধি, তাও বহুদিন ধরেই তোমার মনের মধ্যে বাসা বেঁধে আছে, তার চেষ্টাও চলছে বহু দিন ধরে— আকর্ষস্তে স্বে ধনে সুপ্রণীতো/ হৃদি প্রৌঢ়ো মন্ত্রময়োইয়মাধিঃ। তোমাকে আবারও বলছি, তুমি মূর্খ দুর্যোধনের অনুসরণ কোরো না। এই যে শকুনি খেলছে তাঁর খেলার মধ্যে যে শঠতা চলে, কপটতা চলে, তাও খুব ভাল করে জানি আমরা, অতএব বন্ধ করো এই পাশাখেলা, পাণ্ডবদের সঙ্গে যুদ্ধ বাধিয়ো না।
লক্ষণীয়, ধৃতরাষ্ট্র একটি শব্দও উচ্চারণ করলেন না, অথচ এই মানুষটাই একদিন পুত্র দুর্যোধনের কাছে বিদুরের বুদ্ধি এবং হিত-স্বভাবের প্রশংসা করেছিলেন। কিন্তু আজ যখন ছেলের বুদ্ধিতে বিনা যুদ্ধে একটার পর একটা পণ জিতে ঐশ্বর্য আসছে, তখন বিদুরের কথা তাঁর কানেও ঢুকল না। আসলে কুরুসভার সমস্ত কর্তৃত্ব তখন দুর্যোধনের হাতে চলে গেছে। পাশাখেলা আরম্ভ করার জন্য শুধু ধৃতরাষ্ট্রের অনুমোদন লেগেছে তাঁর। ভাইতে ভাইতে বন্ধুর মতো খেলার নাম করে একবার পাণ্ডবদের ডেকে আনার জন্যই শুধু ধৃতরাষ্ট্রকে প্রয়োজন ছিল দুর্যোধনের এবং ধৃতরাষ্ট্রও সেটা জানতেন মনে মনে। অতএব আজ যখন এইরকম অসভ্য খেলা আরম্ভ হল, সেখানে যুধিষ্ঠির বারবার কপটতার কাছে হার মেনে চলেছেন এবং দুর্যোধনের লাভ হচ্ছে, সেখানে বিদুরের হিতবাক্যে ধৃতরাষ্ট্র একটা কথাও সমর্থনে বললেন না, কেন না দুর্যোধনের স্বার্থের সঙ্গে তাঁর স্বার্থ এখন একাকার হয়ে গেছে। অতএব বিদুরের সাবধানবাণী আর নিজের ওপর নিন্দার আক্ষেপ মাথায় রেখে বিদুরের প্রতিবচন দিলেন দুর্যোধন। কুরুরাষ্ট্রের এই পরম হিতৈষী পুরুষটিকে তিনি এমন ভাষায় গালাগালি দিলেন, যে-ভাষা রাজার ঘরের আভিজাত্য এবং তৎকালীন দিনের গুরুগৌরবের মান্যতায় একেবারেই মানানসই নয়। পাশাখেলা আরম্ভ হল, শকুনি একটার পর একটা জিনিস জিতছেন— আস্তে আস্তে ধৃতরাষ্ট্রও বুঝি ভাবতে আরম্ভ করলেন— ছেলে আমার ভাল বুদ্ধি করেছে তো! কুরুসভার প্রাজ্ঞ মন্ত্রী বিদুর আর থাকতে পারলেন না। আবারও তিনি শতমুখে পাশাখেলার নিন্দা করে ধৃতরাষ্ট্রকে বারবার সাবধান করে দিলেন। ধৃতরাষ্ট্র একটি কথাও বললেন না। দুর্যোধন আবারও অকথ্য ভাষায় গালাগালি দিলেন বিদুরকে। দুর্যোধন বললেন—
তুমি শুধু শত্রুর গুণ গাও আর আমাদের নিন্দা কর। তোমার কাছে ভাল কারা— তা আমরা বেশ জানি। আর আমাদের কি বাচ্চা ছেলে পেয়েছ, যে সব সময় পাঁচ কথা শোনাচ্ছ— বালানিব অস্মান্ অবমন্যসে নিত্যমেব। ব্যাটা! বামুনের বীজে দাসীর ঘরে জন্মক্ষত্তা! কোলের মধ্যে কালসাপ পুষলে যা হয়, তুই হলি আমাদের কাছে তাই। বাড়িতে বিড়াল পুষলে সে যেমন বাড়ির জিনিসই মেরে খায়, তুইও তাই করছিস— মার্জারবৎ পোষকঞ্চোপহংসি। তুই আমাদের খাচ্ছিস-পরছিস, আর নির্লজ্জের মতো আমাদের নামেই যা ইচ্ছে বলছিস— তদাশ্রিতোহপত্রপ কিন্ন বাধসে/যদিচ্ছসি ত্বং তদিহাবভাষসে। যা বলেছিস, বলেছিস। আর নয়— বুড়োদের কাছে বুদ্ধি নে গে, যা। নিজের সম্মান নিজে রাখ, অন্যের ব্যাপারে আর মাথা ঘামাস না— যশো রক্ষস্ব বিদুর… মা ব্যাপৃতঃ পরকার্যেষূ ভূস্ত্বম্। তুই নিজেকে বেশ একটা কর্তাব্যক্তি ঠাউরে নিয়ে যা নয়, তাই বলে যাচ্ছিস আমাদের। তুই একটা কথা জেনে রাখ, তোকে তো কেউ কিছু জিজ্ঞাসা করেনি। আমি কি তোর কাছে গিয়ে একবারও বলেছি— বাবা বিদুর! কীসে আমার ভাল হবে বলে দিন। তা হলে আমাদের অপমান করে এত কথা বলছিস কেন— অহং কর্তেতি বিদুর মাবমংস্থাঃ… ন ত্বাং পৃচ্ছামি বিদুর যদ্ধিতং মে— শেষ কথাটা এবার তোকে বলি— দেখ, বদমাশ মেয়েছেলেকে বারবার ভাল কথা বললেও সে যেমন স্বামীর কাছে থাকে না, তেমনি তোর অবস্থাও তাই— তুই যেখানে ইচ্ছে চলে যা— স যত্রেচ্ছসি বিদুর তত্র গচ্ছ/ সুসাত্ত্বিতা হ্যসতী স্ত্রী জহাতি।
মহামতি বিদুর এর পরেও প্রতিবাদ করেছিলেন। কিন্তু ধৃতরাষ্ট্র একটি কথাও বললেন না; কথা বললেন না ভীষ্ম, দ্রোণ, কৃপ কিংবা অন্য কোনও শুভাকাঙ্ক্ষী পুরুষ। ফলত দুর্যোধন একেবারে পেয়ে বসলেন। আবার পাশাখেলা আরম্ভ হল। যুধিষ্ঠির ভাইদের পণ রাখলেন, নিজেকে পণ রাখলেন এবং পরিশেষে কুলবধূ দ্রৌপদীকেও পণ রেখে হেরে গেলেন। সভায় সমবেত বৃদ্ধদের সবাই মাথা নিচু করে বসে থাকলেন। কুরুদের সহর্ষ জয়ধ্বনির মধ্যে শুধু একজন বুড়ো রাজার সংশয়ান্ধ প্রশ্ন বারবার শোনা যেতে লাগল— জিতেছে তো? দ্রৌপদীকে জিতেছে তো— কিং জিতং কিং জিতমিতি? তিনি স্নেহান্ধ ধৃতরাষ্ট্র, যিনি অনেক সময়েই নিজের মুখের ভাব গোপন রেখে পুত্রদের ধন্যবাদার্হ হয়েছেন, এ সময় পাশাখেলায় জেতার তালে তিনি নিজেকে আর গোপন রাখতে পারলেন না। নিজের আনন্দ একেবারে নির্লজ্জভাবে প্রকট করে বারবার জিজ্ঞাসা করতে লাগলেন— জিতেছে তো? জিতেছে তো? তুমুল হর্ষধ্বনির মধ্যে শকুনির নির্মম উত্তর শোনা গেল— জিতেছি, দান জিতেছি, জিতব না তো কী— জিতমিত্যেব।
ভাল এবং মন্দ, যে কোনও কাজেই যদি হঠাৎ লাভের অংশ প্রকট হয়ে ওঠে, তা হলে যে ব্যক্তি পূর্বে ওই কাজের বিরোধিতা করেছিল, তার ওপরেই তাচ্ছিল্য এবং রাগ হয় সবচেয়ে বেশি। দুর্যোধনেরও তাই হল। পাশাখেলায় দ্রৌপদী পর্যন্ত নিরবচ্ছিন্ন দান জেতার পর দুর্যোধন এবার যেন নরকের জঘন্যতম ব্যক্তিটির সমস্ত ব্যবহার প্রয়োগ করতে আরম্ভ করলেন। প্রথমেই তিনি তালি বাজালেন বিদুরের দিকে এবং যাতে তিনি সবচেয়ে অপমানিত হবেন, সেইভাবেই তাঁকে বললেন— ওহে বিদুর! যাও এইবার, পাণ্ডবদের প্রেমের বউ দ্রৌপদীকে ধরে নিয়ে এসো— এহি ক্ষত্তর্দ্রৌপদীমানয়স্ব। সে এসে আমাদের অন্যান্য কাজের লোকের সঙ্গে কুরুবাড়ির ঘরদোর ঝাড়ামোছা করুক। বিদুর এই অসভ্যতার কী উত্তর দিতে পারেন! আবার উত্তর তো কিছু দিতেই হবে। বিদুর বললেন— তুমি এখন ঝুলে রয়েছ, দুর্যোধন! একটা উঁচু জায়গায়, দর্পশিখরে ঝুলে আছ, কখন মাটিতে পড়বে ঠিক নেই। তুমি হরিণ হয়ে বাঘ ক্ষেপিয়ে তুলছ। মাথার ওপর ক্ষিপ্ত সাপ নিয়ে ঘুরছ, তাকে আর রাগিয়ে দেবার ভুল কোরো না। মনে রেখো, দ্রৌপদীকে পাশায় জেতার কোনও প্রশ্নই নেই, কেন না যুধিষ্ঠির পাশার দানে নিজেকে আগে হেরেছেন, তারপরে আর পণ ধরার অধিকারই নেই তাঁর। সেখানে দ্রৌপদীকে পণ রাখাটা আইনসিদ্ধই নয়। অথচ দ্রৌপদীকে দাসী করার জন্য তুমি যে আগ্রহ দেখাচ্ছ, তাতে একটা ছোট্ট গল্প মনে হচ্ছে— এক সময় একটি ছাগল মাটিতে রাখা একটি ছুরি গিলে ফেলেছিল। ফলটা এই হয়েছিল যে, ছাগলের গলাটাই কেটে গিয়েছিল। ছাগলটা কী গিলছে এটা বোধ না থাকার জন্যই যেমন তার গলা কেটে গেল, তোমার অবস্থাও সেই রকম না হয়। একটা কথা বলতেই হবে, সেটা হল— মানুষের মধ্যে কিছু লোক আছে কুকুরের মতো, তারা বিদ্বান, বুদ্ধিমান, তপস্বী, যাকেই দেখুক চেঁচাতে থাকে— ভষন্তি হ্যৈবং শ্বনরাঃ সদৈব— পাণ্ডবরা কখনও এই ভাষায় কথা বলত না– ন কিঞ্চিদ্‌ ইত্থং প্রবদন্তি পার্থাঃ।
বিদুরের সৎপরামর্শ বা হিতকথায় কান দেবার লোক দুর্যোধন নন। এই মুহূর্তে দ্রৌপদী, পঞ্চস্বামী-গর্বিতা দ্রৌপদী তাঁর মাথার মধ্যে ঘুরছে। পাণ্ডবরা নয়, পাণ্ডবদের ভালবাসার কেন্দ্রস্থল তাঁদের স্ত্রীকে হেনস্থা করে মনের জ্বালা মেটাতে চান দুর্যোধন। বিদুরকে খানিকটা অপমান করেই একজন সারথি-জাতীয় ব্যক্তি, প্রতিকামী তার নাম, তাকে ডেকে দুর্যোধন মহামতি বিদুরের উদ্দেশে আরও খানিকটা অপমান ছুড়ে দিয়ে বললেন— ওহে এই! যাও তো দ্রৌপদীকে নিয়ে এসো এখানে। এই বিদুরটাকে দেখলে তো? সব সময় কেমন ভয় পায় পাণ্ডবদের, আর সেই ভয়েই আমাদের সঙ্গে ঝগড়া করে যাচ্ছে চিরকাল। সব সময় আমাদের খারাপ চাইছে এই লোকটা। তা এবার যাও তো প্রতিকামী! তুমি নিয়ে এসো দ্রৌপদীকে, পাণ্ডবদের কোনও ভয় নেই তোমার। প্রতিকামী গেল দ্রৌপদীর কাছে এবং সেই বিখ্যাত প্রশ্ন ফিরে এল— যুধিষ্ঠির আগে নিজেকে পণ রেখে হেরেছেন, নাকি আগে দ্রৌপদীকে পণ রেখেছেন। প্রতিকামী সভায় এসে এই কথা জানালে দুর্যোধন বললেন— সে নিজেই সভায় এসে এই প্রশ্নটা করুক না— ইহৈবাগত্য পাঞ্চালী প্রশ্নমেতং প্রভাষতাম্।
দুর্যোধনের ভাবটা এই সময় অদ্ভুত ফুটে ওঠে। পাণ্ডব-ভাইদের ওপর তাঁর এতকালের সঞ্চিত ক্রোধ সব এখন গিয়ে পড়েছে দ্রৌপদীর ওপর। কেন না সবচেয়ে বড় দোষ তিনি বিদগ্ধা সুন্দরী হয়েও কেন পাণ্ডবদের মতো অভাজন মূর্খদের বিয়ে করে বসলেন। এত বড় অপরাধ যিনি করেছেন, সেই দুর্বিদগ্ধা রমণীকে শাস্তি দেবার একমাত্র উপায় হল— সকলের সামনে তাঁর স্ত্রীজনোচিত মান, সম্ভ্রম অথবা রমণীয় লজ্জা নষ্ট করে দেওয়া। আর ঠিক সেইজন্যই যে ভাবে হোক দ্রৌপদীকে উন্মুক্ত সভার মধ্যে একাকী টেনে আনা দরকার। প্রতিকামী বিমুখ দ্রৌপদীকে নিতে এসেও বলেছিল— সভায় তোমাকে নিয়ে যাবেই ওরা। কেন না ওদের সর্বনেশে বুদ্ধি হয়েছে। নিজেরা ক্ষুদ্র হয়েও তাই বড় মানুষের সম্মান রাখতে পারছে না— ন বৈ সমৃদ্ধিং পালয়তে লঘীয়ান্‌/যত্ত্বাং সমানেষ্যতি রাজপুত্রি। প্রতিকামীর কথা থেকে স্পষ্ট বোঝা যায় যে, সম্মান নষ্ট করবেন বলেই দ্রৌপদীকে সভায় নিয়ে যাবেনই দুর্যোধন এবং সে-কথা প্রতিকামীর মতো একজন ঘনিষ্ঠ রাজভৃত্যও বোঝে।
প্রতিকামী দুর্যোধনের কথা মেনে দ্রৌপদীকে জোর করে ধরে আনতে রাজি হল না এবং ছোট ভাই দুঃশাসনের উদ্দেশে এবার সেই নির্দেশ ভেসে এল— তুমি নিজে যাও, ভাই! নিয়ে এসো যাজ্ঞসেনী দ্রৌপদীকে। পরাধীন বশীকৃত শত্রু পাণ্ডবরা আর কিছুই করতে পারবে না— স্বয়ং প্রগৃহ্যানয় যাজ্ঞসেনীং। কিং তে করিষ্যত্যবশাঃ সপত্নাঃ। দুর্যোধন এটা বুঝলেন না যে, কাউকে যদি জোর করে বা অন্যায় কৌশলে বেঁধে রেখে তাঁর সামনে অন্যায় করা যায়, তবে সামনে কিছু করতে না পারলেও তার হাত নিশপিশ করে। এখন না পারলেও সে সুযোগ খুঁজবে এমন মানুষকে শেষ করে দেবার। এখানে দুর্যোধনের রাজনৈতিক বুদ্ধির অপরিণত রূপগুলি বেমানানভাবে প্রকট হয়ে ওঠে। দুঃশাসন দ্রৌপদীর চুলের মুঠি ধরে কুরুসভায় নিয়ে এলেন সকলের সামনে।
দ্রৌপদী সভায় আসতে বাধ্য হলেন এবং এর পরের কাহিনি আমি বাড়াতে চাই না, কারণ সে সব কথা আমি পূর্বে দ্রৌপদী প্রবন্ধে বলেছি। তবে এ প্রসঙ্গে এটুকু বলা দরকার যে, কুরুসভায় সেদিন দুঃশাসন অথবা কর্ণের মতো ব্যক্তিরা যত অসভ্য আচরণ করেছিলেন— সে সবই কিন্তু দুর্যোধনের আশকারায়। আবার দুর্যোধন যে শেষ পর্যন্ত নিজের উরুর কাপড় সরিয়ে দ্রৌপদীর দিকে চেয়ে কুৎসিত অঙ্গভঙ্গি করলেন— সেও কিন্তু ওই দুঃশাসন-কর্ণের পরের পর বাড়াবাড়িতে। আপনারা লক্ষ করবেন— বারোয়ারি পুজোর প্রতিমা-নিরঞ্জনের সময় কতগুলি ছেলে স্বভাবতই তাসা-পাটির তালে তালে কুৎসিতভাবে নাচতে থাকে। তারপর যখন নাচ জমে ওঠে, দ্রুত হয় তাসা-ব্যান্ডের তাল, তখন যে কখনও নাচেনি, সেও নাচে। কখনও বা নৃত্যরত একজন আরেকজনকে ঠেলা মেরে নাচের আবর্তে নিয়ে আসে। দুর্যোধনের অবস্থাও তাই— কুরুসভার পরিবেশ বাদে-প্রতিবাদে, হর্ষে-উল্লাসে এত দ্রুত রঙিন হয়ে উঠছিল যে, দুর্যোধন আর নিজেকে সংযত রাখতে পারছিলেন না। এই দুঃশাসন দ্রৌপদীকে বলছেন— তুমি লজ্জা ছেড়ে একবার দুর্যোধনের দিকে তাকাও দেখি— দুর্যোধনং পশ্য বিমুক্তলজ্জা; এই কর্ণ বলছেন— পাণ্ডবরা আর তোমার কেউ নয় গো দ্রৌপদী, এবার কৌরবদের মধ্যে থেকেই তোমার একটা নতুন স্বামী বেছে নাও— অন্যং বুণীষ্ব পতিমাশু ভাবিনি— এত সব উত্তেজক প্ররোচনা শুনে দুর্যোধনের মতো লোক আর কতক্ষণ নিজেকে বেঁধে রাখতে পারেন। লজ্জা-সম্মানের মাথা খেয়ে দুর্যোধন তখন নিজের ‘কদলীস্তম্ভসদৃশ’ ঊরুখানির ওপর থেকে কাপড় সরিয়ে দ্রৌপদীকে দেখাতে লাগলেন।
মহাভারতের প্রমাণে আমরা বেশ জানি— দুর্যোধনের স্ত্রীলোকসংক্রান্ত কোনও ব্যভিচার দোষ ছিল না। কিন্তু এই যে তিনি দ্রৌপদীর দিকে নির্মম ইঙ্গিত করে বসলেন— এর পেছনেও কারণ কিন্তু সেই হেয় করার চেষ্টা। পাণ্ডবদের রাজ্যপাট তিনি বাজিতে জিতেছেন, অতএব তাঁদের যতখানি অপমান করা যায়, তিনি করবেন। ক্ষত্রিয় বীরের কুলবধূকে উন্মুক্ত সভাস্থলে হিঁচড়ে টেনে এনে তাঁকে বিবস্ত্র করার ইচ্ছে প্রকাশ করা অথবা তাঁকে ঊরু-দেখানো— এইসব কিছুর পিছনে আছে পাণ্ডবদের চরম অপমান করার চেষ্টা। এই বিপন্ন মুহূর্তেও মহাভারতের কবি কিন্তু দুর্যোধনকে কামুক, কিংবা লম্পটের অভিধায় বিশেষিত করেননি। তিনি বলেছেন— ঐশ্বর্যের অহংকারে অর্থাৎ আমি পাণ্ডবদের চেয়ে কত বড়— এই রকম কোনও বিমূঢ়তায় দুর্যোধন ঊরুর কাপড় সরিয়ে পাঞ্চালী কৃষ্ণার দিকে মুচকি হেসে কুৎসিত ইঙ্গিত করলেন— স্ময়ন্নিবৈক্ষ্য পাঞ্চালীম্ ঐশ্বর্যমদমোহিতঃ।
আইনত কিন্তু দ্রৌপদীর প্রশ্নটা ঠিক ছিল এবং ঠিক ছিল বলেই একমাত্র বিদুর এবং বিকর্ণ ছাড়া আর কোনও কুরুবৃদ্ধ দ্রৌপদীর প্রশ্নের কোনও সমাধান দিতে পারেননি। পারেননি যে, তার একমাত্র কারণ দুর্যোধনের ভয়। আর এই ভয়টাও তো সবার ক্ষেত্রে একরকম নয়। সমবেত সামন্ত রাজারা যে দুর্যোধনের কথার কেউ প্রতিবাদ করছিলেন না, সেটা অবশ্যই আক্ষরিক অর্থে ভয়েই— নোচুর্বচঃ সাধ্বথবাপ্যসাধু বা/ মহীক্ষিতে ধার্তরাষ্ট্রস্য ভীতাঃ। কিন্তু ভীষ্ম-দ্রোণের মতো মান্য ব্যক্তিত্বও যে দুর্যোধনের বিপক্ষে কোনও কথা না বলে সমস্ত ব্যাপারটা যুধিষ্ঠিরের হাতেই ছেড়ে দিলেন, তার কারণ এই নয় যে, তাঁরা দুর্যোধনের বৃত্তিভোগী দাস। বরঞ্চ আমরা বলব, সেটাও দুর্যোধনের ভয়। এই ভয়টা আক্ষরিক অর্থে ভয় নয়, বরঞ্চ বলব— এটা অপমানের ভয়। সঠিক এবং উচিত কথা বলতে গিয়ে মহামতি বিদুর যে অপমানের সম্মুখীন হয়েছেন, বৃদ্ধ পিতামহ সেই অপমান সহ্য করতে পারবেন না বলেই তিনি আর দুর্যোধনের বিরোধিতা করেননি। বিদুরকে উপলক্ষ করে পিতামহ এবং আচার্যের মনে ভয় ধরিয়ে দেওয়াটা কম মুনশিয়ানা নয়।
কিন্তু এই ভয় দেখানোর ক্ষমতাকেও আমরা দুর্যোধনের রাজনৈতিক বুদ্ধির সরসতা বলতে পারি না। বরঞ্চ ভীষ্ম যেহেতু কোনও নিশ্চিত উত্তর দিলেন না, অতএব দুর্যোধন সেটারই সুযোগ নিয়ে দ্রৌপদীকে বললেন— তোমার এই প্রশ্নের উত্তর তোমার অন্য চার স্বামীর যে কোনও একজন বলুন না। ভীম, অর্জুন, নকুল, সহদেব যে কোনও একজন বলুন যে, যুধিষ্ঠির তোমার স্বামী নন, তাঁর কোনও অধিকারই নেই তোমাকে পণ রাখার, অথবা যুধিষ্ঠির নিজেই বলুন না যে, তিনি তোমার অধিকারী প্রভু না অপ্রভু। দুর্যোধন কী অসম্ভব ভাল কৌশলের প্রশ্ন করেছেন— এই স্তাবকতায় মুগ্ধ স্তাবক রাজারা দুর্যোধনের উদ্দেশে গায়ের উত্তরীয় উড়িয়ে সমর্থন জানালেন, হাসাহাসিও চলল প্রচুর!
সামান্য সামন্ত রাজাদের স্তাবকতাকেই দুর্যোধন যশ বলে মনে করছেন, তাতেই তাঁর অভিমান-অহংকারের মাত্রাটা এমনভাবে চড়ে গেল যে, কর্ণ-দুঃশাসনের মতো তাঁর আপ্ত-সহায়কেরা আরও কয়েক গুণ বেড়ে গেলেন। বাড়াবাড়ির জন্য মুক্ত একটি পরিসর ছিল। পাশাখেলার পণে পাণ্ডবদের ‘দাস’ হয়ে যাবার শর্ত ছিল, আর দ্রৌপদী হবেন কৌরবদের দাসী। কিন্ত দাসত্বের মধ্যে গায়ে-গতরে খেটে দেবার অথবা আদেশ শোনার মর্ম যতই থাক, ‘দাসী’ হবার মধ্যে দৈহিক পরিশ্রমের চেয়েও স্ত্রীলোকের দেহ ব্যবহারের ব্যঞ্জনাটা সেকালে বেশি হয়ে দাঁড়াত। আমরা বলেই ছিলাম এ-কথা যে, অভিমান-অহংকারের বিকার অনেক থাকতে পারে দুর্যোধনের মধ্যে, কিন্তু রমণী-বিষয়ক কোনও কুরুচি অথবা লাম্পট্য দুর্যোধনের চরিত্রে ছিল না। কিন্তু অভিমান-অহংকার এমনই এক অমূর্ত বিশদ বিকার সৃষ্টি করে যা কুরুচি এবং অসভ্যতার রূপ ধারণ করতে পারে রমণীয় বিষয়কে কেন্দ্র করেও। মনে রাখতে হবে যে, দুর্যোধন কৃষ্ণা পাঞ্চালীকে ভোগ্যা স্ত্রী হিসেবে পাননি, কর্ণ প্রত্যাখ্যাত হয়েছেন, উলটোদিকে পাণ্ডবরা পাঁচ ভাইই দ্রৌপদীকে স্ত্রী হিসেবে লাভ করেছেন। এই ঘটনাই বিশেষত পাণ্ডবদের দ্রৌপদীকে পাওয়ার যে নান্দনিক বৈপরীত্য, এটা দুর্যোধনের অহংকারের আঘাত করে বলেই এখানে তাঁর অহংকার লাম্পট্যের রূপ ধারণ করে, কেন না তাতে পাণ্ডবরা পর্যুদস্ত হন।
দাসীত্বের মধ্যে সেকালের দিনের পৌরুষেয় সংস্কার ভোগ্যাত্বের সূচনা দিত। দাসীরা অনেক ক্ষেত্রেই রাজা-রাজড়াদের ভোগ্যা এবং উপভোগ্যা হতেন গৃহিণীদের বিস্তারিত পরিসরে এবং তাঁদের অক্ষমতায়, অসুবিধায়, সাময়িক অনুপস্থিতিতে। দাসীদের সম্মান নেই অথচ তাঁরা ব্যবহৃত হতেন বহুল ভাবে এমনকী কখনও বা গৃহিণীর চেয়েও সাদরে এবং অবশ্যই সেটা পৌরুষেয় কামনার অন্তরঙ্গ পরিসর। আজ দ্রৌপদী যখন পণজিতা হয়ে দাসীর অভিধান লাভ করলেন, কৌরব সভায় তখনও বুঝি দুর্যোধন দাসীর সঙ্গে লাম্পট্যের অংশটুকু তেমন করে অনুভব করেননি নিজের চরিত্রগত কারণেই অথবা একেবারে প্রথম সম্বোধনে তাঁকে আহ্বান করতে চেয়েছেন কৌরবগৃহের অন্যান্য নিম্নস্তরা দাসীদের সঙ্গে একত্র ঘরদোর ঝাড়াপোঁছা করার জন্য— সম্মার্জতাং বেশ্ম পরৈতু শীঘ্রং/তত্ৰাস্তু দাসীভিরপুণ্যশীলা।
কিন্তু দাসীত্বের এই অবনমিত সংজ্ঞার সঙ্গে যে কাম চরিতার্থতারও সম্বন্ধ আছে, সে-কথা মনে করিয়ে দিলেন দুর্যোধনের বন্ধু কর্ণ। তিনি দ্রৌপদীকে এইকথা স্মরণ করিয়ে দিয়ে দুর্যোধনের মনেও সেই দুর্বিনীত লাম্পট্যের সূচনা করে দিলেন। কথাটা কৌরবসভায় দুর্যোধনের ভাই-বেরাদরের মুখে বারবারই ভেসে আসছিল দ্রৌপদীর উদ্দেশে, বারবারই বলা হচ্ছিল— তুমি এবার পাণ্ডবদের ছাড়, কৌরবদের মধ্যেই কাউকে এবার স্বামী হিসেবে বেছে নাও। দ্রৌপদী কর্ণপাত করেননি। কিন্তু এই মাত্রাছাড়া কুৎসিত ইঙ্গিতের সঙ্গে কর্ণ এবার দুর্যোধনের লাম্পট্যের সুযোগটুকু জুড়ে দিয়ে দ্রৌপদীকে বললেন— তুমি যদি কৌরবদের মধ্যে থেকেই কয়েকটা স্বামী বেছে নাও— মনে রাখবেন, পঞ্চ-পাণ্ডবের অনুকারে দ্রৌপদীর স্বামীর প্রশ্নে কর্ণ বহুবচন ব্যবহার করছেন— কর্ণ বলছেন— তুমি যদি কৌরবদের মধ্যে থেকেই কয়েকটা স্বামী বেছে নাও, তা হলে দাসীত্ব করার সময় এটা যেন তোমার মনে থাকে যে, স্বামীদের সঙ্গে রতিরঙ্গে কামভাব কোনও নিন্দনীয় ব্যাপার নয়— অবাচ্যা বৈ পতিষু কামবৃত্তি/নির্ত্যং দাস্যে বিদিতং তত্তবাস্তু— এ-বাড়িতে দাসীবৃত্তি করার সময় সেই দাসীত্বের অঙ্গ হিসেবেই এই কামব্যবহার যেন স্মরণে থাকে।
কর্ণ বুঝিয়ে দিতে চাইলেন— এই কামব্যবহার দাসীর জীবনে সুবিদিত এবং প্রচিলত ঘটনা, দ্রৌপদী যেন সেই ব্যাপারটাকে নিন্দনীয় না ভাবেন অর্থাৎ সেই সম্পর্কসেতু যেন পরিহার্য না হয়। কর্ণের এই কথাগুলি দ্রৌপদীর কাছে যতই ইঙ্গিতপূর্ণ হোক এবং দ্ৰৌপদীও যতই উদাসীন থাকার চেষ্টা করুন, এই ইঙ্গিত পৌছে গেল দুর্যোধনের কাছে, বিদ্যুৎ-গতিতে। ফলে দুর্যোধন জীবনে যা করেননি এবং যে ব্যাপারে তাঁর নৈপুণ্যের সুনাম নেই, তিনি সেই লাম্পট্য ব্যবহারের আশ্রয় নিলেন আপন অহংকার তীক্ষ্ণ করার জন্য। তিনি বুঝেছেন— এখন এবং এখানে দ্রৌপদীর প্রতি কোনও লাম্পট্যের উচ্চারণ অথবা লাম্পট্যের ভঙ্গি প্রদর্শনই তাঁর শত্রুদের অর্থাৎ পাণ্ডবদের পক্ষে এবং তন্নিষ্ঠা দ্রৌপদীর পক্ষে সবচেয়ে বেশি অপমানজনক হয়ে উঠবে। অতএব দুর্যোধনের অন্তর্গত অহংকার এই মুহূর্তে অনূদিত হল লাম্পট্যের ভাবনায়। বন্ধু কর্ণের ইঙ্গিত যে তিনি বুঝেছেন সেটা বোঝানোর জন্য এবং জন্মশত্রু মধ্যম পাণ্ডব ভীমসেনের সামনেই তাঁর স্ত্রীকে ধর্ষণের ইঙ্গিত দিলে ভীমকেও সমান্তরালভাবে ধর্ষণ করা যাবে, এই ভাবনায় দুর্যোধন তাঁর বজ্রসার বাম উরু দ্রৌপদীকে দেখাতে লাগলেন এবং সেটা দ্রৌপদীর সমস্ত দৃষ্টি আকর্ষণ করে— দ্রৌপদ্যা প্রেক্ষমাণায়াঃ সব্যমূরুমদর্শয়ৎ।… অভ্যুস্ময়িত্বা রাধেয়ং ভীমমাধর্ষয়ন্নিব।
দুর্যোধন তো এটাই চেয়েছিলেন এবং সেটাই হল। পাণ্ডবদের অসহায়তার সুযোগ নিয়ে নিজের অহংকার প্রতিষ্ঠা করতে যাবার এই ফল হল যে, ভীম সমস্ত সভাস্থলী উচ্চকিত করে দুর্যোধনের ঊরুভঙ্গের প্রতিজ্ঞা গ্রহণ করলেন। ভীম দুর্যোধনের সমস্ত অসভ্যতা চোখে দেখলেন এবং ক্রোধে রক্তচক্ষু ঘুরিয়ে প্রতিজ্ঞা করলেন যে, যুদ্ধে যদি গদার আঘাতে ওই ঊরু আমি ভেঙে না দিই তবে আমি আমার বাপ-পিতামহের সঠিক বংশধরই নই। তবে এই প্রতিজ্ঞা তো পরাজিত-বিজিত জনের অক্ষম আস্ফালন। সভাস্থলে তখনও দুর্যোধনের দিক থেকে ভয় এবং শঙ্কা এতটাই বেশি কাজ করছে যে, কারও কোনও বিরুদ্ধ কথা বলার সাহসই নেই। বিদুর ছাড়া, বিকর্ণ ছাড়া কেউ একটা কথাও বললেন না। ধৃতরাষ্ট্র তো এতক্ষণ মজা দেখছিলেন। শেষে যখন কুরুসভায় উৎপাত দেখা দিল, স্বয়ং জননী গান্ধারী পর্যন্ত যখন ক্ষেপে উঠলেন, তখন ধৃতরাষ্ট্র দ্রৌপদীকে ডেকে, বর-টর দিয়ে পঞ্চপাণ্ডবকে দাসত্ব থেকে মুক্তি দিলেন। সম্পূর্ণ একটা লোকদেখানি অভিনয় করে ধৃতরাষ্ট্র যুধিষ্ঠিরকে ডেকে বললেন— কিছু মনে কোর না বাপু! দুর্যোধনের উলটোপালটা কথা মনে রেখ না কিছু— দুর্যোধনস্য পারুষ্যং তং তাত হৃদি মা কৃথাঃ। এই বুড়োর দিকে তাকাও, অন্ধ পিতার দিকে দৃষ্টিপাত করো, তা হলেই বুঝতে পারবে।
এসব কথার পর যথোচিত সম্মান দেখিয়ে যুধিষ্ঠির সবাইকে নিয়ে যেই ইন্দ্রপ্রস্থের দিকে রওনা দিয়েছেন, ওমনি দুঃশাসন বড় দাদা দুর্যোধনকে জানাল— এত কষ্ট করে সব জিতে নিয়েছিলাম আমরা, আর দিলে বুড়ো সব মাটি করে— স্থবিরো নাশয়ত্যসৌ। খবর শুনেই দুর্যোধন, কর্ণ, শকুনি আর দুঃশাসনের মিটিং বসে গেল। দুর্যোধন খুব রাগ করে ধৃতরাষ্ট্রকে বললেন— তুমি কি বৃহস্পতি-শুক্র, এই সব বড় বড় লোকদের রাজনীতির উপদেশ কিছুই শোননি। রেগে যাওয়া সাপ আর শত্রুকে একবার মাথায় উঠিয়ে দিলে তাকে কি আর নামানো যায়! আমরা পাণ্ডবদের বাগে পেয়ে খেপিয়েছি, এখন যদি তাদের ছেড়ে দিই, তা হলে কি তারা আমাদের ছেড়ে দেবে? তুমি তো লক্ষ করোনি— অর্জুন কীরকম ফুঁসতে ফুঁসতে গাণ্ডীবে মোচড় দিচ্ছে, দেখনি তো— ভীম কীরকম গদায় হাত গরম করতে করতে দৌড়চ্ছে, দেখনি তো নকুল-সহদেবের আস্ফালন! ওরা আমাদের কিছুতেই ছাড়বে না, বিশেষত দ্রৌপদীকে আমরা যা করেছি, কোন মানুষ তা ক্ষমা করতে পারে— দ্রৌপদ্যাশ্চ পরিক্লেশং কস্তেষাং ক্ষন্তুমর্হতি?
অন্তত এই মুহূর্তটি দুর্যোধন চমৎকার বুঝেছেন। নিরপেক্ষভাবে বলতে গেলে এই মুহুর্তে দুর্যোধনের সিদ্ধান্ত ঠিক। ধৃতরাষ্টের কথা থেকে যুধিষ্ঠির যাই বুঝে আসুন না কেন, সেই মুহূর্তে রাজনৈতিক দিক থেকে পাণ্ডবদের অবস্থা ছিল বেশি সুবিধাজনক, কারণ সর্বত্র ছিল পাণ্ডবদের প্রতি সমবেদনার হাওয়া এবং অপমানিত ভীম-অর্জুনকে কোনওভাবেই যুধিষ্ঠির থামিয়ে রাখতে পারতেন না। দুর্যোধন সেটা বুঝেছিলেন এবং বুঝেছিলেন বলেই তিনি পুনরায় পাশাখেলার প্রস্তাব করলেন ধৃতরাষ্ট্রের কাছে। বললেন— ওদের ঠান্ডা করার একটাই উপায়, আবার পাশা— পুনর্দীব্যামঃ। এবারে আর সেই চেখে চেখে পণ নেওয়া নয়, পণ একটাই— হারলে বারো বচ্ছরের জন্য বনবাস এবং এক বছরের অজ্ঞাতবাস। অজ্ঞাতবাসে ধরা পড়লে ফের বারো বচ্ছরের জন্য চালান হয়ে যাবে বনে। আর পিতা তুমি তো জানো— জিতব আমরাই— জেষ্যামস্তান্ বয়ং রাজন্‌— তুমি কেবল একবার মত করো।
ধৃতরাষ্ট্র দেখলেন— ভাল ফন্দি তো! সঙ্গে সঙ্গে আদেশ দিলেন ডাক ডাক ওদের, এখনও গেলে রাস্তায় পাবি, শিগ্‌গির ডাক— তৃর্ণং প্রত্যানয়স্বৈতান্‌ কামং বাধ্বগতানপি। সবাই না করলেন— ভীষ্ম, দ্রোণ, সোমদত্ত, কৃপাচার্য, বিকর্ণ, যুযুৎসু— সবাই ধৃতরাষ্ট্রকে বারণ করলেন, তিনি কারও কথা শুনলেন না। শেষে গান্ধারী স্বামীর মতিগতি আর সহ্য করতে না পেরে তাঁকেই বলে উঠলেন— সাধে কি এ ছেলে জন্মানোর সঙ্গে সঙ্গেই বিদুর বলেছিল একে মেরে ফেলতে। এই কুলাঙ্গার ছেলের জন্য নিজেকে ডুবিয়ো না। অসভ্য চ্যাংড়া ছেলেদের মতে মত দিয়ে নিজেকে কুলক্ষয়ের কারণ করে তুলো না। পাণ্ডব-কৌরবের মধ্যে যে কুলবন্ধনের সাঁকো আছে, সেই সাঁকোটা তুমি এমনি করে ভেঙে দিয়ো না। একটা বুড়ো মানুষ যদি একটা বাচ্চা ছেলের মতো ব্যবহার করে— তাও কি শোভা পায়— ন বৈ বৃদ্ধো বালমতিৰ্ভবেদ্‌ রাজন্ কথঞ্চন। তুমি এ ছেলেকে ত্যাজ্যপুত্র করো মহারাজ! গান্ধারীর সব কথা শুনে-টুনে ধৃতরাষ্ট্র গোঁয়ার-গোবিন্দের মতো রায় দিলেন— এ বংশের বারোটা বেজে যাক— অন্তঃ কামং কুলস্যাস্তু— আমার পক্ষে তা ঠেকানো সম্ভব নয়। দুর্যোধনেরা যেমন চায়, তাই করতে হবে। পাণ্ডবরা আবার পাশা খেলুক আমার ছেলেদের সঙ্গে, তারা আবার আসুক— প্রত্যাগচ্ছন্তু পাণ্ডবাঃ।
তা হলে দেখুন— সুপ্রসিদ্ধ কৌরববংশ ধ্বংসের জন্য শুধু দুর্যোধনকে দায়ী করলে হবে না। তাঁর সমস্ত ঈর্ষা, পরশ্রীকাতরতা এবং অভিমানের মধ্যে তাঁর পিতার ঈর্ষা এবং অভিমানের পরম্পরা আছে। বিশেষত ধৃতরাষ্ট্র একটু আগেই বুঝেছেন— জয় করতে পারলে কেমন লাগে। কাজেই ধর্মশীলা গান্ধারীর মুখের ওপর ছেলের হয়ে সাফাই গাইতে তাঁর লজ্জা হল না। স্বয়ং মহাভারতের কবি এই মূহূর্তে দুর্যোধনের থেকেও তাঁর পিতা ধৃতরাষ্ট্রের আততায়ী চরিত্রের প্রকাশ করেছেন মাত্র একটি শব্দে, একটি বিশেষণে। ব্যাস বলেছেন— ধৃতরাষ্ট্র পুনরায় পাণ্ডবদের পাশাখেলায় আহ্বান করলেন এবং তা করলেন ছেলেকে আশকারা দিয়ে— অকরোৎ পাণ্ডবাহ্বানং ধৃতরাষ্ট্রঃ সুতপ্রিয়। তাঁর এই ‘সুতপ্রিয়তার’ জন্যই পাণ্ডবেরা অন্যায়ভাবে শকুনির হাতে পরাজিত হলেন। এই ‘সুতপ্রিয়তা’র জন্যই বনে যাবার মুখে দুঃশাসন পাঞ্চালীকে যা নয় তাই বলতে পারলেন, ভীমকে খোঁচা দিয়ে ‘গোরু, গোরু’ বলে পরিহাস করতে পারলেন। তবে হ্যাঁ, বনে যাবার সময় পাণ্ডবদের মেজাজ দেখে পুত্রপ্রিয় অন্ধরাজা একটু ভয় পেয়েছেন। নিজের ব্যক্তিগত সচিব সঞ্জয়কে জানিয়েওছেন সে কথা। সঞ্জয় ছাড়েননি। কুরুসভায় প্রধানত দ্রৌপদীর অপমান এবং পাণ্ডবদের যা-নয় তাই বলা— এই দুটি চরম ঘটনার উল্লেখ করে সঞ্জয় সিদ্ধান্ত করেছেন— সম্পূর্ণ ব্যাপারটাই আমার কাছে ভয়ংকর লাগছে মহারাজ— ইতি সর্বমিদং রাজন্‌ আকুলং প্রতিভাতি মে। স্বয়ং ধৃতরাষ্ট্রের মনেও এখন ভয় ধরেছে। এতদিন অপ্রকাশ্যে এবং প্রকাশ্যে পাণ্ডবদের তিনি সহ্য করতে পারেননি। কিন্তু এখন যা হল— তাতে তিনি স্পষ্ট বুঝতে পারলেন— ভীম-অর্জুন কৌরবদের ছেড়ে দেবে না। অল্প হলেও তিনি এখন অনুধাবন করছেন যে, তাঁর আশকারা পেয়েই দুর্যোধন মাথায় উঠেছে এবং এ কথা ছোট ভাই বিদুর বারবার বললেও স্নেহান্ধতার কারণে তিনি কান দেননি— উক্তবান্‌ ন গৃহীতং বৈ ময়া পুত্ৰহিতৈষিণা।
॥ ৪ ॥
এই যে বেশ বোদ্ধার মতো কথা বলছিলেন ধৃতরাষ্ট্র— এর কোনও মানে নেই। দুর্যোধনের কারণে তিনি ছোট ভাই বিদুরকে তাড়িয়েও দিয়েছিলেন, আবার তাঁকে যে ফিরিয়ে এনে ক্ষমা চেয়েছিলেন— সেও দুর্যোধনের কারণেই। কিন্তু বিদুর ফিরে আসতেই কুরুসভার যুবকগোষ্ঠী এবং শকুনির সঙ্গে আলোচনা করতে বসলেন দুর্যোধন। উদ্দেশ্য— পাণ্ডবদের কীভাবে আরও নাকাল করা যায়। দুর্যোধন বললেন— পাণ্ডবদের ভালবাসার লোক বিদুর আবার ফিরে এসেছে। এবার যদি ধৃতরাষ্ট্র প্যাঁচে পড়ে আবার পাণ্ডবদের ফিরিয়ে আনে, তা হলে আবার আমাকে উপোস করে মরার কথাই ভাবতে হবে। কারণ কোনও অবস্থাতেই পাণ্ডবদের বাড়বাড়ন্ত আমার দ্বারা আর চোখে দেখা সম্ভব নয়— ন হি তান্‌ ঋদ্ধান্ পুনর্দ্ৰষ্টুমহমুৎসহে।
এসব অভিমানের কথায় বন্ধুজনের মায়া লাগে। তবু শকুনি, দুঃশাসন, কর্ণ সবাই মিলে দুর্যোধনকে বোঝালেন যে, প্রতিজ্ঞা ভঙ্গ করে যুধিষ্ঠিরদের ফিরে আসার সম্ভাবনা নেই। কিন্তু এতেও যখন দুর্যোধনের মন খুব খুশি হল না, তখন কর্ণ বললেন— আমরা একটা কাজ করতে পারি— আমরা বেশ অস্ত্র-শস্ত্র নিয়ে হঠাৎ আক্রমণে বনচর পাণ্ডবদের মেরে ফেলতে পারি। এই প্রস্তাব দুর্যোধনের মনে বেশ ধরল এবং তিনি সঙ্গে সঙ্গে সদলবলে রওনা হলেন। ওদিকে মহামতি ব্যাসদেব, যিনি এই কৌরবকুলের বংশধর পিতামহও বটে— তিনি দুর্যোধনের এই কু-মতলবের কথা জানতে পারলেন এবং রাস্তায় দুর্যোধনকে ধরে তাঁকে নিষেধ করলেন এই অসভ্যতা না করতে। ধৃতরাষ্ট্রকেও তিনি সাবধান করে দিলেন ছেলেকে বেশি প্রশয় দেওয়ার জন্য। কিন্তু ধৃতরাষ্ট্রের অবস্থা তখন সেই ন্যাকা ন্যাকা বাবা-মায়ের মতো, যারা ছেলেমেয়েকে আদর দিয়ে মাথায় ওঠান, আর পরকে বলেন— তোমরা একটু বলে যাও তো, ছেলে আমাদের কথা একটুও শোনে না। তোমরা বললে শুনবে। ধৃতরাষ্ট্রও সেই ভাবে ব্যাসকে বললেন— আপনি যা বলেছেন সব ঠিক। তবু যদি আমাদের এই কৌরবকুলের ওপর আপনার একটুও দয়ামায়া থাকে তা হলে ওই বদমাশ ছেলেটাকে একটু শাসন করে যান— অন্বশাধি দুরাত্মানং পুত্রং দুর্যোধনং মম।
ব্যাস বললেন— ওই আসছেন মৈত্রেয় ঋষি। যা বলার তিনিই বলবেন দুর্যোধনকে। আমরা জানি— পাণ্ডব-কৌরবদের পিতামহ হিসেবে ব্যাস কোনও কটু কথা দুর্যোধনকে বলতে চাননি। বললে অপমানিত হওয়ারও সম্ভাবনা ছিল, তথা অপমানিত হলে অভিশাপের শব্দ দিয়ে নিজের নাতিকে তিনি কণ্টকিত করবেন কী করে! সত্যি কথা বলতে কী— দুর্যোধন অদ্ভুত কায়দায় মৈত্রেয়কে অপমান করলেন। মৈত্রেয় ঋষি নরমে এবং গরমে অনেক বোঝালেন দুর্যোধনকে। কিন্তু যে মানুষ পিতা-মাতাকেই মানেন না, পরোপদেশে তাঁর কী আসে যায়! অদ্ভুত কায়দায় দুর্যোধন অপমান করলেন মৈত্রেয় ঋষিকে। যখন মৈত্রেয় নরম করে বুঝিয়ে বলছেন, তখন তাঁকে অগ্রাহ্য করার জন্য দুর্যোধন তাঁর কথায় কোনও কান না দিয়ে পায়ের বুড়ো আঙুল দিয়ে মাটি খুঁড়তে লাগলেন, কখনও বা মুচকি-মুচকি হেসে মাথা নিচু করে রইলেন— তমশুশ্রুষমানস্তু বিলিখন্তং বসুন্ধরাম্‌। আর যেখানে মৈত্রেয় পাণ্ডবদের ভয় দেখালেন দুর্যোধনকে অথবা তাঁদের সঙ্গে সন্ধি করার কথা বললেন, সেই সব কথা উড়িয়ে দিয়ে দুর্যোধন নিজের ক্রোধ প্রকাশ করার জন্য নিজের ঊরুতে থাপ্পড় মেরে শব্দ করতে আরম্ভ করলেন— ঊরুং গজকরাকারং করেণাভিজঘান সঃ। ফলত মৈত্রেয় অভিশাপ দিলেন, যদিও সে অভিশাপ মধ্যম পাণ্ডব ভীমের প্রতিজ্ঞাত ঊরুভঙ্গের শব্দান্তর মাত্র।
মৈত্রেয়র অভিশাপ বা ব্যাসের বিরক্তি— এইসব ব্যক্তিগত আচরণে লক্ষ করার মতো আর কিছু থাকুক বা না থাকুক— এটা পরিষ্কার বোঝা যায় যে, সেকালের সমাজমুখ্য ব্রাহ্মণেরা দুর্যোধনের ব্যবহারে, বিশেষত পাণ্ডবদের প্রতি তাঁর অপব্যবহারে অত্যন্ত ক্ষুব্ধ হয়েছিলেন। মহাভারতের কবি একবার প্রায় সমাজতাত্ত্বিক ঐতিহাসিকের মতো ধৃতরাষ্ট্রের মুখে জানিয়েছেন যে, দ্রৌপদীর কাপড় টানাটানি করে কৌরবেরা তৎকালীন সমাজের এক গুরুত্বপূর্ণ অংশ ব্রাহ্মণদের অত্যন্ত ক্ষুব্ধ এবং কুপিত করেছিলেন— ব্রাহ্মণাঃ কুপিতাশ্চাসন্‌ দ্রৌপদ্যাঃ পরিকর্ষণে। ভর দুপুরে কৌরবদের ওই কাণ্ড দেখে ব্রাহ্মণেরা বাড়িতে ফিরে গিয়ে কেবলই ছেলেপুলেদের সঙ্গে দ্রৌপদীর অপমানের গল্পই করছেন। অনুশোচনায় তাঁরা তাঁদের নিত্যকর্ম অগ্নিহোত্র পর্যন্ত করতে পারেননি সেদিন। এই ক্ষুব্ধ কুপিত ব্রাহ্মণেরা বনবাসী যুধিষ্ঠিরের পক্ষে গেছেন এবং বনে গিয়েই তাঁরা দুর্যোধনের সম্বন্ধে অত্যন্ত ঘৃণিত ধারণা প্রকাশ করেছেন।
ঠিক কথা— ব্রাহ্মণেরা দুর্যোধনের পক্ষে ছিলেন না। কিন্তু তাই বলে তিনি রাজনীতির কিছুই বুঝতেন না— তা তো নয়। বনবাসী যুধিষ্ঠির যখন দ্রৌপদী আর ভীমের কাছে তাঁর মিনমিনে স্বভাবের জন্য অনেক কটু কথা শুনলেন, তখন তিনি দুর্যোধনের রাজনৈতিক দূরদর্শিতার কথা বলেই ভীম-ভাইকে শান্ত করেছিলেন। যুধিষ্ঠির বলেছিলেন— তুমি দুর্যোধনদের অত কাঁচা ছেলে মনে কোরো না। অস্ত্রজ্ঞান এবং নৃশংসতার ব্যাপারে দুর্যোধন এবং তাঁর ভাইরা প্রত্যেকেই সাংঘাতিক। তার মধ্যে রাজসূয় যজ্ঞ করার সময় যে সব রাজাদের আমরা হেনস্থা করেছি, যুদ্ধে যাদের পরাজিত করেছি, তারা সবাই এখন দুর্যোধনের সঙ্গে এসে জুটেছে। শুধু তাই নয়, তারা তাকে ভালবাসে— সংশ্ৰিতাঃ কৌরবং পক্ষং জাতস্নেহাশ্চ তং প্রতি। সময় বুঝে দুর্যোধনও সেই সব রাজাদের এত খাতির-যত্ন করেছেন যে তারা শুধু দুর্যোধনের হিত চিন্তা করছে— তাই নয়, তারা দুর্যোধনের জন্য প্রাণও ত্যাগ করতে পারে। তার চেয়েও বড় কথা— এদের সবার ওপরে আছেন ভীষ্ম, দ্রোণ, কর্ণের মতো সাংঘাতিক যোদ্ধারা। এদের সবাইকে জয় না করে দুর্যোধনকে জিতে নেওয়া অসম্ভব।
যুধিষ্ঠিরের এই সাবধানতা এবং ‘ধীরে চলো’ নীতি থেকেই বোঝা যায়— রাজ্যশাসনের ক্ষেত্রে দুর্যোধন কতখানি সফল ছিলেন। অন্তত এই পর্বে সম্পূর্ণ ক্ষমতা-পাওয়া দুর্যোধনকে যে একা কেউ রুখতে পারবে না— সেই কথা ভেবে ভেবে যুধিষ্ঠিরের ঘুম হত না রাত্রে। এ-কথা আমরা স্বয়ং যুধিষ্ঠিরের মুখেই শুনতে পাচ্ছি— ন নিদ্রামধিগচ্ছামি চিন্তয়ানো বৃকোদর। যুধিষ্ঠিরের অবর্তমানে সমস্ত রাজ্য এবং প্রজা-সাধারণকে দুর্যোধন কীভাবে, কতখানি বশীভূত করে ফেলেছিলেন, তার একটা যুতসই বর্ণনা প্রাচীন কবি ভারবির কিরাতার্জুনীয় কাব্যের প্রথম অঙ্কে আছে এবং তা মহাভারতের ভাবনা-চিন্তা অনুযায়ীই আছে। কিন্তু এই সম্পন্নতা, এই ক্ষমতা থাকা সত্ত্বেও দুর্যোধনের লুব্ধতা এবং ঈর্ষা কিছুই কমেনি। ভারবি কথাটা বলেছেন এইভাবে যে, রাজসিংহাসনে বসেও দুর্যোধন বনবাসী যুধিষ্ঠিরকে কীভাবে পর্যুদস্ত করবেন কিংবা জয় করবেন— এই চিন্তাটা ছাড়তে পারেন না। বড় মানুষদের মধ্যে পারস্পরিক বিরোধ হয়তো বা অন্তহীন— এমনই একটা কল্পনায় ভারবি কবি দুর্যোধনকে খানিকটা ক্ষমা করে দিয়েছেন বোধহয়, কিন্তু মহাভারতে দেখছি— দুর্যোধনের ঈর্ষা আর পরশ্রীকাতরতা এতদূর প্রসারিত যে, পরিষ্কার বোঝা যাচ্ছিল— পাণ্ডবদের বনে পাঠিয়েও দুর্যোধন সুখে নেই। কর্ণ-শকুনিরা দুর্যোধনকে বুঝিয়েছিলেন— পাণ্ডবদের বনে পাঠিয়ে এখন তুমি সেই সাম্রাজ্য একা ভোগ করছ। সমস্ত রাজারা এখন তোমাকে কর দিচ্ছে, মুখে কেবলই বলছে— মহারাজ দুর্যোধনের জন্য আমরা কী করতে পারি— আদেশ করুন। যে সম্পদ-লক্ষ্মী আগে পাণ্ডবদের ভজনা করেছিল, সে এখন তোমার। কর্ণ-শকুনিরা বললেন— সবই হল— কিন্তু এই সময়ে বনবাস-ক্লিষ্ট পাণ্ডবদের মনে একটু জ্বালা ধরানো দরকার। তোমার যতটা আছে— সেটা একটু ওদের দেখালেই ওদের মনে জ্বালা ধরবে— তাপয়ন্‌ পাণ্ডুপুত্রাংস্ত্বং রশ্মিমানিব তেজসা। ধনসম্পত্তি, টাকা-পয়সা, পুত্র-কন্যা— এইসবে ঘর ভরে গেলেও যত আনন্দ হয়, বিপন্ন শত্রুর দুরবস্থা দেখে তার থেকে অনেক বেশি আনন্দ হয়। তুমি একবার তোমার মেজাজ আর টাকা-পয়সার গরমটা পাণ্ডবদের দেখিয়ে এসো। কৌরব-ঘরের বউরা সব দারুণ সেজেগুজে চলুক তোমার সঙ্গে আর বাকল-পরা দ্রৌপদী সেটা দেখুক আর ভাবুক যে, পাণ্ডবদের গলায় মালা দিয়ে সে কতটা ভুল করেছে— বিনিন্দতাং চাত্মানং জীবিতঞ্চ ধনচ্যুতা।
কর্ণ-শকুনির কথা দুর্যোধনের বেশ ভাল লাগল। তিনি বললেন— আমারও ছিল মনে— সর্বং মনসি মে স্থিতম। কিন্তু এ ব্যাপারে বৃদ্ধ ধৃতরাষ্ট্রের অনুমতি পাওয়া যাবে না। নইলে আমার কি ইচ্ছে হয় না— ওই ভীম, অর্জুন আর দ্রৌপদীকে একটু দেখিয়ে দিয়ে আসি কিংবা দেখে আসি একবার বিজন অরণ্যবাসে কেমন গতর খাটিয়ে চলতে হচ্ছে ওদের। সত্যি কথা বলতে কী এর থেকে বেশি আনন্দ আর কীসে হতে পারে— কিং নু স্যাদ্‌ অধিকং তস্মাৎ। কর্ণ বলেছিলেন— মসৃণ সমভূমিতে নিজে দাঁড়িয়ে থেকে কাউকে যদি বিষম ভূমিতে হোঁচট আর ঠোক্কর খেতে দেখি তা হলে মনে বড় আরাম হয়। কিংবা যদি পাহাড়ের চুড়োয় দাঁড়িয়ে সমভূমিতে অধিষ্ঠিত যে ক্ষুদ্র ক্ষুদ্র মানুষগুলোকে একবার দেখি, তা হলে কী অদ্ভুত মজা হয়, কী বলব— জগতীস্থান্‌ ইবাদ্রিস্থঃ কিমতঃ পরমং সুখম! কর্ণ অন্য পাণ্ডবদের পাত্তা না দিয়ে তাঁর প্রধান প্রতিপক্ষ অর্থাৎ যাঁকে তিনি একতম প্রতিপক্ষ মনে করেন, সেই অর্জুনের কথা বলে বলেছিলেন— আর ওই ব্যাটা ধনঞ্জয় অর্জুন! ওকে যদি গাছের বাকল-পরা অবস্থায় দেখি, তাহলে যে কী সুখ! কোথায় রাখব এমন সুখ! আর দ্রৌপদী! কী গুমোর ছিল ওই মহিলার! তোমার বউদের যদি বেশভূষায়, সোনার অলংকারে সজ্জিত দ্যাখে, তা হলে মনেমনে আত্মগ্লানি অনুভব করবে, ধিক্কার দেবে নিজেকে এবং নিজের জীবনকে— পশ্যন্তু দুঃখিতাং কৃষ্ণাং সা চ নির্বিদ্যতাং পুনঃ।
লক্ষণীয়, দুর্যোধনও পাণ্ডবদের এই বিমানিত অবস্থায় নিগৃহীত দেখতে চান। কর্ণের সঙ্গে তাঁর মত মিলে গেছে, শুধু কর্ণের স্বাত্মারোপিত প্রতিপক্ষ অর্জুনের সঙ্গে তিনি স্বভাবিত প্রতিপক্ষ ভীমকেও বাকল-পরা দেখতে চান। দেখতে চান দ্রৌপদীকে, যিনি দরিদ্রতা-নিবন্ধন গেরুয়া পরে ঘোরাফেরা করবেন পাণ্ডব-কুটিরে— দ্রৌপদীং কর্ণ পশ্যেয়ং কাষায়বসনাং বনে। এই যে বিকৃত আনন্দ, যার মধ্যে যুদ্ধজয়ের বীরভাব নেই, ক্ষত্রিয় পুরুষের রুচি-মর্যাদা নেই, শুধু প্রতিপক্ষ নায়কদের ক্লিষ্ট, হীন দেখে আনন্দ— এটা বুঝি দুর্যোধনের বীরমানিতার মানসলোকে কর্ণ-শকুনির নীচতার সংক্রমণ। বক্তব্যের আরম্ভে একবার শুধু দুর্যোধন বলেছিলেন — দ্বৈতবনে আমরা যে পাণ্ডবদের দেখতে যাব, সেখানে পাণ্ডবদের বিনাশ করা ছাড়া আমাদের অন্য কোনও প্রয়োজন নেই— ন হি দ্বৈতবনে কিঞ্চিদ্‌ বিদ্যতেহন্যৎ প্রয়োজনম্‌। কিন্তু মুহূর্তের মধ্যে এই বীরভাব ঈর্ষা, অসূয়া আর সংকীর্ণ গ্রাম্য ভাবনায় পর্যবসিত হয়েছে। পরাশ্রিত কৰ্ণ-শকুনির প্ররোচনা যে এখানে কাজ করে, সেটা বোঝা যায় দুর্যোধনের কথায়। দুর্যোধনের নিশ্চিত ধারণা ছিল যে, দ্বৈতবনে পাণ্ডবদের কাছাকাছি যাওয়াটা ধৃতরাষ্ট্র কিংবা অন্যান্য কুরুপ্রধানেরা মোটেই মেনে নেবেন না। সেইজন্যেই কর্ণকে দুর্যোধন বলেছিলেন— আমি যখন ভীষ্ম এবং ধৃতরাষ্ট্রের সঙ্গে কুরু সভায় বসে থাকব, তখন তুমি যা বলার শকুনির সঙ্গে গলা মিলিয়ে কথা বলবে, যে কৌশলই স্থির হোক, সেটা শকুনির সঙ্গে একত্রে বোলো— উপায়ো যো ভবেদ্‌ দৃষ্ট স্ত্বং ব্ৰূয়াঃ সহসৌবলঃ। উপায় তো একটা বার করতেই হবে।
দুর্যোধনের কথার সঙ্গে সঙ্গেই কর্ণ, দুঃশাসন, শকুনির ‘মিটিং’ আরম্ভ হয়ে গেল। কর্ণ বুদ্ধি দিয়ে বললেন— আমরা ধৃতরাষ্ট্রকে বলব— দ্বৈতবনে যে গয়লাপাড়া রয়েছে, সেখানকার গয়লারা সবাই দুর্যোধনের জন্য অপেক্ষা করে রয়েছে। সেখানে একবার যাওয়া অত্যন্ত জরুরি হয়ে পড়েছে।
যেই বুদ্ধি সেই কাজ। তাঁরা ‘কেস’টাও সাজালেন খুব কায়দা করে। আগে থেকেই একটা গয়লাকে গোরু-টরু দিয়ে দ্বৈতবনের প্রজা সাজিয়ে তাঁরা তাঁকে উপস্থিত করলেন ধৃতরাষ্ট্রের সামনে— ততস্তৈর্বিহিতঃ পূর্বং সমঙ্গো নাম বল্লবঃ। গয়লাটির নাম সমঙ্গ। সে আশপাশ থেকে কিছু গোরু ধরে নিয়ে এসে গয়লাদের মোড়ল সাজল বোধহয়। সেই এসে ধৃতরাষ্ট্রকে বলল— আপনার যত গোধন দ্বৈতবনে আছে, তার একটা হিসেব হওয়া দরকার— সমীপস্থাস্তদা গাবো ধৃতরাষ্ট্রে ন্যবেদয়ৎ। খুব অবিশ্বাসের কারণ নেই, কেন না তৎকালীন দিনে ‘কাউ-ব্রিডিং’ পশুপাল আর্যজনজাতির অন্যতম ব্যবসায় ছিল এবং রাজারাও রাজ্যের প্রান্তিক ‘ব্রজভূমি’তে এই পশুচর্যা করতেন। সমঙ্গ-গয়লা ধৃতরাষ্ট্রের কাছে আসতেই কর্ণ-শকুনিরা তার হয়ে বললেন— মহারাজ! দ্বৈতবনে গয়লাদের পাড়ায় যেসব গোরু আছে, সেগুলি তো আমাদেরই। কাজেই সেগুলি তো গুনে-গেঁথে নেওয়া দরকার। এরপর আজকের দিনে ‘রুরাল ব্যাংকিং’য়ের ভাষায় যাকে ‘ট্যাগিং’ বলে, কর্ণ যেন তারই একটু আভাস দিয়ে বললেন— এতদিনে যতগুলি গোরু এবং তার বাছুর হয়েছে— সেগুলির গায়েও একটু মার্কা মারা দরকার— স্মরণে সময়ঃ প্রাপ্তো বৎসানামপি চাঙ্কনম্‌। আর বচ্ছরকার এই সময়ে মৃগয়াটাও বেশ ভাল জমবে। আপনি একবার অনুমতি করুন।
ধৃতরাষ্ট্র কিন্তু এই প্রস্তাবের মধ্যে কৌরবদের কুবুদ্ধির গন্ধ পেলেন। বললেন— দ্বৈতবনে যেহেতু পাণ্ডবরাও আছে তাই সেখানে গিয়ে তোমরা উলটো-পালটা অসভ্যতা করবে, সেটা ঠিক হবে না— যূয়ং চাপ্যপরাধ্যেয়ুর্দৰ্পমোহসমন্বিতাঃ। না, না, তোমাদের যেতে হবে না, তার চেয়ে কিছু ভাল ভাল রাজপুরুষ পাঠাও। তারাই গিয়ে গোরুটরু দেখে আসবে, তোমাদের যেতে হবে না।
শকুনি বললেন— এসব আপনি কী বলছেন, মহারাজ! ধর্মরাজ যুধিষ্ঠির সেখানে বউ-ভাই নিয়ে নিরুপদ্রবে প্রতিজ্ঞা পালন করছেন, আর আমরা সেখানে গিয়ে গোলমাল করব? আমরা ওঁদের ধারে কাছে যাব না— ন চ তত্র গমিষ্যামো যত্র তেষাং প্রতিশ্রয়ঃ। আমরা যাব, গোরুর গায়ে মার্কা মারব, চলে আসব। পাণ্ডবদের চোখের দেখা দেখারও প্রয়োজনও নেই আমাদের— ন তু পাণ্ডবদর্শনম্‌।
অনিচ্ছা সত্ত্বেও ধৃতরাষ্ট্র অনুমতি দিলেন এবং যথারীতি কৌরবরা দুর্যোধনের আনুগত্যে হাতি-ঘোড়া আর ভৃত্য-বাহনের বিরাট দল নিয়ে দ্বৈতবনের দিকে রওনা দিলেন। সঙ্গে রইলেন স্ত্রীরা। ভার্যা, দাসী এবং অন্যতরা রমণীরাও। দ্বৈতবনের ঘোষপল্লীতে অস্থায়ী আবাস তৈরি হল। অফিসিয়াল কাজটুকু মন দিয়েই সেরে ফেললেন দুর্যোধন। ব্রজভূমিতে পশুসম্পদ শত শত গোরু দেখা ছাড়াও তাদের চিহ্নিত করা, গণনা করার কাজটা যথেষ্ট গুরুত্ব দিয়েই করলেন দুর্যোধন— অঙ্কৈর্লক্ষৈশ্চ তাঃ সর্বাঃ লক্ষয়ামাস পার্থিবঃ। এমনকী ভবিষ্যতের দৃষ্টি মাথায় রেখে গোবৎসগুলিকেও গণনা করে চিহ্নিত করার পর অতিশিশু গোবৎসগুলির একটা তালিকা রাখলেন দুর্যোধন এবং দুষ্ট গোরুগুলিকে পৃথক করে দমন-নিয়ন্ত্রণের মাধ্যমে কীভাবে তাদের শিক্ষিত করে তোলা যায়, সে-ব্যাপারে নির্দেশ দিলেন তিনি। সত্যি বলতে কী, এই বেলায় পিতা ধৃতরাষ্ট্রের কাছে তাঁর প্রতিজ্ঞাত সত্যে যেন স্থিত রইলেন দুর্যোধন।
কিন্তু কাজ যখন মিটে গেল, তখন দ্বৈতবনবাসী পাণ্ডবদের তিনি জানান দিলেন মৃগয়ার ছলে। বন আলোকিত করে মৃগ-পক্ষীর শিকার ধরা হল। এবার আসল কাজ। দ্বৈতবনের মধ্যেই এক মনোরম সরোবরের তীরে পাঁচ পাণ্ডব ভাই এবং দ্রৌপদীর অরণ্য-কুটির। দুর্যোধন সেই সরোবরের অন্য প্রান্তে অস্থায়ী অথচ বিলাসবহুল ক্রীড়াগৃহ নির্মাণ করার আদেশ দিলেন ভৃত্যদের। ভৃত্যেরা ‘যে-আজ্ঞে’ বলে তাদের কাজ আরম্ভ করতে গেল বটে, কিন্তু বাধা আসল অন্য একটি উৎস থেকে। গন্ধর্ব চিত্রসেন কুবেরের বাসভবন ছেড়ে বহুতর গন্ধর্ব এবং অপ্সরাদের নিয়ে অনেক আগে থেকেই সেই সরোবরের তীরে বসবাস করছিলেন। ভৃত্যেরা এই সমস্যা জানালে দুর্যোধন সৈন্যদের আদেশ দিয়ে বললেন— সরিয়ে দাও ওই সব গন্ধর্বদের— উৎসারয়ত তানিতি। রাজার আদেশ পেলে সৈন্যদের তেজ বেড়ে যায়, তারা গিয়ে গন্ধর্ব-বাহিনীকে উদ্দেশ করে বলল— ধৃতরাষ্ট্রের পুত্র মহাবলী দুর্যোধন এই সরোবরের তীরে বিহার করার জন্য আসছেন, তোমরা সরে যাও, সরে যাও এখান থেকে— বিজিহীর্ষুরিহায়াতি তদর্থমপসর্পত।
ঠিক এইখানেই দুর্যোধনের সমস্যা আছে। তিনি প্রতিপক্ষের বলাবল, শক্তি, ক্ষমতা কিছুই খবর নিলেন না, এমনকী তারা পাণ্ডবদের হয়ে কাজ করছে কি না, সেটাও কিছু বিচার করলেন না, অথচ সামান্য সৈন্যদের মুখে গন্ধর্ব চিত্রসেনকে হুমকি দিয়ে বসলেন। মহাভারত খুব লৌকিক দৃষ্টিতে গন্ধর্ব চিত্রসেনের দ্বৈতবনে পদাপর্ণের কারণ জানায়নি। পরে চিত্রসেনের মুখেই আমরা শুনেছি যে, তিনি নাকি দেবরাজ ইন্দ্রের নির্দেশে দুর্যোধনকে উচিত শিক্ষা দেবার জন্যই দ্বৈতবনে পাণ্ডবদের কুটিরের পাশেই বাসা বেঁধেছেন। দেবরাজ ইন্দ্র নাকি জানতেন যে, দুর্যোধন সপরিবারে সবান্ধবে পাণ্ডবদের বিব্রত করার জন্যই দ্বৈতবনে আসছেন। অর্জুন যেহেতু ইন্দ্রের ঔরস পুত্র, তাই ইন্দ্রের দিক থেকে এত সতর্কতা। আমরা অবশ্য এই দেবলৌকিক সংস্কারে তেমন বিশ্বাস করি না, কেন না পাণ্ডবদের আজীবন বিপদে আরও গভীর ঘটনা অনেক ঘটেছে যখন দেবরাজের সাহায্য কিছু পাননি পাণ্ডবরা। কাজেই এখানে দেবতার সংক্রমণ খুব গুরুত্বপূর্ণ সংবাদ নয়। আবার এটাও মানতে হবে যে, ইন্দ্রের নির্দেশ নাই থাকুক, তিনি ভারতীয় জনজাতির গোষ্ঠীভুক্ত কেউ নাই হোন, কিন্তু উন্নততর কেউ, যাঁকে উপদেবতার সংজ্ঞায় চিহ্নিত করা যায়, তেমনই কেউ অর্জুনের হিতৈষণায় আগে এসে উপস্থিত হয়েছেন দ্বৈতবনে।
দুর্যোধনের সৈন্যরা দুর্যোধনের বড়াই করেই গন্ধর্বদের সরে যেতে বললে সেই গন্ধর্বরা তাচ্ছিল্যভাবে উত্তর দিল— আমরা হলাম গিয়ে দেবলোকের বাসিন্দা। তোরা মূর্খ, কাকে কী বলছিস, বুঝিসও না। তা ছাড়া মরবার ইচ্ছেটাও তোদের মনে বড় জোরদার হয়ে উঠেছে। সৈন্যমুখে এ-সব কথা শুনে দুর্যোধন আরও ক্রুদ্ধ হলেন। বললেন— সব শেষ করে দাও, আমার বিরুদ্ধাচরণ করে এত বড় সাহস! কে গন্ধর্ব! কীসের গন্ধর্ব! স্বয়ং ইন্দ্র আসলেও তাকে দূর করো এখান থেকে। দুর্যোধন কিছু বুঝলেন না, কে এল পাণ্ডবদের সাহার্য্যার্থে, তার বলাবল কত, তার উদ্দেশ্য কী— কিছুই বিচার করলেন না। সসৈন্যে ঝাঁপিয়ে পড়লেন প্রতিপক্ষের ওপর। গন্ধর্ব-সৈন্য তেড়ে আসতেই কুরুসৈন্যরা অনেকেই দুর্যোধনের সামনেই পালাতে আরম্ভ করল, এমনকী পালালেন দুর্যোধনের ভাইরাও। দ্বৈতবনে আসার ব্যাপারে বন্ধু কর্ণই যেহেতু দুর্যোধনের বুদ্ধিদাতা ছিলেন, অতএব তিনি প্রথম যুদ্ধ আরম্ভ করলেন নির্ভয়ে। প্রাথমিক সাফল্যও তাতে এল এবং দুর্যোধনের বাহিনীতে উল্লাসও শুরু হল।
এবার গন্ধর্ব চিত্রসেন নিজে এলেন যুদ্ধ পরিচালনায়। দুর্যোধন, শকুনি, দুঃশাসন, বিকর্ণ সকলেই কর্ণকে সামনে রেখে যুদ্ধ করছিলেন, কিন্তু চিত্রসেন স্বয়ং যুদ্ধে নামলে কর্ণের অবস্থা বেসামাল হয়ে উঠল। রথ নষ্ট হয়ে যেতে তিনি কোনওমতে বিকর্ণের রথে উঠে যেভাবে ঘোড়াগুলিকে যুদ্ধক্ষেত্রের বাইরে চালিত করলেন, তাকে এক কথায় পালানো বলে। কিন্তু এই অবস্থায় দুর্যোধন কী করেন? সৈন্য-সেনাপতি-যোদ্ধা এবং অবশেষে কর্ণও পালিয়ে গেলে নিজের অভিমান প্রতিষ্ঠা করার জন্যই তাঁর একা যুদ্ধ করা ছাড়া অন্য আর কোনও উপায় ছিল না। গন্ধর্বরা সবাই মিলে তাঁকে ঘিরে ধরল এবং তাঁকে বন্দি করে নিয়ে চলল। দুঃশাসন তো বটেই, তাঁর সঙ্গে কুরুকুলের রাজবধূদের সকলকে ধরে নিয়ে চলল গন্ধর্বরা। নিরুপায় কৌরবসৈন্যরা তাদের অবশিষ্ট রথ, বাহন এবং সহাগতা বেশ্যাদের নিয়ে শেষ পর্যন্ত উপস্থিত হল যুধিষ্ঠিরের কাছে। তারা দুর্যোধন এবং বিশেষত রাজবধূদের বন্দি হবার খবর আর্তভাবে জানাল যুধিষ্ঠিরকে।
কথায়-কথায় অবশ্য সবই বেরিয়ে পড়ল— কেন এখানে এসেছিলেন দুর্যোধন এবং কী তাঁর উদ্দেশ্য ছিল। এই ঘটনায় সবচেয়ে খুশি হয়েছেন বুঝি মধ্যম পাণ্ডব ভীম। দুর্যোধন যেমন তাঁকে সইতে পারেন না, তেমনই ভীমও সইতে পারেন না দুর্যোধনকে। এমন অবস্থায় দুর্যোধনের লোকেরা যখন দুর্যোধন এবং কুরুকুলবধূদের প্রাণ বাঁচানোর ভিক্ষা চাইতে লাগলেন যুধিষ্ঠিরের কাছে, তখন ভীম বড় খুশি হলেন। বললেন— ওরে শোন তোরা, আমরা হাতি-ঘোড়া-রথ সাজিয়ে যুদ্ধক্ষেত্রে যেটা করতাম, গন্ধর্বরা সেটা আমাদের হয়ে করে দিয়েছে— অস্মাভির্যদনুষ্ঠেয়ং গন্ধর্বৈস্তদনুষ্ঠিতম্‌। দুর্যোধন যে বুদ্ধি করে এসেছিল এখানে, সেটা অন্যরকম হয়ে গেছে। আমরা খারাপ অবস্থায় অক্ষম হয়ে এখানে বসে আছি, আর দুর্যোধন নিজের ঐশ্বর্য আর মেজাজ দেখানোর জন্য এখানে এসেছিল। সামর্থ্যহীন লোকের ওপর যারা এইভাবে মানসিক অত্যাচার করতে আসে তাদের এইরকমই হয়। বেশ হয়েছে। গন্ধর্বরা ঠিক কাজটাই করেছে।
ভীমের এই কথার প্রতিবাদ করলেন স্বয়ং যুধিষ্ঠির। ভীম এক্কেবারে চিবিয়ে-চিবিয়ে মুখ বেঁকিয়ে কথা শোনাচ্ছিলেন দুর্যোধনের লোকদের— ভীমসেনম্‌ অপস্বরম্‌। যুধিষ্ঠির বললেন— এমন কঠিন সময়ে এত কঠিন কথা কি বলতে আছে ভাই! দুর্যোধন বিপদে পড়েছে, ভয়ার্ত হয়ে তার পক্ষের লোকেরা আমাদের সাহায্য চাইতে এসেছে, আর তুমি বাছা তাদের অকথা-কুকথা শোনাচ্ছ। দ্যাখো, জ্ঞাতি-শরিকদের মধ্যে পরস্পর ভেদ হয়, বিবাদ হয়, শত্রুতাও হয়। কিন্তু তাই বলে বাইরের লোক এসে আমাদের আত্মীয়-স্বজন, বংশের মানুষদের মেরে যাবে, বন্দি করে নিয়ে যাবে, তাতে আমাদের বংশ-মর্যাদা কোথায় যায়?
মহাভারতের এই একটা জায়গা, যেখানে দুর্যোধন এবং যুধিষ্ঠিরকে আমরা বিপ্রতীপ মানসিকতায় পরস্পরের কাছাকাছি আসতে দেখছি— আমাদের বারবার মনে হয়েছে— গন্ধর্ব চিত্রসেন এখানে একটা তৃতীয় উপস্থিতি, যিনি এই দুই চরম প্রতিপক্ষের মানস-লোক বিপ্রতীপভাবে প্রতিষ্ঠা করছেন। কতখানি নীচ এবং হীন মানসিকতায় দুর্যোধন সহায়হীন পাণ্ডবদের দরিদ্র বনবাসী জীবনের মধ্যে আপন সাহংকার উপস্থিতি ঘোষণা করতে চেয়েছিলেন এবং কতখানি উদারতা এবং মহত্ত্বে যুধিষ্ঠির সম্পূর্ণ ঘটনাটাকে মহাকাব্যিক সত্তায় প্রতিষ্ঠিত করছেন— এই ঘটনা তারই প্রমাণ করে। গন্ধর্ব চিত্রসেন এখানে অবান্তর করণ-মাত্র। যুধিষ্ঠির বলেছেন— গন্ধর্বরা দুর্যোধন এবং তাঁর সহাগত স্ত্রীদের অপহরণ করে আমাদের বংশের মর্যাদা নষ্ট করেছে। ভাইরা! প্রস্তুত হও তোমরা, দুর্যোধনকে যেভাবে হোক বাইরের লোকের হাত থেকে ছাড়িয়ে আনতে হবে— মোক্ষয়ধ্বং নরব্যাঘ্রাঃ হ্রিয়মাণং সুযোধনম্‌।
আমরা জানি— গন্ধর্ব চিত্রসেনের সঙ্গে পাণ্ডবদের অনেক যুদ্ধ হয়েছিল। বিশেষত অর্জুনের সঙ্গে। অবশেষে চিত্রসেন দুর্যোধনের দুষ্ট পরিকল্পনা জানিয়েছিলেন যুধিষ্ঠিরকে। যুধিষ্ঠির তবু দুর্যোধন এবং কুরু-বাড়ির সালংকারা রাজবধূদের ছেড়ে দিতে বলেছিলেন বংশমর্যাদার কারণে। চিত্রসেন যুধিষ্ঠিরের কথা মেনে দুর্যোধন, দুঃশাসন এবং সমস্ত কৌরব-স্ত্রীদের মুক্ত করে দিলেন যুধিষ্ঠিরের সামনে। চিত্রসেন বিদায় নিলে দুর্যোধন যেন এক অদ্ভুত অপমানজনক পরিস্থিতির শিকার হয়ে পড়লেন। যাঁদের তিনি চরম অপমান করতে এসেছিলেন, তাঁরাই তাঁকে অন্যতর শত্রুর হাত থেকে উদ্ধার করে আনলেন। শত্রুর এই মহাপ্রাণতা, বদান্যতা কতখানি পীড়া দিতে পারে, তা যে কোনও অহংকারী অভিমানী মানুষমাত্রেই জানে। তার মধ্যে লজ্জায় অধোমুখ দুর্যোধনকে যুধিষ্ঠির সদুপদেশ দিচ্ছেন, সেই উপদেশ দুর্যোধনের মনে বৃহত্তর কষ্ট জাগিয়ে তুলল।
যুধিষ্ঠির বললেন— এমন সাহসের কাজ, এমন হঠকারিতা আর কোর না ভাই— মাস্ম তাত পুনঃ কার্ষীরীদৃশং সাহসং ক্কচিৎ। এমন হঠকারিতা করে কোনও দিন সুখ আসতে পারে না। তুমি এবার বাড়ি ফিরে যাও, কোনও অপমান হয়েছে বলে দুঃখ রেখো না মনে— গৃহান্ ব্রজ যথাকামং বৈমনস্যঞ্চ মা কৃথাঃ।
অপমানিত অবস্থায় অযাচিত উপদেশ শুনে দুর্যোধনের রাগ আরও পাঁচগুণ বেড়ে গেল। লজ্জায় মাথা নিচু তিনি করে বাড়ির পথ ধরলেন— বিমনা, হতভ। বন্ধু কর্ণ আগেই চিত্রসেনের সঙ্গে যুদ্ধে হেরে পালিয়ে গিয়েছিলেন। তারপর মুক্ত দুর্যোধনের কাছে তিনি যখন এসে ভাগ্যের দোহাই দিলেন, তখন দুর্যোধনের দুঃখের বাঁধ ভেঙে গেল। বললেন— যাদের আমি শত্রু বলে তুচ্ছ-তাচ্ছিল্য করেছি— তারাই আমায় বাঁচাল— এর চাইতে বড় অপমান আর কী হতে পারে? তার ওপরে আমাদের যে পরিকল্পনা ছিল— পাণ্ডবদের গরম দেখানো— সেই গোপন পরিকল্পনাও যুধিষ্ঠিরের কাছে ফাঁস করে দিয়েছে ওই গন্ধর্ব চিত্রসেন। এর পরে আর আমি হস্তিনাপুরে মুখ দেখাব কী করে? স্বয়ং পিতা ধৃতরাষ্ট্র থেকে আরম্ভ করে ভীষ্ম, দ্রোণ, কৃপ— এঁরা তো যা-তা বলবেন আমাকে। তাঁদের কাছে আমি কীই বা উত্তর দেব— কিং মাং বক্ষ্যন্তি কিং চাপি প্রতিবক্ষ্যামি তানহম্‌?
অন্তত এই মুহূর্তে দুর্যোধন যেন নিজেকে একটু চিনতে পারছেন। চরম লাঞ্ছনা এবং অপমানের মধ্যে আজ তাঁর আন্তরিক অনুভূতি হচ্ছে। তিনি বুঝতে পারছেন— দুর্বিনীত, অহংকারী লোকের যদি বিদ্যা অথবা ঐশ্বর্য লাভ হয়, তা হলে তার অবস্থা এই রকমই হয়। নিজের দোষেই তাঁর আজ এই অপমান জুটেছে, নিজের দুঃখের কথা তিনি কাকে বলবেন— আত্মদোষাৎ পরিভ্রষ্টঃ কথং বক্ষ্যামি তানহম্‌? দুর্যোধন যখন ক্ষণেকের জন্য এই আত্মসমালোচনায় মগ্ন ঠিক তখনই কর্ণ বললেন— এতে এত লজ্জা বা দুঃখের কী আছে? পাণ্ডবরা তোমাকে রক্ষা করেছে?— তো? রক্ষা করাই তো উচিত। তারা তোমারই রাজ্যের অন্তর্গত বনাঞ্চলে বাস করছে, তারা তোমার প্রজা মাত্র। তা ছাড়া তাদের আমরা জিতে নিয়েছি— তারা তোমার দাস। দাসের কাজই হল প্রভুকে সব সময় রক্ষা করা। পাণ্ডবরা তাই করেছে, তাতে এত হা-হুতাশের আছেটা কী? তুমি ওঠো তো। কর্ণের কথা শুনে দুর্যোধন একটু নড়েচড়ে বসলেন বটে, কিন্তু পুরোপুরি স্বাভাবিক হতে পারলেন না। তারপর শকুনিও বোঝালেন অনেকক্ষণ। কিন্তু না, চরম এক বিষন্নতা দুর্যোধনকে আজ পেয়ে বসেছে। অপমানে জর্জরিত দুর্যোধন আত্মহত্যা ছাড়া কোনও পথ খুঁজে পাচ্ছেন না। শেষে একেবারে অলৌকিকভাবে এক অনার্য দৈত্যের কাছে পাণ্ডব-বধের আশা পেয়ে হস্তিনাপুরে ফিরে এলেন দুর্যোধন। এই অনার্য দৈত্য হয়তো বা তাঁর মানসলোকের প্রতিরূপ, যে তাঁকে আবার আশায় বুক বাঁধতে প্রেরণা যোগায়।
হস্তিনাপুরে ফিরে এসে আবার একই রকম দুর্যোধনকে দেখতে পাই আমরা। পাণ্ডবদের দেওয়া মুক্তিতে অপমানিত হয়ে সাময়িক যে নির্বেদ এসেছিল তাঁর মনে, তা উবে গেছে দৈত্যের কাছে সংশপ্তক রাক্ষসবাহিনী পাওয়ার প্রত্যাশায়। দুর্যোধন বুঝে এসেছেন ওই সংশপ্তক বাহিনী কৃষ্ণ-অর্জুন সবাইকে মেরে ফেলবে। কাজেই আত্মহত্যার প্রয়াস শান্ত হয়েছে নবায়মান পাণ্ডববধের প্রতিজ্ঞায়। হস্তিনাপুরে ফিরে আসার পর ভীষ্ম একবার কথাটা তুলেছিলেন বটে, কিন্তু দুর্যোধন তাঁর মুখের ওপর এমন উড়িয়ে-দেওয়া হাসি হেসেছিলেন যে, ভীষ্ম লজ্জায় সভাস্থল ছেড়ে নিজের ঘরে গিয়ে লুকোতে বাধ্য হয়েছিলেন। এই তো দুর্যোধন যার জীবনের প্রতিটি মুহূর্ত বেঁচে আছে শুধু জ্ঞাতিভাই-পাণ্ডবদের যন্ত্রণা দেওয়ার উপলব্ধি নিয়ে। এর সঙ্গে আছে হাস্যকর প্রতিযোগিতা। পাণ্ডবরা দিগ্‌বিজয় করেছিলেন, অতএব তার নকলে কর্ণও দিগ্‌বিজয়ে বেরোলেন। যুধিষ্ঠির রাজসূয় যজ্ঞ করেছিলেন। অতএব কর্ণের মামুলি দিগ্‌বিজয়ের পর দুর্যোধন ব্রাহ্মণ-পণ্ডিতদের ডেকে বললেন— আমিও রাজসূয় যজ্ঞ করব। ব্রাহ্মণেরা বললেন— তা তো হবে না, বাপু! যুধিষ্ঠির বেঁচে থাকতে তোমার কুলের আর কেউ দ্বিতীয়বার রাজসূয় যজ্ঞ করতে পারবে না। দুর্যোধনকে অতএব মুখ ভারী করে বৈষ্ণব যজ্ঞ করতে হল— রাজসূয়ের বিকল্প।
শুধু কী এই। বস্তুত দুর্যোধন যদি অন্য কারও সঙ্গে ভদ্র কিংবা উচিত আচরণ করেন— তার পেছনেও কোনও-না-কোনওভাবে পাণ্ডবদের ক্ষতি করার তাড়না আছে। অস্থিরমতি, ক্রুদ্ধ দুর্বাসা মুনিকে তিনি ভৃত্যের মতো সেবা করে তুষ্ট করেছিলেন। কিন্তু বর চাওয়ার সময় সারল্যের ভান করে এমন একটা বর চাইলেন যাতে পাণ্ডবরা ভীষণ বিপাকে পড়েন। মনে আছে নিশ্চয়ই— সেই শত শিষ্য নিয়ে দুর্বাসার পাণ্ডব-বাড়িতে অসময়ে অতিথি হওয়ার কথা। দুর্যোধন এই রকমই চেয়েছিলেন। সূর্যের দেওয়া থালিতে দ্রৌপদীর খাওয়া হয়ে যাবে, এমন সময় দুর্বাসা ভোজনের জন্য উপস্থিত হবেন। দুর্বাসা কথা রেখেছিলেন, কিন্তু পাণ্ডব-সখা কৃষ্ণের কারণে সফলকাম হননি। দুর্বাসা চলে গেলেই বনবাসের নির্জনতায় দ্রৌপদীকে উত্ত্যক্ত করেছিলেন দুর্যোধনের ভগ্নিপতি জয়দ্রথ। অবশ্য এ ব্যাপারে দুর্যোধনের সরাসরি কোনও হাত ছিল না। কিন্তু তিনি যে এতে যথেষ্ট খুশি হয়েছিলেন তার প্রমাণ আছে অনেক।
॥ ৫ ॥
শেষে বুঝে গিয়েছিলেন দুর্যোধন। বুঝে গিয়েছিলেন যে, বনবাসে বারবার পাণ্ডবদের উত্ত্যক্ত করে লাভ নেই। একে তো পাণ্ডবদের দিকে সহানুভূতির পাল্লা ভারী, অন্যদিকে বনবাসীর কাছে হস্তিনাপুরের রাজার অপমান আরও বেশি দুর্ভাগ্য বয়ে আনে— ঘরে বাইরে সবখানে। তার চাইতে যদি অজ্ঞাতবাসের সময় একটিবার পাণ্ডবদের ধরে ফেলা যায়, সেটাই হবে তাঁর রাজত্বের পক্ষে অনেক বেশি স্বস্তিকর। দেখতে দেখতে পাণ্ডবদের অজ্ঞাতবাসের সময় এসে গেল। এই বারো বছর দুর্যোধন চুটিয়ে রাজত্ব করেছেন, ভোগ সুখ সবই এখন তাঁর করতলের আমলকীর মতো। কিন্তু এরই মধ্যে একটি চিন্তা তাঁকে কীটের মতো কুরে কুরে খাচ্ছে— পাণ্ডবদের বনবাসের সময় অতীত। অজ্ঞাতবাসের ত্রয়োদশ বৎসর চলছে। শুধু তাই নয়, ভোগে, সুখে, মত্ততায় সময়টা কতটা পার হয়ে গেল— তা অতটা খেয়াল করেননি দুর্যোধন। অনেকানেক চর লাগিয়ে রাখা আছে যদিও, কিন্তু সেই জন্যই যেন আরও মনে নেই। কেবলই ভেবেছেন— চরেরা তো খুঁজছে, পেলেই খবর দেবে। এদিকে বিরাট-রাজ্যে বিরাটের অত্যাচারী শ্যালক কীচক মারা গেল অদ্ভুতভাবে। চরেরা ভাবল— পাণ্ডবদের খবর নাই দিতে পারি, অন্তত এই খবরটা দুর্যোধনকে দিলে রাজা খুশি হবেন। চরেরা এসে বলল— হাটে, মাঠে, গৃহে, গোঠে, গ্রামে গঞ্জে, পাহাড়ে-গুহায়, কুঞ্জে, বনে— কোথায় খুঁজিনি? কিন্তু পাওয়া গেল না পাণ্ডবদের। ওরা যেন হারিয়ে গেছে, লুপ্ত হয়ে গেছে যেন এই পৃথিবী থেকে— সর্বথা বিনষ্টাস্তে। যাই হোক মহারাজ! একটা ভাল খবর দিচ্ছি— মৎস্যদেশের রাজার অত্যাচারী শ্যালক কীচক মারা গেছে। মৎস্যদেশ আপনার শত্রু রাজ্য। সেই রাজ্যের সেনাপতিকে রাতের গভীরে অদৃশ্য অবস্থায় কারা সব মেরে রেখে গেছে। এইরকম একটি শক্ৰ উৎখাত হওয়ার প্রিয় সংবাদ শুনে অন্তত যা করার করুন, মহারাজ!
মনে রাখা দরকার— যে রাত্রে কীচক বধ হল, তার পরের দিন থেকে পাণ্ডবদের অজ্ঞাতবাস শেষ হতে বাকি ছিল আর তেরো দিন। দ্রৌপদীর কথায়— ত্রয়োদশাহমাত্রং মে রাজা ক্ষাম্যতু ভামিনি। মৎস্য দেশ, মানে এখনকার ‘পিংক সিটি’ জয়পুর থেকে চরেরা হস্তিনাপুর— অর্থাৎ আধুনিক মিরাটের কাছাকাছি অঞ্চলে আসতে যদি দুই-একদিন সময় নিয়ে থাকে তা হলে পাণ্ডবদের অজ্ঞাতবাস শেষ হতে আর বাকি মোটামুটি দশ দিন। স্বাভাবিকভাবেই কীচকবধে দুর্যোধনের কোনও ভাবান্তর হল না। তিনি খানিকক্ষণ চুপ করে থেকে বললেন— পাণ্ডবদের অজ্ঞাতবাস শেষ হতে আর অল্পদিনই বাকি আছে— অল্পাবশিষ্টং কালস্য। এখন সবাই মিলে নেমে পড়— ওদের খুঁজে বার করতেই হবে। এই সময় যদি শেষ হয়ে যায়, পাণ্ডবরা সব সাপের মতো ফুঁসতে ফুঁসতে ফিরে আসবে— ক্ষরন্ত ইব নাগেন্দ্রাঃ সর্বে হ্যাশীবিষোপমাঃ। আমি যাতে আরও বেশ কিছুকাল নির্দ্বন্দ্বে, নিরাপদে রাজ্য চালাতে পারি— সে ব্যবস্থাটা তো করতে হবে।
কর্ণ দুর্যোধনের কথা সম্পূর্ণ সমর্থন করে চারদিকে আরও দক্ষ, ধূর্ত দূত পাঠাতে বললেন; দুঃশাসনও তাই বললেন। কিন্তু কর্ণ-দুঃশাসনের এই প্রস্তাব দ্রোণ-ভীষ্ম কেউই মানলেন না। এমনকী কৃপাচার্যও প্রতিবাদ করলেন একটু অন্য কায়দায়। এদিকে হল কী বিরাট রাজার চিরশত্রু ত্রিগর্ত দেশের রাজা কীচকের মৃত্যুতে অত্যুৎসাহী হয়ে দুর্যোধনকে বিরাট রাজার দেশ আক্রমণ করতে বললেন। তাঁর বক্তব্য— পাণ্ডবদের তো এখন অর্থ, ক্ষমতা এবং সহায় কিছুই নেই, ওদের খুঁজে বার করে কী লাভ? বরঞ্চ বিরাট রাজ্য আক্রমণ করলে কত কিছু পাব ভাবতে পার! দুর্যোধন হঠাৎই ত্রিগর্তরাজ সুশর্মার কথায় নেচে উঠে বিরাট রাজ্য আক্রমণেরই সিদ্ধান্ত নিলেন। ঠিক হল আক্রমণ হবে দ্বিমুখী। সুশৰ্মা একদিকে বিরাটকে আক্রমণ করে ব্যস্ত রাখবেন, অন্যদিকে কৌরবরা লুটে নেবেন বিরাটের গোশালা।
কিন্তু রণক্ষেত্রে নীতি-নিয়ম, সদিচ্ছা— সবই পালটে যায়। সুশর্মা যা ভাবতেও পারেননি, তাই হল। তিনি যেহেতু কৌরববাহিনী রওনা হবার আগেই যুদ্ধ করতে গিয়েছিলেন, কাজেই কৌরবদের অজ্ঞাতেই তাঁকে ভীম, নকুল, সহদেব— এঁদের হাতে মার খেয়ে ফিরতে হল। ওদিকে দুর্যোধন যখন ভীষ্ম-দ্রোণ সবাইকে নিয়ে বিরাটের গোরু চুরি করতে গেলেন, তখন বিরাট-রাজার ছেলে কুমার উত্তরের সঙ্গে সংগ্রাম-ভূমিতে উপস্থিত হলেন অর্জুন। অর্জুনকে দেখে ভীষ্ম-দ্রোণ— এইসব কুরুবৃদ্ধের যার যা প্রতিক্রিয়া হওয়ার হল। দুর্যোধন কিন্তু অর্জুনের প্রসঙ্গ শোনামাত্রই ভীষ্ম-দ্রোণ-কৃপকে ডেকে বললেন— আমি কিংবা কর্ণ এ কথা বহুবার বলেছি, আবারও বলছি। আমরা কিন্তু ছাড়ব না, আমরা আগেই বলেছি— অজ্ঞাতবাসের সময় পাণ্ডবদের কাউকে দেখা গেলে আবার বারো বছরের জন্য তাদের বনে যেতে হবে। দুর্যোধন যথাসম্ভব অঙ্ক কষে বললেন— আমার ধারণা— ওদের অজ্ঞাতবাস শেষ হয়ে যায়নি, তেরো বছর হতে এখনও কিছুদিন বাকি আছে— তেষাং ন তাবন্নিবৃত্তং বর্ত্ততে চ ত্রয়োদশম্‌। তাই বলছি এই সময়ে অর্জুন যদি দেখা দেয়, তা হলে কিন্তু বারো বছরের জন্য পাণ্ডবদের আবার যেতে হবে বনে।
কথাটা বলেই দুর্যোধনের মনে হল— হিসেবে কোনও গণ্ডগোল হল না তো! এত জোর দিয়ে কি তিথি নক্ষত্রের সব হিসেব মনে মনে রাখা যায়? একটু সামলে নিল দুর্যোধন— হয় এই অর্জুনটা রাজ্যের লোভে প্রতিজ্ঞাত কালের আগেই কিচ্ছু না বুঝে বেরিয়ে পড়েছে, নয়তো বা আমিও কালাকাল বিচার না করে বলে ফেললাম। তা এই গণনায় যাই থাক, দিন কম হোক আর বেশি হোক, ভীষ্ম সেটা জানবেন। আমাদের স্বার্থ আছে, কাজেই গণনায় ভুল থাকতেই পারে, কারণ স্বার্থ থাকলেই লোকে নিজের বক্তব্যে একপেশে হয়— স্বার্থে সর্বে বিমুহ্যন্তি। অতএব ভীষ্ম বলুন।
দুর্যোধন বুঝেছেন— এত বড় একটা ব্যাপার, সেখানে গণনায় ভুল করে উলটোপালটা বলাটা একেবারেই ঠিক হবে না। ব্যাপারটা তিনি ভীষ্মের ওপর ছেড়ে দিয়েছেন। কিন্তু স্বার্থের ব্যাপারটা তাঁর মাথায় রয়ে গেছে। ভীষ্ম চান্দ্র মাস, সৌর মাস, তিথি, নক্ষত্র, নানা পদ্ধতিতে হিসেব করে দুর্যোধনকে বুঝিয়ে বললেন— অজ্ঞাতবাসের সময় পূরণ হয়ে গেছে এবং সেটা ধ্রুব জেনেই অর্জুন আজ যুদ্ধ করতে এসেছে। দুর্যোধন দেখলেন— এ কথার পরে যদি ভীষ্ম প্রস্তাব করে বসেন যে— তা হলে বাপু পাণ্ডবদের রাজ্য এবার পাণ্ডবদের ফিরিয়ে দাও, তা হলে তো তার কাছে আরেক বিপদ। অতএব কথা শেষ হওয়ার সঙ্গে সঙ্গেই তিনি প্রস্তাব করলেন— সে যাই হোক যুদ্ধ ছাড়া আমি কিন্তু পাণ্ডবদের এক ফোঁটা জমিও ছাড়ব না পিতামহ— নাহং রাজ্যং প্রদাস্যামি পাণ্ডবানাং পিতামহ। অতএব আপনি যুদ্ধের তোড়জোড় করুন।
দুর্যোধনের কথা শুনে মহামতি ভীষ্ম অনেক যুদ্ধ-কৌশল প্রয়োগ করলেন বটে, তবে অর্জুন যুদ্ধ জিতে নিলেন। কর্ণ, দ্রোণ, ভীষ্ম— এই মহারথীদের স্তব্ধ করার পর দুর্যোধনের সঙ্গেও অর্জুনের সোজাসুজি যুদ্ধ হয়েছিল এবং তিনি পালিয়ে বেঁচেছিলেন। অর্জুন তাকে বলেছিলেন— তোমাকে বাঁচাবার মতো কোনও সহায়ই আজ তোমার দেখছিনে, তুমি অন্তত পালিয়ে বাঁচো— অপৈহি যুদ্ধাৎ পুরুষপ্রবীর। দুর্যোধন পালিয়েই গিয়েছিলেন, সবাই মিলে বীরবিক্রমে যুদ্ধ করেও পালিয়ে গিয়েছিলেন। কিন্তু এতে তাঁর কোনও লজ্জা হয়নি। বস্তুত দুর্যোধনের লজ্জা ব্যাপারটাই একটু কম। যে মানুষ জতুগৃহে জ্ঞাতিভাইদের পুড়িয়ে মারার পরিকল্পনা করেও আবার তাঁদের সামনে দাঁড়াতে পারে, যে মানুষ নির্দ্বিধায় কুলবধূকে সর্বসমক্ষে বিবস্ত্রা করার প্রয়াস নিতে পারে, এবং যে মানুষ কপটভাবে একজনকে প্রাপ্য রাজ্য থেকে বঞ্চিত করতে পারে— স্বভাবতই তাঁর লজ্জা কম। লজ্জা কম বলেই অর্জুনের অতিমানবিক যুদ্ধ-কৌশল দেখেও দুর্যোধন পুনরায় যুদ্ধের উদ্যোগ করতে আরম্ভ করলেন। অপি চ এই উদ্যোগ কোনও সাধারণ যুদ্ধোদ্যোগ নয়— নিজের স্বার্থে দূর এবং নিকট জনের সবার রক্তক্ষরণের উদ্যোগ।
অজ্ঞাতবাসের শেষে যেদিন বিরাট রাজার ঘরে পাণ্ডবদের সঙ্গে ‘মিটিং’ বসল, সেখানে বলরামের মতো যুদ্ধবীর শান্তির প্রস্তাব করলেও যদুবীর সাত্যকি এবং পাঞ্চাল নেতা দ্রুপদ— কেউই আর শান্তির পায়রা ওড়াতে পারেননি। বিশেষত দুর্যোধনের চরিত্র বিশ্লেষণে পাঞ্চালরাজ দ্রুপদের অনুমান ছিল অক্ষরে অক্ষরে ঠিক। দ্রুপদ বলেছিলেন— দুর্যোধনকে নরম কথা অথবা শান্তির বাণী শুনিয়ে কোনও লাভ নেই। কারণ দুর্যোধনের বুদ্ধি যেমন, তাতে নরম কথায় কোনও কাজ হয় না— ন হি মার্দবসাধ্যোহসৌ। দ্রুপদ মনে করেন— এবং সেটাই ঠিক যে, যদি কোনও মানুষ দুর্যোধনের সঙ্গে নরম ব্যবহার করেন কিংবা নরম করে কথা বলেন, তবে দুর্যোধন তাঁকে অবধারিতভাবে শক্তিহীন মনে করেন— মৃদুং বৈ মন্যতে পাপো ভাষমানম্ অশক্তিকম্। অতএব ভাল কথা বলে দুর্যোধনকে কখনওই বাগে আনতে পারবে না, ওর সঙ্গে তীক্ষ্ণ আচরণ করতে হবে।
দ্রুপদের বিশ্লেষণ যে কতটা ঠিক তা প্রমাণ করবে মহাভারতের যুদ্ধপর্বগুলি। আমার ব্যক্তিগত ধারণা— দুর্যোধন এমন একজন লোক যে শুধু নরম কথা বললে তাকে নিঃশক্তিক ভেবেই ক্ষান্ত হন না, যদি কেউ তাঁর সঙ্গে গরমে কথা বলে তবে তার ওপরে তিনি আরও বেশি ক্রুদ্ধ হন। বস্তুত অহংকারের সঙ্গে ব্যক্তিগত বীরত্ব মেশার ফলেই দুর্যোধনের চরিত্র হয়ে পড়েছে সীমাহীন উন্মাদনার আধার। দ্রুপদের কথামতো পাণ্ডবদের দূত হয়ে দ্রুপদের পুরোহিত এসে পাণ্ডবদের হয়ে রাজ্য চাইলেন এবং দ্রুপদ যেহেতু চেয়েছিলেন যে, দূত যেন একটু মেজাজে কথা বলে— তাই তিনি বেশ মেজাজেই তাঁর বক্তব্য রেখেছিলেন। এতটাই মেজাজে যে, সমদর্শী ভীষ্ম তাঁর সব কথা সমর্থন করেও বলেছিলেন,— আপনি যা বলছেন সব ঠিক, কিন্তু কথাগুলি খুব তীক্ষ্ণ এবং সেটা হয়তো আপনি ব্রাহ্মণ বলেই— অতি তীক্ষ্ণন্তু তে বাক্যং ব্রাহ্মণ্যাদিতি মে মতিঃ। কিন্তু এই মেজাজি ভাষণ শুনে দুর্যোধনের কী প্রতিক্রিয়া হল? প্রথমত তিনি রাগে কথাই বলতে পারেননি। তাঁর হয়ে কর্ণ বলেছেন— দুর্যোধন আপনার কথায় ভয় পেয়ে পাণ্ডবদের পৈতৃক অংশ একটুও ছেড়ে দেবেন— এটা ভাববেন না— দুর্যোধনে ভয়োদ্বিগ্নো ন দদ্যাৎ পাদমন্ততঃ। কর্ণ যা বললেন— এটাই কিন্তু আসলে দুর্যোধনের মত।
এরই মধ্যে দুর্যোধন আবার এক নতুন প্যাঁচ কষতে আরম্ভ করেছেন। তিনি যেহেতু কোনওভাবেই পাণ্ডবদের এক কণা জমি ছাড়বেন না, তাই পাণ্ডবদের অধার্মিক সাজিয়ে নতুন এক উপন্যাস তৈরি করার চেষ্টা করছেন। মোদ্দা কথা, বিরাট রাজার সঙ্গে যুদ্ধের সময় ভীষ্ম যে চান্দ্র-মাসের অঙ্ক দিয়ে পাণ্ডবদের অজ্ঞাতবাসের অবশেষ প্রতিষ্ঠা করেছিলেন, দুর্যোধনেরা এখন সেসব উলটে দিয়ে অন্য কথা বলছেন। বেবুঝ, যুক্তিহীন ছেলেটির মতো দুর্যোধন জানেন— এমনিও যুদ্ধ করব, ওমনিও করব, মাঝখান থেকে পাণ্ডবদের হীন সাজানোয় দোষ কী? কর্ণ দুর্যোধনের দিকে তাকিয়ে দ্রুপদের দূতকে বললেন— দুর্যোধনের হয়ে শকুনি পাণ্ডবদের সব জিতে নিয়েছিল। পাণ্ডবদের প্রতিজ্ঞা ছিল— তারা বনে যাবে। হ্যাঁ, বনে গেছে। এখন প্রতিজ্ঞা অনুসারেই তারা পিতার রাজ্য ফিরে পেতে চাইছে— সেটাও বুঝলাম। কিন্তু এর মধ্যে মৎস্যরাজ বিরাট আর পাঞ্চালরাজ দ্রুপদের মদত আছে— এটাই উল্লেখযোগ্য। কিন্তু এটা মনে রাখবেন— বিরাট আর দ্রুপদের মদতে চোখ রাঙিয়ে দুর্যোধনকে দিয়ে কিছু করানো যাবে না। আমাদের কথা হল— যদি পিতা-পিতামহের রাজ্য চাও, তা হলে তোমাদের আবার বনে যেতে হবে, কারণ অজ্ঞাতবাস শেষ হবার আগেই আমরা তোমাদের দেখে ফেলেছি। কাজেই প্রতিজ্ঞা অনুসারে আবার বনে যাও— যথাপ্রতিজ্ঞং কালান্তং চরন্তু বনমাশ্রিতাঃ। হ্যাঁ, ধর্ম অনুসারে ন্যায় পথে চলো, তা হলে দুর্যোধন শত্রুকেও রাজ্য দিয়ে দেবেন, কিন্তু আমাদের কাছে কোনও অধর্মীয় কাজ চলবে না। ধর্মপথে থেকে তোমরা তোমাদের প্রতিজ্ঞামতো ফের বনবাসে যাও, ফিরে এসে দেখবে— তুমি দুর্যোধনের কোলে বসে খেলা করতে পারছ— ততো দুর্যোধনস্যাঙ্কে বৰ্ত্তন্তামকুতোভয়াঃ।
কর্ণের কথা থেকে পরিষ্কার বোঝা যাচ্ছে দুর্যোধন নিজের অধিকার রাখার জন্য কীরকম নিজের বোলচাল সবই পালটে ফেলতে পারেন। হায়! জীবনে যে মানুষ কখনও ন্যায়নীতি পালন করেননি, সেই দুর্যোধন ধর্ম, ন্যায়— এসব বোঝাচ্ছেন, তাও বোঝাচ্ছেন আবার যুধিষ্ঠিরকে! আসলে এ সবই বাহানা; দুর্যোধন শুধু রাজ্য চান না, পাণ্ডবরা যাতে একটুও রাজ্য না পান— সেটাও চান। তাঁর সমস্ত কাজ, কথা, ব্যবহার— ওই একদিকে লক্ষ করেই— পাণ্ডবরা যাতে কিচ্ছু না পান। দ্রুপদের দূত ফিরে যাবার পর ধৃতরাষ্ট্রের ব্যক্তিগত সচিব সঞ্জয় গেলেন পাণ্ডবদের কাছে। মহারাজ ধৃতরাষ্ট্র সঞ্জয়ের কাছে পাণ্ডবদের বলাবল এবং সমবেত রাজন্যবর্গের উৎসাহ, উদ্দীপনার কথা শুনে বেশ একটু ঘাবড়েই গেলেন। পরের দিনই সভা ডাকলেন সিদ্ধান্ত নেওয়ার জন্য। সভাস্থলে সঞ্জয় একইরকম জোর দিয়ে পাণ্ডবদের উন্মাদনার কথা প্রকাশ করলেন। ধৃতরাষ্ট্র নিজে বারবার করে দিব্যাস্ত্রপ্রাপ্ত অর্জুনের শক্তিমত্তার কথা বলে দুর্যোধনকে বোঝাবার চেষ্টা করলেন। প্রায় তিন-চার অধ্যায় ধরে পাণ্ডবদের ক্ষমতাধিক্য নিজের পিতার মুখেই প্রতিষ্ঠিত হবার ফলে দুর্যোধন প্রথমটা একটু স্তিমিতভাবে কথা আরম্ভ করলেন। প্রথমেই বললেন— ভয় পাবেন না মহারাজ— ন ভেতব্যং মহারাজ!
দুর্যোধন এটা ঠিকই বুঝেছেন যে, তাঁর পিতা সঞ্জয়ের মুখে তেরো বছরের চাপা পাণ্ডব-প্রশংসায় প্রাথমিকভাবে হকচকিয়ে গেছেন। কারণ উপায় থাকলে তাঁর পিতাও যে পাণ্ডবদের পৈতৃক রাজ্য থালায় সাজিয়ে পাণ্ডবদের উপহার দেবেন না— এটা দুর্যোধন জানেন। স্বাভাবিক কারণে দুর্যোধন তাই পিতার মনোবল ফিরিয়ে আনার জন্য কৌরবপক্ষের, যোদ্ধাদের ক্ষমতা এবং শক্তির বর্ণনা দিতে আরম্ভ করলেন। শুধু তাই নয়, যে অর্জুনের থেকে এত ভয়, সেই অর্জুনের সঙ্গে লড়াই করার মতো উপযুক্ত প্রতিপক্ষ যে কৌরবদের মধ্যেই রয়েছে— সেটা প্রমাণ করে ছাড়লেন দুর্যোধন। এ ছাড়া তিনি বললেন যে, কৌরবপক্ষের ইচ্ছামৃত্যু ভীষ্ম এককালে একা এই সমস্ত ভারতবর্ষের রাজাদের সঙ্গে লড়েছিলেন— সেই ভীষ্ম রয়েছেন আমাদের পক্ষে— স ভীষ্মঃ সুসমর্থোহয়ম্‌ অস্মাভিঃ সহিতো রণে। অতএব আপনি ভয় পাবেন না পিতা। দুর্যোধন এমনি করে দ্রোণ, কৃপ, কর্ণ, অশ্বত্থামা— ইত্যাদি সবার যুদ্ধশৈলী বর্ণনা করে শেষে বললেন— এই যে এক এক জন মহাবীর রাজার কথা বললাম— এঁদের প্রত্যেকেই পাণ্ডবদের সঙ্গে একা একটা যুদ্ধ চালিয়ে যেতে পারেন— এষাম্‌ একৈকশো রাজ্ঞাং সমর্থঃ পাণ্ডবান্‌ প্রতি— সেখানে আমার জন্য সবাই এখানে প্রাণ দেবার জন্য দাঁড়িয়ে আছেন। আপনি সমস্ত ভয় মন থেকে সরিয়ে দিন— ব্যেতু তে ভয়মাগতম্‌।
ধৃতরাষ্ট্র সবচেয়ে ভয় পাচ্ছিলেন ভীমের চিন্তায়। কারণ একেবারে ছোটবেলাতেও তিনি যেহেতু কৌরবদের শক্তিতে পর্যুদস্ত করেছেন, সেই তিনি যে কখন কী করে বসবেন— সে ব্যাপারে ধৃতরাষ্ট্রের সব সময় ভয় আছে। তা ছাড়া খোদ দুর্যোধনকে মারার ব্যাপারেই তাঁর প্রতিজ্ঞা রয়ে গেছে। দুর্যোধন বাবাকে বোঝালেন— একটা কথা সব সময় মনে রাখবেন, মহারাজ! এই যে আজকে যুধিষ্ঠির সব অংশ ছেড়ে দিয়ে পাঁচখানি গ্রামমাত্র চাইছেন— সে আমারই সৈন্যসমান্তের ভয়ে। আর ভীমের কথা বলছেন— আমার সঙ্গে গদা নিয়ে যুদ্ধে জিতবে, এমন কেউ এখনও জন্মায়নি— মৎসমো হি গদাযুদ্ধে পৃথিব্যাং নাস্তি কশ্চন। ভীমের ক্ষমতাও নেই যুদ্ধের সময় আমার গদার আঘাত সহ্য করে। আমার যদি রাগ চেপে যায়— তখন যদি ওই ভীমকে একটিবার মাত্র গদার বাড়ি কষাই না— একং প্রহারং যং দদ্যাং— তাহলে বিশ্বাস করুন মহারাজ— ও শুধু চোখে আঁধার দেখবে— সে এবৈনং নয়েদ্‌ ঘোরঃ— ও মারা যাবে। আর সত্যি কথা বলতে কী আমার বড় ইচ্ছে ভীমকে একবার বাগে পাই। যুদ্ধ লাগলে যে ও মরবে— সে কথা আমি কেন, সে কথা ভীম নিজেও জানে, এমনকী কৃষ্ণ এবং অর্জুনও জানে। অতএব ভীমের ব্যাপারে একটুও ভয় পাবেন না মহারাজ— মা রাজন্ বিমনা ভব।
দুর্যোধন এইসব বড় বড় বীরদের কথা ছেড়ে দিয়ে একটা সোজা অঙ্ক রেখে দিলেন ধৃতরাষ্ট্রের সামনে। বললেন— মহারাজ! বৃহস্পতির মতো রাজনীতিজ্ঞ পণ্ডিত বলেছেন— শত্রুর যদি আমার থেকে তিন গুণ বল কম থাকে; সেই শত্রুর সঙ্গে যুদ্ধ করা কোনও ব্যাপারই নয়। আপনি এটা ভাবুন যে, ওদের মাত্র সাত অক্ষৌহিণী সেনা আর আমার হল গিয়ে এগারো, এইখানেই তো পাণ্ডবদের থেকে আমরা অনেকটা এগিয়ে রয়েছি। অতএব আপনি একটুও বিব্রত হবেন না মহারাজ— আমার অবস্থা অনেক ভাল— বলাগ্র্যং মম ভারত।
এই সমস্ত কথা বলার আগে দুর্যোধন আরেকটা কাজ করেছিলেন। ভ্রাতুষ্পুত্র হিসেবে অথবা সেই ভ্রাতুষ্পুত্রেরা এতদিন অনেক কষ্ট করেছে— এই ভেবে ধৃতরাষ্ট্র যদি একটু নরম হয়ে যান, তাই দুর্যোধন আপাতত সমস্ত দায়টা চাপিয়ে দিলেন কৃষ্ণের ওপর। ভাবটা এই যে, যদি এটা শুধু জ্ঞাতিশত্রুতার ব্যাপার হত— তা হলে অন্যভাবেই ব্যাপারটা সেরে ফেলা যেত। কিন্তু এখানে রাজনৈতিকভাবে তৃতীয় শক্তিই প্রধান হয়ে দাঁড়িয়েছে। আপনি তো জানেন মহারাজ— বাসুদেব কৃষ্ণ আমাদের এই কুরু বংশের উচ্ছেদ করে ছাড়বে, ঠিক করেছে। এই পাণ্ডবরা যখন বনে গেল, তখন ধৃষ্টদ্যুম্ন এবং অন্যান্যদের নিয়ে সেই বনেই এসে পাণ্ডবদের সঙ্গে দেখা করেছেন কৃষ্ণ। তাঁরা যেভাবে সবাই মিলে আমাদের রাজ্য কেড়ে নেবার ভাবনা করেছিলেন, তাতে আমি ভয় পেয়ে ভীষ্ম, দ্রোণ, কৃপ— ইত্যাদি বৃদ্ধদের বললাম— কৃষ্ণ এবং অন্যান্য রাজারা আমাদের উচ্ছিন্ন করে ছাড়বে এবং ওদের ভাব দেখে বোঝা যাচ্ছে পাণ্ডবরাও যুদ্ধ করবে। আমি তখন প্রস্তাব করলাম— আমরা এখন আত্মসমর্পণ করতে পারি অথবা পালিয়ে যেতে পারি অথবা প্রাণপণ যুদ্ধ করতে পারি। আমি আরও বলেছিলাম— যদি যুদ্ধ করি তা হলে হয়তো আমাদের পরাজয় অনিবার্য, কারণ সমস্ত রাজারাই এখন যুধিষ্ঠিরের প্রতি সহানুভূতিশীল।
দুর্যোধন আরও স্মরণ করে বললেন— আমি এত দূর বলেছিলাম— আত্মসমর্পণ অথবা চিরকালের জন্য পাণ্ডবদের সঙ্গে সন্ধি করলেও আমি তাতে লজ্জা পাব না, শুধু আমার এইটুকু আপশোষ রইল যে, পিতা ধৃতরাষ্ট্র শুধু আমারই জন্য খামোকা কষ্ট পেলেন। তোমার তো কোনও দোষ ছিল না, শুধু শুধু তোমার ছেলেদের অন্যায় অপরাধেই আজ পাণ্ডবদের হাতে তোমার বংশ লুপ্ত হতে বসেছে। আমি এসব কথা বলার পর ভীষ্ম-দ্রোণ প্রভৃতি আচার্য-বৃদ্ধেরা আমাকে বলেছিলেন— পাণ্ডবদের সঙ্গে আমাদের যদিও কোনও গোলমাল নেই, তবুও তুমি ভয় পেয়ো না, দুর্যোধন! ওরা যদি নিজে থেকে এই হস্তিনাপুর রাজ্য আক্রমণ করে, তা হলে আমরাও ছাড়ব না। ওদের ক্ষমতা হবে না— আমাদের সঙ্গে লড়ে যেতে। যুদ্ধ করে জিততে হলে যে ক্ষমতার দরকার, সে ক্ষমতা ওদের নেই। আর আমরা এক একজন ইচ্ছে করলে সমস্ত রাজমণ্ডলকে জয় করতে পারি, পাণ্ডবরা তো কোন ছাড়।
হয়তো পাণ্ডবদের বনে যাবার পর তাঁদের কৃষ্ণ-ধৃষ্টদ্যুম্নের সঙ্গে একত্রিত হওয়া এবং দুর্যোধনের ভয় দেখে ভীষ্ম-দ্রোণরা এসব কথা বলেছিলেন, কারণ, তাঁরা যেমন পাণ্ডবদের কষ্ট চাইতেন না, তেমনি দুর্যোধনের কষ্টও চাইতেন না। দুর্যোধন পাণ্ডবদের সঙ্গে যুদ্ধ বাধাক— এটা যেমন ভীষ্ম-দ্রোণরা চাইতেন না, তেমনি পাণ্ডবরা কোনও কারণে কৌরবদের কুলচ্ছেদে প্রবৃত্ত হোক— এটাও তাঁরা চাইতেন না। কিন্তু আমরা আশ্চর্য হচ্ছি— দুর্যোধন কোথাকার কথা কোথায় এনে লাগালেন— সেই কথা ভেবে। যেহেতু ভীষ্ম-দ্রোণরা কোনও এক সময় দুর্যোধনের অবস্থা দেখে নিজেদের পেশিশক্তির কথা বলেছিলেন, অতএব সেই কথা এখন উন্মুক্ত সভার মধ্যে তাঁদের গিলতে হল এবং তাও কখন? যখন পাণ্ডবরা নিজেদের মাথা গোঁজার জন্য পাঁচখানি গ্রাম মাত্র ভিক্ষা করছেন। দুর্যোধনের কূটবুদ্ধি কতখানি যে, যখন তাঁর মহারাজ পিতা পাণ্ডব-পক্ষের বাহু-আস্ফোটনে ভীত-ত্রস্ত, তখন তিনি সমদর্শী ভীষ্ম-দ্রোণদের নিজের কথা ব্যবহার করে পিতার মনোবল বাড়িয়ে তুলছেন। অন্যদিকে আমরা বেশ জানি— ভীষ্ম-দ্রোণরা দুর্যোধনের এই কথা ফেলতেও পারছেন না, অথচ তাঁরা এই প্রসঙ্গে, এই সময়ে তাঁদের পুরনো কথা যে খাটে না— তাও বলতে পারছেন না।
ধৃতরাষ্ট্র কিন্তু পুত্রের সমস্ত কথাবার্তা শুনেও যুদ্ধে কোনও উৎসাহ দেখালেন না। এরপর আরম্ভ হল বিচার— কার কীরকম শক্তি, কে কার সঙ্গে লড়বে— তার অনুপুঙ্খ বিচার এবং অনুপুঙ্খ অনুমান। দুর্যোধন বারবার বললেন— অত ভয়ের কী আছে— যুদ্ধে পাণ্ডবদেরই জয় হবে— এটাই শুধু ভাবছ কেন, জয় তো আমাদেরও হতে পারে। বুদ্ধি বলো, শক্তি বলো, প্রতিভা বলল, অথবা বয়স বলো— সব ব্যাপারে আমরা যেরকম, ওরাও সেইরকম— সমেন বয়সা চৈব প্রতিভেন শ্রুতেন চ। কাজেই তুল্যবলীদের মধ্যে বিরোধ হলে জয়ের সম্ভাবনা দু’পক্ষেরই পঞ্চাশ ভাগ। তা হলে শুধু পাণ্ডবদেরই জয় হবে— এটা ভাবছ কী করে— কথম্‌ একান্তত স্তেষাং পার্থানাং মন্যসে জয়ম্‌। ধৃতরাষ্ট্র তবু কিছুতেই মানছেন না। তিনি একবার বিদুরের কথা শোনেন, একবার সঞ্জয়ের কাছে পাণ্ডবদের তোড়জোড় কতদূর— খবর নেন, একবার গান্ধারীকে সাক্ষী মানেন, আবার কখনও বা দুর্যোধনের প্ররোচনায় উদ্বুদ্ধ হয়ে একান্তে সঞ্জয়কে জিজ্ঞাসা করেন— ঠিক করে বলো তো সঞ্জয়! তুমি তো পাণ্ডবদের সৈন্যসামন্ত সব দেখে এসেছ, সত্যি করে বলো তো— ওদের সৈন্যবল অথবা ওদের অবস্থা আমাদের থেকে ভাল না মন্দ— কিমেষাং জ্যায়ঃ কিন্নু তেষাং কনীয়ঃ?
দুর্যোধনের কিন্তু কোনও দ্বিধা নেই। তিনি যখন ধৃতরাষ্ট্রের কাছে শুনলেন যে, কৃষ্ণ আসছেন শান্তির দূত হয়ে, তখন পিতার মুখের ওপর বললেন— পাণ্ডবদের ওই পরম বন্ধু আর মদতদাতাটিকে আমি বন্দি করব। ওটাকে বন্দি করলে সমস্ত বৃষ্ণি-বীরেরা এবং পাণ্ডবেরা আমার শাসনে চলবে। ধৃতরাষ্ট্র কিংবা ভীষ্ম কেউই এই ভীষণ কথা শুনে স্বস্তি পাননি, কিন্তু দুর্যোধন মরিয়া। কৃষ্ণ আসবার আগে তিনি পূর্বাহ্নেই ঠিক করে নিলেন যে, তাঁকে তিনি বন্দি করবেন।
সভায় কৃষ্ণ যেদিন সবার সঙ্গে দেখা করতে এলেন, সেইদিনই দুর্যোধন কৃষ্ণকে দোষ দিয়ে বললেন— তুমি আমাদের সঙ্গে অভদ্র ব্যবহার করেছ, কৃষ্ণ! আমরা তোমার খাওয়া-থাকার সুবন্দোবস্ত করেছিলাম। তুমি সেগুলো অস্বীকার করে বিদুরের বাড়ি গিয়ে খেয়েছ, থেকেছ— আমি এর কারণটা শুনতে চাই— তত্র কারণম্ ইচ্ছামি শ্রোতুং চক্রগদাধর। কৃষ্ণের জবাবটা দুর্যোধনের কাছে মোটেই রুচিকর হয়নি এবং তিনি দুর্যোধনের প্রত্যুত্তর না শুনেই বেরিয়ে গেছেন। তারপর নিয়ম অনুসারে ডাকা সভায় দুর্যোধনের সঙ্গে আবার কৃষ্ণের দেখা হল।
স্বাভাবিকভাবেই কৃষ্ণ সেদিন মহারাজ ধৃতরাষ্ট্রকে সম্বোধন করে পাণ্ডবদের রাজ্য ফিরিয়ে দেবার ব্যাপারে যথোচিত নিবেদন করলেন। ভীষ্ম, দ্রোণ, বিদুর সবাই দুর্যোধনকে অনেক বোঝানোর চেষ্টা করলেন এবং কৃষ্ণের কথার সারবত্তা মেনে নিতে বললেন। কিন্তু ওই যে আমি বলেছিলাম দুর্যোধন তখন মরিয়া, মহাভারতের নিরপেক্ষ বক্তা বৈশম্পায়নও তাই আরেকটি বিশ্লেষণে দুর্যোধনকে বলেছেন— ‘শাসনাতিগম্‌’— মানে সমস্ত শাসনের বাইরে। অতএব এবার মনুষ্য সমাজের চরম এবং পরম ব্যক্তিটিকে চরম কথাটি বলতে আরম্ভ করলেন দুর্যোধন।
ঠিক এই মুহূর্তে কুরুসভার সবচেয়ে গুরুত্বপূর্ণ সিদ্ধান্তটি তিনি নিজে নিয়ে নিলেন। অবশ্য সিদ্ধান্তের এই চরম মুহুর্তে ব্যক্তিগতভাবে দুর্যোধনকে আমার বড় বিপর্যস্ত লাগে। একটা কথা আমার বার বার মনে হয় যে, দুর্যোধনের যা মানসিক গঠন, তাতে তাঁর এক ধরনের ‘ফ্রাস্ট্রেশন’ থাকা অবশ্যই সম্ভব। আইনগত যুক্তি যাই থাকুক না কেন, তাঁর মনে এটা আসতেই পারে যে শুধুমাত্র অন্ধত্বের দায়ে তাঁর বাবা রাজা হতে পারেননি, এমনকী পাণ্ডু মারা যাবার পরে যে রাজ্য ধৃতরাষ্ট্র চালাচ্ছেন, সেখানেও তিনি বিধিসম্মত রাজা নন। আবার ধৃতরাষ্ট্র যেভাবেই রাজ্য চালান না কেন দুর্যোধনের রাজা হবার সম্ভাবনা চুকে গেছে জন্মলগ্নেই। অথবা যেখানে ধৃতরাষ্ট্র বেঁচে রয়েছেন, সেখানেও সমস্ত গুরুত্বপূর্ণ সিদ্ধান্তই ধৃতরাষ্ট্রকে ছুঁইয়ে নিতে হচ্ছে। ধৃতরাষ্ট্র যদি জীবিত না থাকতেন এবং সে অবস্থায় যদি পাণ্ডবরা বনে গিয়ে থাকতেন, তা হলে উদ্যোগপর্বে নিজের ঘরে দুর্যোধনের কোনও ‘টেনশন’ থাকত না। তাঁকে জনে জনে বোঝাতে হত না অথবা কোনও তর্কে যেতে হত না। যা সিদ্ধান্ত তিনি একাই নিতেন এবং তা নিতেন খুব তাড়াতাড়ি। পাঠকের মনে আছে— দুর্যোধন একবার রাজসূয় করতে চেয়েছিলেন। দুর্যোধনের এই সদিচ্ছায় পুরোহিত-ব্রাহ্মণেরা প্রথম বিধান দিয়েছিলেন যে একই কুলে দুই ব্যক্তি রাজসূয় যজ্ঞ করতে পারে না। ফলত যুধিষ্ঠির বেঁচে থাকতে দুর্যোধনের পক্ষে রাজসূয় যজ্ঞ করা সম্ভব নয়। যদি বলা যায় যুধিষ্ঠির পাশা খেলে রাজসূয়ের বৈভব খুইয়েছেন, অতএব দুর্যোধন এখন রাজসূয় করতে পারেন, তা হলে পুরোহিতদের যুক্তি হল— তাই বা হবে কী করে? সেক্ষেত্রে রাজসূয়ের অধিকারী হবেন স্বয়ং ধৃতরাষ্ট্র, দুর্যোধন নন। পুরোহিতরা সেখানে রীতিমতো আক্ষেপ করে দুর্যোধনের মুখের ওপর বললেন— তোমার পিতা অত্যন্ত দীর্ঘজীবী এবং তিনি বেঁচেও রয়েছেন— দীর্ঘায়ুর্জীবতি চ তে ধৃতরাষ্ট্রঃ পিতা তব— অতএব সেখানেও তোমার রাজসূয় করার ইচ্ছেতে কোনও সুবিধা হচ্ছে না।
পিতার দীর্ঘজীবিত্ব ও ভারতবর্ষের অনেক রাজপুত্রকেই পিতার বিরুদ্ধে যেতে প্ররোচিত করেছে। সাধারণ জানে এই বিষয়ে মুসলমান রাজাদের কথা স্মরণ করে থাকেন, কিন্তু আমরা বলব— এ ক্ষেত্রে দুর্যোধন সবচেয়ে বড় উদাহরণ। যুবরাজ পদবিতে থেকে তিনি যতই মহারাজোচিত সুখভোগ করুন না কেন, চরম সিদ্ধান্তটি তিনি বিনা তর্কে কখনওই নিতে পারেননি। এই যে পদে পদে বাধা— এই বাধাই তাঁকে যেমন বড় বেশি অভিমানী করে তুলেছিল, তেমনি এই বাধাই তাঁকে আস্তে আস্তে স্বতন্ত্রও করে তুলেছিল। তিনি যেন আর মানতে পারছেন না, এবারে তিনি যেন সমস্ত বাধা অতিক্রম করে এক ফুৎকারে সবাইকে উড়িয়ে দিয়ে নিজের মত প্রতিষ্ঠা করবেন। কুরুসভায় কৃষ্ণের সামনে তাই অবাধ্য শিশুটির মতো দুর্যোধন নিজেকে একেবারে উন্মোচিত করে ফেললেন। ভীষ্ম, বিদুর কেউ নয়, এমনকী তাঁর পিতাও নয়, এবার তিনি যা বলার নিজে বলবেন এবং সেইটাই হবে সিদ্ধান্ত। তবে লক্ষণীয় তাঁর এই বক্তব্য এবং সিদ্ধান্তের মধ্যে তাঁর হতাশা এবং একটা মরিয়া ভাব একসঙ্গে ফুটে উঠেছে।
কুরুসভায় প্রত্যেকেই যখন আলাদা করে দুর্যোধনের বিরুদ্ধে কথা বললেন, তখন দুর্যোধন কৃষ্ণকে উদ্দেশ্য করে বলতে আরম্ভ করলেন— আপনিই এটা বিবেচনা করে বলুন যে, মূলত আমাকেই কেন সবাই আঙুল দিয়ে চিহ্নিত করে গালাগালি দেয়। আপনি নিজেও এই পাণ্ডবদের তেল খেয়ে— ভক্তিবাদেন পার্থানাম্‌— এখন হঠাৎ করে আমার নিন্দা শুরু করলেন। এই আপনি, ওই বিদুর, আমার বাবা যিনি রাজাও বটে, আচার্য দ্রোণ, পিতামহ ভীষ্ম— এঁরা সব সময় আমাকেই গালাগালি দেন— মামেব পরিগর্হন্তে— অন্য কাওকে নয়। আমি এমন কিছু অন্যায় করিনি, যাতে করে সবাই মিলে দল পাকিয়ে আমার নিন্দা করতে হবে। আমি অনেক চিন্তা করেছি, কিন্তু আমি নিজের অন্যায় একটুও দেখতে পাইনি।
দুর্যোধনের যত হতাশাই থাক, মহাভারতের কবি দেখাতে চেয়েছেন— যে-কোনও অন্যায়কারী মানুষই দুর্যোধনের মতো করেই ভাবে অথবা কথা বলে। কেন না, আপন বুদ্ধি এবং কৌশল-ভাবনায় প্রত্যেকেই বড় সন্তুষ্ট থাকে। দুর্যোধন বললেন— সেই যে পাশা খেলাটা হল, সেখানে শকুনি দান ফেলে পাণ্ডবদের রাজ্য জয় করে নিল— সেখানে আমার কী দোষ— তত্র কিং মম দুষ্কৃতম্? নিজেরা ইচ্ছে করে— প্রিয়াভ্যুগতে দ্যূতে— যারা পাশা খেলল এবং সে খেলায় পরাজিত হয়ে বনে গেল— তাতে আমার অপরাধটা কী?
পুরোপুরি একজন মতলববাজ মানুষের মতো দুর্যোধনের এবার আসল বক্তব্যে আসছেন। তিনি বললেন— আমরা এমন কী করেছি কৃষ্ণ, যাতে করে পাণ্ডবরা পাঞ্চালদের সঙ্গে মিলে আমাদের হিংসে করছে। তবে আপনি এটা মনে রাখবেন যে, দেবরাজ ইন্দ্রও যদি প্ররোচনামূলক কাজকর্ম করেন অথবা মেজাজ গরম করে কথা বলেন, তা হলেও আমরা কখনও বিচলিত হই না অথবা বিচলিত হয়ে তাঁর কাছে নত হই না— প্ৰভ্রষ্টাঃ প্রণমামেহ ভয়াদপি শতক্রতুম্‌। আমরা ক্ষত্রিয়, অতএব ক্ষত্রিয়ের মতো যুদ্ধ করে শরশয্যায় শুয়ে পড়ব, তবু যুদ্ধের ব্যাপারে আমরা উদ্যমও হারাব না অথবা বাঁশের মতো ভেঙে পড়ব, কিন্তু মচকাব না— অপি অপর্বনি ভজ্যেত ন নমেদিহ কস্যচিৎ। দুর্যোধন নিজেকে ভালই চিনতেন। কারণ ‘ভাঙব তবু মচকাব না’— এই নীতিতেই দুর্যোধন চলেন— এটা তাঁর শত্রুরাও জানত। দুর্যোধনের স্বভাবটা এমনই একবগ্গা ছিল যে, যেটা তিনি ভেবে ফেলেছেন, সেখানে মা-বাবা, ভাই-বন্ধু কেউ কিচ্ছু করতে পারবেন না। তাঁকে এক চুলও সরানো যাবে না, নিজের জায়গা থেকে। এ কথাটা ভীম বলেছিলেন কৃষ্ণকে, শান্তি-প্রস্তাব নিয়ে কুরুসভায় আসার আগে। ভীম বলেছিলেন— দুর্যোধনের সঙ্গে শান্তির চুক্তি করা বড় কঠিন হবে, কৃষ্ণ! কারণ, ও মরে যাবে তবু নুয়ে পড়বে না অথবা নিজের মতও ছাড়বে না— ম্রিয়েতাপি ন ভজ্যেত নৈব জহ্যাৎ স্বকং মতম্‌। চরিত্রের এই বৈশিষ্ট্য থেকেই দুর্যোধন কৃষ্ণকে শেষ কথা বললেন। বললেন— কৃষ্ণ, আসল কথাটি মনে রেখো— আমার বাবা ধৃতরাষ্ট্র পূর্বে পাণ্ডবদের যতটুকু রাজ্যাংশ দেবেন বলেছিলেন, আমি বেঁচে থাকতে সেটা আর ওদের মিলবে না— ন স লভ্যঃ পুনর্জাতু ময়ি জীবতি কেশব। মনে রেখো— যতদিন মহারাজ ধৃতরাষ্ট্র বেঁচে থাকবেন, কিংবা যতদিন আমরা অস্ত্রশস্ত্র ধারণ করে বেঁচে আছি, ততদিন ওই রাজ্যটাজ্য কিছু পাবে না পাণ্ডবরা, কারণ তাদের রাজ্য এখন পরের হাতে— রাজ্যং পরবতো মম। অন্তত আমি যতদিন বেঁচে আছি, ততদিন সোনামুখী সূচের আগায় যতটুকু মাটি ওঠে— যাবদ্ধি তীক্ষ্ণয়া সূচ্যা বিধ্যেদগ্রেণ কেশব— ততটুকু মাটিও ছাড়ব না পাণ্ডবদের।
এই সব অভব্য কথার পরে কৃষ্ণ নিশ্চয়ই ছেড়ে দেবেন না দুর্যোধনকে। তিনিও আচ্ছা করে গালাগালি দেওয়া আরম্ভ করলেন দুর্যোধনকে, সঙ্গে ভয় দেখানোও চলল। কৃষ্ণের কথা শুনে দুঃশাসন পর্যন্ত ভয়ে ভয়ে দুর্যোধনকে সন্ধি প্রস্তাব মেনে নিতে বললেন। তাতে দুর্যোধন আরও রেগে গিয়ে সভা ছেড়ে চলে গেলেন। ধৃতরাষ্ট্র কিংকর্তব্যবিমূঢ় হয়ে স্থিরমতি গান্ধারীকে ডাকালেন এবং বললেন দুর্যোধনকে বোঝাতে। দুর্যোধন তাঁর সমস্ত কথা এ কান দিয়ে শুনে ও কান দিয়ে বার করে দিলেন এবং আবারও সভা ছেড়ে চলে গেলেন। আবার সেই দুষ্ট চতুষ্টয়— কর্ণ, দুঃশাসন, শকুনি, দুর্যোধনের ‘মিটিং’ বসল। ঠিক হল, কৃষ্ণ কিছু করার আগেই তাঁকে বন্দি করতে হবে। তাতে পাণ্ডব-পাঞ্চালদের থোঁতা মুখ ভোঁতা হয়ে যাবে— নিরুদ্যমা ভবিষ্যন্তি পাণ্ডবাঃ সোমকৈঃ সহ।
কিন্তু দুর্যোধনের সমস্ত কূটকৌশল ভেস্তে গেল কৃষ্ণের তেজে, বিশ্বরূপের মহিমায়। অন্যদিকে তাঁর দৌত্যও ব্যর্থ হল, দু’পক্ষেই ঘোষিত হল যুদ্ধের সংকল্প। সৈন্যসংগ্রহ, রাজাদের খবর দেওয়া— এ সব আগেই আরম্ভ হয়ে গিয়েছিল, এখন তাতে উদ্দীপনার মাত্রা যোগ হল। শান্তির দূত হয়ে কৃষ্ণ আসবার আগেই দুর্যোধন দ্বারকায় গিয়ে কৃষ্ণের নারায়ণী সেনা পছন্দ করে এসেছেন, একা কৃষ্ণকে তাঁর পছন্দ হয়নি। সোজা কথায় যুদ্ধ জিততে গেলে যতখানি সেনা সংগ্রহ করা দরকার, তার চেয়ে বেশি তাঁর জোগাড় হয়ে যাওয়ায় দুর্যোধন ছিলেন নিশ্চিন্ত। কৌরবপক্ষে মানী ব্যক্তি অনেক, অতএব সেনাপতি মনোনয়ন করা ছিল অত্যন্ত দুরূহ। দুর্যোধন কিন্তু এক্ষেত্রে যথেষ্ট বাস্তববুদ্ধির পরিচয় দিয়ে ভীষ্মকে সেনাপতির পদ দিলেন। শুধু তাই নয়, দুর্যোধন ভীষ্মের এই শর্তে রাজি হলেন যে, ভীষ্ম যতদিন যুদ্ধ করবেন কর্ণ যেন ততদিন যুদ্ধ না করে স্তব্ধ হয়ে থাকেন।
দুর্যোধনের যেটা সবচেয়ে বড় ভুল হয়ে গেল— যাঁদের ওপরে তিনি যুদ্ধের ভার স্থাপন করছেন অথবা যাঁদের দিয়ে তিনি কাজ করিয়ে নেবেন ভাবছেন— তাঁদের তিনি বিশ্বাস করতে পারছেন না অথবা তাঁদের কথাও তিনি শুনছেন না। ধরুন, যে ভীষ্ম-দ্রোণ তাঁকে দিনরাত পাণ্ডবদের সঙ্গে সন্ধি করতে বলছেন, সেই ভীষ্ম-দ্রোণ সম্বন্ধে তিনি বারবার সরকারিভাবে ঘোষণা করেছেন— এঁরা আমাদের পক্ষে লড়বেন ভয় কী? অথচ তাঁদের কথা তিনি শুনছেন না। একথা ঠিক যে, ভীষ্ম কিংবা দ্রোণ কৌরবপক্ষে লড়বেন বলে প্রতিশ্রুতিবদ্ধ, কিন্তু শুধুমাত্র প্রতিশ্রুতির দায়ে কতটা প্রাণ দিয়ে যুদ্ধ করা সম্ভব— এটা কি দুর্যোধন জানতেন না? জানতেন, আমাদের ধারণা, বেশ জানতেন, কিন্তু জেনেও এই অপ্রতিম বলশালী দুই যোদ্ধাকে তিনি যুদ্ধে ব্যবহার করেছেন মাত্র, বিশ্বাস করেননি। স্বয়ং গান্ধারী পর্যন্ত একসময় পুত্রকে সতর্ক করে দিয়ে বলেছিলেন— দেখো বাপু! ভীষ্ম-দ্রোণেরা পাণ্ডব কৌরবদের সমান চোখে দেখেন। সেক্ষেত্রে তাঁরা যে সর্বশক্তি দিয়ে তোমার পক্ষে লড়বেন— এ কথা মনে বিশ্বাস করো না— যোৎস্যন্তে সর্বশক্ত্যেতি নৈতদদ্যোপপদ্যতে।
গান্ধারীর এই সতর্কবাণী কি দুর্যোধনের মনে ছিল না? সবই মনে ছিল। ভীষ্ম-দ্রোণরাও বারবার একথা কবুল করেছেন যে, তাঁরা পাণ্ডবদের প্রচুর সৈন্যক্ষয় করবেন কিন্তু পাণ্ডবদের গায়ে হাত দেবেন না। তবু দুর্যোধন এঁদের সেনাপতিত্বে নিযুক্ত করেছেন এবং তা হয়তো এই ভেবে যে, এঁদের মাধ্যমে প্রাথমিকভাবে পাণ্ডব সৈন্যদের হতাহতের সংখ্যা প্রচুর বাড়িয়ে নিয়ে তারপর কর্ণকে দিয়ে পাণ্ডবদের সাবাড় করে দেওয়া যাবে। মহাভারতকার দুর্যোধনের এই ‘স্ট্র্যাটেজি’র কথা স্বকণ্ঠে পরিষ্কার করে বলেননি। কিন্তু শুধুমাত্র সৈন্যক্ষয় করা ছাড়া দুর্যোধনের আর কী কারণ থাকতে পারে ভীষ্ম-দ্রোণকে সেনাপতি হিসেবে বরণ করার।
যাই হোক কুরুক্ষেত্রের যুদ্ধ আরম্ভ হল। ভীষ্ম তাঁর ইচ্ছা এবং সাধ্যমতো পাণ্ডবদের সৈন্যশাতন করে চলেছেন, কিন্তু কাজের কাজ, অর্থাৎ দুর্যোধন যাকে কাজের কাজ বলে মনে করেন, সেই পাণ্ডব বধের এখনও কিছুই হয়নি। ছয় দিন যুদ্ধ হয়ে গেল— দুর্যোধন দেখলেন কিছুই হচ্ছে না। মাঝখানে থেকে ভীমের হাতে এবং অর্জুনের হাতে কৌরবসেনা বেশ মার খাচ্ছে। দুর্যোধন এক সময় অস্থির হয়ে ভীষ্মকে বলেই ফেললেন— পিতামহ। আমি জয় চাই, আমি চাই পাণ্ডবরা মরুক। ভীষ্ম পাণ্ডবদের শক্তিমত্তা এবং সহায়শক্তির পরিচয় দিয়ে বারবার বললেন— আমি অনেক চেষ্টা করছি এবং আমি চাই তোমার জয় এবং সুখ— দুইই ভাগ্যে আসুক। কিন্তু ব্যাপারটা অত সস্তা নয়। আমি তোমার জন্য মরতে পারি— রণে তব্যার্থায় ময়ানুভাব/ন জীবিতং রক্ষিতব্যং ময়াদ্য— কিন্তু হঠাৎ করে মুহূর্তের মধ্যে পাণ্ডবদের জিতে নেব— এই ভাবনা অবাস্তব— তে নেহ শক্যা সহসা বিজেতুম্‌। প্রাথমিকভাবে দুর্যোধন একটু শান্তি পেলেন বটে, কিন্তু অষ্টম দিনের যুদ্ধও যেদিন শেষ হয়ে গেল এবং পাণ্ডবদের কাউকেই কিছু করা গেল না, তখন আবার সেই শকুনি-দুঃশাসন-কর্ণের সঙ্গে বসে গেলেন মন্ত্রণা করতে— কেমন করে পাণ্ডবদের জয় করা যায়— কথং পাণ্ডুসুতাঃ সংখ্যে জেতব্যাঃ সগণা ইতি।
দুর্যোধন সোজাসুজি কর্ণকে যেন ভরসা মেনে বললেন— আমি তো কিছুই বুঝতে পারছি না বাপু! এই ভীষ্ম, দ্রোণ, কৃপ, শল্য— এঁরা তো কেউই পাণ্ডবদের আটকাতে পারছেন না— ন পার্থান্‌ প্রতিবাধন্তে ন জানে তত্র কারণম্। পাণ্ডবদের কেউ মরা তো দূরের কথা, বরঞ্চ তাদের চাপে আমাদের সৈন্য এবং অস্ত্রশস্ত্র সবই ক্ষীণ হয়ে যাচ্ছে। এখন ভাবছি শেষ পর্যন্ত ওদের সঙ্গে যুদ্ধ করব কী করে? কর্ণ বললেন— তুমি এক কাজ করো! তুমি পিতামহ ভীষ্মকে যেভাবে হোক বসিয়ে দাও। তারপর সমস্ত ব্যাপারটা ছেড়ে দাও আমার হাতে। আমি পাঞ্চালদের সঙ্গে সমস্ত পাণ্ডবদের গুঁড়ো করে দেব। দুর্যোধন কর্ণের কথা মেনে নিলেন এবং সোজা চলে গেলেন ভীষ্মের কাছে। কারণ, কর্ণ তাঁকে বলেছেন— ওই ভীষ্মের এমন ক্ষমতা নেই যে পাণ্ডবদের জিততে পারে— অশক্তশ্চ রণে ভীষ্মো জেতুম্‌ এতান্‌ মহারথান্‌। আর যদি বা ক্ষমতা থাকেও, ও দয়া দেখাচ্ছে পাণ্ডবদের ওপর।
সত্যি কথা বলতে কী, আগেই বলেছি, দুর্যোধনের ‘স্ট্র্যাটিজি’তে ভুল ছিল। দুর্যোধন যদি সৈন্যক্ষয়ের জন্য ব্যস্ত না হয়ে প্রথম থেকেই পাণ্ডববধের জন্য চিন্তিত হতেন, তা হলে প্রথমেই তাঁর কর্ণকে সেনাপতি করা উচিত ছিল। এটা যদি হত, তা হলে কর্ণের একাঘ্নীবাণ থেকে রক্ষা পাওয়া অর্জুনের পক্ষে কঠিন ছিল। অবশ্য এটা ভুলে গেলে চলবে না যে, অর্জুনের সারথি ছিলেন কৃষ্ণ। একাঘ্নী বাণের উত্তরে তিনি কী করতেন সেটাও চিন্তা করার মতো। যাই হোক, দুর্যোধন ভীষ্মের কাছে সোজা গিয়ে বললেন— আমি আপনার ওপর ভরসা করে— ত্বাং হি সমাশ্রিত্য— এই বিরাট যুদ্ধ আরম্ভ করেছিলাম। ভেবেছিলাম— আপনি যুদ্ধে দেবতাদেরও জয় করবেন, পাণ্ডবদের কথা তো ছেড়েই দিলাম। সেক্ষেত্রে আপনি চেষ্টা করুন পাণ্ডবদের হত্যা করতে, কারণ আপনিই তো বলেছিলেন যে, পাণ্ডব-পাঞ্চাল— সবাইকে আপনি যুদ্ধে ছারখার করে দেবেন। অবশ্য পাণ্ডবদের ওপর যদি আপনার দয়া থাকে, অথবা আমার ওপর আপনার বিদ্বেষ থাকে, অথবা নিতান্তই এটা যদি আমার দুর্ভাগ্য হয়, তা হলে আপনি যুদ্ধটা আপাতত কর্ণের হাতে ছেড়ে দিন। সে সমস্ত সৈন্যসহ পাণ্ডবদের জয় করতে পারবে বলে আমার বিশ্বাস— স জেষ্যাতি রণে পার্থান্‌ সসুহৃজ্জনবান্ধবান্।
একজন যশস্বী বীরের কাছে যদি তাঁর চেয়ে অল্পগুণী মানুষের প্রশংসা করা যায়, তা হলে তার ধৈর্য থাকে না। ভীষ্মও ধৈর্য হারালেন বটে তবে সেনাপতিত্ব ত্যাগ করলেন না। ভারতযুদ্ধের নবম এবং দশম দিনে অমানুষিক যুদ্ধ করে ভীষ্ম শরশয্যা গ্রহণ করলেন। সেনাপতির পতনে সাময়িকভাবে দুর্যোধন একটু বিমনা হলেন এবং ভীষ্ম মৃত্যুশয্যা গ্রহণ করেও তাঁকে অনেক বোঝালেন কিন্তু দুর্যোধন কিছুই শুনলেন না। ভীষ্ম এ কথাও বললেন— বাবা! আমার মৃত্যুর সঙ্গে সঙ্গেই এই লোকক্ষয়ী যুদ্ধ শেষ হোক, তুমি পাণ্ডবদের সঙ্গে সন্ধি করে ভাই ভাই মিলেমিশে থাকো— যুদ্ধং মদন্তমেবাস্তু তাত সংশাম্য পাণ্ডবৈঃ। কিন্তু হায়! মরণাপন্ন ব্যক্তি যেমন ওষুধ খেতে চায় না, তেমনি ভীষ্মের সদুপদেশ দুর্যোধন একটুও সহ্য করলেন না।
॥ ৬ ॥
আমরা ছোটবেলায় নীতিকথা পড়তাম— কোনও কিছুরই অতিরিক্ত ভাল নয়। সেখানে উদাহরণ দেওয়া হত— রাবণের অতিদর্পে সোনার লঙ্কা ধূলিসাৎ হল, আর দুর্যোধনের অতি মানে সমূলে নষ্ট হল কৌরবকুল। দুর্যোধনের অভিমান এত বেশি যে, তিনি যখন কুরুক্ষেত্রের যুদ্ধ আরম্ভ করেছেন সে অবস্থায় কোনও মূল্যেই তিনি তাঁর অভিমান মঞ্চ থেকে নীচে নামবেন না। বঙ্কিম কমলাকান্তের মুখ দিয়ে বলেছেন— মহাভারতকার মানবহ্নি সৃজন করিয়া দুর্যোধন পতঙ্গকে পোড়াইলেন;— জগতে অতুল কাব্যগ্রন্থের সৃষ্টি হইল।
সত্যি কথা বলতে কী দুর্যোধনের অবস্থা বহ্নিমুখে প্রবেশলিপ্সু পতঙ্গের মতোই। ঈর্ষা এবং স্বাভিমান তাঁকে এমন তাড়িয়ে বেড়ায় যে, তিনি কারও কথা শোনেন না অথবা শুধু তাঁদের কথাই শোনেন যাঁরা তাঁর মানবহ্নির ইন্ধন জোগান। কর্ণের কাছে সুড়সুড়ি খেয়ে তিনি পিতামহ ভীষ্মকে যেভাবে অপমান করলেন এবং সবচেয়ে বড় কথা, যে ভাবে কুরুবৃদ্ধের মৃত্যু হল, তাতে দুর্যোধনের কোনও অনুশোচনা হল না। পরবর্তী পর্বে তিনি কর্ণের মন্ত্রণাতেই দ্রোণাচার্যকে সেনাপতি নির্বাচন করেছেন, কিন্তু তাই বলে নিজের হতাশা ঢাকতে নিজের অস্ত্রগুরু দ্রোণকে অপমান করতেও তাঁর বাধেনি। ঘটনাটা একটুখানি বলা দরকার নইলে দুর্যোধনের স্বচ্ছন্দচারিতার বহর কতখানি তা বোঝা যাবে না।
দ্রোণের সেনাপতিত্বে দুর্যোধনের সবচেয়ে কলঙ্কজনক অধ্যায় হল সপ্তরথী মিলে অভিমন্যু বধ। দুর্যোধনের একটুও লজ্জা করল না কুরুপাণ্ডবের সন্তানবীজ অভিমন্যুকে এইভাবে হত্যা করতে। বরঞ্চ তাঁরা বেশ আনন্দ পেলেন। ভারতবর্ষের কোনও কোনও সংস্কৃত নাট্যকার একসময় কুরু-পাণ্ডবের যুদ্ধের মধ্যেও অভিমন্যুর প্রতি দুর্যোধনের মায়া দেখিয়ে নতুন ‘প্লট’ তৈরি করেছেন; কিন্তু তাতে মহাভারতের কবির লেখনী ম্লান হয়নি। এই শত শত বৎসর পরেও অভিমন্যু বধের চিত্রে আমরা দুর্যোধনের ওপর সমান ক্ষুব্ধ হই। যাই হোক অভিমন্যু বধের পরেই অর্জুন প্রতিজ্ঞা করলেন ধৃতরাষ্ট্রের একমাত্র জামাই জয়দ্রথকে বধ করবেন, কারণ চক্রব্যূহে অভিমন্যু ঢুকে গেলে জয়দ্রথই অন্য সমস্ত বীরদের আটকে রেখেছিল। সেনাপতি হিসেবে দ্রোণ এবং যুদ্ধের সময় সর্বময় কর্তা হিসেবে দুর্যোধন তাই যথাসাধ্য চেষ্টা করে ছিলেন নানা কৌশলে জয়দ্রথকে রক্ষা করতে। কিন্তু তা সম্ভব হয়নি, কৃষ্ণের বুদ্ধি এবং অর্জুনের ক্ষমতায় শেষপর্যন্ত জয়দ্রথ মারা যান। জয়দ্রথ-বধের আগে মহাগুরু দ্রোণাচার্য দুর্যোধনের অভিলাষ বুঝে এমন ব্যূহ রচনা করেছিলেন, যা ভেদ করা সাধারণ জনের পক্ষে ছিল অসম্ভব। ছয়জন সাংঘাতিক যোদ্ধার মধ্যে কর্ণ এবং দুর্যোধন নিজেও ছিলেন জয়দ্রথের সুরক্ষা দৃঢ়তর করতে। শেষে যখন সব ভেদ করে অর্জুনের রথ এসে পৌঁছল কর্ণের কাছে, তখন দুর্যোধন চেঁচিয়ে কর্ণকে বললেন— কর্ণ! এই হল সেই সময়, যখন তুমি তোমার যুদ্ধক্ষমতা দেখাতে পারো। মারো অর্জুনকে যাতে সে আর একটুও এগোতে না পারে। কিন্তু হায়। যে কর্ণ সব সময় দুর্যোধনের কাছে বাহু আস্ফালন করে গেছেন, সেই কর্ণ এখন বলছেন— একটু আগেই ভীম আমাকে আচ্ছা মার মেরেছে, যুদ্ধ করতে এসে পালিয়ে যেতে নেই তাই শুধু দাঁড়িয়ে আছি এখানে।
যে কর্ণ নিজের ভরসায় ভীষ্মকে যুদ্ধ থেকে সরে দাঁড়াতে বলেছিলেন, যে কর্ণ পৌরুষকেই শুধু নিজের আয়ত্ত মনে করেন, সেই কর্ণ এখন দৈবের দোহাই দিয়ে বলছেন— আমি লড়ব বটে, তবে জয় কিংবা পরাজয় দৈবের ঘটনা— জয়ো দৈবে প্রতিষ্ঠিতঃ। কর্ণ কেন, অশ্বত্থামা, কৃপাচার্য এমনকী দুর্যোধন নিজেও অর্জুনকে রুখতে পারলেন না। জয়দ্রথ মারা গেল।
এই প্রথমবারের মতো দুর্যোধনের চোখে জল এল। এই প্রথমবার তিনি নিরুৎসাহ বোধ করলেন, দাঁত-ভাঙা বিষধর সাপের মতো তিনি এখন শুধু ফুঁসছেন, কিন্তু কিচ্ছু করার নেই— দুর্মনা নিঃশ্বসন্‌ উষ্ণং ভগ্নদংষ্ট্র ইবোরগঃ। দুর্যোধন এই প্রথম এবং শেষবারের মতো আবিষ্কার করলেন যে, দ্রোণ নয়, অশ্বত্থামা নয়, কৃপ নয়, এমনকী কর্ণও কেউ নয় অর্জুনের কাছে। দুর্যোধনের কাছে ভীষ্ম-দ্রোণ যোদ্ধা হিসেবে ফাউ মাত্র, প্রধানত কর্ণের ভরসায় তিনি যুদ্ধে নেমেছিলেন। কিন্তু কর্ণের হাল দেখে তিনি মনে মনে বুঝলেন— যাকে ভরসা করে আমি এই বিরাট যুদ্ধে নেমেছিলাম, সেই কর্ণকে অর্জুন দাঁড়িয়ে দাঁড়িয়ে মেরে গেল, যাকে ভরসা করে পাণ্ডবদের পূর্বে অবমাননা করেছিলাম, সেই কর্ণকে অর্জুন শিক্ষা দিয়েছে— স কর্ণো নির্জিতঃ সংখ্যে হতশ্চৈব জয়দ্রথঃ। দুর্যোধনের সত্য জানা হয়ে গেছে, জানা হয়ে গেছে কর্ণের মুরোদ। এবার তিনি ভাবলেন— যদি কেউ পারেন, তো দ্রোণই পারবেন অর্জুনকে মারতে। কিন্তু দ্রোণাচার্যের ওপর তাঁর এই বিশ্বাস নিতান্তই সাময়িক। এর পরেই তিনি সেনাপতি হিসেবে এতাবৎ অসফল দ্রোণকে একটু লজ্জা দিতে চাইলেন। বললেন— আপনার শিষ্য হয়ে সব্যসাচী অর্জুন দু’হাতে যুদ্ধ চালিয়ে আমার সাত অক্ষৌহিণী সৈন্য ভেদ করে চলে গেল, জয়দ্রথকেও মেরে আসল। আমার ওপর ভরসা করে যে সব রাজারা ভবিষ্যতে বৃহত্তর রাজসিংহাসনের স্বপ্ন দেখছিল, তারা আজ যুদ্ধক্ষেত্রে শুয়ে আছে।
দুর্যোধন এবার যুদ্ধের ক্ষয়-ক্ষতির একটা হিসেব দিলেন দ্রোণকে। কিন্তু একটু আগেই যিনি কর্ণকে ‘দুচ্ছাই’ বলে মনে করেছিলেন সেই দুর্যোধন এখন দ্রোণাচার্যকে শুনিয়ে বললেন— আর আপনি কী করছেন? আপনি আপনার শিষ্য বলে অর্জুনকে সব সময় যুদ্ধে এড়িয়ে যাচ্ছেন এবং সেই জন্যই আজকে আমার পক্ষের জয়-প্রার্থী পুরুষেরা সবাই মারা পড়েছে— অতো বিনিহতাঃ সর্বে যেহস্মজ্জয়চিকীর্ষবঃ। সোজাসুজি এই দোষারোপও হয়তো দ্রোণাচার্যের সহ্য হত, কিন্তু এর পরেই দুর্যোধন বললেন— আমি দেখছি— কর্ণই একমাত্র লোক যে সত্যি সত্যি মনে প্রাণে চায় যে আমার জয় হোক— কর্ণমেব তু পশ্যামি সম্প্রত্যস্মজ্জয়ৈষিণম্।
ভাবুন একবার— দুর্যোধন আচার্যের ওপর এমনভাবে দায় চাপালেন যেন তাঁর দোষেই কৌরবপক্ষের এত ক্ষয়ক্ষতি। এতদিনের অভিজ্ঞতায় বুড়ো আচার্যও সব বোঝেন। তিনিও আচ্ছা করে দুর্যোধনকে শোনালেন। শেষে বললেন— যারা হিতৈষী বন্ধুদের ভাল কথা শোনে না, শুধুই নিজের মতে চলে, তাদের অবস্থা তোমার মতোই হয়— স্বমতং কুরুতে মূঢ় স শোচ্যো নচিরাদিব। দ্রোণাচার্য দুর্যোধনের সব পুরনো অন্যায়-অসভ্যতা নতুন করে শোনালেন, তারপর সিদ্ধান্ত করলেন— তোমার কী হয় জানো? সব ব্যাপারে ওই শকুনি তোমার মদত করে, ওই তোমার ছোটটি, মানে, দুঃশাসন সব ব্যাপারেই তোমার সঙ্গে জুটে যায়, আর কর্ণ তোমাকে উস্কায়— দুঃশাসনেন সংযুক্তঃ কর্ণেন পরিবর্ধিতঃ— এইভাবেই তোমার বাড় বেড়েছে এবং ভদ্রলোকের ভদ্র কথা না শোনাও তোমার অভ্যাস হয়ে গেছে— ত্বয়াভ্যস্তঃ পুনপুনঃ।
দ্রোণাচার্যের এই ধিক্কারের মধ্যে দুর্যোধনের চরিত্রের সব ক’টি বীজ আছে। নিজের দোষ সামলাতে দুর্যোধন পরকে দোষ দেন। দ্রোণ তো বললেন— আমার কথা ছেড়ে দাও, তোমরা সব এত বড় বড় বীর— তা তুমি কর্ণ, কৃপ, শল্য সব্বাই তো সেখানে ছিলে, তবু জয়দ্রথ মরল কেন— স বো মধ্যে কথং হতঃ? দুর্যোধনের কাছে এ কথার জবাব নেই। তিনি শুধু দোষারোপ করতে পারেন, অপমান করতে পারেন, দাম্ভিকের অক্ষম ঈর্ষায় শুধু উপযুক্ত পুরুষের মর্যাদা নষ্ট করতে পারেন, তার বেশি কিছু পারেন না। যা কিছুই পৃথিবীতে হয়ে যাক, তার মন ঘুরে ফিরে সেই দুষ্ট কুহকচক্রে আবর্তিত হয়— শকুনি, দুঃশাসন, কর্ণ— আর নিজের মত, যাকে দ্রোণ বলেছেন— স্বমতং কুরুতে মূঢ়। এমনকী মানের আগুন চড়লে দুর্যোধনের কাণ্ডাকাণ্ড জ্ঞান থাকে না। যে অবস্থায় অর্জুনের জন্য জমিয়ে রাখা কর্ণের একাঘ্নী বাণটি পর্যন্ত ঘটোৎকচের ওপর খরচ হয়ে গেছে, সে অবস্থাতেও দুর্যোধন আচার্যকে বলে যাচ্ছেন— আপনার আশকারাতেই পাণ্ডবরা বেড়ে চলেছে। আপনি চান তো— আমি, দুঃশাসন, কর্ণ আর শকুনি মিলে দেখিয়ে দিই— কী করে অর্জুনকে মারতে হয়— অহং দুঃশাসনঃ কর্ণঃ শকুনির্মাতুলশ্চ মে। একথা শুনে দ্রোণ শুধু হেসেছেন আর বলেছেন— তা হলে আর এত লোকক্ষয় কেন? এই বিরাট যুদ্ধের মূল হলে গিয়ে তুমি, যাও না, অর্জুনের মোকাবিলা করো। আর যাক তোমার পাশা-খেলোয়াড় মামা শকুনি। ওই কর্ণের কথা, দুঃশাসনের কথা, শকুনির কথা, তোমার নিজের কথা ধৃতরাষ্ট্রের প্রত্যেক সভায় শুনেছি— শ্রুতং সংসদি সংসদি— তোমরা নাকি পাণ্ডবদের জয় করবে— তা যাও না বাপু সব, আগে বাঢ়ো— মা ভৈর্যুধ্যস্ব পাণ্ডবম্।
এত কথা, এত অভিমান— দ্রোণ নিজেই মারা গেলেন। দুর্যোধন নিজের মতো অভিমানমঞ্চে যেমন বসেছিলেন, তেমনি বসে রইলেন। আসলে দুর্যোধন নিজে অত্যন্ত ক্রূর এবং তিনি সবাইকে যুদ্ধে লেলিয়ে দিচ্ছেন এবং তারা পাণ্ডবদের সঙ্গে না পারলে অপমান করছেন। বাস্তবিকপক্ষে নিজে যখনই অর্জুনের মুখোমুখি হয়েছেন, তখনই পরাভূত হয়েছেন। কিন্তু তাঁর এই পরাভব তাঁকে কিছু শেখায়নি বরং সে পরাভব তাঁকে দ্বিগুণ উৎসাহিত করেছে অন্যকে অপমান করার ব্যাপারে। এক সময় তিনি যেমন ভীষ্মের ওপর পাণ্ডব-পক্ষপাতের দায় চাপিয়েছেন, তেমনি দ্রোণ সম্বন্ধেও তাঁর একই আশঙ্কা। আবার প্রতিপক্ষের বয়স যদি কাঁচা হয়, তবে তাকে দুর্যোধন যুদ্ধে প্রবৃত্ত করেন আরও এক আশঙ্কা তার ওপর ছুড়ে দিয়ে, ঠিক যেমন তিনি অশ্বত্থামাকে করেছিলেন।
ঘটোৎকচ বধ তখনও হয়নি, তবে তার তাণ্ডব আরম্ভ হয়ে গেছে, এমন অবস্থা যে রাত্রেও যুদ্ধ চলছে। এরই মধ্যে, অর্থাৎ তখনও দ্রোণ সেনাপতি, দুর্যোধন আপন স্বভাবে বন্ধু কর্ণকে একটু তেল দিলেন; বললেন— হ্যা হ্যা এইবার তোমায় দেখাতে হবে— অয়ং স কালঃ— তুমি তো আমাদের বাঁচাবে হে— ত্রায়স্ব সমরে কর্ণ। কথাগুলি আলাদাভাবে যদি কর্ণকে বলতেন, তা হলে দুর্যোধনকে কেউ দুষত না। কিন্তু তিনি এই কথাগুলি বললেন কৃপাচার্য এবং অশ্বত্থামার সামনে। দ্রোণের সেনাপতিত্ব চলছে, সেই অবস্থায় তাঁর শ্যালক এবং পুত্র এই কথাগুলি সহ্য করেন কী করে? বিশেষত, কর্ণ যখন দুর্যোধনের কথায় ফুলে ফেঁপে ‘হ্যান-করেঙ্গা ত্যান-করেঙ্গা’ বলে যাচ্ছেন, তখন কৃপাচার্য তাঁর কথার প্রচণ্ড প্রতিবাদ করলেন। অশ্বত্থামাও বললেন আচ্ছা করে। এরই মধ্যে হল কী অর্জুন আর কর্ণের একটা ছোট্ট যুদ্ধ হয়ে গেল এবং তাতে কর্ণ এতই নাকাল হলেন যে তাঁকে কৃপের রথে উঠে পড়তে হল। এই অবস্থায় দুর্যোধন এক নতুন খেলা খেললেন। মারামারি হবার সময় পাড়ার দু’-একটি পালের গোদা যেমন নিশ্চিন্ত থাকে যে, সে মারামারির উপক্রম করলেই অন্যেরা তাকে আটকাবে, এখানেও ঠিক সেই কায়দায় দুর্যোধন এগিয়ে চললেন অর্জুনের সঙ্গে লড়তে। বিপদ বুঝে কৃপ অশ্বত্থামাকেই বললেন দুর্যোধনকে আটকাতে, কারণ তিনি জানেন— অর্জুনের সামনে পড়লে দুর্যোধনের কী দুর্গতি হবে।
অশ্বত্থামা স্বয়ং যুদ্ধের জন্য এগিয়ে এলেন এবং দুর্যোধনকে আটকালেন। কিন্তু এর জন্য কৃতজ্ঞতা দূরে থাক, দুর্যোধন বললেন— আচার্য দ্রোণ তো পাণ্ডবদের নিজের ছেলের মতো আগলে রাখছেন, আর তুমিও পাণ্ডবদের এড়িয়ে এড়িয়ে চলছ। হয়তো আমারই দুর্ভাগ্য যে, যুদ্ধে তোমার ক্ষমতা পুরোপুরি আমি দেখতে পাচ্ছি না। অথবা এমনও হতে পারে যে, যুধিষ্ঠিরের জন্য তোমার হৃদয়টা নরম আছে, নাকি তোমার এই ব্যবহার চারুহাসিনী দ্রৌপদীর ভাল লাগবে বলে করছ— ধর্মরাজপ্রিয়ার্থং বা দ্রৌপদ্যা বা ন বিদ্ম তৎ। বস্তুত এ কথায় অশ্বত্থামা একেবারে ফেটে পড়লেন। আমরা সেসব ক্রোধ হুংকার সবিস্তারে বলব না, তবে অশ্বত্থামার বিশ্লেষণে দুর্যোধন সম্বন্ধে চারটি দামি বিশ্লেষণ আছে। অশ্বত্থামা বলছেন— আপনার মতো লোভী, বিশেষত রাজ্যলোভী আর দ্বিতীয় নেই পৃথিবীতে। ছল-চাতুরিও বেশ ভালই জানেন। তার ওপরে এ সংসারে এমন বুঝি কেউ নেই, যাকে আপনি সন্দেহ করেন না। আমাদের প্রত্যেকটি যোদ্ধাকে আপনি সন্দেহ করেন— সর্বাভিশঙ্কী মানী চ— এবং ভাবেন, ওরা প্রত্যেকে মনে মনে পাণ্ডবদের হয়ে লড়ছে।
দুর্যোধনের একটি আশঙ্কা যে সম্পূর্ণ মিথ্যে নয়, তা অশ্বত্থামা নিজেই স্বীকার করেছেন। কিন্তু স্বীকার করেও আবার বলেছেন— হ্যাঁ, আমার বাবাই হোক কিংবা আমি আমরা পাণ্ডবদের ভালবাসি— এ কথা মানলাম। এ কথাও মানলাম— তারাও আমাদের ভালবাসে, কিন্তু যুদ্ধের সময়ে তার কী— ন তু যুদ্ধে কুরুদ্বহ। অশ্বত্থামা যতই বলুন— যুদ্ধের সময়ে তার কী— আমরা জানি যুদ্ধের সময়েও ভালবাসা একটু একটু কাজ করে, বিশেষত ভীষ্ম-দ্রোণের মতো বৃদ্ধদের সস্নেহ পক্ষপাত তো পাণ্ডবদের ওপর অবশ্যই ছিল। একথা ওই বৃদ্ধেরাও জানতেন, দুর্যোধনও জানতেন। তাই দেখি, যখনই দুর্যোধন এই পক্ষপাতের খোঁচা দিয়েছেন, তখনই— ভীষ্মকেও দেখেছি, দ্রোণকেও দেখেছি— দেখেছি— তাঁরা আহত হয়েছেন বটে, তবে তার পর থেকেই দ্বিগুণ সংগ্রামে প্রবৃত্ত হয়েছেন এবং শেষ পর্যন্ত নিজে মরে আপন পক্ষপাতদুষ্টতার দোষ ক্ষালন করেছেন। দুর্যোধন সেটা একটুও বুঝতে পারেননি।
দুর্যোধনের নিন্দাপঙ্কে তিলকরচনা করে ভীষ্ম-দ্রোণ তো মারা গেলেন, এবার কর্ণের পালা। দুর্যোধন যাকে বিশ্বাস না করে পারেন না, সেই কর্ণের পালা। এই প্রথম দুর্যোধন একেবারে বিধিমতে স্নান-টান করিয়ে সেনাপতির অভিষেক করলেন। হ্যাঁ ভীষ্ম-দ্রোণেরও অভিষেক হয়েছে হয়তো, কিন্তু এ যে দুর্যোধনের চির-বিশ্বস্ত কর্ণ— মহাভারতকার তাঁর অভিষেকের একটু বিশেষ বর্ণনা দিয়েছেন। কিন্তু যত অভিষেকই হোক, কিংবা যত বিশ্বাসই থাকুক কর্ণের ওপর, তাঁরই সেনাপতিত্বে দুর্যোধনের সবচেয়ে বড় ক্ষতিটি হয়ে গেল। দুঃশাসন বধ এবং তার রক্তপান। কর্ণ নিজেও মারা গেলেন অনেক বীরত্ব দেখিয়ে। এবার আর দুর্যোধন, দুঃশাসন, কর্ণ, শকুনির ‘মিটিং’ বসল না, কারণ দুর্যোধনের বুদ্ধি এবং বৃদ্ধির সহচর দু’জনেই মৃত। এখন দেখছি কৃপাচার্য এসে দুর্যোধনকে আবার বোঝাচ্ছেন সন্ধির প্রস্তাব মেনে নিতে। বিমূঢ় দুর্যোধন এখন একে একে তাঁর পুরনো পাপগুলি স্মরণ করছেন— কপট পাশা, কুরুসভায় কৃষ্ণার কাপড় ধরে টানাটানি, পাণ্ডবদের বনবাস এমনকী শান্তির দূত কৃষ্ণের সঙ্গে অপব্যবহারও তিনি স্মরণ করছেন। কিন্তু কৃপাচার্যের কাছে এই সব অন্যায় নিয়ে যত অনুশোচনাই দেখান দুর্যোধন, এর মধ্যেও তাঁর কপটতা আছে। তিনি দেখাতে চাইছেন— এত সব অন্যায়ের পরে পাণ্ডবরাই সন্ধির প্রস্তাব মেনে নেবে না। যেন দুর্যোধন এখন সন্ধি চাইলেও পাণ্ডবরাই যেহেতু সন্ধি চাইবে না, তাই যুদ্ধ বন্ধ করার প্রশ্ন আসে না। দুর্যোধন স্বকৃত অন্যায়ের নানা উদাহরণ তুলে তুলে বলতে লাগলেন— ওরা এর পরেও আমাকে কেন বিশ্বাস করবে— কথং সোহস্মাসু বিশ্বেসেৎ, আমাকে কেন তারা ক্ষমা করবে, আমার হিতের জন্য তারা কেন সন্ধি করবে?
দুর্যোধনের এই অনুশোচনায় কৃপাচার্য যদি কোনওভাবে বলেন যে— সে ঠিক আছে, তুমি নিজে রাজি হও, ওদের রাজি করানোর ভার আমার— তা হলে দুর্যোধন কী করবেন? এইখানেই আসল কথাটি বেরিয়ে আসে। আসল কথা, মানে, সেই অভিমানের কথা, মানের কথা— মহাভারতকার মানবহ্নি সৃজন করিয়া দুর্যোধন পতঙ্গকে পোড়াইলেন— সেই মানের কথা। দুর্যোধন এতক্ষণ পাণ্ডবদের কথা বলছিলেন, এবার বাচ্য পরিবর্তন করে বললেন— আমার সঙ্গে ওদের সন্ধি হবে কী করে— সন্ধেয়ঃ স কথং ময়া? আমি এতকাল এই সাগরমেখলা পৃথিবী একা ভোগ করেছি— সেই আমি কী করে পাণ্ডবদের দয়ায় বেঁচে থাকব? দুর্যোধন মানবহ্নিতে পুড়ছেন। বললেন— যে আমি এতকাল সমস্ত রাজাদের মাথার ওপর সূর্যের তেজে জ্বলেছি, সেই আমি কী করে চাকর-বাকরের মতো যুধিষ্ঠিরের পেছন পেছন ঘুরব— যুধিষ্ঠিরং কথং পশ্চাদ্‌ অনুযাস্যামি দাসবৎ। দুর্যোধন মনে করেন— তাঁর আর পাবার কিছু নেই, বিশেষত এতকাল শত্রুর মাথায় পা রেখে চলার পর এখন সেই শত্রুর কাছে সন্ধির প্রস্তাব পাঠানো তাঁর সম্মানে বাধে— ন তু সন্ধিমহং মন্যে প্রাপ্তকালং কথঞ্চন। দুর্যোধনের এই অতিমানী স্বভাবের মধ্যেও একটা কথা অতি মধুর। তিনি বলেছিলেন— যাঁরা এই বিরাট যুদ্ধে আমার জন্য মরেছে তাঁদের কাছে আমার ঋণ আছে। যে যুদ্ধে আমি আমার বন্ধু, ভাই এমনকী ঠাকুরদাদাকে পর্যন্ত লড়িয়ে দিয়েছি, সেই যুদ্ধ যদি আমিই না করি, তা হলে লোকে আমায় নিন্দে করবে। আর পাণ্ডবদের কাছে খাটো হয়ে আমি যে রাজসুখ ভোগ করব, তাতে আমার কী লাভ হবে, আত্মীয়স্বজন নেই, বন্ধুবান্ধব নেই, কেবলই শূন্যতা— কীদৃশং তদ্‌ভবেদ্‌ রাজ্যং মম হীনস্য বন্ধুভিঃ।
দুর্যোধন কৃপাচার্যের সন্ধির প্রস্তাব উড়িয়ে দিলেন— বেশির ভাগটাই মানহানির ভয়ে। পূর্ব যোদ্ধাদের প্রতি কৃতজ্ঞতাবশত এখুনি দুর্যোধন যে কথা বলেছেন— তাও কিন্তু মানহানির ভয়ে এবং শেষ পর্যন্ত যে শল্যকে সেনাপতি করলেন দুর্যোধন সেও মানহানিরই ভয়ে। শল্যের সেনাপতি হওয়া দেখে ধারাভাষী সঞ্জয় পর্যন্ত হেসে ধৃতরাষ্ট্রকে বলেছেন— ভীষ্ম-দ্রোণ-কর্ণের মতো যোদ্ধারা রসাতলে গেল, আর শল্য জিতবে পাণ্ডবদের? দুর্যোধনের মান রাখতে শল্য মারা গেলেন, দুর্যোধনের সব ভাই মারা গেলেন, মারা গেলেন কূটবুদ্ধি শকুনি। যোদ্ধা বলতে যাঁরা দুর্যোধনের পক্ষে তখনও বেঁচে আছেন, তারা হলেন কৃপাচার্য, অশ্বত্থামা, কৃতবর্মা এবং দুর্যোধন নিজে। শল্যকে সেনাপতি করার সময়েও দুর্যোধনের যতটুকু জয়ের আশা ছিল, শল্যবধের সঙ্গে সঙ্গে সে আশা তিরোহিত হওয়ায় শ্রান্ত, ক্লান্ত দুর্যোধন এবার হ্রদের জলে প্রবেশ করলেন— একাদশ অক্ষৌহিণীর নায়ক দুর্যোধন মানবহ্নিতে পুড়তে পুড়তে শুধু একখানি গদা হাতে নিয়ে খালি পায়ে হ্রদের জলে গা জুড়োতে নামলেন। রাস্তায় দেখা হল সত্যদ্রষ্টা সঞ্জয়ের সঙ্গে। তাঁকে হাতে ধরে দুর্যোধন বললেন— আমার কথা জানিয়ে মহারাজ ধৃতরাষ্ট্রকে। বোলো— তাঁর ছেলে জলে নেমেছে বিশ্রামের জন্য। বোলো— বন্ধু নেই, আত্মীয়স্বজন নেই, ছেলেপুলে, ভাই-বেরাদর সব গেছে, রাজ্যও এখন পাণ্ডবদের দখলে। এমন অবস্থায় আমার মতো লোক কি বেঁচে থাকতে পারে— কো নু জীবেত মাদৃশঃ? দুর্যোধন হ্রদে প্রবেশ করলেন।
সঞ্জয়ের ‘রিপোর্ট’টা ঠিক এতটুকু নয়। আসলে যুদ্ধক্ষেত্রের সর্বশেষ পরিস্থিতি সরেজমিনে দেখে এসে অন্ধ ধৃতরাষ্ট্রকে জানাবেন বলে সঞ্জয় চারদিকে ঘুরে বেড়াচ্ছিলেন। মদ্ররাজ শল্যের মৃত্যুর সঙ্গে সঙ্গে যুদ্ধক্ষেত্রে এক অদ্ভুত পরিস্থিতি তৈরি হয়েছিল। একদিকে পাণ্ডবপক্ষের তর্জন-গর্জন, জয়কার অন্যদিকে দুর্যোধনের দিকে সব শেষ। দুর্যোধনের শকুনি-মামা মারা গেলে পরিস্থিতিটা আরও অন্যরকম হয়ে উঠল। এমনিতেই যুদ্ধভূমিতে একটা রবই উঠে গিয়েছিল যে, দুর্যোধন কোথায় গেলেন। শেষবার যখন তাঁকে দেখা গেছে, তখন এই পরিস্থিতি ছিল যে, পাঞ্চাল ধৃষ্টদ্যুম্নের বাণে তাঁর রথ, অশ্ব, সারথি বিপর্যস্ত হয়ে গেছে এবং তিনি একাকী অন্য একটি অশ্বে আরোহণ করে সম্মুখ-যুদ্ধ থেকে পালিয়ে গিয়েছেন— অপাক্ৰামদ্‌ হতরথো নাতিদূরম্‌ অরিন্দম— তখনও সম্পূর্ণ যুদ্ধভূমি থেকে তিনি সরে পড়েননি। তিনি বুঝতেই পারছিলেন— আরও কয়েকটি ভাই তাঁর অবশিষ্ট আছে, আছেন মামা শকুনি, পাণ্ডবরা তাদের ছেড়ে দেবে না। অতএব যত তাড়াতাড়ি সম্ভব ঘোড়া চালিয়ে, তিনি শকুনির কাছে গেলেন— প্রযযৌ যত্র সৌবলঃ।
ওদিকে কৌরবদের মধ্যে যুদ্ধবীর যাঁরা জীবিত ছিলেন, সেই অশ্বত্থামা, কৃপাচার্য এবং কৃতবর্মা হঠাৎই দুর্যোধনকে পূর্বস্থানে দেখতে না পেয়ে সেখানে এসে লোকজনদের জিজ্ঞাসা করলেন— কোথায় গেছেন দুর্যোধন? তাতে কতক লোক বলল— ওই হোথায় গেছেন, যেখানে শকুনি আছে। অন্য সামন্ত রাজারা, যাঁরা তখনও ক্ষতবিক্ষত হয়ে যুদ্ধ করছিলেন দুর্যোধনেরই জন্য, তাঁরা অদ্ভুত ভঙ্গীতে বললেন, দুর্যোধনকে দিয়ে কী কাজ আপনাদের, তিনি কী করবেন, তাঁকে দিয়ে কী হবে— দুর্যোধনেন কিং কাৰ্যং… কিং বো রাজা করিষ্যতি? ভাবটা এই— যান না, নিজেরা যুদ্ধ করুন সকলে মিলে। তারপরে বেশ একটু নৈর্ব্যক্তিকভাবে, বেশ একটু নির্বিণ্ণভাবে সেই সামন্তরাজারা বললেন, ঠিক আছে খুঁজছেন, খুঁজুন দুর্যোধনকে, দেখুন বেঁচে আছে কিনা— দ্রক্ষ্যধ্বং যদি জীবতি।
আসলে যুদ্ধক্ষেত্রের তখন এমন অবস্থা, দুর্যোধনের সৈন্য সামন্ত এত ক্ষয় গেছে, যোদ্ধারা তখন পাণ্ডবদের কাছে এত সহজেই মৃত্যুর লক্ষ্য হয়ে উঠছে যে, নিজের প্রাণ বাঁচানোই কঠিন হয়ে যাচ্ছে। হয়তো সেই কারণেই সামন্ত ক্ষত্রিয় রাজাদের ওই হতাশ বচন— দেখুন গিয়ে, আগে বেঁচে আছে কিনা দেখুন, তারপর তো…। অশ্বত্থামা, কৃপ এবং কৃতবর্মা অবশ্য প্রথম মন্তব্যটিই যুক্তিযুক্ত মনে করলেন। ধৃষ্টদ্যুম্নের সঙ্গে যুদ্ধ এড়িয়ে তাঁরা কোনওমতে পৌঁছতে চেষ্টা করলেন শকুনির কাছে, যেখানে দুর্যোধন আগেই পৌঁছেছিলেন। কিন্তু লাভ কিছু হয়নি। তাঁর অবশিষ্ট ভাইয়েরা সব ভীমের হাতে মারা পড়ল, শকুনি মারা পড়লেন সহদেবের বাণে। অশ্বত্থামা, কৃপ এবং কৃতবর্মা পাণ্ডবপক্ষের ধৃষ্টদ্যুম্ন, অর্জুনকে পেরিয়ে এসে দুর্যোধনের সঙ্গে যোগ দিতে পারলেন না। হঠাৎই দুর্যোধন দেখলেন— তাঁর পক্ষের সৈন্য-সামন্ত-সহায় কেউই নেই— নাপশ্যৎ সমরে কঞ্চিৎ সহায়ং রথিনাং বরঃ। তাঁর পক্ষের যোদ্ধা, বল, বাহন সমস্ত প্রায় শূন্য। পাণ্ডবদের তর্জন গর্জন শোনা যাচ্ছে বড় কাছ থেকে। এই অবস্থায় তাঁর পালিয়ে না গিয়ে উপায় কী। সমস্ত মৃত্যু এবং ধ্বংসের শেষে যার নিজেরই বীরদর্পে মৃত্যু বরণ করা উচিত ছিল, এমনকী যিনি এই শেষ মুহূর্তে একটু আগেই, এই শকুনি মারা যাবার আগেই অবশিষ্ট সৈন্যদের পৃষ্ঠ-প্রদর্শন না করে সম্মুখ-যুদ্ধে মৃত্যুবরণ করার উপদেশ দিচ্ছিলেন, সেই দুর্যোধন এবার কিন্তু পলায়নে মনোনিবেশ করলেন— অপযানে মনশ্চক্রে বিহীন-বল-বাহনঃ।
নিজের অশ্ব ত্যাগ করে একাকী নিজের বিখ্যাত গদাখানি হাতে নিয়ে দুর্যোধন দ্বৈপায়ন হ্রদের দিকে চললেন। নিজের চোখে দেখে এসে সঞ্জয় ‘রিপোর্ট’ করছেন ধৃতরাষ্ট্রের কাছে। তাঁর সঙ্গে সঞ্জয়ের দেখা হয়েছিল খুব বিধ্বস্ত অবস্থায়। দুর্যোধন তাঁর কাছে জানিয়েছেন— তিনি পালিয়ে যাচ্ছেন না, নিজের প্রাণ বাঁচাতে যাচ্ছেন না, তিনি বিশ্রাম নিতে যাচ্ছেন। তাঁর দেহ ক্ষত-বিক্ষত, শত্রুর অস্ত্রপাতে এবং রক্তপাতে সমুজ্জ্বল। নিজ পক্ষে একটিও সঙ্গী বেঁচে নেই দেখে স্বভাবতই হতাশ এবং সেই জন্যই বিশ্রামের ভাবনা আসছে মাথায়। সঞ্জয় ‘রিপোর্ট’ থেকে এটাও বোঝা যাচ্ছে যে, অশ্বত্থামা, কৃপাচার্য এবং কৃতবর্মা— এই তিন মহারথ যোদ্ধা শেষ পর্যন্ত অনেক চেষ্টা করেছিলেন দুর্যোধনের সঙ্গে যুদ্ধক্ষেত্রে মিলিত হবার, কিন্তু দুর্ভাগ্য, তাঁদের সঙ্গে দেখা হবার আগেই হতাশ্বাস দুর্যোধন যুদ্ধ ছেড়ে প্রায় এক ক্রোশ পথ চলে গেছেন দ্বৈপায়ন হ্রদের দিকে।
সঞ্জয় জানিয়েছেন যে, তিনি খবর সংগ্রহ করতে গিয়ে নিজেই যুদ্ধের গোলমালে আটকে গিয়েছিলেন। অশ্বত্থামা এবং কৃপ-কৃতবর্মার সঙ্গেও তাঁর পূর্বেই দেখা হয়ে গিয়েছিল। তাঁরা সঞ্জয়ের কাছে দুর্যোধনের সর্বশেষ সংবাদ জিজ্ঞাসা করলে সঞ্জয় একই কথা জানিয়ে বলেছিলেন যে, তিনি একাকী দ্বৈপায়ন হ্রদের দিকে গেছেন। অশ্বত্থামা-কৃপ-কৃতবর্মারা এই সংবাদে সংকুচিতই হয়েছেন বেশি। তাঁরা সঞ্জয়কেই সলজ্জে বলেছেন— হায়! হায়! কী গোলমালটাই না হয়ে গেল। রাজা বোধহয় জানেনও না যে, আমরা বেঁচে আছি। আমরা তো তাঁর সঙ্গে মিলে যুদ্ধ করতে পারতাম— পর্যাপ্তা হি বয়ং তেন সহ যোধয়িতুং পরান্‌। কিন্তু এই মিলন হবার আগেই দুর্যোধনের প্রস্থান ঘটেছে যুদ্ধক্ষেত্র থেকে।
বস্তুত সঞ্জয় কৃপাচার্যের রথে চড়েই আরও একবার যুদ্ধ শিবিরে প্রবেশ করেছিলেন। ধৃতরাষ্ট্রের কাছে তিনি জানিয়েছেন— বিধ্বস্ত রণভূমিতে কৌরবপক্ষের আর কেউই বেঁচে নেই ওই তিনজন এবং দুর্যোধন ছাড়া। রাজরমণীরা যাঁরা স্বামীদের কাছাকাছি শিবিরে ছিলেন, তাঁরা সকলে উদ্‌ভ্রান্ত হয়ে হস্তিনাপুরের পথে রওনা হয়েছেন। স্ত্রীলোকরক্ষী বৃদ্ধ পুরুষেরা তাঁদের কোনও মতে নিয়ে যাচ্ছে, তাঁদের আর্তনাদ কানে শোনা যায় না। দুর্যোধনের অমাত্যেরা কৌরবপক্ষের যুদ্ধফল দেখে চোখের জল ফেলতে ফেলতে দুর্যোধনের স্ত্রীদের হস্তিনানগরীর দিকে নিয়ে চললেন— রাজদারান্ উপাদায় প্রযযুর্নগরং প্রতি। স্ত্রীলোকদের এইভাবে রাজধানীর দিকে নিয়ে যাবার মধ্যে চরম পরাজয়ের ইঙ্গিত মেলে। এমনকী কর্মীরা পর্যন্ত, যারা রথ সারায়, খাবার সরবরাহ করে তারাও ফিরে চলল সস্ত্রীক। সঞ্জয় এই চিত্র দেখে এসেছেন, কিন্তু যুদ্ধভূমিতে এই নির্যান নিঃসরণের চেয়েও পিতা ধৃতরাষ্ট্রের কাছে তাঁর পুত্রই শুধু নয়, আরও তিনটি মানুষের গতিবিধিও গুরুত্বপূর্ণ হয়ে উঠেছে অর্থাৎ দুর্যোধনের সঙ্গে অশ্বত্থামা-কৃপ-কৃতবর্মারা কী করছেন, এটা আকুল করছে ধৃতরাষ্ট্রকে। কী অদ্ভুত লাগে এই মর্মান্তিক হৃদয় বোঝা। অন্ধ পিতার আশা, আকাঙ্ক্ষা, তৃষ্ণা বুঝি এখনও শেষ হয়নি। ওই যে তিনি একবার ওই তিন যোদ্ধার মুখে শুনেছেন— তাঁরা এখনও দুর্যোধনের সঙ্গে লড়তে চান।
কিন্তু যুদ্ধভূমির চালচিত্র একেবারে অন্যরকম হয়ে আছে। পাণ্ডবরা তখন বিপক্ষভূমির আনাচে-কানাচে সর্বত্র খুঁজে বেড়াচ্ছেন দুর্যোধনকে। স্ত্রীলোকদের অস্থায়ী শিবির থেকে সরিয়ে নিয়ে চলে যাওয়ায় সেখানে দুর্যোধন লুকিয়ে আছেন কিনা, এই সম্ভাবনায় যদি পাণ্ডবরা দুর্যোধনকে খুঁজতে আসেন, সেই ভয়ে তিন রথী অশ্বত্থামা, কৃপ এবং কৃতবর্মাও শিবির ছেড়ে দ্বৈপায়ন হ্রদের দিকে চললেন দুর্যোধনকে খুঁজতে। কিন্তু এই প্রস্থানও তখনই সম্ভব হয়েছে, যখন বিচরণশীল পাণ্ডবরা দুর্যোধনকে খুঁজে শ্রান্ত হয়ে নিজের নিজের শিবিরে ঢুকে পড়েছেন— সন্নিবিষ্টেষু পার্থেষু প্রয়াতাস্তং হ্রদং শনৈঃ আমার কাছে এটাও আশ্চর্য লাগে যে, দুর্যোধনের জন্য যাঁরা এতটা চিন্তা করছেন, তাঁরা এমন লুকিয়ে থাকছেন অথবা পালিয়ে বেড়াচ্ছেন কেন! এর আগেও আমরা দেখেছি— এঁরা যখন সঞ্জয়ের কাছ থেকে দুর্যোধনের খবর নিচ্ছিলেন, তখনও পাণ্ডবদের শব্দ পেয়েই পালিয়ে গিয়েছিলেন। সঞ্জয় নিজেই ধৃতরাষ্ট্রকে বলেছেন এ-কথা— আমার সঙ্গে কথা বলার সময় দূর থেকে পাণ্ডবদের দেখেই এই মহাযোদ্ধারা দ্রুত পালিয়ে গেলেন— প্রাদ্রবন্ রথিনাং শ্রেষ্ঠা দৃষ্ট্বা পাণ্ডুসুতান্‌ রণে।
অর্থাৎ আমাদের মতো সঞ্জয়ও কিন্তু এঁদের সাহসিকতায় সংশয়ী। তবু ধৃতরাষ্ট্র প্রশ্ন করছেন বলেই বুঝতে পারি যে, জটিল মন হয়তো কোনও নতুন জটিলতার সম্ভাবনায় আশাবাদী হচ্ছেন। ঘটনাও ঠিক তাই। অশ্বত্থামা, কৃপ এবং কৃতবর্মা দ্বৈপায়ন হ্রদের কাছে এসে দেখলেন— দুর্যোধন দ্বৈপায়ন হ্রদের জলের মধ্যে যৌগিক প্রক্রিয়ায় জলস্তম্ভন করে প্রায় শবাসনে বিশ্রাম করছেন। মায়াবলে জলস্তম্ভন করা অথবা যৌগিক প্রক্রিয়ায় জলের মধ্যে বসে থাকা সম্ভব কিনা, সে-কথা অনেকটাই অলৌকিকতার পরিসর, কিন্তু মহাজনের বচন এবং জীবন প্রমাণে এ কথা অবশ্যই স্বীকার্য যে, যৌগিক প্রক্রিয়ায় নিঃশ্বাস-প্রশ্বাস নিরুদ্ধ করে স্থির এবং লঘু হয়ে থাকা সম্ভব। তা ছাড়া আলংকারিক ভাষায় ‘গঙ্গায়াং ঘোষঃ’ বললে যেমন লক্ষণা-বৃত্তিতে গঙ্গার স্রোতঃপ্রবাহের মধ্যে ঘোষেরা বাস করে, এমন বোঝায় না, বরঞ্চ গঙ্গার জল-ধোয়া তীরভূমি বোঝায় অথবা ‘দক্ষিণেশ্বরে থাকি’ বললে যেমন দক্ষিণেশ্বরের কালী-মন্দিরে থাকার কথা বোঝায় না, বরঞ্চ মন্দির-লক্ষিত এলাকা বোঝায়, তেমনই দ্বৈপায়ন হ্রদে দুর্যোধন প্রবেশ করলেন— এ কথার বাস্তব-সম্মত অর্থ বোধহয় এইরকমই যে, তিনি দ্বৈপায়ন হ্রদের প্রায় অগম্য কোনও প্রদেশে বসে যোগ অবলম্বন করে নিস্তরঙ্গভাবে বসে ছিলেন তপস্বীর মতো।
ঠিক এই রকম অবস্থায় কৃপাচার্য, অশ্বত্থামা এবং কৃতবর্মা অপরাহ্নের নিস্তব্ধতায় পাণ্ডবদের এড়িয়ে দুর্যোধনের কাছে উপস্থিত হলেন। দুর্যোধনকে দেখামাত্রই তাঁরা বললেন— মহারাজ! আপনি জল থেকে উঠুন, আমাদের সঙ্গে মিলিত হয়ে যুদ্ধ করুন পাণ্ডবদের সঙ্গে— রাজন্‌ উত্তিষ্ঠ যুধ্যস্ব সহাস্মভির্যুধিষ্ঠিরম্‌। আমাদের জয় হোক, অথবা আমাদের মৃত্যু হোক, এটাও তো খেয়াল করবেন যে, ওদেরও কম সৈন্য আপনি ধ্বংস করেননি। পাণ্ডবরা নিজেরাও ক্ষত-বিক্ষত হয়ে আছে। এই অবস্থায় আপনি যদি যুদ্ধে নামেন, তা হলে আমাদের দ্বারা রক্ষিত আপনার অস্ত্রবেগ ওরা ধারণ করতে পারবে না।
অশ্বত্থামা এবং কৃপ-কৃতবর্মার কথায় এবং হিতৈষণায় দুর্যোধন বেশ খুশি হলেন বটে, কিন্তু শারীরিক দিক থেকে তাঁর এমন পটুতা বোধহয় ছিল না যাতে করে তাঁদের কথায় নেচে উঠে তিনি আবারও যুদ্ধযাত্রা করতে পারেন। দুর্যোধন বললেন, কপাল ভাল যে, এই যুদ্ধে আপনারা এখনও শেষ হয়ে যাননি এবং আমারও কপাল, আপনাদের দেখতে পেলাম আর একবার। তবে কিনা আজকের দিনটা বাদ দিন। আপনারাও খুব পরিশ্রান্ত, আমিও তাই, শরীরটাও খুব ক্ষত-বিক্ষত হয়েছে; আজকের দিনটা আমরা সকলেই বিশ্রাম নিই। কালকে বরং নতুন উদ্যমে ভালভাবে যুদ্ধ করব— বিশ্রাম্যেকাং নিশামদ্য ভবদ্ভিঃ সহিতো রণে।
কেন জানি না দুর্যোধনকে আজ সমস্ত বৈমনস্য গ্রাস করেছে, গ্রাস করেছে হতাশা। শুধুমাত্র দেহ ক্ষত-বিক্ষত হয়েছে বলে যুদ্ধদুর্মদ দুর্যোধন যুদ্ধ করতে চাইছেন না, এটা বোধহয় ঠিক নয়। হঠাৎ বৈমনস্য গ্রাস করেছে তাঁকে, একশো ভাইয়ের এক ভাইও বেঁচে নেই, কর্ণ-শকুনি-দুঃশাসন মারা গেছেন নিত্য সহচর। আজ যুদ্ধ ছেড়ে এসে খানিকক্ষণ বিশ্রামের পর এই দিনটায় আর কিছু ভাল লাগছে না তাঁর। বারবার বলছেন, আজ এই সময়টা আমাদের বিক্রম দেখাবার সময় নয়— নায়ং কালঃ পরাক্রমে। অশ্বত্থামা তবু হাল ছাড়লেন না। অনেক বোঝানোর চেষ্টা করলেন দুর্যোধনকে, শত্রু নিধনের প্রতিজ্ঞাও করলেন অনেক। কিন্তু ফল হল কী হল না বোঝবার আগেই একটা ঘটনা ঘটল এবং সেটা সঞ্জয় প্রত্যক্ষ দেখে এসে রিপোর্ট করছেন।
কতগুলি ব্যাধ-শবর বিদ্ধ-মৃত পশুর ভার কাঁধে নিয়ে ফিরছিল দ্বৈপায়ন হ্রদের পথ ধরেই। এই ব্যাধেরা মধ্যম পাণ্ডব ভীমের খুব পরিচিত, বিচিত্র পশুমাংসভোজী ভীমকে এরা প্রতিদিন বিচিত্র পশুমাংস খাওয়াত এবং ভাল অর্থও পেত ভীমের কাছ থেকে। এই ব্যাধেরা দুর্যোধনের সঙ্গে অশ্বত্থামা-কৃপ-কৃতবর্মাকে কথা বলতে দেখল। আদার ব্যাপারীর মতো হলেও পাণ্ডবরা যে দুর্যোধনকে খুঁজে বেড়াচ্ছেন, জাহাজের এই খবরটুকু তারা জানে। বিশেষত এই বিরাট যুদ্ধ যে পাণ্ডবদের অনুকূলে শেষ হচ্ছে এবং তাদের আনীত মাংসের ক্রেতা ভীমের দাদা যুধিষ্ঠিরই যে এ-পক্ষের সর্বাধিনায়ক, এই খবর ব্যাধেরা রাখত।
আগন্তুক-ত্রয়ীর সঙ্গে দুর্যোধনের যেভাবে কথা হচ্ছিল এবং আজই যুদ্ধ করার ব্যাপারে তিন জনের অত্যাগ্রহ এবং দুর্যোধনের অনাগ্রহের কথাও তারা শুনতে পেল। তারা পরিষ্কার বুঝতে পারল যে, দুর্যোধন এই দ্বৈপায়ন হ্রদের এখানেই আছেন এবং থাকবেনও— ব্যাধা হ্যজানন্‌ রাজেন্দ্র সলিলস্থং সুযোধনম্‌। বিশেষত এই আজকেই যুধিষ্ঠির এই বহুল-বিচরণশীল ব্যাধদের কাছে জিজ্ঞাসাও করেছেন দুর্যোধনের ব্যাপারে। সরল ব্যাধেরা নিজেদের মধ্যে অনুচ্চ-স্বরে কথা বলে ঠিক করল যে, এখনই মহারাজ যুধিষ্ঠিরকে খবরটা জানানো দরকার। বিশেষত তাদের মাংসভোক্তা ভীমের কাছে দুর্যোধনের হদিশ দিলে তিনি যে পরিমাণ ধন দেবেন, তাতে এই মাংস-বেচার চেয়ে অনেক বেশি অর্থ পাওয়া যাবে— দুর্যোধনং খ্যাপয়ামো ধনং দাস্যতি পাণ্ডবঃ।
ব্যাধেরা চলে গেল যুধিষ্ঠিরের কাছে। পাণ্ডবদের নিযুক্ত গুপ্তচরেরা বহু খোঁজ নিয়েও যে খবর দিতে পারেনি, পশুশিকারি ব্যাধদের কাছ থেকে সেই অমূল্য খবর পেয়ে পাণ্ডবরা সদল-বলে কৃষ্ণকে সঙ্গে নিয়ে উপস্থিত হলেন দ্বৈপায়ন-হ্রদে, যেখানে দুর্যোধন আছেন— দ্বৈপায়ন-হ্রদং খ্যাতং যত্র দুর্যোধনোহভবৎ। চারিদিকে বিপুল শব্দ হচ্ছে, হঠাৎই নির্জন বনস্থলীতে রথের ঘর্ঘর, শঙ্খনাদ, রণহূংকার— দ্বৈপায়ন হ্রদের পরিবেশ আকুল হয়ে উঠল। আর ঠিক এই সময়, দুর্যোধন যখন পরিষ্কার বুঝতে পারছেন— কিছু একটা ঘটতে চলেছে, কেননা জলের মধ্যে থেকেও তিনি মেঘগর্জন-সদৃশ তুমুল শব্দ শুনতে পারছেন, ঠিক এই সময় অশ্বত্থামা-কৃপ-কৃতবর্মারা দুর্যোধনকে বললেন, মহারাজ! বিজয়-ভাবনায় উদ্ধত হয়ে পাণ্ডবরা মহানন্দে এদিকেই ধেয়ে আসছে, অতএব অনুমতি করুন, এবার আমরা এখান থেকে চলে যাই— অপযাস্যামহে তাবদনুজানাতু নো ভবান্‌।
আমাদের অবাক লাগে এই ‘অ্যাটিটুড’টা। যাঁরা একটু আগেই— বিশেষত অশ্বত্থামা, কৃতবর্মা, কৃপ— এঁরা কেউই কম বড় যোদ্ধা নন, এঁদের মধ্যে অশ্বত্থামা তো ব্রহ্মশির নামক মারণাস্ত্রের অধিকারী এবং যে অস্ত্র তিনি অন্যায় লক্ষ্যে চালিত করবেন ভবিষ্যতে, সেই লোকগুলি— যাঁরা একটু আগেই সদ্যযুদ্ধের জন্য দুর্যোধনের চুল ছিঁড়ে খাচ্ছিলেন, সেই লোকগুলি পাণ্ডবদের দূর থেকে দেখামাত্রই দুর্যোধনের কাছে প্রস্থানের অনুমতি চাইলেন এই বলে যে, পাণ্ডবরা ওই আসছে, আমরা এবার যাই— ইমে হ্যায়ান্তি সংহৃষ্টা পাণ্ডবা জিতকাশিনঃ।
আমাদের অবাক জিজ্ঞাসা হয়— দুর্যোধন কি ওই যোদ্ধাত্রয়ীর আন্তরিক মানসিকতা আগে থেকেই বুঝতে পেরেছিলেন! এমনকী বুঝেছিলেন যে, এঁরা তেমন সুযোগ পেলেই প্রস্থান করবেন এবং সেইজন্যই তিনি এঁদের দুরাগ্রহ সত্ত্বেও যুদ্ধে যেতে চাননি। কিন্তু এই মুহুর্তেও দুর্যোধনের বীরোচিত সম্ভাষণ লক্ষ্য করার মতো। অশ্বত্থামারা প্রস্থান করতে চাইলে একবারও তিনি প্রতিপ্রশ্ন করলেন না। বললেন না— এই তো তোমরা পাণ্ডবদের সঙ্গে আমৃত্যু যুদ্ধ করবার জন্য প্রতিজ্ঞা করছিলে আমার কাছে, তা এখন চলে যাচ্ছ কেন? দুর্যোধন কিচ্ছু বললেন না, কোনও অনুযোগ করলেন না এবং তাঁদের প্রস্থান-উদ্যোগের তাড়া দেখে— দুর্যোধনস্তু তচ্ছ্রুত্বা তেষাং তত্র তরস্বিনাম্‌— সঙ্গে সঙ্গে বললেন, হ্যাঁ, তোমরা এসো। এবং তারপরেই আবারও নিশ্চেষ্ট অবস্থায় দ্বৈপায়ন-হ্রদের জলস্তম্ভন করে সুপ্তের মতো পড়ে রইলেন আগের মতো। হয়তো তিনি ভাবছিলেন— এইভাবে পূর্বাভ্যাস-কৌশলে জলের ওপর নিশ্চেষ্টভাবে পড়ে থাকলে বীরমানী শত্রুপক্ষ আর তাঁকে বিরক্ত করবে না।
লক্ষণীয়, দুর্যোধন কিন্তু এমন কিছু করছেনও না বা ভাবছেনও না যার মধ্যে আত্মহত্যা বা নির্বিণ্ণ বৈরাগীর লক্ষণ ফুটে ওঠে। তিনি পালিয়েও যাচ্ছেন না বা যেতে চানওনি। কেননা পালাতে চাইলে তো সত্যি ওই অশ্বত্থামা-কৃপদের মতো পাণ্ডবদের শব্দমাত্রে সচকিত হয়ে এদিক-ওদিক চেয়ে দৌড় লাগাতে পারতেন, তার পর দূরে কোনও বটবৃক্ষের তলায় বসে ভাবতেন— কী রকম ঠকানোটাই না ঠকালাম পাণ্ডবদের। আসলে এই ঠকানোর পর্বটাও তাঁর জীবনে শেষ হয়ে গেছে, কেননা শকুনি মারা গেছেন। শকুনি পাশে না থাকলে দুর্যোধন বোধহয় এইরকমই যে, পাণ্ডবরা তাঁকে মারবার জন্য আসছেন জেনেও এতটুকু বিচলিত না হয়ে তিনি নিশ্চেষ্টায় গা ভাসিয়ে রাখলেন দ্বৈপায়ন হ্রদের জলে।
দ্বৈপায়ন হ্রদের জল কোনও মিথিক্যাল কালা দিঘির শীতল জল কিনা জানি না, কিন্তু বেশ বুঝতে পারি— তিনি একা থাকতে চাইছিলেন। ক্ষত-বিক্ষত দেহ, আঠেরো দিনের যুদ্ধের ক্লান্তি, বিষম পশু দিয়ে রথ চালানোর মতো বিষম যুদ্ধ-নায়কদের দিয়ে এতদিন ধরে যুদ্ধ চালানোর স্নায়ুভেদী তৎপরতা এবং অবশেষে সমস্ত স্বজনহানির পরেও নিজে বেঁচে থাকা— দুর্যোধন তাই একা থাকতে চাইছিলেন যৌগিক অভ্যাসে নিজেকে শান্ত করে, শান্ত জলে শান্ততর নিশ্চেষ্টতায় নিজেকে নিজের মধ্যেই নিরুদ্ধ করে।
ওদিকে খবর পেয়ে পাণ্ডবরা, পাঞ্চাল ধৃষ্টদ্যুম্ন এবং অন্যান্য অবশিষ্ট জনেরা তুমুল হর্ষে তুমুল শব্দ করতে করতে দ্বৈপায়ন হ্রদের ধারে এসে পৌঁছলেন। এমন সাড়ম্বর শত্ৰু-আগমনের মধ্যেও দুর্যোধন এতটুকু বিচলিত হলেন না। তিনি যেমন শান্ত পড়েছিলেন গা এলিয়ে শবাসনে, তেমনই পড়ে রইলেন নিশ্চেষ্টভাবে। মহামতি যুধিষ্ঠির সারা জীবন ধরে দুর্যোধনের পক্ষ থেকে তাঁর পিতা-মাতুলের কপটতা এত দেখেছেন যে, সেই অভিজ্ঞতায় দুর্যোধনের স্বভাব-বিরুদ্ধ এই নিশ্চেষ্ট ব্যবহারও তাঁর কাছে মায়া বা চাতুরী বলে মনে হল। কৃষ্ণকে তিনি বলেও ফেললেন সে কথা। বললেন— দ্যাখো কৃষ্ণ! দ্যাখো! দুর্যোধন কীভাবে অদ্ভুত মায়া-চাতুরীতে নিজেকে স্থিরভাবে জলের ওপর শায়িত করে জলটাকেও স্থির করে রেখেছে। এমনভাবেই রয়েছে যেন কোনও মানুষের কাছ থেকে ওর ভয় নেই— বিষ্টভ্য সলিলং শেতে নাস্য মানুষতো ভয়ম্‌।
সরল যুধিষ্ঠির সরলভাবেই নিজের ধর্মস্বভাবে যা বলেছেন, যুদ্ধশাস্ত্রের নৈতিকতায় সেটাই এক্কেবারে ঠিক। সত্যিই তো যুদ্ধের নীতিতে যে মানুষ শুয়ে আছে, যে বর্মহীন, যার চুল এলিয়ে খোলা, যার হাতে অস্ত্র নেই এবং যে নিশ্চেষ্ট, তার ওপরে অস্ত্রপ্রহার করা যায় না। এ-কথা মনু থেকে মহাভারত সর্বত্র একইভাবে স্বীকৃত। সেকালের যুদ্ধশাস্ত্রের এই নীতিযুক্তি মেনেই যুধিষ্ঠির আপন ধর্মস্বভাবে এই উক্তি করেছেন— মানুষের কাছ থেকে এখন ওর কোনও ভয় নেই— নাস্য মানুষতো ভয়ম্‌। কিন্তু এই নীতিবোধের সঙ্গে দুর্যোধনের এতকালের অনিষ্ট কর্মগুলি মাথায় রেখে যুধিষ্ঠির অবশ্য গ্রাম্য প্রৌঢ়ার বিলাপোক্তির মতো বলে যাচ্ছেন— তুই শঠতা করে, ছল-চাতুরী করে আর পার পাবি না। তোকে আমরা ছাড়ব না। স্বয়ং ইন্দ্র এসে তোকে সাহায্য করলেও তুই বাঁচবি না, তোকে মরতে হবে।
কিন্তু এই বাহ্যিক প্রলাপোক্তির পূর্বে ওই একটা কথা— মানুষ থেকে ওর ভয় নেই এখন— ওই একটা কথাই সচকিত করে দিল কৃষ্ণকে। বিশালবুদ্ধি এই মহাভারত-সূত্রধার দুর্যোধনকেও চেনেন, দাদা যুধিষ্ঠিরকেও চেনেন। তিনি বুঝলেন— যুধিষ্ঠিরের নৈতিক বুদ্ধিকে যদি এখন পরিস্থিতির প্রয়োজনে পরিস্থিতির নৈতিকতায় চালিত না করা যায়, তা হলে দুর্যোধনকে হত্যা করা অসম্ভব। অতএব সেই ভাবনাতেই তিনি যুধিষ্ঠিরকে তাঁরই কথা ফেরত দিয়ে বললেন, তুমি তো বুঝতেই পারছ যে, দুর্যোধন মায়া প্রয়োগ করে শঠতা বশত এই নিশ্চেষ্ট ভাবটা দেখাচ্ছে, যাতে আমরা তাকে এই অবস্থায় আক্রমণ না করি। কিন্তু মনে রেখো— শঠতা যে করছে, তার সঙ্গে শঠতাই করতে হবে— মায়াবী মায়য়া বধ্যঃ সত্যমেতদ্‌ যুধিষ্ঠির।
কৃষ্ণ দেবতাদের কথা স্মরণ করিয়ে দিয়ে বললেন, ইন্দ্র মায়াবী বৃত্রাসুরকে মায়া দিয়েই বধ করেছেন। ভগবন্নারায়ণ বামন অবতারে দৈত্যরাজ বলির সঙ্গে ছলনা করেছেন, এমনকী হিরণ্যকশিপুকে মারার জন্যও নৃসিংহের মূর্তি ধারণ করে ছল আচরণ করতে হয়েছে ওই নারায়ণকেই। কৃষ্ণ আরও অনেক উদাহরণ দিলেন, অনেক মান্য গণ্য, মহতের উদাহরণ, যাতে যুধিষ্ঠির বোঝেন— তিনি সেখানে অনেক সাধারণ স্তরের মানুষ, যিনি অন্য রকম করলে শাস্ত্ররাশি কেঁদে কেটে মরবে না। কৃষ্ণ বললেন, সময়কালে, পরিস্থিতি বুঝে কাজের কৌশলটাই আসলে সবচেয়ে গুরুত্বপূর্ণ, মহারাজ! উপায়-কৌশলটাই সবচেয়ে বড় কথা, আর কিচ্ছু নয়, আর কিছু নয়— ক্রিয়া বলবতী রাজন্‌ নান্যৎ কিঞ্চিৎ যুধিষ্ঠির। অতএব ও যখন ছলচাতুরী করে পড়ে আছে, তখন ওই জলের মধ্যেই তুমি তোমার মায়া প্রয়োগ কর— ক্রিয়াভ্যুপায়ৈর্বহুভিৰ্মায়ামপ্সু প্রযোজ্য চ।
জলের ওপর শুয়ে আছে, সেই জলের মধ্যেই তোমার কূটবুদ্ধি প্রয়োগ কর— এ-কথার মানে যে, হঠাৎই শুয়ে থাকা দুর্যোধনের ওপর একটা ব্রহ্মাস্ত্র করে মেরে ফেলা নয়— এটা কৃষ্ণও জানেন এবং যুধিষ্ঠিরও সেটা বুঝেছেন। বিশেষত এতকাল ধরে যিনি নানাজনের বুদ্ধিতে নানান শঠতা করেছেন, তাঁকে শিক্ষা দিতে গেলে যে একটা উপায় বার করতে হবে, সেটা যুধিষ্ঠির এমনভাবেই ঠিক করলেন যাকে ঠিক মায়া বা ছল-চাতুরী বলাও যায় না। বরঞ্চ বলা উচিত, একজন বীরম্মন্য মানুষকে কোন জায়গায় আঘাত করলে তার দুর্বল স্থানে আঘাত লাগবে, যুধিষ্ঠির সেইটা সঠিক বুঝেই স্থির করলেন— যেভাবে হোক, এই লোকটাকে আগে জল থেকে তুলতে হবে। সেই অভিপ্রায়েই যুধিষ্ঠির বললেন, নিজের বংশটার মুখে চুনকালি দিয়ে, সমস্ত বীর ক্ষত্রিয়দের ঘরে বিনাশ ডেকে এনে এখন তুমি জলের মধ্যে গিয়ে সেঁধিয়েছ। সবাইকে শেষ করে দিয়ে এখন নিজে শুধু বেঁচে থাকব— এই বুদ্ধিতেই তো তুমি এখানে এসে শুয়ে আছ— সর্বং ক্ষত্ৰং ঘাতয়িত্বা স্বকুলঞ্চ বিশাম্পতে।
এই সামান্য দুটো কথায় দুর্যোধন জল থেকে উঠে আসবেন না, এ-কথা জানাই ছিল। অতএব দুর্যোধনকে সেই জায়গায় ঘা দিলেন যুধিষ্ঠির, যেখানে তার সবচেয়ে অবমাননা ঘটে। যুধিষ্ঠির বললেন— যে অভিমান আর অহংকারে তুমি নিজের কুল এবং সমস্ত ক্ষত্রিয়-কুলকে মৃত্যুর পথ দেখিয়েছ, সেই মান, আর সেই অহংকার এখন কোথায় গেল দুর্যোধন— স তে দর্পো নরশ্রেষ্ঠ স চ মানঃ ক্ক তে গতঃ? এত দিন বড় বড় রাজসভায় মহাবীর বলে তোমার নাম উচ্চারণ করত লোকে, সেই তুমি কিনা এই প্রসিদ্ধ কুরুবংশের জাতক হয়ে এখন ভয়ের চোটে জলের মধ্যে গিয়ে লুকিয়েছ— যুদ্ধাদ্‌ ভীত স্তত স্তোয়ং প্রবিশ্য প্রতিতিষ্ঠসি? যুধিষ্ঠির নিজের অভিজ্ঞতাতেই জানেন যে, যুদ্ধের ভয়াল পরিস্থিতি সামাল দেবার জন্য দুর্যোধন কত বার পলায়ন-পরায়ণ সৈন্যদের সম্মুখ-যুদ্ধের উৎসাহ যুগিয়েছেন। অতএব তাঁর কথাই তাঁকে ফিরিয়ে দিয়ে যুধিষ্ঠির বললেন, যুদ্ধ না করা বা যুদ্ধস্থান থেকে পালিয়ে যাওয়াটা ক্ষত্রিয়ের ধর্ম নয়, ভদ্রলোকের কাজও নয় এটা। বিশেষত তুমি আত্মীয়-স্বজন, বন্ধু-বান্ধব সবাইকে শেষ করে দিয়ে নিজের প্রাণ বাঁচানোর প্রয়াস করছ? এতদিন তো শুনতাম যে, তুমি নিজেকে বিশাল বীর বলে ভাব, মহাবীর বলে তুমি খুব জাহিরও কর নিজের সম্বন্ধে, — শূরমানী ন শূরস্ত্বং মৃষা বদসি ভারত— কিন্তু সেগুলো সবই মিথ্যে, কেননা বীর মানুষেরা কখনও যুদ্ধ থেকে পালায় না।
যুধিষ্ঠির এতক্ষণ যে সব তিরস্কার বাক্য শোনাচ্ছেন, এটাই বস্তুত মায়া-প্রয়োগ বা চাতুরী। যুধিষ্ঠিরের মতো মানুষের পক্ষে দুর্যোধনের অহংকারে আঘাত করা ছাড়া অন্য কোনও ছল-প্রয়োগ যেমন সম্ভব নয়, তেমনই অহংকারী এবং অতিমানী দুর্যোধনকে এই কঠিন কথাগুলিই উত্তেজিত করে তুলবে— এটাই যথেষ্ট ছলনা। যুধিষ্ঠির এতক্ষণ এককভাবে দুর্যোধনকে তিরস্কার করছিলেন, এবারে সেই তিরস্কার তীব্রতর করার জন্য কর্ণ-শকুনির প্রসঙ্গ তুলে তিনি বললেন— তুমি নিজে কতটা পার, কতটা তোমার নিজের ক্ষমতা, এটাই তুমি ঠিক মতো কোনও দিন বোঝোনি, দুর্যোধন। কর্ণের কথায় আর শকুনির কপট বুদ্ধিতে তোমার এতটাই মোহ তৈরি হয়েছিল যে কোনও দিন তুমি তোমার নিজের শক্তি বুদ্ধি-ক্ষমতা বোঝবারও চেষ্টা করোনি। ওদের স্তাবকতায় নিজেকে তুমি অমর্ত্য দেবতার মতো ভেবে এসেছ চিরকাল— অমর্ত্য ইব সম্মোহাত্‌ ত্বমাত্মানং ন বুদ্ধবান্‌। অথচ দেবতার সেই অলৌকিক পৌরুষ, সেই মান, সেই বিক্রম এবং সেই তেজ আজ কোথায় গেল, যাতে এমন পালিয়ে বেড়াতে হয়— ক্ক চ তে তৎ পৌরুষং যাতং ক্ক চ মানঃ সুযোধন?
যুধিষ্ঠিরের শেষ প্রস্তাব— হয় তুমি জল থেকে উঠে এসে আমাদের পরাজিত কর এবং রাজ্যের দখল নাও, নয়তো আমাদের হাতে মৃত্যু বরণ করে শান্ত ঘুম ঘুমাও এই পৃথিবীর বুকে— অথবা নিহতোহস্মাভির্ভূমৌ স্বপ্স্যসি ভারত। যুধিষ্ঠিরের মুখে এতক্ষণ এত অপমানজনক কথা শুনে দুর্যোধন আর চুপ করে থাকতে পারলেন না। দুর্যোধন জবাব দিলেন, জল থেকেই জবাব দিলেন, যদিও অবসন্ন বলেই হোক, অথবা এতক্ষণের শান্ত যৌগিক নিরুদ্ধতার ফলেই হোক দুর্যোধনের গলা এখন খুব চড়া নয়। তিনি বললেন, এটা আশ্চর্যেরও কিছু নয়, এমনকী অপূর্বও কিছু নয় যে, প্রাণীমাত্রেই কোনও-না-কোনও সময় ভয় পায়। কিন্তু তাই বলে এটা ভেবো না মহারাজ যে, আমি এখানে ভয় পেয়ে লুকিয়ে আছি বা প্রাণের ভয়ে যুদ্ধ ছেড়ে এসেছি— ন তু প্রাণভয়াদ্‌ ভীতো ব্যপযাতোহস্মি ভারত। লক্ষণীয়, দুর্যোধন যুধিষ্ঠিরকে ‘মহারাজ’ বলে সম্বোধন করছেন এবং নিজের কথা স্বীকার না করলেও সাধারণ মানুষ যে কখনও ভয় পেতে পারে, সে কথা স্বীকার করছেন।
কিন্তু সাধারণ মানুষ আর দুর্যোধন তো এক নন। অতএব এতটুকুও দমে না গিয়ে তিনি বললেন, দ্যাখো, এ কথাটা তো বুঝবে যে, আমার রথও নেই এখন, নেই ধনুক-বাণ-তূণ, আমার পিছনে-পাশে থেকে যাঁরা আমার এবং আমার রথের সুরক্ষা দিত, তারাও সব মারা গেছে। আমি এখন একা এবং একজন সহায়ও আমার পাশে নেই, তাই এখানে এসে একটু স্থির এবং আশ্বস্ত হবার চেষ্টা করছিলাম। নিজের প্রাণ বাঁচানোর জন্যও নয়, ভয়েও নয়, কোনও বিষন্নতার জন্যও নয়, আমি অত্যন্ত পরিশ্রান্ত বলেই এই জলে শুয়ে ছিলাম ক্ষণেক বিশ্রামের জন্য— ইদমম্ভঃ প্রবিষ্টোহস্মি শ্রমাত্ত্বিদম্‌ অনুষ্ঠিতম্‌। আমি তোমাকে আশ্বস্ত করে বলছি, এমনকী তোমার সঙ্গে যারা পিছন পিছন এসেছে, তাদেরও আশ্বস্ত করে বলছি যে, আমি এই জল থেকে উঠে আসব এবং তোমাদের প্রত্যেকের যুদ্ধ করার ইচ্ছা মিটিয়ে দেব— অহমুত্থায় বঃ সর্বান্‌ প্রতিযোৎস্যামি সংযুগে।
যুধিষ্ঠির বুঝলেন— আরও কথা বলতে হবে, উত্তেজনা আরও বাড়াতে হবে। তিনি বললেন, আশ্বস্ত কী বলছ? আমরা সকলেই আশ্বস্ত যে, তুমি জল থেকে উঠবে। তবে কিনা আমরা বহুক্ষণ তোমাকে খুঁজছি— আশ্বস্তা এব সর্বে স্ম চিরং ত্বাং মৃগয়ামহে। ভাবটা এই— আমরাও তোমাকে খুঁজে খুঁজে পরিশ্রান্ত। কাজেই সময় নষ্ট করে লাভ নেই। তুমি জল থেকে উঠে যুদ্ধ করো। হয় তুমি যুদ্ধ জিতে এই রাজ্য নাও, নয় আমাদের হাতে মরে বীরলোকে যাও। হয় মারো নয় মরো— শেষ করো ব্যাপারটা।
জীবনের এই শেষ প্রান্তে এসেও দুর্যোধন কথা শোনাতে ছাড়লেন না যুধিষ্ঠিরকে। পাণ্ডবরা যুদ্ধে জয়লাভ করলেও যে তাঁরা বাস্তবিক কোনও সুখ পাবেন না, সেইটা শোনানোর জন্য দুর্যোধন যেন নিজের নাক কেটে পরের যাত্রাভঙ্গ করার সুখ পেতে চাইলেন। দুর্যোধন বললেন— রাজ্য জিতে নিতে বলছ যুদ্ধ করে, কিন্তু কীসের জন্য যুদ্ধ, কীসের জন্য রাজ্য? যাদের জন্য এই কুরুরাজ্য চেয়েছিলাম, সেই ভাইয়েরা আমার সবাই যুদ্ধে মারা গেছে। যে সব ক্ষত্রিয় বন্ধু রাজারা আমার সহায় ছিলেন, তাঁরাও কেউ আজ বেঁচে নেই। অর্থ, ঐশ্বর্য, প্রাচুর্য সবই নষ্ট হয়ে গেছে। অতএব হতশ্রী বিধবা রমণীর মতো এই পৃথিবীকে আমি ভোগ করতে চাই না— নাভ্যুৎসহাম্যহং ভোক্তুং বিধবামিব যোষিতম্‌।
এই একটি পংক্তির মধ্যে দুর্যোধনের বাক্য-যন্ত্রণা দেবার ক্ষমতাটুকু বোঝা যায় এবং এই ক্ষমতার মধ্যে গঞ্জনা যতটা আছে তার চেয়ে অনেক বেশি আছে গঞ্জনার ব্যঞ্জনা। এটা অবশ্যই ঠিক যে, শক্তিদৃপ্ত রাজকীয় পুরুষের কাছে ধনৈশ্বর্য-সমন্বিতা এবং বহু সহায়সম্পন্না পৃথিবীই যৌবনবতী রমণীর মতো ভোগ্যা হয়ে ওঠেন। কিন্তু দুর্যোধনের বক্তব্য হল— এই রকম সম্পন্না পৃথিবীই তাঁর ভোগ্যা ছিল এবং তিনি না থাকায় রাজলক্ষ্মী আজ বিধবা রমণীর মতো রিক্তা, বিষণ্ণা এবং অগম্যাও বটে। তার মানে, যে পৃথিবীকে তিনি যুধিষ্ঠিরের জন্য রেখে যাচ্ছেন, তিনি দুর্যোধনের পূর্বোপভুক্তা এবং অধুনা তাঁর অবর্তমানে বিধবার মতো অলংকারহীন, বর্ণহীন বিষণ্ণতার প্রতিমূর্তি।
যুদ্ধের কথায় দুর্যোধন এখনও ভাঙেন কিন্তু মচকান না। ভেঙে পড়ার ব্যাপারটা টের পাওয়া যায় তাঁর সদ্য উচ্চারিত বৈরাগ্যের কথায়, কেননা এমন বৈরাগ্য তিনি জীবনেও দেখাননি। আর তিনি যে মচকে পড়েন না, সেটা বোঝান অল্প কথায়। দুর্যোধন বললেন, যুধিষ্ঠির! আমি এখনও সমস্ত পাণ্ডব এবং পাঞ্চালদের উৎসাহ ভেঙে দিয়ে জয় লাভের আশা করি, কিন্তু সত্যিই এই রাজ্যের অধিকার আর আমার ভাল লাগে না। যেখানে দ্রোণ-কর্ণের মতো ব্যক্তিরা মারা গেছেন, পিতামহ ভীষ্ম শরশয্যায় শায়িত, সেখানে কী হবে এই যুদ্ধ করে— ন ত্বিদানীমহং মন্যে কার্য্যং যুদ্ধেন কৰ্হিচিৎ। তার মানে, দুর্যোধন যে যুদ্ধ করতে চাইছেন না, সেটা নিজের অক্ষমতা বা শক্তিক্ষয়ের জন্য নয়। আসলে রাজ্য ভোগ করার কোনও উপযুক্ত মানসিকতাই তিনি খুঁজে পাচ্ছেন না। দুর্যোধন বললেন, যুদ্ধের কোনও প্রয়োজনই নেই মহারাজ! এই রিক্তা পৃথিবী এখন তোমার হোক। আমার মতো সহায় শূন্য হয়ে কোন রাজা রাজ্য চাইবে! তোমরা আমার ভাই-বন্ধু-স্বজন-পিতৃস্থানীয় সবাইকেই মেরে ফেলেছ, রাজ্যও হরণ করেছ, এখানে আমার মতো লোক এখন সহায়হীন হয়ে কীভাবে বেঁচে থাকতে পারে— ভবদ্ভিশ্চ হৃতে রাজ্যে কো নু জীবেত মাদৃশঃ!
নিজের দোষগুলিকে অন্যের ঘাড়ে চাপিয়ে দিয়ে প্রধান প্রস্তাবিত প্রসঙ্গটাকে অন্য দিকে ঘুরিয়ে দেওয়াটাও একটা আর্ট। দুর্যোধন নিজের বাকশৈলীতে কী অসাধারণভাবে সেটা সম্পন্ন করছেন! দুর্যোধনের মুখে কর্ণের কথাটা ঠিকই আছে, কিন্তু দ্রোণাচার্য অথবা ভীষ্মের জন্য তাঁর এত দরদ যে, কথা শুনে মনে হচ্ছে যেন তাঁদের জন্যই দুর্যোধনের কাছে প্রার্থিত ছিল এই রাজ্য। অথচ ভীষ্ম-দ্রোণ বেঁচে থাকতে তিনি তাঁদের একটি কথাও শোনেননি এবং তাঁরা হাজারও বারণ করা সত্ত্বেও দুর্যোধন যুদ্ধ ডেকে এনেছেন এবং তাঁদেরও তিনি যুদ্ধে ব্যবহার করেছেন। ভীষ্ম-দ্রোণ-কর্ণ এবং অন্যান্যদের মৃত্যুর পিছনে সর্বশেষ নিমিত্ত কারণ পাণ্ডবরা হলেও এঁদের মৃত্যুর মূল কারণ অবশ্যই দুর্যোধন এবং সে দোষ এখন তিনি পাণ্ডবদের ওপরে চাপিয়ে দিয়ে নিজে আপাতত যুদ্ধ এড়াতে চাইছেন।
দুর্যোধনের বক্তব্য— আত্মীয়-স্বজন নেই বলেই রাজ্য-সম্পদে তাঁর আর কোনও স্পৃহা নেই। তিনি বলছেন— আমার পক্ষের একটা লোকও বেঁচে নেই, এ রাজ্য নিয়ে কী করব আমি। আমি এখন মৃগচর্ম পরিধান করে বনে যেতে চাই— অহং বনং গমিষ্যামি হ্যজিনৈঃ প্রতিবাসিতঃ। আমার বন্ধু নেই, আত্মীয় নেই, এই ভুক্তভোগা পৃথিবীর সম্পদ নষ্ট হয়ে গেছে, শস্যক্ষেত্রগুলি ধ্বংস হয়ে গেছে, হাতি নেই, ঘোড়া নেই, এই পৃথিবীতে আর আমি বাঁচতে চাই না। তুমি যাও, নিশ্চিন্তে এখন এই জনশূন্যা অনাথা পৃথিবী ভোগ করো— গচ্ছ ত্বং ভুঙ্‌ক্ষ্ব রাজেন্দ্র পৃথিবীং নিহতেশ্বরাম্‌। এই যে আদেশের মতো এক প্রবচন— এই পৃথিবীর স্বামী আর বেঁচে নেই, যাও তুমি এখন এই পৃথিবী ভোগ করো— এইখানেই দুর্যোধনের সাহংকার প্রতিষ্ঠা অথবা বলা উচিত মৌখিক প্রতিষ্ঠা। নিজের, অর্থাৎ আসল স্বামীর অবর্তমানে যুধিষ্ঠিরকে তিনি তাঁরই বিধবার স্বামিত্বের অধিকার দিচ্ছেন নিজেই আদেশ জারি করে— এষা তে পৃথিবী রাজন্ ভুঙ্‌ক্ষ্বৈনাং বিগতজ্বরঃ।
তবে কিনা দুর্যোধনের কাছে এই যে হন্তারক সময়, সেই সময় এখন আর তাঁর অহংকার সুস্থিত রাখছে না। প্রতিভাষণে যুধিষ্ঠির একেবারে ভেঙে দিলেন দুর্যোধনের আজন্ম-লালিত অহংকার। যুধিষ্ঠির বললেন, এখনও তুমি জলের মধ্যে শুয়েই প্রলাপ বকছ, বাছা! মাংসলোভী শকুনের আর্ত স্বরের মতো এই প্রলাপ বন্ধ করো তুমি। ধরে নিলাম, তুমিই আমাকে এই রাজ্য দিচ্ছ। তো সে-রাজ্য আমি নিতে যাব কেন— নাহমিচ্ছেয়মবনিং ত্বয়া দত্তাং প্রশাসিতুম্‌। আমি তোমাকে যুদ্ধে জয় করেই এই পৃথিবী ভোগ করব। তা ছাড়া এটাও একবার ভাবো যে, তুমি আমাকে রাজ্য দেবার কে? তুমি তো এই রাজ্যের অধীশ্বর নও। একটা সময় ছিল যখন সমস্ত হানাহানি মারামারি বন্ধ করার জন্য, আমরা তোমার কাছেই রাজ্য প্রার্থনা করেছিলাম, কই তখন তো তুমি আমাদের প্রাপ্য রাজ্য দাওনি! যুধিষ্ঠির এবার সেই বক্তব্যের জবাব দিলেন, যেখানে কৌরবপক্ষের দ্রোণ-ভীষ্মের মৃত্যুর জন্য দুর্যোধন যুধিষ্ঠিরকে দায়ী করেছেন। যুধিষ্ঠির বললেন— যে-তুমি কৃষ্ণের সন্ধি-প্রস্তাব প্রত্যাখ্যান করে পাঁচখানা গ্রাম পর্যন্ত দিতে চাওনি— বার্ষ্ণেয়ং প্রথমং রাজন্‌ প্রত্যাখ্যায় মহাবলঃ— সেই তুমি এখন হঠাৎ রাজ্য দিতে চাইছ, তুমি কী পাগল হয়ে গেলে, বাছা— কো হি তে চিত্তবিভ্রমঃ?
দুর্যোধনকে পূর্বের কথা স্মরণ করিয়ে দিয়ে যুধিষ্ঠির সময়োচিত তর্কপাশে বেঁধে ফেললেন একেবারে। তিনি বললেন, এমন কোনও রাজা আছেন নাকি এই পৃথিবীতে, যিনি আক্রান্ত এবং অভিযুক্ত হলেই রাজ্য দিয়ে দেন। তুমিও দাওনি। তুমি জোর করে, জোর দেখিয়েই আমাদের রাজ্য কেড়ে নিয়েছিলে। এমনকী দম্ভ করে বলেছিলে, সূচের মাথায় যেটুকু মাটি ওঠে, সেই মাটিটুকুও তুমি আমাদের দেবে না— তন্মাত্রমপি চেন্মহ্যং ন দদাতি পুরা ভবান্‌— আর সেই তুমি এখন আমাদের সমগ্র পৃথিবী দিতে চাইছ, এটা তো হাস্যকর কথা। এত সম্পদ, এত অধিকার, এত বড় শাসন হাতে পেয়েও, এখন সব দিতে চাইছ, এর পিছনে তো রহস্য আছে, দুর্যোধন— সূচ্যগ্রং নাত্যজঃ পূর্বং স কথং ত্যজসি ক্ষিতিম্‌? যুধিষ্ঠির এবার দুর্যোধনের অন্তর্গত শব্দ উচ্চারণ করে বললেন— বাছা! তুমি যতই রাজ্যদানের সংকল্প করো, এখন দান করেও তুমি আমাদের হাত থেকে মুক্তি পাবে না— পৃথিবীং দাতুকামোহপি জীবিতে ন বিমোক্ষ্যসে।
যুধিষ্ঠির বোধহয় নিজেও জানতেন না যে, তিনি তাঁর চির-আচরিত বৈরাগ্য-যুক্তি উপেক্ষা করে এমন সযৌক্তিক প্রত্যুত্তরে দুর্যোধনকে শেষ পর্যন্ত উত্তেজিত করে দিতে পারবেন। তিনি দুর্যোধন-কৃত প্রধান অপরাধ এবং অন্যায়গুলি তাঁকে স্মরণ করিয়ে দেবার সঙ্গে সঙ্গে অসম্ভব ঠাণ্ডা মাথায় বলেছেন— দ্যাখো বাপু! এই মহাযুদ্ধের শেষে তুমি এবং আমি দু’জনেই যদি জীবিত থাকি, তা হলে লোকের মনে সন্দেহ আসবে। তারা বুঝতে পারবে না— যুদ্ধে সত্যিই কে বিজয়ী হল— সংশয়ঃ সর্বভূতানাং বিজয়ে নো ভবিষ্যতি। আর আমি এও জানি যে, তোমার জীবন এখন আমাদের হাতে। ইচ্ছা হলে সত্যিই তোমাকে বাঁচিয়ে রাখতে পারতাম এখন, কিন্তু সারা জীবন ধরে তুমি যত কষ্ট আমাদের দিয়েছ, যত অপমান আমাদের করেছ, তাতে তুমি আর বাঁচার যোগ্য নেই; তোমার মতো মানুষের বেঁচে থাকা উচিত নয়— এতস্মাৎ কারণাৎ পাপ জীবিতং তে ন বিদ্যতে। এত ভণিতা না করে তুমি এবার জল থেকে ওঠো, যুদ্ধ করো, এ-যুদ্ধে মৃত্যুই তোমার পক্ষে মঙ্গলজনক হবে— উত্তিষ্ঠোত্তিষ্ঠ যুধ্যস্ব তত্তে শ্রেয়ো ভবিষ্যতি।
দুর্যোধনকে এই ধরনের কথা কখনও কেউ বলেনি, কিংবা এমন তর্জনী-চিহ্নিত রূঢ় ভাষা দুর্যোধন কারও কাছে এমন করে শোনেনওনি— ন হি সন্তর্জনা তেন শ্রুতপূর্বা কথঞ্চন। সঞ্জয় এতক্ষণ দুর্যোধন-যুধিষ্ঠিরের পারস্পরিক কথোপকথন ‘রিপোর্ট’ করছিলেন ধৃতরাষ্ট্রের কাছে। যুধিষ্ঠিরের তীক্ষ্ণ কটু বাক্য শুনে এখনও যে তিনি ক্রোধে জল থেকে গা ঝাড়া দিয়ে উঠে এলেন না এবং বসে বসে এখনও শুনছেন— দুর্যোধনের এই আপাত শীতল ভাব দেখে পিতা ধৃতরাষ্ট্রও অবাক হচ্ছেন। তিনি বলছেন— এ তো আমি ভাবতেই পারছি না। এই সমগ্র রাজ্যটা যার অঙ্গুলি হেলনে চলত, সমস্ত মানুষ যার অনুগ্রহের ওপর নির্ভর করত, যার সমস্ত শাসন সকলে মেনে নিত, সেই মানুষটা পাণ্ডব যুধিষ্ঠিরের কাছে এমন কটু কথা শুনেও চুপ করে বসে আছে— স শ্রুত্বা কটুকা বাচো জয়যুক্তা পুনঃ পুনঃ— এটা কী করে সম্ভব!
সত্যিই এটা সম্ভব নয়, যদিও চুপ করে শুয়ে বসে থাকলেই ভাল করতেন দুর্যোধন, হয়তো বা পিতা ধৃতরাষ্ট্রও মনে মনে তাই চাইছিলেন। কিন্তু সেটা দুর্যোধনের স্বভাববিরুদ্ধ। যদিও জল থেকে উঠে এবার যুদ্ধ আরম্ভ করলে মৃত্যু যে অনিবার্য, সে কথাটাও বোধহয় বুঝে গিয়েছিলেন দুর্যোধন। হয়তো সেইজন্যই শেষ জবাব দেবার আগে বারবার তিনি দীর্ঘ এবং উষ্ণ নিশ্বাস ত্যাগ করলেন। দীর্ঘ নিশ্বাস এইজন্য যে, তিনি সত্যিই এখন আশাহত, উষ্ণ নিশ্বাস এইজন্য যে, যুধিষ্ঠিরের কথায় তিনি এখন ক্রুদ্ধ এবং উত্তেজিত। যুধিষ্ঠির এটাই চেয়েছিলেন এবং এখানেই কৃষ্ণের বলা মায়া-প্রয়োগের সফলতা।
দুর্যোধন এতক্ষণে জলের মধ্যেই উঠে দাঁড়িয়েছেন। গাত্রস্থিত জলকণা এবং খোলাচুলে জড়িয়ে থাকা জলরাশি যথাসম্ভব ঝেরে ফেলে হাত ঘুরিয়ে দুর্যোধন যুধিষ্ঠিরকে বললেন, তোমাদের সকলেরই এখানে সহায়তা করার লোক আছে, রথ আছে, বাহন আছে। কিন্তু আমি একেবারেই একা, মনটাও শোকক্লিষ্ট, তার মধ্যে রথ, বাহন কিছুই নেই— অহমেকো পরিদ্যূনো বিরথো হতবাহনঃ। তোমাদের এতগুলি সশস্ত্র লোক রথে চড়ে যুদ্ধ করবে, আর পদাতিক সৈনিকের মতো আমি তোমাদের দ্বারা পরিবারিত অবস্থায় বিনা অস্ত্রে যুদ্ধ করব, এটা হতে পারে না, এটা অন্যায়। তোমরা এক-এক জন, এক-এক বারে পর্যায়-ক্রমে আমার সঙ্গে যুদ্ধ করো, আমি যুদ্ধ করতে রাজি আছি। মনে রেখো, তোমাকে আমি এতটুকুও ভয় পাই না যুধিষ্ঠির, ভয় পাই না ভীম কিংবা অর্জুনকে, কৃষ্ণ বাসুদেব, ধৃষ্টদ্যুম্ন, সাত্যকি, নকুল, সহদেব— যারা যারা তোমার সৈনিক আছে, কাউকে আমি ভয় পাই না। তোমরা একে একে আমার সঙ্গে যুদ্ধ করো, আমি সকলকে একে একে হারিয়ে দেব। কিন্তু একে একে এসো তোমরা, সেটাই ধর্ম— একৈকশশ্চ মাং যূয়ং যোধয়ধ্বং যুধিষ্ঠির।
দুর্যোধন ন্যায়ের কথা বলছেন, দুর্যোধন ধর্মের কথা বলছেন। বলছেন— ধর্ম এবং তোমার সুনামের কথাটা ভেবেই আমি এই কথাটা বলছি— ধর্মঞ্চৈবেহ কীর্তিঞ্চ পালয়ন্‌ প্রব্রবীম্যহম্‌। যে মানুষটা নিজেকে প্রচ্ছন্ন রাখার জন্য, ক্ষত-বিক্ষত দেহে খানিক বিশ্রামের জন্য রণক্ষেত্র ছেড়ে দ্বৈপায়ন-দিঘির শীতল জলে গা ভাসিয়ে শুয়ে আছেন, তাঁর সামনে যদি ভয়ঙ্কর অস্ত্রধারী যোদ্ধারা যুদ্ধকামী হয়ে উপস্থিত হয়, তবে এমনিতেই তাঁর প্রাণভয়ে সমস্ত স্নায়ুক্রিয়া স্তব্ধ হয়ে যাবার কথা। কিন্তু কী অসম্ভব স্নায়ুশক্তি এই দুর্যোধনের। তিনি এই অবস্থাতেও মানসিক বল হারিয়ে ফেলছেন না। যুধিষ্ঠিরের কথার জবাব দেবার সময় এখনও তাঁর বর্ণনার মধ্যে মহাকবির আলংকারিক ভাষা কাজ করে। মহাভারতের কবি বোঝাতে চাইছেন— এই বিপন্ন সময়েও মহাকাব্যের প্রতিনায়কের কী অদম্য ক্ষমতা! দুর্যোধন বলছেন— সম্পূর্ণ বৎসর যেমন ক্রমান্বয়ে আগত ছয়-ছয়টি ঋতুকে গ্রহণ করে, তেমনই একে একে এলে তোমাদের প্রত্যেকের সঙ্গেই আমি যুদ্ধ করব— অনুগত্যাগতান্‌ সর্বান্‌ ঋতুন্ সংবৎসরো যথা। শুধু তাই নয়, আমার রথ-অশ্ব-বাহন না থাকলেও সশস্ত্র সবাহন তোমাদের সকলের যুদ্ধ করার সাধ আমি পূরণ করে দেবো, শেষ করে দেবো আমি তোমাদের। রাতের আকাশে নক্ষত্র-তারা যতই দপ্‌দপ্‌ করে জ্বলুক, প্রভাতের সূর্য উঠলেই যেমন তাদের আলো থাকে না এতটুকু, তেমনই আমিও আমার নিজের তেজে তোমাদের নিষ্প্রভ করে দেবো সকলকে। ক্ষণিক দাঁড়াও তোমরা— তেজসা নাশয়িষ্যামি স্থিরীভবত পাণ্ডবাঃ।
যুধিষ্ঠির বললেন, বাঃ! এই তো কথা! আমার ভাল লাগছে এ-কথা শুনে যে, তুমি ক্ষত্রিয়ধর্ম এখনও ভুলে যাওনি এবং এখনও তুমি যুদ্ধ করার কথা ভাবছ। এটা আমি অবশ্যই মানি যে, তুমি মহাবীর বটে এবং যুদ্ধটা তুমি ভালভাবেই শিখেছ— দিষ্ট্যা শূরোসি কৌরব্য দিষ্ট্য জানাসি সঙ্গরম্‌— না হলে তুমি এমন কথা বলতে পারতে না যে, তুমি আমাদের প্রত্যেকের সঙ্গে যুদ্ধ করবে। মহাভারতের সহৃদয় পাঠককুল, যাঁরা এতকাল পাণ্ডবদের অপমানে, বঞ্চনায় তাদেরই পক্ষপাতী হয়ে উঠেছিলেন তাঁরা এবার যুধিষ্ঠিরের মুখে দুর্যোধনের এই প্রশংসা শুনে নড়েচড়ে বসেন। মরণান্তিক সময়েও দুর্যোধনের ‘অ্যাটিটুড’ দেখে পাঠক এবার মহাকাব্যের প্রতিনায়ক দুর্যোধনের সম্বন্ধে বিপ্রতীপ মাহাত্ম্যে বিচার করতে আরম্ভ করেন। যুধিষ্ঠির এই মুহূর্তে দুর্যোধনের প্রস্তাব মেনে নিয়ে তাঁকে বলেছেন, যে অস্ত্র নিয়ে তুমি যুদ্ধ করতে চাও, সেই অস্ত্র নিয়েই তুমি আমাদের একজনের সঙ্গে যুদ্ধ করো, আমরা অন্যেরা দর্শক হিসেবে থাকব— প্রেক্ষকাস্তে বয়ং স্থিতাঃ— তোমাকে কথা দিচ্ছি, আমাদের মধ্যে যে কোনও একজনকে বধ করতে পারলেই তুমি রাজা হবে, আর যুদ্ধে হারলে তোমার স্বর্গের দ্বার খোলা— হত্বৈকং ভব নো রাজা হতো বা স্বর্গমাপ্নুহি।
যুধিষ্ঠির নিজেও বোঝেননি যে, তিনি কতটা বেফাঁস কথা বলে ফেলেছেন। ‘আমাদের মধ্যে যে কোনও একজন’— — এই ভয়ংকর বিকল্পের উত্তরে দুর্যোধন নিজের বীরত্ববোধে নতুন বিকল্প দিয়ে বলেছেন— একজনকেই যদি দিতে হয়, তবে তুমিই সেই বিকল্প গ্রহণ করো, এই ভয়ংকর যুদ্ধে তোমাদের মধ্যে একজন বীরকে তুমিই পছন্দ করে দাও, আমি তার সঙ্গেই যুদ্ধ করব এবং অস্ত্র হিসেবে আমার নিজের এই গদাটাই যথেষ্ট— একশ্চেদ্‌ যুদ্ধমাক্রন্দে শূরোহদ্য মম দীয়তাম্‌। আমার রথ নেই, রথ লাগবে না এবং তোমাদের মধ্যেও যে যুদ্ধ করবে, সেও পদচারী হয়ে যুদ্ধ করুক আমার সঙ্গে। তা ছাড়া এই আঠেরো দিনের যুদ্ধে হাতি-ঘোড়া-রথ নিয়ে অনেক যুদ্ধ হয়েছে। এবারে সেই অদ্ভুত গদাযুদ্ধটাই হোক, যেমন যুদ্ধ কেউ কখনও দেখেনি— ইদমেকং গদাযুদ্ধং ভবত্বদ্যাদ্ভুতং মহৎ।
যাঁরা দুর্যোধনকে এই সময়ে দেখছেন, তাঁদেরকে আমি সেই যুগের মহাকাব্যিক পরিমণ্ডলটুকু স্মরণ করিয়ে দিতে চাই। দুর্যোধনের এই যে বীরত্ব এর মধ্যেও এক ধরনের ‘রোম্যান্টিসিজম’ আছে, অথবা ‘রোম্যান্টিসিজম্‌’ শব্দটা কী এখানে অনুপযুক্ত? শুধু ‘হেরোয়িক’ বললে আমার মন ভরে না। ‘হেরোইজম্‌’ এর সঙ্গে ‘এপিক রোম্যান্টিসিজম’-এর যোগ আছে বলেই উত্তম অশ্ব যেমন কশাঘাত সহ্য করতে পারে না, ঠিক সেইরকম যুধিষ্ঠিরের কথায় অসহ্য হয়ে উঠে দুর্যোধন যখন জলের থেকে মহানাগের মতো ক্রুদ্ধ নিশ্বাস ফেলতে ফেলতে উঠলেন তখন তাঁর কী রূপ! মেদবিহীন পেশীবহুল দেহের বিভিন্ন ক্ষতস্থান থেকে রুধির-ধারা গড়িয়ে পড়ছে, তাঁকে দেখতে লাগছিল গৈরিক ধাতুস্রাবী পর্বতের মতো— শরীরং স্ম তদাভাতি স্রবন্নিব মহীধরঃ। দুর্যোধনের হাতে লৌহসারময়ী স্বর্ণকেয়ূরভূষিতা সেই বিখ্যাত গদা। মহাভারতের কবির সমস্ত উপমান এখন মর্ত্যলোকের সীমা ছাড়িয়ে অমর্ত্যলোকে উঠেছে। দুর্যোধনকে দেখতে লাগছে প্রতপ্ত সূর্যের মতো, দণ্ডধারী যমের মতো, বজ্রধারী ইন্দ্রের মতো অথবা শূলধারী মহাদেবের মতো।
আপাতত শুনলে মনে হবে— এ আর কী এমন! মহাকাব্যের কবির সামনে এতগুলি দেবতা আছেন, তাঁদের নাম সাজিয়ে উপমা দিতে আর কষ্ট কীসের। সবিনয়ে জানাই— মর্ত্য মানুষকে যখন এইসব সংহার-মূর্তি দেবতার সঙ্গে তুলনা করা হয়, তখন সেই মানুষটির মধ্যে এই সমস্ত দেবতার শত্ৰু-সংহার কালীন ‘মিথ’ এবং তাদের ধ্বংসের স্বরূপগুলিও অন্তর্নিহিত করা হয়। এতে একই সঙ্গে এই মুহূর্তে দূর্যোধনের অদম্যতা এবং দুর্দ্ধর্ষতা এমনভাবে প্রকট হয়ে উঠেছে, যাতে প্রতিতুলনায় পাণ্ডবদের এতগুলি ভাই এবং অন্যান্য সহায়রাও অপ্রতুল এবং নিষ্প্রভ হয়ে ওঠেন। দুর্যোধন তাঁর লৌহসার গদাটি দু-চারবার অভ্যাসের ভঙ্গিতে ঘোরাতে ঘোরাতে যখন বীরদর্পে পাঞ্চাল-পাণ্ডবদের সামনে উপস্থিত হলেন তখন এক অদ্ভুত এবং অভূতপূর্ব বীর-যুদ্ধের সম্ভাবনায় পাণ্ডব পাঞ্চালরা দুর্যোধনের জন্য সপ্রশংসভাবে হাততালি দিতে লাগলেন— পাঞ্চালাঃ পাণ্ডবেয়াশ্চ তেহন্যোন্যস্য তলান্ দদুঃ।
এই ঘটনার মধ্যে সত্যিই কোনও অসদুদ্দেশ্য ছিল না। ক্রিকেট-মাঠে বিপক্ষ দলের ভাল ব্যাটসম্যান ভাল রান করে গেলে যেমন বিপক্ষ দলের সমর্থকরাও সম্ভ্রমে হাততালি দেন, তেমনই এখানে সম্ভ্রম ছিল বীর দুর্যোধনের জন্য। সঙ্গে হয়তো এইটুকু অন্তর-টিপুনি থাকতে পারে যে, যাক শেষ পর্যন্ত এই শেষ যুদ্ধ-বীরকে হ্রদ-জলের শীতল নিষ্ক্রিয় শবাসন থেকে উঠিয়ে যুদ্ধে প্রবৃত্ত করা গেছে। ফলত দুর্যোধনের বেগবলোৎফুল্ল দর্পিত আগমন দেখে পাণ্ডব-পাঞ্চালেরা খুশি হয়েই হাততালি দিয়ে উঠেছিলেন— তমুত্তীর্ণন্তু সম্প্রেক্ষ্য সমহৃষ্যন্ত সর্বশঃ। কিন্তু এতকাল ধরে পাণ্ডব-পাঞ্চালদের মুখে দুর্যোধনের প্রশংসা-বাক্য যেহেতু বেশি শোনা যায়নি, এতএব হঠাৎই এই যুদ্ধোন্মাদনার মুহূর্তে তাঁকে তাঁর চিরশত্রুরা অভিনন্দন জানাচ্ছে, দুর্যোধন এটাকে বেশ অপমান হিসেবেই গ্রহণ করলেন। বিশেষত পূর্বে তিনি যুদ্ধে নিস্পৃহ ছিলেন, অথচ এখন পরম দর্পে তিনি হেঁটে আসছেন— এটাতে পাণ্ডব-পাঞ্চালরা মজা পেয়েই হাততালি দিয়েছেন— এইরকম মানসিক জটিলতা থেকেই দুর্যোধন তাঁর শত্রুপক্ষের এই অভিনন্দন প্রক্রিয়াকে সরলভাবে গ্রহণ না করে অপমান হিসেবেই নিলেন— অবহাসন্তু তং মত্বা পুত্রো দুর্যোধনস্তব।
অপমানে জ্বলে-ওঠা দুর্যোধনের মুখখানি ভ্রুকুটি-কুটিল হয়ে উঠল, আগুনপানা চোখ-দুটি দিয়ে তিনি যেন কৃষ্ণ আর পাণ্ডবদের দগ্ধ করে দিতে চাইলেন— দিধক্ষুরিব পাণ্ডবান্‌। দাঁতে দাঁত ঘষতে ঘষতে দুর্যোধন পাণ্ডব এবং কৃষ্ণকে বললেন— এই অপমানের প্রতিফল এখনই পাবি তোরা— অস্যাবহাসস্য ফলং প্রতিভোক্ষ্যথ পাণ্ডবাঃ— তোদের সব কটাকে আমি যদি যমের বাড়ি না পাঠাই, তো আমি কী বলেছি। কিন্তু এই উত্তেজিত মুহূর্তেও তাঁর একটা বুদ্ধি কাজ করছে এবং সেটাকে সামান্য এটা ভয় বলেও চিহ্নিত করা যেতে পারে— তিনি বারবারই ভাবছেন— পাণ্ডবরা শেষ পর্যন্ত তাঁর সঙ্গে একক যুদ্ধ করবেন না। তেমন প্রয়োজনে তাঁরা সবাই মিলে ঝাঁপিয়ে পড়বেন তাঁর ওপর। যার জন্য যুদ্ধোন্মাদনায় ষাঁড়ের মতো ক্রুদ্ধ গর্জন করতে করতেও থেকেও দুর্যোধন বার বার একই কথা বলছেন— তোমরা কিন্তু একে একে আমার সঙ্গে যুদ্ধ করতে আসবে। দেখছ তো আমি বর্মহীন, তাতে শরীরে ক্ষত আছে, গদা ছাড়া অন্য অস্ত্রও নেই আমার হাতে। কাজেই একে একে এস, আমি সবার সঙ্গে যুদ্ধ করব। দেবতারা দেখুন আকাশ থেকে, আমি কিন্তু একা আছি, রণস্থলে একজন বীরের সঙ্গে বহুজনের যুদ্ধ কিন্তু একেবারেই উচিত নয়— একাকিনং যুধ্যমানং পশ্যন্তু দিবি দেবতাঃ।
যুধিষ্ঠির অনেকক্ষণ ধরে বারবার দুর্যোধনের মুখে একই কথা শুনছেন। তিনি সকলের সামনে তাঁকে কথা দিয়েছেন যে, এক-এক করেই যুদ্ধ হবে, এমনকী তাও নয়, তিনি পাণ্ডবদের যে-কোনও একজনকে বেছে নিতে বলেছেন যুদ্ধ করার জন্য, অথচ এখনও দুর্যোধন জ্ঞানগর্ভ কথা বলছেন— একজনের সঙ্গে বহু বীরের যুদ্ধ করাটা চরম অন্যায়— ন হ্যেকো বহুভির্ন্যায্যো বীরো যোধয়িতুং রণে— যুধিষ্ঠির এবার একটু রেগেই গেলেন। বললেন— ভাগ্যিস এই যুদ্ধমর্যাদা তোমার জানা আছে যে, অনেকে মিলে একক যুদ্ধবীরকে আক্রমণ করতে নেই। আমার জিজ্ঞাসা হয়, অভিমন্যুকে মারার সময় এই নীতিবোধ তোমার কেথায় ছিল— যদাভিমন্যুং বহবো জঘ্নুর্যুধি মহারথাঃ? ক্ষত্রিয়ের ধর্ম অত সোজা নয়, এখানে নির্দয়তা, নির্মমতা সবই আছে, সম্পর্কের বোধও এখানে গৌণ হয়ে ওঠে, কিন্তু ক্ষত্রিয়ের পারস্পরিক যুদ্ধে যে চিরাচরিত নীতি, সেটাও তো মানতে হয়। এখন তুমি সেই নীতির কথা বারবার বলছ, কিন্তু অভিমন্যুকে মারার সময় সেই ধর্মবোধ কোথায় ছিল তোমার? আমি যেকথা বলেছি, তার অন্যথা হবে না। সেই নীতিবোধেই আমি বলছি— তুমি বর্মহীন অবস্থায় আছ, এই নাও আমি দিচ্ছি তোমাকে বর্ম, তুমি তোমার অবিন্যস্ত এলিয়ে পড়া চুলও বেঁধে নাও— আমুঞ্চ কবচং বীর মূর্ধজান্‌ যময়স্ব চ। তোমার যদি অন্য কোনও অস্ত্রের প্রয়োজন থাকে, তাও আমি দেব। তুমি পঞ্চ পাণ্ডবের মধ্যে যার সঙ্গে ইচ্ছে যুদ্ধ করো এবং তাকে বধ করে রাজা হও— পঞ্চানাং পাণ্ডবেয়ানাং যেন যুদ্ধমিহেচ্ছসি।
দুর্যোধন যুধিষ্ঠিরের কাছে লৌহবর্ম এবং শিরস্ত্রাণ নিয়ে গদা হাতে দাঁড়ালেন চরম প্রস্তুতি নিয়ে এবং যুধিষ্ঠিরের কথাটা তিনি বোধহয় তেমন করে খেয়ালই করেননি, অথবা কর্ণ-শকুনি নেই বলেই তিনি এখন পদ-বাক্যের প্রমাণ আর তেমন করে ধরেন না, অতএব যুধিষ্ঠিরের উচ্চারিত শব্দ মাথায় না রেখেই অত্যন্ত সরলভাবেই জিজ্ঞাসা করেন দুর্যোধন— বলো, আমি কার সঙ্গে যুদ্ধ করব? আমি কি সহদেব অথবা ভীম অথবা নকুলের সঙ্গে যুদ্ধ করব; নাকি তোমার সঙ্গে অথবা অর্জুনের সঙ্গে যুদ্ধ করব— সহদেবেন বা যোৎস্যে ভীমেন নকুলেন বা।
আসলে বর্ম, শিরস্ত্রাণ ইত্যাদির সঙ্গে যুদ্ধাস্ত্র হিসেবে গদাযুদ্ধের বিকল্পটি যুধিষ্ঠিরের সম্মত হয়ে যাওয়ায় দুর্যোধন ভীষণভাবে নিশ্চিন্ত যে তিনি জিতে যাবেন যুদ্ধে। পাণ্ডবদের মধ্যে গদাযুদ্ধের বীরতম নায়ক হলেন ভীম। তাঁকেও দুর্যোধন তেমন আমল দেন না বলেই কৈমুতিক ন্যায়ে যুধিষ্ঠির-অর্জুন কিংবা অন্যান্যদের তিনি ধর্তব্যের মধ্যেই গণ্য করেন না। অতএব যুধিষ্ঠিরের কথা খেয়াল করলেন না বলে নয়, বীরোচিত ভাবনায় তিনি নিজেকে এই মুহূর্তে অপ্রতিরোধ্য মনে করছেন বলেই যুধিষ্ঠিরকেই তিনি বিকল্প দিয়েছেন— ভীম, অর্জুন কার সঙ্গে যুদ্ধ করতে হবে বলো। মুখে নিজের ভাবনার কথাটা সোচ্চারে বলেও ফেললেন দুর্যোধন। যুধিষ্ঠিরকে উদ্দেশ করে তিনি বললেন— এই যে সোনা দিয়ে বাঁধানো আমার গদাটা দেখছ, এই গদা আমার হাতে থাকলে কেউ আমার সামনে দাঁড়াতে পারবে না— গদাযুদ্ধে ন মে কশ্চিৎ সদৃশোহস্তীতি চিন্তয়ে। কথাটা আমার নিজের মুখে শুনছ বলে উদ্ধত গর্বোক্তি বলে মনে হচ্ছে বটে, কিন্তু এর প্রমাণ পাবে খুব অল্প সময়ের মধ্যেই। তোমরা এক-এক করে এসো, তোমাদের সব ক’টাকে আমি যমের বাড়ি পাঠাব। আমি গর্বোক্তি করলাম কিনা তোমাদের সামনেই প্রমাণিত করব— অথবা সফলং হ্যেতৎ করিষ্যে ভবতাং পুরঃ।
এই খানিক আগে পর্যন্ত যুধিষ্ঠির বেশ ভালই কথা বলছিলেন। তিনি যে সফলভাবে দুর্যোধনকে জল থেকে তুলে এনে যুদ্ধে প্রবৃত্ত করতে পেরেছেন, এতে হৃষ্ট হয়েছেন সকলেই, বিশেষত কৃষ্ণ— যিনি এতক্ষণ ধরে দু’জনের কথা-প্রবন্ধ খেয়াল করছিলেন খুঁটিয়ে খুঁটিয়ে। তিনিও বেশ খুশিই ছিলেন, কিন্তু যে মুহূর্তে আবেগতাড়িত যুধিষ্ঠির বলে ফেললেন, আমাদের যে কোনও একজনকে মেরে তুমি এ-রাজ্যের রাজা হও, সেই মুহূর্ত থেকে তিনি বিরক্ত হয়ে উঠলেন যুধিষ্ঠিরের ওপর। তার মধ্যে দুর্যোধন যখন শেষ রায় দিয়ে সগর্জনে বললেন— আয় কে লড়বি? আয়, আমার সামনে গদা হাতে— তখন কৃষ্ণ বেশ একটু রেগেই বললেন যুধিষ্ঠিরকে— যুধিষ্ঠিরস্য সংত্রুদ্ধো বাসুদেবোহব্রবীদিদম্‌।
কৃষ্ণ বললেন— এটা কেমন কথা হল দাদা? ও যদি এখন তোমাকে— কথাটা যুধিষ্ঠির বলেছেন বলেই আগে তাঁকেই খানিকটা হেয় করে কৃষ্ণ বললেন— ও যদি এখন তোমাকে যুদ্ধে বরণ করে— যদি নাম হ্যয়ং যুদ্ধে বরয়েত্ত্বাং যুধিষ্ঠির— অথবা বরণ করে নকুল-সহদেব কিংবা অর্জুনকে, তা হলে কী হতে পারে একবার ভেবে দেখেছ? তুমি কোন সাহসে এমন একটা কথা বললে যে, আমাদের যে কোনও একজনকে যুদ্ধে জিতে তুমি এ-রাজ্যের রাজা হও— কিমিদং সাহসং রাজন্ ত্বয়া ব্যাহৃতমীদৃশম্!
এমন একটা কঠিন মন্তব্য করেই কৃষ্ণ চুপ করে থাকেননি, তাঁর কথার যৌক্তিকতা বুঝিয়ে দিয়ে তিনি বলেছেন— জানো তুমি, শুধু ভীমকে মেরে ফেলার জন্য এই তেরোটা বছর ধরে একটা লোহার পুরুষ-মূর্তি বানিয়ে তার ওপর এই দুর্যোধন গদা প্রহারের অভ্যাস করেছে। সেই লোকটা আজ ভীম ছাড়া অন্য কাউকে পেলে কী হতে পারে বলো তো? তুমি দুর্যোধনের প্রতি বেশি বীরোচিত উদারতা দেখাতে গিয়ে বেশি সাহসের কাজ করে ফেলেছ। এর আগে তুমি শকুনির সঙ্গে পাশা খেলতে গিয়ে যে অসমান যুদ্ধটা করেছিলে, ঠিক সেইরকমই আজও দুর্যোধনের কাছে তুমি এমন বিষম বিকল্প উচ্চারণ করলে, যাতে সেটাও সেই পুরাতন জুয়োখেলার ফাটকাবাজির মতো হয়ে যাচ্ছে— তদিদং দ্যূতমারব্ধং পুনরেব যথা পুরা।
এই মুহুর্তে কৃষ্ণের মুখে কোনো রেখে-ঢেকে কথা নেই। অন্যান্য ভাইদের কোনও প্রসঙ্গই আসে না, এমনকী ভীমের ব্যাপারেও কৃষ্ণ স্পষ্ট উচ্চারণ করে বললেন— হ্যাঁ মানি, ভীম যথেষ্ট গদাযুদ্ধ শিখেছেন, এবং এই মুহূর্তে তিনি ছাড়া দুর্যোধনের দ্বিতীয় কোনও প্রতিযোদ্ধাও নেই কিন্তু সঙ্গে এটাও জেনে রেখো যে, গদাযুদ্ধের পিছনে দুর্যোধন যত পরিশ্রম করেছেন ভীম তা করেননি— স চ নাতিকৃতশ্রমঃ। এটা ঠিক, ভীমের গায়ের জোর দুর্যোধনের চাইতে বেশি এবং সে অনেক বেশি কষ্টসহিষ্ণু বলে দুর্যোধনের তুলনায় অনেক বেশি সময় ধরে যুদ্ধ করতে পারে। কিন্তু দুর্যোধন গদাযুদ্ধে অনেক বেশি নিপুণ এবং কৌশলী। বলবান এবং কৌশলীর মধ্যে কৌশলী যোদ্ধাই কিন্তু শ্রেষ্ঠ— বলবান্ বা কৃতী বেতি কৃতী রাজন্ বিশিষ্যতে।
কৃষ্ণ খানিক তির্যক ভাষায় যেটা বোঝাতে চাইলেন, সেটা হল— ভীম খুব বলবান বটে, কিন্তু গদাযুদ্ধের ব্যাপারে দুর্যোধন বেশি বুদ্ধিমান। আর বলবত্তা আর বুদ্ধিমত্তার দ্বৈরথে বুদ্ধিমত্তারই জয় হয়। ফলত দুর্যোধনের কাছে উদারতা দেখিয়ে যুধিষ্ঠির শেষ পর্যন্ত নিজেকে এবং অন্য সকলকে বিপদের মুখে ঠেলে দিয়েছেন। কেননা কৃষ্ণের মতে পাণ্ডবরা তো কেউ ননই, দেবতারাও কেউ গদাধারী দুর্যোধনকে পরাজিত করতে পারবেন না। তবু কিনা ‘ওরই মধ্যে ভদ্রমত’ ভীমসেনকেই শুধু দুর্যোধনের সামনে ফেলা যায়, কিন্তু তার মধ্যেও কৃষ্ণের সেই সতর্কবাণী উচ্চারিত হল— আমরা যদি ভীমকে নিয়ে ন্যায় অনুসারে যুদ্ধ করি, তবু জয়লাভে আমাদের সন্দেহ থেকেই যায়— ন্যায়তো যুধ্যমানানাং… সংশয়ো বিজয়ে হি নঃ।
কৃষ্ণ বেশ হতাশাই প্রকাশ করলেন। একবার তিনি যুধিষ্ঠিরের বাক্য-কৌশলের ঘাটতি দেখিয়ে বললেন— সমস্ত শত্রু জয় করে এসে অবশেষে এখন এক বিপন্ন শত্রুর হাতে তুমি কী অদ্ভুত এক অস্ত্র তুলে দিলে, যাতে আমাদের প্রায়-হস্তগত রাজ্যটাই চলে যাবার যোগাড় হয়েছে। এর পরে একেবারেই হতাশা থেকে কৃষ্ণ বললেন— হায় ভগবান! কী আর বলব! বিধাতা কুন্তী আর পাণ্ডুর ছেলেদের রাজ্যলাভের জন্য সৃষ্টি করেননি। এতকাল গেল বনবাসের কষ্ট, আর এখন মনে হচ্ছে, চিরকাল ভিক্ষা করে খাবার জন্যই পাণ্ডবদের সৃষ্টি করেছেন বিধাতা— অত্যন্ত-বনবাসায় সৃষ্টা ভৈক্ষ্যায় বৈ পুনঃ।
কৃষ্ণ যতই হতাশার কথা বলুন, যুধিষ্ঠির-কৃত বিকল্প-খ্যাপনায় রাগও তাঁর হতেই পারে, কিন্তু শেষটা এখনও নষ্ট হয়ে যায়নি। দুর্যোধন আপন ঔদ্ধত্যে যুধিষ্ঠিরকেই বলেছেন— যাকে ইচ্ছে পাঠাও, এই আমি গদা হাতে প্রস্তুত— এই অবস্থায় যুধিষ্ঠির এখনও মনস্থির করে কাউকে পাঠাননি এবং কৃষ্ণের আক্ষেপ-বাক্য শুনছিলেন দাঁড়িয়ে দাঁড়িয়ে। এই আক্ষেপ-বাকের মধ্যে বৃকোদর ভীমেরও খানিকটা অবমূল্যায়ন ঘটায় তিনি প্রথমে কোনও কথাই বলছিলেন না। কিন্তু দুর্যোধনের মহাবল-কৌশলে পাণ্ডবরা আবারও ভিক্ষাবৃত্তি আশ্রয় করবেন এবং ভীমও মারা পড়বেন দুর্যোধনের হাতে— এমন একটা অবমূল্যায়ন ভীম খুব সইতে পারলেন না। তিনি বললেন— এত দুঃখের কিছু ঘটেনি, কৃষ্ণ! আমার সারা জীবনের শত্রুতার প্রতিশোধ আজকে আমি নেব। ধর্মরাজ যুধিষ্ঠিরের জয় হবেই, তুমি নিশ্চিন্ত থাকো— বিজয়ো বৈ ধ্রুবং কৃষ্ণ ধর্মরাজস্য দৃশ্যতে।
দুর্যোধন এবং ভীমের বল-কৌশলের একটা তুলনা করে কৃষ্ণ ভীমের চাইতে দুর্যোধনকে একটু এগিয়ে রেখেছিলেন নৈপুণ্যের দিক থেকে। কিন্তু ক্রিকেট খেলায় অনেক কুশলী ব্যাটসম্যান যেভাবে ভারী ব্যাট নিয়ে নিজের সামান্যতম দুর্বলতা প্রতিপূরণ করে, বলাধিক ভীম সেই বুদ্ধিতেই বললেন— আমার গদাটা দুর্যোধনেরটার চেয়ে দেড় গুণ বেশি ভারী— অধ্যর্ধেন গুণেনেয়ং গদা গুরুতরী মম— অতএব চিন্তা কোরো না কৃষ্ণ, ধর্মরাজ যুধিষ্ঠিরের গলায় আজ আমি জয়ের মালা পরাব।
কৃষ্ণ এটাই চাইছিলেন। ভীম যাতে আপন দুর্বলতার কথা শুনে আরও চেতিয়ে ওঠেন, এটাই কৃষ্ণ চাইছিলেন। অতএব ভীমের বাক্যশেষ মাত্রেই তিনি তাঁর প্রশংসা করে বললেন— তোমাকে আশ্রয় করেই যুধিষ্ঠির তাঁর পুরাতনী রাজলক্ষ্মী লাভ করবেন, এটা আমি জানি। তা ছাড়া দুর্যোধনের সব ভাইগুলোকে তো তুমিই শেষ করেছ। এবারে দুর্যোধনকেও শেষ করতে হবে। এত সব প্রশংসা এবং উৎসাহ-বাক্যের মধ্যেও কৃষ্ণ কিন্তু ভীমকে স্মরণ করিয়ে দিয়ে বললেন— তোমার কিন্তু প্রতিজ্ঞা ছিল, দাদা! তুমি দুর্যোধনের ঊরু-দুটি ভেঙে দেবে। সেই প্রতিজ্ঞা পালন করতে হবে কিন্তু— ত্বমস্য সক্‌থিনী ভঙ্‌ক্ত্বা প্রতিজ্ঞাং পালয়িষ্যসি। কৃষ্ণ কিন্তু কথার ইঙ্গিতে বুঝিয়ে দিলেন— দুর্যোধনের যুদ্ধ-ক্ষমতা এবং গদা-যুদ্ধের নৈপুণ্য যতই বেশি থাকুক, দরকার হলে অন্যায় করতে হবে এবং ঊরুভঙ্গের ক্ষাত্র-প্রতিজ্ঞা রয়েছে বলেই এ-অন্যায় ন্যায় বলেই গণ্য হবে।
পাণ্ডব-পাঞ্চালদের তুমুল হর্ষধ্বনির মধ্যে মধ্যম পাণ্ডব ভীমসেন গদা হাতে এগিয়ে গেলেন দুর্যোধনের দিকে, দুর্যোধনও ভীমের যুদ্ধাহ্বান শুনে ক্রোধাগ্নি উদ্‌গিরণ করতে করতে এগিয়ে গেলেন ভীমের দিকে। মনে হল যেন দুই মত্ত হস্তী পরস্পরের দিকে এগোল— প্রত্যুপস্থিত এবাশু মত্তো মত্তমিব দ্বিপম্‌। দুর্যোধন একাকী, তাঁকে উৎসাহ-জয়কার দেবার জন্য সেখানে কোনও মানুষ ছিল না, পাণ্ডবরাও বিযূথ মাতঙ্গের মতো দুর্যোধনকে একাকী দেখে খুশি হচ্ছিলেন। কিন্তু এই মুহূর্তে একাকী দুর্যোধনের সম্বন্ধে অসাধারণ একটি মন্তব্য করলেন মহাভারতের কবি। বললেন— এতগুলি বলবান যোদ্ধার উৎসাহ-প্ররোচনা ভীমের দিকে থাকলেও একাকী দুর্যোধনই যেন সংহারমূর্তি সিংহের মতো। তাঁর মনে কোনও বিচলিত ভাব নেই, ভয় নেই, গ্লানি নেই, শরীরের সমস্ত ক্ষত-ব্যথাও যেন সেরে গেছে— ন সম্ভ্রমো ন চ ভয়ং ন চ গ্লানির্ন চ ব্যথা।
যুদ্ধের আরম্ভ মুহূর্তটা সব সময়েই কুকুরের ঝগড়ার মতো হয়— এ-কথা অন্যত্র বলেছেন মহাকবি। কুকুর যেমন মারামারি করার আগে পরস্পর খানিকটা চেঁচিয়ে ক্রোধোদ্গার করে, সম্মুখ যুদ্ধে মানুষও পরস্পরের বিরুদ্ধে গালাগালি দেয়। এ-ক্ষেত্রে ভীমই আগে আরম্ভ করলেন। দুর্যোধনের সমস্ত অন্যায়গুলির জঘন্যতমগুলো স্মরণ করিয়ে দেবার সময় বারণাবতের জতুগৃহ দাহ এবং শকুনির পাশার চালে যুধিষ্ঠিরকে বেঁধে ফেলে রজস্বলা দ্রৌপদীকে রাজসভায় নিয়ে আসার কথাটাই প্রধানভাবে বললেন ভীম। তার সঙ্গে ভীষ্ম-দ্রোণ, কর্ণ-শল্য এবং অন্যান্য কৌরবভাইদের মৃত্যুর জন্য যে দুর্যোধনই মূলত দায়ী— এইসব দোষ চাপিয়ে ভীম বললেন, আজ তুই সবকিছুর ফল পাবি— তস্য পশ্য মহৎ ফলম্‌।
মৌখিক ভীতিপ্রদর্শন এবং তর্জন-গর্জনে দুর্যোধন কিছু কম যান না এবং একাকী অবস্থায় তর্জন-গর্জন আরও মানসিক শক্তি বাড়ায় বলেই দুর্যোধন ভীমকে বললেন— এত গরম গরম কথা বলার দরকার নেই তো তোর। তুই আয় যুদ্ধ কর আমার সঙ্গে— কিং কথ্থিতেন বহুনা যুধ্যস্বাদ্য ময়া সহ— আমি গদা নিয়ে দাঁড়িয়ে আছি এই অবস্থায় যদি ইন্দ্রও যুদ্ধ করতে আসে আমার সঙ্গে এবং সেটা যদি ন্যায়যুদ্ধ হয়, তবে সে পারবে না আমার সঙ্গে। অতএব শরৎকালের মেঘের মতো জল না দিয়ে বৃথা গর্জে মরিস না, নিজের ক্ষমতা কতটা আছে দ্যাখা এবার— মা বৃথা গর্জ কৌন্তেয় শারদাভ্রমিবাজলম্‌। প্রথমে ভীমকে দাবড়ে নিয়ে তারপর ভীমের প্রতিশোধ-ভাবনার যুক্তিগুলির উত্তর দিয়ে দুর্যোধন বললেন— আমার অনেক খারাপ কাজের নমুনা দিয়ে বেশ তো একটা বড় ভাষণ দিলি, তার উত্তরে বলি— তুই যত অন্যায়ের কথা বললি, ততটা আমার পক্ষে করাই সম্ভব নয়, আমি একা সব করিনি। তবে হ্যাঁ, আমি তোদের বনবাস করিয়েছি, পরের ঘরে দাসত্ব করিয়েছি, এটা আমি মানছি। আর বন্ধু-বান্ধব, আত্মীয়-স্বজন যত মারা গেলেন এ যুদ্ধে, সে ক্ষতি আমারও যেমন, তোদেরও তেমনই। ভাবটা এই— আমি যদি তাঁদের যুদ্ধে প্রবৃত্ত করে থাকি, তবে তোরাও তো ছেড়ে দিসনি তাঁদের। এতে আমাদের সমান লজ্জা। সবার কথা শেষ করে, সব প্রতিযুক্তি শেষ করে দুর্যোধন বললেন, আমি একা শুধু বাকি আছি। ধর্মযুদ্ধ করলে এখনও আমাকে মেরে যুদ্ধ জয় করবে এমন লোক নেই। আর যদি অন্যায় করে যুদ্ধ জিতিস, তা হলে সারা জীবন ধরে লোকে তোদের কুখ্যাতি করবে শুধু নয়, এই অন্যায়ের জন্য তোদেরও পশ্চাত্তাপও করতে হবে।
দুর্যোধনের যুক্তি, তর্ক এবং আক্ষেপ-বাক্য শুনে উপস্থিত পাণ্ডব-পাঞ্চালরা সপ্রশংসভাবে অভিনন্দন জানালেন তাঁকে। আর সাধারণ লোক যারা কৌতুহলবশত এই যুদ্ধ দেখার জন্য এই জায়গায় এসে জমেছিল, তারা হাততালি দিল দুর্যোধনের কথা শুনে, ঠিক যেমন রাস্তার মধ্যে বিরাট একটা হাতি দেখলে লোকে সম্ভ্রম, প্রশংসা এবং কৌতূহলে হাততালি দেয়— তং মত্তমিব মাতঙ্গং তলশব্দেন মানবাঃ। আমরা বুঝতে পারি— দুর্যোধনের এখনও কতটা ক্ষমতা, সাধারণ মানুষের সঙ্গে পাণ্ডবরাও তাঁর বীরত্ব ভাবনায় অভিভূত। মহাকাব্যের কবি তাঁর প্রতিনায়কের চরিত্র-চিত্রণ করতে গিয়ে এমনই উদার আকাশের নীচে এসে দাঁড়িয়েছেন, যাতে সর্বশত্ৰুজয়ী পাণ্ডবরা এখনও ভাবতে পারছেন না যে, তারা নিশ্চিন্ত জয়ের সম্মুখে এসে দাঁড়িয়েছেন। প্রতিনায়কের অনতিক্রম্য গুণগুলির জন্য তাঁদের অপেক্ষা করতে হচ্ছে। ভীম-দুর্যোধনের বাগযুদ্ধ আপাতত নিরস্ত হলেও যুদ্ধ এখনই আরম্ভ হল না। কেননা যুদ্ধের আরম্ভ মুহূর্তেই সেখানে উপস্থিত হলেন কৃষ্ণাগ্রজ বলরাম।
দুর্যোধন বলরামের অত্যন্ত প্রিয় শিষ্য। সেকালের দিনে গদাযুদ্ধে বলরামের সমান কেউ ছিলেন না, দুর্যোধন বলরামের কাছে গদাযুদ্ধের বিশেষ পাঠ গ্রহণ করেছিলেন। মধ্যম পাণ্ডব ভীমও এই পাঠ নিয়েছিলেন বটে, কিন্তু দুর্যোধন তাঁর কৃতী ছাত্র, তাঁর অধ্যবসায় এবং নৈপুণ্যে বলরাম অধিকতর মুগ্ধ ছিলেন। কুরুক্ষেত্রের যুদ্ধারম্ভে বলরাম কোনও পক্ষেই যোগ দেবেন না বলে তীর্থদর্শনে বেরিয়েছিলেন। যুদ্ধের শেষ খবর পাবার পর আজ দুই শিষ্যের শেষ যুদ্ধ দেখার জন্য বলরাম দ্বৈপায়ন হ্রদের তীরে উপস্থিত হলেন। তিনি এসে যাওয়ায় যুদ্ধারম্ভ খানিক বিলম্বিতই হল। কেননা বলরামের মতো অসাধারণ এক ব্যক্তিত্ব উপস্থিত হওয়ায় সম্বোধন-নিবেদন, প্রণামালিঙ্গন এবং কুশল বিনিময়েও বেশ খানিকটা সময় কেটে গেল। তার মধ্যে বলরাম নিজেই জানালেন যে, তিনি দুই প্রিয় শিষ্যের যুদ্ধ দেখার কুতূহলেই তীর্থদর্শনের মাত্রা শেষ করে এখানে এসেছেন— শ্রুত্বা তচ্ছিষ্যয়ো রাজন্ আজগাম হলায়ুধঃ। বলরামকে দেখে সবচেয়ে যিনি খুশি হলেন, তিনি দুর্যোধন— সমহৃষ্যত বীর্যবান্‌। পাণ্ডবরাও খুশি হলেন না, তা নয়। সৌজন্যের প্রদর্শনে তাঁরা কেউ কম গেলেন না। কিন্তু মনে মনে একটা ক্ষত অবশ্যই কাজ করেছে, কেননা বলরাম পূর্বে পাণ্ডবদের মতো কৌরবদেরও সাহায্য করার কথা কৃষ্ণকে বলেছিলেন এবং কৃষ্ণ তাতে রাজি হননি বলেই তিনি নিরপেক্ষ ভাবনা দেখিয়ে তীর্থপর্যটনে বেরিয়েছিলেন।
বলরাম আজ প্রিয় শিষ্যদ্বয়ের যুদ্ধ দেখতে এসেছেন যতখানি, তার চেয়েও বেশি তিনি দুর্যোধনের যুদ্ধ দেখতে এসেছেন এবং সমস্ত প্রতিকূলতার মধ্যে বলরামই দুর্যোধনের সবচেয়ে বড় ‘মর‍্যাল সাপোর্ট।’
আমাদের আরও একটা কথা মনে হয়। মনে হয় যেন মহাকাব্যের মহাপ্রতিনায়ক তাঁর শেষ যুদ্ধ করার সময় এমন একজনকে সামনে পেলেন যিনি পাণ্ডবদের অন্ধ সমর্থক নন, এমনকী পাণ্ডবদের সর্বসাধক বুদ্ধিদাতা কৃষ্ণেরও তিনি বড় ভাই! অর্থাৎ অনেক কিছু করতে পারলেও সমস্ত পাণ্ডব তো বটেই, কৃষ্ণকেও সংকুচিত থাকতে হবে বলরামের সামনে। মহাকাব্যের প্রতিনায়কের জন্য মহাকবির এই উদার প্রসন্ন বিবেক-সমাবেশ মহাকাব্যের পাঠককে এক মুহূর্তে সচেতন এবং জাগ্রত করে তোলে।
বলরাম এসেই উদ্যত যুদ্ধ সজ্জার মধ্যে নতুন এক আরম্ভ সূচনা করেন। বলরাম বললেন— যুদ্ধ যখন হবেই তখন এই দ্বৈপায়ন হ্রদের তীরভূমিতে নয়। যে কুরুক্ষেত্রে এতদিন যুদ্ধ হল, যে কুরুক্ষেত্র পরম পুণ্যস্থান ধর্মক্ষেত্র বলে পরিচিত, সেইখানেই এই যুদ্ধ হবে। অতএব চলো আমরা সকলে স্যমন্তপঞ্চকে যাই, কেননা এই স্থানটি প্রজাপতি ব্রহ্মার যজ্ঞ স্থানের উত্তরবেদী বলে দেবলোকে চিহ্নিত। আসলে উত্তরবেদী হল যজ্ঞের জন্য পরিষ্কৃত ভূমি। আমরা আগেও বারবার দেখেছি যে, কুরুক্ষেত্রের যুদ্ধটাকে একটা যজ্ঞের স্বরূপে বর্ণনা করা হয়েছে মহাভারতে। আর লৌকিক দৃষ্টিতে গদাযুদ্ধের জন্য একটা মসৃণ পরিষ্কৃত ভূমিরই প্রয়োজন ছিল, অসমান ভূমিতে বলবান লোকের যুদ্ধের সুবিধে হয় যত, নিপুণ যুদ্ধশিল্পীর ততটা নয়। সেইজন্যই হয়তো বলরাম আবারও সমন্তপঞ্চকের যুদ্ধক্ষেত্রে প্রত্যাবৃত্ত হতে বলেছেন সকলকে। বলরামের কথা মান্য করে যুধিষ্ঠির সকলকে আদেশ দিলেন সমন্তপঞ্চকে ফিরে যাবার জন্য।
দ্বৈপায়ন হ্রদ থেকে দুর্যোধনের এই সমন্তপঞ্চকে যাওয়ার বিবরণের মধ্যে দুর্যোধনের রাজোচিত মর্যাদা যতখানি ফুটে উঠেছে, তার চেয়ে অনেক বেশি সমব্যথায় জাগ্রত এখানে নির্মাণ-নিপুণ মহাকাব্যের কবি। দুর্যোধনের চোখে-মুখে তেজস্বিতা এবং আসন্ন যুদ্ধের ক্রোধ ফেটে বেরোচ্ছে, অথচ গদা-হাতে দুর্যোধন পাণ্ডব শত্রুদের দ্বারা রাজোচিতভাবে পরিবৃত হয়ে পায়ে হেঁটে চলেছেন। তাঁর কোনও ভ্রুক্ষেপ নেই— কে বা কারা তাঁর সঙ্গে যাচ্ছেন। যাঁদের সঙ্গে যুদ্ধ করতে হবে তাঁরাই তাঁকে চারদিক ঘিরে নিয়ে পদব্রজে চলেছেন— স পাণ্ডবৈঃ পরিবৃতঃ— যেন মাতলা হাতিকে ঘিরে নিয়ে চলেছে মানুষের ভিড়— দুর্যোধন তাদের দিকে তাকিয়ে দেখারও প্রয়োজন বোধ করছেন না— মত্তস্যেব গজেন্দ্রস্য গতিমাস্থায় সোহব্রজৎ। তথাকথিত আক্রান্ত অবস্থাতেও দুর্যোধনের এই নিরুদ্বেগ পাদচার দেখে স্বর্গ থেকে দেবতারাও সাধুবাদ দিয়েছেন। চারিদিকে সিংহনাদ, শঙ্খ-ভেরীর শব্দ। পাণ্ডবদের দ্বারা চতুর্দিকে সসমাদরে বেষ্টিত হয়ে সকলে সরস্বতী-নদীর দক্ষিণ দিকে এক প্রশস্ত ভূমিতে জমায়েত হলেন। এখানেই যুদ্ধ হবে।
সুন্দর শুভ্রকান্তি বলরাম বসলেন যুদ্ধ দেখতে, বসলেন অন্যান্য সকলে। ভীম-দুর্যোধনের বাক্যযুদ্ধ, পরস্পর দোষারোপ গালাগালি এবং আত্মশ্লাঘা চলল আবার। তারপর সেই ভয়ঙ্কর যুদ্ধ আরম্ভ হল। খুব সঙ্গত কারণেই এই যুদ্ধের বর্ণনা আমরা বাংলা ভাষায় দেব না। কেননা তৎকালীন দিনে গদাযুদ্ধের আরম্ভ-নিয়ম প্রক্রম এবং প্রহারের যে অসাধারণ পদ্ধতিগুলি বর্তমান ছিল, তা সবই মহাভারতের কবি এখানে বর্ণনা করেছেন। আমাদের মানুষী বর্ণনায় এই যুদ্ধের ভয়ংকর রূপ তেমন করে ধরা পড়বে না বলেই এই পারস্পরিক সংঘর্ষ মহাভারতে বর্ণিত হয়েছে কখনও দুই মত্ত হস্তীর উপমায়, কখনও দুই সিংহ আবার কখনও রাম-রাবণ, বালী-সুগ্রীব অথবা সুন্দ-উপসুন্দের মিথিক্যাল উপমায়। আমরা এত সবের মধ্যে যাব না, শুধু শেষ প্রহোরের পূর্বকালে, ভীম যখন প্রহার করতে করতে কোনও অন্ত দেখতে পাচ্ছেন না এবং দুর্যোধনও ঠিক তাই— এই জায়গাটায় দুই বিশেষ যুদ্ধ-দর্শকের কথোপকথনের মধ্যে আমরা সদর্থকভাবেই প্রবেশ করব।
দুই প্রতিস্পর্ধীর গদাযুদ্ধ যখন তুমুল আকার ধারণ করেছে— সমুদীৰ্ণং ততো দৃষ্ট্বা সংগ্রামং কুরুমুখ্যয়োঃ– অথচ কেউই কারও কাছে হারছেন না, এই অবস্থায় অর্জুন ঠাণ্ডা মাথায় কৃষ্ণকে সেই পুরনো প্রশ্ন করলেন— ভীম-দুর্যোধনের মধ্যে কার ক্ষমতা বেশি— কো জ্যায়ান্ ভবতো মতঃ? কৃষ্ণও সেই পুরাতন উত্তর দিলেন— গুরুর উপদেশ এঁরা দু’জনেই এক রকম পেয়েছেন, কিন্তু ভীমের শারীরিক শক্তি বেশি, অন্যদিকে দুর্যোধন বেশি কুশলী। অস্ত্রের অভ্যাসও দুর্যোধন বেশি করেছেন, হয়তো সেই কারণেই তিনি বেশি কুশলী। কৃষ্ণ এইটুকু উত্তর দিয়েই তাঁর কর্তব্য শেষ করলেন না। কুশলী যোদ্ধা যেহেতু চরম প্রহার এড়িয়ে যেতে পারেন, কৃষ্ণ তাই বললেন— ন্যায় অনুসারে যুদ্ধ করলে ভীম কোনও দিন এঁর সঙ্গে পেরে উঠবে না। অতএব অন্যায় আশ্রয় করেই দুর্যোধনকে মারতে হবে— অন্যায়েন তু যুধ্যন্‌ বৈ হন্যাদেব সুযোধনম্‌। এ ছাড়া কোনও উপায় নেই।
যুদ্ধ চলছে একই ভাবে, হার-জিতের ফয়সালা নেই। কৃষ্ণ যুধিষ্ঠিরের ‘স্ট্রাটিজিক’ ভুল দেখিয়ে বললেন— দুর্যোধনের সঙ্গে যুদ্ধ করাই উচিত ছিল না। ও বনে চলে যেতে চাইছিল, সেটা যেতে দিলেই হত। কিন্তু যুধিষ্ঠির ভাবলেন— শেষ শত্রু বেঁচে থাকলে আবারও যদি রাজ্যটা চলে যায়, তাই যে কোনও একজনের সঙ্গে যুদ্ধ করার শর্তে ধর্মরাজ দুর্যোধনের সঙ্গে যুদ্ধ চাইলেন বটে, তবে সেটা এক্কেবারে ভুল ‘স্ট্রাটিজি’। কৃষ্ণ এবার রাজনীতির প্রযুক্তি-বোদ্ধা শুক্রাচার্যের মত উল্লেখ করে বললেন, যে-শত্রুর সব গেছে, পরাজিত এবং হতাবশিষ্ট অবস্থায় সেই শত্রু যদি আবার ফিরে আসে, তবে তাকে জয় করা খুব কঠিন। কারণ সে জানে, তাঁর হারাবার কিছু নেই এবং মৃত্যু ব্যাপারটাকে নিশ্চিত ধরে নিয়েই যেহেতু সে যুদ্ধ করে— সহসোৎপতিতানাঞ্চ নিরাশানাঞ্চ জীবিতে— এমন শত্রুকে তাই দেবতারাও জয় করতে পারে না। অতএব এই দুর্যোধন মোটেই সুসাধ্য নন। তেরোটা বছর ধরে শুধু ভীমকে মারার জন্য দুর্যোধন অভ্যাস চালিয়ে গেছে। এখন সে নিরাশার জায়গা থেকে মরিয়া হয়ে যুদ্ধ করছে। ফলত অন্যায় যুদ্ধ না করে দুর্যোধনকে মারা যাবে না— এনঞ্চেন্ন মহাবাহুরন্যায়েন হনিষ্যতি।
কৃষ্ণের কথার মর্মার্থ বুঝলেন অর্জুন এবং পাগলের মতো যুদ্ধ করতে থাকা ভীমকে দেখিয়ে দেখিয়ে নিজের বাম উরুর ওপরে হাত দিয়ে আঘাত করতে লাগলেন তিনি। এর পরের ঘটনা সকলের জানা। কৃষ্ণের বুদ্ধি এবং অর্জুনের সংকেত কাজে লাগালেন ভীম। দুর্যোধন উঁচুতে লাফ দিয়ে উঠে ভীমের ওপর সবেগে গদার বাড়ি মারবেন ঠিক করেছিলেন। কিন্তু ওপর থেকে লাফিয়ে মাটিতে পড়ার আগেই ভীমের গদার বাড়ি দুর্যোধনের দুই উরু ভেঙে দিল। সবাই দেখল; সসাগরা পৃথিবীর নায়ক আর কোমর তুলতে পারছেন না, পা নাড়াতে পারছেন না, স্থাণুর মতো মাটিতে পড়ে আছেন, যন্ত্রণায় কাতর, সর্ব অঙ্গ ধুলায় ধূসর।
দুর্যোধনের পতনের সঙ্গে সঙ্গে দাঁড়িয়ে থাকা পাণ্ডব-পাঞ্চালদের মধ্যে সিংহনাদ, জয়ধ্বনি, শঙ্খ-ভেরীর তুমুল শব্দ হতে থাকল। এই অবস্থায় সমবেত হর্ষধ্বনির মধ্যে মহাবলী ভীমসেন ধীর পদক্ষেপে এগিয়ে গেলেন দুর্যোধনের দিকে। তখনও কেউ কিছু বোঝেনি— কী ঘটতে যাচ্ছে। ভীম গদা হাতে দুর্যোধনের কাছে এসে তাঁর ওপরে চোখ রেখে বললেন, অসভ্য ছোটনোক কোথাকার! তুই সেদিন একবস্ত্রা দ্রৌপদীকে রাজসভায় টেনে এনে আমাদের দিকে তাকিয়ে ঠাট্টার হাসি হেসেছিলি, মুখে বলেছিলি— আমরা নাকি সব ‘গোরু’। বলির পশু ছাড়া পেলে যেমন হয়, আমাদের নাকি তোরা বাগে পেয়েও ছেড়ে দিয়েছিস। সেই ‘গোরু’ বলার ফল আজকে পাবি তুই— তস্যাবহাসস্য ফলমদ্য ত্বং সমবাপ্নুহি।
এই কথা বলে ভীম তাঁর বাঁ পা রাখলেন দুর্যোধনের কপালের ওপর, তারপর পা দিয়েই তাঁর মাথাটা ঘষে-পিষে দিলেন। মহাভারতের নিরপেক্ষ ধারাভাষ্যকার সঞ্জয় দেখেছেন— সময়ের আবর্তনে কত বড় বীর পুরুষের কতখানি অবমাননা হতে পারে। এই অসঙ্গতি অথবা স্বকর্মসাধিত কালগতি বোঝানোর জন্য সঞ্জয় ধৃতরাষ্ট্রকে বললেন, রাজসিংহ দুর্যোধনের মাথাটা ভীম বাঁ পা দিয়ে ঘষে পিষ্টে দিলেন মাটিতে— শিরশ্চ রাজসিংহস্য পাদেন সমলোড়য়ৎ। মানুষ যখন প্রতিশোধের কথা বলে তখন একবার বলে না, বারবার বলে। ভীম আবারও বললেন— যারা আগে আমাদের দেখিয়ে দেখিয়ে, ‘গোরু গোরু’ বলে নেচেছিলি, এখন আমরা তোদের অবস্থা দেখেও ‘গোরু গোরু’ বলে উলটে নাচছি— তান্‌ বয়ং প্রতিনৃত্যামঃ পুন গৌরিতি গৌরিতি— দেখে যা ব্যাটারা! দ্রৌপদীকে সভায় টেনে এনে পাশার পণের সুযোগ নিয়ে তোরা আমাদের ‘হিজড়ে’ ‘ষণ্ঢতিল’ বলে গালাগালি দিয়েছিলি, আজ দ্যাখ— সেই দোষে তোরা সব ক’টা ভাই আমার হাতে মরলি। এখন আমরা স্বর্গেই যাই বা নরকেই যাই, আমাদের দুঃখ নেই কিছু, আমরা প্রতিশোধ নিয়েছি। ভীম আবারও এগিয়ে গেলেন দুর্যোধনের দিকে, আবারও বাঁ পা দিয়ে মাটিতে ঘষে দিলেন তাঁর মাথা, মুখে গালাগালি দিলেন— শঠ, প্রবঞ্চক, জুয়োচোর কোথাকার— বামেন পাদেন শিরঃ প্রমৃদ্য/ দুর্যোধনং নৈকৃতিকেতবোচৎ।
ভীমের এই প্রতিস্পর্ধী আচরণ অনেকেরই ভাল লাগেনি, নিরপেক্ষ ধারাভাষ্যকার সঞ্জয়ের ভাল লাগেনি, ধৃষ্টদ্যুম্ন প্রভৃতি পাঞ্চালদেরও ভাল লাগেনি। অত বড় মানুষ— দুনিয়ার লোক তাঁকে চিরকাল রাজার মতো সম্মান করেছে— রাজভাবেন মান্যশ্চ সর্বলোকস্য সো’ ভবৎ— ভোগে-বিলাসের ছাতার তলার সূর্যতাপটুকুও যাঁর পছন্দ হত না, রাজ্যের সমস্ত লোক যাঁর অনুগ্রহের ওপর নির্ভর করত— প্ৰসাদাদ্‌ ধ্রিয়তে যস্য প্রত্যক্ষং তব সঞ্জয়— সকলে তাঁর প্রতাপ দেখেছে, সেই মানুষটাকে ভীম বাঁ পায়ে মাথা ঘষে দিচ্ছেন— যেহেতু ভগ্ন ঊরুতে তাঁর দাঁড়িয়ে ওঠার ক্ষমতা নেই— এটা কেউ ভালভাবে নিলেন না— দৃষ্ট্বা কৃতং মূর্ধনি নাভ্যনন্দন্‌… ক্ষুদ্ৰাত্মনা ভীমসেনেন পাদম্‌। সকলের মধ্যে অবশ্য সবচেয়ে অস্বস্তি বোধ করলেন যুধিষ্ঠির, ভীমের আচরণে সবচেয়ে ক্ষুব্ধ হলেন তিনি।
এটা অবশ্যই ঠিক যে, এখানে একটা ‘মাইলেজ’ পাবার ব্যাপার আছে, করুণ অবস্থায় সুযোগ পাবার ব্যাপার আছে, পরপক্ষের আচরণের তীক্ষ্ণতা এই ‘মাইলেজ’ এবং সুযোগ বাড়িয়ে দেয়। আমি এমন ঘটনা এবং দুর্ঘটনা অনেক দেখেছি, যেখানে অন্যায়কারী বহুতর দুস্কৃত কর্ম করার পর সামগ্রিকভাবে বহুতর নিন্দিত হতে হতে যখন তুমুল বিপদে পড়ে, তখন কখনও মহিলা বলে, কখনও বালক বলে এবং কখনও পূর্বে বড় মানুষ ছিলেন বলে এই মুহূর্তে ভগ্ন, চুর্ণ, দুর্বল অবস্থায় অন্যায় সুযোগ পেয়ে যান। বিশেষত যে তীক্ষ্ণকারী ব্যক্তি তীক্ষ্ণ কথায় সেই বড় মানুষের মুখোশ খুলে ফেলল, তার ওপরেই পাশ্ববর্তী জনের ক্ষোভ তৈরি হয়— যেন এতটা ক্ষতি, এতটা অবমাননা সে না করলেই পারত। এই অবস্থায় সেই বড় মানুষ, মহিলা বা বালকের পূর্বকৃত জঘন্য অপরাধও লঘু দৃষ্টিতে দেখা হতে থাকে।
ভীমের ক্ষেত্রেও তাই হল। দ্রৌপদীকে চুলের মুঠি ধরে রাজসভায় টেনে এনে যেদিন বাম উরু প্রদর্শন করেছিলেন দুর্যোধন, অথবা বনবাসে যাবার সময় ভীমের হাঁটা নকল করে দুর্যোধনেরা যখন ‘গোরু গোরু’ বলে চিৎকার করেছিলেন, অথবা পাণ্ডবদের নপুংসক বলে দ্রৌপদীকে যখন কুপ্রস্তাব দেওয়া হয়েছিল, তখন কিন্তু ভীমের মতোই প্রতিশোধ-স্পৃহা সবার মনে জেগেছিল। কিন্তু আজ যখন স্বজন-বন্ধু-আত্মীয় হারিয়ে সেই বড় মানুষ দুর্যোধনের মাথায় লাথি মারছেন ভীম, তখন অতিতীক্ষ্ণকারী ভীমকে কেউ ভাল চোখে দেখছেন না। আসলে ভয়েই হোক অথবা অনতিক্রমনীয় ব্যক্তিত্ব বলেই হোক, পূর্বে যিনি বড় মানুষ ছিলেন, পরাজিত ভগ্ন অবস্থাতেও তাঁর বড় মানুষির অবমানন ঘটলে এক ধরনের সমব্যথার আবরণ তৈরি হয়। নইলে দেখুন, দুর্যোধনের ওপর এই অবজ্ঞা-মুখর প্রতিশোধ-স্পৃহা কিন্তু সকলের মনেই ছিল। কিন্তু দুর্যোধনের রাজকীয় পতনের নিস্তব্ধতা ভঙ্গ করে ভীম যখন তীক্ষ হয়ে ওঠেন, তখন তিনিই যেন কেমন অমানবিক অন্যায়ের নিমিত্ত কারণ হয়ে ওঠেন। তাঁর আচরণ যেন অন্যায় বলে মনে হয়। অন্য দিকে এটাই হল, প্রতিনায়ক-শ্রেষ্ঠতমের মহাকাব্যিক প্রতিষ্ঠার বিপ্রতীপ উপায়, যেখানে উজ্জ্বলতম নায়ক যোদ্ধার সমালোচনার মাধ্যমে প্রতিনায়কের শ্রেষ্ঠত্বের আস্বাদন তৈরি হয়।
ভীম বাঁ পায়ে দুর্যোধনের মাথা ঘষে দিচ্ছেন মাটিতে, প্রতিশোধ খ্যাপন করতে গিয়ে আত্মশ্লাঘায় নেচে বেড়াচ্ছেন, এতে সকলের মধ্যেই যে এক আরোপিত সমবেদনার আবরণ তৈরি হল, সেই আবরণ আরও তীব্রতর হয়ে উঠল ধর্মরাজ যুধিষ্ঠিরের সোচ্চার হস্তক্ষেপে। যুধিষ্ঠির বললেন, ন্যায় বা অন্যায় যেভাবেই হোক তোমার প্রতিশোধ নেওয়া হয়ে গেছে, তোমার প্রতিজ্ঞাপূরণও হয়ে গেছে। তো, এখানেই তো তোমার শত্রুতার শেষ হওয়া উচিত— গতোহসি বৈরস্যানৃণ্যং প্রতিজ্ঞা পূরিতা ত্বয়া। কিন্তু এখন যেটা করছ, এই কাজটা বন্ধ করো, তুমি পা দিয়ে দুর্যোধনের মাথা মাটিতে ঘষে দিয়ো না এইভাবে, ধর্ম যেন তোমাকে অতিক্রম না করে— মা শিরোহস্য পদা মর্দীৰ্মা ধর্মস্তেহতিগো ভবেৎ। প্রাথমিক আক্ষেপ-বাক্যে ভীমকে নিয়ন্ত্রণে আনার সঙ্গে-সঙ্গেই বিজয়ী প্রতিপক্ষের মুখ দিয়ে প্রতিনায়কের মহাকাব্যিক প্রতিষ্ঠা ঘটল যুধিষ্ঠিরের মুখে। যুধিষ্ঠির বললেন, ভীম! তুমি মনে রেখো— ইনি রাজা এবং আত্মীয়-সম্বন্ধে ইনি আমাদের জ্যাঠতুতো ভাই, বিশেষত ঊরুভঙ্গের কারণে তাঁর যে পতন ঘটেছে, তা তাঁর কাছে মৃত্যুরই মতো— রাজা জ্ঞাতির্হতশ্চায়ং— এই অবস্থায় তোমার এই সাবজ্ঞ আচরণ রীতিমতো অন্যায়।
যুধিষ্ঠির এবার অধুনা অসহায় দুর্যোধনের পূর্বমর্যাদা ভীমকে স্মরণ করিয়ে দিয়ে তাঁর রাজোচিত প্রাপ্য সম্মানটুকু সকলকে মনে করিয়ে দিচ্ছেন মহাকাব্যিক শ্রদ্ধায়। যুধিষ্ঠির বললেন, মহারাজ দুর্যোধন এগারো অক্ষৌহিণী সেনার অধিপতি, সমগ্র কুরুকুলের তিনি নেতা, এবং কুরুদেশেরও নেতা, এমন একটা সম্মানিত মানুষের মাথাটা তুমি পা দিয়ে স্পর্শ কোরো না— মা স্প্রাক্ষী ভীম পাদেন রাজানং জ্ঞাতিমেব চ। এই মুহূর্তে দুর্যোধনের অসহায়তার কথাও উল্লেখ করছেন যুধিষ্ঠির। তাঁর সৈন্য-সেনাপতি, অমাত্য-সচিব, আত্মীয়-বন্ধু সকলেই মারা গেছে, নিজেও তিনি ভগ্ন ঊরু-দুটি নিয়ে বিধ্বস্ত, এই অবস্থায় তাঁকে পদাঘাত করা শোভন হয় না। ভাবটা এই যে, সব ঠিকঠাক থাকলে দুর্যোধনকে কি এত সহজে অপমান করা যেত? অতএব একজন মানী এবং প্রতিষ্ঠিত ব্যক্তির শোচনীয় অবস্থার সুযোগ নিয়ে তাঁকে এইভাবে অপমান করা যায় না, বরঞ্চ তাঁর জন্য মায়াই হওয়া উচিত— সর্বাকারেণ শোচ্যোহয়ং নাবহাস্যোহয়মীশ্বরঃ।
ভীমকে এইভাবে শাসন এবং নিয়ন্ত্রণ করে দুর্যোধনের রাজোচিত সম্মানটুকু ফিরিয়ে দিলেন বটে যুধিষ্ঠির, কিন্তু শব্দার্থের অসাধারণ মার্জনায় যুধিষ্ঠির তাঁর এই নির্মম পরিণতি সযৌক্তিক বলেই তাঁর কাছে উপস্থিত হলেন সাশ্রুকণ্ঠে, দণ্ডদাতার অসীম ক্ষমায়। যুধিষ্ঠির বললেন, বৎস! রাগ কোরো না, তুমি কষ্টও পেয়ো না, নিজের জন্য শোকও কোরো না। বিধাতা এমন এক বিষম কর্ম সৃষ্টি করেছেন, যাতে সারা জীবন ধরে তুমিও আমাদের বিনাশ করার চেষ্টা করে গেলে, আর আমরাও শেষ পর্যন্ত এই হত্যালীলায় মেতে উঠলাম। কিন্তু এটাও বড় ঠিক যে, তুমি নিজের অনতিক্ৰমণীয় লোভ, মত্ততা, মূঢ়তার জন্য আজকে নিজেই এই বিপদ ডেকে এনেছ— আত্মনো হ্যপরাধেন মহদ্‌ব্যসমীদৃশম্। আজকে তোমার জন্যই আত্মীয়-স্বজন, বন্ধু-বান্ধব সকলে মারা গেল, অথচ আমরা তার নিমিত্ত কারণ হয়ে রইলাম।
যুধিষ্ঠির শেষ পর্যন্ত দুর্যোধনের কথাটাই মেনে নিয়েছেন। যুধিষ্ঠির বুঝিয়ে দিয়েছেন কীভাবে মানুষের পৃথিবীতেই স্বর্গ-নরক তৈরি হয়। যে এমন একটা যুদ্ধ করে মারা গেল, সে স্বর্গে গেল— এ-কথার মানে দুর্যোধনকে আর কোনও শোক-দুঃখ ক্লেশ সইতে হবে না, দেখতেও হবে না। কিন্তু যুদ্ধের পুরুষমেধ যজ্ঞ শেষ হলে ভাই-বন্ধু, পুত্র-পৌত্রের বিধবা-বধূরা যে শোক করতে থাকবেন, সেই শোক দেখার মধ্যে এক নারকীয়তা আছে, যুধিষ্ঠিরকে সেই নারকীয়তা সহ্য করতে হবে— বয়ং নারকি-সংজ্ঞা বৈ দুঃখং ভোক্ষ্যাম দারুণম্‌। গদাযুদ্ধের প্রাককালে দুর্যোধন এই কথাই বলেছিলেন যুধিষ্ঠিরকে। বলেছিলেন, তিনি যা ভোগ করার করেছেন, কিন্তু দুর্যোধনকে মেরে বিধবা পৃথিবী শাসন করতে হবে যুধিষ্ঠিরকে।
প্রধানতম শত্রু হওয়া সত্ত্বেও তাঁকে হত্যা করা এবং অপমান করার মধ্যে যে নৈতিকতার তত্ত্ব আছে, সেখানে স্বয়ং যুধিষ্ঠিরের মাধ্যমে দুর্যোধনের মর্যাদা প্রতিষ্ঠা করেই মহাকাব্যের কবি শান্ত হননি। প্রতিনায়কের প্রতিও তাঁর মমতা থাকে, তাঁর শৌর্য-বীর্য অহংকারের প্রতি তাঁর শ্রদ্ধাটাও থাকে বিপরীত চমৎকারিতায়। আমরা আগেই বলেছিলাম— কৃষ্ণ-জ্যেষ্ঠ বলরাম তীর্থদর্শন ছেড়ে দুই শিষ্যের যুদ্ধ দেখতে এসেছিলেন যতখানি, তার থেকেও তিনি বেশি উপস্থিত সংজ্ঞাচেতক বিবেকের মতো। সেই বিবেক বুঝিয়ে দেয় যে, ধর্মরাজ যুধিষ্ঠিরের ধর্মরাজ্য প্রতিষ্ঠার জন্যও কিছু জাগতিক অন্যায়ের প্রয়োজন হয়; হয়তো বা অন্যায়ের বিরুদ্ধে যুদ্ধ করার জন্য এমন অন্যায়ও কথঞ্চিৎ নৈতিক হয়ে ওঠে, কিন্তু তবু সে অন্যায়টুকু ধরিয়ে দেন মহাকাব্যের কবি। এখানে বল রাম সেই কাজটা করছেন নিরপেক্ষ সাক্ষী-চৈতন্যের মতো।
প্রথমেই বলে রাখি, দুর্যোধনের ঊরুদেশে অন্যায়ভাবে আঘাত করার পরেই বলরামের প্রতিক্রিয়ার কথা আমাদের জানানো উচিত ছিল, কিন্তু মহাভারতের কবি এই প্রতিক্রিয়া জানিয়েছেন দুর্যোধনের মাথায় ভীমের সাবজ্ঞ পাদস্পর্শ এবং যুধিষ্ঠিরের শাসনের পর। আমরা মহাকাব্যের অনুক্রম মেনেছি বটে, তবে স্বাভাবিকতার দৃষ্টিতে এটাই স্বাভাবিক যে, বলরাম তাঁর প্রতিক্রিয়া জানিয়েছিলেন দুর্যোধনের উরুদেশে ভীমের গদাঘাতের পরেই। তা ছাড়া ক্রুদ্ধ বলরামের উপস্থিতিতে দুর্যোধনের মাথায় ভীম পদাঘাত করবেন, এটাও সম্ভব ছিল না। নিরপেক্ষ ধারাভাষ্যকার সঞ্জয়ের কথা থেকেও তাই বোঝা যায়। সঞ্জয় ধৃতরাষ্ট্রকে বলেছেন, ভীম আপনার পুত্রের ঊরুদেশে আঘাত করেছে, এটা দেখামাত্রই বীরশ্রেষ্ঠ বলরাম ভীষণ রেগে গেলেন— ঊর্বোরভিহতং দৃষ্ট্বা ভীমসেনেন তে সুতম্‌। আমরা বলব— এ শুধু রাগ নয়, ভীমের প্রহার-মাত্রই বলরাম পীড়াব্যঞ্জনক আর্তকণ্ঠে— যেন তাঁর নিজেরই ঊরুদেশে লেগেছে এইভাবে চেঁচিয়ে উঠে বললেন— ছিঃ ভীম! ছিঃ ছিঃ! এবারে উপস্থিত সবার দিকে তাকিয়ে বলরাম বললেন, ভীম যেভাবে দুর্যোধনের নাভির নীচে ঊরুদেশে গদা-প্রহার করল, যুদ্ধের নীতিতে এটা চরম অন্যায় এবং লোকসমাজেও এমন কেউ করে না। এই মূর্খ কোনও নিয়মের ধার ধারে না, ও কি নিজের ইচ্ছামতো সমস্ত নীতি-নিয়ম লঙঘন করে যুদ্ধ করবে নাকি— নৈতদ্‌ দৃষ্টং গদাযুদ্ধে কৃতবান্ যদ্‌ বৃকোদরঃ।
বলরাম এতটাই রেগে গিয়েছিলেন যে, তিনি তাঁর চিরাভ্যস্ত যুদ্ধাস্ত্র লাঙ্গল নিয়ে ছুটে চললেন ভীমের দিকে— ততো লাঙ্গলমুদ্যম্য ভীমমভ্যদ্রবদ্‌ বলী। এই অবস্থায় কৃষ্ণ এসে তাঁকে জড়িয়ে ধরে না আটকে দিলে ভীমের বিপদ ছিল। কৃষ্ণ তাঁকে কথঞ্চিৎ শান্ত করে রাজনীতি বোঝানোর চেষ্টা করলেন। বিশেষত পাণ্ডবরা তাঁদের আত্মীয়, আত্মীয়ের রাজনৈতিক যুদ্ধ জয় তো নিজেদেরই জয়— এইসব কথার সঙ্গে দুর্যোধনের পূর্বকৃত অত্যাচার এবং ভীমের ঊরুভঙ্গের প্রতিজ্ঞার প্রসঙ্গও বলরামকে স্মরণ করিয়ে দিয়েছেন কৃষ্ণ। বলরাম কৃষ্ণের যুক্তিগুলি মেনে নিলেন বটে, সাময়িকভাবে শান্তও হলেন বটে, কিন্তু তিনি খুশি হলেন না। কৃষ্ণের কথা মেনে নিয়েও তিনি ভীমকে ‘কৃটযোধী’ বা অন্যায়যুদ্ধকারী বলে চিহ্নিত করলেন চিরকালের মতো এবং যুদ্ধে নিহত হলেও যে দুর্যোধন চিরস্থায়ী স্বর্গ লাভ করবেন, সেই সান্ত্বনাবাক্য দুর্যোধনকে শোনালেন বলরাম। বলরামের শেষ কথাটা এখানে ভীষণ-ভীষণ প্রণিধানযোগ্য। সম্পূর্ণ কুরুক্ষেত্রের যুদ্ধটাকে একটা যজ্ঞের প্রতিরূপে বর্ণনা করে বলরাম বলেছেন, এই যজ্ঞে শত্রুরূপ অগ্নিতে দুর্যোধন আত্মাহুতি দিয়ে মহাযজ্ঞসমাপ্তির পুণ্যফল লাভ করেছেন— হুত্বাত্মানম্‌ অমিত্রাগ্নৌ প্ৰাপ চাবভৃথং যশঃ।
দুর্যোধনের পতনের পর বলরাম আর সেখানে থাকেননি। কৃষ্ণের কথায় তিনি ক্রোধ সম্বরণ করলেও মনে মনে ক্রোধ পোষণ করেই তিনি রথে চড়ে দ্বারকায় চলে গেছেন। আমাদের ধারণা, বলরাম চলে যাবার পরেই ভীম এগিয়ে গিয়ে দুর্যোধনের সঙ্গে বিরূপ ব্যবহার করেছেন তাঁর মাথায় পদাঘাত করে। দুর্যোধনের ঊরুদেশে ভীমের প্রহার থেকে আরম্ভ করে এই পর্যন্ত যে-সব ঘটনা ঘটল, তাতে পাণ্ডবদের বিজয়-ভাবনা কেমন কলুষিত এবং তিক্ত হয়ে গেল যেন। বিশেষত অন্যায়ের কলঙ্ক-রোপন করে বলরাম চলে গেলেন বলেই এমন একটা পরিবেশ তৈরি হল, যাতে প্রবল-শত্রু-বিনিপাতের উল্লাসটুকুও স্বতঃস্ফূর্ত হয়ে উঠছে না, আবার ভীমের ওপর আরোপিত অন্যায়টুকুও ঠিক জাস্টিফাই করা যাচ্ছে না। তার মধ্যে, যে-ভীম এত লড়াই করে নিজের জীবনের ঝুঁকি নিয়ে দুর্যোধনের পতন ঘটালেন, তাঁকেও কেউ স্বতঃস্ফূর্ত প্রশংসা না করায়, তাঁরও মনটা বিষণ্ণ হল। পরিস্থিতিটা এইরকম যে, কেউই খুশি নেই— পাঞ্চালাশ্চ সবার্ষ্ণেয়া পাণ্ডবাশ্চ বিশাম্পতে।
বস্তুত বিজয়ী যোদ্ধা-পুরুষদের মধ্যে এই যে বিষণ্ণতা, এইখানেই প্রতিনায়ক দুর্যোধনের মহিমা এবং মর্যাদা বিপ্রতীপভাবে উজ্জ্বল হয়ে ওঠে। এই বিপরীত-প্রতিষ্ঠার আবর্ত থেকে বেরিয়ে আসার জন্য, কৃষ্ণের মতো ভগবৎ-প্রমাণ ব্যক্তিত্বের অভিপ্রবেশ অথবা ‘ইনটারভেনশন’ জরুরি হয়ে পড়ে। মহামতি যুধিষ্ঠির ভীমকে শাসন-নিয়ন্ত্রণ করার পর নিজে বিষণ্ণ এবং চিন্তাকুল হয়ে অপোবদনে বসেছিলেন। এই অবস্থায় সমস্ত নিস্তব্ধতা ভেঙে কৃষ্ণ যুধিষ্ঠিরকে বললেন, ধর্মরাজ! ধর্মের বিষয় তো সব আপনার জানা। তা হলে এই ঘটনাটাকে আপনি অধর্ম বলে মনে করছেন কেন? ভূপতিত চৈতন্যহীন দুর্যোধনকে ভীম পদাঘাত করে ভীষণ অন্যায় করেছে, এটাই বা আপনি ভাবছেন কেন? যুধিষ্ঠির এতক্ষণে বুঝলেন যেন। মন থেকে ভীমের ওই সাবজ্ঞ আচরণ মোটেই পছন্দ না করলেও এতদিনকার জ্বালা, এতদিন এত শঠতার যন্ত্রণা থেকেই যে ভীম দুর্যোধনকে অপমান করেছেন, সেটা যুধিষ্ঠির অনুধাবন করলেন এতক্ষণে। আর যুধিষ্ঠির সেটা বুঝতে পারার সঙ্গে সঙ্গেই কৃষ্ণ ভীমকে খুশি করার জন্য তিনি যা যা এতক্ষণ করেছেন তার সবকিছু সপ্রশংসভাবে অনুমোদন করলেন— অন্বমোদত তৎ সর্বং যদ্ভীমেন কৃতং যুধি।
আমাদের বক্তব্য হল— বিজয়ী হওয়া সত্ত্বেও সেই বিজয়ের আস্বাদন লাভ করার জন্য এতটা যে সময় লেগে গেল এবং সেই আস্বাদন ভোগ করার জন্য এতটা যে যৌক্তিকতার সাধন করতে হল— এই সময় এবং এই যৌক্তিকতার সন্নিবেশই এখানে প্রতিনায়ক দুর্যোধনের মহাকাব্যিক প্রতিষ্ঠা তৈরি করে দেয়। এমনকী কৃষ্ণ ভীমকে সমর্থন করে একটা উল্লাস-পরিবেশ ফিরিয়ে আনার পরেও যখন পাঞ্চাল-বীরেরা অতি উৎসাহে ভীমের বেশি বেশি প্রশংসা করার জন্য দুর্যোধনের নিন্দা আরম্ভ করলেন, তখন কিন্তু কৃষ্ণকেই আবার রাশ টেনে ধরে বলতে হয়েছিল— শুনুন মহাশয়েরা! দুর্যোধন মন্দবুদ্ধি, সে নিহত হয়েছে, এখনও তাঁর মৃত্যু না হলেও সে এখন নিরুপায় নিশ্চেষ্ট হয়ে পড়ে আছে, কিন্তু এই অবস্থায় উগ্র তীক্ষ্ণ কাঠ-কাঠ কথা বলে কাটা ঘায়ে নুনের ছিটে দিয়ো না— বাগ্‌ভিঃ কাষ্ঠসধর্মণা— মরা মানুষকে এমন কষ্টকর কথা বলে আবারও মারতে নেই— ন ন্যায্যং নিহতং শত্ৰুং ভূয়ো হন্তুং নরাধিপাঃ। কৃষ্ণ বুঝতে পারছিলেন দুর্যোধনের অতিরিক্ত নিন্দাও তাঁর গুরুত্ব বাড়িয়ে দিচ্ছে একভাবে। ঠিক সেই জন্যই তিনি বেশি কথা না বলে সবাইকে এবার তাড়াতাড়ি করে রথে উঠতে বললেন। কিন্তু আমরা মনে করি— অতিখ্যাত বীর প্রতিনায়কের প্রতি এই ঔদাসীন্যও বুঝি মহাভারতের কবির পছন্দ হয়নি।
সন্ধ্যার অন্ধকার গাঢ় হয়ে এল। তুমুল আনন্দধ্বনির মধ্যে পাণ্ডবরা এখন রওনা হবেন হস্তিনাপুরের দিকে। আনন্দে কেউ গায়ের চাদর ওড়াতে লাগল, বিজয়ী খেলোয়াড়ের মতো কেউ ধনুক উড়িয়ে দিল আকাশে। সমবেত মানুষজনেরা ভীমের প্রশংসায় পঞ্চমুখ হয়ে উঠল। দুর্যোধন ঊরুভঙ্গের বেদনাও কোনওক্রমে সইছিলেন, কিন্তু সবার মুখে ভীমের প্রশংসা, আর নিজের গালাগালি শুনে আর থাকতে পারছিলেন না। এর মধ্যে কৃষ্ণ আবার যখন মিষ্টি মিষ্টি করে বলতে আরম্ভ করলেন, তখন তাঁর অধৈর্য চরমে উঠল। কৃষ্ণ বলেছিলেন— ভাগ্যক্রমে এই দুষ্ট মারা গেছে— এখন তাড়াতাড়ি রথে ওঠো, বাড়ি যেতে হবে— রথেষ্বারোহত ক্ষিপ্রং গচ্ছামো বসুধাধিপা।
দুর্যোধন তখনও মারা যাননি, তবে ব্যথায়, যন্ত্রণায়, অপমানে, মরার মতোই পড়েছিলেন। কৃষ্ণের তাচ্ছিল্যভরা কথা শুনে দু’হাত দিয়ে মাটি আঁকড়ে কোনওরকমে শরীরটাকে খানিকটা উঁচু করলেন দুর্যোধন। মহাভারতের কবি এমন একটি উপমা দিয়েছেন এখানে, যা শুধু মহভারতের কবির মতো। তিনি বলেছেন— রেগে-যাওয়া সাপের ল্যাজের দিকটা ছেঁচে দিলে, সে যেমন সামনের দিকটা কোনওরকমে খানিকটা উঁচু করে, ভগ্ন ঊরু দুর্যোধনও তেমনি হাতের সাহায্যে নিজের মাথাটা, বুকটা একটু উঁচু করে কৃষ্ণের দিকে তাকালেন— অর্ধোন্নত শরীরস্য… ক্রুদ্ধস্যাশীবিষস্যেব ছিন্নপুচ্ছস্য ভারত। প্রাণ বের-করে-দেওয়া ব্যথা-বেদনা তুচ্ছ করে তিনি কৃষ্ণকে কটু কথা বলতে আরম্ভ করলেন। বললেন— ব্যাটা, কংসের বান্দার ব্যাটা— তুই ওই অর্জুনকে শিখিয়ে দিলি, তারপরেই না ভীম তার কাছ থেকে ইঙ্গিত পেয়ে আমার ঊরু দুটি ভেঙে দিল অন্যায়ভাবে। তোরই কূট বুদ্ধিতে আমার পক্ষের সমস্ত মহাবীরেরা মারা গেছেন, তবু তোর লজ্জা নেই। ভীষ্মের মরণে শিখণ্ডীকে সামনে রেখে অর্জুনের যুদ্ধ করাটা তোরই বুদ্ধি। অশ্বত্থামা নামে একটা হাতি মেরে আচার্য দ্রোণকে দিয়ে অস্ত্র ত্যাগ করানো— এটাও তোর বুদ্ধি। ঘটোৎকচকে যুদ্ধে লেলিয়ে দিয়ে কর্ণের একাঘ্নী বাণটি খরচ করা, এটাও তোর বুদ্ধি। মাটিতে রথ আটকে গেছে— এই অবস্থায় কর্ণকে মেরে ফেলাটাও তোর বুদ্ধি। যদি তুই এত সব অসাধু উপায়ে আমাদের সঙ্গে যুদ্ধ না করে সোজাসুজি যুদ্ধ করতি— তা হলে জীবনেও তোরা জিততে পারতি না।
কৃষ্ণ এবার একটি একটি করে দুর্যোধনের সমস্ত পাপ এবং অন্যায়গুলি স্মরণ করিয়ে দিলেন— ভীমকে বিষ দেওয়া, জতুগৃহ, পাশাখেলা, দ্রৌপদীর অপমান, বনবাস, অভিমন্যুকে মারা— সব একটি একটি করে কর্কশ ভাষায় উল্লেখ করলেন। বললেন— তোমার দোষেই, তোমার লোভ আর অতিরিক্ত রাজ্য স্পৃহাতেই তোমার আত্মীয়স্বজন ভাই-বন্ধু সব মারা গেল, তুমি নিজেও তার ফল ভোগ করছ। কৃষ্ণের তর্জন-গর্জন শুনে দুর্যোধন যেন একটু থতমত খেয়ে গেলেন। তবু দাম্ভিকের যে আত্মতৃপ্তি হয়, সেই আত্মতৃপ্তিতে উচ্চারণ করলেন আপন সফলতার কথা— ধীরে ধীরে, তারিয়ে তারিয়ে। দুর্যোধন বললেন— বেদ অধ্যয়ন করেছি বিধিমত, দানধ্যানও করেছি প্রচুর, শত্রুর মাথায় পা দিয়ে নিজের হাতে শাসন করেছি এই সসাগরা পৃথিবী। সেদিক দিয়ে দেখতে গেলে আমার চেয়ে সৌভাগ্যবান আর কে আছে? যে ভোগ সাধারণত দেবতারা ভোগ করে, সেই ভোগ সেই ঐশ্বর্য আমি চুটিয়ে ভোগ করেছি। সেদিক দিয়েও আমার মতো ভাগ্যবান কে আছে? আমি এখন আমার আত্মীয়-বন্ধু নিয়ে ক্ষত্রিয়ের প্রাপ্য জায়গা স্বর্গে যাচ্ছি, আর তোমরা সারা জীবন ধরে এই শূন্য পৃথিবী ভোগ করো।
দুর্যোধন এই কথা বলার সঙ্গে সঙ্গে তাঁর ওপর স্বর্গের মন্দারমঞ্জরী ঝরে পড়ল। গন্ধর্বপুরুষেরা বাদ্যি বাজাল, স্বর্গের অপ্সরারা দুর্যোধনের যশোগান করল। সিদ্ধচারণেরা দুর্যোধনের প্রশস্তি করে বললেন— সাধু সাধু। আমরা যে কথা দিয়ে দুর্যোধনের চরিত্র-বিশ্লেষণ আরম্ভ করেছিলাম, সেই কথায় আমরা পুনরায় উপস্থিত।
সারা জীবন যে মানুষটাকে দুষ্টচেতা, পাপী, হাড় বদমাশ ভেবে এসেছেন পাণ্ডবেরা, তাঁরই মৃত্যুর পূর্বে স্বর্গের সমারোহ দেখে সমবেত পাণ্ডব-পাঞ্চালদের একটু লজ্জাই করতে লাগল। তাঁরা ভাবলেন— যাঁকে এতক্ষণ গালমন্দ করেছিলাম, তাঁর জন্য বোধহয় একটু বিলাপ-টিলাপই করা উচিত। বিশেষত ভীষ্ম, দ্রোণ— এঁদের কথা স্মরণ করে পাণ্ডবরা একটু শোক-কাতরই হয়ে পড়লেন। বেশ একটু চিন্তাও হল তাঁদের— যা করেছি, ঠিক করেছি তো? পাণ্ডবদের চিন্তাকুল দেখে কৃষ্ণ এবার বললেন— ভীষ্ম, দ্রোণ, কর্ণ, দুর্যোধনের মতো মহা-মহাবীরদের যে এত তাড়াতাড়ি তোমরা বধ করতে পারলে, তার কারণ আমাকে কিছু কিছু কুটিলতার আশ্রয় নিতেই হয়েছে। যদি ধর্মপথে চলে সোজাসুজি যুদ্ধ হত এবং আমি যদি ছলনার আশ্রয় না নিতাম, তা হলে কোথায় থাকত তোমাদের জয়লাভ, কোথায় রাজ্য আর কোথায় এই ধন সম্পত্তি— কুতো বো বিজয়ো ভূয়ঃ কুতো রাজ্যং কুতো ধনম্‌। এই যে দুর্যোধনকে দেখছ, ওর হাতে গদা থাকলে ওকে ন্যায়যুদ্ধে সোজাসুজি জয় করা অসম্ভব। তবে হ্যাঁ, যদি বল— তা হলে কি আমরা অন্যায় যুদ্ধ করে পাতকী হলাম— সে ক্ষেত্রে আমি বলব সেরকম কিছু হয়নি, কেন না স্বয়ং দেবতারাও অসুর মারতে গিয়ে কত ছলনার আশ্রয় নিয়েছেন তার ঠিক নেই। তা ছাড়া, আমাদের আগে অনেকেই এ জিনিস করেছেন, বড় বড় মানুষেরাও তার অনুমোদনও করেছেন, অন্যেরাও সেই পথেই চলেন—
পূর্বৈরনুগতো মার্গো দেবৈরসুরঘাতিভিঃ।
সদ্ভিশ্চচানুগতঃ পন্থাঃ স সর্বৈরনুগম্যতে॥
সহৃদয় পাঠককুল! কৃষ্ণের এই শেষ যুক্তিটি একটু মাথায় রাখবেন। আমরা প্রথমদিকে প্রশ্ন তুলেছিলাম— দুর্যোধন এমন কী মানুষ যে তাঁর মাথাতেও স্বর্গের পুষ্পবৃষ্টি ঝরে পড়ে? আমরা বলেছিলাম— কবি হিসেবে ব্যাসের নিরপেক্ষতা দেখে আমরা মুগ্ধ হই। মুগ্ধ হই এই কথা ভেবে যে, মহাকাব্যের নায়ক বা নায়কোচিত ব্যক্তিদের তিনি যেমন নানা বিপদ এবং অপমানের মধ্যে ফেলে প্রতিতুলনায় তাঁদের চরম জয়লাভ এবং শেষ সম্মানটুকু আরও ভাস্বর করে তুলেছেন, তেমনি তিনি তাঁর প্রতিনায়ককেও ভোলেননি। প্রায় সেই যুগেই স্বয়ং ভগবান বলে খ্যাত কৃষ্ণ বাসুদেবকে দিয়ে অর্থাৎ একেবারে ধর্মপ্রবক্তার মুখ দিয়ে আপন ছলনার স্বীকারোক্তি আদায় করিয়ে নিয়েছেন মহাভারতের কবি, অপি চ সেই মৃত্যুপথযাত্রীর মাথার ওপর স্বর্গের স্নিগ্ধ পুষ্পবর্ষণ করে তাঁকে দৈবমহিমায় প্রতিষ্ঠিত করেছেন।
কিন্তু এ তো গেল কাব্যিক দৃষ্টিতে কবির বিচার। তার্কিকেরা এ সব কথা মানবেন কেন? তাঁরা বলবেন— এ তো বাপু কবির পাগলামি। সারা মহাভারত জুড়ে দুর্যোধনকে দাম্ভিক, পাজি, নচ্ছার, অসভ্য, শাসন মানে না— এত সব কথা বলে হঠাৎ তাঁর মরার সময় স্বর্গ থেকে ফুলটুল ফেলে সাধু সাজানো হচ্ছে। তাও কোন লোকটা? যে লোকটা নাকি মরার মুখেও লোকমুখে খবর পাঠিয়ে দ্রোণপুত্র অশ্বত্থামাকে ডেকে এনেছে এবং নিজে পারছে না বলে কৃপাচার্যের মাধ্যমে তাঁকে আবার সেনাপতি নিযুক্ত করেছে— যদি পাণ্ডবদের ক্ষতি করা যায়। এ কেমন মানুষ, মরেও যার রাগ যায় না? তাঁর মাথায় আবার পুষ্পবৃষ্টি। তার্কিকেরা এইখানেই থামবেন না। তাঁরা বলবেন— দুর্যোধন কী রকম মানুষ— যে নাকি অশ্বত্থামার হাতে ধৃষ্টদ্যুম্ন এবং অসহায় ঘুমন্ত পাণ্ডব সন্তানদের মৃত্যুর খবর শুনে বিকৃত আনন্দে বলেছিল— গঙ্গাপুত্র ভীষ্ম যা আমার জন্য করতে পারেননি, কর্ণ যা পারেনি, দ্রোণ যা পারেননি, আজ তুমি কৃপ আর কৃতবর্মার সহায়তায় আমার সেই কাজ করেছ, অশ্বত্থামা, আজ তুমি আমার সেই কাজ করে দিয়েছ— যত ত্বয়া কৃপভোজাভ্যাং সহিতেনাদ্য মে কৃতম্‌। আজ আমি নিজেকে দেবরাজ ইন্দ্রের মতো কৃতকৃত্য মনে করছি। এই কথা বলে দুর্যোধন অত্যন্ত খেলোয়াড়চিতভাবে অশ্বত্থামাদের বললেন— তোমাদের ভাল হোক— স্বস্তি প্রাপ্নুত ভদ্রং বঃ— আবার তোমাদের সঙ্গে স্বর্গে দেখা হবে। দুর্যোধন মারা গেলেন।
তা হলে দুর্যোধন কী রকম অসভ্য এবং দুর্জন, যিনি কুরু-পাণ্ডবদের সন্তানবীজ ভাইগুলির মৃত্যুর খবর শোনার জন্যই যেন মৃতকল্প হয়েও জীবন ধারণ করেছিলেন। শত্রুর ওপর কতখানি আক্রোশ এবং নির্মমতা থাকলে এই ব্যবহার সম্ভব! অথচ তাঁকেই আবার বীরোচিত পুষ্পবৃষ্টি এবং গীত-বাদিত্রের কবিকল্পে মহীয়ান করে তোলা হচ্ছে। এই আপাত বিরোধের কথা বাদ দিয়েও দুর্যোধন-চরিত্রের সরল নির্মমতা নিয়ে আমি প্রশ্ন করেছিলাম দার্শনিক-পণ্ডিত শ্ৰীঅনন্তলাল ঠাকুরকে। তা তিনি আমার বিশ্লেষণ এবং মর্মাহত ভাব উড়িয়ে দিয়ে বললেন— চরিত্রগত দিক দিয়ে দুর্যোধন ঠিক আছেন। আপনি দুর্যোধনকে বৈদিক যুগের আর্যধারার সঙ্গে মিলিয়ে বিচার করবেন, তা হলেই দুর্যোধনের শঠতা, নির্মমতা এবং শাসনাতীত ব্যবহারের ব্যাখ্যা পাবেন। এই কথা শোনার পরে দেখলাম— সত্যিই তো বৈদিক যুগ থেকে মহাভারতের যুগ পর্যন্ত আর্য পুরুষদের যে ধারা আমাদের দেশে প্রবাহিত— সেটা বিশ্লেষণ করলে বেশ বোঝা যায় ভূমি, সম্পত্তি এবং রাজ্যের জন্য প্রাচীন আর্যরা যথেষ্ট লালায়িত ছিলেন। এই বাবদে যুদ্ধ-বিগ্রহ ছল-জুয়াচুরি কিছুই তাঁদের করণীয় থেকে বাদ যেত না। স্ত্রীলোকের ব্যাপারেও তাঁদের অসংযম মাঝে মাঝেই প্রকট হয়ে উঠেছে। যাঁদের কাছে পশু-বিত্ত, উত্তম গৃহ এবং সন্তানই মঙ্গলজনক ধর্ম বলে পরিগণিত হত, তাঁরা যে এগুলির জন্য শেষ পর্যন্ত লড়ে যাবেন— তাতে আশ্চর্য কী!
আমার কথা শুনে কেউ যদি আবার উলটো ব্যাখ্যা করে বলেন— আর্যরা জাতি হিসেবে তা হলে বর্বর ছিলেন, তা হলে আবার আমার বিপদ বাড়ে। এইজন্য বাড়ে যে, প্রথমত, দুর্যোধনের চরিত্র লিখতে গিয়ে সম্পূর্ণ আর্য পুরুষের চরিত্র এই স্বল্প পরিসরে ব্যাখ্যা করা সম্ভব নয়। দ্বিতীয়ত, নির্মমতা, বর্বরতা, যুদ্ধ-বিগ্রহ, ছল— এগুলি অসভ্য এবং বর্বর জাতির কোনও বৈশিষ্ট্য নয়। আধুনিক কালে ইরাক অথবা আমেরিকা— এই দু’টির এক দিকে তাকালেই আমার কথা জলের মতো পরিষ্কার হয়ে যাবে। ইরাক অথবা আমেরিকা কেউই জাতিগতভাবে বর্বর নয়, কিন্তু নিজের একগুঁয়েমি এবং স্বার্থের ক্ষেত্রে দুই পক্ষই এক এক সময় কী রকম বর্বর হয়ে উঠেছেন, তা নিরপেক্ষ জনমাত্রেই বুঝতে পারবে।
অনন্তলাল ঠাকুর বলেছিলেন— আপনি যযাতিকে দেখুন, নহুষকে দেখুন— তা হলেই দুর্যোধনের ব্যাখ্যা পাবেন। যযাতি, নহুষ— এঁরা সব কুরু-ভরতবংশের বিখ্যাত রাজা। রাজ্য-সম্পত্তি বাড়ানো এবং রক্ষার জন্য এঁরা অন্যায়, অত্যাচার, লুণ্ঠন এবং পরস্ত্রীর প্রতি অবিচার কোনওটাই বাদ দেননি। অথচ রাজা হিসেবে তাঁদের কীর্তি স্বর্গীয় শ্রুতি লাভ করেছে। শ্রীঠাকুরের মুখে যযাতি-নহুষের প্রসঙ্গ শোনার পরেই দুর্যোধনের অন্তকালে কৃষ্ণের সেই সান্ত্বনা বাণীটি আমার কাছে বেশি অর্থবহ হয়ে উঠল। আমি পাঠককে সেই শ্লোকটি স্মরণে রাখতে বলেছিলাম। কৃষ্ণ পাণ্ডবদের বলেছিলেন— দেবতা থেকে আরম্ভ করে অনেকেই ছলনা এবং অন্যায়ের সাহায্যে তাদের শত্রুশাতন করেছেন, সাধু-সজ্জনেরাও সেসব অনুমোদন করেছেন, এখানকার লোকেরাও সেই পথেই চলে— স সর্বৈরনুগম্যতে। খেয়াল রাখবেন— কথাটা বলা হয়েছিল যুদ্ধে পাণ্ডবদের অন্যায় এবং ছলনার প্রসঙ্গে। কৃষ্ণ দেবতা এবং মহান ক্ষত্রিয়দের অন্যায় যুদ্ধের দৃষ্টান্ত উল্লেখ করে পাণ্ডবদের ‘জাস্টিফাই’ করছিলেন এবং অন্যায় যুদ্ধের কারণে তাঁদের সাময়িক মনোবেদনা দূর করার চেষ্টা করেছিলেন। আমরা বলি— পূর্ব ব্যক্তিদের দৃষ্টান্তে পাণ্ডবদের অন্যায়গুলি যৌক্তিকতা স্থাপন করে কৃষ্ণ নিশ্চয় উলটো দিক দিয়ে দুর্যোধনের ব্যবহারেও যৌক্তিকতা এনে দিয়েছেন। অর্থাৎ কিনা কপট পাশা, বনবাস, অন্যায় আক্রমণ, দ্রৌপদীর বস্ত্রহরণ— ইত্যাদি যে সব জঘন্য অন্যায় দুর্যোধন করেছেন— দেবতা এবং পূর্ব ব্যক্তিত্বদের অন্যায় ব্যবহারে অপি চ আধুনিকদের সেই পথ অনুসরণের মধ্যে দুর্যোধনের ব্যবহারেও এক ধরনের যৌক্তিকতা আসে। স্মরণ করে দেখবেন— যেখানে যেখানে দুর্যোধন পাণ্ডবদের অন্যায় যুদ্ধের প্রসঙ্গ তুলেছেন; সেখানে সেখানে পাণ্ডবরাও দুর্যোধনের পূর্বকৃত অন্যায়গুলি উল্লেখ করে নিজেদের সাফাই গেয়েছেন। এই অন্যায়ে অন্যায়ে কাটাকুটি খেলার কথাটাই কৃষ্ণ বলেছেন— পূর্বে দেবতা এবং রাজারাও এইরকম করেছেন— এখনকার লোকেরাও এই রকম করেন। পাণ্ডবপক্ষের সেনাপতি ধৃষ্টদ্যুম্ন এবং সন্তানগুলি যখন অশ্বত্থামার হাতে মারা গেলেন, তখন দুর্যোধন বলেছিলেন— আজ আমি নিজেকে দেবরাজ ইন্দ্রের মতো মনে করছি। ইন্দ্রের উল্লেখে কৃষ্ণ সমর্থিত দেবতাদের ব্যবহার এবং অপব্যবহারগুলি যেমন দুর্যোধনের ক্ষেত্রে সমর্থনযোগ্য হয়ে ওঠে, তেমনি অনন্তলাল ঠাকুরের বলা বৈদিক আর্যদের পূর্বতন ব্যবহারগুলিও দুর্যোধনের বিষয়ে যুক্তিগ্রাহ্য হয়ে ওঠে। আপনারা লক্ষ করে দেখবেন— তেমন তেমন পণ্ডিত আছেন— যাঁরা ভারতবর্ষের শাস্ত্র-দর্শন এবং মহাকাব্যের ওপর সহানুভূতিশীল হওয়া সত্ত্বেও আর্যদের বর্বর বলেছেন— শব্দের সমাস করে বলেছেন আর্য-বর্বর— Aryan barbarians. ফরাসি পণ্ডিত রেইঁকোর্ত— আমার উচ্চারণে ভুল হতে পারে তাই পুরো নাম দিয়ে বলি— Amaury de Reincourt বলেছেন—
The tall, fair-skinned Aryan barbarians emerged with the broad plains of the Indus mounted on horses, clad in heavy coats mail (বর্মিনঃ) with weapons made of iron and military equipments which the refined men of Harappa obviously did not possess— proving perhaps for the first but certainly not the last time that barbarism and technical superiority are perfectly compatible. Looking down contemptuously upon the dark-skinned, flat-nosed. Dasyus, decadent discendants of those men who had created the Harappa Civilisation, the victorious Aryan tribes (Bharatas, Yadus, Anus, Druhyus, Purus, etc) gradually occupied large part of Hindustan as Goths, Visigoths, Lombards, Franks and Vandals were to over run the Roman empire two thousand years later. Indra, the great god of the Rg-veda, is first and foremost destroyer of “forts” (purandara), a wrecker of cities who “rends forts as age consumes a garment”. He is the barbaric god of loot, destruction and fire…
এর পরেও কি দুর্যোধনের জতুগৃহ-দাহ, বিরাটের গোধন হরণ, কুরুক্ষেত্রের যুদ্ধ এবং অন্যান্য বর্বরতা ব্যাখ্যা করতে আমাদের অসুবিধে হবে? আর্যচরিত্রের এই পরম্পরাগত ধারার নিরিখেই পুরু-ভরতবংশীয় দুর্যোধনের মাথায় স্বর্গের মন্দারমঞ্জরী ঝরে পড়েছিল, গন্ধর্ব পুরুষেরা বাদ্যি বাজিয়েছিল সেই কারণেই, স্বর্গসুন্দরী অপ্সরারা দুর্যোধনের সুসম্বন্ধ যশোগান করেছিল সেই কারণেই; কেন না পুষ্পবৃষ্টি হয় দেবতাদের জয়লাভে, আর্য রাজার জয়লাভে— যযাতি, নহুষ, রাবণ, রামচন্দ্র এবং কৃষ্ণের জয়লাভে। নিজস্ব ক্ষেত্রে দুর্যোধনও তাই মহান, উদ্যমী এবং একভাবে স্বর্গের পুষ্পবৃষ্টির অধিকারী।
জগন্নাথ-ধাম শ্রীক্ষেত্রে রথযাত্রার উৎসব আরম্ভ হয়েছে। সেই মহাপ্রভু চৈতন্যের সময় থেকে গৌড়-বঙ্গের শত শত আমোদী ভক্ত রথযাত্রা উপলক্ষে পুরীতে যান রথের রশি টানতে। পণ্ডিত-মূর্খ, ধনী-দরিদ্র, ব্রাহ্মণ-চণ্ডাল, স্ত্রী-পুরুষ— সকলেই রথের দিনে রথোপরি জগন্নাথ-দর্শন করে পরম আনন্দ লাভ করেন। সেবারে ভারত-খ্যাত পণ্ডিত জগন্নাথ তর্কপঞ্চাননও পুরীতে এসেছেন রথযাত্রায়।
তুর্কপঞ্চানন তো কম লোক নন, স্বয়ং উইলিয়াম জোন্স তাঁর কাছে সংস্কৃত ভাষা এবং সাহিত্যের পাঠ নিয়েছেন, তখনকার কলকাতা হাইকোর্টের শ্বেতচর্ম ন্যায়াধীশেরা তাঁর সঙ্গে সদাসর্বদা যোগাযোগ রাখেন হিন্দু আইন সঠিক বুঝে নেবার জন্য। এ-হেন জগন্নাথ তর্কপঞ্চানন, যাঁর পাণ্ডিত্যের খ্যাতি উৎকল-কাশী-কান্যকুব্জের মতো বিদ্যাকেন্দ্রগুলির সর্বত্র ছড়িয়ে পড়েছে, তিনি আজ রাজপথে এসে দাঁড়িয়েছেন রথের রশি আকর্ষণ করার জন্য। মান্য পণ্ডিত বলে তাঁর আশেপাশে পণ্ডিত-সজ্জন এবং গজপতি-রাজবংশের অধস্তন মহারাজ চলদ্‌বিষ্ণু এবং রাজপরিবারের অন্যান্য লোকজন ভিড় করে দাঁড়িয়ে আছেন। সকলে অপেক্ষা করছেন— কখন জগন্নাথ-বলরাম-সুভদ্রাকে রথগর্ভে দর্শন করা যাবে॥
আপনারা যাঁরা স্বচক্ষে রথযাত্রা দেখেছেন, তাঁরা জানেন যে, জগন্নাথ, বলরাম এবং সুভদ্রা— শ্রীক্ষেত্রের এই তিন মূর্তিকে মন্দির-চত্বর থেকে বাইরে রাজপথে দাঁড়ানো রথের ওপরে তোলা খুব সোজা কর্ম নয়। আর উড়িয়া পাণ্ডা-পুরোহিতেরা যেভাবে, যে অদ্ভুত বিমাননায় এই তিন ভগবদ্-বিগ্রহকে রথের ওপরে তোলেন, তাতে রসিক সজ্জন ছাড়া অন্য যে কোনও অল্পগ্রাহী, অল্পবোধী মানুষের সচন্দন-তুলসীর ভক্তিদর্পে আঘাত লাগতে পারে। বস্তুত এই তিন দেবমূর্তির সঙ্গে শ্রীক্ষেত্রবাসী উড়িয়াদের এতটাই প্রিয়ত্বের সম্বন্ধ, জগন্নাথ-বলরাম-সুভদ্রাকে তাঁরা এতটাই আপন মনে করেন যে, পূজা-বিধির সমস্ত কঠিন আচার-প্রক্রিয়া সত্ত্বেও রথে ওঠানোর সময় জগন্নাথ-বলরামকে নিয়ে তাঁরা রীতিমতো লৌকিক ব্যবহারে মত্ত হয়ে ওঠেন। এই দেবমূর্তিদের ঝাঁকিয়ে, নাড়িয়ে, কথা বলে, এমনকী তীব্র গালাগালি দিয়েও জগন্নাথপ্রেমী উড়িষ্যাবাসীরা পরম প্রশ্রয়ে রথে তোলেন জগন্নাথ-বলরাম-সুভদ্রাকে।
যেবার পণ্ডিত জগন্নাথ পঞ্চানন সাঙ্গোপাঙ্গে দাঁড়িয়ে জগন্নাথ-বলরামের এই রথারোহণ-লীলাকৌতুক দর্শন করছেন, সেবার একটা কাণ্ড ঘটল। জগন্নাথ-সুভদ্রা-বলরামের মধ্যে সম্বন্ধ-মর্যাদায় বলরামই সবার বড়। তো পুরীর পাণ্ডারা তাঁকে ঝাঁকাতে ঝাঁকাতে রথে ওঠাচ্ছেন, সঙ্গে চলছে কাঁসি-করতালের শব্দছন্দে অন্যান্য উড়িয়া পাণ্ডাদের নিতম্বোদ্ভেদী কীর্তন। পুরীর গজপতি মহারাজ চলদ্‌বিষ্ণু দূরে করজোড়ে দাঁড়িয়ে আছেন, দাঁড়িয়ে আছেন পণ্ডিত জগন্নাথ পঞ্চানন ভক্তিনম্র দৃষ্টিতে। এরই মধ্যে হঠাৎ সেই ভয়ংকর কাণ্ড ঘটল। সম্ভবত পাণ্ডাদের বজ্রঝাঁকানির মাঝে পড়ে প্রভু বলভদ্রের বিগ্রহমূর্তি রথ থেকে মাটিতে পড়ে গেল। চারিদিকে সকলের বুক কেঁপে উঠল অদৃষ্ট আশঙ্কায়— কী অমঙ্গল ঘটবে কে জানে! স্বয়ং মহারাজ চলদ্‌বিষ্ণু কপালে করাঘাত করে চেঁচিয়ে উঠলেন— কী অমঙ্গল! কী অকল্যাণ! কী ঘটবে আজ, প্রভু বলভদ্র মাটিতে পড়ে গেলেন, কী হবে আজ!
ভারতজয়ী পণ্ডিত জগন্নাথ তর্কপঞ্চানন সবটাই দেখছিলেন এতক্ষণ, নিবিষ্ট মনে। মহারাজ চলদ্‌বিষ্ণুর বিলাপকল্প খেদোক্তি থেকে পণ্ডিত বুঝতে পারছিলেন— মহারাজ চলদ্‌বিষ্ণু সমস্ত উড়িষ্যাবাসীর প্রতিনিধি হয়েই খেদোক্তি করছেন যেন। অজানা অমঙ্গলের আশঙ্কায় রথযাত্রার মতো এই বিরাট আনন্দ উৎসব মুহূর্তে ম্রিয়মাণ হয়ে উঠবে— তিনি বুঝতে পারছিলেন। একথাও তাঁর মনে হল যে, ভারতবর্ষের নানান জায়গা থেকে তাঁর কাছে মানুষ আসে নানান সমস্যার বিধান চাইতে, বিপন্ন মানুষকে তিনি শাস্ত্রের বিচিত্র বিধান শুনিয়ে কত সহজ করে তোলেন তাঁদের সমস্যা, অথচ এখানে এত বড় আনন্দ উৎসবের ওপর যেন এক বিরাট আঘাত নেমে এসেছে— ভগবান বলভদ্র পাণ্ডাদের হাত ফসকে মাটিতে পড়ে গেছেন। পণ্ডিত তার পরিশীলিত শাস্ত্রবোধ থেকেই একথা বোঝেন— যে এটা নেহাতই একটা আকস্মিক ঘটনা। নইলে উড়িয়া পাণ্ডারা ভগবান বলভদ্রের ভগবত্তার উচ্চতার ওপরেও তাঁকে প্রাণের চাইতেও বেশি ভালবাসেন। তাই শ্রীমূর্তি পড়ে যাবার পিছনে নেহাতই এক আকস্মিকতা আছে এবং আর কিছুই নেই।
পণ্ডিত জগন্নাথ পঞ্চানন কুসংস্কারমুক্ত মানুষ, সবচেয়ে বড় কথা, তিনি মহাপ্রভু শ্রীচৈতন্যের দেশের লোক, তিনি বাঙালি। মহাপ্রভু যেমন এই রথাগ্রে কীর্তন করে উড়িয়া-গৌড়িয়া ভক্তজনের মন মাতিয়েছিলেন এককালে, আজ ঠিক সেইখানে দাঁড়িয়ে আছেন ত্রিবেণীর জগন্নাথ তর্কপঞ্চানন। কী করে চির-পরিচিত উড়িষ্যাবাসীদের এমন অমঙ্গল-আশঙ্কায় দুশ্চিন্তিত দেখে খুশি হবেন তিনি? তা ছাড়া ভারতবর্ষের প্রান্ত-উপান্ত থেকে দুনিয়ার লোক সমস্যায় পড়লেই যখন তাঁর কাছে বিধান চাইতে আসে, তখন সেই বিধান দেবার সময় শাস্ত্রের শুষ্ক আচার-প্রক্রিয়ার চেয়েও বিধান-দাতা ব্রাহ্মণের মার্মিক সহৃদয়তার প্রয়োজন বেশি হয়। অন্তত ত্রিবেণীর জগন্নাথ পঞ্চানন তেমনই এক সহৃদয়। ঠিক সেই কারণেই গজপতি চলদ্‌বিষ্ণু এবং রথাগ্রে উপস্থিত সকল জনতার হৃদয় বুঝে পণ্ডিত জগন্নাথ বিচিত্র এক বিধান উচ্চারণ করলেন, যাতে এক মুহূর্তে সব শান্ত হয়ে গেল।
বলরামের বিগ্রহ মাটিতে পড়ে যেতেই মহারাজ চলদ্‌বিষ্ণু বলেছিলেন— এ কী অমঙ্গল! যার সংস্কৃত প্রতিশব্দটি ছিল ‘ঔৎপাতিক’— কথাটা ‘উৎপাত’ থেকেই এসেছে। তর্কপঞ্চানন সেই অমঙ্গল-উৎপাতের কথাটা ধরেই বলতে আরম্ভ করলেন। বললেন— আপনি অকারণে বিব্রত হচ্ছেন, মহারাজ। কোনও ভয়ংকর অমঙ্গল ‘ঔৎপাতিক’ কিছু ঘটে যায়নি। তবে হ্যাঁ, আপনি অমঙ্গল অকল্যাণের কথা বলতে পারতেন, যদি এখন মহাপ্রভু জগন্নাথ অথবা সুভদ্রা পড়ে যেতেন রথ থেকে— নারায়ণো যদি পতেদ্‌ অথবা সুভদ্রা। কিন্তু তা তো হয়নি, পড়ে গেছেন বলরাম, তাঁর পড়ে যাওয়াটা একান্তই স্বাভাবিক। মহারাজ চলদ্‌বিষ্ণু অবাক চোখে তাকিয়ে রইলেন পণ্ডিত জগন্নাথ তর্কপঞ্চাননের চোখের দিকে। পণ্ডিত বললেন— দেখুন— ভগবান বলভদ্র সর্বক্ষণ মদ্য পান করেন। মদের ঘোরে তাঁর চক্ষু দুটি সদাই আরক্ত হয়ে থাকে, মাথাটাও ঘুরছে সব সময়। তার মধ্যে কাঁধে অত বড় একখানা লাঙল তাঁর অস্ত্র। তা এমন টল-টলায়মান অবস্থায় তিনি যদি মাটিতে পড়ে গিয়ে থাকেন, তার মধ্যে অস্বাভাবিক কিছু নেই— যুক্তং হি লাঙ্গলভৃতঃ পতনং পৃথিব্যাম্‌— আপনি বিব্রত হবেন না, মহারাজ!
কৃষ্ণ-জ্যেষ্ঠ বলরাম সম্বন্ধে এই যে অসাধারণ শ্লোকটি উচ্চারণ করলাম তার কারণ এই নয় যে, বিশাল মাপের এই মানুষটিকে আমরা এক মদ্যপের ছকে বেঁধে ফেলতে চাইছি। বরঞ্চ বলতে চাই— বলরামের কথা মনে হলেই মদ্যপ-সুজনের মতোই এক দরাজহৃদয়, ভোলেভালা, নিতান্তই সরল এক ব্যক্তিত্বের কথা মনে আসে এবং সেখানে এই মদের ঘোরটুকু তাঁর অতি-সরল চরিত্রের প্রতীক হয়ে ওঠে। কবি কালিদাস লিখেছিলেন— চাঁদের মধ্যে যে কলঙ্কের মালিন্যটুকু থাকে তা চাঁদের শোভা আরও বাড়িয়ে দেয়। বলরামের ক্ষেত্রেও তাই, তাঁর চরিত্রের সব দোষগুলি— তাঁর মদ খাওয়া, তাঁর অসহনীয়তা, তাঁর রাগ— এই সমস্ত কিছু তাঁর চরিত্রের স্বচ্ছতা এবং আহ্লাদিনী শক্তিগুলি আরও শতগুণ বাড়িয়ে দেয়। কবিদের মধ্যে বলরামের এই সরল প্রতিভাস এমনই যে, তাঁর কাছে আশীর্বাদ প্রার্থনা করবার সময়েও ভাসের মতো নাট্যকার মহাকবি চেয়েছেন— সংসারভীত মনুষ্যকুলকে সুরক্ষা এবং অভয় দেবার কালেও বলরামের চন্দ্রসবর্ণ বাহুদুটি যেন মদ্যপানে অবশ থাকে— আসবদত্তৌ অবলৌ ভুজৌ। কবি এই অবশতা চান এই কারণে যে, বলরাম যাঁকে প্রিয় মনে করেন তার প্রতি তিনি মুক্তহক্ত। মদবিহ্বল পুরুষ যেমন কারণ-অকারণ কিছুই না জেনে, কিছুই না বুঝে অকপটে সর্বস্ব দান করতে পারে, মহাকবি বলরামের কাছেও সেইরকম মদবিহ্বল বিপুল আশীর্বাদ চেয়েছেন। বলরাম খুশি হলে প্রার্থীর কাছে কিছু অপ্রাপ্য থাকে না। তাঁর কাছে যুক্তি, তর্ক, বিচার— এগুলি খুব বড় কথা নয়, মদ্যপের নির্বিচার নির্বিকার মনোভাবটুকুই বলরামের প্রধানতম চরিত্র-ভাবনা। এই নিরিখেই তাঁর সার্বিক বৈশিষ্ট্য। কবি-পণ্ডিত জগন্নাথ তর্কপঞ্চানন ঊনবিংশ খ্রিস্টাব্দে বলরামকে যেমন বুঝিয়েছিলেন, খ্রিস্টীয় দ্বিতীয়-তৃতীয় শতাব্দীতেও ভাসের মতো বিখ্যাত নাট্যকার বলরামকে একইভাবে উপলব্ধি করেছেন। অতএব বলরামকে আমাদের বুঝতে হবে যুক্তি, তর্ক, বিচারের অন্তরাল কাটিয়ে উঠে, তাঁকে চিনতে হবে তর্কাতীত সহনশীলতা দিয়ে, আবেগ দিয়ে। কেন না, বলরাম মানুষটাই বড় আবেগপ্রবণ, আর আবেগপ্রবণ মানুষকে আবেগ দিয়েই বুঝতে হয়, নইলে সহৃদয়তা, সমানহৃদয়তা বলে যে কথাগুলি আছে, সম-আলোচকের কাছে সে-সব শব্দের আবেদন নিরর্থক হয়ে উঠবে।
॥ ২ ॥
বলরামকে ভগবত্তার স্বরূপে ভগবান বলে চিহ্নিত করব কিনা, সে তর্কে প্রবেশ করে লাভ নেই। কেন না তার মধ্যে অলৌকিকের যতটুকু অভিসন্ধি ঘটবে, তাতেই বস্তুপ্রমাণবাদী জনতা হইহই করে উঠবেন। বলবেন— আহা! এ কত বড় রূপকথা সেকালের ঠাকুরমার ঝুলি থেকে বেরিয়ে এসেছে। মনে হতেই পারে এমন কথা, কারণ পুরাণকাহিনি হরিবংশ, বিষ্ণুপুরাণ, ভাগবতপুরাণ সকলে একযোগে বলেছে— মথুরাধিপতি কংস যখন একের পর এক দেবকীর ছয়টি ছেলে হত্যা করে ফেললেন, তখন দেবলোকে বিষ্ণু ভগবান, ভগবতী যোগমায়াকে আদেশ দিলেন— দেবকীর সমারূঢ় সপ্তম গর্ভ টেনে নিয়ে গিয়ে বসুদেবের অন্য পত্নী রোহিণীর গর্ভে স্থাপন করতে হবে। যোগমায়া বিষ্ণুর আদেশ পালন করলেন এবং কৃষ্ণজ্যেষ্ঠ বলরামের অন্য নাম হল সঙ্কর্ষণ। যেহেতু দেবকীর গর্ভ সম্যকভাবে আকর্ষণ করা হয়েছিল, তাই এই নাম। আজকের দিনে যোগমায়ার অঘটন-ঘটন-পটীয়সী মহাশক্তির কথা তেমন কোনও প্রত্যয় জাগাবে না— সেকথা বেশ বুঝি। কিন্তু বাস্তবের দৃষ্টিতে, ইতিহাসের দৃষ্টিতে পৌরাণিক কাহিনির নির্মোক ছাড়িয়ে নিলেও খুব অসুবিধে হবার কথা নয়।
মনে রাখা দরকার, বলরামের জন্মের পিছনে কৃষ্ণের মতোই একটা রহস্য আছে এবং সে রহস্যের কারণ ছিল তাঁদের জন্মকালীন রাজনৈতিক পরিস্থিতি, যার ফলে কৃষ্ণও যেমন সুস্থ এবং স্বাভাবিকভাবে লালিত হবার মতো একটা জন্মভূমি লাভ করতে পারেননি, তেমনই বলরামও একটা বিশ্বস্ত জন্মভূমি লাভ করেননি। বলরামের জন্মের সময়ে মথুরা-শূরসেন অঞ্চলের অধিপতি ছিলেন কংস এবং অধিকাংশ পুরাণমতে কৃষ্ণ-বলরামের পিতা বসুদেব তখন কংসের কারাগারে বন্দি ছিলেন অথবা অতটা না ভাবলেও নজরবন্দি ছিলেন।
ইতিহাস মনে রাখলে দেখবেন— অন্যান্য মহাজনপদের মতো মথুরা-শূরসেন অঞ্চলে রাজতন্ত্র প্রতিষ্ঠিত ছিল না। এখানে রাষ্ট্রের প্রকৃতি ছিল সংঘরাষ্ট্রের। সংঘরাষ্ট্রের প্রকৃতি মহাভারত এবং কৌটিল্যের অর্থশাস্ত্রে যেমন উল্লিখিত আছে, তাতে রাজতন্ত্রের একনায়কের মতো শাসন এখানে চলত না। উৎসাহী ঐতিহাসিকদের মধ্যে কোনও কোনও পণ্ডিত-সুজন সংঘরাষ্ট্রগুলিকে ‘রিপাবলিক’ পর্যন্ত বলতে চেয়েছেন, আমরা হয়তো অতটা বলতে চাই না। কেন না এই সংঘরাষ্ট্রগুলি অনেক সময়ে পরিচালিত হত এক-একটি বিখ্যাত বংশের বিভিন্ন জ্ঞাতি-শরিকদের প্রধানদের দ্বারা। এমনও হতে পারত যে, বিভিন্ন কুলসংঘের প্রধানেরা মিলেই একটি সংঘরাষ্ট্র পরিচালনা করতেন। কৌটিল্য নিজে সংঘরাষ্ট্রের আলোচনায় পূর্বকালে যদু-বৃষ্ণি সংঘের কথা উল্লেখ করেছেন এবং মহাভারতের প্রমাণে আমরা জানি যে, কৃষ্ণ-বলরাম যে বংশে জন্মেছিলেন, সেই বংশে অন্তত আঠেরো জন কুলপ্রধান ছিলেন— কুলৈরষ্টাদশাবরৈঃ। এঁরা সিদ্ধান্ত নিতেন একত্রে বসে এবং সেইসব সিদ্ধান্তে অধিকাংশের বিবেচনা বেশি মূল্যবান ছিল।
মনে রাখা দরকার, এই যে কুলপ্রধানদের রাজত্ব, এটাকে আমরা ‘অলিগার্কি’ বলি বা অন্য কোনও সংজ্ঞা থাকুক তার, এই কুলসংঘের প্রকৃতি নষ্ট করে দিয়েছিলেন কংস। তিনি তাঁর শ্বশুর মগধরাজ জরাসন্ধের বলে বলীয়ান হয়ে নিজের পিতা উগ্রসেনকে বন্দি করে কারাগারে নিক্ষেপ করেছিলেন এবং কৃষ্ণ-বলরামের পিতা বসুদেব যেহেতু কংসের বিরোধী গোষ্ঠীর মানুষ ছিলেন, তাই কংসের কোপে পড়ে তিনি পুরোপুরি কারাগারে নিক্ষিপ্ত না হলেও নজরবন্দি ছিলেন অবশ্যই। তবে নজরবন্দি থাকলেও কৃষ্ণপিতা বসুদেবের নিজস্ব প্রভাব কম ছিল না। হরিবংশের প্রমাণে তিনি অন্যতম সংঘমুখ্য এবং কংসের রাজসভায় তাঁর পক্ষে কথা বলবার লোকও যথেষ্ট ছিল। কিন্তু কংস যেহেতু সমস্ত সংঘমুখ্যদের ক্ষমতা নষ্ট করে দিয়ে রাজনৈতিক শক্তির কেন্দ্রায়ন ঘটিয়েছিলেন নিজের মধ্যে, তাই নিজের বহুতর প্রভাব থাকা সত্ত্বেও বসুদেব অনেকটাই অক্ষম ছিলেন নিজের ইচ্ছেতে জীবন পরিচালনা করতে। তিনি বেশ বুঝতে পারছিলেন যে, কংসের প্রতিপক্ষতা করতে গিয়ে তিনি যেমন তাঁর নিজের জীবন বিপন্ন করে তুলেছেন, তেমনই বিপন্নতা তৈরি হয়েছে তাঁর পুত্র, পরিবার এবং স্বজনদের জীবনেও। পুরাণগুলিতে দেখতে পাবেন যে, কৃষ্ণের আবির্ভাব বর্ণনা করতে গেলেই কথকঠাকুর বলছেন— বসুদেবের আর এক স্ত্রী রোহিণী বৃন্দাবনে গোকুলে থাকতেন— গোকুলে বসুদেবস্য ভার্যা বৈ রোহিণী স্থিতা। আমরা জানি— রোহিণী বসুদেবের অন্যতমা স্ত্রী এবং কৃষ্ণমাতা দেবকী ছাড়াও বসুদেবের আরও অনেক স্ত্রী ছিলেন। কিন্তু দেবকী সহ অন্য সব স্ত্রীকে বসুদেব মথুরাতেই রেখে দিতে পারলেন, অথচ রোহিণীকে হঠাৎ অনেক আগেই বৃন্দাবনে নন্দগোপের আশ্রয়ে রেখে আসতে গেলেন কেন!
এই প্রশ্নের উত্তর যদি লৌকিক এবং বাস্তব দৃষ্টিতে খুঁজতে হয়, তা হলে বলরাম এবং কৃষ্ণের জন্মকালীন সময়ে বসুদেবের নিজস্ব বিপন্নতাগুলি বুঝতে হবে। এটা ধরেই নিতে পারি যে, কংস বসুদেবের রাজনৈতিক প্রভাব মাথায় রেখে সরাসরি তাঁর জীবনহানির চেষ্টা না করে তাঁর সদ্যোজাত পুত্রগুলিকে মেরে ফেলার কূট পদ্ধতি অবলম্বন করেছিলেন। বসুদেব সেটা বুঝেই প্রথমত গর্ভবতী রোহিণীকে বৃন্দাবনে পাঠিয়ে দিয়েছিলেন নির্বিঘ্ন প্রসবের জন্য। আমরা যারা কৃষ্ণ-বলরামের পূর্ণ ভগবত্তায় বিশ্বাস করি, তাদের কাছে ভগবতী যোগমায়া কর্তৃক দেবকী-গর্ভ আকর্ষণ করে রোহিণীর গর্ভে স্থাপন করার কাহিনি অবিশ্বাসের বস্তু নয় কখনওই। কিন্তু যাঁরা যোগমায়ার অঘটন-ঘটন-পটীয়সী শক্তিতে বিশ্বাস করেন না, তাঁরা লৌকিক দৃষ্টিতেও এই কথাটা বুঝতে পারবেন যে, দেবকীর পুত্র-জন্মের দশ মাস সময়টুকু কিন্তু ঠিকই ধরা আছে পুরাণগুলির মধ্যে। ভগবান বিষ্ণু যোগমায়াকে আদেশ দিচ্ছেন— দেবকীর গর্ভ সাত মাসে পড়লেই তুমি সপ্তম মাসেই সেই গর্ভ আকর্ষণ করে রোহিণীর গর্ভে স্থাপন করবে— স সংক্রাময়িতব্যস্তে সপ্তমে মাসি রোহিণীম্‌।
আমাদের ধারণা— এই পঙ্‌ক্তিটিই লোকিক আর অলৌকিক দৃষ্টির মিলনস্থল। আসলে বোধহয় রোহিণীর গর্ভলক্ষণ লোকচক্ষুতে প্রকট হবার অনেক আগেই, অর্থাৎ বসুদেব যে মুহূর্তে বুঝেছেন, রোহিণী অন্তঃসত্ত্বা, সেই মুহূর্তেই কংসের ভাবী আক্রমণ সম্ভাবনায় বসুদেব তাঁকে বৃন্দাবনে পাঠিয়ে দিয়েছেন। সেই জন্যই পুরাণগুলিতে সর্বত্র এই প্রচার যে, রোহিণী পূর্ব থেকেই বৃন্দাবনে অবস্থান করছেন। অলৌকিকী কথায়— যোগমায়া দেবীর ওপর আদেশ ছিল— দেবকীর সপ্তম গর্ভ সপ্তম মাসে পড়তেই তিনি তাকে আকর্ষণ করে নিয়ে রোহিণীর গর্ভে স্থাপন করবেন, আর কংসের কাছে এই প্রচার করা হবে যে, দেবকীর সপ্তম গর্ভ বিস্রস্ত হয়ে গেছে। আমরা বলি— এই অলৌকিক প্রচারটুকু তো অন্যভাবেও বিশ্লেষণ করা যায়। বস্তুগতভাবে দেখতে গেলে এটা বলা যায় যে, সাত মাসের গর্ভ আসলে ছয় মাসের পূর্ণতা বোঝায়, সপ্তম মাস এখানে বাড়ন্ত কথা। আর ছয় মাসের গর্ভ অনেক সময়েই ভাল ঠাহর করা যায় না, তেমন অঙ্গসাযুজ্যে সেটা আরও বোঝা অসম্ভব। আর একথা দেবকীর ক্ষেত্রেও সত্য, রোহিণীর ক্ষেত্রেও সত্য। অতএব দেবকীর গর্ভধারণের ঘটনাটুকু সত্য হোক বা নাই হোক— সময়ে প্রচারিত হল— দেবকীর গর্ভপাত ঘটে গেছে— অহো বিস্রংসিতো গর্ভ ইতি বাচঃ বিচুক্রুশুঃ।
দেবকীর গর্ভপাতের এই ঘটনার পর রোহিণীকে আমরা বৃন্দাবনে যেমনটি দেখতে পাচ্ছি, তার একটা নমুনা পাওয়া যাবে হরিবংশ-ঠাকুরের জবানিতে। হরিবংশে দেখছি— রাত্রির অন্ধকারে বসুদেব-পত্নী রোহিণী নিজের শরীরে উদ্‌গত গর্ভলক্ষণ দেখে কেমন যেন উদ্বিগ্ন হয়ে উঠেছিলেন, তাঁর এই উদ্বিগ্ন ভাব কেটে গেল নিদ্ৰাস্বরূপিণী যোগমায়া দেবীর কথায়। তিনি বলেছিলেন— রোহিণী! তোমার উদরের মধ্যে নিবিষ্ট এই গর্ভ আকর্ষণ করে নিয়ে আসায় এই পুত্র সঙ্কর্ষণ নামে প্রসিদ্ধ হবে। কথাটা শুনে রোহিণী খুব খুশি হলেন, কিন্তু তাঁর কেমন যেন লজ্জাও হল। লোকলজ্জা, উদ্‌গত গর্ভলক্ষণ সকলের সামনে প্রকাশিত হওয়ায় লজ্জায় তাঁর মুখ অধোগামী হল। বিশেষত বসুদেব এখানে উপস্থিত নেই অনেকদিন, সেই কারণেই লজ্জা হল একটু— কিন্তু অবশ্যই তা পুত্রলাভের আনন্দের সঙ্গে মিশ্রিত এক বিচিত্র লজ্জা— সা তং পুত্রমবাপ্যেবং হৃষ্টা কিঞ্চিদ্‌ অবাঙ্‌মুখী— তিনি ভাল করে সবার সামনে কথা বলতে পারছিলেন না।
আমরা মিশ্রিত কাহিনির মধ্যে থেকে যদি যোগমায়ার অলৌকিক কর্মটুকু বিশ্বাসী মানুষদের জন্য ওপরে তুলে রাখি, তা হলেও কিন্তু ঘটনার বাস্তবতা প্রমাণিত হয়। আগেই বলেছি— খুব বেশি হলে ছ’মাসের সম্পূর্ণ গর্ভও কোনওমতে চেপে-চুপে থাকা যায়, যদি শরীরের গড়ন তেমন হয়, যদি গর্ভবতী রমণীও তেমন কৌশলবতী হন। আমরা বলেছি— রোহিণী গর্ভবতী হওয়া মাত্রই বোধহয় নিশ্চিন্ত প্রসূতির জন্য বসুদেব কর্তৃক স্থানান্তরিতা হন। হরিবংশ লিখেছে— তাঁর উদরে গর্ভ সংস্থাপিত হওয়ায় রোহিণী ভীষণ সুন্দরী হয়ে উঠেছিলেন, তাঁকে চন্দ্রপ্রিয়া রোহিণী নক্ষত্রের মতো সুন্দর লাগছিল— রোহিণীব সোমস্য বসুদেবস্য ধীমতঃ। আমরা বলি— ছয় মাসের গর্ভধারণ করার পর এই সৌন্দর্যায়ন যে কোনও রমণীর শরীরেই ঘটে, রোহিণীও তাই দেখতে সুন্দরী হয়ে উঠছিলেন। আর তিনি যে উদ্বিগ্ন হয়ে উঠেছিলেন— সংবিগ্নাং নৈশে তমসি রোহিণীম্‌— তার কারণ তো খুব স্পষ্ট। অনেকদিন তিনি ব্রজভূমিতে আছেন, সন্তানের পিতা বসুদেব কাছে নেই, অথচ গর্ভলক্ষণ এখন বেশ প্রকট হয়ে উঠছে, লোকসমক্ষে এবার জানাজানি হবে এবং ঠিক সেই কারণেই তিনি খানিক লজ্জাবতী, লোকসমক্ষে তাঁর মাথাটা একটু নিচু হয়, যদিও পুত্রলাভের আনন্দের তুলনায় সে লজ্জা সামান্যই, কেন না তিনি নিজের কাছে নিজে ঠিক আছেন— হৃষ্টা কিঞ্চিদ্ অবাঙ্‌মুখী।
আমাদের আরও একটি বক্তব্য আছে। সংস্কৃত ‘কৃষ্‌’ ধাতুটির অর্থ হল আকর্ষণ করা। এই ক্রিয়াপদ থেকে সঙ্কৰ্ষণ (সম— কৃ+ অনট্‌) নামটা যেমন এসেছে তেমনই ওই ‘কৃষ্‌’ ধাতু থেকে কৃষ্ণ (কৃষ+) শব্দটাও এসেছে। ‘কৃষ’-এর আকর্ষণ অর্থটা মাথায় রেখে প্রায় সকলেই এই অর্থ করেন যে কৃষ্ণ তাঁর অসাধারণ রূপ-গুণ-মাধুর্যে এই তিন ভুবনের নিখিল-চিত্ত আকর্ষণ করেন। আমরা বলি— তা হলে সঙ্কর্ষণ বলরাম কী দোষ করলেন, তাঁর নামও তো ওই একই ক্রিয়াপদের পরিপাক। আমাদের ক্ষুদ্র বুদ্ধি এই জাগতিক প্রেরণা তৈরি করেছে যে, এঁদের দুই ভাইয়ের নামের পিছনে ‘কৃষ্‌’ ক্রিয়াপদটির সদর্থকতা একই রকম। এঁরা দু’জনেই অথবা এঁদের দু’জনকেই কংসের সমূহ অত্যাচার থেকে রক্ষা করার জন্য মথুরা-পুরী থেকে বৃন্দাবনের ব্রজভূমিতে আকর্ষণ করে নিয়ে আসা হয়েছে। হয়তো সেই কারণেই একজনের নাম সঙ্কর্ষণ, অন্যজন কৃষ্ণ। এই অর্থ-ভাবনা মাথায় থাকলে এটাও যথার্থভাবে প্রমাণসহ হয়ে উঠবে যে কৃষ্ণকে যেমন বর্ষারাতে সংগোপনে শিশু অবস্থায় বৃন্দাবনে নিয়ে এসেছিলেন বসুদেব, তেমন সঙ্কর্ষণ বলরাম মাতৃগর্ভের গোপন ছায়ায় জন্মের বহু আগেই বৃন্দাবনে এসে পৌঁছেছিলেন ‘প্রি-নেটাল’ স্টেজে। অর্থাৎ যোগমায়া দেবীর অঘটন-ঘটন-পটীয়সী শক্তিকে সবিনয়ে প্রণাম জানিয়েও বলি— মাতা রোহিণী গর্ভ-সম্ভাবনা মাত্রেই বসুদেবের বুদ্ধিতে বৃন্দাবনে অবস্থান করছিলেন। যার জন্য স্বামী কাছে না থাকায় গর্ভলক্ষণ প্রকট হবার পর তিনি পরিজনবর্গের সামনে কথঞ্চিৎ লজ্জাবতী কিঞ্চিৎ অবাঙ্‌মুখী। তাই বলে রোহিণীকে কেউ সন্দেহের চোখেও দেখেনি এবং বসুদেবের বিপন্ন অবস্থা মাথায় রেখে সকলেই রোহিণীর সমুদ্ভিন্ন গর্ভলক্ষণ অনুমান করেছিলেন সদর্থক ভাবনাতেই।
আমাদের এই বিশ্লেষণ যে ভিত্তিহীন নয় তার প্রমাণ মিলবে হরিবংশ থেকেই। তখন কৃষ্ণের জন্ম হয়ে গেছে এবং তাঁকে নিরাপদ আশ্রয়ে নন্দগোপের কাছে রেখে আসাও হয়ে গেছে। আর বলরাম তো আগেই জন্মে গেছেন। এইরকম একটা অবস্থায় নন্দগোপ একদিন যশোমতীকে নিয়ে মথুরায় এসেছেন। এই আসার পিছনে বাইরের কারণটা নিতান্তই ‘অফিসিয়াল’। কারণ ব্রজভূমি বৃন্দাবন, যেখানে কংসের পশুসম্পদ বৃদ্ধি হত (সেকালে যে কোনও রাজ্যেই ‘কাউ-ব্রিডিং’, ‘হর্স-ব্রিডিং’-এর জন্য ‘ব্রজ’ নামে একটি চারণভূমি থাকত), সেই ব্রজ থেকে রাজকর দেবার জন্য নন্দগোপ এসেছিলেন মথুরায়। যাবার আগে বন্ধু বসুদেবের সঙ্গে তিনি গোপনে রাতের অন্ধকারে দেখা করতে এসেছিলেন। বসুদেবের দু’-দুটি ছেলে তাঁর ঘরে মানুষ হচ্ছে। যশোদার শিশু কন্যার পরিবর্ত হিসেবে কৃষ্ণকে যশোমতীর কোলে রেখে এসেছিলেন বলে কৃষ্ণের ব্যাপারে নন্দগোপ যতখানি দায়িত্ব বোধ করছেন, বলরামের ব্যাপারে দায়িত্ব বোধ করছেন তার চেয়ে বেশি। নন্দগোপ তো জানেন আসল সত্যটা— দুটি ছেলেই তো বসুদেবের। রাজধানীর প্রভাবশালী ব্যক্তি বসুদেবের ছেলে বলেই নন্দগোপ তাঁদের কীভাবে আপন গ্রাম্য কুটিরে মানুষ করবেন, সেই পরামর্শ করতেই তিনি সস্ত্রীক এসেছিলেন বসুদেবের কাছে।
হরিবংশে এই কথোপকথন আরম্ভ হবার আগেই কথকঠাকুর বৈশম্পায়ন খবর দিচ্ছেন— বসুদেব পূর্বেই শুনেছিলেন যে, তাঁর স্ত্রী রোহিণী অনেক আগেই চাঁদের চেয়েও সুন্দর এক শিশুর জন্ম দিয়েছেন ব্রজভূমিতে— প্রাগেব বসুদেবস্তু ব্ৰজে শুশ্রাব রোহিণীম্‌। প্রজাতাম্‌ পুত্রমেবাগ্রে……! এই শ্লোকের অনুবাদ করতে গিয়ে পণ্ডিত শ্রীজীব ন্যায়রত্ন একটু ভণিতা করে লিখেছেন— ‘বসুদেব প্রসবের পূর্বেই রোহিণীকে ব্রজে পাঠাইয়া দিয়াছিলেন।’ আমরা জানি— আমরা যে সংস্কৃত শ্লোকটি উপরে উদ্ধার করেছি, তার অনুবাদ এটা নয়, এটা অনুবাদের মুখপাত। আসলে অনুবাদ করার সময় পণ্ডিত বুঝেছেন এ কথাটা না বললে অনুবাদের অর্থ পরিষ্কার হবে না। কিন্তু যে বুদ্ধিতেই তিনি এই কথাগুলি লিখে থাকুন, কথাটা ঠিক এবং তাতে আমাদের অনুমানটাও আরও দৃঢ় হয় যে, বসুদেব গর্ভবতী অবস্থাতেই রোহিণীকে ব্রজে পাঠিয়ে দিয়েছিলেন।
হরিবংশে দেখতে পাচ্ছি— বসুদেব নন্দকে বলছেন— তুমি আর এখানে থেকো না, তাড়াতাড়ি ব্রজভূমিতে ফিরে যাও। সেখানে দুই শিশুপুত্রের জাতকর্মাদি সংস্কার সম্পন্ন করো। এরপরেই বলরামের সম্বন্ধে বসুদেব নিজের সংশয় এবং ভয় প্রকাশ করছেন। কারণ কৃষ্ণের পরিবর্তে যেহেতু তিনি যশোমতীর শিশুকন্যাটিকে নিয়ে এসেছিলেন এবং যেহেতু কংস তাকে মাটিতে আছড়ে ফেলে তথাকথিত হত্যার চেষ্টা করেছিলেন, তাই কৃষ্ণের ব্যাপারে তিনি আপন সত্ত্ব অনেকটাই ত্যাগ করেছিলেন। মনস্বী জনের পক্ষে হয়তো এটাই স্বাভাবিক, সদ্যোজাত শিশুটিকে বাঁচিয়ে রাখতে পেরেছেন, এখানেই তাঁর আত্মতুষ্টি ঘটেছে। কিন্তু রোহিণীর গর্ভজাত পুত্রটির সম্বন্ধে তাঁর প্রণিধান আপাতত লক্ষ করার মতো। বসুদেব নন্দগোপকে বললেন— ব্ৰজপুরে রোহিণীর গর্ভজাত আমার যে শিশু পুত্রটি আছে, তাকে তুমি সর্বতোভাবে রক্ষা করো— রৌহিণেয়ঞ্চ পুত্ৰং মে পরিরক্ষ শিশুং ব্রজে। বসুদেব নিজে তার অন্যতম প্রিয়া পত্নী রোহিণীর গর্ভজাত পুত্রটির প্রতি কোনও দায়িত্ব পালন করতে পারছেন না, এতে যে তিনি দুঃখিত হয়ে কষ্ট পাচ্ছেন, তা এতে কোনও আশ্চর্য নেই। আশ্চর্য ঘটনা হল— পুত্রের কথা বলবার সময় বসুদেব ধরেই নিয়েছেন যে, কৃষ্ণকে নিয়ে কোনও চিন্তা নেই। জননী যশোমতী এবং নন্দরাজ তাঁকে নিজের মতো করে কোলের মধ্যে পেয়েছেন বলে কৃষ্ণকে তাঁরা মাতা-পিতার অধিক আদরে মানুষ করবেন। কিন্তু তবু কৃষ্ণ তো বসুদেবেরই পুত্র, অথচ দুশ্চিন্তা ব্যক্ত করার সময় বসুদেব নন্দকে বলছেন— দেখো, আমার ভাগ্যটা দেখো! আমাকে লোকে কী বলবে? আমি তো পিতার দায়িত্ব এতটুকু পালন করতে পারলাম না। আমি এতটাই দুর্ভাগ্য-পীড়িত যে, আমি আমার একমাত্র পুত্রের চাঁদ মুখটুকুও দেখতে পেলাম না এতদিনেও— যোহহম্ একস্য পুত্রস্য ন পশ্যামি শিশোর্মুখম্।
‘একমাত্র পুত্র’— এই কথাটা সঙ্কর্ষণ বলরামের সম্বন্ধে পিতা বসুদেবের উক্তি। আশ্চর্য নয় কি? এই কথাটা থেকে বলরামের জন্মকালীন ঐতিহাসিকতা ধরা পড়ে। অর্থাৎ গর্ভধারণের সঙ্গে সঙ্গেই বসুদেব রোহিণীকে বৃন্দাবনে পাঠিয়ে দিয়েছিলেন এবং স্বাভাবিকভাবেই সঠিক সময়েই রোহিণী পুত্রলাভ করেন। আর সুখপ্রসূতা রোহিণীর পুত্রজন্মের কথা জানলেও বসুদেব এখনও তাঁর ছেলের মুখ দেখতে পাননি। বসুদেব আরও বললেন— দেখো বন্ধু নন্দরাজ! হৃদয়হীন কংসের ব্যাপারে আমার সব সময় ভয় আছে। মনে হচ্ছে এই শিশুটিকে সে মেরেই ফেলবে, এ ব্যাপারে ওর কোনও দয়া-মায়া নেই— অস্মাদ্ধি মে ভয়ং কংসান্‌-নির্ঘৃণাদ্‌ বৈ শিশোর্বধে। তাই বলছিলাম কী, বন্ধু আমার! যে কোনও উপায়ে হোক আমার রোহিণীর ছেলেটিকে বাঁচিয়ে রেখো— তদ্‌ যথা রৌহিণেয়ং ত্বং নন্দগোপ মমাত্মজম্‌।
রোহিণীর গর্ভজাত পুত্রটির কথা শুধুই উচ্চারণ করলে কৃষ্ণের ব্যাপার লঘু হয়ে যায় একেবারেই, তাই এবার দুঁজনের কথাই বলতে লাগলেন বসুদেব এবং বলার মধ্যে তাঁর কৌশলটুকু যেমন লক্ষণীয়, তেমনই লক্ষণীয় যে আমাদের অনুমান-খণ্ড প্রায় নির্ভুল। বসুদেব বললেন— আমার এই পুত্র অর্থাৎ রোহিণীর গর্ভজাত ছেলেটি বড় আর তোমার ছেলেটি হল আমার ছোট ছেলে— স চ পুত্রো মম জ্যায়ান্‌ কণীয়াংশ্চ তবাপ্যয়ম্। তুমি দু’জনকেই সমান দৃষ্টিতে, সমান স্বভাবে দেখো। কারণ একটা কথা মনে রেখো, দু’জনের নামের অর্থ কিন্তু সমান— কৃষ্ণ নামের অর্থ আকর্ষণ করা আর সঙ্কর্ষণ নামের অর্থও আকর্ষণ করা— অতএব উভয়ের ওপর বাৎসল্যও যেন তোমার সমান হয়— উভাবপি সমং নাম্না নিরীক্ষস্ব যথাসুখম্।
আমি আগেই বলেছিলাম— সঙ্কর্ষণ বলরাম এবং কৃষ্ণ— দু’জনকেই কংসের অত্যাচার থেকে বাঁচানোর তাগিদে পাঠানো হয়েছিল বৃন্দাবনের ব্রজভূমিতে, যেটা সংস্কৃতের ধাতুগত প্রক্রিয়ায় আকর্ষণ বলা যেতেই পারে, তবে হ্যাঁ, এই আকর্ষণের প্রক্রিয়া দুই পুত্রের ক্ষেত্রে দুইরকম— একজন জন্মের পূর্বে মাতৃগর্ভে থাকতেই অন্যত্র স্থানান্তরিত, অন্যজন জন্মের পরে শিশু অবস্থায় স্বয়ং পিতা কর্তৃক প্রেরিত। অতএব সঙ্কর্ষণ বলরামের ক্ষেত্রে আকর্ষণ কথাটা যদি স্থানান্তরীকরণ অর্থে ব্যবহৃত হয়, এবং কৃষ্ণের ক্ষেত্রে আকর্ষণ বস্তুটা যদি রূপগত বা গুণগত হয়, তবে সে অর্থ আলংকারিকের গৌরব এবং অতিশয়োক্তি। মূল এবং বস্তুগত অর্থ যে নিতান্তই সরল এবং সহজ, তা হরিবংশে বসুদেবের কথা থেকেই প্রমাণিত হয়ে যায়॥
আরও একটা কথা। ওই যে বলা হল— দেবকীর গর্ভ সাত মাসে পড়া মাত্রেই সেই গর্ভ টেনে এনে রোহিণীর গর্ভে সংস্থাপিত করা হল এবং দেবকীর গর্ভপাত প্রচারিত হতেই তিনি পুনরায় অষ্টম গর্ভ ধারণ করলেন কৃষ্ণজন্মের প্রস্তুতিতে— এই কথার আর এক অর্থ হল বলরাম সঙ্কর্ষণ বৈমাত্রেয় কৃষ্ণের চেয়ে মাত্র মাস পাঁচেকের বড় হবেন বয়সে। রোহিণীর গর্ভকালের সপ্তম মাসে দেবকী আবার গর্ভধারণ করলেন। কিন্তু গর্ভের সময় পূর্ণ হবার আগেই যেহেতু অষ্টম মাসেই কৃষ্ণ জন্মেছিলেন— গর্ভকালেত্বসম্পূর্ণে অষ্টমে মাসি তে স্ত্রিয়ৌ— অতএব রোহিণীর গর্ভকালের বাকি তিন মাস এবং দেবকীর গর্ভকালের সম্পূর্ণ আট মাস ধরে নিয়ে হিসেব করলে বলরাম কৃষ্ণের চেয়ে মাত্র পাঁচ মাসের বড়। পাঁচ মাসের বড় হওয়াটা যে খুব বেশি বড় দাদার মর্যাদা বহন করে না, সেটা বুঝিয়ে দিয়েই বসুদেব নন্দগোপের স্নেহ এবং সুরক্ষা ভিক্ষা করে বলেছেন— এই দুই ভাই বয়সে প্রায় সমান এবং তারা যেহেতু একসঙ্গেই বড় হচ্ছে, অতএব দু’জনেই যাতে তোমার সমান সমান স্নেহ-সুরক্ষা পায়, সেটাই তুমি দেখো— বর্ধমানাবুভাবেতৌ সমানবয়সৌ যথা। নন্দগোপ বসুদেবের কথা শুনে রাত ফুরোবার আগেই বেরিয়ে পড়লেন। প্রতিপক্ষ কংসের হাতে অথবা তন্নিযুক্ত রাজপুরুষ তথা শিশুঘাতী গুপ্তচরদের হাতে বসুদেবের এই দুই সন্তান যখন তখন আক্রান্ত হতে পারে, সেটা যথার্থভাবেই অনুধাবন করেছেন নন্দগোপ। বিশেষত রাত্রের আঁধারে বসুদেবের সঙ্গে নন্দগোপের এই সাক্ষাৎকারটুকু যাতে একেবারেই জানাজানি হয়, সেই কারণেই বসুদেব খুব তাড়াতাড়ি নন্দগোপকে চলে যেতে বলেছেন এবং তা দিনের আলো ফুটে ওঠার আগেই— নন্দগোপ গতা রাত্রিঃ শীঘ্রযানো ব্রজাশুগঃ। যমুনার তীরগামী পথ ধরে তাড়াতাড়ি বেরিয়ে পড়লেন নন্দরাজ।
॥ ৩ ॥
সহৃদয় পাঠক আমার, আমি জানি আপনারা আমার ওপর বিরক্ত হয়েছেন। এতক্ষণ ধরে বলরাম সঙ্কর্ষণের জন্ম-রহস্য, জন্ম সময় নিয়ে পুরাণ বিচার করলে ঘটনা-কৌতুকী পাঠক কতক্ষণ ধৈর্য ধরে বসে থাকবেন। তবে এও তো ঠিক, আমরা সুপ্রাচীন কালের এক বিশাল ব্যক্তিত্বের আত্মসন্ধানে ব্যস্ত আছি। তাঁর জন্মকাল এবং জন্ম-ব্যাপারটাই এক অদ্ভুত রহস্যে আবৃত ছিল। সেটাকে অলৌকিকতার নির্মোক ছাড়িয়ে সঠিকভাবে উপস্থিত না করতে পারলে পুরাবিদ ঐতিহাসিকের কাছে বলরামের জীবনটাও অপ্রাসঙ্গিক হয়ে পড়বে। তা ছাড়া সব কিছুকেই তো আর অলৌকিক-অলৌকিক বলে উড়িয়ে দিলে চলবে না। একটা বিরাট চরিত্র যখন জনসমক্ষে উপস্থিত করতেন সূত-মাগধ-কথকঠাকুরেরা, তখন সেই চরিত্রের অতিশয়িনী দিকগুলি বোঝাবার জন্য অলৌকিকতার কিছু আবরণ সৃষ্টি করতেন তাঁরা। সেগুলো বাইরে থেকে যেরকমই লাগুক, এমনকী তার মধ্যে দার্শনিক এবং ধর্মীয় তাত্ত্বিকতাও কিছু আছে, কিন্তু সেগুলিকে সম্পূর্ণ উড়িয়ে দিলে মহাভারতীয় পৌরাণিক চরিত্রের মূল কাঠামোটাই তো নষ্ট হয়ে যাবে। এই যে এতক্ষণ ধরে বলরামের জন্মরহস্য বিচার করলাম, তাতে এটুকু নিঃসন্দেহে প্রমাণ হল যে, বলরাম অন্য পাঁচটা মানুষের মতো স্বাভাবিক একটা জীবন পাননি। জন্মকালীন রাজনৈতিক চক্র তখন এমনই ছিল যে, তাঁকে জন্মভূমি থেকে বিতাড়িত হয়ে শিশু বয়সেই পৈতৃক সুরক্ষা হারাতে হয়েছিল এবং তাঁকে মানুষ হতে হচ্ছিল অতি-সাধারণভাবে, নাগরিক বৃত্তির সমস্ত সমীচীন আচরণ থেকে বাইরে, একেবারে গ্রাম্য পরিবেশে। একইভাবে ভাবতে হবে তাঁর অবতার-তত্ত্বের কথাও। সেখানেও এক বিরাট রহস্য লুকিয়ে আছে এবং রহস্যের থেকে বড় কথা— বলরামের বৃহত্ত্ব প্রমাণ করার ক্ষেত্রে এই অবতার-তত্ত্বও এক বিশাল আবরণ। কেন না সেখানে মিশে আছে সুবিশাল কৃষ্ণের ছায়া— কৃষ্ণের অবতার-মহিমায় কলরামের মহিমা তো বেশ খানিকটা আবৃতও বটে, আবার প্রায় সমবয়সি হবার ফলে বলরাম এবং কৃষ্ণের অবতার-প্রযুক্তি সবসময় হাত ধরাধরি করে চলে— বলরাম সেখানে কৃষ্ণের সহায়ক ভূমিকা পালন করেন। অতএব পাঠক আমার! এখনই ধৈর্য হারালে কেমন করে এতসব বড় বড় কথা প্রমাণসহ করে তুলব?
প্রথমেই একটা কথা জানিয়ে রাখা ভাল যে, মানুষ যেখানে জন্মায় এবং যেখানে বড় হতে থাকে, সেই সহচর পরিবেশ থেকেই মানুষ তার প্রবৃত্তি, কর্ম এবং ধর্মের রসদ সংগ্রহ করে। সেই মানুষের মধ্যে বুদ্ধি, বল, ঐশ্বর্য যাই থাকুক, সেগুলি পরিপার্শ্বের সঙ্গে তাল রেখেই আস্তে আস্তে প্রকাশিত হয়। যেকোনও বড় মানুষের ক্ষেত্রেও এ-কথা খাটে বলে বলরাম বা কৃষ্ণের সম্বন্ধেও আমরা একই কথা বলছি। আরও একটা কথা হল, বারবার আমরা বলছি বটে যে, বলরাম এবং কৃষ্ণকে বৃন্দাবনে রেখে আসা হয়েছিল, কংসের রাজনৈতিক প্রত্যাঘাত থেকে তাঁদের রক্ষা করার জন্য, কিন্তু প্রথমেই বোধহয় তাঁদের বৃন্দাবনের গ্রামটিতে নিয়ে যাওয়া হয়নি। তাঁরা কংসের ব্রজভূমিতে বাস করছিলেন। এ-কথাও আগে বলেছি যে, তখনকার দিনের যেকোনও শক্তিশালী রাজার একটা ব্রজভূমি থাকত, যেখানে কাউ-ব্রিডিং, হর্স-ব্রিডিং করে সে-কালের অন্যতম বাণিজ্যিক সংস্থান পশুসম্পদ বৃদ্ধি করা হত। এই বিরাট ব্রজভূমি, যেখানে ব্রজবাসী মাত্রেই গোচারণে অংশ নিতেন, এখানেই বলরাম এবং কৃষ্ণকে মথুরা থেকে এনে রাখা হয়েছিল নন্দঘোষের কাছে। এটা ঠিক বৃন্দাবন নয়, তার প্রমাণ আছে।
যেখানে বলরাম প্রথমে বড় হচ্ছিলেন, সেই ব্রজভূমির পরিবেশ নিতান্তই গ্রাম্য, তবে তা আরণ্যক প্রকৃতির সজ্জায় বড় শোভন এবং সুন্দর। জায়গাটা গোবর্ধন পর্বত থেকে খুব দূরে নয়। গোরু চরানোর জায়গাগুলো যথেষ্টই সমতল, তবে আশেপাশেই হিংস্র জন্তুর বাস ছিল বলে গাছ-গাছড়া, লতা-বল্লীর শোভা নষ্ট হয়নি, কেন না বন্য জন্তুর ভয়ে গাছ কাটার সুযোগ ছিল না। পাশেই প্রবাহিনী যমুনা, তবে মাঝে মাঝে জলাশয়ও আছে। পাশের অরণ্যভূমিতে হিংস্র জন্তুর উৎপাত আছে বলেই এখানকার লোকেরা বড় বড় গাছের গুঁড়ি ফেলে ব্রজভূমির প্রান্তে একটা প্রাচীরের মতো তৈরি করেছে— পর্যন্তেষ্বাবৃতং বন্যৈর্বৃহদ্ভিঃ পাতিতৈর্দ্রুমৈঃ। তার এদিকে ওদিকে লাগিয়ে দেওয়া হয়েছে কাঁটাগাছ। বাড়িগুলো কোনওটাই নগরের অট্টালিকার মতো নয়। মাদুর আর চাটাই দিয়ে বেশিরভাগ বাড়ির আবরণ-আচ্ছাদন তৈরি করা হয়েছে— কটচ্ছন্নকুটীমঠম্‌। কংসরাজার এই ব্রজভূমির সবচেয়ে মজাদার ব্যাপার বোধহয় এটাই যে, সর্বত্র গো-বিষয়ক একটা ভাবনা কাজ করে এখানে। এখানে-সেখানে খুঁটি পোঁতা, গোরুর গলার দড়ি, শকটবাহী বলদ, আর ঘরে ঘরে দুধ, দই অথবা দুধ থেকে ঘি তৈরি করার, দই থেকে ঘোল, মানে তক্র তৈরি করার আয়োজন চলছে সবসময়।
এইরকম একটা জায়গায় সঙ্কর্ষণ বলরাম বেশ ভালই বাল্যসুখে দিন কাটাচ্ছিলেন। সামান্য বড় হয়ে ওঠার পর খেলার বয়সটা এখানেই খানিকটা কেটে যায় বলরামের, সঙ্গে কৃষ্ণেরও। কারণ বয়সে প্রায় সমান কৃষ্ণই তাঁর প্রধান খেলার সাথী। অন্যান্য ব্রজবালকেরাও অবশ্য ছিল। হরিবংশ যদিও বলেছে যে দুই ভাইয়েরই বয়স তখন সাত বছর পুরে গিয়েছিল, কিন্তু আমাদের ধারণা তাঁদের বয়স আরও একটু বেশিই ছিল। সঙ্কর্ষণ বলরামের বালক-সুলভ ক্রীড়া বর্ণনার সময় পৌরাণিকদের একটা অদ্ভুত মুদ্রা চোখে পড়ে। ওঁরা বলেন— এই দুই ভাইয়ের সবই একরকম, এমনকী নাম দুটিও। নাম রাখার সময় নন্দগোপ বড়ভাইয়ের নাম দিলেন সঙ্কর্ষণ, আর ছোটভাইয়ের নাম দিলেন কৃষ্ণ— জ্যেষ্ঠঃ সঙ্কর্ষণো নাম কণীয়ান্‌ কৃষ্ণ এব তু। তার মানে, আমরা কৃষ্ণের দাদা যাঁকে বলরাম বলে চিনি, সে নাম এসেছে অনেক পরে।
বলা হয়েছে— ছোট বয়স থেকেই এই দুই ভাইয়ের ক্রিয়া, কর্ম, ভাব-সাব একইরকম ছিল, এতটাই একরকম যে মনে হত যেন এঁরা পরস্পর পরস্পরের অন্তর্ভুত— একমূর্তিধরৌ কান্তৌ… বাল্যাদেবৈকতাং গতৌ। দুই ভাই শুতেন এক বিছানায়, খাওয়া-দাওয়াও প্রায় একইরকম এবং কাপড়-জামাও পরতেন একই ধরনের— শুধু কাপড়ের রংটাই যা আলাদা। বলরাম নীল কাপড় পরেন, আর ছোটভাই কৃষ্ণ হলুদ কাপড় পরেন। এই নীল এবং হলুদ কাপড় পরার মধ্যে অবশ্য একটা পৌরাণিক রহস্য আছে, হয়তো বা বহিরঙ্গে নিজেদের একত্ব বোঝানোর উপায়ও নিশ্চয়ই এটাই। পৌরাণিক লিখেছেন— বলরামের গায়ের রং সুবর্ণ চূর্ণের মতো হলদেটে আর কৃষ্ণের গায়ের রং কাজল-চূর্ণের মতো ঘন-কৃষ্ণ অথবা নীল সুবর্ণাঞ্জন-চূর্ণাভৌ অন্যোন্যসদৃশাম্বরৌ। অতএব সঙ্কর্ষণ বলরামের গায়ের রং নিজের মধ্যে অন্তর্ভূত করার জন্যই কৃষ্ণ সুবর্ণ-চূর্ণের মতো হলুদ কাপড় পরতেন, আর কৃষ্ণের অঙ্গকান্তি অঙ্গীকার করে বলরাম পরতেন নীল কাপড়।
একজনের গায়ের রং মিলিয়ে আর একজন সেই রঙের কাপড় পরেন— এটার মধ্যেও এক চিরন্তন দার্শনিক রহস্য আছে। তবে সেটাও এখানে বিস্তারিতভাবে দেখানো মুশকিল, কারণ তাতেও আমার পাঠকের ধৈর্যচ্যুতি ঘটবে। তবে যেটা ন-বললে নয়, সেটা হল— এই নীল আর হলুদ কাপড়ের বিপৰ্যাস তো কৃষ্ণ আর রাধার মধ্যেও ঘটেছে এবং তাতে দার্শনিক রহস্য আরও বেশি ঘনীভূত হয়ে ওঠে। ভাবুন একবার, কথাটা বলছেন জীব গোস্বামীর মতো বিশালবুদ্ধি দার্শনিক এবং তা লিখছেন গোপালচম্পূর মতো স্বলিখিত কঠিন গ্রন্থে। কৃষ্ণ এবং রাধা— একজন কালো মানুষ, অন্যজন হেমাঙ্গিনী— কিন্তু ইনি রাধার দেহকান্তি অঙ্গে নিয়ে পীতবসন পরেন, অন্যজন কৃষ্ণের গায়ের রং অঙ্গে ধারণ করে হয়েছেন নীলাম্বরী। দেহকান্তির সঙ্গে পরিধানের এই বিপর্যাস ব্যাখা করার সময় শ্রীজীব লিখেছেন— শক্তি আর শক্তিমান পরস্পরের মধ্যে অনুপ্রবেশ করে, একজনের মন আর একজনের ভিতরে আছে। যার বাইরে শ্যামবর্ণ তিনি অন্তরে গৌরী রাধাকে ধারণ করে আছেন, আর হেমাঙ্গিনী রাধা অন্তরে নিয়ে আছেন কৃষ্ণকে। এই প্রেম আর মনের ভাবটুকু বোঝানোর জন্যই তাঁরা পরস্পরের অঙ্গকান্তি অনুকরণ করে বিপরীত বসন পরিধান করেন— কৃষ্ণ পরেন পীতবসন, আর রাধা পরেন নীলবসন।
তত্ত্বের দিক থেকে সঙ্কর্ষণ বলরাম এবং কৃষ্ণ একইরকম নন বটে, কিন্তু আর একভাবে একরকমও বটে। অবতারতত্ত্বের মূলে চলে গেলে দেখা যাবে সঙ্কর্ষণ হচ্ছেন মহাবিষ্ণুর চিৎশক্তি— তা বিষ্ণুরই আরও এক রূপ— চৈতন্যচরিতামৃতের ভাষায়— তাঁর নিজ রূপ এক মহাসঙ্কর্ষণ। এইবার কৃষ্ণকে যদি মহাবিষ্ণুর পূর্ণ অবতার বলি, তা হলে সঙ্কর্ষণ বলরাম তাঁর চিৎশক্তির বিলাস। তত্ত্বত এক হওয়া সত্ত্বেও কৃষ্ণ এবং সঙ্কর্ষণ বলরাম পৃথক রূপে আছেন বলে একে অন্যের বৈশিষ্ট্য নিজের মধ্যে ধারণ করার জন্য প্রতীকীভাবে পরস্পরের দেহকান্তি অঙ্গীকার করেন বিপরীত রঙের বসন পরিধান করে। জীব গোস্বামী রাধার ব্যাপারে যা লিখেছেন— স্ফরত্তত্তৎ বস্ত্রাবিতি বুধজনৈনিশ্চিতমিদম্‌— বলরাম সঙ্কর্ষণের তত্ত্বেও তা আর একভাবে খাটে।
জীব গোস্বামী লিখেছিলেন— রাধা এবং কৃষ্ণ মনেতেও বিপরীত, বাইরেও বিপরীত— ইমৌ গৌরীশ্যামৌ মনসি বিপরীতৌ বহিরপি— আর ঠিক সেইজন্যেই এই পরিধান বসনের বৈপরীত্য। লক্ষণীয়, সঙ্কর্ষণ বলরাম এবং কৃষ্ণ— এঁরাও মনের দিক থেকে বিপরীত, বহির্বসনেও বিপরীত, কিন্তু তবু এঁরা একে অন্যের ভিতরে আছেন, একে অন্যের ব্যাপারে পরম শ্রদ্ধাশীল। মহাভারত-পুরাণ ভাল করে অনুধাবন করলে দেখা যাবে সঙ্কর্ষণ বলরাম আগাগোড়া কৃষ্ণের সঙ্গে জড়িয়ে আছেন, কিন্তু তাঁদের ভাব এবং ভাবনা প্রায় বিপরীত, যদিও কৃষ্ণ যা করবেন, সেটাই তাত্ত্বিকভাবে চরম বলে বলরাম সেখানে বিপরীত ভাবনায় থাকলেও সব সময়ই তিনি কৃষ্ণের সহায়ক।
সত্যি কথা বলতে কী, এত তত্ত্বের মধ্যে না-গিয়ে যদি সাধারণ সামাজিক ঐতিহাসিকের দৃষ্টি থেকে বিচার করি, তা হলে বলব— রঙের বাহার কতরকম হয়, ভারতবর্ষ তা নিশ্চয় জানত, কিন্তু সেই রং বস্ত্রশিল্পের সুতোয় সুতোয় কীভাবে ছুপিয়ে রাঙিয়ে তুলতে হয়, তা বোধহয় সেইকালে জানত না। আমরা হরিবংশের যে প্রমাণ থেকে বলরাম এবং কৃষ্ণের বসন-বর্ণ উল্লেখ করেছি, সেই হরিবংশে জানা যাবে যে ব্রজভূমির সাধারণ মানুষেরা প্রধানত নীল আর হলুদ কাপড়ই পরত, আর পরত লাল কাপড়। ওই যে নন্দগোপ মথুরা থেকে ব্রজভূমিতে আসছিলেন, সেদিন তাঁর পথের মধ্যে যত অলংকৃতা তরুণীদের দেখা গিয়েছিল, সেই তরুণীরা সবাই নীল আর পীত বসনে সজ্জিতা ছিলেন— নীল-পীতাম্বরাভিশ্চ তরুণীভিরলঙ্কৃতম্‌। আবার কয়েক অধ্যায় পরে যখন ওই উদ্ভিন্নযৌবনা গোপরমণীদের মাথায় দধি-দুগ্ধের ভার এবং কোমরে ঘট নিয়ে চলতে দেখেছি, তখন হরিবংশ ঠাকুর সকৌতুকে লক্ষ করেছেন যে, তাঁদের নীল, পীত এবং রক্তবর্ণের বস্ত্রগুলি স্তনের অগ্রভাগের তাড়নায় উঁচু হয়ে উঠেছিল— নীল-পীতারুণৈস্তাসাং বস্ত্রৈরগ্রস্তনোচ্ছ্রিতৈঃ।
তার মানে, নীল, হলুদ আর লাল— প্রধানত এই তিন রঙের কাপড়ই ঘুরিয়ে-ফিরিয়ে পরতেন সেকালের শৌখিন মানুষেরাও। সেখানে দুই ভাই বলরাম আর কৃষ্ণ যদি আপন গাত্রবর্ণের বিপরীত একটু ‘কনট্রাস্ট কালার’ ব্যবহার করে থাকেন লোকসংগ্রহের জন্য, তারমধ্যে দার্শনিকতার অন্বেষণ না-থাকলেও ক্ষতি নেই কোনও। হরিবংশ ঠাকুর বলছেন— শুধু একে অপরের বিপরীত বর্ণের বসনই নয়, এঁদের অন্য সাজ-সজ্জার মধ্যে এই ‘কনট্রাস্ট’ ব্যাপারটা ছিল। সাজা বলতে সেকালে চন্দনের অলকা-তিলকা আর অঙ্গরাগ। মেয়েদের ক্ষেত্রে কুঙ্কুমের পত্রলেখা যতই সৌন্দর্য রচনা করুক, কঠিন-পরুষ পুরুষেরা কুঙ্কুমের ধার ধারতেন না। অতএব ‘সিম্পল’ চন্দন, তবে হ্যাঁ, চন্দনের রকমফের আছে, কৃষ্ণ পরতেন শ্বেতচন্দনের অঙ্গরাগ, বলরাম সেখানে পীত চন্দন— নীল-পীতাম্বরধরৌ পীত-শ্বেতানুলেপনৌ। দুই ভাইই চুলে কিঞ্চিৎ ‘জুল্‌ফি’ রাখতেন, অথবা বলা উচিত— পুরুষদের বড় বড় চুল রাখাটাই তখনকার দিনের আদত ছিল বলে চুলে ঝুঁটি-বাঁধা বা কানের পাশে চুল বড় হয়ে যাওয়াটা স্বাভাবিক ছিল।
আমরা বারবারই দেখানোর চেষ্টা করেছি, অন্তত যখনই আমরা এই ধরনের প্রবন্ধ লিখেছি, তখনই বলেছি যে, কোনও মানুষের পরিধান, সাজসজ্জা, অভ্যাস অথবা প্রবৃত্তিগুলি প্রাথমিকভাবে তার সমাজকে বাদ দিয়ে হতে পারে না। বিখ্যাত ভারততত্ত্ববিদ এইচ এইচ ইঙ্গলস সাহেব হরিবংশের ওপর যে বিখ্যাত প্রবন্ধটি লিখেছেন, তাতে তিনি দেখিয়েছেন— হরিবংশীয় সমাজের মানুষেরা প্রত্যেকেই এক ধূসর জগতের অধিবাসী। ব্রজভূমির যে সমাজের কথা এই হরিবংশে চিত্রিত, সে-সমাজ নাগর-সভ্যতার ধার ধারে না। এই যে বলরাম এবং কৃষ্ণ— এঁরা যখন বাল্যকালে বেড়ে উঠছেন, তখন ধুলো-মাটি গায়ে মেখে ঘুরে বেড়ানোটাই তাদের সাধারণ অভ্যাস ছিল— রেজতুঃ পাংসুদিগ্ধাঙ্গৌ দৃপ্তৌ কলভকাবিব। আবার ব্রজভূমিতে যেহেতু গোরু-বলদের অধিকার এবং সমাহার, অতএব রাস্তাঘাটে চলার সময় শুকনো গোবর আর ধুলোয় তাদের গা-হাত-পা মাখামাখি হয়ে যেত। ছোট ছোট বাচ্চারা খেলা করবার সময় প্রায়ই চলে যেত বৎসশালায়, অর্থাৎ যেখানে বাছুরগুলো বাঁধা থাকে। সেখানে গেলে বলরাম এবং কৃষ্ণের গায়ে-মাথায় লেগে যেত কাঁচা গোবর— ক্রীড়ন্তৌ বৎসশালাসু শকৃদ্‌দিগ্ধাঙ্গমূর্ধজৈঃ।
অতএব যাঁরা ভাবেন শিশু কৃষ্ণ অথবা বলরাম সকালবেলায় উঠেই মাথায় ময়ূরপুচ্ছটি লাগিয়ে হাতে বাঁশি নিয়ে জননীর ক্রোড়ে বসে ক্ষীর পান করতেন, তাঁরা মনোহর এক কাব্যধর্মের জগতে আছেন, সেকথা হলফ করে বলতে পারি, কিন্তু বাস্তব যে ব্রজভূমির সমাজ, সেখানে গোরু-বাছুরের সঙ্গে গোবরও আছে, আর শিখিপুচ্ছও কোনও আশ্চর্য কথা নয়। কংস-রাজার ব্রজভূমি যেখানে, সেখানে ময়ূর ছিল প্রচুর, অতএব প্রাচুর্যের ফল যা হয়, শুধু কৃষ্ণ নন এবং শুধু তাঁর মাথায় নয়, কৃষ্ণ এবং বলরাম দু’জনেই ময়ুরপুচ্ছের অঙ্গদ পরতেন ঊর্ধ্ববাহুর শোভার জন্য, আবার কখনও তা হত কৰ্ণভূষণ। মাথায় ময়ূর-পুচ্ছের সঙ্গে গাছের পাতা দিয়ে তৈরি মুকুট— ময়ূরাঙ্গদকর্ণৌ তু পল্লবাপীড়ধারিণৌ। কোনওদিন গাছের পাতা ইচ্ছে না হলে প্রফুল্লহাস পদ্মফুলের মুকুটও পরতেন দুই ভাই। আর যে বাঁশিটি একান্তভাবেই কৃষ্ণের সঙ্গে যুক্ত হয়ে আছে, আশ্চর্য লাগবে শুনলে যে, তেমন বাঁশি বলরাম সঙ্কর্ষণও অনেক বাজিয়েছেন ছোটবেলায়। অবশ্য শিঙা বা লাউখোলের একতারা বাজাতেও এই দুই ভাই কম ওস্তাদ ছিলেন না— সশিক্যতুম্বীকরকৌ গোপবেণুপ্রবাদকৌ।
আসলে এই শিঙা আর বাঁশি বাজানোটা ব্রজভূমির বিশেষত্ব, রাখাল বালকদের একান্ত বিনোদন। দুই ভাইকেই যেহেতু গোরু চরাতে যেতে হত, অতএব বাঁশি বাজানোর সঙ্গে একই বংশদণ্ড দিয়ে গোরু তাড়িয়ে নিয়ে যাবার মধ্যে একটা কৌতুক কাজ করত বটে। আর শিঙে-ফোঁকাটাও গোরু চরানোরই অন্যতম অঙ্গ। রাখাল-রাজ্যে বাঁশি বাজায় প্রায় সবাই কিন্তু বহুদিন কৃষ্ণ সেটাকে ধরে রাখতে পেরেছিলেন বলেই কৃষ্ণের সঙ্গে মোহন বাঁশি যুক্ত হয়ে গেছে, কিন্তু ছোটবেলায় অনেক বাঁশি বাজিয়েও সঙ্কর্ষণ বলরাম সেটাকে ধরে রাখতে পারলেন না। তাঁর ব্যক্তিসত্তা অন্যভাবে তৈরি হল। ছোটবেলায় যতই ব্রজভূমির পল্লবশয্যায় শুয়ে থাকুন, তিনি যে কৃষ্ণের চেয়ে বয়সে সামান্য বড়, একথা তাঁকে ভুলতে দেওয়া হয়নি। আসলে জননী যশোমতীর অপত্যস্নেহ এতটাই আগ্রাসী ধরনের যে, তা কৃষ্ণকে অধিক বয়স পর্যন্ত শিশুই করে রেখেছিল, অন্তত তিনি সেই ছোট-ছোট ভাবটা দেখাতেনও বটে। হয়তো অতিশয় চতুর এবং বুদ্ধিমান বলেই এটা দেখাতেন। যদুকুলের রাজবাড়ির বড়গিন্নি রোহিণী কিন্তু রাজোচিতভাবেই খানিকটা পৃথক চরিত্রের মানুষ বলে ছেলে সঙ্কর্ষণকে তিনি অত তোলা-তোলা করে রাখেন না। জীবনের বিস্তীর্ণ ক্ষেত্রে, যেখানে ঝুঁকি নিতে হয়, দায়িত্ব নিতে হয়, সেখানে সামান্য বয়োজ্যেষ্ঠতার জেরেই বলরাম কৃষ্ণের দায়িত্বভাগী হয়ে গিয়েছিলেন।
কথাটা একটু খোলসা করে বললে হয়তো কারও কৃষ্ণভক্তিতে আঘাত লাগতে পারে; কিন্তু জেনে রাখুন, কৃষ্ণকে আপনারা যত ভক্তি করেন, আমি তার চেয়ে বেশি করি, অতএব আমার কথাটা একটু ভেবে দেখবেন। এটা তো মানবেন, যে প্রত্যেক জননী আপন পুত্রস্নেহে এতটাই আতুর থাকেন যে, দূর থেকে দেখলে তাঁদের একটু স্বার্থপরই মনে হয়। তার উপরে ইনি হলেন জননী যশোমতী, নিজের ছেলেকে তিনি এমন চোখেই দেখেন যে, রোহিণীনন্দন বলরামের ওপরেও যেন একটু অবিচার হয়ে যায়। জিনিসটা অতিসংবেদনশীল পদাবলিকারদেরও নজর এড়ায়নি। পদাবলির বিষয়বস্তু একইরকম ছিল— কিশোরবয়সি কৃষ্ণ তাঁর সখা-বন্ধুদের নিয়ে গোচারণে যাচ্ছেন, কিন্তু কৃষ্ণের এই গোচারণের বিষয়টি জননী যশোমতীর কাছে অত্যন্ত সাহসের কাজ। অতএব গোচারণে যাবার সময় তিনি বালক কৃষ্ণের উদ্দেশে প্রচুর সাবধান-বাণী উচ্চারণ করছেন। যশোমতী তাঁর মাথার দিব্যি দিয়ে কৃষ্ণকে ধেনুপালের সামনাসামনি যেতে বারণ করছেন, সারাক্ষণ বাঁশি বাজাতে বলছেন, যাতে ঘরে বসেও তিনি বাঁশির আওয়াজ শুনতে পান এবং বোঝেন— কৃষ্ণ সুস্থ আছেন। কিন্তু জননীর স্বার্থ এবং কিঞ্চিদধিক বয়সি বলরামের দায়িত্ব সম্বন্ধে কৌতুককর কথাটা এসেছে এর পরেই। কী সাংঘাতিক ভয়ংকর এই মাতৃস্বার্থ, ভাবলে অবাক হই— যশোমতী বলছেন— গোপাল আমার! তুমি যেন বেশি উৎসাহ দেখিয়ে সবার আগে আগে যাবার চেষ্টা কোরো না। সবার আগে যাবে তোমার দাদা বলরাম। তাঁর সঙ্গে থাকবে তোমার অন্য রাখাল-বন্ধুরা তোমার বাম-ভাগে। আবার সকলের পিছনেও তুমি থাকবে না। পিছনে যাবে তোমার প্রাণের বন্ধুরা— শ্রীদাম, সুদাম, দাম, বসুধাম— এরা সব। আর তুমি থাকবে ঠিক মাঝখানে।
আমরা জানি— জননী যশোমতীর মায়ের মন, কত তাঁর দুশ্চিন্তা— গোরুগুলি পা ছুঁড়তে পারে, রাস্তায় কংস রাজার গুপ্ত ঘাতকেরা আছে— অঘাসুর, বকাসুর, আরও কতরকম অসুর-নামধারী কংসের চর আছে। অতএব জননীর স্নেহ এই বিশাল সর্বগ্রাসী সুরক্ষা দাবি করে, যাতে আর যা হয় হোক, কৃষ্ণের যেন কোনও ক্ষতি না হয়। বালক কৃষ্ণকে সর্বথা সুরক্ষিত রাখার জন্য তিনি তাই কৃষ্ণকে শুনিয়ে বলরামকে বলেন—
বলাই ধাইবে আগে আর শিশু বাম ভাগে
শ্রীদাম সুদাম সব পাছে।
তুমি তার মাঝে যাইও সঙ্গছাড়া না হইও
পথে বড় রিপুভয় আছে।
জননী যশোমতীর মনে একবারেরও তরেও কি এই ভাবনা এল না যে, রৌহিণেয় বলরাম, তিনিও তো কৃষ্ণের মতোই ছোট, তো তাঁর গায়েও তো গোরুর পায়ের চাট লাগতে পারে, কংসের গুপ্তঘাতকেরাও তাঁকেও তো হত্যা করতে পারে। না, এরকম কোনও দুর্ভাবনা জননী যশোমতীর মনে হয়নি এবং রৌহিণেয় বলরামও এমন সরলভাবেই এই ভাবনায় অভ্যস্ত এবং বিশ্বস্ত হয়েছিলেন যে, তিনি দায়িত্বশীল বড়ভাই। অতএব অনেক কিছুই তাঁকে চিন্তা করতে হবে। কংসের গুপ্তঘাতকেরা বলরামের ওপরেও কম আক্রমণ চালায়নি, কৃষ্ণের ওপর আক্রোশ মেটানোর জন্য কংস-নিযুক্ত শিশুঘাতী অসুরের দল যত চেষ্টা করেছে, রাজনীতির সেইসব অপচেষ্টা বলরামেরও ওপরেও একইভাবে নেমে এসেছে। অবশ্য এরই মধ্যে তাঁদের থাকার জায়গাটা সামান্য পরিবর্তিত হয়েছে। হরিবংশে খবর পাচ্ছি— প্রথমে ব্রজভূমির যে জায়গায় কৃষ্ণ-বলরাম বড় হয়ে উঠছিলেন, সেখানে বনসম্পদ ধ্বংস হয়ে যাচ্ছিল এবং তার ফলে হিংস্র জন্তুর উৎপাত বেড়ে উঠছিল। অতএব এইস্থান ত্যাগ করে সামান্য কিছু দূরে বৃন্দাবনে নিজেদের মতো করে আবাসন গড়ে তুললেন ব্রজভূমির গোপালক জনজাতীয় মানুষেরা। অবশ্যই কৃষ্ণের পালকপিতা নন্দগোপ তাঁদের মধ্যে প্রধান। অতএব নন্দগোপের সঙ্গে বলরামের মা রোহিণী এবং রৌহিণেয় বলরামও উঠে এলেন নতুন পাড়াতে। আমাদের ধারণা, বৃন্দাবনের সঙ্গে সদা উচ্চারিত মধুরপ্রবাহিনী যমুনা নদী তখনও বৃন্দাবনের কোল ঘেঁষে বইত না, যমুনা-নদীর খাত-পরিবর্তিত হবার পরেই তা বৃন্দাবনের পাশ দিয়ে বয়ে গেছে এবং এই ঘটনার সঙ্গেও বলরাম সঙ্কর্ষণের পুরাকল্প যোজিত হয়েছে। তবে সেকথা পরে আসবে।
সঙ্কর্ষণ বলরামের বাল্যজীবন প্রসঙ্গে একথা অবশ্যই বলতে হবে যে, যদুমুখ্য বসুদেবের সঙ্গে বিরোধিতা করতে গিয়ে কংস প্রধানত কৃষ্ণকে যেমন শিশু অবস্থাতেই হত্যা করতে চেয়েছিলেন, তেমনই তিনি চেয়েছিলেন যাতে রৌহিণেয় বলরামকেও এই পৃথিবী থেকে সরিয়ে দেওয়া যায়। আবার অন্যদিকে পূর্বস্থলী ছেড়ে কিছুটা দূরে এই বৃন্দাবনে যখন ব্রজবাসীদের নতুন আবাসন গড়ে উঠল, তখন সেখানেও স্থানীয় একটা বিরোধিতা তৈরি হয়েছিল। যেমন হয় আর কী, নতুন লোক পাড়ায় এলে স্থানীয় অধিবাসীরা যেমন সংশয়ে কঠিন হয়ে ওঠে তেমনই। পৌরাণিকেরা স্বাভাবিকভাবেই সকলকেই সাধারণ উপাধি দিয়ে অসুর বানিয়ে দিয়েছেন; ফলে একজন এখানে ধেনুকাসুর, অন্যজন প্রলম্বাসুর। ধেনুকাসুরের কথাই আগে হোক, কেন না বৃন্দাবনে উঠে আসার পর স্থানীয় বাসিন্দাদের সঙ্গে এই প্রথম ‘এনকাউন্টার’। তবে তার চেয়েও বড় কথা, এ হল নতুন জায়গায় এসে এলাকা বাড়ানোর চেষ্টা। পাণ্ডব অর্জুনকে যেমন খাণ্ডব-প্রস্থের নতুন জায়গায় নাগ জনজাতিকে উৎখাত করে বন পুড়িয়ে বসতি বিস্তারের সাহায্য করতে হয়েছিল ধেনকাসুরের ব্যাপারটাও বোধ করি সেইরকম কোনও প্রয়াস বটে।
ব্রজভূমিতে যেমন হয়, বলরাম এবং কৃষ্ণ গোরু চরাতে বেরিয়েছেন এবং তাঁরা ঘুরতে ঘুরতে গোবর্ধন পর্বতের উত্তরদিকে চলে এসেছেন। এখানে বিস্তীর্ণ এলাকা জুড়ে এক বিশাল তালবন, সারি সারি তালগাছে ভর্তি। জায়গাটার ভূতাত্ত্বিক পরিচিতিও আছে। গোবর্ধনের কাছাকাছি হলেও জায়গাটায় পাথুরে ভাব নেই, মাটি ঈষৎ কালো রঙের, ঘাসজাতীয় কুশগাছে ভর্তি হয়ে রয়েছে সমস্ত এলাকা এবং বনভূমির সবুজে স্নিগ্ধতা বিরাজ করছে সর্বত্র— দর্ভপ্রায়ঃ স্থলীভূতঃ সুমহান্‌ কৃষ্ণমৃত্তিকঃ। আর আছে তালগাছ; এত তালগাছ যে মানুষজন সেভাবে এখানে ঢোকে না, ঢুকতে ভয় পায়। পৌরাণিক জানিয়েছেন— এই তালবনের এপার থেকে ওপারে যাওয়া মানুষের পক্ষে সোজা কাজ ছিল না— তত্তু তালবনং নৃণাম্‌ অসেব্যং দুরতিক্রমম্‌।
বলরাম এবং কৃষ্ণ এই তালবনের মধ্যে ঢুকে পড়েছেন যদৃচ্ছায় চলতে চলতে। এক জায়গায় এত তালগাছ এবং সেগুলিতে প্রচুর পাকা তাল-ফল। বনভূমির মধ্যে এমন খাদ্যের আয়োজন দেখে ছোটভাই কৃষ্ণ দাদা বলরামকে বললেন— কী মিষ্টি গন্ধ বেরোচ্ছে দ্যাখো, সমস্ত জায়গাটা একেবারে ম-ম করছে— অহো তালফলৈঃ পক্বৈর্বাসিতেয়ং বনস্থলী। নিশ্চয়ই তালগুলো রসালো আর স্বাদু হবে।
আমাদের নাগরিক সভ্যতায় অভ্যস্ত মানুষ— চিকেন প্যাটিস আর বার্গারে যাদের রসনা ভোঁতা হয়ে গেছে, তাঁরা ভাববেন কী লোভী ছেলে রে বাবা! বনের মধ্যে তালের মতো একটা জঘন্য ফল দেখে কারও খাবার লোভ হয়! সলজ্জে জানাই— হয়। আজ থেকে ষাট-সত্তর বছর আগে যাঁরা গ্রামের বাড়িতে থাকতেন, যেখানে উদার আম-কাঁঠালের বাগান ছিল, অথবা স্থান-বিশেষে যেখানে তাল-সুপারির ভরা-ভরা গাছ ছিল, তাঁরা জানেন— সেইসব গাছ-গাছালি আর ফলের মাহাত্ম্য। ভাত-ডাল আর নিজের জমিতে হওয়া অপ্রতুল তরি-তরকারি খেয়ে যাঁরা জীবন কাটাতেন এবং এক-পয়সায় বড় রাজভোগ-রসগোল্লা খাবার জন্য যাঁদের আট ক্রোশ পথ হেঁটে হাটে যেতে হত, তাঁদের কাছে প্রতি ঋতুর এক-একটা ফল যে কী মাধুর্য নিয়ে আসত, সেটা এখনকার নগরায়িত গ্রাম্য মানুষের পক্ষে ধারণা করা অসম্ভব। আর এ তো খ্রিস্ট-পূর্ব শতাব্দীরও বহুপূর্ব ঘটনা। কাজেই গাছের ওপর পাকা তালের ঝোলা দেখে মায়া-মনুষ্য কৃষ্ণের পক্ষে দাদা বলরামের কাছে উত্তাল উচ্ছ্বাস প্রকাশ করাটা আমাদের কাছে কোনও আশ্চর্য ঘটনা নয়। ছোটবেলায় বাঁশের ঝুড়িতে তালের আঁটি ঘষে ফেলার পর সেই নিদৃষ্ট তালের আঁটি আমরা চুষে সাদা করে দিতাম— মনে আছে। কাজেই গ্রামের ছেলের ক্ষুধা-তৃষ্ণা-আস্বাদন নাগরিক-জনে বুঝবেন না বলেই এই দুই রাখাল-বালক বলরাম এবং কৃষ্ণের তাল-বিষয়ক কথোপকথনটুকু আমাদের মতো গ্রাম্যজনের জন্যই রসালো হয়ে উঠুক।
কৃষ্ণ বলরামদাদাকে বললেন— কেমন পাকা টোপা টোপা তাল গো দাদা! সমস্ত বন জুড়ে যেমন গন্ধ বেরুচ্ছে, তাতে মনে হচ্ছে পাকা পাকা তালগুলো বেশ রসালো আর স্বাদু হবে— স্বাদুনি আর্য সুগন্ধীনি শ্যামানি রসবন্তি চ। কাজেই আর দেরি নয়, দাদা! আমরা দুই ভাই আজ লাফিয়ে লাফিয়ে ফলগুলো মাটিতে ফেলব আর খাব,— পক্ক-তালানি সহিতৌ পাতয়াবো লঘুক্ৰমৌ। দাদা বলে কথা, তাতে অল্প-বয়সের বড় দাদা, তাতে দায়িত্ববোধ যত বাড়ে, দায়িত্ব-পালনের আড়ম্বর তার চেয়েও বেশি হয়। বলরাম হাসতে হাসতে দুই হাত দিয়ে লম্বা লম্বা তালগাছগুলো এক এক করে ঝাঁকাতে আরম্ভ করলেন— পাতয়ন্‌ পক্বতালানি চালয়ামাস তাংস্তরূন্‌। পাকা তাল একটা-দুটো করে মাটিতে পড়তে লাগল ঝুপ ঝুপ করে, আর তাল পড়ার শব্দ যাঁরা শুনেছেন, তাঁরা জানবেন, শব্দটা বেশ জোরেই হয়।
আগেই বলেছিলাম— এই তালবন তেমন সুবিধের জায়গা নয়, মানুষ-জন এখানে তেমন আসে না। কিন্তু মানুষ-জন যে আসে না, তার কারণ শুধু এই দুর্ভেদ্য জঙ্গলের অগম্যতা নয়, তার কারণ এখানে এক দৈত্য থাকে তার নাম ধেনুকাসুর। সে আবার গর্দভ বা গাধার রূপ ধারণ করে ধাকে— দারুণো ধেনুকো নাম দৈত্যো গর্দভরূপধৃক্‌। আশ্চর্য ব্যাপার, তার সাঙ্গোপাঙ্গ, অনুচর-পরিচরেরাও সবাই গর্দভের আকৃতি-প্রকৃতি অনুকরণ করে। এই ঘন-সন্নিবিষ্ট তালবনের প্রত্যন্ত ভূমিতে সে থাকে এবং এই তালবন যেন তার নিজস্ব অধিকার। বলরাম গাছ ঝাঁকিয়ে সুপক্ব তাল ফেলছেন মাটিতে, তার ঝপ্‌-ধপাধপ্‌ শব্দ শুনে ধেনুকাসুর রেগে অস্থির হয়ে উঠল— তালশব্দং স তং শ্রুত্বা সংঘুষ্টং ফলপাতনাৎ।
ধেনুকাসুর ক্রুদ্ধ হয়ে বলরামের কাছে পৌঁছনোর আগেই তার সম্বন্ধে দুটো কথা বলা দরকার, এমনকী এই তালবন সম্বন্ধেও দুটো কথা আছে। প্রথমে জানাই— অসুর-রাক্ষস-দৈত্য-দানোর পুরাকল্পের খোলস ছাড়িয়ে যদি নিতান্ত লৌকিকভাবে ব্যাপারটা দেখেন, তা হলে এই কথাটাই মেনে নিতে হবে যে, বৃন্দাবন-ব্রজভূমিতে এই প্রথম বসতি স্থাপন করা হচ্ছে এবং অঞ্চলেব আদি-নিবাসী যেসব জন-জাতি বাস করতেন, তাঁরা যে খুব সভ্য মানুষ ছিলেন, তা নাও হতে পারে। বিশেষত এই যে বলা হল— ধেনুকাসুর গর্দভের রূপ ধারণ করে থাকত, তার অর্থ এই যে, ধেনুকাসুর গর্দভের ‘টোটেম’ ব্যবহার করত এবং হয়তো বা গর্দভের আকৃতি-প্রকৃতিও অনুকরণ করত। এমনটি তার যে অনুচর-পরিচর, তারাও সব গর্দভের ‘টোটেম’ ব্যবহার করত এবং ওই গর্দভের আকৃতি-প্রকৃতি অনুকরণ করেই তাদের প্রভু ধেনুকাসুরকে রক্ষা করত— খরযূথেন মহতা বৃতঃ সমনুসেবতে।
ধেনুকাসুরের মধ্যে গর্দভের ভাবনা অনুপ্রবিষ্ট হওয়ায় পৌরাণিককে সেইভাবেই তার যুদ্ধের উপক্রম বর্ণনা করতে হয়েছে। বলরামের তালগাছ ঝাঁকানো এবং সবেগে তালপাতনের শব্দ শুনে ধেনুকাসুর মাথা ঝাঁকিয়ে গর্দভের মতো বিকট রব করতে করতে বলরামের দিকেই ধেয়ে গেল। বলরামের গায়ে দুই-একটা গর্দভোচিত দংশন করা ছাড়াও তার পিছনের দুই পা দিয়ে বলরামকে দারুণ আঘাত করল— পদ্ভ্যামুভাভ্যাঞ্চ পুনঃ পশ্চিমাভ্যাং পরাঙ্‌মুখঃ। লৌকিকভাবে আবারও ভাববার চেষ্টা করুন— আমরা কিন্তু ধেনুকাসুরকে চতুস্পদবিশিষ্ট কোনও গর্দভ মনে করি না। সে যে গর্দভোচিতভাবে পেছনের দুই পা দিয়ে বলরামকে আঘাত করছে, তার কারণ পৌরাণিক তার ওপরে গর্দভের ব্যবহার আরোপ করেছেন এবং আপাতত তার হাত দুটোকে সামনের দুই পা ভেবে নিতে হবে। অপিচ দুই হাতে ভূমিতে ভর রেখে পা দিয়ে ঘুরিয়ে আঘাত করাটা যে অসম্ভব শিল্পকর্ম নয় তা আজকালকার হিন্দি সিনেমায় অক্ষয়কুমারের মার দেবার কায়দা দেখলেই সহজবোধ্য হবে।
বলরাম ধেনুকাসুরের সঙ্গে যুদ্ধে প্রবৃত্ত হলেন এবং তিনি যে আপাতত নায়কের মতোই তাকে মৃত্যুমুখে পাতিত করবেন, এ তো স্বাভাবিক কথা। বলরাম ধেনুকাসুর এবং তার দলবলকে হাড়-গোড় ভেঙে তালগাছের ওপরে ছুড়ে ফেলে দিলেন। কিন্তু আমরা আধুনিকমনা বিদ্যাবিলাসী জনেরা এই অসুর-মারণের মাহাত্মে পৌরাণিক সিদ্ধিটুকু অনুভব করি বটে, কিন্তু তেমন কিছু আশ্চর্য হই না। কেন না ধেনুকাসুর-বধের পর যে সংবাদটুকু পৌরাণিক মনে করে দিয়েছেন, গবেষণার ক্ষেত্রে বলরামের সেই ভূমিকাটাই অনেক বেশি জরুরি। পৌরাণিক লিখেছেন— অনুচরদের সঙ্গে ধেনুকাসুর মারা গেলে সেই তালবনে মানুষের যাতায়াতের ভয় আর থাকল না, এই ব্রজভূমিতে গোচারণও সম্ভব হয়ে উঠল সহজভাবেই— বিপ্রমুক্তভয়ং শুভ্রং বিবিক্তাকারদর্শনম্‌। চরন্তি স্ম সুখং গাবঃ…। খবর পাচ্ছি— এখন বলরাম-কৃষ্ণের সহচর গোপজনেরা নিশ্চিন্তে সেই তালবনের মধ্যে বিচরণ করতে লাগলেন, যত্রতত্র, আর কোনও ভয়-ত্রাস রইল না তাদের— বীতশোক-ভয়ত্ৰাসা…গোপাঃ বন-বিচারিণঃ।
আমরা মনে করি, বৃন্দাবনের মতো একটা নতুন জায়গায় এসে বসতি স্থাপন করার পর সাধারণভাবে স্থানীয় মানুষদের দিক থেকে সে প্রতিরোধ তৈরি হয়, অথবা যে দৃঢ় প্রতিরোধ পূর্বাহ্নেই থাকে, আগন্তুক জনজাতিকে যে প্রতিরোধ দূর করে নিজেদের আবাস এবং বিচরণযোগ্য স্থান তৈরি করে নিতে হয়, এখানেও তাই ঘটেছে। লক্ষ করে দেখুন, পূর্বে কালীয়নাগকে দমন করে নতুন করে তার অভিবাসন ঘটিয়েছেন কৃষ্ণ। তাতে যমুনা নদীর মতো সুরম্য একটি নদী সকলের কাছে অধিগম্য তথা ব্যবহারযোগ্য হয়ে উঠেছে। অতঃপর তালবন এবং এর পর ভাণ্ডীর বনের মতো জায়গাও ব্রজভূমির বিস্তারিত আবাসনে পরিণত হল বলরামের ক্ষমতায়। একই ভাবে তালবন পেরিয়ে ভাণ্ডীর বনে বলরামের সঙ্গে দেখা হবে প্রলম্বাসুরের। তবে বসতি বিস্তারের সঙ্গে এখানে আরও একটা কথাও বলতে হবে এবং সেটা হল— কংস রাজার গুপ্তচর-বৃত্তির কথা। বলরাম অথবা কৃষ্ণের বিপক্ষ বলেই এদের অসুর বা দৈত্য নামটি সুপ্রযুক্ত।
প্রলম্বাসুরের অভিযানের মধ্যে কংস-চালিত গুপ্তহত্যার একটা সম্পর্ক যে আছে তা আরও ভাল বোঝা যায় পৌরাণিকের ইঙ্গিতপূর্ণ কথাবার্তা থেকে। প্রথমত প্রলম্বাসুর স্থানীয় গোপবালকের বেশ অনুকরণ করে গোপবেশ ধারণ করেই কৃষ্ণ-বলরাম এবং অন্যান্য গোপবালকদের সঙ্গে ঘুরে বেড়াচ্ছিল এবং তার ইচ্ছে ছিল— কৃষ্ণকেই অপহরণ করার। কিন্তু কৃষ্ণকে দেখে, যে কোনও কারণেই হোক, তার মনে হল— একে ঠিক সইতে পারা যাবে না, অতএব সে ঠিক করল— বলরামকেই তুলে নিয়ে যাবে অথবা তাকে মেরে ফেলবে— অবিষহ্যং ততো মত্বা কৃষ্ণম্‌-অদ্ভুতবিক্ৰমম্‌। রৌহিণেয়-বধে যত্নমকরোদ্দানবোত্তমঃ।
চেহারার যেমন বর্ণনা পাই, তাতে কৃষ্ণকে বলরামের থেকে বেশি শক্তিমান মনে হওয়ার কোনও কারণ নেই। বরঞ্চ বলরামকেই শক্তিমত্তর মনে হবার কথা, কেননা ভবিষ্যতে যিনি প্রসিদ্ধ গদাবীর হিসেবে চিহ্নিত হবেন, তাঁকে দেখলেই পরম বিক্রান্ত মনে হবার কথা— ঠিক যেমন মহাভারতীয় ভীম বা দুর্যোধনকে মনে হত। আসলে ওই যে পৌরাণিক লিখেছেন না— কৃষ্ণম্‌-অদ্ভুতবিক্রমম্‌— তার মানে কৃষ্ণের বিক্রম যে ঠিক কোথায়, তা ঠাহর করা যায় না, বিশেষত তাঁর বুদ্ধি। মনে রাখা দরকার— গোপবালক সেজে এই প্রলম্ব দানব কিন্তু বহু সময় ধরে কৃষ্ণ এবং বলরামের ওপর কড়া নজর রেখেছিল— দৃষ্টিং প্রণিদধে কৃষ্ণে রৌহিপেয়ে চ দারুণাম্‌। এই বিশেষ প্রণিধানের ফলেই প্রলম্বাসুর বুঝে গিয়েছিল যে, অদ্ভুত-স্বভাবের কৃষ্ণকে মারার লক্ষ্য নিয়ে এগোলে সে ধরা পড়ে যাবে, অতএব সরল, সাদা-সিধে বলরামকে মারাটাই তার লক্ষ্য হয়ে উঠল॥
এই মারামারিটা খেলার মধ্যেই হয়ে গেল। গোপবেশে থাকার ফলে অন্যান্য গোপ-বালকেরা তাকে বেশ বিশ্বাস করে ফেলেছিল— গোপালবপুষং গোপা মন্যমানা সবান্ধবম্‌। সেদিন খেলাটাও চলছিল বিচিত্র কায়দায়। খেলার নাম ‘হরিণাক্রীড়ন’। প্রাচীন খেলা, গ্রাম্যজনের খেলা। এ-খেলা দু’জনে দু’জনে খেলতে হয়— একটা নির্দিষ্ট লক্ষ্য ঠিক করে দু’জন বালক হরিণের মতো লাফ দিতে দিতে এগোবে, দু’জনের মধ্যে যে প্রথম লক্ষ্যস্থলে পৌঁছবে, সে জয়ী হবে। পরাজিত বালক তখন জয়ী বালককে পিঠে বয়ে নিয়ে পুরনো জায়গায় ফিরে আসবে। অতএব এ খেলা খেলতে হবে একসঙ্গে দু’জনে— প্রক্রীড়িতাস্তু তে সর্বে দ্বৌ দ্বৌ যুগপদুৎপতন্‌— গোপ-বালকেরা দুই-দুই করে জোড় বাঁধতেই কৃষ্ণ পড়লেন শ্রীদামের জোড়ায়। আর বলরামকে বেছে নিল প্রলম্বাসুর। খেলা আরম্ভ হল, নির্দিষ্ট লক্ষ্য ছিল ভাণ্ডীর-বৃক্ষের ছায়তল। কৃষ্ণ শ্রীদামকে হারিয়ে দিলেন খেলায়, শ্রীদাম তাঁকে পিঠে করে বালকোচিত হর্ষে রওনা দিলেন আরম্ভ-স্থলে। ওদিকে বলরামও জিতে গেলেন বটে, কিন্তু প্রলম্ব তাঁকে পিঠে করে বয়ে আনার সময় দৌড় মারল উলটো দিকে, তীব্রগতিতে এবং অবশ্যই কৃষ্ণের অলক্ষ্যে, কারণ কৃষ্ণকে নিয়ে শ্রীদাম তখন ছুটছেন।
পৌরাণিক তাঁর অতিশয়িনী কথকতায় বলেছেন বটে যে, বলরামকে কাঁধে-পিঠে নিয়ে সে আকাশে উঠে গেল আপন মায়ায় অথবা সে নিজের শরীরটা বিশাল-বিরাট করে ফেলল। আপনাদের বিশ্বাসের জন্য বলি— হয়তো এ সব কিছুই হয়নি। কিন্তু বলরামকে নিয়ে ওইভাবে ক্ষিপ্রগতিতে ছোটার ফলে, তিনি বেশ হতভম্বই হয়ে গেলেন প্রথমে এবং অবশ্যই খানিকটা কিংকর্তব্যবিমূঢ়— স সন্দিগ্ধম্‌ ইবাত্মানং মেনে সঙ্কৰ্ষণস্তদা— তবু প্রলম্ব তাঁকে নিয়ে ছুটছে দেখে নিরুপায় তথা অসহায় বোধ করে বলরাম এবার কৃষ্ণের নাম ধরে চেঁচাতে আরম্ভ করলেন। ঘটনাটা কোনওরকমে কৃষ্ণকে জানিয়ে বলরাম বললেন— আরে! আমাকে যে এই দৈত্যটা তুলে নিয়ে পালাচ্ছে, আমি যে ঠিক কী করব, তাও তো ভাল করে বুঝতে পারছি না, এটাকে এখন ঠান্ডা করি কী করে— কথমস্য ময়া কাৰ্য্যং শাসনং দুষ্টচেতসঃ। আসলে ঘটনার আকস্মিকতায় বলরাম এতটাই বিভ্রান্ত হয়ে গেছেন যে, তিনি দানব-প্রমাণ প্রলম্বের পিঠের ওপর মোটামুটি চালকের আসনে বসেও কিছুই করতে পারছেন না।
ছোটভাই কৃষ্ণ দাদা বলরামের চরিত্র ঠিক বোঝেন, এমনকী দেখতে দেখতে ক্রান্তদর্শী পৌরাণিকও বুঝে গেছেন তাঁর চরিত্র। হঠাৎ বিপদ উপস্থিত হলে বলরাম হঠাৎই ভীষণ রেগে যান অথবা তিনি কখনও ভয়ংকর নির্বিকার— এই অদ্ভুত চরিত্র আছে বলেই পৌরাণিক লিখলেন— বলরামের চরিত্র এবং শক্তির কথা মাথায় রেখে কৃষ্ণ তাঁকে আস্তে আস্তে চেতিয়ে তুললেন এমনভাবে যাতে প্রলম্বকে ঠান্ডা মাথায় মেরে ফেলা যায়।
বলরামের উদ্দেশ্যে কৃষ্ণের বক্তব্য হিসেবে পৌরাণিকেরা যা লিখেছেন, সেটাকে এক কথায় একটা দার্শনিক তথা তাত্ত্বিক স্তব-রচনা বলা যায়, কিন্তু ওই স্তব-খণ্ডের মধ্যে কৃষ্ণের সঙ্গে বলরামের তাত্ত্বিক অভিন্নতা প্রমাণিত হয়। বস্তুত মহাভারতের মধ্যেও এই তাত্ত্বিক অভিন্নতার প্রমাণ আছে। মহাভারতে বলা হয়েছে— বিষ্ণুর অবতার-কল্পে ভগবান শ্রীহরি নাকি তাঁর দুটি চুল— একটি সাদা চুল এবং একটি কালো চুল উপড়ে দিয়েছিলেন। তাঁর সাদা চুলটি অর্থাৎ সেই শুভ্র কেশ রোহিণীর গর্ভে প্রবেশ করল আর কৃষ্ণ কেশটি প্রবেশ করল দেবকীর গর্ভে— তৌ চাপি কেশৌ নিবিশেতা যদূনাং/ কূলে স্ত্রিয়ৌ দেবকীং রোহিণীঞ্চ।
মহাভারত পরিষ্কার জানিয়েছে— ভগবান শ্রীহরির যে শ্বেত কেশগাছিটি, সেইটাই রোহিণীর গর্ভে শ্বেতশুভ্র বলদেব হয়ে জন্মাল— তয়োরেকো বলদেবো বভূব/ যৌহসৌ শ্বেতস্তস্য দেবস্য কেশঃ। আর ওদিকে দেবকীর গর্ভে কৃষ্ণ কেশ থেকে জন্মালেন কৃষ্ণকান্তি কৃষ্ণ। শ্রীহরির কেশ থেকে এই আবির্ভাব বলে তাত্ত্বিকরা বলরাম এবং কৃষ্ণকে ভগবান বিষ্ণুর ‘কেশাবতার’ বলে আখ্যাত করেছেন। চৈতন্যপন্থী বৈষ্ণবরা এই কেশাবতারের তত্ত্ব মানবেন না, আমরাও সে আলোচনায় প্রবেশ করব না। কিন্তু এই দুই কেশ উৎপাটনের মহাভারতীয় সংবাদ দিয়ে আমরা শুধু এইটুকুই বোঝাতে চাই যে, তত্ত্বের দৃষ্টিতে কৃষ্ণ এবং বলরাম খুব বিভিন্ন নন। সৃষ্টিতত্ত্বের প্রক্রিয়ায় ভগবান বিষ্ণু যে প্রলয়-সলিলে অনন্তনাগের কুণ্ডলীর ওপর শয়ন করে থাকেন অথবা যে শেষনাগ পৃথিবী ধারণ করে আছেন, সেই অনন্ত, সেই শেষ— এঁরাও তত্ত্বগতভাবে সঙ্কর্ষণ বলরামের সঙ্গে একই স্বরূপে পরিকল্পিত হয়েছেন। আর ভগবান বিষ্ণুরই একাংশ থেকে অনন্ত এবং শেষনাগের ভাবনা উৎসারিত হয়েছে বলে বলরাম এবং কৃষ্ণকে প্রায় একাত্মক করে দেখা হয়েছে পুরাণে।
সত্যি কথা বলতে কী, এসব তত্ত্ব বড় কঠিন, বড়ই কঠিন। এক কথায় বলতে গেলে অলৌকিক সৃষ্টিপ্রক্রিয়ায় ভগবান বিষ্ণুর বসতিস্থান বৈকুণ্ঠের কর্মভার সামলান সঙ্কর্ষণ, প্রলয়কালীন সময় এবং প্রলয়োত্তর কালের নতুন সৃষ্টিতেও সমধিক অবদান আছে সঙ্কর্ষণ বলরামের। আর ঠিক সেই জন্যই এঁরা দৈহিকভাবে ভিন্ন হলেও স্বরূপত অভিন্ন। আর লৌকিক দৃষ্টিতে— বলরাম এবং কৃষ্ণ অভিন্ন-হৃদয় বন্ধুর মতো দুই ভাই বলেই হয়তো এই নৈকট্যসূচক তত্ত্বগুলি তাঁদের ওপর চেপে গেছে। এই যে বলরাম কিংকর্তব্যবিমূঢ় হয়ে কৃষ্ণের কাছে পরামর্শ চাইলেন, তখন কৃষ্ণ যে-কথাগুলি বলে বলরামকে উদ্দীপ্ত করলেন, সেই কথাগুলি কিন্তু এই তত্ত্বকথা। কৃষ্ণ বললেন— তোমার সঙ্গে আমার ভেদ নেই কোনও, অতএব আমি যা পারি তুমিও তা পারো। তুমি তাই তোমার সেই জগদ্‌-ব্যাপক স্বরূপটি চিন্তা করে প্রলম্ব দৈত্যকে উপযুক্ত শাস্তি দাও।
আমরা আমাদের পাঠকের সুবিধার্থে জানাই— এইসব তত্ত্বকথা ছেড়ে দিন। শুধু এইটুকু বুঝুন– কৃষ্ণ তাঁর দাদা বলরামকে একটু চেতিয়ে না দিলে তিনি নিজের বুদ্ধিমতো খুব একটা বড় কাজ করতে পারেন না। আবার যেখানে তিনি নিজের বুদ্ধি বা শক্তিমতো কাজ করেছেন, সেসব কাজে কিছু গণ্ডগোলও হয়েছে। আপাতত দেখছি— প্রলম্বাসুর যেভাবে বলরামকে পিঠে করে নিয়ে পালাচ্ছিল, তাতে এতটাই সে কৃষ্ণের আওতা থেকে দূরে ছিল (পৌরাণিক তাকে এমনই আকাশে উঠিয়ে দিয়েছেন) যে, কৃষ্ণের তখন কিছু করার ছিল না। অতএব দূর থেকে শব্দ-শক্তি সঞ্চার করে কৃষ্ণ যেই বলরামকে আত্মশক্তিতে বিশ্বস্ত করে তুলতে পেরেছেন, সেই মুহূর্তেই বলরাম কিন্তু দৈত্যের পিঠে বসেই তার মাথার ওপর প্রবল আঘাত করেছেন নিষ্করুণভাবে। প্রলম্বাসুরের মৃত্যু হতে দেরি হয়নি। কৃষ্ণের কথায় যখনই বলরাম বুঝেছেন যে, তিনিও কৃষ্ণের মতোই শত্ৰুসংহার করতে পারেন, তখন সেই আত্মবিশ্বাসই তাঁকে কৃষ্ণের সমকক্ষ করে তোলে। নইলে নিজে তিনি মানুষটা বড়ই ভোলেভালা, বড়ই বেখেয়ালি, এমনকী নিজেকেও তিনি ভাল করে চেনেন না, কৃষ্ণ তাঁকে চিনিয়ে দেন নিজেকে। প্রলম্বাসুর মারা যাবার পর সবচেয়ে তাৎপর্যপূর্ণ সংবাদ যেটা দিতে হবে, সেটা হল— আমরা যে এতক্ষণ রৌহিণেয় সঙ্কর্ষণকে বলরাম বলে ডাকছিলাম, সেই ‘বলরাম’ নামটাই এসেছে প্রলম্বাসুরকে মারার পর। প্রচণ্ড বলপ্রয়োগ করে প্রায় বালক অবস্থাতেই দুর্জয় দৈত্যকে বধ করেছেন বলেই— বলেনায়ং হতো দৈত্যো বালেনাক্লিষ্টকর্মণা— সঙ্কর্ষণ এখন থেকে ‘বলদেব’ নামে বিখ্যাত হলেন। এই বলপ্রয়োগে ব্রজভূমির সরল সাধারণ মানুষের মনোরঞ্জন করেছিলেন বলে সেই বলদেব কিন্তু বলরামও বটে, ‘রাম’ কথাটার মধ্যে রঞ্জনের ভাব আছে।
॥ ৪ ॥
সঙ্কর্ষণ বলরামের বাল্যজীবন অথবা বাল্যজীবনেই তাঁর বহুতর বিক্রমের ঘটনা অনেকানেক লিপিবদ্ধ করা যায় না, কেন না ইতিহাস-পুরাণের কথকঠাকুরেরা কৃষ্ণকে নিয়েই এত ব্যস্ত যে, বলরামের জীবনচর্যা সেখানে অবহেলিত থেকে যায়। এই যে ধেনুকাসুর আর প্রলম্বাসুর মারা গেল, এর পরে যতই বিক্রম এবং শক্তি প্রকাশের ঘটনা আছে, তা সবই কৃষ্ণের মাহাত্মে এমনই মুখরিত যে, বলরাম সেখানে চাপা পড়ে যান। অথচ কৃষ্ণ যেখানে যেখানে আছেন, বলরামও সেখানে সেখানে আছেন। এই যে একটু আগে প্রলম্বাসুরকে মারবার সময় কৃষ্ণ বলরামকে তাঁর আত্মশক্তি স্মরণ করিয়ে দিলেন, এই পারস্পরিক উদ্দীপনের তাত্ত্বিকতা কিন্তু উলটো দিকেও আমরা দেখেছি। বলরাম কর্তৃক অসুর-নিধনের আগে আমরা কালীয়-দমন দেখেছি। যমুনা নদীতে কালীয়-নাগের ফণাজালে কৃষ্ণ যখন প্রায় আটকে গেছেন, তখন দেখছি— একই রকমভাবে বলরাম সঙ্কর্ষণ তাঁকে উত্তেজিত করছেন এবং বলরামের কথাতেই কৃষ্ণ আপন শক্তি প্রকাশ করে কালীয়-নাগকে চরম শাস্তি দিলেন— তচ্ছ্রুত্বা রৌহিণেয়স্য বাক্যং সংজ্ঞা-সমীরিতম্।
দুই বৈমাত্রিক ভাইয়ের এই মধুর পারস্পরিকতার উদাহরণ দিয়ে আমি শুধু এইটুকুই বোঝাতে চাইছি যে, হরিবংশ এবং পুরাণগুলি অতঃপর কৃষ্ণের কথাই বেশি করে বলবে, কিন্তু একক কৃষ্ণের কথা যতই হোক, মনে রাখবেন, সেখানে সবার অলক্ষ্যে বলরামও আছেন। বলরামকে তাঁর শক্তি এবং প্রভাবের জন্য কৃষ্ণের মতোই মর্যাদা দিতে হবে, সে কথা প্রমাণিত হয়ে যায় কৃষ্ণের সঙ্গে যখন বলরামকেও কংস আমন্ত্রণ জানালেন তাঁর সুচিন্তিত মল্লযুদ্ধের আসরে। বারবার কংস কিন্তু ঘোষণা করছেন যে, কৃষ্ণই তাঁর প্রধানতম শত্রু, কিন্তু কংস-নিযুক্ত যত গুপ্তঘাতক কৃষ্ণকে মারতে গেছে, তাদের কেউ কেউ বলরামকেও ‘টারগেট’ করেছে এবং কোনও ভাবেই যখন দুই ভাইয়ের কাউকেই মারতে পারলেন না কংস, তখন তিনি ঠিক করলেন— অক্রূরকে বৃন্দাবনে পাঠিয়ে দুই ভাইকেই মথুরায় নিয়ে আসবেন এবং তারপর বলবান মল্লযোদ্ধাদের দিয়ে দু’জনকেই শেষ করে দেবেন।
অক্রূর কৃষ্ণপিতা বসুদেবের জ্ঞাতিগোষ্ঠীর একজন। কংস মথুরায় নিজের হাতে ক্ষমতা কেন্দ্রীভূত করার পর যদু-বৃষ্ণিকুলের অন্যান্য প্রধান-পুরুষেরা অনেকেই বেশ ক্ষুব্ধ হয়েই ছিলেন, যদিও বসুদেবের মতো তাঁরা কেউই কংসের প্রত্যক্ষ এবং স্পষ্ট বিরোধিতা করতে পারেননি। এঁদের মধ্যে অক্রূর আরও একটু অন্যরকম। কংস তাঁকে অনেকটাই হাত করে ফেলেছিলেন, ফলে কংস তাঁকে খানিকটা বিশ্বাসও করতেন বলেই শেষ পর্যন্ত অক্রূরকে আদেশ দিলেন। প্রথমে বললেন— আমার সঙ্গে কৃষ্ণের যে চরম শত্রুতা তৈরি হয়েছে, তাতে যে কোনও একজন না মরলে আমি কিংবা কৃষ্ণ— কারুরই শান্তি নেই, শান্তি হবে না যাদবদেরও— শান্তিমেকতরে শান্তিং গতে যাস্যন্তি যাদবাঃ।
কংস বললেন বটে যে, কৃষ্ণের সঙ্গে তাঁর একান্ত শত্রুতা, কিন্তু অক্রূরকে আদেশ দেবার সময় তিনি বললেন— অক্রূর! আমার আদেশে বসুদেবের ওই দুটি ছেলে কৃষ্ণ এবং বলরামকে এখানে নিয়ে আসার জন্য তোমাকেই একবার যেতে হবে। তুমি গিয়ে ব্রজভূমির প্রধান পুরুষ নন্দগোপকেও এখানে আসতে বলবে, কেন না বচ্ছরকার খাজনা সব বাকি পড়ে আছে। আর কৃষ্ণ আর বলরামকে বলবে যে, রাজা কংস তাঁদের একবার দেখতে চান— কৃষ্ণ-সঙ্কর্ষণৌ চৈব বসুদেব-সুতাবুভৌ। কংস বেশ ভাল ভাল কথা বললেন, বটে, কিন্তু তাঁর অন্তরের ইচ্ছা ছিল— কোনও অছিলায় যদি কৃষ্ণ-বলরামকে একবার মথুরায় এনে ফেলা যায়, তবে অন্য অছিলায় তাঁদের মেরে ফেলাটা কিছু কঠিন নয়। নন্দগোপ এবং অন্যান্য সাধারণ জনকেও যে তিনি জোর করেই একই সময়ে বার্ষিক রাজকরের অছিলায় মথুরায় নিয়ে আসতে চাইলেন, তার কারণ কৃষ্ণ-বলরামের নিকটজন, অনুচর-সহায়ক, সবাইকেই শেষ করে দিতে চান কংস। কিন্তু যত মানুষই আসুন, কৃষ্ণ এবং বলরামই যে কংসের প্রধানতম লক্ষ্য, তা দুটো টুকরো খবর থেকে বোঝা যায়। এক, কৃষ্ণ এবং বলরামকেই শুধু রাজধানীতে নিয়ে আসার জন্য অক্রূরকে পাঠিয়েছেন কংস, অন্য সকলকে মথুরার নিকটবর্তী বনভূমিতে থাকতে বলেছেন— সন্নিকৃষ্টে বনে তে তু নিবসন্তু যথাসুখম্‌। দুই, অক্রূরকে কংস বলেছিলেন যে, কোনও ভাবে যদি কৃষ্ণ-বলরাম না আসতে চান মথুরায়, তবে যেন তাঁদের বন্দি করে আনা হয়— নাগচ্ছেতাং যথাকালং নিগ্রাহ্যাবপি তৌ মম। অর্থাৎ যে কোনও ভাবেই কৃষ্ণ এবং বলরামকেই চাই।
অক্রূর বৃন্দাবনে এলেন। নন্দগোপ এবং অন্যান্যদের সঙ্গে কথা বলেই তিনি একান্তে কৃষ্ণের সঙ্গে কথা বলতে থাকলেন। লক্ষণীয়, অক্রূরকে কংস যতই বিশ্বাস করে থাকুন, যাদব রাজনীতির চক্রে তিনি কিন্তু কংসের বিশ্বস্ত জনের মধ্যে থেকেও তাঁর প্রতিকূল আচরণ আরম্ভ করেছিলেন। অতএব কৃষ্ণ-বলরামকে মথুরায় নিয়ে গিয়ে কংস আসলে কী করতে চান, সেটা অক্রূর বুঝিয়ে দিয়েছিলেন কৃষ্ণকে। কৃষ্ণের সঙ্গে কথা বলতে বলতে অক্রূরের সারারাত কেটে গিয়েছিল, কিন্তু খেয়াল করতে হবে, সারারাত যে এই একান্ত বৈঠক চলল, তাতে কৃষ্ণ আর অক্রূর ছাড়া তৃতীয় যে ব্যক্তিটি একই সঙ্গে রাত্রিভর জেগে সব কথাবার্তা শুনলেন, তিনি, কিন্তু রৌহিণেয় বলরাম— রৌহিণেয়-তৃতীয়স্য সা নিশা ব্যত্যবর্তত।
রাতের আঁধার কেটে গেলে সমস্ত ব্রজভূমি নিজের মতো করেই আবার ব্যস্ত হয়ে উঠল। অক্রূরও পূর্ব সিদ্ধান্ত মতো কৃষ্ণ এবং বলরামকে নিয়ে রথে উঠলেন। ব্রজভূমির দুই যৌবন-সন্ধিলগ্ন বালক তাঁদের ওপর কংসের মৃত্যু-পরোয়ানা নিয়েই অক্রূরের সঙ্গে রওনা হলেন মথুরায়। দুই ভাই রথে উঠতে ব্রজভূমিতে যে শোকের ছায়া নেমে এসেছিল, আমরা সেই বর্ণনায় যাচ্ছি না, তবে খানিকটা বিরক্তিকর হলেও মথুরার পথে যেতে অক্রূরের একটা সামান্য অভিজ্ঞতা আমাদের বলতেই হবে।
বৃন্দাবন ছেড়ে মথুরার পথে খানিকটা গেলেই যমুনা নদীর তীর ঘেঁষেই একটি হ্রদের সৃষ্টি হয়েছে। সেখানকার মানুষেরা এই বৃহৎ জলাশয়কে শেষ হ্রদ বা অনন্ত হ্রদ বলে। অক্রূর এখানে রথ থামিয়ে রথের ঘোড়াগুলিকে ঘাস-জল, দানাপানি দিয়ে কৃষ্ণ-বলরামকে বললেন অপেক্ষা করতে। তিনি ওই হ্রদের জলে পুণ্যস্নান করে ভগবান অনন্তদেব অর্থাৎ শেষনাগের স্তব করতে চান। অক্রূর জলে নামলেন এবং জলে ডুব দিয়ে স্তব করতে করতেই ভগবান অনন্তদেবের সমস্ত বিভূতি দেখতে পেলেন। অনন্তদেব অথবা শেষ পৌরাণিক দৃষ্টিতে সর্পশরীর। তাঁর সহস্র মুখ এবং সহস্র ফণা, কিন্তু তাঁর পরিধানে নীলবাস— সহস্ৰশিরসং দেবম্ অনন্তং নীলবাসসম্‌। তাঁর গায়ের রং শ্বেতশুভ্র, তিনি এই পৃথিবীকে ধারণ করে আছেন। বাসুকি এবং অন্যান্য নাগ-প্রধানেরা তাঁর সেবায় নিযুক্ত। শেষনাগ তাঁর বিশাল সৰ্পশরীর কুণ্ডলিত করে যে কোল তৈরি করেছেন তারই মধ্যে পরম আলস্যময়তায় বসে আছেন পীতাম্বরধারী বিষ্ণু— পীতাম্বরধরং বিষ্ণুং সূপবিষ্টং দদর্শ হ৷
অক্রূরের স্তবের মধ্যে ভগবান অনন্তদেব এবং তার ক্রোড়শায়ী বিষ্ণুর বহু বর্ণনা আছে, আমরা তার মধ্যে যাচ্ছি না। কিন্তু এখানে সবচেয়ে গুরুত্বপূর্ণ সংবাদটি হল— অক্রূর দেখলেন সেখানে অনন্তদেবের বিভূতিসার সংগ্রহ করে যে গৌরবর্ণ দেবতাটি আসন ছাড়াই বসে আছেন, তাঁর সঙ্গে বলরামের অদ্ভুত মিল আছে— সঙ্কৰ্ষণমিবাসীনং… তুল্যসংহননং প্রভুম্‌।
সহৃদয় পাঠক আমার! ভাবছেন— আবারও সেই বকবকানি শুরু হল। আমি কী করি বলুন, শুধু বলরামের কাহিনি শুনলেই তো আর বলরামকে বোঝা যায় না, তাঁকে তত্ত্বত না বুঝলে তাঁর কাহিনিগুলোও যেমন অর্থহীন হয়ে পড়বে, তেমনই কৃষ্ণের সঙ্গে তাঁর সম্পর্কটাও অন্তরঙ্গভাবে বোঝা যাবে না। মহাভারতের শেষে একেবারে মৌষলপর্বে গিয়ে দেখবেন— যদুবংশের ধ্বংসশেষে বলরামেরও শেষ যাত্রার সময় হয়েছে। সেই অন্তিম সময়ে স্বয়ং কৃষ্ণ দেখছেন— যোগস্থিত বলরামের মুখ থেকে এক বিশাল শ্বেতসর্প বেরিয়ে যাচ্ছে সমুদ্রের দিকে— তথাপশ্যদ্‌ যোগযুক্তস্য তস্য/ নাগং মুখাগ্নিশ্চরন্তং মহান্তম্‌। এই মহাসর্পের গায়ের রং সাদা, চক্ষু-দুটি রক্তবর্ণ, সহস্রমুখ। সে সাগরে পৌঁছনোর আগেই নাগ-কুলের প্রধান পুরুষেরা বাসুকি, কর্কোটক, বরুণ ইত্যাদি— তাঁরা সব প্রত্যুদ্‌গমন করে নিয়ে গেলেন সেই মহাসর্পকে, তাদের স্বাগত অভিবাদন আর অভিনন্দনের মধ্য দিয়েই মহানাগ মিলিয়ে গেলেন সমুদ্রের মধ্যে।
বলরামের মুখ থেকে যে মহাসর্প বেরিয়ে গেল, সেই কিন্তু বলরামের তাত্ত্বিক শরীর, সেই অনন্তনাগ, শেষনাগ যিনি প্রলয়কালে জলে জলাকার মহাসমুদ্রের মধ্যে কুণ্ডলী পাকিয়ে ভাসতে থাকেন এবং আপন কুণ্ডলিত আসনের মধ্যে ভগবান বিষ্ণুকে ধারণ করে থাকেন। সৃষ্টি-প্রক্রিয়ার আরম্ভে এই বিষ্ণু-নারায়ণের নাভি-কমল থেকেই ব্রহ্মার উদ্ভব। ভগবান অনন্তদেব অথবা শেষনাগ ওই বিষ্ণু-নারায়ণেরই অন্যতর এক রূপ।
ছোটবেলায় যখন এই তত্ত্বগুলি পড়তাম, তখন একেবারে ধন্দে পড়ে যেতাম। শাস্ত্রকারদের ভাবনা দেখেও অবাক লাগত— বিষ্ণু কিংবা নারায়ণও এক রকম নয়, কারণার্ণবশায়ী বিষ্ণু, গর্ভোদশায়ী বিষ্ণু, পয়োদ্ধিশায়ী বিষ্ণু— কতরকম! এত সব আমার বোঝার দরকার নেই এখানে, আমার পাঠক-কুলও কান বন্ধ করে থাকুন। তবে এইটে শুধু বুঝতে হবে যে, এই বিশ্ব-ব্রহ্মাণ্ডের মূলে এক মহাশক্তিমান ঈশ্বর আছেন, তাঁকে যদি ‘সেন্ট্রাল ফিগার’ হিসেবে ধরে নিই এবং শাস্ত্রমতে তিনিই যদি কৃষ্ণ বা বিষ্ণু হন, তবে বলতে হবে বিষ্ণু তাঁর জগৎ-প্রতিপালনের কাজটি করার জন্যই অনন্ত বা শেষনাগের মধ্যে আবিষ্ট হন। অনন্তদেব বিষ্ণুর আবেশ অবতার। বিশাল সমুদ্রের মধ্যে তাঁর নিস্তরঙ্গ অবস্থিতির মধ্যে তাঁর একটা নিঃসঙ্গতা এবং নিঃস্পৃহতা কাজ করে, জগতের অনন্ত কর্মের মধ্যে তিনি পদে পদে মাথা গলান না; মাথা গলান যিনি, তিনি তাঁকে ধারণ করে থাকেন। খেয়াল করে দেখবেন— মহাভারতের রঙ্গমঞ্চে কৃষ্ণ কিন্তু নাটের গুরু, সর্ব-বিষয়ে তাঁর উপস্থিতি আছে, অন্যদিকে বলরামকে দেখুন, তিনি যুদ্ধে কোনও অংশ নিলেন না এবং যে কোনও ‘ক্রুসিয়াল’ ব্যাপারে তিনি নিজেকে সরিয়ে রাখেন। অথচ কৃষ্ণের সঙ্গে তিনি সব সময় আছেন, তিনি আলাদা নন কখনও। মহাভারতেও যে সেই ভগবান শ্রীহরির পক্ব কেশ আর কৃষ্ণ কেশ-এর কথা আছে, ওই পলিত কেশ ওই একই নিঃস্পৃহতা আর নিঃসঙ্গতার তত্ত্বটি বুঝিয়ে দেয়। পণ্ডিত জনে লিখেছেন— Their almost twin nature is brought out in the passage. Inherent in the concept of these two brothers is the idea of the one remaining semi-neutral and the other more active.
বলরাম এবং কৃষ্ণের স্বরূপগত তত্ত্বের আরও একটা কৌতুককর দিক আছে, সেটা আধুনিক পণ্ডিতেরা ধরেছেন। ইংরেজি পঙ্‌ক্তিতে ওই যে ‘twin’ কথাটা বলা হল, এই যমজ ভাবনাটুকু কিন্তু চেহারার মিলে নয়, এমনকী স্বভাবের মিলেও নয়। বলরাম এবং কৃষ্ণের চেহারাতেও মিল নেই, স্বভাবেও মিল নেই। মিলটা আছে ওই তত্ত্বে, মূল-স্বরূপের মধ্যে। পালনকর্তা বিষ্ণু যে শেষশয্যায় ‘রিক্লাইন’ করে আছেন, তাঁর যে মর্যাদা বা তাঁর যে অলৌকিক স্বরূপ, সেটা কিন্তু তাঁর সঙ্গে একই রকম— যিনি আপন কুণ্ডলী-ক্রোড়ে তাঁকে ধারণ করে আছেন। বস্তুত এই জায়গাটাতেই তাঁর যমজ-স্বভাব, অন্যত্র নয়। পণ্ডিত-জনে আরও একটু বিশদর্থে এই যমজ স্বভাবের তাৎপর্যটুকু কৃষ্ণ-বলরামের ওপর প্রয়োগ করতে চান, যদিও আমাদের শাস্ত্রকারদের তাত্ত্বিক ভাবনাগুলি সেখানে লঘু হয়ে যায়।
ওঁরা বলেন— ভারতবর্ষে যমজ দেবতা বা যুগ্ম দেবতার একটা স্থান আছে বহুকাল ধরে, একেবারে বৈদিক কাল থেকে। অশ্বিনীকুমার-দ্বয়ের মতো আকৃতি এবং প্রকৃতিতে একাত্মক যুগল-দেবতার কথা না হয় ছেড়েই দিলাম। স্বভাবত ভিন্ন, কার্যত ভিন্ন, অথচ স্বরূপে এক রকম মাহাত্ম্যের দেবতা হলেন মিত্রাবরুণ। মিত্র এবং বরুণ, বৈদিক দেবমণ্ডলে এঁরা ‘হাই গডস্‌’, যদিও এঁদের প্রভাব এবং কার্যকর্মও আলাদা। স্বরূপত এক অথচ কার্যত ভিন্ন হওয়া সত্ত্বেও মিত্রাবরুণ যুগ্ম দেবতা হিসেবে চিহ্নিত হয়েছেন বেদে এবং হয়তো সেই বৈদিক পরম্পরা মাথায় রেখেই হরিবংশ পুরাণ রোহিণীর কথা পূর্বে উল্লেখ করেও যেই মুহূর্তে বলরাম এবং কৃষ্ণ দেবকীর সম্মুখে উপস্থিত হয়েছেন, তখনই দেবমাতা অদিতির সঙ্গে তুলনা করে বলেছেন— মিত্র এবং বরুণকে যুগ্মভাবে লাভ করে অদিতি-মাতা যেমন শোভা ধারণ করেছিলেন, কৃষ্ণ এবং বলরামের সঙ্গে দেবকীর শোভাও তেমনই— অদিতির্দেবমাতেব মিত্রেণ বরুণেন চ।
আমরা এই বৈদিক পরম্পরার থেকেও ইতিহাস-পুরাণের পরম্পরা খুঁজতে ভালবাসি। কেন না তত্ত্বের মাহাত্ম্য বজায় রেখেও ইতিহাস-পুরাণ সমস্ত ঘটনা অনেক লৌকিকভাবে বুঝিয়ে দেয়। পৌরাণিক কথকঠাকুর শুধু যুগ্ম-দেবতার খবর দেন না, শক্তি-ক্ষমতায় সমান অথচ কার্যক্রমে ভিন্ন এমন দেবতার কথা ছেড়েই দিলাম, এরকম যুগল-রাক্ষস, যুগল-মুনি এমনকী যুগল অবতারের কথাও তো পৌরাণিকরাই জানিয়েছেন। মহাভারতে মিত্রাবরুণের দেবত্ব হারিয়ে গেছে, তাঁরা সেখানে ঋষি হয়েছেন। আরও এক ‘সেট’ যুগল-মুনি হলেন নর-নারায়ণ— অর্জুন এবং কৃষ্ণ নাকি তাঁদেরই প্রতিরূপ। এ ছাড়া দৈত্য-অসুরদের মধ্যে স্বনামধন্য সুন্দ-উপসুন্দ, বিরাট রাজার বদমাশ শালাদের মধ্যে কীচক-উপকীচকদের কথা বাদই দিলাম, যুগ্ম অবতার ব্যাপারটাও তো অশেষ কৌতুকপ্রদ। নায়ক-প্রতিম অবতারদের মধ্যে কৃষ্ণ-বলরামের যুগল আছে যেমন, তেমনই তাঁদের পূর্ব অবতারের যুগল হলেন রাম-লক্ষ্মণ। অবতার-কাহিনিতে রাম-লক্ষ্মণ অথবা কৃষ্ণ-বলরামের প্রতিনায়কেরাও যুগল হিসেবে আছেন। যেমন রাবণ-কুম্ভকর্ণ অথবা দন্তবক্র-শিশুপাল; আরও পুরনো জায়গায় গেলে হিরণ্যাক্ষ-হিরণ্যকশিপু— যাঁরা মারা পড়েছিলেন বরাহ এবং নৃসিংহ অবতারের হাতে।
ভারতবর্ষের ঐতিহ্যগত ধারণায় রাম-লক্ষ্মণই পরবর্তী অবতারে কৃষ্ণ-বলরাম। একটু ধন্দ আছে শুধু বয়সের বিনিময়ে— আগের অবতারে যিনি ছোটভাই ছিলেন, পরের বারে তিনি বড়ভাই বলরাম হলেন কী করে? এটা তো সত্যি কথাই এবং আগেও বলেছি এ কথা যে, অনন্তনাগ অথবা শেষনাগ যেমন বিষ্ণুর পালন কার্যে সহায়তা করেন, সেই মৌলিক সহায়ক ভাবটুকু কিন্তু লক্ষ্মণের মধ্যে বেশ আছে। আজীবন তিনি রামচন্দ্রের সমস্ত কর্মে সহায়তা করেছেন, কিন্তু বলরাম কি লক্ষণের মতো তেমন সহায়ক, তেমন আজ্ঞা-মাত্রেই বা ইচ্ছামাত্রেই কি কৃষ্ণের আদেশ পালন করেন তিনি?
আমাদের যে এমন সন্দেহ হবে পৌরাণিক তা জানতেন, আর সেই জন্যই কী অসাধারণ এক কাহিনি শুনিয়েছেন তিনি। কথাটা অবশ্য পুরাণ-সাহিত্যে তেমন স্পষ্ট করে পাইনি, এমনকী খুব ধ্যান দিয়ে এটা আমি ভাল করে দেখারও সময় পাইনি পুরাণগুলি ঘেঁটে ঘেঁটে, কিন্তু এ বিষয়ে প্রাচীন ইঙ্গিত আছে এবং তা স্পষ্ট করে দিয়েছেন ষোড়শ শতাব্দীর নবজাগরণের কবি কৃষ্ণদাস কবিরাজ, যিনি চৈতন্য-চরিতামৃতের মধ্যে কৃষ্ণ-বলরামের কথা বলতে গিয়ে রাম-লক্ষ্মণের প্রসঙ্গটা টেনে এনেছেন। অবতারবাদের কল্প নির্দেশ করতে গিয়ে কবিরাজ যা বলেছেন, তাতে এটা বেশ বোঝা যায় যে, আধুনিক গবেষকেরা যাকে দেবতাদের ‘twin’-তত্ত্ব বলে নির্দেশ করেন সেটা এই প্রাচীন কবিরাজ জানতেন। কবিরাজ লিখেছেন— পূর্ব অবতারে বলরাম ছিলেন রামচন্দ্রের ছোটভাই এবং ছোট বলেই সব সময় অগ্রজের আজ্ঞা-অনুজ্ঞা মেনে নিতে হয়েছে। বিশেষত রামচন্দ্রের দুঃখময় জীবনে, যেখানে বিমাতা কৈকেয়ীর কূট মন্ত্রণায় তথা পিতা দশরথের স্ত্রৈণ আচরণে রামচন্দ্রের সমস্ত জীবনটাই বিপর্যস্ত হয়ে গিয়েছিল, সেখানে লক্ষ্মণ অনেক কিছুই মেনে নিতে পারেননি। কখনও সখনও প্রতিবাদ তিনি করেছেন বটে, কিন্তু রামচন্দ্র কখনওই সে প্রতিবাদ বাড়তে দেননি অথবা তাঁকে অনুমোদন করে পিতামাতার অমর্যাদা করেননি। লক্ষ্মণকে সব সইতে হয়েছে নির্বিচারে।
একদিকে রামচন্দ্রের সত্য-প্রতিপালনের কাঠিন্যও সহ্য করতে পারেননি লক্ষণ, অন্যদিকে তাঁর বনবাস-দুঃখও সহ্য করতে পারেননি। সবটাই তাঁকে সহ্য করতে হয়েছে অগ্রজ রামচন্দ্রের মুখ চেয়ে কবিরাজ লিখেছেন—
নিষেধ করিতে নারে যাতে ছোট ভাই।
মৌন করি রহে লক্ষ্মণ মনে দুঃখ পাই॥
প্রতিবাদ করার বিষয় বিনা প্রতিবাদে মেনে নেবার মধ্যে চরম কষ্ট আছে, অন্যদিকে রামচন্দ্রের বনবাস-দুঃখের অংশীদার হবার সঙ্গে সঙ্গে লক্ষ্মণ নিজেও বহুতর কষ্ট পেয়েছেন অগ্রজের সেবায়। এই সহনশীলতার একটা মূল্য আছে এবং আমাদের ঐতিহ্যে দেবতারাও কর্মফল ভোগ করেন এবং মুখ বুজে সওয়ার একটা পুণ্যফল তো আছেই। অতএব আবারও যখন অবতার-গ্রহণের সময় এল, তখন ছোটভাই লক্ষ্মণ এবার বড়ভাই হতে চেয়েছেন— কবিরাজের ভাষায়— কৃষ্ণাবতারে জ্যেষ্ঠ হইলা সেবার কারণ। ভাবটা এই— আগের জন্মে ছোটভাই হয়ে শুধু আজ্ঞা পালন করে গিয়েছি, এবারে আমি আজ্ঞা দেব, প্রতিবাদ করব, যখন যা ইচ্ছে হয় বলব সেই লোকটাকে, যাঁর কথা শুনে শুনে জন্মের কষ্ট পেয়েছি। এর পরেই দার্শনিক কবির সেই বিখ্যাত উক্তি— রাম-লক্ষ্মণ কৃষ্ণ-রামের অংশবিশেষ। অবতারকালে দোঁহার দোঁহাতে প্রবেশ। অর্থাৎ সেই যমজ-দেবতার তত্ত্ব— রাম-লক্ষ্মণের যুগল এবার বলরাম-কৃষ্ণ হয়ে জন্মালেন, এবারে বড়ভাই হয়ে তিনি ছোটভাইয়ের লীলা-সহায়তা করবেন। পূর্বজন্মের সেবা-সুকৃতির পুণ্যে এবার তিনি অগ্রজ রূপে আজ্ঞাদাতার ভূমিকায়।
লক্ষণীয় ঘটনা হল, যতই বড়ভাই হয়ে আজ্ঞাদানের পদবি লাভ করুন, তাত্ত্বিকভাবে বৃহৎ শক্তির অনুবর্তিতা বলরামের মধ্যে কিন্তু থেকেই গেছে। ছোটভাই হওয়া সত্ত্বেও কৃষ্ণ কিন্তু এখনও শক্তির কেন্দ্রভূমিতে অবস্থিত। বলরাম মাঝে মাঝে খুবই রেগে যেতে পারেন, পরবর্তীকালে দেখব— কৃষ্ণকে তিনি অনেক আদেশ-আজ্ঞাও দিচ্ছেন বটে, কিন্তু অবতারবাদের মৌল সত্তায় তিনি যেহেতু সেবকের ভূমিকায় আছেন, তাই বড়ভাই হওয়া সত্ত্বেও তাঁর মধ্যে অদ্ভুত এক অনুবর্তিতা আছে, যেখানে কৃষ্ণকে কিছুতেই তিনি অতিক্রম করতে পারবেন না।
মূল প্রস্তাবে ফিরে আসি। অক্রূর কংসের আদেশে বলরাম এবং কৃষ্ণকে নিয়ে যেতে এসেছেন মথুরায়। পথে যমুনার কোল-ঘেঁষা অনন্ত হ্রদে স্নান করতে নেমে অনন্তনাগের স্বরূপ-বিভূতির সঙ্গে বলরামের রূপ একাকার হয়ে গেল তাঁর মনে। অনন্ত বা শেষনাগের সঙ্গে শেষনাগের একত্ব তথা মহাপ্রয়াণের সময় বলরামের মুখ থেকে মহাসর্পের নির্গমন এবং সমুদ্র থেকে আসা বাসুকি-কর্কোটক ইত্যাদি প্রসিদ্ধ নাগদের প্রত্যুদ্‌গমন দেখে পণ্ডিতেরা বলেন— প্রাচীন নাগজাতির সংশ্লিষ্ট বিশ্বাসের সঙ্গে বলরাম-অনুগামীদের সম্পর্ক আছে— পণ্ডিতানী সুকুমারী ভট্টাচার্যর ভাষায়— মহাভারতে উল্লিখিত বলরামের প্রয়াণকালে তাঁর শরীর থেকে শ্বেত-সর্পের উদ্‌গমনের ঘটনাটা বস্তুত এই যে— This identifies Balarama with the Sesanaga and perhaps establishes the connection between naga-worshippers and the Balarama sect.
বলরামের অনুগামী কোনও সম্প্রদায় তৈরি হয়েছিল কিনা, সেই কৌতুককর খবর পরে দেব, তবে এটুকু আপাতত জানাতেই হবে যে, শুধু বলরাম কেন, নাগ জন-জাতির সঙ্গে সম্পর্ক— তা বিদ্বেষেরই হোক, সৌহার্দ্যেরই হোক, অথবা মানিয়ে নেবার মতোই হোক— এ সম্পর্ক মহাভারতের বহুতর মৌল চরিত্রের সঙ্গেই তৎকালীন নাগগোষ্ঠীর ছিল। মহাভারতের আরম্ভ হচ্ছে সর্পযজ্ঞ দিয়ে, আবার বিদ্বেষের আগুন এড়িয়ে সর্পযজ্ঞ বন্ধও হয়ে যাচ্ছে আস্তিকের অনুপ্রবেশে কৌরব-পাণ্ডবদের রাজধানী হস্তিনাপুরের নামটাই নাগসাহ্বয়— অবশ্য এখানে নাগ অর্থ সর্প না হস্তী, সে ব্যাপারে বিবাদ আছে। থাক সে কথা, অর্জুনের খাণ্ডববন দহন করার ঘটনায় নাগ জনজাতির উচ্ছেদের ঘটনা আছে। আবার এদিকে যমুনার জল কলুষিত করার অপরাধে কালীয় নাগকে যেমন শাস্তি পেতে হয়েছিল কৃষ্ণের কাছে, তেমনই তাঁকে পুনর্বাসন দিয়ে, তাঁর মাথায় কৃপাপদচিহ্ন এঁকে দিয়ে নাগ জনজাতির সঙ্গে আপন সম্পর্ক ঘনীভূত করেছিলেন কৃষ্ণ।
এইরকম একটা জায়গা থেকে যদি সুকুমারী ভট্টাচার্যের ভাষা বিচার করি— অর্থাৎ এইরকম একটা কথা যা ‘নাগ’ শব্দের উচ্চারণ-মাত্রেই অথবা ‘নাগ’-দের সংশ্লেষ মাত্রেই পণ্ডিতমহলে সরলোক্তি হিসেবে ব্যবহৃত হয়, তাতে ব্যাপারটা এই রকম দাঁড়ায়— As a personification of Seasanaga he was probably a god of naga-worshippers and in Samkarsana-Vasudeva we perhaps have an amalgamation of the Naga and Krishna cults.
লক্ষণীয়, এই একটি পঙ্‌ক্তির উদ্দেশ্য-বিধেয়, কোনও অংশেই কোনও নিশ্চয়তা নেই, এক জায়গায় Probably, আর এক জায়গায় perhaps, আর cult কথাটা এতই প্রগতিশীলভাবে ধোঁয়াটে যে, তার সম্যক একটা বঙ্গানুবাদ করা না গেলেও কঠিন বাংলায় নাগ-সম্বন্ধী ধর্মবিশ্বাস আর কৃষ্ণ-সম্বন্ধী ধর্মবিশ্বাসের মিলনই সঙ্কৰ্ষণ-বাসুদেবের তত্ত্ব— এ কথা আধুনিকতম গবেষণাকর্মের অতিসরলীকৃত অভিব্যক্তি বলে আমার মনে হয়। ‘নাগ’ শব্দ উচ্চারণমাত্রেই এই যে অভিধা-তাড়িত ধর্মবিশ্বাসের সন্ধান— এটা অবশ্যই শব্দসন্ধানী পাশ্চাত্য গবেষণার অঙ্গ এবং পাশ্চাত্য তথা আধুনিক এবং প্রগতিশীল বলেই তা অতি অশ্রদ্ধেয়, তাও আমরা মনে করি, কিন্তু কোথায় যেন এমন গবেষণার মধ্যে গভীরতার অভাব আছে। দেখুন, সুকুমারী ভট্টাচার্য আমার গুরুও বটে, গুরুপত্নীও বটে, লেখাপড়া এবং গবেষণা কেমন করে করতে হয় এও তাঁর কাছেই শেখা। তবু এই প্রসঙ্গে তাঁর সঙ্গে এবং তাঁরই মতো অন্যান্য গবেষকদের সঙ্গে আমাদের মত তেমন মিলতে চায় না। আমাদের ধারণা— বলরামের সঙ্গে শেষনাগ বা অনন্তনাগের যে একাত্মতার সৃষ্টি হয়েছে অথবা মহাভারতে যে শ্বেত-শুভ্র সর্পরাজ বলরামের শরীর থেকে বেরিয়ে গেল, তা থেকেই এমন ধারণা করা কঠিন যে, বলরামী সাধক সম্প্রদায়ের সঙ্গে নাগ-পূজকদের গভীর সম্পর্ক ছিল— Connection between Naga-Worshippers and the Balarama sect.
পৌরাণিক গ্রন্থের আন্তর আলোচনা থেকে আমরা এখনও কোনওভাবে বলরামের সঙ্গে নাগ-সম্প্রদায় বা জনজাতির সংশ্লেষ দেখতে পাই না। আর নাগ-শব্দের উচ্চারণমাত্রেই অথবা শেষনাগের সঙ্গে একাত্মতার কারণেই যদি নাগ-জনজাতির প্রসঙ্গ আসে, তবে সপ্রমাণে বলা যায় যে, কৃষ্ণ, শিব এবং অবশ্যই বুদ্ধও নাগ জনগোষ্ঠীর সঙ্গে সম্পর্কিত ছিলেন এবং ওঁরা তাই বলবেনও। আমাদের মনে হয়, প্রতীচ্যের এই সরলীকৃত জনগোষ্ঠীর সচেতন ধারণা বাদ দিয়ে প্রাচীন পৌরাণিক সূত্রগুলি বিশ্লেষণ করলে আমাদের বলরাম-সঙ্কর্ষণকে আমরা আমাদের মতো করেই আরও ভাল করে বুঝতে পারব। নাগ-জনজাতির সঙ্গে বলরামের যে সম্পর্ক, তা আমরাও মেনে নেব, কিন্তু তা অত সরলভাবে মানব না।
প্রথমেই মনে রাখতে হবে— অক্রূর যমুনার তীরভূমিতে কৃষ্ণ-বলরামের হাতে রথ-অশ্বের জিম্মা দিয়ে অনন্ত-হ্রদে স্নান করতে নেমে ধরণীধারী অনন্তনাগের প্রলয়কালীন রূপ দেখলেন, যা তীরস্থিত বলরামের সঙ্গে একাকার হয়ে গেল। মথুরা-রাজ কংস যাঁকে আনবার জন্য এবং মারবার জন্য অক্রূরকে পাঠালেন, তিনিই যে এক প্রলয়কালীন ধ্বংসমূর্তি— এইখানেই বলরামের সঙ্গে অনন্ত বা শেষনাগের একাত্মতার তাৎপর্য আছে। এ কথাটা যদি তেমনভাবে এবং আমাদের ঐতিহ্যগত ধারণায় বুঝতে হয়, তবে রসিকশেখর ‘পরশুরাম’ অর্থাৎ রাজশেখর বসুর ছোটভাই গিরীন্দ্রশেখর বসুকে সাক্ষী মানতে হবে। রাজশেখর এবং গিরীন্দ্রশেখর দুই জনেই বিজ্ঞানের ছাত্র ছিলেন, ফলত বৈজ্ঞানিক দৃষ্টিতে পুরাণগুলির বিষয় বিবেচনা করলেও কথকঠাকুরদের কথার রহস্যটুকু অন্তর দিয়ে বুঝতেন। গিরীন্দ্রশেখরের সাধুভাষা এখানে সর্বত্র হুবহু তুলে দিচ্ছি না এবং দরকার মতো তাঁর শব্দপ্রযুক্তিও বুঝিয়ে বলতে হবে। কিন্তু তার আগে আরও একটা পৌরাণিক সংবাদ আপনাদের জানিয়ে রাখতে হবে।
ওই যে অক্রূরমশায় জলের মধ্যে ডুবে অনন্তনাগের মূর্তি দেখতে পেলেন, সেখানে কতকগুলি বিশেষত্ব আছে। প্রথমত, অক্রূর দেখলেন— ভগবান অনন্তদেবের পাশে সোনার তালের চিহ্ন দেওয়া ধ্বজা উড়ছে। অর্থাৎ তিনি তালধ্বজ, ওটাই তাঁর রথের চিহ্ন। অক্রূর আরও দেখলেন— সেই অনন্তমূর্তির এক হাতে হল অর্থাৎ লাঙল, আর এক হাতে মুষল, যা তাঁর পেটের কাছাকাছি ধরা আছে— লাঙ্গলাসক্ত-হস্তাগ্রং মুষলোপাশ্রিতোদরম্‌। আরও একটা খবর হল— অক্রূর যখন তাঁকে দেখেছেন, তখন তিনি মদ্যপান করে ঘুমিয়ে পড়েছিলেন। আর তাঁর স্টাইলের কথা কী বলব— এক্কেবারে আধুনিক যুবকের মতো তাঁর এক কানে দুল-পরা— কুণ্ডলৈকধরং মত্তং সুপ্তমম্বুরুহেক্ষণম্‌।
এতগুলো বিচিত্র ‘ক্লু’ পেলে পরে আর কোন আধুনিক পণ্ডিতের মস্তক স্থির থাকে। বলরামের অস্ত্রও যেহেতু হল আর মুষল, অতএব পণ্ডিতেরা অবশ্যই এটা বলবেন যে, কৃষির সঙ্গে তাঁর যোগ আছে, এমনকী সঙ্কর্ষণ নামটির মধ্যেও ভূমি-কর্ষণের সম্যক একটা রূপ ধরা পড়ে বলে গ্রামীণ জীবন এবং চাষবাসের সঙ্গে বলরামের নিত্য সংযোগ দেখতে পেয়েছেন পণ্ডিতেরা— he is a sort of bucolic deity connected with agriculture and harvests. বলরাম মদ্য পান করেন এবং হয়তো একটু বেশিই পান করতেন বলে এ বিষয়ে তাঁর সুনাম-দুর্নাম অনেকটাই ছড়িয়ে পড়েছিল এবং আশ্চর্যের ব্যাপার— আধুনিক পণ্ডিতেরা তাঁর তালধ্বজের কথাটা তুললেনই না। যেভাবে তাঁর হাতে হল-লাঙল-মুষলের অস্ত্র-সমাহার দেখে কৃষির সঙ্গে বলরামের যোগ দেখতে পেয়েছেন পণ্ডিতেরা, সেখানে তালধ্বজ রথটির ব্যাপারেও রীতিমতো তথ্যপ্রমাণ ছিল এবং তাঁর মদ্যপানের ব্যাপারটাও অনেক সপ্রমাণ হয়ে উঠত তাতেই। সেই যে ধেনুকাসুর বধের পূর্বে সুপক্ব তালের গন্ধে মোহিত হয়ে টপাটপ তাল পাড়তে আরম্ভ করেছিলেন বলরাম, তাতে জীবনের প্রথম দৈত্যবধের চিহ্ন হিসেবেই হয়তো তিনি তালধ্বজ এবং হয়তো সেই প্রথম তালের গন্ধ থেকেই ‘তাড়ি’— মদ্যের আবাহন ঘটেছিল বলরামের জীবনে।
না, পণ্ডিতেরা এমন ইঙ্গিত দেননি, কিন্তু দিতেই পারতেন, তা হলে কৃষিভিত্তিক সভ্যতার সঙ্গে বলরামের যেমন সংযোগ ঘটেছে, তেমনই তাঁর মদ্যপানের নিদানটুকুও ধরা যেত। সত্যি কথা বলতে কী আমি এত-শত বুঝি না, অথবা বুঝতে পাই না। নামের মধ্যে কর্ষণ-এর সোঁদা গন্ধ থাকলেই, আর অস্ত্রটি লাঙল হলেই কৃষিকর্মের সঙ্গে তাঁর সংযোগ গড়ে তুলতে হবে এবং তা তুলতে পারলেই সার্থক আধুনিক গবেষণা হবে, এমনটা ভাবতে আমার ভাল লাগে না। আমার মনে হয়, যে হেতু ধর্ম-বিশ্বাসের আধার থেকেই দেবতাদের অথবা লোকোত্তর পুরুষের রূপকল্পনা এবং ধর্মবিশ্বাসও যেহেতু মানুষের পার্শ্ব-পরিবেশ থেকেই উৎপন্ন হয়, তাই সবার আগে ওই বিশ্বাসের জায়গাটাই বিশ্লেষণ করা দরকার।
যে সভ্যতায় বলরামের মতো বৃহৎ পুরুষের উৎপত্তি ঘটেছে, সেটা কৃষিভিত্তিক সমাজ তো বটেই, কিন্তু সেই কৃষিকর্মের সঙ্গে তার যোগ কতটা ছিল, তাতে আমাদের সন্দেহ আছে, কারণ হালচাষের সঙ্গেও তিনি যুক্ত ছিলেন না, অন্য কোনও কৃষিকর্মের সঙ্গেও নয়, বরঞ্চ ওই ‘bucolic’ কথাটা ভাল, যেহেতু গোপসমাজ বা গ্রামীণ গোপপল্লীর মধ্যেই বলরামের প্রথম জীবন কেটেছিল। তা ছাড়া শুধু বলরাম কেন, কৃষ্ণ, অর্জুন, যুধিষ্ঠির, ভীম, এমনকী কংস জরাসন্ধও তো ওই কৃষিভিত্তিক সমাজের সৃষ্টি। তাঁরা অস্ত্র হিসেবে গ্রামের জীবন থেকে তাঁদের লাঙলটি তুলে আনতে পারেননি বলে তাঁদের সঙ্গে আর যেন কৃষির সম্পর্ক নেই। কাজেই আমরা এসব জল্পনার মধ্যে না গিয়ে গিরীন্দ্রশেখরের সত্য উপলব্ধিটুকু জানাতে চাই। তবে এখনও আমাদের প্রবন্ধ সেই রহস্য-উপলব্ধির সম্পূর্ণ যোগ্য হয়ে ওঠেনি। কারণ এখনও পর্যন্ত বলরামের সম্বন্ধে অনেক সংবাদই পাওয়া যায়নি।
আমরা অক্রূরের প্রসঙ্গে ছিলাম। অনন্ত-হ্রদে অনন্তমূর্তি দেখে অক্রূরের নিশ্চয়ই অলৌকিক এক অনুভূতি হল এবং তিনি আরও আশ্চর্য হলেন সেই অলৌকিক মূর্তির সঙ্গে বলরামের মিল দেখে। এবারে তিনি হ্রদের জল ছেড়ে ওপরে মাথা তুললেন। দেখলেন— তাঁর ছেড়ে যাওয়া রথের ওপর বলরাম এবং কৃষ্ণ দু’জনে দু’জনের দিকে তাকিয়ে কথা বলে যাচ্ছেন। অক্রূর তাঁর অলৌকিকতার ঘোরে আবার ডুব দিলেন জলে, আবারও সেই অনন্তদেবের মূর্তি, পরিধানে সেই নীল বসন, মুখখানি সেই উজ্জ্বল গৌরবর্ণ, ঠিক বলরামের মতো এবং তাঁর কুণ্ডলিতে ক্রোড়ের মধ্যে সেই কৃষ্ণের চেহারা— দদর্শ কৃষ্ণম্‌ অক্রূরঃ পূজ্যমানং তদা প্রভুম্‌। অক্রূর এবার নিশ্চিত হয়ে ওপরে উঠে এলেন রথের কাছে। কৃষ্ণ বললেন— মহাশয়! আপনি জলের মধ্যে এতক্ষণ ধরে কী করছিলেন, অদ্ভুত কিছু দেখলেন নাকি। সমস্ত উচ্ছ্বাস গোপন করে অক্রূর বললেন— সত্যি আশ্চর্য কিছু দেখেছি। সবচেয়ে আশ্চর্য— ওখানে জলের মধ্যে যা দেখেছি, এখানেও তাই দেখছি এবং তাতেই বড় আনন্দ হচ্ছে— তদিহাপি যথা তত্র পশ্যামি চ রমামি চ। চলুন আর দেরি নয়, আমাদের মথুরায় পৌঁছতে হবে সন্ধ্যার আগে।
এই সম্পূর্ণ ঘটনাটাই অলৌকিক এক বিশ্বরূপ-দর্শনের সাহায্যে রচিত হলেও এর লৌকিক অংশ এইটুকুই যে অক্রূর বুঝলেন— কৃষ্ণ এবং বলরাম খুব সাধারণ মানুষ নন এবং এঁদের দেখে যতই ‘আনঅ্যাজিউমিং’ লাগুক কংসের মতো মানুষকে মেরে ফেলতে এঁদের সমস্যা হবে না। বলরাম-কৃষ্ণ এবং অক্রূর তিন জনেই মথুরায় পৌঁছলেন সন্ধ্যার আগে। অক্রূর নিজের বাড়িতে তাঁদের বাসস্থান নির্দেশ করলেও দুই ভাই-ই বেরিয়ে পড়লেন নগর দেখতে। নগরদর্শনের ব্যাপারটা নিতান্তই অছিলা, আসলে খুব তাড়াতাড়ি তাঁরা, কংসভবনে উপস্থিত হবার পরিকল্পনা করছিলেন। পথে বেরিয়ে যেসব ক্রিয়াকর্মে লিপ্ত হলেন দুই ভাই, সেখানে প্রায়শই বলরামের ভূমিকা সহায়কের। মুখ্য ভূমিকায় সব সময়ই কৃষ্ণ।
যেমন পথে যে রজক কংসরাজের বসন রাঙিয়ে পাট পাট করে রাখছিল, তার কাছ থেকে কাপড় চেয়ে গালাগালি খেয়ে তাকেই মেরে ফেলাটা কৃষ্ণেরই কাজ, বলরাম শুধু দেখছেন। একইভাবে মথুরার নগরীর সৈরিন্ধ্রী কুব্জার সঙ্গে দেখা হবার পর তার কাছ থেকে চন্দন-অঙ্গরাগ চেয়ে দুই ভাইই মাখলেন বটে, কিন্তু কুব্জার শরীর স্পর্শ করে তাকে সোজা করে দিতেই সে যখন কৃষ্ণের কাছে প্রেম নিবেদন করে বসল, তখন শুধু দাদা বলরাম সামনে আছেন বলেই— কৃষ্ণো রামস্য পশ্যতঃ— কৃষ্ণ কিন্তু সাময়িক প্রত্যাখ্যান করলেন কুব্জাকে। এর পরের যেসব ঘটনা— কংস কবুলয়াপীড় নামের যে মত্ত হস্তীটিকে প্ররোচিত করলেন কৃষ্ণ-বলরামকে মেরে ফেলার জন্য, সেখানেও সেই হস্তী-নিধনের ব্যাপারে প্রধান ভূমিকা কৃষ্ণেরই। হাতিটিকে বাগে আনার জন্য কৃষ্ণ যখন প্রচুর আয়াস করছেন, তখন কৃষ্ণের আয়াস লাঘব করার জন্য ও অনায়াস প্রহার করার জন্য বলরাম শুধু সেই হাতির ল্যাজ ধরে টেনে রাখছিলেন— লাঙ্গুলং চাস্য বেগেন নিশ্চকর্ষ হলায়ুধঃ। সত্যি কথা বলতে কী, কংসের রাজভবনে প্রবেশ করে যজ্ঞধনু ভেঙে ফেলা থেকে আরম্ভ করে মল্লযুদ্ধের আগে পর্যন্ত বলরামের কোনও ভূমিকাই নেই। শুধু মল্লযুদ্ধের সময় কংসের পক্ষে যে দুই মল্লবীর যুদ্ধ করতে এসেছিল, তাদের একজন চাণূর নামে মল্লটির সঙ্গে যুদ্ধ করলেন কৃষ্ণ এবং অপর মল্লবীর মুষ্টিক-এর সঙ্গে লড়াই করলেন বলরাম। দুই মল্লবীরই ভয়ংকর অন্ধ্রমল্ল বলে বর্ণিত হয়েছে হরিবংশ-পুরাণে। অন্ধ্র বলতে অবশ্য এখানে আধুনিক অন্ধ্রপ্রদেশ বোঝায় না, কেন না চাণূর হল করূষ দেশের জাতক, যেটা মোটামুটি এখনকার বিহারের সাহাবাদ-বক্সার অঞ্চল। যাই হোক, চাণূর মারা পড়ল কৃষ্ণের হাতে, আর মুষ্টিক-মল্লের সঙ্গে যুদ্ধটা একটু বেশিক্ষণ সময় ধরেই করলেন বলরাম। গোপ-সমাজে মল্লযুদ্ধের একটা বিশেষ ভূমিকা ছিল এবং বলরাম সেই মল্লযুদ্ধ শিখেছিলেন যথেষ্ট যত্ন সহকারেই। অতএব কংসের রঙ্গমঞ্চে উপবিষ্ট বিরাট দর্শককুলের সামনে বলরাম যে একটু খেলিয়ে খেলিয়ে প্রতিপক্ষকে কাবু করবেন, এটাই স্বাভাবিক, আর বলরামের মতো সরল মানুষের পক্ষে এটা আরও স্বাভাবিক। অতএব মুষ্টিকের সঙ্গে মল্লযুদ্ধ করার সময় বলরাম একাধারে মুষ্টিক এবং সমবেত দর্শককে মল্লযুদ্ধের কসরত দেখাতে দেখাতে মেরে ফেললেন মুষ্টিককে।
এই সময়ে মথুরা-পুরীর সবচেয়ে বড় ঘটনা হল কংসবধ। সত্যি কথা বলতে কী, এই বৃহৎ কর্মকাণ্ডে বলরামের কোনও ভূমিকাই নেই। আমি অবশ্য বলব— কৃষ্ণের ভূমিকাও এখানে কম এবং কম এই অর্থে যে এখানে মারামারি, রক্তারক্তির কাণ্ড-কারখানা তত নেই। কেন না, কংসের অপসারণের পূর্বে নিতান্ত রাজনৈতিকভাবেই কৃষ্ণ মোকাবিলা করেছিলেন কংসের। পূর্বতন রাষ্ট্রের সংঘচরিত্র যতই বদলে ফেলার চেষ্টা করুন কংস, সংঘ-প্রধানেরা সকলেই কৃষ্ণের সঙ্গে যোগাযোগ রক্ষা করে চলেছিলেন এবং তার ফলে এক সময়ে কংস একেবারে নির্বান্ধব হয়ে পড়েন। প্রত্যাশিতভাবেই কংসকে মারবার সময় কৃষ্ণকে কোনও বেগই পেতে হয়নি। উন্মুক্ত রঙ্গমঞ্চের মধ্যে তাঁকে সিংহাসন থেকে নামিয়ে এনে অতি সহজেই কৃষ্ণ মেরে ফেলেছিলেন কংসকে। আর কৃষ্ণজ্যেষ্ঠ বলরাম! তিনি কৃষ্ণের সহায়ক বলেই শুধু এই পৌরাণিক মন্তব্য শুনেছি যে, বলরাম কংসের তেজস্বী ভাই সুনামাকে দুই হাত দিয়েই সবেগে নিষ্পেষণ করে মেরে ফেলেছিলেন— বলদেবোহপি ধর্মাত্মা… সুনামানম্‌ অপোথয়ৎ।
॥ ৫ ॥
কংসের মৃত্যুর পর থেকেই মথুরানগরীতে স্থায়ী ঠিকানা গড়ে উঠল কৃষ্ণের সঙ্গে বলরামেরও। প্রথাগত এবং ঐতিহ্যগত নিয়মে কৃষ্ণ এবং বলরাম দুইজনেই গুরুকুলে উপস্থিত হলেন। বিদ্যাশিক্ষার জন্য। গুরু সান্দীপনি মুনি, তিনি কাশী দেশের জাতক হলেও তাঁর বিদ্যাশ্রম অবন্তীপুরে উজ্জয়িনীতে— গুরুং সান্দীপনিং কাশ্যম্ অবন্তীপুরবাসিনম্। যথানিয়মে যেভাবে গুরুসেবা করতে হয়, সেই ভাবেই সেবা করে বৈদিক শিক্ষা গ্রহণ করার সঙ্গে সঙ্গে ধনুর্বেদও শিক্ষা করলেন যথাযথভাবে। গুরুদক্ষিণা দেবার সময় আমরা জ্যেষ্ঠ বলরামকেই কথা বলতে দেখলাম। তিনিই সান্দীপনি মুনির কাছে জানতে চাইলেন— কী দক্ষিণা চান গুরুদেব। সান্দীপনি মুনির ছেলেকে পঞ্চজন নামে এক দৈত্য হরণ করে নিয়ে গিয়েছিল, তাকেই ফিরিয়ে দেবার জন্য দুই ভাই বলরাম এবং কৃষ্ণের কাছে আর্জি জানালেন গুরু। কথা শেষ হতেই বলরামের অনুমতি নিয়ে কৃষ্ণ চলে গেলেন গুরুর পুত্রোদ্ধারে, বলরামকে আর যেতে হল না, হয়তো জ্যেষ্ঠ হওয়ার এই সুবিধে, বিশেষত কৃষ্ণের মতো বিরাট কনিষ্ঠের জ্যেষ্ঠ হওয়ার। গুরুর কার্য সম্পন্ন করলেন কৃষ্ণ, কিন্তু প্রশংসা এবং সাধুবাদ দেবার সময় সান্দীপনি মুনি কিন্তু কৃষ্ণের সঙ্গে বলরামেরও ভূরি ভূরি প্রশংসা করলেন— সমেত্য মুমুদে রাজন্‌ পূজয়ন্‌ রাম-কেশবৌ।
যাই হোক, গুরুর কাছে বিদ্যালাভ, দক্ষিণা-দানের পর বলরাম এবং কৃষ্ণ যখন অবন্তীপুর থেকে মথুরার দেশে ফিরলেন, তখন পুরবাসীরা তাঁদের জয়ধ্বনি দিয়ে অভ্যর্থনা জানাল; এমনভাবেই যেন এই দুই ভাইই মথুরাবাসীদের ত্রাতার ভূমিকায় আছেন। কংসের মৃত্যুর পর কংসপিতা উগ্রসেন, যাঁকে কংস বন্দি করে রেখেছিলেন, তিনি কিন্তু সাময়িক বৈরাগ্যে কৃষ্ণকেই রাজ্যের হাল ধরতে বলেছিলেন, কিন্তু কৃষ্ণ তাতে রাজি হননি এবং বলরাম সেখানে একটি কথাও বলেননি। ফলত মথুরা-প্রদেশের রাজনৈতিক ক্ষমতা এককভাবে আর কারও হাতে কেন্দ্রীভূত হয়নি। যদু-বৃষ্ণি কুলের প্রধানেরা যেভাবে ‘অলিগার্কি’ চালাচ্ছিলেন মথুরায়, সেই কুলশ্রেষ্ঠদেরই রাজত্ব প্রতিষ্ঠিত হয়েছিল। কিন্তু কৃষ্ণ যেহেতু পরম কৌশলে প্রায় বিনা যুদ্ধে কংসকে শেষ করে দিতে পেরেছিলেন, অতএব সমগ্র যাদব-গোষ্ঠীর মধ্যে কৃষ্ণের যেহেতু প্রচণ্ড গৌরব বেড়ে গিয়েছিল, একইভাবে কৃষ্ণের একান্ত সহায়কের ভূমিকায় বলরাম থাকায় তাঁরও গৌরববৃদ্ধি হয়েছিল।
মথুরাপুরীর তন্তঃরাষ্ট্রীয় ক্ষেত্রে যতই বৃদ্ধি সূচিত হোক কংসের মৃত্যুর সূত্র ধরে বহিরাগতের আক্রমণ ঘটল কিছুদিনের মধ্যেই। কংসের দুই স্ত্রী অস্তি এবং প্রাপ্তি ছিলেন মগধরাজ জরাসন্ধের মেয়ে। বিধবা কন্যাদের সান্ত্বনার্থে জরাসন্ধ মথুরা আক্রমণ করলেন বিশাল সৈন্যবাহিনী নিয়ে। যাদব-বৃষ্ণি-অন্ধক গোষ্ঠীর সকলে কৃষ্ণ-বলরামের নেতৃত্বে মুখোমুখি হলেন জরাসন্ধের। এই যুদ্ধারম্ভের মুহূর্তে, এই প্রথম দেখলাম— অন্তরীক্ষ লোক থেকে নেমে এল বলরামের সেই বিখ্যাত অস্ত্র— হল এবং মুষল। এই ঘটনার মধ্যে অলৌকিকতার গন্ধ আছে, বলরামের দিব্য অস্ত্রের দিব্য নামও আছে— তাঁর লাঙলের নাম হল সংবর্তক, মুষলের নাম সৌনন্দ। অক্রূর অনন্ত হ্রদের মধ্যে যে দিব্য অস্ত্র দেখেছিলেন ভগবান অনন্তের হাতে, সেই দিব্য অস্ত্র আজ নেমে এল বলরামের হাতে, জরাসন্ধকে দমনের জন্য।
এই দৈব অস্ত্রকে আমরা লৌকিকভাবেই ব্যাখ্যা করতে চাই। সত্যি কথা বলতে কী, গোপসমাজে এতকাল থাকার সময় থেকে একেবারে কংস-বধ পর্যন্ত আমরা বলরাম কিংবা কৃষ্ণ— কারও হাতেই তেমন কোনও অস্ত্র দেখিনি, যুদ্ধও যা দেখেছি, তা মল্লযুদ্ধ, আর কংস-বধের সময় মূল রঙ্গমঞ্চে ঢোকার মুহূর্তে কৃষ্ণের হাতে একটি মৃত হস্তীর দন্তমাত্ৰ অস্ত্র হিসেবে দেখেছি। এর বেশি কিছু নয়। কিন্তু এখন শহর মথুরায় এসে যখন জরাসন্ধের মতো বিরাট শক্তির মুখোমুখি হতে হচ্ছে, তখন বিশেষ কিছু অস্ত্র তো দরকারই। লক্ষণীয়, এরই মধ্যে গুরু সান্দীপনির কাছে তাঁদের অস্ত্রশিক্ষার ট্রেনিং-ও হয়ে গেছে। আরও লক্ষণীয়, মহাভারতে দেখবেন— প্রত্যেক মহাবীরই প্রথাগত অস্ত্রশিক্ষার পরে একটি বিশেষ অস্ত্রে নিজের পারদর্শিতা লাভ করেছেন এবং বিশেষ অস্ত্রটি সব সময়েই দৈব চিহ্নে চিহ্নিত হয়। যেমন অর্জুনের গাণ্ডীব, কৃষ্ণের সুদর্শন চক্র। কৃষ্ণ সুদর্শন চক্র পেয়েছেন অনেক পরে, অর্জুনের গাণ্ডীব লাভও অনেক পরের ঘটনা। কিন্তু বলরাম যে এখনই তাঁর বিখ্যাত লাঙলটি পেয়ে গেলেন, তাতে বুঝি গাণ্ডীব-ধনুর মতো কঠিন ধনুক এবং সুদর্শন চক্রের মতো আয়াস-সাধ্য অস্ত্র নিজের মতো করে বানিয়ে নিতে এবং তা আয়ত্ত করতে অনেক সময় লেগেছে। সেদিক দিয়ে দেখতে গেলে হল এবং মুষল ব্যবহার করা তুলনামূলকভাবে অনেক সহজ, কিন্তু বলরাম সেটাকে নিজস্ব কৌশলে আয়ত্ত করেছেন। আমাদের লৌকিক ধারণা এই রকমই যে, ‘জাপানিজ মার্শাল আর্টে’ যেমন অনেকে হাত-পা ছাড়াও নিজের মতো করে এক-একটি অস্ত্রপ্রযুক্তি আয়ত্ত করে, তেমনই এই সুদর্শন চক্র এবং এই বলরামের লাঙল। নেহাতই কৃষিকর্মের সঙ্গে যুক্ত বলে সামাজিক ঐতিহাসিকেরা বলরামের লাঙলের সঙ্গে বলরামকেও কৃষির সঙ্গে জুড়ে দিয়েছেন। যদি লাঙলটিকে বাদ দেন, তা হলে মুষলটিকে নিয়ে অথবা কৃষ্ণের সুদর্শন চক্র দিয়ে কৃষিকর্মের কোন্‌ যৌক্তিকতা প্রকাশ পেত! বলরাম ডান হাতে ব্যবহার করতেন লাঙল আর বাঁ হাতে ব্যবহার করতেন মুষল— সব্যেন সাত্বতাং শ্রেষ্ঠো জগ্রাহ মুষলোত্তমম্‌। সাপ যেরকম এঁকে বেঁকে এসে কোথা দিয়ে ছোবল মারবে বোঝা যায় না, তেমনই লাঙলটাকেও বলরাম এমনভাবেই চালাতেন যে, এই অদ্ভুত বিশেষ, স্বায়ত্ত অস্ত্রখানি কেমনভাবে যুদ্ধক্ষেত্রে শত্রুকে আঘাত করবে, তা বোঝা যেত না— সৰ্পন্তমিব সৰ্পেন্দ্রং দিব্যমালাকুলং মৃধে।
জরাসন্ধ এবং জরাসন্ধ বাহিনীর সঙ্গে যুদ-বৃষ্ণিদের এই প্রথম যুদ্ধে বলরামের ভূমিকা দেখবার মতো। লাঙল দিয়ে হাতি-ঘোড়া এবং বিপক্ষীয় সৈন্যদের তিনি এমন পর্যুদস্ত করে ফেলেছিলেন— হলমুদ্যম্য রামস্তু সার্পেন্দ্রমিব কোপিতঃ— যে, জরাসন্ধ নিজে বলরামের সঙ্গে যুদ্ধ করতে বাধ্য হয়েছিলেন। যুদ্ধ চলতে থাকলে এক সময় আমরা বলরাম এবং জরাসন্ধ দুইজনকেই গদাযুদ্ধ আরম্ভ করতে দেখলাম। বলা হয়েছে— বলরাম এবং জরাসন্ধ দুই জনেই জগতে গদাযুদ্ধের আচার্য হিসেবে চিহ্নিত ছিলেন এবং পৌরাণিক বলরামের সমস্ত অলৌকিক বিভূতি জানা সত্ত্বেও বাস্তবতার বোধে এটা লিখতে বাধ্য হয়েছেন যে, দু’জনেই তাঁরা বহুক্ষণ ধরে গদাযুদ্ধ করেছিলেন, কিন্তু এক সময় বলরাম বুঝলেন যে, গদাযুদ্ধে জরাসন্ধের কৌশল তাঁর নিজের চেয়েও বেশি— অথাপশ্যদ্‌ গদাযুদ্ধে বিশেষং তস্য বীর্যবান্‌। ফলে অপেক্ষাকৃত লঘু এবং কার্যকরী মুষল নিয়ে শেষ আঘাত হানার জন্য প্রস্তুত হলেন বলরাম। কিন্তু এই মুহূর্তে যুদ্ধের চেয়েও রাজনীতিতে বেশি প্রবীণ কৃষ্ণ বলরামকে আঘাত করতে বারণ করলেন, কারণ নাকি— জরাসন্ধের হত্যা তাঁর হাতে হবে না, তাঁর মৃত্যু অন্যের হাতে হবে।
এই কথা যতটাই দৈববাণীর মতো শোনাক কৃষ্ণের মুখে, আসলে এর মধ্যে গভীর রাজনীতির গন্ধ আছে। পৌরাণিক কথকঠাকুর বলরামের মাহাত্ম্য মাথায় রেখে যতই তাঁর হাতে মরণান্তিক মুষল তুলে দিন, যুদ্ধের পর্যায়ে দেখা গেছে যে, যুদ্ধ দীর্ঘস্থায়ী হয়েছে এবং বলরাম জরাসন্ধকে পর্যুদস্ত করতে পারেননি। যিনি নিজে বুঝতে পারছেন যে, গদাযুদ্ধে তাঁর নিজের চেয়ে শত্রুর ক্ষমতা বেশি, তাঁকে হঠাৎ একটা মুষল নিয়ে আঘাত করলেই যে তিনি একেবারে জানু ভেঙে মাটিতে বসে পড়বেন, এমন ভাবনা অমূলক। এটা কৃষ্ণ বুঝেছিলেন বলেই তিনি বলরামকে আঘাত করতে বারণ করেছেন এবং সে যুদ্ধ তখনই বন্ধ হয়ে যায়। হয়তো এর পিছনে রাজনৈতিক কারণ ছিল আরও গভীর। লক্ষণীয়, জরাসন্ধ এই যুদ্ধ বন্ধ করে চলে গেলেও এবং আপাতদৃষ্টিতে এই চলে-যাওয়াটা বৃষ্ণি-বীরদের কাছে উল্লাসপ্রদ হলেও তাঁরা কেউ ভাবতে পারলেন না যে, জরাসন্ধকে তাঁরা জয় করেছেন— জরাসন্ধং তু তে জিত্ব মেনিরে নৈব নির্জিতম্‌। দ্বিতীয়ত, এই যুদ্ধের পরেই দেখা গেল— যাদবদেব বৃদ্ধ মন্ত্রীদের পরামর্শে কৃষ্ণ-বলরাম মথুরা ছেড়ে চলে যান, কারণ সকলে এটা জানতেন মথুরা-পুরীতে জরাসন্ধের প্রধান ‘টারগেট’ কৃষ্ণ এবং বলরাম। কিন্তু জরাসন্ধের সৈন্যবাহিনীর তুলনায় যাদব-বৃষ্ণিদের সৈন্য অপ্রতুল এবং জরাসন্ধ যেভাবে প্রথমে নগর অবরোধ করে বসে থাকেন তাতে মথুরার নগর-দুর্গের ভিতরে জমানো খাদ্যসঞ্চয়ে টান পড়ে যায়। বিশেষত দুর্গের প্রাচীনত্ব হেতু তা জরাসন্ধের আক্রমণের ভার সইতে পারবে না। অথচ কৃষ্ণ-বলরাম সেখানে থাকলে মথুরার ওপর আক্রমণ হবেই। অতএব দুই ভাই-ই সাময়িকভাবে মথুরা ছেড়ে পালিয়ে গেলেন খানিকটা দক্ষিণের দিকে, আর এইখানেই সেই বিখ্যাত ঘটনা ঘটল॥
বলরামের মতো বিরাট পুরুষের যে ভাল রকম মদ্যপানের অভ্যাস ছিল, সেটা সাধারণ্যে মেনে নেওয়া যেমন কষ্টকর, ভগবৎ-স্বরূপ হিসেবে তাঁর এই পানাসক্তি বৈষ্ণবদের পক্ষে সহ্য করাও কষ্টকর। অতএব কথকঠাকুর এই বলরামী অভ্যাসের পিছনে দৈব কারণ প্রতিষ্ঠা করেছেন। ঘটনাটা এইরকম— মথুরা নগরী থেকে বেরিয়ে দাক্ষিণাত্যের দিকে যেতে পরশুরামের সঙ্গে তাঁদের দেখা হল এবং তাঁরই পরামর্শে তাঁরা করবীরপুর পেরিয়ে গোমন্ত-পর্বতে উপস্থিত হলেন। এ পর্বত খুব উঁচু নয় এবং চেষ্টা করলেই এ পর্বতের ওপরে ওঠা যায়। পর্বতের উপত্যকা এবং অধিত্যকা নিবিড় বনস্থলী, যেখানে বিচিত্র বৃক্ষের সমারোহ। সেদিন কী হল, বলরাম একা একাই ঘুরে বেড়াচ্ছিলেন, প্রকৃতি এখানে এতটাই মধুর এবং মুখর যে, আজ কৃষ্ণকেও সঙ্গী হিসেবে তেমন প্রয়োজন হয়নি বলরামের।
হেথায়-সেথায় ঘুরতে ঘুরতে বলরাম এক ছায়াশীতল কদম গাছের তলায় বসে পড়লেন। ঠিক পরিশ্রান্ত নয়, কিন্তু অলসগতি ভ্রমণের মধ্যে মানুষ যেমন কখনও এটা ছুঁয়ে যায়, ওটা নাড়িয়ে দেয়, তেমনই এক অলস অনির্দেশ উপবেশন এই কদম্বমূলে। মৃদু-মন্দ হাওয়া বইছিল, এই হাওয়াতেই অদ্ভুত এক মেদুর গন্ধ ভেসে আসছে, গন্ধটা খুব সাধারণ নয়, বলরামের কাছে এটা খুব চেনা গন্ধ, মদের গন্ধ— মদ্যসংস্পর্শজো গন্ধঃ সংস্পৃশন্‌ ঘ্রাণমাগতঃ।
পৌরাণিক কথক ঠাকুর খুব ধীর পায়ে এগোচ্ছেন। ঋগবেদের দেবতা ইন্দ্র অথবা বায়ুর মদ্যপানের ঘটনা তাঁর জানা আছে, এবারে মনুষ্যস্বরূপ বিষ্ণুর মদ্যপানের বিবরণ তাঁকে বলতে হবে— সাধারণ্যের দৈব-ভাবনাতে আঘাত না লাগে এইভাবে কৃষ্ণজ্যেষ্ঠ বলরামের পানাসক্তির কথা তাঁকে জানাতে হবে। অতএব সেটাও বর্ণনা করতে হবে অলৌকিক দৈব ঘটনার স্পর্শ দিয়েই। হ্যাঁ, এই পর্যন্ত একেবারে ঠিক আছে, যেমন একজন সুরা-রসিক মানুষ উৎকৃষ্ট মদ্যের গন্ধ পেলেই মদ্যপানের আশায় নিজের রসনা শুষ্কবোধ করেন, ঠিক এমন একটা বাস্তব বলরামের মতো বিরাট পুরুষের ক্ষেত্রেও ঘটল, আর এটা ঠিক সাধারণ সুরা-রসিকজনের সঙ্গে মিলে যায়— মদ্যপানের আশায় বলরামের মুখ শুকিয়ে গেল— শুশোষ চ মুখং তস্য মত্তস্যেবাপরেহহনি। ঠিক এই পর্যন্ত সাধারণের সঙ্গে মিলে যায় আর এতটা মিলে যায় বলেই পৌরাণিক কথক-ঠাকুরকে লিখতে হল— বলরামের মনে অদ্ভুত এক তৃষ্ণা জন্মাল, মদ্যপানের তৃষ্ণা— তৃষ্ণা চৈন্যং বিবেশাশু বারুণী-প্রভবা যথা। প্রভু বলরামের পূর্ব কথা স্মরণ হল। সেই পুরাকালে অমৃত-মন্থনের পর বিষ্ণুস্বরূপে তিনি যে অমৃতপান করেছিলেন, উৎকৃষ্ট মদ্যগন্ধে সেই পুরাবৃত্ত স্মরণ হল বলরামের— স্মরিতঃ স পুরাবৃত্তম্‌ অমৃতপ্রাশনং বিভুঃ।
এ হল অনেকটা সেই গৌরচন্দ্রিকার ভাবনা। অবতারবাদী বিশ্বাসে মনুষ্যরূপী লীলাগুলি যেমন একসূত্রে বাঁধা, যেমন গৌরাঙ্গ মহাপ্রভুর বিভিন্ন ক্রিয়াকর্মের ক্ষেত্রে পূর্বের কৃষ্ণলীলার অনুরূপ সংক্রমণ ঘটেছে চরিতকার এবং পদাবলীকারদের হাতে, ঠিক তেমনই এই অমৃত-পানীয়ের স্মরণ। আমার তো মনে হয়, এই বাস্তবতা স্বীকার করে নেওয়াই ভাল। স্বীকার করাই ভাল যে, বলরাম এবং কৃষ্ণ— দু’জনেই ক্ষত্রিয়ের ছেলে এবং সেকালের ক্ষত্রিয় কুমারেরা মদ্যপান করবেন, তার মধ্যে আশ্চর্য হবার মতো কিছু নেই। আমরা মহাভারতে কৃষ্ণকেও মদ্যপান করতে দেখেছি এবং সেই আসরে কৃষ্ণের বন্ধুবর অর্জুনকে অন্তত এতটুকু বেসামাল অবস্থায় দেখেছি যাতে তিনি কৃষ্ণুপ্রিয়া সত্যভামার কোলে পা তুলে দিয়েছিলেন মদ্যপানের সরসতায়।
তবুও এটা কিছুই অপূর্ব নয়, সেকালের ক্ষত্রিয় বীরেরা শাক-মুলো খেয়ে থাকতেন না, মদ্য পানও তেমন পরিহার করতেন না; তবে কিনা অর্জুন, কৃষ্ণ, ভীম— এঁদের সবার ক্ষেত্রেই মদ্যপানের তথ্য যত সত্য হোক, মাত্রাতিরিক্ত মদ্যপান এঁদের জীবন পদ্ধতি ব্যাহত করেনি কখনও অতএব এ ব্যাপারে তাঁদের সুনাম-দুর্নাম পৃথকভাবে দেখানোরও প্রশ্ন আসেনি কখনও, কিন্তু বলরামের ক্ষেত্রে মদ্যপানের এই মাত্রা ঠিক থাকেনি, মহাভারতে এবং পুরাণে বারংবার এই অতিরিক্ত পানাসক্তির কথা কারণে অকারণে বলরামের বিশেষণ হিসেবে প্রযুক্ত হয়েছে। বিশেষত মহাভারতের মৌষলপর্বে যখন যদুকুল ধ্বংস হয়ে গেল, সেখানেও এই মদ্যপান বংশ-ধ্বংসের নিদান হিসেবে চিহ্নিত হয়েছে। দুঃখের ব্যাপার, অনেক মদ্যপ যাদবদের সঙ্গে বলরামও সেখানে উল্লিখিত। অবশ্য এটা ঠিক যে অন্যান্য যাদব-বৃষ্ণি বীরেরা মদ্যপান করে যে অনর্থ তৈরি করেছিলেন বলরাম তা করেননি; কিন্তু সেই ধ্বংসের মধ্যেও— হতে পারে, অতি সহজ সরলভাবেই নিজের পানাসক্তি মেটানোর জন্যই বলরাম অন্যদের সঙ্গে মদ্যপান করেছিলেন, কিন্তু মহাভারতের কবি একটু তির্যকভাবেই লিখেছেন যে, কৃষ্ণের সামনে, কৃষ্ণের মহান গুরুত্ব লঙঘন করেই বলরাম কৃতবর্মার সঙ্গে মদ্যপান করলেন— কৃষ্ণস্য সন্নিধৌ রামঃ সহিতঃ কৃতবর্মনা— এবং তারপরেই যদুকুলে অনর্থক কথা-কাটাকাটি এবং হানাহানি আরম্ভ হল। বলরাম এ সবের মধ্যে ছিলেন না বটে, তবে প্রথম যৌবন থেকে জীবনের শেষদিন পর্যন্ত তাঁর এই সরল পানাসক্তি তাঁকে অন্য এক মাত্রায় চিহ্নিত করেছে।
কিন্তু বলরামের মতো এক বিরাট পুরুষ, যিনি মহাভারত-সূত্ৰধার কৃষ্ণের জ্যেষ্ঠ হবার বিরল সম্মান লাভ করেছেন, তেমন এক বিরাট মানুষকে যদি মদ্যপানের মতো এক প্রবল ব্যসন রিপুর মতো আক্রান্ত করে থাকে, তবে তাঁর জন্য পৌরাণিক কথকঠাকুরকে যুক্তির তপস্যায় বসতে হয়। অর্থাৎ সাধারণ ভাষায় যাকে বলি ‘জাস্টিফিকেশন’, সেই জাস্টিফিকেশন দিতে হয় বড় মানুষের চরিত্র সমাধানের জন্য। আমাদের দেশে সাধারণ্যে তো এই সমস্যা আছেই, বারবার আমাকে নিজেই এই প্রশ্নের সম্মুখীন হতে হয়েছে যে— মশাই! আপনাদের মুনি-ঋষি, ভগবান— সবার মধ্যেই কত দোষ, কেউ উর্বশী-রম্ভা-মেনকার মায়ানৃত্যে ধৈর্য হারিয়ে ফেলেন, কেউ মদ্যপান করেন, কেউ যুধিষ্ঠিরের মতো পাশা খেলেন, কেউ বা দশটা বিয়ে করেন, কেউ বা এমন আচরণ করেন, যা সাধারণ্যে বিগর্হিত, জুগুষ্পিত। আমি সব সময় বলে থাকি যে, আমাদের শাস্ত্র কিছু লুকোয় না। বড় মানুষ যিনি হন, তিনিও মানুষ, মানুষের ধর্ম তিনি অতিক্রম করেন না। জীবনের ধর্মে কোথাও যদি সেই বড় মানুষের মধ্যে এই রকম ধৈর্যচ্যুতি বা কামজ, ক্রোধজ দোষ দেখা যায়ও, তবু সেটাই তাঁর জীবনে একমাত্র চর্চার বিষয় হতে পারে না। বস্তুত তাঁর মধ্যে যে মহান এবং আদরণীয় গুণগুলি আছে— তপস্যা, ধর্ম, শিক্ষা, পরোপকার— এইগুলিই চরিত্র বিচারে ‘ক্রাইটেরিয়া’ হিসেবে কাজ করা উচিত।
বস্তুত ‘চরিত্র’ জিনিসটা দুধের মতো সাদা এবং দুধের মতোই যেন তা সামান্য অম্লপাতেই নষ্ট না হয়, এমনই ধারণা আমরা চিরকাল পোষণ করে এসেছি। কিন্তু জীবন তো কখনও দুধের মতো কোনও একধর্মী বস্তুপিণ্ড নয়, এখানে মায়া, মোহ, বিষণ্ণতা, বিপন্নতা— নানান রসায়ন একাধারে আবর্তিত হতে থাকে। সেই আবর্তনে কখনও চ্যুতি, বিচ্যুতি, ত্রুটি, পক্ষপাতিত্ব, এমনকী কামনা-বাসনারও বিচিত্র ভূমিকা থাকে— তা যেমন সাধারণ ক্ষুদ্র মনুষ্যের জীবন রঞ্জিত করে, তেমনই তা বড় মানুষের জীবনও। আজকে একবিংশ শতাব্দীর মুক্তমঞ্চে দাঁড়িয়ে আমরা যখন পৌরাণিক চরিত্র বিচার করতে যাই, তখন এই ধারণাই সবচেয়ে যুক্তিসহ হওয়া উচিত যে, আমাদের দেবতা, আমাদের ভগবান, আমাদের মুনি-ঋষিরা যেহেতু মানুষের স্বরূপেই আমাদের মধ্যে জীবন কাটিয়ে গেছেন, তাই তাঁদের জীবনকেও জীবনের ধর্ম থেকে, জীবনের পরিপাকগত বিচিত্র রসায়ন থেকে পৃথক করে দেখা উচিত নয়। আরও স্পষ্ট করে বলি— জীবনের ধর্মে যাকে আপাতদৃষ্টিতে অন্যায়, বিচ্যুতি বা অধর্ম বলেও মনে হয়, সেইগুলির ওপর অধিক দৃষ্টি না দিয়ে, ব্যক্তিজীবনের প্রতি বিশিষ্ট গুণগুলির ওপরেই আমাদের দক্ষিণ দৃষ্টিপাত ঘটা উচিত।
আমি জানি, এইসব বড় বড় কথায় কোনও কাজ হয় না। বড় মানুষ কিংবা অবতারপ্রমাণ পুরুষের কাছে আমরা আদর্শ আশা করি, আদর্শ জীবন আশা করি। স্বয়ং তিনিও ভগবদ্‌গীতায় উপদেশ দিয়েছেন যে, বড় মানুষ যে আদর্শ কাজটা করে, সাধারণ মানুষ সেটা আদর্শ হিসেবে অনুবর্তন করে— স যৎ প্রমাণং কুরুতে লোকস্তদনুবর্ততে। কিন্তু কৃষ্ণের নিজের জীবন দেখুন, সাধারণ লোকন্যায়ে সেখানে ত্রুটি আছে আপাতদৃষ্টিতে, আর শুধু কৃষ্ণ কেন, মুনি-ঋষি, অবতার, সাধু, সবার জীবনেই এমন ত্রুটি আমাদের চোখে পড়বে। এবং ত্রুটি চোখে পড়লেই সাধারণ ব্যবহারে আমরা আদর্শের কথা তুলে সেখানে সংশয়িত হয়ে পড়ি। ফলত এখন কেউই আর দোষমুক্ত নন, সকলের ওপরেই এখন একবিংশ শতাব্দীর তিরশ্চীন ক্রোধ এসে পড়েছে।
এখন রামচন্দ্রের বিচার হয় শুধুমাত্র সীতা-পরিত্যাগের নিরিখে, কৃষ্ণের বিচার হয় গোপীকুল-সাহচর্যের নিরিখে অথবা ভারতযুদ্ধে তাঁর পাণ্ডব-পক্ষপাতী দোষদৃষ্টিতে, মুনি-ঋষিদের বিচার হয় উর্বশী-রম্ভার কদলীস্তম্ভসদৃশ উরুযুগলের বিনিময়ে। এঁরা কেউ সম্পূর্ণ রামায়ণ পড়েন না, অথবা পড়লেও রামচন্দ্রের অন্য কোনও গুণের ওপর তাঁদের নজর থাকে না। কেউ সম্পূর্ণ মহাভারত পড়েন না, অথবা পড়লেও বিচারধারা তৈরি হয় ভিকটোরিয়ান রোমান্সের কল্পনায়, কেউ পুরাণও তেমন করে পড়েন না, অথবা পড়লেও দৃষ্টি থাকে উর্বশী-রম্ভার দিকে— বশিষ্ঠ-বিশ্বামিত্র-অত্রি-নারদদের আদরণীয় গুণের দিকে তাঁদের আকর্ষণ ঘটে না। সবচেয়ে বড় কথা— সেকালের সমাজটাকেও যদি বিংশ-একবিংশ শতাব্দীর পরিশীলিত তর্কে বিচার করি, তা হলে ইতিহাসটাও তো হারিয়ে যায়।
বরঞ্চ থাক এ-সব কথা। এতক্ষণ যে আমি জীবনের ধর্মের কথা বলছি, যার মধ্যে ক্ষুদ্র-বৃহৎ সকলেই একাকার, সেই জীবনের শত শত বিচিত্র সরসতার প্রতি যদি একবিংশ শতাব্দীর উদার দৃষ্টিপাত ঘটে, তা হলে বুঝবেন— ছোটখাট আদর্শগত ত্রুটি-বিচ্যুতির ওপরেও আরও বড় কিছু আছে, যা দিয়ে ঈশ্বর পুরুষ, মুনি-ঋষি, সাধু-মহাত্মার বিচার করা যায়। সত্যি কথা বলতে কী, সাধারণ্যে আদর্শ বড় মানুষের স্খলন-পতন-ত্রুটিগুলিই তো বড় হয়ে চোখে পড়ে, যেমনটি আমাদের মতো একবিংশ শতাব্দীর আচরণহীন মৌখিকা-সর্বস্ব মানুষের কাছেও। সবচেয়ে বড় কথা, দোষ-ত্রুটি থাকলেও তার ঊর্ধ্বে উঠে গুণটুকু দেখার জন্য প্রাচীন সমালোচক নিজেদের মধ্যেই যে ওজর তৈরি করার সাহস দেখাতে পারতেন, আমরা তাও পারি না। এই যে পুরাণে-মহাভারতে এত অভিশাপের কথা শোনেন, পূর্বজন্মে কৃত দোষের কথা শোনেন সেগুলি অনেক ক্ষেত্রেই বড় মানুষের দোষটুকু ঢাকা দেবার জন্য। আপনারা বলবেন— এ তো বেশ দ্বিচারিতা, বড় মানুষ দোষ করবে, তা বলা যাবে না কেন, আর সে-দোষ ঢাকতেই বা যাব কেন। আমাদের বিশ্বাস— সামান্য বা অসামান্য যে সব দোষ বড় মানুষেরা করে থাকেন, বা করে ফেলেন, সেগুলিকে আমরা সইতে পারব না বলেই অথবা সেই দোষ নিয়েই বেশি মাথা ঘামাব বলে পুরাণকারেরা ঋষি-মুনি-ভগবানের জীবনেও পূর্বজন্মকৃত পাপ বা দোষ এবং তার জন্য অভিশাপের কথা বলে রাখেন। যাতে বড় মানুষ যখন অন্যায় করে, তখন যেন একটা ‘জাস্টিফিকেশন’ খুঁজে পাই, যেন ভাবি— ওই অমুক মুনির অভিশাপ ছিল তো, তাই এমন ঘটল মহান এই জীবনে।
শুধু অভিশাপই নয়, এমন অনেক ওজর, অনেক রকমের উপায় বার করেছেন, যাতে বড় মানুষের দোষ আমাদের চোখে তেমন বড় করে না ধরা পড়ে। আমরা বলরামের মদ্যপানের প্রসঙ্গে পৌরাণিকের অবতারবাদী উদ্ভাবনের কথা বলেছিলাম। পৌরাণিক বলেছিলেন— গোমন্ত পর্বতের শিখর-দেশে উঠে এক বিরাট কদম গাছের ছায়ায় বসেছিলেন বলরাম। মহুয়া ফুলের গন্ধ বেরোলে মদ্যসন্ধানী ব্যক্তি যেমন তৃষ্ণায় আকুল হন কদম ফুলের গন্ধে তেমনই বলরামও মদ্যতৃষ্ণায় ব্যাকুল হয়ে উঠলেন— মদ্যসংস্পর্শজো গন্ধঃ সংস্পৃশন্‌ ঘ্রাণমাগতঃ। দেখুন আমাদের তুলনায় পৌরাণিক অনেক বেশি আধুনিক, অনেক বেশি ‘স্মার্ট’। তিনি অন্তত মদ্যকে মদ্যই বলেন, আধুনিক যুগে বসে এই পঙ্‌ক্তির অনুবাদ করতে গিয়ে আমাদের শ্রদ্ধেয় পণ্ডিতমশায়রা ভয় পেয়েছেন, সংস্কৃতের মূলে ‘মদ্য’ কথাটা থাকলেও বাংলা অনুবাদে মধু শব্দের মতো একটা দ্ব্যর্থক শব্দ ব্যবহার করেছেন, যার অর্থটা অনেক মোলায়েম, অন্তত এই শব্দের শ্রবণে জনমনে প্রথমেই মদ্যের আভাস আসে না। তার মানে বলরামের ভগবত্তা এবং বিরাটত্বের মর্যাদা রক্ষার জন্য আমরা মদের বদলে মধু লিখছি। পণ্ডিতমশাই জানেন যে, এতে করে শেষরক্ষা হবে না। মদ্যপান করার সময় বলরামের পানীয়কে মদ্যই বলতে হবে। তার চেয়ে পৌরাণিকের পদ্ধতি অনেক ভাল, তিনি বিরাটত্বের মর্যাদা রাখেন নির্জ্ঞান মনের মধ্যে পুরাকল্পের স্মরণ ঘটিয়ে দিয়ে। পুরাকালে ভগবান নারায়ণ-বিষ্ণু অমৃতপান করেছিলেন, অতএব ভগবৎ-প্রতিম বলরামের তৃষ্ণা জাগলে তিনি মদ্যপানের ইচ্ছায় অমৃতের কথা স্মরণ করেন— স্মারিতঃ স পুরাবৃত্তম্‌ অমৃতপ্রাশনং বিভুঃ— সঙ্গে সঙ্গে পৌরাণিক কিন্তু অনর্থক ভড়ং না করেও স্পষ্ট বলে দেন— পরের দিন কিন্তু বলরাম আর থাকতে পারলেন না, মদ্যপ পুরুষের যেমন মদ্যগন্ধী বস্তুর গন্ধ নাকে গেলেই মদের জন্য গলা শুকোয়, তেমন বলরামেরও তাই হল— শুশোষ চ মুখং তস্য মত্তস্যৈব অপরেহহনি।
বলরামের মতো বিরাট পুরুষ ভবিষ্যতে মদ্যপানে অভ্যস্ত হবেন, অতএব তাঁকে সাধারণ ব্যসন-দোষ থেকে উদ্ধার করার জন্য পৌরাণিকের উপায় একটা নয়। তিনি লিখেছেন— পুরাকালে বারুণী মদ্যের জন্য ভগবন্নারায়ণের যেমন ইচ্ছা হয়েছিল, বলরামের এই পিপাসাও সেই রকম— তৃষ্ণা চৈনং বিবেশাশু বারুণীপ্রভবা। ‘নারায়ণ’ এবং ‘বারুণী’— একটু ‘রিলেট’ করতে পারছেন কি? সঙ্গে বলরামকেও কি বোঝা যাচ্ছে? আগে বলেছি— পৌরাণিকেরা বলরামকে প্রলয়-পয়োধির জলে শোয়া নারায়ণের সঙ্গে একাত্মতায় দেখেছেন। জলে তো বরুণদেবের অধিষ্ঠান, মদ্যও তো জলের একটি প্রকার বটে, অতএব এই মদ্যের নামও বারুণী, হয়তো জলশায়ী সুপ্ত নারায়ণের উদ্দীপন অমৃতের প্রতীক এই বারুণী। পুরাণে এমন কাহিনি আছে যে, সমুদ্রমন্থনের সময় বরুণদেবের পরিকল্পনায় চার দেবাঙ্গনা অমৃতের সহযাত্রিনী হয়ে উঠে আসেন সমুদ্র থেকে। এই চার দেবাঙ্গনা হলেন সুলক্ষ্মী, বারুণী, কামোদা এবং শ্রেষ্ঠা। এই চারজনের মধ্যে বারুণী-দেবীকে বিবাহের জন্য বরণ করে নেন সমস্ত দেবতারা। আমরা মনে করি— এখানেও সেই প্রতীক আছে, দেবতারা প্রত্যেকেই সুরাপায়ী অতএব সমুদ্রমন্থনজাত অমৃততাপম সুরার সঙ্গে এই বিবাহ দেবতাদের মদ্যপানের সিদ্ধি ঘটায় পৌরাণিক মহিমায়।
একইভাবে দেখুন, কৃষ্ণজ্যৈষ্ঠ বলরাম যখন মদ্যপানের জন্য তৃষিত হন, তখন পৌরাণিকের উপায় থাকে না। সাধারণভাবে দুই ভাণ্ড মদ এনে বলরামের সামনে উপস্থিত হয়ে তিনি বলতে পারেন না— এই যে মহাশয়! আপনার পানের ব্যবস্থা হয়ে গেছে, দু’-পাত্তর চড়িয়ে নিন। মদ্যপানে বলরামের অভ্যস্ততা বোঝাবার জন্য পৌরাণিককে সযত্নে পুরাকাহিনির উল্লেখ করতে হয়েছে। বড় মানুষের কামজ দোষ আড়াল করার জন্য এটুকু তাঁকে করতেই হয়। ঘটনাটা এইরকম দাঁড়াল— কদম গাছের ছায়ায় বসে বলরাম যখন তৃষিত নয়নে ইতি-উতি চাইছেন, তখনই তাঁর নজর পড়ল কদম গাছের দিকে— তৃষিতো মদিরান্বেষী ততস্তং তরুমৈক্ষত। তখন প্রথম বর্ষার জল কদম গাছের ওপর পড়েছে। ফুল-ফোটা কদম গাছের কোটরে বর্ষার জল। পৌরাণিক বললেন— বৃক্ষের কোটরে জমা জলই সেদিন উৎকৃষ্ট মদ্যসুধায় পরিণত হল। তৃষিত বলরাম মদ্যপিপাসু ব্যক্তির মতোই প্রাণের সুখে মদ্যপান করলেন॥
হ্যাঁ মদ্যই তো, বলরাম মদ্যই পান করলেন। পুরাণ একে মধু বলুক, সজ্জন অনুবাদক একে সুধা বলুন, কিন্তু হরিবংশ ঠাকুর জানিয়েছেন যে কদম গাছের কোটরের জমা জল মদিরায় পরিণত হল— তৎকোটরস্থং মদিরা সঞ্জায়ত মনোহরা। সত্যি বলতে কী, কদম গাছ যেমন খাড়া হয়ে ওঠে এবং যেরকম সোজা-সরল ডাল ছড়ায়, তাতে তার মধ্যে কোটর গড়ে ওঠা খুব স্বাভাবিক নয়। আর কোটরে জমা জলও হঠাৎ মদিরায় পরিণত হয় না। অতএব অলৌকিকতার এই আচ্ছাদন থেকে লৌকিক দৃষ্টি থেকে এমন কথাই বোঝা ভাল যে, মহুয়া গাছের পুষ্পের উপাদান সংগ্রহ করে যেমন সুরা তৈরি হয়, তেমনই কদম গাছের পুষ্প কিংবা বৃক্ষত্বক অথবা ফলের অন্তরুপাদান সংগ্রহ করে হয়তো উৎকৃষ্ট মদ্য তৈরি হত। হয়তো কেন হতই, কেন না কদম্ব-বৃক্ষের উপাদান থেকে বেশ কড়া-জাতীয় যে মদ তৈরি করতেন প্রাচীনেরা, তার নামই ছিল কাদম্বরী অর্থাৎ বৃক্ষের নামেই মদের ‘ব্র্যান্ড-নেম’। এই মদ্যের এতটাই আস্বাদান যে, বাণভট্টের মতো বিশালবুদ্ধি কাব্যকার তাঁর অন্যতমা নায়িকার নাম রেখেছেন কাদম্বরী; তার বিখ্যাত গদ্যরচনার নামও তাই। আর পরবর্তীকালের সহৃদয়-সাহিত্যিকেরা শ্লোক রচনা করে বলেছেন— একবার যে মানুষ কাদম্বরী-সুরার রস পান করেছে, তার আর অন্য খাবার খেতে ইচ্ছে করে না— কাদম্বরী-রসজ্ঞানাম্‌ আহারোহপি ন রোচতে। অন্য অর্থে, যে একবার বাণভট্টের কাদম্বরী-কথাকাব্য পড়েছে সে আর অন্য কাব্য পড়তে চাইবে না।
যাই হোক গোমন্ত-পর্বতে কদম গাছের ছায়ায় একা-একা বসে পিপাসু জনের মতো বলরাম প্রচুর পরিমাণ কাদম্বরী-সুধা পান করলেন। এখানে বৃক্ষের মানে সেই বিশাল পত্র-পাত্র, যেখানে কাদম্বরী-সুরার সঞ্চয়টুকু সুরক্ষিত ছিল বলরামের জন্য। একবার নয়, সেই কোটরবৎ পাত্র থেকে বারবার সুরা পান করলেন বলরাম। ফলটা এই হল— তিনি আর দাঁড়াতে পারছেন না, তাঁর সারা শরীর টলছে— মোহাচ্চ চলিতাকারঃ সমজায়ত স প্রভুঃ। তাঁর মুখখানি উজ্জ্বল হয়ে উঠেছে, চোখের তারাগুলি মদ্যপানের প্রমত্ততায় এদিক-ওদিক ইতস্তত ঘুরছে, সমস্ত পৃথিবীটাও এখন তাঁর কাছে সমানতালে ঘুরছে, কিন্তু তার শ্বেতশুভ্র সুন্দর চেহারায় মুখখানি শরৎকালের চাদের মতো উজ্জ্বল— ঘূৰ্ণিতাকারম্‌ অভবচ্ছরৎকালেন্দু-সপ্রভম্‌।
দেখুন, সুরাপানের ফলে প্রভু বলরামের এই মদঘূর্ণিত নয়ন, মদস্খলিত বচন, আর টলটলায়মান পৃথিবীকে নিয়ে পরবর্তীকালের মহাকবিরা যে কত সুন্দর সুন্দর শ্লোক বেঁধেছেন, তা এখানে আর কত বলব। বললে বিপদও আছে, নিম্বসেবী সাধু পণ্ডিতেরা বলবেন— নৃসিংপ্রসাদ বিষয় পেয়েছে ভাল, ভদ্র-সভ্য তত্ত্বকথা নেই, এইসব অপ-কথা বলে বেড়াচ্ছে। আমি কী করি! এর সঙ্গে তত্ত্বকথা মিলিয়ে দিতে আমার কোনও অসুবিধে নেই, কিন্তু সে আমার রসিক পাঠকের সইবে কেন। আর আমিই কি ছাই তাত্ত্বিক নাকি, রসিক ঠাকুর আর রসিক জনের সেবা করতে-করতে আমার দেবতার রসের উপাদানটুকুই ভাল লাগে। সবচেয়ে বড় কথা, আমাদের দেবতারা এমন বিচিত্র রকমের হলেও তাঁদের শ্রদ্ধা করতে বা ভালবাসতেও আমাদের অসুবিধে হয় না। আমাদের দেবতা, আমাদের ভগবান শুধুমাত্র তত্ত্বসঞ্জাত তত্ত্বপিণ্ড নন, তাঁর রসস্বরূপ, আমাদের জন্য তাঁরা লীলায়িত হন বলেই আমরা কৃষ্ণের মুখে বাঁশি দিয়েছি, তাকে শতকোটি সহচরী গোপিনী দিয়েছি; আমরা শিবের গায়ে ভস্ম মাখিয়েছি, তাঁকে ভিখারি সাজিয়ে তাঁর হাতে ভিক্ষাপাত্র দিয়েছি, নেশা দিয়েছি ভাঙ-ধুতুরার বীজ। জগজ্জননীর সঙ্গেও আমাদের কম খেলা নেই, সৃষ্টির মহত্তত্ব প্রতিষ্ঠার সঙ্গে-সঙ্গে তাঁকে দিগম্বরী করে তাঁকে মুণ্ডমালার সামান্য বসন দিতে আমাদের লজ্জা হয়নি। তাত্ত্বিকতা আর রসিকতার মেলবন্ধন করতে পারি বলেই শ্রীমদ্ভাগবতের মহাকবি আমাদের বলেছেন— ভাবুক বটে তোমরা, রসিকও বটে— মুহুরহো রসিকা ভুবি ভাবুকাঃ।
আমাদের বিশাল তাত্ত্বিক-গম্ভীরতার আড়ালে রসের নিদান আছে বলেই জগন্নাথ তর্কপঞ্চাননের মতো অমন মহাসত্ত্ব পণ্ডিত জগন্নাথের রথের সামনে দাঁড়িয়ে বলরামের উদ্দেশে বলতে পেরেছিলেন— পাণ্ডাদের হাত থেকে বলভদ্র ভগবানের পড়ে যাওয়াটা কোনও অস্বাভাবিক, অসম্ভব ব্যাপার নয়। কাদম্বরী পান করে তিনি সর্বদাই মস্তকে ঘূর্ণন অনুভব করেন, অতএব তিনি পড়েই যেতে পারেন, মহারাজ। এতে অমঙ্গলের ভয় কিছু নেই। বলরামের মদ্যপানবিলাস নিয়ে পণ্ডিত জগন্নাথ তর্কপঞ্চানন তো এই সেদিন রসিকতা করেছেন। তখন ব্রিটিশ আমল চলছে, উইলিয়াম জোনস কেবল সংস্কৃত শিখছেন, সেই সময় জগন্নাথ তর্কপঞ্চানন গজপতি রাজবংশের অধস্তন পুরুষের সামনে দাঁড়িয়ে অমঙ্গলাশঙ্কী রাজার ভয় দূর করছেন। আমার তো মনে হয়, গজপতি চলদ্‌বিষ্ণু তাঁর পূর্বপুরুষদের সরসা ভক্তির কথা জানতেন না। তাঁরা যে তাঁদের প্রাণের ঠাকুর জগন্নাথ-বলরামকে সর্বাধিক শ্রদ্ধা করেও ঠাকুরের সঙ্গে রসিকতা করতে ছাড়েননি, সে-কথা মহারাজ চলদ্‌বিষ্ণু জানতেন না বোধহয়।
যাঁর কথা বলছি, তিনি চৈতন্য মহাপ্রভুর সমসাময়িক গজপতি প্রতাপ রুদ্রও নন, ইনি তাঁর পিতা গজপতি পুরুষোত্তম-দেব। তিনি যেমন বড় কবি ছিলেন, তেমনই সংস্কৃত শব্দকোষ রচনাতেও পণ্ডিত ছিলেন। তিনি প্রভু বলরামের মদ্যপান-ভঙ্গি নিয়ে অসাধারণ একটি শ্লোক লিখেছেন সংস্কৃতে। আপনারা জানেন— মদ্যপানে মত্ত ব্যক্তির নিজের সম্বন্ধেও হুঁশ থাকে না। তার কাছে কিছু চাইলে সে উদার হস্তে সর্বস্ব বিতরণ করে। পুরুষোত্তম-দেব কবি, তিনি প্রভু বলরামের এই পানোন্মত্ত অবস্থার সুযোগ নিয়ে সমস্ত জগতের মঙ্গল চেয়ে নিয়েছেন। বলেছেন— হলধর বলরাম যতক্ষণ মদস্খলিত স্বরে যা ইচ্ছে তাই বলছেন, এই অবস্থায় তিনি যেন সকলের মঙ্গল বিধান করেন— মদস্খলিতমালপন্‌ হলধরঃ শিয়ং বঃ ক্রিয়াৎ।
যতটুকু বলেছি, এর মধ্যে কিছুই নেই। নিজের ঠাকুর, দেশের ঠাকুর সকলের কল্যাণ করবেন, এর মধ্যে আর রসিকতা কোথায়? এইবার দেখবেন গজপতি রাজার কবিত্বের মুনশিয়ানা। মদে মাতাল হলে সাধারণ মানুষ কথ্য শব্দের এক-একটা বর্ণ দু’বার-তিনবার উচ্চারণ করে, অনেকটা তোতলানো লোকের কথার মতো। সেইভাবে দুই-তিন বার বর্ণ-পুনরুক্তি ঘটিয়ে সংস্কৃতের ছন্দ মেলানো অত সহজ কথা নয়; যিনি পারেন, তিনিই পারেন, অন্তত পুরুষোত্তম-দেব পারেন।
কবি লিখছেন— বলরাম বিপুল মদ্যপান করে স্খলিত স্বরে ছোটভাই কৃষ্ণকে ডেকে বলছেন— কৃষ্ণ! এটা কী হল আমার। সমস্ত পৃথিবীটা কেমন যেন দু-দু-দুল্‌ছে, আকাশের চাঁদ কেমন যেন ঝু-ঝু-ঝুল্‌ছে আমার নাকের ডগায়। এই কথাগুলোই সংস্কৃতের ছন্দে কী অসাধারণ— ভ-ভ-ভ্রমতি মেদিনী ললল-লম্বতে চন্দ্রমাঃ। এর পরেই বলরাম বলছেন— আচ্ছা, কৃ-কৃষ্ণ। তাড়াতাড়ি ব-বল তো, আমারই বংশের লোক সব, আমার স্বজন বৃষ্ণিরা এ-রকম আমার দিকে তাকিয়ে হা-হা-হাসছে কেন— কৃ-কৃষ্ণ ব-বদ দ্রুতং হ-হ-হসন্তি কিং বৃষ্ণয়ঃ। তুমি একবার আমার এই প-প-পানপাত্র থেকে একটু ম-মদ ঢ্‌-ঢেলে দাও তো, আমি বোঝার চেষ্টা করি— ব্যাপারটা কী— শি-শীধু মু-মু-মুঞ্চ মে প-প-প-পান-পাত্রস্থিতম্‌ কবি বলছেন এই রকম মদ-বিহ্বলতায় যিনি কথা বলছেন, সেই হলধর বলরাম তোমাদের সকলের মঙ্গল সাধন করুন।
এমন মদ-স্খলিত দেবতার কাছেও আমরা কল্যাণ ভিক্ষা করি, এখানেই আমাদের বিশেষত্ব। নিজেদের আদলে গড়া এই দেবতার প্রতি সাধারণের অশ্রদ্ধা হতে পারে ভেবেই পৌরাণিক কথক ঠাকুর বিস্তারিতভাবে দৈব বিভূতি যোগ করেছেন বলরামের চরিত্রে; উঠে আসছে সমুদ্রমন্থনের প্রসঙ্গ। আমরা কোন কথা থেকে কোন কথায় চলে এসেছিলাম। দৈব বিভূতি থেকে একেবারে পুরুষোত্তম-দেবের লৌকিক রসিকতায় চলে এসেছিলাম। আবারও তাই ফিরে যেতে হবে দৈবকল্পে।
কথক-ঠাকুর বলরামের ‘ব্র্যান্ড’ চিহ্নিত করে দিয়েছেন এক কথায়— কাদম্বরী— কদম ফুলের উপাদান বহন করে কাদম্বরী সুরা— কদম্ব-কোটরে জাতা নাম্নী কাদম্বরীতি সা। কিন্তু কাদম্বরীর পরিচয় কী? দৈবকল্পে তার সমাধান— দেবতাদের অমৃত-রসায়ন যিনি তুলে আনতে সাহায্য করেছিলেন, সেই বারুণী সুধারূপ ধারণ করে প্রকটিত হলেন কাদম্বরীর সুরায়। কৃষ্ণাগ্রজ বলরাম তখন কাদম্বরী সেবন করে আর কথা বলতে পারছেন না, সেই অবস্থায় তিনজন দেবাঙ্গনা বলরামের সামনে এসে দাঁড়ালেন। তাঁদের একজন বারুণী মদিরা, অন্যজন চাঁদের জ্যোৎস্নারূপিনী কান্তি-দেবী, আর তৃতীয়া লক্ষ্মীর স্বরূপ-সমৃদ্ধা শ্ৰী, যাঁকে শোভা বা সৌন্দর্য বলা যায়।
বারুণী মদিরা বলরামকে বললেন— আমি তো তোমাকে আমার প্রভু বলেই জানি। আমার সেই অনন্ত-শয়ান বিষ্ণু! কবে তুমি সমুদ্রের শয্যাসন ছেড়ে পৃথিবীতে অবতার গ্রহণ করে চলে এসেছ, আমি সেই অবধি তোমায় খুঁজেই চলেছি, খুঁজেই চলেছি— যেন আমার সমস্ত পুণ্য ক্ষয় হয়ে গেছে। আমি বনের মধ্যে ফুলের মধু হয়ে থেকেছি, থেকেছি বসন্তের মাধবীলতায় অনন্ত পুষ্পকেশরে— অতিমুক্তেষু চাক্ষোভ্য পুষ্পস্তবকবৎসু চ। আমি জানি— আমি যেমন তোমাকে নিরন্তর খুঁজে চলেছি, তেমনই তুমিও আমাকে খুঁজে চলেছ। আজ আমি তোমাকে তৃষ্ণার্ত দেখে এই কদম গাছের মধ্যে নিজের রূপ আচ্ছাদন করে লুকিয়ে ছিলাম— অহং কদম্বমমালীনা…স্বেন রূপেন ছাদিতা। আমি আগে যেমন বিষ্ণুস্বরূপে তোমার তৃষ্ণা মিটিয়েছি অমৃতের রূপে, আজও তেমনই থাকতে চাই তোমার কাছে আছে, তোমার সেবায় নিযুক্ত হয়ে।
বারুণীর মুখে এই স্তব-স্তুতি বস্তুত বলরামের মদ্যপানের অভ্যাসকে দৈব মদ্যের সংস্কারে ‘লেজিটিমাইজ’ করে নেওয়া। নইলে দেখুন, ওই যে কথাটা— আমি ফুলে ফুলে, বসন্তের মাধবীলতায় বাস করেছি— এ-কথাটা আসলে সুরা-উৎপাদনের সাধারণ উপাদান। সেকালে লেখা কৌটিল্যের অর্থশাস্ত্র এবং এই ধরনের গ্রন্থ অনুসন্ধান করলেই বোঝা যাবে যে, কত রকম গাছের ছাল, গাছের ফল, পুষ্পরেণু, বৃক্ষবীজ এমনকী কোনও কোনও গাছের পাতাও ব্যবহার হত মদ তৈরির কাজে। আর বারুণী তো মদই। মদনদহনের পর কালিদাস যে রতিবিলাপসংগীত রচনা করেছেন, সেখানে বারুণী মদিরাকে সাধারণী রমণীর ভোগ্য সুরা হিসেবেই দেখানো হয়েছে। রতি বিলাপ করে বলেছেন— জগতে ভালবাসার দেবতাই যদি তাঁর বৃত্তিটুকু হারিয়ে বসেন তবে যে সমস্ত রমণীরা বারুণী মদিরা সেবন করে প্রমত্ততায় চোখ ঘুরিয়ে-ঘুরিয়ে পথ চলে, মদ-স্খলিত স্বরে কথার খেই হারিয়ে ফেলে— নয়নান্যরুণানি ঘূর্ণয়ন্‌ বনানি স্খলয়ন্‌ পদে পদে— সেই সমস্ত রমণীদের বারুণী-পানের কোনও সার্থকতা থাকবে না— ভালবাসাহীন পৃথিবীতে সুরাপানের কোনও স্থান নেই— অসতি ত্বয়ি বারুণীমদঃ/প্রমদানাম্ অধুনা বিড়ম্বনা।
সাধারণ সুরা হিসেবেই যে বারুণী পরিচিত ছিল, তার প্রমাণ আরও অনেক আছে। মহামতি মোনিয়ার উইলিয়ামস তার শব্দাভিধানে বারুণী সম্বন্ধে লিখেছেন— a kin of wine on spirit (prepared from hogweed ground with the juice of date or palm and then distilled); আর পণ্ডিতজনেরা কালিদাসের শ্লোকের টীকা করতে গিয়ে লিখেছেন— মদ খেলে আস্তে আস্তে স্ত্রীলোকের গালে লালিমার ছোয়া আসে, চোখের কোণে ফুটে ওঠে রক্তিম আভা, সে-সব শোভা পুরুষের ভালবাসার উন্মত্ততা বাড়িয়ে তোলে। আমার বিশ্বাস— ওই যে হরিবংশে বারুণীদেবীর সঙ্গে কান্তিদেবী এবং শ্রী অর্থাৎ শোভাদেবীর উৎপত্তি ঘটল, তাঁরা সব বারুণী মদিরারই বিভূতি। কেন না মদ্যপান করলে মুখে যে উজ্জ্বল কান্তি বিলুলিত হয়, সমস্ত বদন-মণ্ডলে যে ঢল-ঢল লাবণি আসে, অতএব মদিরার সঙ্গজাত বলেই হরিবংশ ঠাকুরের কীর্তনে তিন দেবাঙ্গনা হলেন বারুণী, কান্তি আর শোভাশ্রী, যারা সকলেই ভগবান অনন্ত দেবের সঙ্গছাড়া হয়েছিল একদিন, এবং এতদিনে বলরামের আস্বাদ্য কাদম্বরী-সুরায় আপন আপন স্থান করে নিল। এই সম্পূর্ণ মদিরাস্বাদনের কাহিনি বলরামের পানাভ্যাসের গৌরচন্দ্রিকা। কথক ঠাকুর মনুষ্যস্বরূপ বলভদ্রের ঈষদুষ্ট মদ্যপানের অভ্যাসের মধ্যে দৈব বারুণীর একাত্মতা ঘটিয়ে আমাদের মতো সাধারণ মানুষের শ্রদ্ধা জাগ্রত করে রাখলেন বলরামের উদ্দেশে।
॥ ৬ ॥
বলরামের মদ্যাভ্যাসের প্রসঙ্গে আমরা এতটাই অকাণ্ডে তর্পণ করছিলাম যে, তার জীবনের সূত্রগুলি হারিয়ে গেছে। মনে করুন— কংসের মৃত্যুর পর মগধরাজ জরাসন্ধের আক্রমণের কথা। কৃষ্ণ-বলরাম স্বজন-পরিজন ছেড়ে স্বদেশ ত্যাগ করে সরে এসেছিলেন ঈষৎ দক্ষিণের দিকে। তাঁরা ভেবেছিলেন— তাঁরা মথুরায় উপস্থিত থাকলে নিছক তাঁদের ওপর আক্রোশেই জরাসন্ধ মথুরা আক্রমণ করবেন এবং তাতে নির্দোষ স্বজন-পরিজনেরা অনর্থক কারণে যুদ্ধের কুফলগুলি ভোগ করবেন। এটাকে পালিয়ে আসা বলতেও কোনও আপত্তি নেই, কেন না তাতে কৃষ্ণের কিছু আসে-যায় না। যাই হোক, কৃষ্ণ-বলরাম গোমন্ত পর্বত আশ্রয় করে আছেন, যদু-বৃষ্ণিদের সৈন্য-সামন্ত সেখানে কিছু ছিল এবং কৃষ্ণের আশঙ্কামতো জরাসন্ধ বিশাল সৈন্যবাহিনী নিয়ে গোমন্ত পর্বত অবরোধ করে বসে রইলেন। এখানেই শেষ হল না, গিরি দুর্গে আশ্রিত দুই ভাইকে বাইরে যুদ্ধক্ষেত্রে টেনে আনার জন্য তিনি অনেক ইন্ধন জোগাড় করে আগুন ধরিয়ে দিলেন গোমন্ত পর্বতের চার দিকে।
আগুনের দাপটে গোমন্ত পর্বতের কোথায় কী হল তার মধ্যে বিস্তারিত না গিয়ে শুধু এইটুকুই বলি যে, কৃষ্ণ-বলরাম দুর্দান্ত লম্ফ-ঝম্ফ করে নেমে এলেন যুদ্ধক্ষেত্রে। যুদ্ধ আরম্ভ হবার আগে আবারও মূল প্রস্তাব থেকে একটু সরে আসতে হবে। উপায় কী। মানুষ ভাবুন, বড় মানুষ ভাবুন অথবা দেবতাই ভাবুন, তাঁদের সাঙ্গোপাঙ্গ, জামা-কাপড়, সু-অভ্যাস— কু-অভ্যাস। এবং অস্ত্র-শস্ত্র না বুঝলে তাঁদের সম্পূর্ণ বোঝা যাবে না। আবার সেই দৈব অলৌকিক কথা আসবে এবং সঙ্গে-সঙ্গে আসবে লৌকিক গবেষণাও।
পৌরাণিকের দিক থেকে এই কথাই বলা স্বাভাবিক যে যুদ্ধ আরম্ভ হবার আগেই চারটি দৈব অস্ত্র নেমে এল ভুঁয়ে— হল, মুষল, চক্র এবং গদা। সুদর্শন চক্র এবং কৌমোদকী গদাকে আমরা চিনতে পারি সে তো ভগবান বিষ্ণু-নারায়ণের দিব্য অস্ত্র, তাঁরা বিষ্ণু-স্বরূপ কৃষ্ণের হাতে নেমে আসবে, তাতে আশ্চর্য কী। কিন্তু পুরাণ বলেছে— সংবর্তক নামের একটি হল, সৌনন্দ নামে মুষল আর অন্যদিকে সুদর্শন চক্র আর কৌমোদকী গদা— এই চারটি দিব্য অস্ত্র নেমে এল কৃষ্ণ-বলরামের সাহায্যার্থে— চত্বার্য্যেতানি তেজাংসি বিষ্ণুপ্রহরণানি বৈ। সুদর্শন চক্র এবং কৌমোদী গদা ভগবান্নারায়ণ বা বিষ্ণুর অস্ত্র প্রহরণ, এটা বুঝি। এটাও বুঝি যে, যুদ্ধক্ষেত্র বলেই বিষ্ণুর অপর দুই হস্তালংকার শঙ্খ এবং পদ্মের আবির্ভাব এখানে ঘটেনি, কিন্তু হল-লাঙল অথবা মুষল— এই দুটি কিন্তু সনাতন বিষ্ণুর প্রসিদ্ধ প্রাচীন প্রহরণ নয়। অনন্ত বা শেষশায়ী বিষ্ণুর হাতেও এই অস্ত্র আমরা তেমন দেখি না। শুধু পুরাণগুলিতেই বলরামের অস্ত্র হিসেবে এই হল-লাঙল আর মুষলের জয়-জয়কার।
বিদেশি পণ্ডিত-গবেষক এবং আধুনিকমনা এ-দেশি বিদ্বজ্জনের কাছে বলরামের এই দুই অস্ত্রের অনন্ত মাহাত্ম্য। আগেও বলেছি— বলরামের হাতে লাঙল-এর মতো একটা বিচিত্র প্রহরণ দেখে আধুনিক গবেষকেরা বলরামের সঙ্গে তৎকালীন কৃষি-সভ্যতার যোগ দেখতে পেয়েছেন। এটাও ঠিক, যদি সনাতন বৈদিক পরম্পরায় বৈদিক দেবতাকুলের অস্ত্র-মাহাত্ম্য বিচার করি, তা হলে ইন্দ্রের বজ্র অথবা বরুণের পাশের তুলনায় হল-লাঙল আর মুষল নিতান্তই অর্বাচীন, অবশ্য অর্বাচীন মানে এই নয় যে, বলরাম সেদিনকার মানুষ। তাঁর হল-লাঙল-মুষল দেখে বরঞ্চ এইটাই ভাবা দরকার যে, তাঁর সমকাল নয়, তাঁর পূর্বকালেই কৃষিভিত্তিক উৎপাদনের ব্যবস্থা নির্দিষ্ট মাত্রায় পৌঁছেছে, বিশেষত লাঙলের ফলাগুলি যেহেতু লোহা দিয়ে তৈরি হয়, অতএব ধাতু হিসেবে লোহার প্রচলনও তখন প্রযুক্তি-কর্মের নিতান্ত সহায়ক হয়ে পড়েছে।
বলরামের হাতে এই প্রায় অপ্রচলিত লাঙলের প্রহরণ দেখে বিদেশি গবেষকেরা বহু গভীরে তার তাৎপর্য ব্যাখ্যা করেছেন। বস্তুত ভারতবর্ষের দশ অবতারের প্রতীকী তাৎপর্য নিয়ে যে সব পণ্ডিতরা বিচার বিবেচনা করেছেন, তাঁদের কাছে ভারতীয় সভ্যতার বিবর্তনের ধারাটি ভীষণভাবে প্রণিধানযোগ্য হয়ে উঠেছে— জলময় পৃথিবীর মধ্যে মীন-মৎস্যের অবতারের পরেই উভচর প্রাণী কূর্ম যেমন তাৎপর্যপূর্ণ হয়ে উঠেছে সভ্যতার বিকাশে, তেমনই একশৃঙ্গী বরাহ অবতারে তার শৃঙ্গটিকে একাধারে কৃষিসভ্যতা এবং প্রজননের প্রতীক হিসেবে চিহ্নিত করেছেন পণ্ডিতেরা। বরাহ যে-ভাবে তার শৃঙ্গ দিয়ে নরম পল্বল-ভূমি চিরে-খুঁড়ে দেয়, সেটা প্রায় লাঙলের কাজ। আর ইয়াং খণ্ডা (J. Gonda)-র মতো মহাপণ্ডিত গ্রিম-সাহেবের ‘ডয়েটসে মিথলজি’র প্রমাণ দেখিয়ে বলেছেন— Of greater relevance is a tradition recorded by Grimm, The boar by rooting up the soil taught the art of plouging to man.
‘লাঙ্গল’ চালনার শিক্ষা যদি বিষ্ণুর বরাহ অবতারের প্রতীকী তাৎপর্য হয়ে থাকে, তবে সেই লাঙল বলরামের প্রহরণ হিসেবে চিহ্নিত হওয়াটা অবশ্যই সভ্যতা এবং শস্যোৎপাদনশীলতার চরম অভিজ্ঞান হওয়া উচিত। একই সঙ্গে মনে রাখতে হবে যে, পৃথিবীর ক্ষেত্র-কর্ষণ এবং প্রজনন-ক্রিয়া অনেক সময়েই একই শব্দের দ্বারা চিহ্নিত, এবং তা পৃথিবীর সর্বদেশে এবং সর্বকালে। সংস্কৃতে ‘ক্ষেত্র’ বলতে যেমন কর্ষণযোগ্য ভূমি বোঝায়, তেমনি কর্ষণযোগ্য স্ত্রী-অঙ্গও বোঝায়, আর সেটা সংস্কৃত ভাষায় আছে বলে আমাদের সভ্যজনেরা সংস্কৃত ভাষা এবং সংস্কৃতি নিয়ে উদ্বিগ্ন হবেন না, কেন না ক্ষেত্র বলতে এমন অর্থ-দ্বৈরথ আছে বলেই লাঙলের পৌরুষ এবং গুরুত্ব আরও বেড়েছে। খোদ গ্রিক ভাষায় যে শব্দটির অর্থ plougher বা কর্ষক, তারই আর এক অর্থ হল পিতা এবং গ্রিক ভাষায় ধাতু-বীজ ধরলে ওই শব্দ থেকেই সন্তান-উৎপাদন এবং প্রজননের অঙ্গ-বোধক শব্দগুলিও সৃষ্টি হয়েছে। আর শুধু গ্রিক কেন অত্যাধুনিক ইংরেজি ভাষার কুৎসিত প্রয়োগে I ploughed her… এ-সব শব্দ অপশব্দ হতে পারে, কিন্তু প্রয়োগটা সার্থকভাবে এখনও চলছে।
পণ্ডিত-গবেষকেরা কৌতুকের সঙ্গে লক্ষ করেছেন যে, সংস্কৃত ভাষায় ‘লাঙ্গল’ শব্দটি ঋগ্‌বেদের সমবয়সি, এটা কোনও বড় কথা নয়। কিন্তু কথাটার মানে একদিকে যেমন জমির লাঙল, তেমনই অন্যদিকে পুরুষের লিঙ্গও বটে। কথাটা বাংলা ভাষায় তেমন পরিষ্কার করে বলা যাচ্ছে না বলে পণ্ডিতোচিতভাবে জার্মান গবেষকের উদ্ধৃতি দিয়ে বলি— In Sanskrit word ‘Langala’ designates the plough as well as the penis…because the primitive plough was and sometime still is, a pointed branch or stick…. Words for the penis on the other hand, often sprung from words meaning “rod, stalk, club, pointed object etc. and the sexual act itself is often denoted by verbs originally and properly meaning “thrusting, pricking, beating, scratching etc.”
এই প্রসঙ্গে বলরামের কথা এইভাবেই বলতে হবে যে, লাঙ্গলী, হলধর, হলায়ুধ— এগুলি বলরামের নাম বটে, তবে তিনিও কর্ষক,— সঙ্কর্ষণ তাঁর আর এক নাম। মহাভারতে যখন বলা হচ্ছে— আমি কৃষ্ণবর্ণের লৌহজাত ‘লাঙ্গল’ ধারণ করে সমগ্র পৃথিবীকে চষে ফেলি, তখন লাঙ্গলী বলরামের সম্বন্ধে জার্মান পণ্ডিত মন্তব্য করেন— the plough, the implement typical of Krishna’s brother Balarame… club and plough point to association with agriculture and with the fertility of the soil.
আমার পাঠককুল! সাহেব-পণ্ডিতদের এইসব তর্ক-বিতর্ক, প্রতীকী তাৎপর্য, tilling, fertilising আর generative activity— পণ্ডিতেরা এ সব নিয়ে খুব চুলচেরা বিচার করেন, আমরাও সে সব কথা উল্লেখ করছি, বলরামের সম্বন্ধে দেশি-বিদেশি গবেষকদের ধারণাটা না বলে দিলেই নয় বলে; কিন্তু বাস্তবে কী জানেন— এসব গবেষণায় আমি অন্তত বড় ক্লান্ত বোধ করি। আধুনিক প্রত্যভিজ্ঞায় বলরাম অথবা বলরামের অস্ত্র পর্যন্ত ভারতীয় প্রাচীন সভ্যতার ক্রমবিকাশের তাৎপর্যে জড়িত, কিন্তু সত্যি বলছি— এসব আলোচনা করে একটু পণ্ডিত-পণ্ডিত ভাব দেখাই বটে, তবে এতে আমার প্রভু বলরামের আসল জীবনচর্যা যায় হারিয়ে। আমি বরং বলতে চাই— বলরামের লাঙল জিনিসটাকে একটা ‘ইউনিক’ অস্ত্র হিসেবে ভাবতে ক্ষতি কী। আর এমন তো নয় যে, ইন্দ্রের বজ্রও যেখানে ওই গবেষকের চিন্তায় পুরুষাঙ্গের প্রতীকেই গৃহীত, অথচ ইন্দ্রের জীবনে যত স্ত্রীলোক এসেছেন, এমনকী কৃষ্ণের জীবনেও যত— তাতে ওই কর্ষণ— tilling, fertility এবং generative activity বেশ ভাল করেই ব্যাখ্যা করা যায়, কিন্তু আমার সরল সাধাসিধে প্রভু বলরাম তো এমন নন। তাঁর স্ত্রী-বিষয়িনী চিন্তায় রৈবত ককুদ্মীর কন্যা রেবতী ছাড়া রমণী নেই, আর মাঝে-মাঝে মদ্য পান করতে করতে তিনি অত্যুৎসাহে তাঁর এই প্রথম এবং শেষতমা রমণীর বদন চুম্বন করে ঢুলু-ঢুলু চোখে তাকিয়ে থাকবেন— এটাই আমাদের সুচিন্তিত বলরাম—
ঘূর্ণয়ন্‌ মদিরাস্বাদ-মদ-পাটলিতদ্যুতিঃ।
রেবতী-বদনোচ্ছিষ্ট পরিপূত-তটে দৃশৌ॥
তবে হ্যাঁ, একতমা রমণী হলেও বলরামের সমগ্র জীবনে রেবতীর আবেশ এতটাই বেশি যে, কাব্য-মহাকাব্য সর্বত্র যেখানেই বলরামের উল্লেখ আছে, সেখানেই প্রত্যক্ষে এবং পরোক্ষে রেবতীর উপস্থিতি আমরা অনুভব করতে পারি। এমনকী কালিদাস তাঁর মেঘদূতে সাময়িকভাবে সংসারবিরক্ত বলরামের স্বভাব বলতে গিয়ে বলেছেন— সুরাপাত্রে টলটলে সুরার মধ্যেও বলরাম রেবতীর ঈষদ্ৰক্ত চক্ষু দুটি দেখতে পেতেন— অভিমতরসাং রেবতীলোচনাঙ্কাম্‌। অতএব বলি— বলরামের বহুকামিতা নাই থাকুক, কিন্তু একের মধ্যেই তাঁর প্রেমাবেশ এতই যে, সেখানে লাঙল-মুষলের প্রতীকী ভাবনা ভাবতে মানা কী? তবু বলি, বলরামের অস্ত্রের কথা বলছিলাম আমরা।
ওই যে বলছিলাম অস্ত্র— বলরামের লাঙল আর মূষল, জরাসন্ধের সঙ্গে প্রথম যুদ্ধে যে দুটিকে দৈব অস্ত্র হিসেবে নেমে আসতে দেখেছি, সে দুটিকে অত্যন্ত সাধারণভাবেই ভাবা যায়। এমনকী নামটিও। বলরামের লাঙলের নাম সংবর্তক। আমাদের পরম্পরায় বলরাম হলেন রুদ্র সঙ্কর্ষণ, তিনি ধ্বংসের দেবতা। আর পুরাণে দেখবেন— মহাপ্রলয়ের সময় যে বিধ্বংসী মেঘ উড়ে আসে তারও একটি অন্তত সংবর্তক মেঘ। হয়তো সেই প্রলয়কালীন মেঘের নামেই বলরামের লাঙল, যা ধ্বংসের প্রতীক। জরাসন্ধের সঙ্গে প্রথম একক যুদ্ধের সূচনায় বলরাম এবং কৃষ্ণ দু’জনেই যে যুদ্ধে প্রবৃত্ত হলেন, সেই যুদ্ধের বিস্তারিত বর্ণনায় আমরা যাব না। কেন না, ইতিহাস এবং বাস্তব রাজনীতির প্রয়োগ যতটা আমরা মহাভারত থেকে মিলিয়ে নিতে পারি, তাতে বলরাম এবং কৃষ্ণের দিক থেকে যতই বীরত্ব প্রকাশিত হোক, আমরা জানি— জরাসন্ধ এই যুদ্ধে পরাজিত হননি। হ্যাঁ, পৌরাণিকের শ্রদ্ধা-পুলকিত বর্ণনায় বলরাম এখানে যথেষ্ট বীরত্বের পরিচয় দিয়েছেন। সংবর্তক হলের চালনা, মুষল-নিক্ষেপের নৈপুণ্য অথবা গদাযুদ্ধের বিশিষ্টতায় বলরাম এখানে নিতান্তই সমুজ্জ্বল। তবুও এক সময় বলরামের সঙ্গে জরাসন্ধের প্রবল গদাযুদ্ধ আরম্ভ হয়েছে যখন, তখন কিন্তু পৌরাণিক একান্তই সংযত— বলরাম যদি গদাযুদ্ধের মণ্ডলাকার আবর্তনে দক্ষিণভাগ দিয়ে আক্রমণ শানিয়ে তোলেন, সেখানে জরাসন্ধও যুদ্ধের নিয়ম-নীতি মেনেই বাঁ দিক থেকে আক্রমণ করতে থাকেন— সব্যং মশুলামাশ্রিত্য বলদেবস্তু দক্ষিণম্।
পৌরাণিক এর আগে বলরামের অনেক যুদ্ধ শৌর্য প্রকাশ করেছেন, কিন্তু জরাসন্ধের মতো প্রবল প্রতিপক্ষের বিরুদ্ধে বলরাম সমান-দক্ষতায় চিহ্নিত, কেন না তিনি জানেন যে, ইতিহাসের কঠিন সত্য বলতে হলে বলরাম এখানে জিতবেন না। অতএব বহুতর অতিশয়িনী যুদ্ধবর্ণনার মধ্যেও তিনি বলরামকে জরাসন্ধের বিষম প্রতিপক্ষতায় শ্রেষ্ঠতর বলে দেখাতে পারছেন না। তাঁকে বলতে হচ্ছে— গদাযুদ্ধে এঁরা দু’জনেই বিখ্যাত আচার্যের মতো— তাবুভৌ পরমাচার্যৌ লোকে খ্যাতৌ মহাবলৌ। এমনকী গদা-সম্প্রহারের সময়েও একবার যদি কথক ঠাকুর বলেন— জরাসন্ধের গদাঘাত বলরামকে কম্পিত করতে পারল না— তখন পরের ক্ষণেই তাঁকে বলতে হয়— শিক্ষার কৌশলে জরাসন্ধ বলরামের গদাঘাত বিফল করে দিলেন— সেহে ধৈর্যেণ মহতা শিক্ষয়া চ ব্যপোথয়ৎ। এই বিশাল সমকক্ষতার মধ্যেই সুস্বরে আকাশবাণী নেমে এসেছে এই মর্মে— বলরাম! তোমার হাতে জরাসন্ধ মৃত্যুবরণ করবেন না এবং তার জন্য তুমি দুঃখও কোরো না— ন ত্বয়া রাম বধ্যোহয়ম্‌ অলং খেদেন মানদ। আমি জরাসন্ধের মৃত্যু বিধান করে রেখেছি অন্য সময়ে, অন্য লোকের হাতে।
এই ‘সুস্বরা লোকসাক্ষিণী’ দৈববাণীর পরেই আমরা জরাসন্ধকে বিমনা হয়ে সসৈন্যে যুদ্ধ ছেড়ে পালিয়ে যেতে দেখছি বটে কিন্তু এ কথা আমাদের সত্য মনে হয় না। বস্তুত জরাসন্ধের বহুবার আক্রমণের মধ্যে এটি অন্যতম এবং মহাভারতে কৃষ্ণ যুধিষ্ঠিরকে যেহেতু বলেছিলেন— তিনশো বছর ধরে জরাসন্ধের সঙ্গে যুদ্ধ করলেও আমরা তাঁর সঙ্গে পেরে উঠব না— ন হন্যামো বয়ং তস্য ত্রিভির্বর্ষশতৈর্বলম্‌— সেই নিরিখে এটাই ঐতিহাসিকভাবে প্রতিষ্ঠিত হয় যে, বলরাম যতই যুদ্ধ করুন জরাসন্ধের সঙ্গে, এই যুদ্ধে জরাসন্ধ পালিয়ে যাননি, বরং বলা উচিত— কৃষ্ণ-বলরামকে সাক্ষাৎ ধরতে না পেরে তিনি চলে গিয়েছিলেন।
সত্যি কথা বলতে কী, এই যুদ্ধ নিয়ে আমার কোনও মাথাব্যথা নেই, বরঞ্চ বলরাম তাঁর সংবর্তক হল আর সৌনন্দ মুষল নিয়ে যেভাবে প্রথমদিকে যুদ্ধ করছিলেন, সেটা নিয়ে আমার কৌতূহল আছে। ওই যে বলছিলাম— অস্ত্র হিসেবে লাঙল জিনিসটাকে বলরামের একটা ‘ইউনিক ইমপ্লিমেন্ট’ বলা যায় কিনা, সেটাই আমাদের ভাবা উচিত। ভাবা উচিত বলরামের অত্যাধুনিকতা নিয়েও। একটা খবর পাচ্ছি— সেই যে বরুণা দেবী, কান্তি আর শোভাদেবীর কথা বলেছিলাম, তাঁরা নাকি বলরামের পরিধেয় বসন হিসেবে নীল রঙের রেশমি কাপড় নিয়ে এসেছিলেন উপহার হিসেবে। আর একটা উপহার এনেছিলেন— এক কানে পরার জন্য বজ্ৰমণির হিরে বসানো একটি সোনার দুল— জাতরূপময়ং চৈকং কুণ্ডলং বজ্রভূষিতম্‌। আমার কথা হল— আপনারা আজকাল ছেলেপিলেদের গালাগালি দেন বিকট স্টাইল করছে বলে। তো সেই কোন প্রাচীনকালে এঁরা কম যান কীসে। ওঁরা দিলেন, আর ইনি নিলেন, নিয়ে রেখে দিলেন তাও যদি হত, জরাসন্ধের সঙ্গে ওই বিরাট যুদ্ধের কালে বলরাম যখন যুদ্ধে নামার প্রস্তুতি নিচ্ছেন, তখন তাঁর পরনে নীল বাস, গলায় বনমালা, যুদ্ধের উন্মাদনায় কিঞ্চিৎ কাদম্বরী সেবন করে তিনি উত্তেজিত— কাদম্বরীমদক্ষীবো নীলবাসা সিতাননঃ।
হ্যাঁ, যুদ্ধের আগে সেকালের যুদ্ধ-নায়কেরা একটু সাজতেন ভাল করে, এমনকী সুরা-মদ্যের প্রাগায়োজনও অস্বাভাবিক নয়, কিন্তু বলরাম এই সময়েও অতি-আধুনিক অথবা তখনকার কালের কালাতীত ‘পোস্ট-মডার্ন’ স্টাইল-টুকু বাদ দেননি— তিনি এক কানে বজ্ৰমণিখচিত হিরের দুল পরে রওনা দিয়েছেন রণাঙ্গনে। গোমন্ত পর্বত থেকে যুদ্ধে ঝাঁপিয়ে পড়ার সময়েও তাঁর দক্ষিণ হাতে সংবর্তক হল আর বাঁ হাতে সৌনন্দ মুষল। এক শত যুদ্ধ-বীরের সঙ্গে যুদ্ধ করার সময়েও তাঁর একটি কানে সেই বজ্ৰমণি হিরের দুল— কান্তৈককুণ্ডলধরশ্চারুমৌলিরবাঙ্‌মুখঃ।
আরও যেটা লক্ষ করার বিষয় এবং যেটা আমি বার-বার বলছি— সেটা হল— বলরাম তাঁর লাঙলটিকেই ‘ইউনিক’ অস্ত্র হিসেবে ব্যবহার করতেন, হয়তো এতেই তিনি সব থেকে সুবিধে পেতেন। অন্যেরা যেখানে ধনুক-বাণ অথবা গদার মতো পরিচিত অস্ত্র ব্যবহার করতেন, সেখানে এই বলরামের মতো কেউ কেউ থাকতেন যাঁরা নিজের মতো করে একটা বস্তুকে অস্ত্র হিসেবে ব্যবহার করতেন। পরশুরামের কুঠারটির কথাই ভাবুন না। তিনি তো অসাধারণ ধনুর্বিদ্যা জানতেন, ভীষ্ম-দ্রোণ-কর্ণের মতো বিরাট যুদ্ধ নায়কেরা তাঁর ধনুর্বেদের শিষ্য, অথচ পরশুরাম নিজে কিন্তু কুঠারকেই তাঁর ‘ইউনিক’ অস্ত্র হিসেবে বেছে নিয়েছেন।
আমাদের ধারণা— বলরামও সেই রকম একজন ব্যক্তিত্ব। তিনি যতই সান্দীপনি মুনির কাছে গদাযুদ্ধের নিপুণ শিক্ষা নিয়ে থাকুন এবং এ কথা ঠিক যে, তাঁর আমলে গদাযুদ্ধে এত শৈলীসম্পন্ন ব্যক্তি হয়তো দ্বিতীয় ছিলেন না, কিন্তু তৎসত্ত্বেও ছোটবেলা থেকে ব্রজভূমিতে বড় হয়ে, হাজারো গোপজনের সঙ্গে মিশে, কৃষি-পশু সম্পদের অন্যতম অঙ্গ হল-লাঙলকেই তিনি নিজের অস্ত্র হিসেবে ব্যবহার করতে শিখেছিলেন। যুদ্ধস্থলে বলরাম কীভাবে তাঁর লাঙল আর মুষলের নিজস্ব প্রযুক্তি ব্যবহার করতেন, তারও একটা নমুনা আছে হরিবংশ পুরাণে। সেখানে দেখা যাচ্ছে, জরাসন্ধের যুদ্ধসঙ্গী মহাবলী দরদ রাজা বলরামকে যুদ্ধে আহ্বান করেছেন এবং অনেকক্ষণ যুদ্ধের পর যুদ্ধের চরম মুহূর্তে যে ঘটনাটা ঘটল, সেটাকে আমাদের ছোটবেলার বুড়োদের ছাতার বাঁটের কৌশল বলা যেতে পারে। আমাদের বুড়োরা যেমন ছাতা বা নিজস্ব লাঠির বাঁকানো বাঁট গলায় লাগিয়ে অন্যকে টেনে আনতেন, বলরামকে দেখছি— তিনি যুদ্ধস্থলে দরদের গলায় হল সংযোজন করে নিজের দিকে টেনে এনে— যোজয়িত্বা ততঃ স্কন্ধে— বাঁ-হাতের মুষল দিয়ে তাঁর মাথায় এমন আঘাত করেছেন যে, তাঁর মাথা শরীরের মধ্যে ঢুকে গিয়েছিল— হলেন বলিনাং শ্রেষ্ঠো মুষলেন ব্যপোথয়ৎ।
অসাধারণ এই অস্ত্র-ব্যবহারের কৌশল দেখে আমাদের তাই বিশ্বাস করতে ইচ্ছে করে যে, অস্ত্র হিসেবে লাঙল আর মুষলের প্রযুক্তিটুকু বলরামের নিজস্ব উদ্ভাবন। তিনি ব্যতিক্রমী মানুষ, শৌখিন এবং রসিক মানুষ। তাঁর জীবনে ঘটে-যাওয়া ঘটনাগুলিও কেমন বেখাপ্পা এবং অন্যদের থেকে আলাদা। জরাসন্ধের সঙ্গে যুদ্ধে জয়-পরাজয় অথবা পলায়ন-বিদ্রাবন যাই হোক, বলরাম কৃষ্ণের সঙ্গে মথুরায় ফিরে এলেন। সেখানে অনেক আদর-অভ্যর্থনা লাভ করার পর বলরামের মনে হল— একবার সেই ব্ৰজপুর বৃন্দাবনে যাওয়া দরকার। যেখানে এতকাল তিনি ছিলেন, সেই নন্দ গোপ, যশোমতী জননী, সেই গোপ-সখা এবং সখীরাও। কৃষ্ণ তাঁদের নামও করছেন না। তাঁর নিজের জননী রোহিণী এখন মথুরাতেই আছেন পিতা বসুদেবের সান্নিধ্যে। কিন্তু যশোমতী তো রয়েই গেছেন— যিনি কৃষ্ণকে মাতার অধিক স্নেহে লালন করেছিলেন। বৃন্দাবনে গোপ-গোপীদের অজস্র সৌহার্দ্য স্মরণ করে বলরাম ঠিক করলেন— একবার তিনি বৃন্দাবনে ঘুরে আসবেন। কৃষ্ণ এখন ব্যস্ততম মানুষ। শহর মথুরার নানান রাজনীতি, জরাসন্ধের আক্রমণ এবং আরও অনেক কিছু তাঁকে ব্যতিব্যস্ত করে রেখেছে। তাঁর দায়ও অনেক, বলরাম এই কূট রাজনীতি নিয়ে মাথা ঘামান না, সাহায্যের দরকার হলে তিনি এগিয়ে আসেন। ফলে অনেক কাল চলে যাওয়ায় তাঁরই মনে বার-বার ভেসে আসে ব্রজভূমি বৃন্দাবনের স্মৃতি, গোপজনের ভালবাসা— কস্যচিত্ত্বথ কালস্য স্মৃত্বা গোপেষু সৌহৃদম্‌। তিনি আর কালবিলম্ব না করে কৃষ্ণের অনুমতি নিয়ে বেরিয়ে পড়লেন বৃন্দাবনের পথে।
সময় হিসেবে সেটা খুব মধুর সময় ছিল, সেদিন চৈত্র মাস, বৃন্দাবনের আরণ্য পরিবেশে সদ্য যৌবন আসছে। বিষ্ণু পুরাণ কিংবা ভাগবত পুরাণ যেভাবে ঘটনার সন্নিবেশ ঘটিয়েছে তাতে মনে হবে যেন তখন দ্বারকা-পুরী তৈরি হয়ে গেছে এবং বলরাম দ্বারকা থেকেই বৃন্দাবনে এসেছিলেন। দু’-মাস চৈত্র-বৈশাখ বৃন্দাবনে কাটিয়ে আবার যেন দ্বারকাতেই ফিরে গেছেন— দ্বৌ মাসৌ তত্র চাবাৎসীৎ মধুং মাধবমেব চ। কিন্তু অপেক্ষাকৃত প্রাচীন হরিবংশ ঘাঁটলে দেখা যাবে দ্বারকা-পুরী তখনও তৈরি হয়নি। অনেক ঘটনা সংক্ষিপ্ত করে ফেলার ফলে বিষ্ণু এবং ভাগবত পুরাণের কবিকে একেবারে দ্বারকার কথা বলতে হয়েছে। যাই হোক, মথুরা থেকে বৃন্দাবনে এসে বলরামের মতো আপাত শুষ্ক মানুষও মনে মনে যথেষ্ট আপ্লুত বোধ করলেন। পূর্বের যত স্মৃতিকল্প— সেই বিশদ উদার অরণ্যভূমি, সেইসব শান্ত স্নিগ্ধ সরোবর, সেই চেনা-চেনা আরণ্যক সুরভি— ভুক্তপূর্বাণ্যরণ্যানি সরাংসি সুরভীনি চ— বলরাম আর মথুরার নাগর-জনের বেশ-বাস পরে থাকতে পারলেন না। বৃন্দাবনের ব্রজভূমিতে ঘুরে বেড়ানোর যোগ্য বেশ পরিধান করে তিনি সোৎকণ্ঠে ঢুকে পড়লেন চেনা পাড়ায়।
সরল সহজ প্রভু বলরাম ব্রজভূমে প্রবেশ করার আগে তেমন করে অনুভব করেননি যে, এখানে আসার যন্ত্রণা অনেক। আসার আগে তিনি এমন করে বোঝেননি যে, এখানে তাঁর ছোট ভাই কৃষ্ণ কী অসম্ভব মায়া ছড়িয়ে রেখে গেছেন। তথ্যপ্রিয় তথা খানিকটা নির্মোহ হরিবংশ ঠাকুর বলরামের প্রসঙ্গে এই সব আবেগসিক্ত কণ্ঠস্বর সযত্নে এড়িয়ে গেছেন, কিন্তু অতি-প্রাচীন বিষ্ণুপুরাণ এবং ভাগবত পুরাণ অতি-স্বাভাবিক এইসব আলাপন এবং প্রশ্ন-প্রত্যুত্তরগুলি কিছুতেই বাদ দিতে পারেনি। সরল গোপজন, পালক পিতা-মাতা এবং অন্য-অন্যতরা গোপবধূরা— এদের সবার কাছে কৃষ্ণের অনুপস্থিতি যে কতটা— এটা বোধহয় বলরাম বুঝতেও পারেননি। কৃষ্ণ যেখানে আসার সাহসই পেলেন না, সেই মাটিতে পা বাড়াতে গিয়ে বলরাম যে এতটা বিব্রত হবেন, তা বুঝি সত্যিই তিনি বুঝতে পারেননি।
এই যে প্রথম দেখা হল— নন্দ বাবা এবং জননী যশোমতীর সঙ্গে— বলরাম তাঁদের চরণবন্দনা করতেই তাঁরা প্রাথমিক আশীর্বাদ করলেন বটে, কিন্তু ব্রজভূমির আদরের নাম— বলাই-কানাই বলে নন্দ-যশোমতী সম্বোধন করলেন না তাঁকে। সম্বোধন করলেন যদু-বৃষ্ণিকুলের এক সম্মানিত পুরুষের নামে। বললেন— দাশার্হ! অর্থাৎ সেই সেই বিখ্যাত দশার্হ-রাজবংশের ছেলে তুমি। তা তুমি আর তোমার ছোট ভাই— নন্দ-যশোমতী স্বাভিমানে কৃষ্ণের নামটাও উচ্চারণ করলেন না— বললেন তুমি আর তোমার ছোট ভাই, লোকে তা এখন তোমাদের জগদীশ্বর বলে ডাকে— তা তোমরা আমাদেরও একটু সুরক্ষা দিয়ো, আমরাও যেন বেঁচে থাকতে পারি তোমাদের দয়ায়— আবাং নঃ পাতু দাশার্হ সানুজো জগদীশ্বরঃ।
বলরাম এবং কৃষ্ণ— এঁরা যে কোনওদিন বড় হতে পারেন এবং এঁরা যে অনেক কিছু করে দেখাতে পারেন এমন ঈশ্বরবুদ্ধি নন্দ-যশোমতীর মনে-মনেও ছিল না। সেই তাঁদের লোকে বড় বলছে, নেতা বলে লোকে মস্তকে স্থান দিচ্ছে এমনটি তাঁদের পক্ষে ভাবনা করা সম্ভব নয়। বিপুল বাৎসল্য-বোধে নন্দ-যশোমতী শুধু এইরকমই ভেবে এসেছেন যে, বাবা-মায়ের সাহায্য এবং সুরক্ষা ছাড়া কৃষ্ণের মতো আবদারি ছেলে বেঁচে থাকতেই পারবে না। আর সেই কৃষ্ণ কিনা এখন মথুরাবাসী যদু-বৃষ্ণিদের ত্রাতার ভূমিকায়। বলরামকে তবু তাঁরা একটু অন্য চোখে দেখেন, বিশেষত রোহিণী গর্ভবতী অবস্থায় অন্য দেশ থেকে এসেছিলেন বলে তাঁর পরিচয় অজ্ঞাত ছিল না। কিন্তু কৃষ্ণের সঙ্গে বলরামকেও তাঁরা কম স্নেহ দেননি। অথচ আজ তাঁরা কেউ আর ব্রজভূমির বাসিন্দা নন, তাঁরা মথুরাপুরীর নাগর-সভ্যতার নায়ক, রাজনীতির ধুরন্ধর— কোলের ছেলে বড় লায়েক হয়ে গেছে। আর ঠিক সেই জন্যই পিতা-মাতার মনে। এত অভিমানের কথা— ওদের সঙ্গে আমরাও যেন তোমার এবং তোমার ছোটভাইয়ের সুরক্ষা পাই— আবাং নঃ পাতু দাশার্হ সানুজো জগদীশ্বরঃ॥
সরল বলরাম নন্দ-যশোমতীর কথা শুনে কেমন বোকা বনে গেলেন, যাঁরা এই সেদিন গোধন চরিয়ে ঘরে ফিরলে লক্ষ লক্ষ চুম্বনে গাল ভরিয়ে দিতেন, সেই তাঁরা কেমন দূর থেকে কথা বলছেন। মুখে কানাই-বলাই সম্বোধন নেই, বলছেন— দাশার্হ। বলছেন— তোমার ছোট ভাই, সে তো এখন জগদীশ্বর। বলরাম একেবারে স্তম্ভিত হয়ে দাঁড়িয়ে রইলেন। নন্দ-যশোমতীও বুঝতে পারলেন বলরামের অবস্থা। আর সত্যিই তো বলরামের কী দোষ, তিনি তো তবু খোঁজ-খবর নিতে চলে এসেছেন প্রাণের টানে। কিন্তু কৃষ্ণ! তার তো কোনও হুঁশও নেই। অতএব স্বাভিমান উক্তির পরেই এই দুই প্রৌঢ় মানুষ বলরামকে কোলে বসিয়ে আদরে, সোহাগে, চোখের জলে ভরিয়ে দিয়েছেন। মুহূর্তের মধ্যে বলরাম বুঝতে পারলেন— কৃষ্ণকে ছাড়া এখানে একা-একা আসা তাঁর ঠিক হয়নি।
নন্দ-যশোমতীর বাষ্পালিঙ্গন থেকে মুক্ত হয়ে বলরাম একে-একে বৃন্দাবনের গোপ-বৃদ্ধদের সঙ্গে দেখা করলেন সসম্মানে, ব্রজের অন্য মানুষ, যাঁরা তাঁর চেয়ে ছোট, তাঁদের অভ্যর্থনার সঙ্গে সঙ্গে বলরাম তাঁর কিশোর বয়সের বন্ধুদের হাতে হাত রেখে জড়িয়ে ধরলেন তাঁদের— সমুপেত্যাথ গোপালান্‌ হাস্যহস্তগ্রহাদিভিঃ! কিন্তু তাঁদের মধ্যে থেকেও কি সেই আগের উষ্ণতা উঠে আসছে? একটু স্থির হয়ে বসতেই— তাঁরা জিজ্ঞাসা করছেন— আমাদের যাদব-কুলের আত্মীয়-স্বজনরা সব ভাল আছেন তো? আর তুমি এবং কৃষ্ণ, তোমরা সব তো এখন বিয়ে-থা করে ছেলেপিলে নিয়ে সুখে আছ, আমাদের কথা মাঝে মাঝে মনে পড়ে তো— ক্বচিৎ স্মরথ নো রাম যূয়ং দারসুতান্বিতাঃ।
কোথায় বিয়ে, কোথায় স্ত্রী, আর কোথায় ছেলেপিলে? বলরাম এবং কৃষ্ণ কেউই এখনও পর্যন্ত বিয়ে-থা করেননি, কিন্তু তবু তাঁর বালক বয়সের বন্ধুরা এত কথা বলে যাচ্ছে। এসব কথার কী উত্তর দেবেন বলরাম? অনেকদিন শহরে কাটিয়ে গ্রামে ফিরলে বুঝি এমন ধরনের কথা শুনতেই হয়। বলরাম কোনও উত্তর করলেন না। ওরা বলেই চলল— ভাগ্যিস কংসের মতো বদমাশ লোকটা মারা পড়েছে তোমাদের হাতে, ভাগ্যিস শত্রুরা সব পরাজিত, আর ভাগ্যিস তোমরা সব মথুরার দুর্গের মধ্যে ছিলে— দিষ্ট্যা কংসো হতঃ পাপো দিষ্ট্যা মুক্তা সুহৃজ্জনাঃ। এসব কথার উত্তরে কী বলবেন বলরাম? সপ্তাঙ্গ রাষ্ট্রের বিশাল রাজনীতির এরা কী বুঝবে! আর কোথায় সব শত্ৰু পরাজিত হয়ে গেল? জরাসন্ধের মতো পরাক্রান্ত নৃপতি তাঁদের সংগ্রামের অনীপ্সিত ক্ষুধাটুকুও মিটিয়ে দিচ্ছেন বারবার। দুই ভাইকে পালিয়ে পালিয়ে বেড়াতে হচ্ছে।
কিন্তু এইসব কূট রাজনৈতিক তত্ত্ব-বিস্তার এই সরল গোপজনেরা বুঝবেন কী করে? বলরামও এ বিষয়ে তেমন কোনও উত্তর করলেন না। বরঞ্চ হরিবংশে ব্রজপুরের স্থবির গোপেরা যেমন বলেছিলেন— তোমাদের সব রাজনৈতিক ক্রিয়াকলাপের খবর আমরা রাখি— কংস-বধ, জরাসন্ধের আক্রমণ— এমনকী দরদ-দেশের রাজাকে যেভাবে তুমি মেরেছ, সব আমরা জানি— এই সব কথা একটু অস্বাভাবিকই বটে, কেন না বৃন্দাবনের গ্রাম্য পরিবেশ মথুরা নগরের রাজনৈতিক ইতিবৃত্ত তেমন কোনও খবর সৃষ্টি করে না। বরঞ্চ এই কথাটা বেশ ভাল— স্থবির-বৃদ্ধেরা বলেছিলেন— আজকে তুমি এখানে এসে আমাদের গৌরব বাড়িয়ে দিয়েছ, ঘরের ছেলে শহরে গিয়ে বড় মানুষ হয়ে গ্রামে ফিরে এলে গ্রাম্যজনের যে গৌরব বোধ হয় সেইরকম। তা ছাড়া এও তো ঠিক— যেখানে জন্ম হয়েছে, যেখানে মানুষ লালিত হয়ে বড় হয়, সেই জায়গায় ফিরে আসতে চায় বারবার— অথবা প্রাণিনস্তত রমন্তে জন্মভূমিষু।
হরিবংশে স্থবির-বৃদ্ধদের কথার উত্তর দিয়ে বলরাম সুবক্তার মতো বলেছিলেন— মথুরার যাদব-বৃষ্ণিরা আমাদের যত বড় কাছের আত্মীয়ই হোন না কেন, আমাদের প্রকৃত আত্মীয় হলেন আপনারা। তা ছাড়া এইখানে আমাদের বাল্যকাল কেটেছে, কত না শৈশব-কৌমারের খেলা এখানে খেলেছি— ইহাবয়োৰ্গতং বাল্যমিহ চৈবায়ো রতম্‌। আপনারা আমাদের বড় করে তুলেছেন এইখানেই এবং আমরাও কিছু অন্যরকম হয়ে যাইনি এখন। বলরাম নিজেকে গ্রাম্যজনের কক্ষাতে নামিয়ে এনে তাঁদেরই মনের মতো করে আরও বললেন— এইখানে আপনাদের ঘরে ঘরে আমরা কত খেয়েছি, আপনাদের গোরুগুলি বন-বনান্তরে চরিয়ে এনেছি আমরা— গৃহেষু ভবতাং ভুক্তং গাবশ্চ পরিরক্ষিতাঃ— আপনারা যেভাবে আমাদের ভালবেসেছেন, তাতে আপনাদেরই পরম আত্মীয় বলে আমরা মনে করি।
হরিবংশ ঠাকুরের জবানীতে গোপ-বৃদ্ধদের সঙ্গে বলরামের এইসব উত্তর-প্রত্যুত্তর শুনছি। এও দেখছি যে, বলরামের সম্বন্ধে গোপজনের আপাতত যে গৌরববোধ আছে, বলরাম তা সবিনয়ে প্রত্যাখ্যান করার চেষ্টা করছেন মাত্র। কিন্তু মহাভারত-পুরাণের বিচিত্র দৃষ্টিতে আমরা যারা ঐতিহাসিক চরিত্রেরও মন বিচার করি, তারা জানি— গ্রাম্য গোপজনের কাছে এইসব ভব্য কথার স্থান নেই, এমনকী এতসব উক্তি-প্রত্যুক্তিও যে প্রায় অসম্ভব, তা চৈতন্যপন্থী ভক্তজনেরাও স্বীকার করবেন। বিশেষত কৃষ্ণ-বিরহিত ব্রজজনের মনোভূমির সম্যক বিচার যদি করা যায়, তবে ভাগবত পুরাণে তথ্যগুলিই সবচেয়ে বেশি সার্থক এবং সপ্রমাণ হয়ে উঠবে। সবচেয়ে বড় কথা— হরিবংশ ঠাকুর কৃষ্ণ-বলরামের ঐশ্বর্যভাবনায় অতিভাবিত ছিলেন বলেই গোপ-বৃদ্ধদের কথায় বলরাম এবং কৃষ্ণ সম্বন্ধে এত গৌরববোধ, এত মাননীয়তা এবং এত বহুমান। অথচ ভাগবত পুরাণে সামান্য যতটুকু প্রশংসা-বাক্য বলরাম এবং কৃষ্ণ সম্বন্ধে উচ্চারিত হয়েছে নন্দ-যশোদার মুখে, তার মধ্যে যতটুকু বহুমান আছে, তার চেয়ে অনেক বেশি আছে অভিমান এবং তির্যক অধিক্ষেপ। সেই স্বাভিমান সপ্রেম তিরস্কারের সামনে দাঁড়িয়ে বলরামের পক্ষে একটি কথাও বলা সম্ভব হয়নি এবং আমরা মনে করি, এইটাই সবচেয়ে স্বাভাবিক।
কতটা স্বাভাবিক এবং কৃষ্ণ ব্যতিরেকে বৃন্দাবনে আসার ফলে কতটা অভিমান-অধিক্ষেপ জুটতে পারে, সে কথা বলরাম বুঝলেন, যখন ব্রজভূমির গোপরমণীদের সঙ্গে দেখা হল তাঁর। এমন একটা দৃশ্যকল্প হরিবংশ ঠাকুর তাঁর প্রতিবেদনী শুষ্কতায় ধরতেও পারেননি, কিন্তু প্রাচীন বিষ্ণু পুরাণ এই মর্মন্তুদ কথালাপটুকু সঠিক বর্ণনা করেছে, আর শ্রীমদ্‌ভাগবতের কবি সেটা পোঁছে দিয়েছেন বক্রোক্তির ব্যঞ্জনায়। দুই পৌরাণিকের সরসতায় ব্যাপারটা এইরকম দাঁড়ায়। বলরাম সহজে সকৌতুকে কথা বলছিলেন হয়তো বা সমান বয়সি গোপজনের সঙ্গে, এমনকী গোপিনীকুলের সঙ্গেও, হাসছিলেনও মাঝে মাঝে প্রসঙ্গত— হাস্যঞ্চক্রে সমং কৈশ্চিদ্‌ গোপৈর্গোপীজনৈস্তথা। কিন্তু গোপীদের মধ্যে নানান ভাগ ছিল, শ্রেণিও ছিল নানারকম বলরামের পুরুষ-বন্ধু বয়স্যরা যখন রসিকতা করছেন তাঁর সঙ্গে, সেই সময়ে গোপিনীকুলের কেউ কেউ— তাঁরা অবশ্যই কৃষ্ণুপ্রিয়া বটে— তাঁরা মনে মনে ক্রুদ্ধ হয়েই রইলেন, কথাই বললেন না কোনও। আর এক দল একটু ঈর্ষা সহকারে কথা বললেন কিছু কিছু। কথাটা এইরকম যে, বলরাম তবু আসার সময় পেলেন, কিন্তু কৃষ্ণের আর সময় হল না— গোপ্যশ্চ প্রেমকুপিতাঃ প্রোচুঃ সেৰ্ষ্যমথাপরাঃ।
এই পর্যন্ত অসহনীয় ছিল না বলরামের কাছে। কিন্তু এইবার কোনও মুখরা গোপিনী— তাঁরা রাধা পক্ষপাতিনী হবেন নিশ্চয়, তাঁরা বললেন— কেমন সুখে আছেন আমাদের কৃষ্ণ? মথুরা-নগরের সেই মেয়েগুলো, যারা চোখ ঘুরিয়ে মন ভোলায়, শহুরে জামাকাপড় পরে উত্তেজক যত, তাদের প্রেমে পড়েছেন নাকি আমাদের কৃষ্ণ? তবে কৃষ্ণ তো! আমাদের অভিজ্ঞতা যথেষ্ট, তাঁকে এখন চঞ্চল প্রেমের একটা ছোট্ট খণ্ড বলে মনে হয়— ক্বচিদাস্তে সুখং কৃষ্ণশ্চলৎপ্রেমলবাত্মকঃ— তবু জিজ্ঞাসা করি— সেই সব মথুরা নাগরীদের সঙ্গরসে ভাল আছেন তো কৃষ্ণ? শহুরে মেয়েদের সঙ্গে মিশে মিশে এখন নিশ্চয়ই আমাদের কথাবার্তা, ব্যবহারগুলি তাঁর গ্রাম্য বলে মনে হয় এবং নিশ্চয়ই সেই নাগরীদের কানে কানে এমন কথা বলেনও যে— কী গেঁয়ো ভূত সব, কাদের সঙ্গে মিশেছি এতকাল— অস্মচ্চেষ্টামুপহসন্‌ ক্বচিন্ন পুরযোষিতাম্‌?
এত অভিমান আর ঈর্ষা জ্ঞাপন করার সঙ্গে সঙ্গেই কিন্তু গোপিকা-সমাজ আপন প্রকৃতিতে ফিরে এলেন। জিজ্ঞাসা করলেন— আচ্ছা! কৃষ্ণ কি এখনও কোনও কথাপ্রসঙ্গে স্মরণ করেন আমাদের? আমরা সেই রাসনৃত্যের সময় কত গান করে ডেকেছিলাম তাঁকে, সে সব কথা কি এতটুকুও মনে আছে তাঁর— কচ্চিৎ স্মরতি নঃ কৃষ্ণো গীতানুগমনং কলম্? গোপীরা লজ্জা পেলেন একটু, ভাবলেন— নিজেদের কথা নাই বা বললাম এবং তার পরক্ষণের প্রশ্ন— আচ্ছা! ছেড়ে দিন আমাদের কথা। কেমন স্বার্থপর মানুষ তিনি? মা-বাবার কথাও তো লোকের মনে পড়ে! কী মনে হয় আপনার, জননী যশোমতীকে দেখার জন্যও কি একবারও তিনি আসতে পারেন না এখানে— অপ্যসৌ মাতরং দ্রষ্ট্রং সকৃদপ্যাগমিষ্যতি?
বলরাম দুঃখবোধ করছেন নিশ্চয়। কৃষ্ণের কাছে অনুমতি নিয়েই তিনি এখানে এসেছিলেন। এ রকম যে পরিস্থিতি হতে পারে, সে কথা ঘুণাক্ষরেও তিনি জানাননি, আর তিনি নিজেও বোধহয় প্রেম-ভালবাসার এইসব দুরূহ সূক্ষ্ম গতি-প্রকৃতি তেমন করে বোঝেন না। হয়তো সেইজন্যই গোপিনীরা এবার একটু কারণ দেখিয়েই বললেন— আমরা মা-বাবা, ভাই-বোন এমনকী স্বামী-পুত্র ছেড়ে যাঁর জন্য পথের ধুলোয় নেমে এসেছিলাম, সেই তিনি আমাদের সমস্ত প্রেম-সৌহার্দ্যের বন্ধন ছিন্ন করে দিয়ে চলে গেলেন মথুরায়। আর আমাদের মতো মেয়েরা, সারা জীবন যারা তাঁর কথায় শুধু বিশ্বাসই করে এসেছে, তারা কী করে তাঁর মুখের কথাগুলি অবিশ্বাস করবে— তিনি তো বলেছিলেন— এই কংস-বধ করেই ফিরে আসব আমি— কী করে অবিশ্বাস করব তাঁর কথা— কথাং তাদৃশং স্ত্রীভির্ন শ্রদ্ধীয়েত ভাষিতম্‌! আমাদের এখন সত্যিই ভাবতে অবাক লাগে যে, মথুরার বুদ্ধিমতী শহুরে মেয়েগুলো এমন কৃতঘ্ন পুরুষের কথা বিশ্বাস করছে কী করে— কথং নু গৃহ্নন্ত্যনবস্থিতাত্মনো/ বচঃ কৃতঘ্নস্য বুধাঃ পুরস্ত্রিয়ঃ। নাকি নগর মথুরার মেয়েগুলোও নিশ্চয় কামুকী, তা নইলে ওই বিচিত্রভাষী কৃষ্ণের মধুর হাসি দেখে ভুলবে কেন তারা?
গোপিকা-সমাজের মধ্যে অনেকেই ছিলেন, যারা এতক্ষণ এই স্পষ্টাস্পষ্টি কথায় অস্বস্তি বোধ করছিলেন। যাঁর সঙ্গে তাঁদের ভালবাসা, সেই মানুষটাই যখন আসেনি তখন তার বড় ভাইকে জিজ্ঞাসা করে কী লাভ! সেইজন্যই বোধহয় এমন একটা ধাক্কা দিয়ে সম্বোধন করলেন তাঁরা। বললেন— কৃষ্ণ ছাড়া বলরাম তুমি? কী মূল্য তোমার আমাদের কাছে! আমাদের অন্য কথা বলাই ভাল। আমাদের ছেড়ে গিয়ে তাঁর যদি সময় কেটে যায়, তবে তাঁকে ছাড়াও আমাদের সময় কেটে যাবে— যাত্যম্মাভিৰ্বিনা কালো যদি তস্য তথৈব নঃ।
বলরাম বুঝলেন— এমন প্রেম তিনি কোনওদিন দেখেননি, এমন প্রেম তিনি তেমন বোঝেনও না। অতএব খুব বেশি কথার মধ্যে না গিয়ে তাঁর ছোট ভাইটি সত্যি কী অবস্থায় আছেন এবং সত্যি কেন তিনি আসতে পারছেন না, তা বুঝিয়ে বললেন সবিস্তারে। সান্ত্বনার কথাও বললেন অনেক এবং হয়তো এও বুঝলেন যে— এদের বুঝিয়ে কোনও লাভ নেই। ঠিক সেই জন্যই বলরামের বাক্যের মধ্যে অনুনয় ছিল, বিনয় ছিল এবং ছিল বিরহ-কাতরা রমণীকুলের প্রতি সহমর্মিতা, সবার শেষে ছিল কৃষ্ণের সম্বন্ধে অফুরান সংবাদ— সন্দেশৈঃ সাম-মধুরৈঃ প্রেমগর্ভৈরগর্বিতৈঃ।
কৃষ্ণের জন্য ব্যাকুল রমণীদের ছেড়ে কোনও ক্রমে সরে এলেন বলরাম। এমন সাংঘাতিক পরিস্থিতিতে তিনি কোনওদিন পড়েছেন বলে মনে পড়ে না তাঁর। বলরামের বাল্যসখা বন্ধুরাই তাঁকে টেনে নিয়ে এলেন নিজেদের পরিসরে। বলরাম ঘুরতে লাগলেন তাঁদের সঙ্গে, বনে বনান্তরে। গাঁয়ের বন্ধুরা শুনেছে— তাঁদের শহুরে নায়ক এখন মদ্যপান অভ্যাস করেছেন। তাঁরা সময় বুঝে মানুষ দেখে উৎকৃষ্ট মদ্যের ব্যবস্থা করলেন, বারুণী মদ্যের ব্যবস্থা— গোপালৈর্দেশকালজ্ঞৈরুপানীয়ত বারুণী। বারুণী তো উৎকৃষ্ট মদ্যের সাধারণ নাম, তার মধ্যেও বিশেষ আছে। বিষ্ণুপুরাণ বলেছে— এই বারুণী হল সেই কাদম্বরীই বটে, যা বৃন্দাবনের কদম্ব-কোটর থেকে তৈরি হয়েছে— বৃন্দাবন-বনোৎপন্ন কদম্ব-তরু-কোটরে। বৃন্দাবনে এসেও পুরাভ্যস্ত মদিরার গন্ধ আঘ্রাণ করে বলরাম আর থাকতে পারলেন না— আঘ্রায় মদিরাতৰ্ষমবাপাথ পুরাতনম্‌। তিনি গোপ-গোপীদের সঙ্গে নিয়ে একের পর এক মদিরা পাত্র গ্রহণ করতে লাগলেন— পপৌ চ গোপ-গোপীভিঃ সমবেতো মুদান্বিতঃ।
একটা প্রশ্ন উঠেছে— বলরামের মদ্যসঙ্গী হিসেবে তাঁর পুরাতন গোপালক বন্ধুরা ছিলেন, তাতে অস্বাভাবিকতা কিছু নেই। কিন্তু এখানে বেশ কিছু রমণীদেরও দেখছি তো, এঁরা কারা? অবশ্যই তাঁরা কৃষ্ণ-সঙ্গিনী সেই রমণীরা নন। বলরামকে দেখছি— এবং স্বয়ং ভাগবত পুরাণ তথ্য দিচ্ছে যে, তিনি ইষ্টা প্রেয়সীদের সঙ্গে একত্রে মদ্য পান করছিলেন— আঘ্রায়োপগতস্তত্র ললনাভিঃ সমং পপৌ। এ-কথাও মানতে হবে যে, এটা শুধুমাত্র মদ নিয়ে বেসামাল হওয়ার বন্য আসর ছিল না। এখানে গান আর সুরের মূৰ্ছনা ছিল, ছিল নৃত্য, গীত, বাদ্যের একত্র বিলাস। সেই সমস্ত গোপবনিতাদের সঙ্গে নৃত্য-গীত বিহারে কী সুন্দর দেখাচ্ছিল ঈষৎ মদবিহ্বল বলরামকে। সেই তাঁর কানে, বলা উচিত— এক কানে বজ্ৰমণির কুণ্ডল— যা এখনও আধুনিকতম কর্ণসজ্জা, গলায় নয় রকম ফুল দিয়ে গাঁথা বৈজয়ন্তী মালা— স্রগ্বী-এককুণ্ডলো মত্তো বৈজয়ন্ত্যা চ মালয়া। বলরাম নৃত্য করছেন গোপিকা-রমণীদের সঙ্গে, সময়টা কিন্তু দিন নয়, বৈকাল নয়, একেবারে রাত্রি। কেন না ভাগবত পুরাণ বলেছে— চৈত্র-বৈশাখ যে দুই মাস বলরাম বৃন্দাবনে ছিলেন, তখন রাত্রিতে তিনি ক্রীড়া করেছেন গোপরমণীদের সঙ্গে— রামঃ ক্ষপাসু ভগবান্ গোপীনাং রতিমাবহন্‌।
বললাম তো— এ সব ব্যাপার নিয়ে প্রশ্ন উঠেছে এবং প্রচুর আলোচনাও হয়েছে। সারাৎসার যে কথা নির্ধারিত হয়েছে বৈষ্ণব সজ্জনদের বচনে— সেটা হল— কৃষ্ণের মতো বলরামও এক সময়ে রাসক্রীড়ায় মেতেছিলেন। বৈষ্ণব-তত্ত্ব বললাম বলেই কথাটার মধ্যে বিশেষ সম্প্রদায়ের বিশেষ অনুভব আছে বলে মনে হতে পারে। কিন্তু সোজা কথায় বলি— এই ঘটনা লৌকিক দৃষ্টিতেও কিছু অসম্ভব ব্যাপার নয়। বৃন্দাবনের ব্রজভূমি সম্বন্ধে যে বিস্তীর্ণ পরিচয় আমরা হরিবংশ, বিষ্ণুপুরাণ এবং ভাগবত পুরাণে পাই, তার নিরিখেই এইচ. এইচ. ইঙ্গলস্‌ সাহেবের অসাধারণ গবেষণা ছিল। তিনি লিখেছেন— অন্তত প্রাচীন হরিবংশ ঠাকুর যেমন বর্ণনা দিয়েছেন তাতে বৃন্দাবন মানেই আমরা এক ধূসর জগতে প্রবেশ করি। এখানকার পুরুষ-রমণীর ব্যবহারে কোনও ব্রাহ্মণ্য শুদ্ধতা মানা হয়নি। ফলে এটা বেশ হতেই পারে যে, মাঝে মাঝে এখানে রাতের বেলায় জ্যোৎস্না-ধোয়া অরণ্যভূমির মধ্যে পুরুষ-রমণীর অবাধ নৃত্যগীত হত। ভাসের বালচরিত নাটকে দামোদর কৃষ্ণ নাচতে আসবেন বলে মেয়ে-পুরুষদের আহ্বান করা হয়েছে এবং স্বয়ং বলরাম সেখানে বাজনা-বাদ্যির নিয়ন্ত্রণে আছেন। অতএব নাচ হত মাঝে মাঝেই এবং তাতে যদি কৃষ্ণ তাঁর মনের মতো সঙ্গিনী জোগাড় করে থাকতে পারেন, বলরামই বা তা পারবেন না কেন!
ভাগবত পুরাণে যে রমণীদের আমরা বলরামের সঙ্গে নৃত্য করতে দেখেছি, তাঁদের চরিত্র কৃষ্ণপ্রেয়সীদের থেকে পৃথক, ব্যবহারও পৃথক। পরম্পরা-জ্ঞানী টীকাকারেরা বলরামের এই দ্বৈমাসিক নৃত্য-গীতের সঙ্গিনীদের আচার-ব্যবহার নিপুণভাবে লক্ষ করেই লিখেছেন যে, এঁরা কেউ কৃষ্ণের রাসসঙ্গিনী নন, এঁরা পৃথক এবং নির্দিষ্ট এক রমণী-গোষ্ঠী, যাঁরা বলরামের লীলা-স্বয়ম্বরা হয়েছেন অনেক কাল আগে থেকেই। ভাগবত পুরাণেই দেখা যাবে— দশম স্কন্ধের যে পাঁচ অধ্যায় জুড়ে কৃষ্ণের রাসলীলা বর্ণনা হয়েছে, ঠিক তার পরের অধ্যায়ে দেখা যাচ্ছে— গোপরমণীরা শিবরাত্রির ব্রত পালন করে বাসন্তী রাত্রিতে হোলি-রঙ্গে রঙ্গিনী হয়েছেন কৃষ্ণ বলরামের সঙ্গে। সেই সময়ের এক রাত্রিতে কৃষ্ণ এবং বলরাম উভয়কেই ব্রজরমণীদের মধ্যে নৃত্যগীতে মিলিত হতে দেখছি— বিজহ্রতুর্বনে রাত্র্যাং মধ্যগৌ ব্রজমোষিতাম্‌। দেখা যাচ্ছে— কৃষ্ণপ্রেয়সী রমণীরা এবং বলরামের অভীষ্টা রমণীরা উভয় গোষ্ঠীই এখানে প্রায় মিলেমিশে গেছেন। অপিচ নৃত্য-গীতের উদ্দাম বিলাস-কুতুহল এখানে এতটাই ছিল যে, কখন তাঁদের শরীর থেকে উতলা উত্তরীয়গুলি খসে পড়ে গেছে, কখন যে স্রস্ত হয়ে গেছে মাল্যবদ্ধ কেশভার, তা তাঁরা নিজেরাও জানতেন না— স্রংসদ্দুকূলমাত্মানং স্রস্তকেশস্রজং ততঃ।
সেদিন সকলে মিলেমিশে নাচলেও আজকের পরিস্থিতি আলাদা। কৃষ্ণপ্রেয়সীদের আগেই দেখেছি— তাঁরা কতটা উৎকণ্ঠা নিয়ে কৃষ্ণের কথা জিজ্ঞাসা করছেন বলরামকেই। সেই তাঁরাই এখন মদ্যপান করতে করতে বলরামের সঙ্গে নাচতে আরম্ভ করবেন, এটা হতেই পারে না। বিশেষত আমাদের প্রভু বলরামকেও এমন বেরসিক ভাবার কারণ নেই। তবে তাঁর চরিত্র, তাঁর ব্যবহার এবং তাঁর আচার-আচরণ কৃষ্ণের চেয়ে প্রতিবিশিষ্ট বলেই তাঁর প্রেয়সী রমণীগোষ্ঠীও অন্যরকম। আজ এই বসন্তের চৈতি পবনে বলরাম যখন ফিরেই এসেছেন বৃন্দাবনে, তখন বলরামের মতো করেই তাঁরা মদ্যাসব পান করছেন এবং বলরামের নৃত্যসঙ্গী হয়েছেন তন্ময়ী ভঙ্গিতেই। তবে হ্যাঁ, যমুনার কোল-ঘেঁষা কৌমুদী-গন্ধে আমোদিত যেসব অরণ্যভূমিতে বলরাম নৃত্য করলেন তাঁর প্রেয়সীদের সঙ্গে, সেই প্রেয়সীর গোষ্ঠী যেমন পৃথক, তেমনই বলরাম সযত্নে কৃষ্ণের ব্যবহৃত রাসস্থলী পরিহার করেছেন, হয়তো অনুজের প্রতি এবং তাঁর প্রিয়া রমণীদের প্রতি সম্মানবশত এবং তাঁদের প্রেমভাবের প্রতি শ্রদ্ধা প্রদর্শন করেই। এই জায়গাটার নাম রামঘাট অর্থাৎ বলরামের নৃত্যস্থলী। টীকাকার বিশ্বনাথ চক্রবর্তী এই কথাই লিখেছেন তাঁর টীকায়, আমরা তার বঙ্গার্থ পরিবেশন করেছি— কুমুদ্বতীনাং গন্ধবায়ুনা সেবিতে যমুনোপবনে শ্রীরামঘট্টতয়া প্ৰসিদ্ধে স্থলে, কিন্তু যত্র শ্রীকৃষ্ণেন রাসক্রীড়া কৃতা তৎস্থলমপি রামেণ দূরতঃ পরিহৃতম্‌।
শ্রীমদ্ভাগবতে বলরামের ব্যবহার প্রায় কৃষ্ণেরই সমতুল্য দেখে চৈতন্যলীলার ব্যাস বৃন্দাবন দাস সেটাকে ‘বলরামের রাস’ নামেই চিহ্নিত করতে উদ্যত হয়েছেন। আমরা ভাগবত থেকে, বিষ্ণুপুরাণ থেকে যে কথাগুলি উদ্ধৃত করে গোপরমণীদের সঙ্গে বলরামের নৃত্যক্রীড়া পরিবেশন করেছি, ঠিক সেই কথাগুলি ধরেই বৃন্দাবন দাস বলেছেন— দুই মাস বসন্ত মাধব-মধু নামে। হলায়ুধ-রাসক্রীড়া কহয়ে পুরাণে। বস্তুত, তত্ত্বগতভাবে বিষ্ণু-নারায়ণের সঙ্গে যেহেতু কৃষ্ণ এবং বলরামের স্বরূপ-সম্বন্ধ প্রায় একই রকম, তাই কৃষ্ণের রাসক্রীড়ার মতো বলরামের রাসক্রীড়াও বৃন্দাবন দাসের কাছে একই মহিমায় সমুজ্জ্বল। বিশেষত চৈতন্যপন্থীরা যেহেতু নিত্যানন্দ এবং চৈতন্যকে যথাক্রমে বলরাম এবং কৃষ্ণের অবতার বলে মনে করেন এবং যেহেতু বৃন্দাবন দাস নিত্যানন্দের অশেষ কৃপাপাত্র, তাই বৃন্দাবন দাস বলরামের সাহায্য সম্বন্ধে অধিক সচেতন। অতএব ভাগবত পুরাণে গোপিনীসঙ্গে বলরামের অপ্রতুল মিলনবর্ণনা দেখে যাঁরা বলরামকে কৃষ্ণের তুল্যশক্তি মনে করেন না, তাঁদের উদ্দেশে বৃন্দাবন দাসের তীক্ষ বক্তব্য হল— কতকগুলো লোক আছে, যারা নপুংসক গোছের, একমাত্র তারাই ‘বলরামের রাস’ কথাটা মানতে চায় না—
এবে কেহো কেহো নপুংসক-বেশে নাচে।
বোলে “বলরাম-রাস” কোন শাস্ত্রে আছে॥
এখানে ভাগবতের প্রমাণে বৃন্দাবন দাসের সমাধান—
মূর্খে দোষে কেহো কেহো না দেখি পুরাণ।
বলরাম-রাসক্রীড়া করে অপ্রমাণ॥
এক ঠাঁই দুই ভাই গোপিকা-সমাজে।
করিলেন রাসক্রীড়া বৃন্দাবন-মাঝে॥
আমরা ভাগবত পুরাণ থেকে এর প্রমাণ আগেই দেখিয়েছি— যেদিন বাসন্তী পূর্ণিমায় হোলির রাত্রে কৃষ্ণ এবং বলরাম একই সঙ্গে নাচতে নেমেছিলেন গোপরমণীদের সঙ্গে। তা ছাড়া আমাদের লৌকিক দৃষ্টিতে ‘রাস’ ‘হল্লীশক’— এগুলি তৎকালে প্রচলিত নৃত্যপদ্ধতি, তাই বৃন্দাবন দাসের সঙ্গে আমাদের স্বর মেলাতে কোনও আপত্তি নেই। অর্থাৎ, বলরামও তাঁর পূর্বপরিচিতা নিজগোষ্ঠীর প্রেয়সীদের নিয়ে মধু-মদ্য-সহযোগেই রাসনৃত্যে প্রবৃত্ত হয়েছিলেন।
এই যে মদবিহ্বল অবস্থায় গোপ-গোপীদের সঙ্গে নৃত্য-গীত আরম্ভ করলেন বলরাম, এখানে কিন্তু তাঁর স্ত্রীবিষয়িনী ভাবনার চেয়েও আরও একটা বড় ভাবনা আছে এবং সেটাকে ভাবনা না বলে একটা বিরাট ঘটনা বলাই ভাল। অন্তত সচেতন গম্ভীর গবেষকের কাছে সেই ঘটনার তাৎপর্য অনেক বেশি। হরিবংশ, বিষ্ণুপুরাণ এবং ভাগবত পুরাণ— এই তিন জায়গাতেই ঘটনাটি নিবদ্ধ আছে, কিন্তু বোধ হয় সবচেয়ে স্বাভাবিক এবং বাস্তবসম্মতভাবে নিবদ্ধ আছে হরিবংশ পুরাণে। সেখানে দেখছি— বলরাম সানুরাগে মদ্যপান করছেন, এবং তখন ঈষৎ-পীত ‘পাণ্ডুর-প্রভ’ মদ্যধারায় আপ্লুত অবস্থাতেই তাঁর বাল্যকালীন আত্মীয় বন্ধুরা তাঁকে বন থেকে বনান্তরে নিয়ে গেল। বিষ্ণু এবং ভাগবত-পুরাণে এইখানেই গোপীসঙ্গে নৃত্যগীতের কথা আছে; কিন্তু হরিবংশ এই সরস বর্ণনা না দিয়ে বলরামের মদ্যোচ্ছল চেহারার বর্ণনা দিয়েছে। সেই এক কানে কুণ্ডলের অত্যাধুনিক প্রসাধন, পীতবাস, বনমালা, চন্দ্রনার্দ তিলক আর মদ্যপানের অতিরেকে কথঞ্চিৎ বিহ্বল— শিশির সময়ের রাত্রিতে স্বেদসিক্ত অলস চাঁদের মতো লাগছে তাঁকে। শরীরটাও মদের তীক্ষ্ণতায় উষ্ণ হয়ে উঠেছে বেশ। ঠিক এই সময়েই বলরামের মনে হল— স্নান করতে হবে। এমন বেখেয়ালি খেয়াল আমরা দেখেছি— শক্তি চট্টোপাধ্যায়ের মতো কবিকেই কলেজ স্কোয়ারে স্নান করে কফি-হাউসে এসে বসতে দেখেছি একই বিহ্বলতায়।
সেই আরণ্যক প্রদেশে নদী নেই, হ্রদ নেই, সরোবরও নেই যে, বলরাম স্নান করবেন। তিনি প্রবাহিনী যমুনার উদ্দেশে কণ্ঠ ছেড়ে আদেশ করলেন— যমুনা! আমার স্নান করতে ইচ্ছে করছে, তুমি আমার কাছে এসো শিগগির— আগচ্ছ যমুনে স্নাতুমিচ্ছামীত্যাহ বিহ্বলঃ। নদী ভাবল— দেখুন, আমাদের দেশে যমুনা-গঙ্গা-সরস্বতীর প্রাণ আছে, রূপ আছে, শ্রদ্ধেয়তাও আছে, তাঁরা সব স্বর্ণ-সম্বন্ধে ঐশ্বরিক আবেশে আমাদের ভাবনালোকে বাস করেন— অতএব যমুনা ভাবলেন— মদের ঘোরের ঠাকুর আমার প্রভু বলরাম, কী-না-কী বলছেন মদের ঘোরে! এই প্রলাপোক্তি বিশ্বাস করে নিজের খাত পরিবর্তন করে এই মানুষের কাছে যাওয়া যায় নাকি। তিনি সাবহেলে যেমন প্রবাহিনী ছিলেন, সেই খাতেই বয়ে চললেন— সঙ্কৰ্ষণস্য মত্তোক্তাং ভারতীং পরিভূয় সা।
মানুষ মদের ঘোরে আদেশ করলে, সে কথা না শুনলে তার রাগ হয়। যমুনা তাঁর কথা শুনেও আপন খাতে, আপন পথে চলায় তাঁর রাগ হল— ততশ্চুক্রোধ বলবান্‌ রামো মদসমীরিতঃ। তিনি যমুনাকে নিজের দিকে আকর্ষণ করে আনার জন্য আপন হস্তধৃত লাঙলটি অধোমুখ করলেন। লাঙলের অগ্রভাগটুকুর বাঁকা দিকটি যমুনার তীরে লাগিয়ে নদীতমা যমুনাকে নিজের কাছে নিয়ে এলেন বলরাম, যেন কোনও স্বেচ্ছাচারিণী রমণী পরম স্বেচ্ছাচারে নিজের মতো চলছিল, তাকে সঠিক পথে নিয়ে আসার জন্য এ যেন শাস্তা স্বামীর চরম দণ্ড, তাঁকে আকর্ষণ করে নিজের দিকে নিয়ে আসা— চকর্ষ যমুনাং রামো ব্যুত্থিতাং বনিতামিব। হরিবংশ ঠাকুর যমুনার রূপ বর্ণনা করেছেন যুবতী রমণীর প্রতিরূপে, তাঁর শরীর-সংস্থান, স্তন-জঘনও পর্যন্ত নদী-প্রকৃতির বিচিত্র বর্ণনায় চিহ্নিত, ঠিক যেমন কালিদাসের মেঘদূতেও দেখেছি।
সাগরগামিনী যমুনা বলরামের কাছে চলে আসতে বাধ্য হলেন, নদী বলরামের লাঙল-চিহ্নের খাত ধরে গতি পরিবর্তন করে চলে এল বৃন্দাবনের কাছে। হরিবংশের মতে সেই বাস্তবটা হল— যমুনা নদী বৃন্দাবনের মধ্যভাগ দিয়ে চলতে আরম্ভ করল— বৃন্দাবনস্য মধ্যেন সা নীতা যমুনা নদী। সে বলেছিল— প্রভু আমার! আমাকে তো হলকর্ষণে টেনে আনলেন আপনার দিকে, এবার আমি কোন পথে যাব। বলরাম বললেন— আমি লাঙল দিয়ে তোমার পথ কেটে দিয়েছি, তুমি বৃন্দাবনের প্রদেশ আপ্লাবিত করে সেই পথে চলে যাও সাগরের দিকে, সোজা কথা— বৃন্দাবনকে জল দিতে হবে— দেশম্‌ অম্বুপ্রদানেন প্লাবয়স্বাখিলং শুভে। যমুনা নিজের পূর্বপথ ত্যাগ করে বৃন্দাবনের মধ্যে দিয়ে প্রবাহিনী হল, তাতে বৃন্দাবনের অধিবাসীরা বলরামের উচ্ছ্বসিত প্রশংসা করতে লাগল। বলরাম যমুনাকে বললেন— যতদিন এই পৃথিবী থাকবে, ততদিন আমার এই যমুনাকর্ষণের যশ কীর্তিত হবে পৃথিবীতে— যাবৎ স্থাস্যতি লোকোহয়ং তাবৎ তিষ্ঠতু মে যশঃ।
বলরামের এই যমুনাকর্ষণ আপাতদৃষ্টিতে খানিক অলৌকিক লাগতে পারে। কিন্তু এই ঘটনার পৌরাণিক তাৎপর্য যতখানি, তার চেয়েও অনেক বেশি হল লৌকিক তাৎপর্য। বেশিরভাগ পুরাণই এই ঘটনার উল্লেখ করে বলরামের শক্তি-মাহাত্ম্য বোঝাবার চেষ্টা করেছে, কিন্তু পৌরাণিক এই কাহিনির অন্তরালে প্রাচীনদের নিজস্ব প্রণিধানশক্তিও লুকিয়ে আছে। আমি নিজে এই ঘটনার তাৎপর্য বলতে চাই না, কেন না পরশুরাম রাজশেখর বসুর সহোদর গিরীন্দ্রশেখর তাঁর বৈজ্ঞানিক ভাবনা দিয়ে পৌরাণিকের ভাবকূট যেমন সশ্রদ্ধ প্রশস্ততায় ব্যাখ্যা করেছেন, তার ওপরে আর আমার কথা চলে না। বিশেষত গিরীন্দ্রশেখরের কথা আমি অনেক আগেই বলব বলে প্রতিজ্ঞা করেছিলাম। এখন তার সময় এসেছে। আমি শুধু তাঁর সাধুভাষা চলিতে রূপান্তর করে একটু সংক্ষেপে সেই বিবরণ দেব। গিরীন্দ্রশেখরের বক্তব্য হল—
বিষ্ণুর তামসী তনু থেকে সঙ্কর্ষণ উৎপন্ন। প্রলয়কারী বলেই এই তনু তামসী। এঁকে শেষ বলা হয়, কারণ প্রলয়কালে তিনি জগৎ-ত্রয় শেষ করেন। ইনি নাগবর, কারণ ইনি পাতাল-সমূহের নিম্নে অবস্থান করেন। ইনি অনন্তবীর্যশালী, এঁর গুণের অন্ত নেই বলেই তিনি অনন্ত। এঁর অগ্নিময়ী সহস্র ফণা। সেই ফণামণির জ্যোতিতে পৃথিবীতল উদ্ভাসিত। এঁর সৌন্দর্য ভীষণ এবং চঞ্চল। কান্তি এবং মদিরা তাঁর উপাসিকা। ইনি নীলবাসা ও মদঘূর্ণিত-লোচন। ইনি স্বস্তিকা বা বজ্র, লাঙল এবং মুষল ধারণ করেন। এইসব বিশেষণ থেকে স্পষ্ট বোঝা যায় সঙ্কর্ষণ ভূগর্ভস্থ অগ্নি। ঋষিগণ বহুস্থানে ভূগর্ভস্থ অগ্নুৎপাত দেখেছিলেন বলেই এমন পৌরাণিক কল্পনা। তাঁদের মতে অগ্নিজাত শক্তিই পৃথিবীর উপরিভাগের কঠিন স্তর ধারণ করে আছে। পৃথিবীর অভ্যন্তর অগ্নিময়। অভ্যন্তরস্থ অগ্নির জৃম্ভণে অর্থাৎ ফণার সংকোচন-প্রসারণে ভূমিকম্প ও আগ্নেয়গিরির উৎপাত— উভয়েই হয়— এটাই পৌরাণিক মত। বাসুকি নাগের দ্বারা পৃথিবী ধৃত হবার এবং তাঁর ফণা কম্পনে ভূমিকম্প হওয়ার প্রকৃত অর্থ এটাই।
এখন প্রশ্ন উঠতে পারে— ভারতের ঋষিরা আগ্নেয়গিরির উৎপাত কোথায় দেখেছিলেন। নানা পৌরাণিক প্রমাণ দিয়ে গিরীন্দ্রশেখর দেখিয়েছেন— সপ্তপাতালের নিম্নতম প্রদেশ বলতে পৌরাণিকেরা ভারতবর্ষের প্রত্যন্ত দক্ষিণ-দেশকেই বুঝতেন। মলয়, যবদ্বীপ, সুবর্ণদ্বীপ, বোর্নিও— এই সব দ্বীপগুলি প্রাচীনদের পরিচিত ছিল। যেহেতু এসব জায়গায় আগ্নেয়গিরি ছিল এবং আছে, পৌরাণিক ঋষিরাও তাই অগ্ন্যুৎপাত সম্বন্ধে অবহিত ছিলেন। গিরীন্দ্রশেখর লিখছেন— এখন যেমন বিজ্ঞানীরা বিভিন্ন বিজ্ঞান শাস্ত্রের অধ্যয়ন ও গবেষণায় নিযুক্ত থাকেন, পুরাকালেও বিভিন্ন ঋষি সেইভাবে বিভিন্ন বিজ্ঞান আলোচনা করে নিজের পর্যবেক্ষণলব্ধ জ্ঞান আহরণ করতেন। আমাদের গর্গমুনি সঙ্কর্ষণের আরাধনা করে জ্যোতিঃশাস্ত্র ও নিমিত্তবিদ্যা অর্থাৎ প্রাকৃতিক বিপর্যয়ের পূর্বলক্ষণসমূহের জ্ঞান লাভ করেন। আধুনিক ভাষায় বলা যায়, গর্গ ভূকম্পবিদ বা seismologist ছিলেন।
সঙ্কর্ষণ ধ্বংসশক্তি বলেই রুদ্র বা রুদ্রের অবতার। পুরাণে সঙ্কর্ষণেরও অবতার কল্পিত হয়েছে। (ধুন্ধুমার বলে আমরা যে শব্দটি ধ্বংস বা লণ্ডভণ্ড হয়ে যাবার অর্থে ব্যবহার করি, তার পূর্বপদ) ধুন্ধু নামে যে অসুর, সে সঙ্কর্ষণের প্রথম অবতার এবং কৃষ্ণের ভাই বলদেব, বলরাম বা বলভদ্র সঙ্কর্ষণের দ্বিতীয় অবতার ধুন্ধু শব্দ ধূম থেকে নিষ্পন্ন। ধু-ধাতুর অর্থ কম্পন। সঙ্কর্ষণ অবতারের সঙ্গে ধূম এবং কম্পনের যোগও বিচিত্র কল্পনা নয়। বলরাম ধ্বংসকারী প্রবল যোদ্ধা ছিলেন, হল বা লাঙল তাঁর অস্ত্র ছিল, কীর্তিসাদৃশ্যেই হলধর বলরাম সঙ্কর্ষণের অবতার। বলরামের পরবর্তী কালেও যেসব ভূমিকম্প হয়েছে, সেগুলিও বলরামের কীর্তি হিসেবে কথিত হয়েছে। বলরামের বহুকাল পূর্বে এক ভূমিকম্প হয়েছিল, পুরাণে উল্লিখিত সেই ভূমিকম্প ধুন্ধুর কীর্তি।
বিষ্ণুপুরাণ এবং বায়ুপুরাণে ধুন্ধু নামের অসুরটি যা কাণ্ড করেছে, তা ভূমিকম্পের সমস্ত লক্ষণ বহন করে। ধুন্ধুর অত্যাচার নিবারণের জন্য ইক্ষ্বাকুবংশীয় কুবলয়াশ্ব তাঁর একুশ হাজার ছেলেকে পাঠান, সেই পুত্রদের মধ্যে তিন জন ছাড়া সকলেই ধুন্ধুর মুখনিঃসৃত আগুনে পুড়ে মারা যান। গিরীন্দ্রশেখর অনুমান করেছেন— রাজা কুবলয়াশ্ব একুশ হাজার লোক নিয়ে ভূকম্পপীড়িত স্থানে উদ্ধারকার্য চালাচ্ছিলেন, তখন আবার ভূকম্প হয় এবং সেই ভূকম্পজনিত জলপ্লাবনে কুবলয়াশ্বের লোকজন সবাই মারা যায়। কুবলয়াশ্ব যোগ বলে ভূকম্পজনিত অগ্নি নির্বাপন করেন এবং সমস্ত জলও পান করে ফেলেন। এইজন্যই তাঁর অন্য নাম ধুন্ধুমার। কুবলয়াশ্বের রাজত্বকাল ৩৬০০ খ্রিস্টপূর্বাব্দ। এর আগে ভূমিকম্পের কোনও প্রামাণিক বিবরণ নেই।
এবারে বৃন্দাবনে মদিরোন্মত্ত বলরাম যেভাবে লাঙলের ডগা দিয়ে যমুনাকে আকর্ষণ করলেন, তার বিবরণ দিয়ে গিরীন্দ্রশেখর লিখেছেন— বলভদ্র পূর্ববর্ণিত সঙ্কর্ষণের ন্যায় নীলবাস, এক কুণ্ডল, মালা, মুষল ও হলধারী। তিনি মদঘূর্ণিত-লোচন। পাছে কেউ বলভদ্রের প্রকৃত কাহিনি বুঝতে না পারে এইজন্য পুরাণকার সঙ্কৰ্ষণ-এর পুরাকল্প ব্যবহার করেছেন, কারণ বলভদ্র সঙ্কর্ষণের অবতার। বলভদ্র কর্তৃক যমুনাকর্ষণের কথায় বোঝা যায়— ভূমিকম্পের ফলে যমুনার গতি পরিবর্তিত হয়েছিল। এই ভূমিকম্পের আগে বৃন্দাবন যমুনা থেকে অনেক দূরে ছিল। অক্রূর কংসপ্রেরিত হয়ে কৃষ্ণ-বলরামকে নিয়ে যখন রথে করে মথুরায় যাচ্ছিলেন, তখন সকালবেলায় রওনা দিয়ে মধ্যাহ্নকালে যমুনাতটে উপস্থিত হয়েছিলেন।
এটা বিষ্ণু-পুরাণের তথ্য। ক্ষিপ্রগামী অশ্বযুক্ত রথ ঘণ্টায় সাত-আট মাইল পথ যেতে পারে। এই হিসেবে বৃন্দাবন থেকে যমুনার দূরত্ব অন্তত চল্লিশ মাইল ছিল বলে আন্দাজ। আরও চল্লিশ মাইল গিয়ে অক্রূর, বলরাম এবং কৃষ্ণ মথুরা পৌঁছান সন্ধ্যা গড়িয়ে যাবার পর। এই হিসেব মনে রেখে যদি এখনকার হিসেব ধরি, তা হলে ধন্দ লাগবে এইখানে যে, মথুরা থেকে এখন খচ্চর-বাহিত টাঙ্গাতেও এক ঘণ্টা লাগে। তা হলে ব্যাপারটা কী? গিরীন্দ্রশেখরের অনুমান— এখনকার বৃন্দাবন প্রাচীন বৃন্দাবন নয়। যমুনার গতি পরিবর্তিত হওয়ায় প্রাচীন বৃন্দাবন যমুনাগর্ভে চলে গিয়েছিল। মথুরার কাছে নতুন বৃন্দাবন স্থাপিত হয়, যদিও তারও প্রাচীনতা খুব কম নয় এবং যমুনার গতি পরিবর্তনের পরেই সেই বৃন্দাবন যমুনার তটবর্তী হয়ে ওঠে— হয়তো তারই কৃতিত্ব চেপে বসেছে বলরামের ওপর। গিরীন্দ্রশেখর গবেষণা করে দেখিয়েছেন— বলরামের জন্মকাল আনুমানিক ১৪৬০ খ্রিস্ট-পূর্বাব্দ। এই ভূমিকম্প বলরামের জীবিতকালেই হয়েছিল কিনা এবং তার ফলে তাঁরই সময়কালে যমুনার গতিপথ পরিবর্তিত হয়ে বৃন্দাবনের কাছে এসেছিল কিনা, সেটা নিশ্চিত করে বলার উপায় নেই, কিন্তু পরবর্তীকালের অনেক ভূমিকম্পই যেহেতু সংকর্ষণের অবতার বলরামের কীর্তি হিসেবেই চিহ্নিত হয়েছে, তাই বলরামের যমুনাকর্ষণের তাৎপর্যটুকু লৌকিক এবং বৈজ্ঞানিক দৃষ্টিতে কোনও ভূমিকম্প, জলপ্লাবন, অথবা নিছক নদীর গতি পরিবর্তনের ঘটনা হিসেবেই মেনে নেওয়া ভাল।
॥ ৭ ॥
প্ৰবাহিণী যমুনার গতি পরিবর্তনের সঙ্গে সঙ্গে আমরাও এই প্রবন্ধের গতি পরিবর্তন করেছিলাম। কিন্তু যমুনা-বৃন্দাবন ছেড়ে আমাদের পুনরায় মথুরায় ফিরতে হবে, অথবা বলা উচিত দ্বারকায়। দ্বারকায় বলছি এইজন্য যে পুরাণগুলির অধিকাংশ ঘটনা-সংক্ষেপ করার তাড়নায় মাঝখানের বিরাট একটা ঘটনা— দ্বারকা-পুরীর নির্মাণখণ্ডটিই বাদ দিয়ে দিয়েছে। আর এ প্রসঙ্গ বাদ দিলে হঠাৎই দেখব— যমুনাকর্ষণ সেরে বলরাম দ্বারকায় ফিরে গেছেন এবং তারপরেই নিতান্ত অপ্রাসঙ্গিকভাবে এই নিরাভরণ মন্তব্য— বলরাম বিবাহ করলেন রেবতীকে এবং তাঁর দুই ছেলে হল, যাঁদের নাম নিশঠ এবং উল্মুক।
আমরা বলি এমন হয় নাকি। মানুষটা দু’-দুটো মাস মথুরায় রইলেন। যেখানে এসেছিলেন, সেই বৃন্দাবনের খবরও তো সেই লোকটাকে দিতে হবে, যিনি তার চূড়-বাঁশি আর শিখিপুচ্ছ ন্যাস রেখে এসেছিলেন গোপিকাকুলের অধিকারে। হরিবংশ ঠাকুর সঠিক এবং বাস্তবসম্মতভাবে মন্তব্য করেছেন— দুই মাস বৃন্দাবনে থাকার পর বলরামের একটু দুশ্চিন্তা হল বটে— জরাসন্ধের আক্রমণের পর পরই তিনি চলে এসেছিলেন, সেখানে রাজনীতির খেলা কী হচ্ছে না-হচ্ছে তিনি জানেন না। অতএব আর দেরি না করে বলরাম ফিরে এলেন মথুরায়— পুনঃ প্রতিজগামাশু মথুরাং রোহিণীসূতঃ। বলরাম ফিরেই কৃষ্ণের ঘরে প্রবেশ করতে গিয়ে দেখলেন— তিনি অর্ধজাগ্রত অবস্থায় নিদ্রালু মানুষের মতো বিছানায় পাশ ফিরছেন।
তখনও বৃন্দাবন থেকে ফিরে আসার পথিক-বেশ তিনি ত্যাগ করেননি। বৃন্দাবনের ফুলে গাঁথা মালা তখনও তাঁর গলায়। সেই অবস্থাতেই তিনি জড়িয়ে ধরলেন কৃষ্ণকে। কৃষ্ণ তাড়াতাড়ি করে বসার আসন এগিয়ে দিলেন তাঁকে এবং খুঁটিয়ে খুঁটিয়ে জিজ্ঞাসা করলেন— কেমন আছেন তাঁর প্রথমাত্মীয়কল্প ব্রজবাসীরা, কেমন আছে সেই বৃন্দাবনের গোরুগুলি যারা একান্তভাবেই তাঁর বশ ছিল। বলরাম তেমন কিছু বললেন না, বিশেষত কৃষ্ণপক্ষা গোপিনীকুল যেভাবে কৃষ্ণের কথা জিজ্ঞাসা করছিল, সে সব কথা এই পরিবর্তিত পরিস্থিতিতে বলে কোনও লাভ নেই জেনেই বলরাম বেশ একটু নৈর্ব্যক্তিকভাবে কৃষ্ণকে বললেন, যাঁদের যাঁদের কুশল তুমি কামনা করো, তাঁরা সকলেই কুশলে আছেন বৃন্দাবনে— সর্বত্র কুশলং কৃষ্ণ যেষাং কুশলমিচ্ছসি।
আবারও বলছি— বিষ্ণুপুরাণ, ব্রহ্মপুরাণ যেখানেই দেখুন, খেয়াল করবেন— বলরাম যেই ব্রজভূমি থেকে নবনির্মিত দ্বারকাপুরীতে এসে পৌঁছলেন, অমনি তাঁর বিয়ে হয়ে গেল রৈবত-রাজার মেয়ে রেবতীর সঙ্গে। এ ক্ষেত্রে সংবাদ খুব সংক্ষিপ্ত, শুধু এইটুকুই— বলরাম রেবতের মেয়ে রেবতীকে বিয়ে করলেন— রেবতীং নাম তনয়াং রৈবতস্য মহীপতেঃ। খানিকটা আশ্চর্যই লাগে— কৃষ্ণজ্যেষ্ঠ বলরামের বিয়ে বলে কথা! তাতে কোনও আড়ম্বর নেই। পৌরাণিকের মুখে কোনও কাহিনি নেই, কিছুই অস্বাভাবিক ঘটল না, শুধু বিয়ে হল। পৌরাণিকের ঝুলি যেন খালি হয়ে গেছে।
পরে ভেবে দেখেছি— এই সংক্ষিপ্ত সংবাদের একটা কারণ আছে। পৌরাণিকেরা আপাতত কৃষ্ণকে নিয়ে ব্যস্ত। বৈদর্ভী রুক্মিণীর সঙ্গে কৃষ্ণের বিবাহ-ঘটনার সূত্রপাত ইতিমধ্যেই লিখিত হয়েছে। কালযবনের আকস্মিক আক্রমণে সেই বিবাহ বিলম্বিত হয়েছে। ইতিমধ্যে দ্বারকাপুরী নির্মিত হয়েছে এবং দ্বারকাপুরী নির্মাণের পর পৌরাণিকেরা এবার রুক্মিণী-স্বয়ংবরের প্রস্তুতি নিচ্ছেন। এরই মধ্যে সূত্রাকারে বলরামের বিয়ের খবর দেবার কারণ একটাই— কৃষ্ণ যত বড় অবতার পুরুষই হোন না কেন, মনুষ্যশরীরে লীলায়িত হলে মনুষ্যবিধি মেনে চলতে হয়। অতএব বংশের বড় ছেলে বলরামের বিয়ের খবর না দিয়ে কৃষ্ণকে ত্বরিতে রুক্মিণীর সঙ্গে বিয়ে দিতে পারেন না পৌরাণিক। তাঁর ঘরেও তা ঘটেনি। ফলত ওই অতি সংক্ষিপ্ত সংবাদ— রেবতীর সঙ্গে বলরামের বিয়ে হল।
আসলে পৌরাণিক কৃষ্ণকথার পরম্পরা রক্ষায় উদ্‌যুক্ত হলেও জ্যেষ্ঠ পুত্রের বিবাহ সম্পর্কিত স্মার্ত মর্যাদা লঙঘন করেননি এবং বলরামের বিবাহকাহিনি তিনি অন্যত্র গেয়ে রেখেছেন এবং সে কাহিনি মহামতি রাজশেখর বসু মশায় এমন অনবদ্য ভঙ্গিতে পুনর্নির্মাণ করেছেন যে, আবারও সেই কাহিনির উচ্চারণ বাতুলতামাত্র। কিন্তু আমরাই বা কী করব! কৃষ্ণের বিবাহের আগে পৌরাণিকের মূল বক্তব্য জানাতে আমরা প্রতিজ্ঞাবদ্ধ। অতএব বিষ্ণুপুরাণে পুর্বোল্লিখিত বলরামের পত্নী-সমাগমের কাহিনি আমাদের বলতেই হচ্ছে।
পুরাণকার এখন কল্পারম্ভে বিভিন্ন বিখ্যাতবংশের পরম্পরা বর্ণনা করছিলেন। সেখানে সূর্যবংশীয় শর্যাতি অথবা শর্যাত্ত নামে যে রাজা আনর্তদেশে অর্থাৎ গুজরাট অঞ্চলে কুশস্থলীতে রাজত্ব করতেন, তাঁরই বংশবর্ণনা করতে গিয়ে রেবত রাজার কথা আসে। রেবতের পত্রের নাম রৈবত ককুদ্মী। একশো ভাইয়ের মধ্যে তিনি ছিলেন সবার বড়। এই রৈবতের একমাত্র কন্যা হলেন রেবতী। রেবতী অসাধারণ সুন্দরী। তাঁকে বিয়ে দেবার ব্যাপারে মহারাজ রৈবত ককুদ্মী অত্যন্ত চিন্তান্বিত হলেন। মনে মনে পরিচিত সুপাত্র রাজাদের কল্পনা করে একজনকেও তিনি নিজ কন্যার অনুরূপ বর হিসেবে ভাবতে পারলেন না। তিনি ঠিক করলেন— মেয়েকে নিয়ে তিনি ব্রহ্মলোকে ভগবান ব্রহ্মার কাছে যাবেন। প্রজাপতি বিধাতা যাঁর সঙ্গে যাঁর মিলন ঘটনা করে রেখেছেন— সেই পাত্রের কথা তিনিই বলে দেবেন, অতএব রেবতীকে সঙ্গে নিয়ে রৈবত ককুদ্মী উপস্থিত হলেন ভগবান ব্রহ্মার কাছে।
কিন্তু ব্রহ্মলোকে গিয়ে রৈবত ককুদ্মী নিজেই আর এক মোহে আকুল হয়ে উঠলেন। ব্রহ্মলোকে তখন হাহা আর হূহূ নামে দুই গন্ধর্ব গায়ক অতিতানে সুর লাগিয়ে দিব্য ধ্রুপদী সংগীত গাইছিলেন। হাহা হূহূ নাম করা গন্ধর্ব-গাইয়ে এবং আমার মতো সাধারণ মানুষের ধারণা— এঁদের উচ্চাঙ্গ সংগীতালাপে— ‘হা’ এবং ‘হূ’ শব্দের তান থাকায় লোকে এঁদের হাহা-হূহূ নাম দিয়েছিল। যাই হোক, ব্রহ্মলোকে মেয়ের সম্বন্ধে কথা বলতে গিয়ে রৈবত ককুদ্মী গন্ধর্ব-গাইয়েদের মোহন গানে একেবারে মোহিত হয়ে গেলেন। তাঁর আর দিন-রাত্রির বোধ থাকল না, মেয়ের পাত্র সম্বন্ধে ভগবান ব্রহ্মাকে দুটো প্রশ্ন করার কথাও তাঁর মনে থাকল না। যুগের পর যুগ পার হয়ে যেতে লাগল, গন্ধর্বদের মধুর সুর শুনে বিভোর হয়ে রইলেন রৈবত ককুদ্মী। পৃথিবীর কথা, পৃথিবী ছেড়ে আসার কথা তাঁর মনেই রইল না। গান যখন শেষ হল, তখন তাঁর মনে হল— এত মধুর গান, উদারা-মুদারা-তারার এমন ধ্রুপদী আরোহণ-অবরোহণ— আরও অনেকক্ষণ চললে ভাল হত। বড় সামান্য সময় যেন মুহূর্তে কেটে গেল— তাবচ্চ ত্রিমার্গপরিবর্তৈঃ অনেক যুগ পরিবৃত্তি স্তিষ্ঠন্নপি রৈবতকঃ শৃণ্বন্ মুহূর্তমিব মেনে।
রৈবত ককুদ্মীর এই গীতমোহের সম্পূর্ণ কাহিনি বিষ্ণুপুরাণে যেভাবে আছে মহাভারতে তা নেই, অন্তত কন্যা রেবতীকে নিয়ে যে কারণে তিনি ব্রহ্মলোকে গিয়েছিলেন, সে কাহিনি মহাভারতে নেই। কিন্তু রৈবত ককুদ্মীর গানের মোহ যে কতখানি ছিল, তা মহাভারতেও সূত্রাকারে আছে এবং সেই সূত্র পূরণ করার জন্যই বিষ্ণুপুরাণ সম্পূর্ণ কাহিনিটি জানিয়েছেন। মহাভারতের সেই জায়গায় পূর্বোত্তরাদি দিকসমূহের বৈশিষ্ট্য বলতে গিয়ে দক্ষিণ দিকের কথা আসল এবং সেই প্রসঙ্গে উঠল রৈবত ককুদ্মীর কথা। বলা হয়েছে— এইখানেই এই দক্ষিণ দিকের মন্দরকুঞ্জগুলিতে, বিভিন্ন ঋষি-মুনির আশ্রমে সামগান চলতে থাকে। সেইসঙ্গে গন্ধর্বরা এমন সুরে সংগীতালাপ করে যাতে মন-বুদ্ধি দুইই যেন মূৰ্ছিত হয়ে পড়ে— গায়ন্তি গাথা গন্ধর্বা চিত্তবুদ্ধিহরা দ্বিজ। ঠিক এইরকম কোনও গানের মুহুর্তেই রৈবত ককুদ্মী এসে পড়েছিলেন সেথায়। সাম গানের সঙ্গে গন্ধর্বগীতের মাধুরীতে তাঁর পার্থিব বোধগুলিও সব লুপ্ত হয়ে গেল— অত্র সামানি গাথাভিঃ শ্রুত্বা গীতানি রৈবতঃ। তাঁর আর বাড়ি ফেরা হল না। কত কাল যে গান শুনতে শুনতে চলে গেল— সে কথা তাঁর খেয়ালই রইল না।
গান শুনে তৃপ্ত রৈবত ককুদ্মী যখন আপন পৃথিবীতে ফিরে এলেন তখন তিনি দেখলেন তাঁর স্ত্রী আর বেঁচে নেই, বেঁচে নেই তাঁর পূর্বতন পরিচিত সচিব-অমাত্যরা, এমনকী যে রাজ্যের তিনি রাজা ছিলেন সেই রাজ্যও এখন অন্যের দখলে চলে গেছে— গতদারো গতামাত্যো গতরাজ্যো বনং গতঃ— মহাভারত বলেছে— এমন একটা অবস্থা দেখে রৈবত ককুদ্মী শেষ পর্যন্ত বনেই চলে গেলেন। মহাভারতের এই সূত্র শুনে এক পৌরাণিক অভিধানকার ভেবেছেন— রৈবত ককুদ্মীর গানের মোহ এমনই যে তিনি গান শোনার জন্যই গৃহ-রাজ্য-স্ত্রীকে ছেড়ে বনে চলে গিয়েছিলেন। এক্কেবারে ভুল ভাবনা। মহাভারতের টীকাকার নীলকণ্ঠ মহাভারতের সূত্র পূরণ করার জন্য অন্যান্য পুরাণ-কাহিনির সামঞ্জস্য বজায় রেখে চলেছেন— রৈবত ককুদ্মী গান শুনতে শুনতে বুঝতেই পারেননি কতটা কাল অতীত হল। ফিরে এসে তিনি দেখলেন— তাঁর অতীত হারিয়ে গেছে— রাজ্য, পরিজন-পরিবার কেউ নেই। সেই দুঃখেই তিনি বনে চলে গেলেন— এমনই তো পুরাণ-কাহিনিতে শোনা যায়— গীতানি শ্রুত্বা অতীতং কালমজানন্‌ ভূলোকে আগত্য দারান্নষ্টান্ জ্ঞাত্বা বনং গত ইতি পৌরাণী কথা।
আমরা ইতিহাস-পুরাণে এমন কথা শুনে থাকি যে, এই মর্ত্যভূমির পরে অন্তরীক্ষে, দ্যুলোকে অথবা পৌরাণিক ভাষায় ভুব-স্বঃ-মহঃ-জন-সত্যলোকে আমাদের এই পৃথিবীর সময় কাজ করে না। অধুনাতন বৈজ্ঞানিক তত্ত্ব সময়ের আপেক্ষিকতা নিশ্চয়ই তাঁদের জানা ছিল না এবং আমাদের তুলনায় পিতৃলোক, ব্রহ্মলোকের অতিমানুষ প্রাণীরা কোনও গতির মধ্যে অবস্থিত ছিলেন কিনা— সে কথাও আমাদের জানা নেই, কিন্তু পৌরাণিকেরা তাঁদের নিজস্ব দার্শনিক-বৈজ্ঞানিক বুদ্ধিতে এক ধরনের সময়ের ফারাক কল্পনা করতেন। যার জন্য এখনও দেখবেন— পিতামাতার শ্রাদ্ধের পর এক বৎসর পর আমরা যে সপিণ্ডকরণ করি— সেটা প্রয়াত পিতৃকুলের এক দিন মাত্র। অর্থাৎ সপিণ্ডকরণের দিনে তাঁদের দৈনন্দিন অন্ন-জল প্রদান করা হয় এই ভাবনায় যে, আমাদের এক বৎসরে তাঁদের এক দিন মাত্র হয়। রৈবত ককুদ্দীর ব্রহ্মলোক বা কোনও পিতৃলোকে গতিশীল ভ্রমণের মধ্যে দিয়ে পুরাণকার এক ধরনের যুগ-পরিবৃত্তির আভাস দিচ্ছেন। এটা একটা পৌরাণিক কনসেপট।
তবে এখানে আরও একটা পৌরাণিক ইঙ্গিতের অবসর আছে, যেটা খুব বাস্তবভাবেই ব্যাখ্যা করা যায় এবং সেই বাস্তবের মধ্যে পুরাতন যুগের পুরাতন রাজার সঙ্গে সম-সাময়িকের ঘটনা মিলিয়ে দেওয়ার কাজটাও একসঙ্গে হয়ে যায়। খেয়াল করে দেখুন— আধুনিক গুজরাটের দ্বারকায় যেখানে কৃষ্ণের নতুন নগরী প্রতিষ্ঠা হল, সেই জায়গাটাই কিন্তু আগে ছিল কুশস্থলী এবং সেখানেই রৈবত ককুদ্মীর পিতা রেবতের নামে চিহ্নিত ছিল রৈবতক পর্বত। তখনকার রৈবতক এখানকার জুনাগড়ের কাছে গিরনার পাহাড়। কৃষ্ণ যখন নতুন নগর স্থাপনের জন্য ভূমি অন্বেষণ করছেন, তখন তাঁর জঙ্গম ভৃত্য গরুড় কিন্তু আগেই বলেছেন— আমি রাজা রৈবতের কুশস্থলী নগরীতে গিয়ে একবার দেখব— দেব যাস্যামি নগরীং রৈবতস্য কুশস্থলীম্‌। সেখানে আছে রৈবতক পাহাড় এবং স্বর্গের নন্দনকাননের মতো এক বন।
অর্থাৎ বাসযোগ্য স্থান এবং তার পরিবেশ সম্বন্ধে এই স্থানের খ্যাতি ছিল। রাজা রৈবত এখানে রাজত্ব করতেন বটে, কিন্তু হরিবংশে দ্বারকাপুরীর ‘সাইট’ খুঁজতে যাওয়া গরুড়ের কথা থেকে বোঝা যায় যে, এখন তিনি সেখানে রাজত্বও করেন না এবং সেখানে বাসও করেন না। গরুড়ের বক্তব্য থেকে আরও বোঝা যায়— অনেককাল অব্যবহৃত থাকার ফলে রৈবতের কুশস্থলীতে আর বাসযোগ্যতা নেই। প্রাকৃতিকভাবে সমুদ্র এবং পর্বতের সহাবস্থানে জায়গাটা সাধারণের পক্ষে দুর্গম এবং বাসযোগ্য নয়, তার মধ্যে বন-জঙ্গল তৈরি হয়ে গেছে। সে জায়গায় মানুষের চেয়ে বন্য পশুর উৎপাত বেশি— গজেন্দ্র-ভূজগাকীর্ণাম ঋক্ষবানরশোভিতাম্‌। রৈবতের কুশস্থলীতে যতই বনজঙ্গল আর বন্য জন্তু থাকুক, তবু গরুড়ের একটা শঙ্কা ছিল। ভেবেছিলেন— রৈবত-বংশের কেউ অথবা অন্য কেউও যদি কুশস্থলীতে এতদিনে নিজের আসন প্রতিষ্ঠিত করে থাকে, তবে কৃষ্ণের ইচ্ছার পথে কাঁটার মতো সেই মানুষটিকে একেবারে উচ্ছেদ করে, তবে গরুড় ফিরবেন— কণ্টকস্যোদ্ধরণং কৃত্বা আগমিষ্যে তবান্তিকম্।
বেশ বোঝা যায় যে, কুশস্থলীতে রৈবত-বংশের পরম্পরা-শাসিত এই নগরী কৃষ্ণের সময়ে পরিত্যক্ত ছিল এবং গরুড় যেহেতু বলেই ছিলেন যে, আমি এটাও দেখে আসব, সে নগরী বসতিযোগ্য করে তৈরি করা যেতে পারে কিনা— তাং সমন্তাৎ সমালোক্য বাসার্থং তে ক্ষমাং ক্ষমা— তাতে আরও বুঝি— মথুরা থেকে সকলকে নিয়ে নতুন জায়গায় এসে কুশস্থলীতে নগরী স্থাপন করতে কৃষ্ণের পক্ষে কোনও অসুবিধেই হয়নি। নগরী স্থাপনও সাড়ম্বরে হয়ে গেছে বিঘ্নহীনভাবে। কিন্তু আশ্চর্য লাগে— নগরী স্থাপনের বিস্তারিত প্রক্রিয়ার মধ্যে পৌরাণিকরা কেউ একবারও রৈবত ককুদ্মীর নামও উচ্চারণ করলেন না, রেবতীর নাম তো নয়ই। অথচ কুশস্থলীতে নগরী স্থাপন যখন শেষ হয়েছে এবং কৃষ্ণজ্যেষ্ঠ বলরাম খানিক দিন আয়েশ করে ব্রজভূমি থেকে ফিরে এসেছেন, ঠিক তখনই তাঁর সঙ্গে রেবতীর বিয়ের কথাটাও এক লাইনে সারা হয়ে গেল বিনা কোনও আড়ম্বরে, বিনা কোনও কাহিনির সূত্রপাতে। আশ্চর্য হল, রৈবত ককুদ্মীর নাম এবং কথা উচ্চারিত হল না এই প্রসঙ্গে।
একদিকে ঠিকই আছে। কারণ কী, পুরাতন রাজবংশের শেষ কীর্তিমান রাজা রেবত, যাঁর নামে নগরী কুশস্থলী এবং রৈবতক পাহাড় বিখ্যাত হয়েছিল, তাঁর পুত্র, নাকি তাঁর অনেক অধস্তন পুরুষ ককুদ্মী— হয়তো রাজ্যে অধিষ্ঠিত ছিলেন না অনেকদিনই। এমনও হতেই পারে যে, গীতব্যসন রৈবত ককুদ্মীকে তাড়িয়ে নিয়ে বেড়াত; যেখানেই শুদ্ধ রাগ-লয়-তান, সেখানেই গিয়ে তিনি উপস্থিত হতেন এবং গানের মোহে তাঁর রাজ্যপাট উৎসন্ন হয়ে গিয়েছিল। বহুকাল পরে তিনি যখন ফিরে এসেছেন, তখন তিনি দেখেছেন— তাঁর পরিজন, পরিবার, রাজ্য কেউ নেই, শুধু মেয়েটি আছে— মেয়ের নাম রেবতী। এমনও হতে পারে, তিনি এবং রেবতী দু’জনেই রাজ্যের বাইরে ছিলেন এবং তার গীতমোহ ভঙ্গ হলে ফিরে এসে দেখলেন— তাঁর সাধের কুশস্থলীতে কৃষ্ণের দ্বারকা-নগরী প্রতিষ্ঠিত হয়েছে। ঠিক এইরকম একটা বাস্তব দৃষ্টিভঙ্গি থেকে নিরীক্ষণ করলে বিষ্ণুপুরাণের কাহিনিটিও অনেক প্রমাণসহ হয়ে ওঠে।
কাহিনি বলছে— ব্রহ্মলোকে হাহা-হূহূ-র গন্ধর্বগীত শেষ হলে, রৈবত ককুদ্মী ব্রহ্মাকে প্রশ্ন করলেন— আমি আমার কন্যা রেবতীর জন্য পাত্রের সন্ধানে আপনার কাছে এসেছি। কে আমার কন্যার অনুরূপ পাত্র হবে আপনি বলে দিন। ব্রহ্মা বললেন— কাদের তুমি উপযুক্ত বর মনে কর, বলো। ককুদ্মী কয়েক জনের নাম বলে ব্রহ্মার ওপরেই ভার দিলেন সঠিক নির্ণয়ের জন্য। ব্রহ্মা তাঁকে নিরাশ করে বললেন— যাঁদের কথা তুমি বললে, তারা তো দূরে থাকুক, তাঁদের ছেলেপিলে নাতিপুতিরাও এখন কেউ বেঁচে নেই পৃথিবীতে— নৈতেষাং সাম্প্রতম্‌ অপত্যাপত্য-সন্ততিরপি অবনীতলেহস্তি। গন্ধর্ব-গীত শুনতে শুনতে তোমার চতুর্যুগ কেটে গেছে পৃথিবীতে। এখন পৃথিবীতে অষ্টাবিংশতিতম মনুর কাল চলছে এবং দ্বাপর অতিক্রম করে কলিযুগ এসে গেছে সেখানে— আসন্নো হি তৎকলিঃ। তুমি বরং তোমার মেয়েকে অন্য কোনও গুণবান লোকের হাতে তুলে দাও। আরও দুঃখের কথা পৃথিবীতে ফিরে গেলেও তোমার মন খারাপ হবে। কেন না পুত্র-পরিজন, মন্ত্রী-ভৃত্য, রাজ্যপাট, রাজকোষ, সৈন্য-সামন্ত কিচ্ছুটি এখন নেই॥
রৈবত ককুদ্মী যথেষ্ট ভয় পেয়ে বললেন— তা হলে কী হবে এখন, কার হাতেই বা আমার এই মেয়ে তুলে দেব আমি। ভগবান ব্রহ্মা এবার রেবতীর পাত্রের কথা বলতে গিয়ে প্রথমেই কারণতোয়শায়ী, অনন্ত-শেষনাগের বিভূতিস্বরূপ ভগবান সঙ্কর্ষণের স্তব রচনা করে বললেন— সেই শেষশায়ী সঙ্কর্ষণ এখন কেশবাংশে অবতীর্ণ হয়ে দ্বারকায় বলরামরূপে অবস্থান করছেন এবং দ্বারকা হচ্ছে সেই জায়গাটাই, যেখানে তোমার রাজ্য ছিল, সেই কুশস্থলী যেখানে তুমি অবস্থিত ছিলে— কুশস্থলী যা তব ভূপ রম্যা/পুরী পুরাভূদমরাবতীব। সা দ্বারকা সম্প্রতি তত্র চাস্তে স কেশবাংশে বলদেবনামা। ব্রহ্মা বললেন— এই মনুষ্যরূপী ভগবান সঙ্কৰ্ষণ-বলদেবের হাতেই তোমার কন্যা সম্প্রদান করো। তিনিই কন্যার উপযুক্ত অভিমত পাত্র।
এই কাহিনির মধ্যে দুটি-তিনটি প্রয়োজনীয় কথা আছে। প্রথমত, রৈবত ককুদ্মীর পূর্বাধিবাস কুশস্থলী এখন কৃষ্ণের অধ্যুষিত দ্বারকায় পরিণত। দ্বিতীয়ত, কুশস্থলী-দ্বারকায় নগরীর পরিকল্পনা এবং তার নির্মাণ সম্পন্ন হওয়ার বিস্তীর্ণ কালের মধ্যে রৈবত ককুদ্মীর কোনও ‘ট্রেস’ ছিল না। তৃতীয়ত, এখন তিনি অন্য জায়গা থেকে নিজ ভূমিতে ফিরে এসেছেন একা।
যুগ পরিবর্তনের ক্ষেত্রে অথবা সময়ের বিবর্তনে যে পৌরাণিক কল্প ব্যবহার হয়— যা আমরা মুচুকুন্দের কাহিনিতেও দেখেছি— সেই কল্প ব্যবহার করেই বিষ্ণুপুরাণ বলেছে— রৈবত ককুদ্মী ব্রহ্মলোক থেকে পৃথিবীতে এসে দেখলেন সব মানুষ কেমন বেঁটে বেঁটে হয়ে গেছে, তাদের তেজ-বীর্য কম এবং কলির প্রভাবে সদসৎ-বিবেকও খানিকটা শিথিল। বস্তুত এই কল্প হল চিরন্তন বৃদ্ধের সংলাপ— যে বৃদ্ধ নিজের পূর্বকালের সঙ্গে আধুনিকতা মেলাতে পারেন না। তাঁরা মানুষকে হ্রস্ব দেখেন, নিজের আত্মারাম শক্তি-তেজের তুলনায় পরবর্তী প্রজন্মকে তেজোহীন দেখেন এবং স্বসময়ের ‘ভ্যালুজ’-এর তুলনায় আধুনিক যুবক-যুবতীকে বিবেকহীন দেখেন— দদর্শ হ্রস্বান্‌ পুরুষান্‌ অশেষান্‌/ অল্পেীজসঃ স্বল্প বিবেকবীৰ্যান্‌।
সবচেয়ে বড় কথা— যে কুশস্থলী এককালে ছেড়ে গিয়েছিলেন রৈবত, এতদিন পরে সেখানে ফিরে এসে তিনি বুঝলেন যে, এখন কেউ আর তাঁকে চিনবেও না, মানবেও না। ‘তাঁর’ বলতে এখন আর কিছুই নেই, না রাজ্যপাট, না পরিবার-পরিজন, তিনি এখন একাকী। ভগবান ব্রহ্মা তাঁকে পূর্বেই বলেছিলেন— কোনও উপায় নেই, তোমাকে একাকীই নিজের কন্যাটিকে তুলে দিতে হবে অন্যের হাতে— অন্যস্মৈ কন্যারত্নমিদং ভবতৈকাকিনা দেয়ম্‌। আসলে আমাদের যা মনে হয়, এ হল এক অসহায়তা। বহুকাল পরে স্বভূমিতে ফিরে এসে নিজেকে যখন পরবাসী লাগে, তখন নিজের মধ্যেই যে অভিমান জাগে তাতে আরও রিক্ত হতে ইচ্ছে করে। রৈবত ককুদ্মী কৃষ্ণজ্যেষ্ঠ বলরামের হাতে নিজের মেয়ে রেবতীকে তুলে দিলেন বিনা আড়ম্বরে, তারপর চলে গেলেন হিমালয়ের বনে তপস্যা করতে।
পুরাতন জমিতে পূর্বতন পুরুষের উৎখাত, উৎছিন্ন রাজবংশের সঙ্গে অধুনা প্রতিষ্ঠিত নতুন ভূমিপতির যোগসূত্র রচিত হল রেবতীর সঙ্গে বলরামের বিবাহে। পৌরাণিক চরম এক কৌতুক-কল্প উপস্থিত করেছেন, যার মধ্যে রসিকশেখর রাজশেখর বসু অসাধারণ উপাদান পেয়েছেন নির্মল হাস্যরসের। রৈবত-কন্যা রেবতীর গায়ে পুরাতন-অতীত যুগের গন্ধ মাখিয়ে পৌরাণিক বলেছেন— রেবতী বলরামের চেয়ে অনেক বেশি লম্বা ছিলেন। নিজেকে পত্নীর পাশে উচ্চতার প্রমাণে এমন বেমানান দেখে বলরাম নাকি তাঁর পরিচিত অস্ত্র লাঙলখানি দিয়ে রেবতীকে টেনে নামিয়ে নিজের সমতায় নিয়ে এলেন— উচ্চপ্রমাণামতি তামবেক্ষ্য/ স্বলাঙ্গলাগ্ৰেণ স তালকেতুঃ। আমার নিজের মনে এইমাত্র জাগে যে, সময় এবং যুগপরিবৃত্তির অলৌকিক হিসেবে রেবতী বলরামের চেয়ে অনেক লম্বা ছিলেন— এটা যতখানি উচ্চতার তাৎপর্যে ব্যবহৃত, তার চেয়েও বেশি আমার ধারণা এটা বয়সাধিক্যের তাৎপর্যে ব্যবহৃত। আমরা মনে করি— রেবতী বলরামের চেয়ে বয়সে একটু বড় ছিলেন হয়তো। লাঙলের ফাল দিয়ে বয়সও কমানো যায় না নিশ্চয়, কিন্তু বলরামের লাঙল যদি তাঁর শক্তি, বীর্য অথবা প্রভাবের তাৎপর্যে ব্যবহৃত হয়ে থাকে, তবে বুঝতে হবে— বলরাম তাঁর প্রভাব এবং ব্যক্তিত্বের ক্ষমতায় রেবতীকে অন্য স্ত্রীলোকের মতোই নিয়ন্ত্রিত করে নেবার মাহাত্ম্য প্রকাশ করেছিলেন। হয়তো বয়সাধিকা কোনও রমণীকে আপন বশীভূত করার ব্যাপারটাই রেবতীর শারীরিক দীর্ঘতর হ্রস্বীকরণের তাৎপর্যে ব্যবহৃত— বিনাময়ামাস ততশ্চ সাপি/ বভুব সদ্যো বনিতা যথান্যা।
রেবতীর সঙ্গে বলরামের বিবাহের মাধ্যমে কুশস্থলীর উৎসন্ন, অতীত রাজবংশের সঙ্গে দ্বারকার নতুন প্রতিষ্ঠিত ব্যক্তিত্বের যোগসূত্রও যেমন স্থাপিত হল, তেমনই প্রতিষ্ঠিত হল কালের যোগসূত্র। বলরাম অনন্তনাগ, শেষনাগের প্রতিরূপণ শক্তিই শুধু নন, তাঁর মধ্যে ভগবান রুদ্রের ধ্বংসস্বরূপতাও আছে। আবার জগতের যিনি স্থিতিকর্তা সেই বিষ্ণুকে তিনি ধারণ করেন আপন কুণ্ডলীকৃত অনন্তশয্যায়। রুদ্রস্বরূপতায় জগৎ বিনষ্ট হয় বটে কিন্তু কাল বিনষ্ট হয় না, তা অন্য রূপ ধারণ করে মাত্র। ব্রহ্মলোক থেকে আসা কালাতীতা এক দীর্ঘাঙ্গী রমণীর সঙ্গে বলরামের মিলনের মধ্যে অলৌকিকতার যে প্রচ্ছন্ন আভাসটুকু আছে, তাতে ‘বেলা-অবেলা কালবেলা’র কবির কথা মনে পড়ে—
আকাশের সপ্রতিভ নক্ষত্রকে চিনে উদীচীর
কোনও জল কী করে অপর জল চিনে নেবে অন্য নির্ঝরের?
তবুও জীবন ছুঁয়ে গেলে তুমি;
দ্বারকায় কৃষ্ণের সমৃদ্ধ রাজধানী প্রতিষ্ঠিত হবার সঙ্গে সঙ্গেই কুশস্থলীর পুরাতনী প্রতিমা রেবতী বৃষ্ণি-অন্ধকদের কুলশেখর বলরামের পাণিগৃহীতী হলেন—
পিছনের পটভূমিকায় সময়ের
শেষনাগ ছিল, নেই;— বিজ্ঞানের ক্লান্ত নক্ষত্রেরা
নিভে যায়; মানুষ অপরিজ্ঞাত সে অমায়; তবুও তাদের একজন
গভীর মানুষী কেন নিজেকে চেনায়!
আহা, তাকে অন্ধকার অনন্তের মতো আমি জেনে নিয়ে, তবু,
অল্পায়ু রঙিন রৌদ্রে মানবের ইতিহাসে কে না জেনে কোথায় চলেছি!
অনন্ত-স্বরূপ বলরামের সঙ্গে বয়সে-বড় রেবতীর মিলন এক অসাধারণ দাম্পত্য-নিদর্শন বলা যায়। বলরাম যেমন পত্নীপ্রেমে একনিষ্ঠ ছিলেন, রেবতীও তেমনই, কোনও দিন কোনও ব্যাপারে আমরা এই দু’জনকে বিচ্ছিন্ন দেখিনি। সময় যত গেছে এই প্রেম আরও বেড়েছে। মানুষ হিসেবে বলরাম যেহেতু একটু হঠাৎ-ক্রোধী, একটু শৌখিন এবং একটু বেশি রকমের মদ্যপানশৌণ্ড ছিলেন, তাই কিছু শঙ্কা ছিল; কিন্তু রেবতী এমনই স্বয়ংসিদ্ধা রমণী যে বলরামের কোনও দোষ তিনি কোনও দিন দেখেননি, বরঞ্চ বলব— বলরাম যে-যে কর্মে অভিরত এবং আসক্ত ছিলেন, রেবতীও সেই সেই কর্মে তাঁর সমান অংশীদার। কোনও পুরাণই এই সহধর্মচারিত্বের কথা সাড়ম্বরে বলেনি, বিভিন্ন কর্ম, নর্ম এবং সমানহৃদয়তায় আমরা রেবতীকে বলরামের পাশে পাশে দেখতে পাব সব সময়। এমনকী কত শত কবিরা যে বলরামকে নিয়ে কবিতা লিখেছেন, তাঁরা একটি-দুটি শ্লোক লিখে থাকলেও রেবতী কিন্তু সেই শ্লোক-চরণের মধ্যে নিজের স্থান করে নিয়েছেন। সবচেয়ে বড় কথা, রেবতীর মতো এমন সহধর্মিণী পতিব্রতা সতী আমি দেখিনি— কারণ, বলরাম সাড়ম্বরে যে মদ্যপানের অভ্যাস তৈরি করেছিলেন, সে অভ্যাস তিনি আপন প্রিয়া পত্নী রেবতীকেও ধরিয়েছিলেন। নইলে মহাকবিরা কোথা থেকে এই মধুর তথ্যটি পেলেন, যাতে মাঝে মাঝেই তাঁদের লিখতে হয়— বলরাম সুপ্রেমে প্রিয়া রেবতীর মুখ চুম্বন করার সময় তাঁরই মুখস্থিত কাদম্বরী সুধা আস্বাদন করতেন নির্দ্বিধায়— প্রেমোন্নামিত-রেবতী-মুখগতাম্‌, আস্বাদ্য কাদম্বরীম্‌। অন্য এক বড় কবির ভাষায়, রেবতী-বদনোচ্ছিষ্টা কাদম্বরী তাঁকে রসশাস্ত্রীয় পবিত্রতা দান করত॥
॥ ৮ ॥
দ্বারকা-পুরীতে রেবতীর সঙ্গে বিবাহের পর পর অনেক ঘটনা ঘটে গেল। প্রথমত, কৃষ্ণের সঙ্গে বিদর্ভনন্দিনী রুক্মিণীর বিবাহ, যেখানে বলরামের বিশিষ্ট অবদান ছিল। রুক্মিণীকে কৃষ্ণ হরণ করেছিলেন রীতিমতো প্রস্তুত হয়ে। মগধরাজ জরাসন্ধ যেহেতু রুক্মিণীর সঙ্গে শিশুপালের বিবাহ-সম্বন্ধ করেছিলেন, ফলে কন্যাপিতা ভীষ্মক এবং রুক্মিণীর ভাই রুক্মী দু’জনেই জরাসন্ধের পক্ষে ছিলেন। এমন একটি কন্যাহরণে যুদ্ধ একরকম নির্ধারিতই ছিল এবং বলরাম সেই যুদ্ধে ত্রাতার ভূমিকায় ছিলেন। কৃষ্ণ প্রধানত দাদা বলরাম এবং সাত্যকির ওপর যুদ্ধ সামলানোর ভার দিয়ে নিজে রুক্মিণীকে নিয়ে পালিয়ে গিয়েছিলেন দ্বারকায়। বলরাম অত্যন্ত নিপুণভাবে এই যুদ্ধ সামলেছেন; যেহেতু বিবাহের কারণে এই যুদ্ধ হয়েছিল, অতএব সাংঘাতিক ক্ষয়-ক্ষতি, এবং হত্যার ব্যাপারটা এড়িয়েই যুদ্ধ করেছিলেন বলরাম। এ বাবদে আমার একটাই দুঃখ আছে— জরাসন্ধপক্ষপাতী শিশুপাল, দন্তবক্র, পৌণ্ড্রক বাসুদেব এই যুদ্ধে বলরামের হাতে অস্ত্রাঘাত লাভ করেছেন— এই যথেষ্ট, কিন্তু মাঝখান দিয়ে আমাদের দেশের এক বঙ্গরাজ, তিনি জরাসন্ধের হয়ে যুদ্ধ করতে এসে নিজের হাতি সহ মারা পড়লেন বলরামের হাতে— জঘান রামঃ সংক্রুদ্ধো বঙ্গরাজঞ্চ সংযুগে। বঙ্গদেশের এই রাজাটি কি জরাসন্ধের ওপর বেশি সরসতা দেখাতে এসে এমন বেঘোরে প্রাণ দিলেন!
যাই হোক, রুক্মিণীর বিবাহের পরে আরও কয়েকটি বৈবাহিক ঘটনা ঘটেছে দ্বারকায়। সত্যভামা, জাম্ববতীর সঙ্গে কৃষ্ণের বিবাহ হয়েছে নানান ঘটনার মধ্য দিয়ে এবং সেখানে যদুবংশের জ্ঞাতি-গোষ্ঠীর স্থিতাবস্থার অন্তরালে যে স্বার্থ-প্রেরণা তৈরি হচ্ছিল বহুদিন ধরে, তাও একটু প্রকট হয়ে উঠল। সেখানে কৃষ্ণজ্যেষ্ঠ বলরামেরও একটা দায় আছে বটে, কিন্তু সেইসব ঘটনা-তরঙ্গে বলরাম যতই ভেসে থাকার চেষ্টা করুন, তার সরল স্বভাব এবং সেই স্বভাবের আকস্মিকতার জন্য মাঝে মাঝে তিনি এমন আচরণ করে ফেলেছেন যে, কৃষ্ণকেও তার জন্য বিব্রত হতে হয়েছে। অনুজ যে ভাইটির সঙ্গে তাঁর কর্ম এবং মর্মে কোনও দিন ভেদজ্ঞান তৈরি হয়নি, যদু-বৃষ্ণিদের জ্ঞাতিগুষ্টির অন্তর্নিহিত স্বার্থৈষণা সেখানে অন্যতর এক খাত সৃষ্টি করেছে। বলরামের পক্ষে বোঝাও সম্ভব হয়নি যে, জ্ঞাতিগুষ্টির স্বার্থপ্রেরণা তাঁর অভিন্নহৃদয় ভাইটির সঙ্গে দূরত্ব তৈরি করে দিচ্ছে। রাজনীতির সূক্ষ্ম-কুটিল গতি-পরিবর্তন কৃষ্ণের মতো করে তিনি কোনও দিনই বুঝতেন না, কিন্তু বুঝতেন না বলেই যে সামগ্রিকভাবে কৃষ্ণের ওপরেই তিনি নির্ভর করে থাকবেন, এতটা ‘ইগো’ তিনি বিসর্জন দিতে পারেননি। বড় ভাই বলেই যেন অনেক কিছুই বোঝেন— এমন একটা স্বাত্মারোপিত অহংভাব সর্বদাই কাজ করত তাঁর মনে। তারই কিছু বিষম ফল ফলেছে পরবর্তী সময় ধরে।
আসলে কংসের মৃত্যু হবার পর মথুরা-শূরসেন অঞ্চলে যদু বৃষ্ণি অন্ধকদের নিয়ে কৃষ্ণ-বলরামের রাজনৈতিক গুরুত্ব যথেষ্টই বেড়ে গেল বটে, কিন্তু মথুরার রাজনীতিতে রাজার চেয়েও যেহেতু কুলসংঘগুলির প্রধানদের মাহাত্ম্য বেশি ছিল, তাই কৃষ্ণের জ্ঞাতিগুষ্টির মধ্যে যাঁরা প্রধান পুরুষ, এমনকী যাঁরা কৃষ্ণ-বলরামের ছোটভাই, কৃষ্ণের ছেলেরা— এঁদেরও রাজনৈতিক গুরুত্ব বাড়তে লাগল। বলা উচিত, এ গুরুত্ব কৃষ্ণ নিজেই বাড়তে দিয়েছেন। সে দিক থেকে দেখতে গেলে দাদা বলরামকেও কৃষ্ণ বাড়তে দিয়েছেন। আসলে কংসের মৃত্যুর পর প্রবল পরাক্রান্ত তথা রাজনৈতিক ক্ষেত্রে অপ্রতিদ্বন্দ্বী মহারাজ মগধেশ্বর জরাসন্ধকে কৃষ্ণ যেভাবে বহুকাল প্রতিহত করে রেখেছিলেন, তাতে কৃষ্ণের রাজনৈতিক প্রতিষ্ঠা এতটাই ধরাছোঁয়ার বাইরে চলে গিয়েছিল যে, তাঁর জ্ঞাতিগুষ্টির কারও পক্ষেই সে জায়গায় পৌঁছানো সম্ভব ছিল না বটে, কিন্তু তাই বলে তাঁরা নিজেদের প্রতিপত্তি বিস্তার না করে কৃষ্ণের অনুচ্ছায়ায় বিচরণ করতেন, তা মোটেই নয়। এমনকী একটা ঈর্ষা অসূয়ার ঘটনাও এখানে কাজ করে থাকতে পারে। মথুরা ছেড়ে দ্বারকায় আসার পর জরাসন্ধের প্রত্যক্ষ তথা হঠাৎ আক্রমণের সুযোগ কমে যাওয়ায় কৃষ্ণের জ্ঞাতিজনেরা আরও নিশ্চিন্ত হলেন। ফলে যদু-বৃষ্ণিদের পরিবারতন্ত্রে কৃষ্ণের সাপেক্ষতা আরও একটু যেন ক্ষীণ হল এবং কৃষ্ণ তাঁদের বুঝতেও দিলেন না যে, তাঁরই রাজনৈতিক বুদ্ধিতে তাঁর জ্ঞাতিগোষ্ঠী এবং পরিবারের সমৃদ্ধি ঘটেছে। ঠিক এইখানে বলরামের কথাটাও আসে।
বলরাম নিজে যথেষ্ট শক্তিশালী এবং বিক্রমী পুরুষ। কিন্তু তাঁর রাজনৈতিক চতুরতা কৃষ্ণের ধারে কাছেও যায় না। অথচ তাঁর জ্ঞাতিগোষ্ঠীর অন্যান্য জনের মতো তিনিও তেমন করে সব সময় বোঝেন না যে, কৃষ্ণের বুদ্ধিতেই সকলের গুরুত্ব বেড়েছে। অগ্রজ দাদাকে কৃষ্ণ কোনওদিনই অবজ্ঞা করেননি, তাঁর মুখের ওপরেও তিনি কোনওদিন কথা বলেননি। কিন্তু পরিবারের মধ্যেই সেদিন এমন একটা ঘটনা ঘটল যখন বলরামের মতো মানুষও কৃষ্ণের বিপক্ষতা আচরণ করলেন। অবশ্য তিনি যে এটা খুব বুঝে করেছেন, তা নয়। তিনি এতটাই সরল এবং সহজ যে জ্ঞাতিগোষ্ঠীর পাল্লায় পড়ে তিনিও কৃষ্ণের বিরুদ্ধ আচরণ করলেন এক সময়ে। কথাটা খুব সংক্ষিপ্তভাবে ধরা আছে মহাভারতে এবং বিস্তৃত আলোচিত হয়েছে হরিবংশে, বিষ্ণুপুরাণে এবং ভাগবত পুরাণে॥
ঘটনার বিস্তারেও আমরা যেতে চাই না, যেহেতু তাতে বলরামের চেয়েও কৃষ্ণের কথা বেশি হয়ে উঠবে। কিন্তু মহাভারতে বলরামের সম্বন্ধে কৃষ্ণের ক্ষোভ-দুঃখটুকু না বললে বলরামের চরিত্রও তো অসম্পূর্ণ থেকে যাবে। মহাভারতের শান্তিপর্বে একেবারে ‘ফ্ল্যাশ্‌-ব্যাক’-এর কায়দায় কথাটা এসেছে। কৃষ্ণ সেখানে দেবর্ষি নারদের মতো রাজনীতি ধুরন্ধর ব্যক্তির কাছে নিজের পারিবারিক রাজনীতির কুট অভিসন্ধিগুলি জানিয়ে পরামর্শ চাইছেন। এই পারিবারিক রাজনীতির কুশীলব অন্য বাড়ির আত্মীয়-স্বজন, তাঁরা একটি-দুটি সমস্যা নিয়ে মাথা গলাতে গলাতে নিজেদের সমস্যাটাকে এমন একটা পর্যায়ে নিয়ে গেছেন যে, কৃষ্ণ সেখানে নিতান্ত অনিচ্ছুকভাবে এবং নিতান্ত ‘ট্যানজেনশিয়ালি’ ঘটনার সঙ্গে জড়িয়ে থাকলেও হঠাৎই তাঁর ওপরে চোরের অপবাদ চলে এল এবং দাদা বলরাম সরলভাবে সেই অপবাদ আরোপণে অন্যের পক্ষে দাঁড়িয়ে গেলেন।
কৃষ্ণ এ-দুঃখ ভুলতে পারেননি। সারা জীবনেও ভুলতে পারেননি। ফলে জীবনের প্রায় শেষ কল্পে দাঁড়িয়ে তিনি সম্পূর্ণ ঘটনার বিবরণ দিচ্ছেন না, অথবা বলা উচিত, দিতে পারছেন না, কিন্তু ঘটনা ঘটার ফলে এক একটা চরিত্র তাঁর কাছে কী রূপ নিয়ে দাঁড়িয়েছে, এবং তাতে তাঁর কী যন্ত্রণা হচ্ছে, সেটা বোঝানোর জন্য কৃষ্ণ অনেক আক্ষেপ করে নারদকে বললেন— নারদমশায়! এই যে দেখছ সব আমার জ্ঞাতি-গুষ্টি— এরা সব আমাকে খুব ক্ষমতাশালী বলে মানে; এমনকী মুখে এমন কথাও বলে, যেন আমি এদের ঈশ্বর এবং প্রভু, কিন্তু আসলে এই জ্ঞাতি-গুষ্টির চাকর হিসেবেই থাকতে হয় আমাকে— দাস্যমৈশ্বর্যবাদেন জ্ঞাতীনাং তু করোম্যহম্‌। ধন-সম্পত্তির যা আদায় উপায় করি, তার অর্ধেক ভোগ করি আমি, আর সব যায় ওই জ্ঞাতি-গুষ্টির ভোগে। আর এ বাবদে আমার লাভ এই যে, তার দরুন যত গালাগালি আর নালিশ— সব সহ্য করতে হয় আমাকে। অক্রূর বলবে— কৃষ্ণ আহুকের পক্ষ নিয়েছে, সেইজন্য আমাকে দেখতে পারে না। আর আহুক (উগ্রসেন) বলবে— কৃষ্ণ অক্রূরের পক্ষ নিয়েছে, সেইজন্যই আমাকে দেখতে পারে না। এদের দুর্বাক্য, গালাগালি সব সময় আমার মনের মধ্যে ধিকি ধিকি জ্বলছে। আর এই যে দেখছ, দাদা বলরাম! তাঁর অনেক শক্তি, অনেক বল— কিন্তু সেই শক্তি আর বলে তিনি নিজেই প্রমত্ত হয়ে আছেন। আর আমার ছোটভাই গদ, সে নিজের চেহারা নিয়েই এত ব্যস্ত— বলং সঙ্কর্ষণে নিত্যং সৌকুমার্যং পুনর্গদে— সবকিছু মিলে আমার যে কী অসহায় অবস্থা, তা কী করেই বা বোঝাব!
বলরাম সম্বন্ধে কৃষ্ণ এখানে একটামাত্র কথা বলেছেন শুধু— তিনি নিজে নিজের শক্তি নিয়ে মত্ত হয়ে আছেন! কৃষ্ণ বোঝাতে চাইছেন যে, এত শক্তি এবং বল থাকা সত্ত্বেও বলরামের এই অসামান্য গুণ তাঁর কোনও কাজে আসছে না। কাজে আসছে না কেন— তার কারণ কৃষ্ণ স্পষ্ট করে বলেননি। শুধু বলেছেন— অক্রূর আর উগ্রসেনের চিরকেলে এক ঝগড়া আমাকে একেবারে পাগল করে দিল। এদের মতো দুটো আত্মীয় যদি কারও থাকে, তবে তার চাইতে দুঃখের বুঝি আর কিছু থাকে না— স্যাতাং যস্যাহুকাক্রূরৌ কি দুঃখতরং ততঃ।
এই যে উগ্রসেন আর অক্রূরের ঝগড়া এবং তার মধ্যে দাদা বলরাম সম্বন্ধে ছোট্ট একটা ‘কমেন্ট’— এর মধ্যেই সমস্ত অশান্তির গল্পটা লুকিয়ে আছে, কিন্তু কৃষ্ণ সেটা পুরোপুরি বললেন না, কিন্তু নারদের কাছে উপদেশ চাইলেন উপযুক্ত সমাধানের জন্য। নারদ উপদেশ দিলেন তাঁর সাধ্যমতো, তাতে সমাধানের সূত্র কতটুকু মিলল, সে বিচার এখানে করা যাবে না, তবে এইটুকু তাতে বোঝা গেল যে, কংস-জরাসন্ধ ইত্যাদি বাহ্যিক শত্রু বিনাশ হয়ে গেলেও যাদব-বৃষ্ণিকুলে যেভাবে ক্ষমতার বিষম বণ্টন ঘটেছে, তাতে উগ্রসেন, অক্রূর এমনকী বলরামও এক একটা ‘ইউনিট হিসেবে কাজ করছেন এবং কৃষ্ণের সেখানে কিছু করার থাকছে না। মথুরা-শূরসেন অঞ্চলে সংঘরাষ্ট্র বা অলিগার্কিক শাসনতন্ত্রে এক একজনের ক্ষমতা প্রদর্শনের যে প্রবণতা ছিল এবং যে প্রবণতা উগ্রসেন বা অক্রূরের মধ্যেও কাজ করছে— এই অভ্যন্তরীণ দোষের জন্য নারদ কৃষ্ণকেই দায়ী করেছেন, যদিও এই দোষের কারণ যা, তা তিনি জানেন এবং সেখানে কৃষ্ণ যে অসহায়, তাও তিনি ভালমতোই জানেন।
আসলে, নিজে ক্ষমতার কেন্দ্রবিন্দুতে থাকলে জ্ঞাতি-গুষ্টির মধ্যে বিভেদ তৈরি হতে পারে, সেই ভয়েই কৃষ্ণ উগ্রসেনের মতো ‘রাজা’ নাম ধারণ করতে চাননি— একথা নারদ জানেন। কিন্তু নারদ যেটা বিস্তারিত জানেন না, সেটা অদ্ভুত একটা ঘটনা, যেখানে কৃষ্ণের কোনও হাত নেই, অথচ কৃষ্ণ সেখানে জড়িয়ে গেছেন এবং দাদা বলরাম তাঁর বিরুদ্ধ পক্ষকে সমর্থন করছেন কিছু না ভেবেই। এই ঘটনার সঙ্গে কৃষ্ণমহিষী বিদগ্ধা সত্যভামার জীবন জড়িয়ে আছে একদিকে, অন্যদিকে স্যমন্তক মণির হরণাহরণ নিয়ে দ্বন্দ্ব এবং দোষারোপ এই ঘটনাকে আরও জটিল করে তুলেছে।
স্যমন্তক মণির ঘটনার মধ্যে একটা অলৌকিক রূপকথার প্রলেপ আছে, কিন্তু সেটুকু বাদ দিলে এই মণি নিয়ে বৃষ্ণি-যাদব কুলে যে একটা বিরাট ভুল বোঝাবুঝি হয়েছিল, সেটা ঐতিহাসিক সত্য। হতে পারে যেমনটি বলা আছে তার সব সত্য নয়, কিন্তু এটা সত্য যে সত্রাজিৎ, কৃষ্ণেরই জ্ঞাতিগুষ্টির একজন, তিনি এই মণি লাভ করেছিলেন। যেমনটি বলা আছে, তেমন ওই সূর্যের কাছ থেকে নাই হোক, অন্য কারও কাছ থেকে। অথবা এই মণি প্রতিদিন আট ভার সুবর্ণ প্রসব করত, সেটা নাই হোক, কিন্তু মণিটি নিজেই যে যথেষ্ট দামি এবং উজ্জ্বল, তাতে কোনও সন্দেহ নেই। পুরাণ বলেছে— সত্রাজিৎ এই স্যমন্তক মণিরত্ন লাভ করে নিজের কাছে সেটা রাখলেন না। পাছে কৃষ্ণের মতো অসামান্য ব্যক্তি সেটা চেয়ে ফেলেন এবং এমনও প্রবচন আছে যে, কৃষ্ণ সেটা একবার চেয়েই ফেলেছিলেন— নিজের জন্য নাকি নয়, দেশের রাজা উগ্রসেনের জন্য— কিন্তু সেই চাওয়ার ভয়ে সত্রাজিৎ মণিটি নিজের কাছে না রেখে ভাই প্রসেনের কাছে রেখে দেন।
প্রসেন স্যমন্তক মণি নিয়েই একদিন মৃগয়া করতে গিয়ে এক সিংহের হাতে মারা গেলেন। সিংহ মণি নিয়ে কী করবে তা আপাতত বোঝা গেল না বটে, কিন্তু মণিটি খোয়া গেল। সবচেয়ে বড় কথা যদু-বৃষ্ণিকুলে এই নিয়ে কথা চালাচালি আরম্ভ হল এবং লোকে বলতে লাগল— মণিটির ওপর কৃষ্ণের লোভ ছিল তো, অতএব প্রসেনকে মেরে কৃষ্ণই ওই মণি নিয়েছে। কথাটা কৃষ্ণের কানে উঠতে অপবাদ স্খালনের জন্য তিনি মণি উদ্ধার করার জন্য রওনা হলেন। এখানে বিরাট একটা গল্প আছে। সে গল্পের মধ্যে না গিয়েও এই বাস্তব ঘটনাটুকু খেয়াল রাখতে হবে যে, কৃষ্ণ স্যমন্তক মণি উদ্ধার করে এনেছেন এবং এই ঘটনার সমান্তরাল খণ্ডে কৃষ্ণ জাম্ববতীকে বিয়ে করে এনেছেন অপিচ ওই মণি সত্রাজিতের হাতে ফিরিয়ে দেবার পর মুগ্ধ কৃতজ্ঞতায় সত্রাজিৎ নিজের মেয়ে সত্যভামাকেও তুলে দিয়েছেন কৃষ্ণের হাতে।
সমস্ত গোলমালের শুরু এইখান থেকেই। সত্যভামার সঙ্গে কৃষ্ণের বিয়ে হবার পর থেকেই বিশেষত, যাদব-বৃষ্ণিকুলের পারিবারিক রাজনীতি একেবারে জটিল হয়ে উঠল। পুরাণগুলি জানিয়েছে যদু-বৃষ্ণিদের অনেক প্রধান পুরুষেরাই স্যমন্তক মণির ব্যাপারে যেমন লালসাগ্রস্ত ছিলেন, তেমনই তাঁদের চোখ ছিল রমণী-মণি সত্যভামার ওপরেও। যেমন অক্রূর, তাঁর বয়স কৃষ্ণের চেয়ে অনেক বেশি ছিল, কিন্তু সত্যভামার ওপর তাঁর চোখ ছিল অনেকদিন ধরেই। আর স্যমন্তক মণিটিও তাঁর হস্তগত করার ইচ্ছা ছিল, কিন্তু কোনও সুযোগ তিনি এতকাল পাননি। অন্যদিকে কৃতবর্মা, এবং শতধন্বা, যাঁরা যদু-বৃষ্ণিদেরই আর এক জ্ঞাতি ভজমানোর বংশে জন্মেছিলেন, তাঁরাও মনে মনে কামনা করতেন সত্যভামাকে, কিন্তু খুব প্রকটভাবে স্যমন্তকমণির ওপরে এঁদের খুব একটা লোভ ছিল না। এঁদের সবার মধ্যে অবশ্য শতধন্বার বয়সই সবচেয়ে কম এবং তাঁরই হয়তো সবচেয়ে বেশি আকাঙ্ক্ষা ছিল সত্যভামাকে বিয়ে করার।
শতধন্বার এই দুর্বলতার কথা হৃদয়ঙ্গম করেই অক্রূর কৃতবর্মাকে সঙ্গে নিয়ে একদিন শতধন্বাকে বললেন— এই সত্রাজিৎই হল যত নষ্টের গোড়া। ও আমাদের হাতে নিজের মেয়েটাকে তো ছাড়লই না, এমনকী তোমাকেও এতটুকু পাত্তা না দিয়ে নিজের অমন সুন্দর মেয়েটাকে কৃষ্ণের হাতে তুলে দিল! আমাদের তো মনে হয়, এরপরে আর সত্রাজিতের বেঁচে থাকার অধিকার নেই। অক্রূর এবার শতধন্বাকে কুবুদ্ধি দিয়ে বললেন— মেয়েটাকে নিতান্ত যখন পেলেই না, তখন সত্রাজিৎকে মেরে অন্তত স্যমন্তক মণিটা নিতে দোষ কী আছে? তুমি বরং সেই চেষ্টাটাই করো— ঘাতইত্বৈনং তন্মহারত্মং ত্বয়া কিং ন গৃহ্যতে? অক্রূর এবং কৃতবর্মা এমনও বোঝালেন শতধন্বাকে যে, কৃষ্ণ যদি কোনও ঝামেলা করেন, তা হলে তাঁরা শতধন্বাকেই সাহায্য করবেন।
শতধন্বার বয়স কম এবং সত্যভামার ওপর তাঁর দুর্বলতাও যথেষ্ট ছিল। অতএব একদিন। সময় বুঝে— কৃষ্ণ তখন বারণাবতে পাণ্ডবদের জতুগৃহদাহের খবর পেয়ে চলে গেছেন দ্বারকা থেকে— ঠিক সেই সময়ে শতধন্বা নিদ্রিত অবস্থায় সত্রাজিৎকে মেরে ফেললেন। ত্রস্ত-ভীত সত্যভামা একা রথে চড়ে বারণাবতে পৌঁছে কৃষ্ণের কাছে জানালেন পিতার মৃত্যুর কথা। বাহ্যত খুব ক্রোধ দেখিয়ে সাত্রাজিতী সত্যভামাকে কৃষ্ণ এটাই বোঝালেন যে, তিনি প্রতিশোধ নেবেন যথোচিত। কিন্তু স্যমন্তক মণির অধিকারী সত্রাজিৎ মারা যাওয়ায় কৃষ্ণ যেন একটু খুশিও হলেন। এই খুশির কারণ অবশ্য অন্য জায়গায় এবং সত্যভামাকে তা বুঝতেও দিলেন।
বারণাবতে সাত্যকিকে কাজে লাগিয়ে দিয়ে কৃষ্ণ ফিরে এলেন দ্বারকায় এবং ফেরার পরে তাঁর প্রথম কাজ ছিল, দাদা বলরামকে যথাসাধ্য নিজের অনুকূল করে নেওয়া। কৃষ্ণ তাঁকে বললেন— সত্রাজিতের মৃত্যুর পর উত্তরাধিকার সূত্রে সেই স্যমন্তক মণি এখন আমাদেরই হবার কথা— স্যমন্তকো মহাবাহো হ্যস্মাকং স ভবিষ্যতি। অর্থাৎ সত্যভামার সঙ্গে বিবাহ সম্বন্ধে এই মূল্যবান সম্পত্তি যে তাঁদের ঘরেই থাকার কথা— কৃষ্ণ সেটাই বোঝাতে চাইলেন বলরামকে। কৃষ্ণ বললেন— সিংহ প্রসেনকে মেরে ফেলেছে এবং সত্রাজিৎকে মেরেছে শতধন্বা। তা হলে কী দাঁড়াল? স্যমন্তক তো এখন আমারই হওয়া উচিত, কেন না আমিই তো সত্যভামার স্বামী— স্যমন্তকঃ স মদ্‌গামী তস্য প্রভুরহং বিভো। দ্বিতীয় পঙ্‌ক্তিতে এই ‘আমারই হওয়া উচিত’ কথাটা পালটে দিয়ে ‘আমাদের’— এই গৌরব শব্দ ব্যবহার করেছেন কৃষ্ণ এবং তা অবশ্যই বলরামকে পাশে পাবার জন্য।
সত্যি কথা বলতে কী, বলরামকে এত বোঝানোর কোনও দরকার ছিল না। কেন না, যেটা তিনি বোঝেন বা বুঝতে চান, সেটা তিনি বেশ তাড়াতাড়িই বোঝেন, আর যেটা তিনি বুঝতে পারেন না, বা বুঝতে চান না, সেখানে শত অকাট্য যুক্ত দিয়ে বোঝালেও, তিনি সেটা বুঝতে চাইবেন না। আর এ ব্যাপারে তাঁর শত্রু-মিত্র ভেদ নেই। স্বয়ং কৃষ্ণও যদি বোঝান, তবু সেটা তাঁর অন্যরকম লাগে, আর যখন সেটা বোঝেন, তখন বড় দেরি হয়ে যায়। তবে এখন তিনি কৃষ্ণের কথা মেনে নিয়েছেন, ফলত কৃষ্ণ যখন বললেন— তা হলে আর দেরি না করে রথে ওঠো, মারতে হবে ওই ভোজবংশের কুলাঙ্গার শতধন্বাকে— তদারোহ রথং শীঘং ভোজং হত্বা মহাবলম্‌— তখন বলরাম কৃষ্ণের সঙ্গেই রথ চালিয়ে দিলেন শতধন্বাকে ধরার উদ্দেশে।
গোপনে একটা সন্ধি এবং ষড়যন্ত্র আগেই হয়েছিল। দ্বারকার রাজনীতিতে অক্রূর পোক্ত মানুষ, কংসের আমল থেকে তিনি যদুবংশীয়দের পরামর্শদাতার ভূমিকায় আছেন। কিন্তু বিদগ্ধা সত্যভামাকে লাভ করার ইচ্ছেটা যখন কৃষ্ণের জ্বালায় মাঠে মারা গেল, তখন স্যমন্তক মণির জন্য তিনি মরিয়া হয়ে উঠলেন। তরুণ শতধন্বা যখন তাঁরই কথামতো সত্রাজিৎকে হত্যা করে মণি এনে অক্রূরের হাতে দিল, তখন অক্রূর তাঁকে বলেছিলেন— প্রথম কথা হল, তুমি প্রথমে প্রতিজ্ঞা করো যে, তুমি কাউকে বলবে না, আমার কাছে এই মণি আছে। তবে হ্যাঁ, মণির কারণে কৃষ্ণ যদি তোমার পিছনে লাগে, তবে আমরা তোমাকে অবশ্য সাহায্য করব। কেন না সেটুকু ক্ষমতা আমার আছে, দ্বারকাবাসীদের অনেকেই এখন আমার বশে আছে— মমাদ্য দ্বারকা সর্বা বশে তিষ্ঠত্যসংশয়ম্‌।
সংঘরাষ্ট্রের ‘পোলিটিক্স’ বোঝার জন্য আপাতত এই কথাটাই যথেষ্ট। দ্বারকার প্রধান পুরুষদের মধ্যে অক্রূর এতটাই প্রভাব খাটাতে পেরেছেন যে, খোদ কৃষ্ণের বিরুদ্ধে যাবারও সাহস দেখাচ্ছেন তিনি। এবং আমার ধারণা, দাদা বলরামকেও আজ বোঝাতে হচ্ছে। যে কৃষ্ণকে ছাড়া তিনি জীবনে এক পা চলেননি, সেই বলরামও বোধকরি অক্রূরের কূটবুদ্ধিতে খানিকটা প্রভাবিত ছিলেন, নইলে এত তাঁকে বোঝাতে হচ্ছে কেন, কৃষ্ণের ইচ্ছামাত্রেই তিনি তাঁর অনুবর্তী হচ্ছেন না। তবু এই মুহূর্তে বলরাম কৃষ্ণের কথায় তাঁর সঙ্গে থাকতে রাজি হলেন এবং শতধন্বার সঙ্গে কৃষ্ণের তুমুল যুদ্ধ আরম্ভ হল। বিপদ বুঝে শতধন্বা অক্রূরকে খুঁজতে লাগলেন চারদিকে— অবৈক্ষৎ সর্বতো দিশম্‌। কিন্তু ধুরন্ধর অক্রূর কৃষ্ণ-বলরামকে পরম ক্রুদ্ধ দেখে কিছুতেই কৃষ্ণের বিরুদ্ধতা করলেন না; করলে, স্যমন্তক মণির অধিকারী নিয়ে প্রত্যক্ষেই প্রশ্ন উঠত। অতএব শতধন্বার সঙ্গে তিনি শঠতা অবলম্বন করলেন।
যুদ্ধে আসন্ন মৃত্যুর গন্ধ পেয়ে শতধন্বা বেগবান অশ্বে পালিয়ে গেলেন অন্তত চারশো ক্রোশ পথ। তার অশ্ব ক্লান্ত হয়ে শুয়ে পড়ল এক সময়। অন্যদিকে বলরাম এবং কৃষ্ণকে রথে আসতে দেখে শতধন্বা পলায়ন করলেন পদব্রজে। পরিত্যক্ত অশ্বের অনুমানে কৃষ্ণ বলরামকে বললেন— আপনি এখানে অপেক্ষা করুন, আমি পায়ে হেঁটেই ধরে ফেলব শতধন্বাকে, কেন না সে যেখান দিয়ে গেছে সেই পায়ে হাঁটার পথে রথের গতি কমে যাবে। অতএব আপনি এখানে থাকুন, আমি স্যমন্তক মণি কেড়ে নিয়ে আসব শতধন্বার কাছ থেকে। বলরাম অপেক্ষা করতে লাগলেন এবং কৃষ্ণ পায়ে হেঁটেই ধরে ফেললেন শতধন্বাকে, যদিও হাঁটতে হাঁটতে এবং ছুটতে ছুটতে শতধন্বা তখন প্রায় মিথিলা নগরীর কাছাকাছি চলে এসেছেন। মিথিলার উপকণ্ঠেই শতধন্বাকে মেরে ফেললেন কৃষ্ণ, সে শ্বশুরহন্তা বটে, তবে জ্ঞাতিশত্রুর রক্তে কৃষ্ণের হাত রঞ্জিত হল। কিন্তু স্যমন্তক মণি তিনি শতধন্বার কাছে পেলেন না— স্যমন্তকং চ নাপশ্যদ্‌ হত্বা ভোজং মহাবলম্‌।
কৃষ্ণ খালি হাতে ফিরে এলেন এবং বলরাম অসীম কৌতুহলে তাঁকে বললেন— কই দেখি সেই স্যমন্তক মণি, দাও সেটা আমার হাতে— নিবৃত্তং চাব্রবীৎ কৃষ্ণং রত্নং দেহীতি লাঙ্গলী! কৃষ্ণ অধোমুখে বললেন— মণি তো নেই, আমি শতধন্বাকে মেরেও তাঁর কাছে মণিরত্ন পাইনি। বলরাম ক্রুদ্ধ হলেন এক নিমেষে, তিনি যা বিশ্বাস করেছিলেন, সেটা ঘটেনি, কিন্তু কেন তাঁর বিশ্বাস আহত হল, কেন কৃষ্ণ মণি পেলেন না— এইসব কূট যুক্তি বলরাম খেয়ালও করেন না। তিনি এতকালের প্রাণের ভাই কৃষ্ণের ওপরেও বিশ্বাস হারালেন। এমনও ভাবলেন হয়তো, মণিটি কৃষ্ণ পেয়েছেন এবং এতটাই তাঁর কুটিল মন যে, সে কথা তিনি চেপে যাচ্ছেন দাদা বলরামের কাছে। বলরাম নিজের মনে নিজের যুক্তি সাজিয়ে যৎপরোনাস্তি ক্রুদ্ধ হয়ে কৃষ্ণকে বললেন— শুধু আমার অনুজ ভাই বলে তোমার এই কাজ আমি কোনও মতে সহ্য করলাম। তোমার মঙ্গল হোক, এটা আমি চাই, কিন্তু আর আমি এখানে থাকব না— ভ্রাতৃত্বান্‌-মর্ষয়াম্যেষ স্বস্তি তেহস্তু ব্ৰজাম্যহম্‌। যেখানে কৃষ্ণকেই এই মুহূর্তে সহ্য করতে পারছেন না বলরাম, সেখানে আর কাকে তিনি সহ্য করবেন। বস্তুত দ্বারকার নিজ ক্ষেত্রে জ্ঞাতি-গুষ্টির মধ্যে এই কূট রাজনীতি এবং স্বার্থান্বেষিতা বলরামের ভাল লাগছিল না হয়তো। অক্রূর, কৃতবর্মা এবং শতধন্বার ক্রিয়াকলাপ এবং দুষ্ট আবেশগুলি তিনি জানতেন কিনা সন্দেহ, কিন্তু তাঁর মনের মধ্যে সেই সযৌক্তিক কুটিলতাও নেই যাতে করে যুক্তি দিয়েও কৃষ্ণকে বিশ্বাস করতে পারেন। ফলে অত্যন্ত খেদের সঙ্গে তিনি কৃষ্ণকে জানালেন— এই রাজধানী দ্বারকার বিষয়েও আমি মাথা ঘামাতে চাই না, তোমাকেও কোনও প্রয়োজন নেই আমার, প্রয়োজন নেই আমার আত্মীয়-স্বজন বৃষ্ণি অন্ধকদের রাজনীতির মধ্যে থাকার— কৃত্যং ন মে দ্বারকয়া ন ত্বয়া ন চ বৃষ্ণিভিঃ। কৃষ্ণ অনেক বোঝানোর চেষ্টা করলেন বলরামকে। অনেক দেবতার দিব্যি দিয়ে বলার চেষ্টা করলেন— বিশ্বাস করুন, দাদা আমার! ওই মণি পাইনি। মণির জন্যই শতধন্বাকে মেরেছি বটে, কিন্তু তার শরীর এবং কাপড়-চোপড় অনেক তল্লাশি করেও আমি মণিটি পেলাম না। বিশ্বাস করুন, আমি সত্যি বলছি। বলরাম বললেন— আর একটাও দিব্যি কেটো না, একটাও শপথ উচ্চারণ করো না। তোমাকে বিশ্বাস করার কোনও কারণ নেই— অলম্‌ এভি মর্মাগ্রতোহলীকশপথৈঃ। বলরাম সন্নিহিত শহর মিথিলায় চলে গেলেন কৃষ্ণকে একা ছেড়ে দিয়ে। একবারও ভাবলেন না— স্যমন্তক মণিটি গেল কোথায়, আর শতধন্বাকে মারার পর মণি না পেয়ে কৃষ্ণেরই বা কী অবস্থা হবে। অর্থাৎ সরল বুদ্ধিতে তিনি ভেবেই নিলেন— স্বয়ং কৃষ্ণ, তার অনুজ মিথ্যাচরণ করছেন, তাঁকে সঠিক তথ্য জানাচ্ছেন না কৃষ্ণ। অতএব দ্বারকা থেকে বলরামের প্রস্থান।
স্যমন্তক মণি নিয়ে নানান কূট প্রসঙ্গ আরও কয়েক বছর ধরে চলেছে এবং এই মণির কারণে কৃষ্ণের মতো মানুষকেও চোর অপবাদ সহ্য করতে হয়েছে, এমনকী বলরামও এই অভিযোক্তাদের মধ্যে পরোক্ষভাবে জড়িত। বলরাম যে ক্রোধে-অনীহায় মিথিলা নগরীতে চলে গেলেন, তিন-তিনটি বছর আর দ্বারকায় ফেরেননি। এদিকে তিন বছরের মধ্যেও যখন এই লক্ষণ প্রকাশ পেল না যে, কৃষ্ণই মণিটি নিয়েছেন, তখন উগ্রসেন এবং অন্যান্য যদুবীরেরা বলরামকে অনেক বুঝিয়ে-সুজিয়ে দ্বারকায় নিয়ে এলেন। স্যমন্তক মণির সম্পূর্ণ কাহিনি যাঁরা জানেন, তাঁরা একথাও জানেন যে, প্রধানত কৃষ্ণের বুদ্ধিতেই স্যমন্তক মণির গোপন রহস্য শেষ পর্যন্ত উদ্‌ঘাটিত হয়। নানা কূটবুদ্ধির যোগ-বিয়োগ কষে কৃষ্ণ যখন বুঝতে পালেন যে, মণিটি অক্রূরের কাছেই আছে, তখন তিনি নিজের বাড়িতেই একটি জরুরি সভা ডেকে যদু-বৃষ্ণি-অন্ধকদের প্রধান পুরুষদের একত্রিত করলেন। যদু-বৃষ্ণিদের সংঘরাষ্ট্র যেভাবে চলত, তাতে এইরকমই নিয়ম। যা কিছুই সিদ্ধান্ত নিতে হত, তা খানিকটা গণতান্ত্রিকভাবেই পরিচালিত হত এবং কৃষ্ণের মতো প্রভাবশালী ব্যক্তিকেও এই পদ্ধতির মধ্যে দিয়েই কাজ করতে হয়েছে।
সভা আরম্ভ হওয়ার নির্ধারিত সময়ের মধ্যে যাদব-বৃষ্ণিদের কাছে সভা ডাকার উদ্দেশ্যটুকু সম্পূর্ণ পরিষ্কার করে দিলেন কৃষ্ণ। অক্রূর সভায় এলেন সামান্য দেরিতে। অক্রূরের সঙ্গে খানিক হাস্য-পরিহাস বিনিময় করার পরেই কৃষ্ণ বললেন— মহাশয়! আমি জানি, শতধন্বা পলায়ন করার আগেই মণিটি আপনার কাছে রেখে গিয়েছিল। না, না, আপনার সংকুচিত হবার কোনও কারণ নেই, মণিটি আপনার কাছেই থাকুক, কেন না মণির যে সুফল সে তো আমরা সবাই ভোগ করছি। আমার বক্তব্য শুধু একটাই— আমার দাদা বলরাম সন্দেহ করেন যে, মণিটি আমিই লুকিয়ে রেখেছি। আমাকে শুধু এই সন্দেহ এবং অপবাদ থেকে মুক্ত করার জন্য, আপনি একবার মণিটি আমাদের দেখান— কিন্তু এষ বলভদ্রোহম্মান্‌ আশঙ্কিতবান্‌। তদস্মৎপ্রীতয়ে দর্শয়…। অক্রূর বুঝতে পারলেন— আর কোনও উপায় নেই। এখন মণির কথা না বললে কৃষ্ণ অনুসন্ধান-অন্বেষণ করেই মণি খুঁজে বার করবেন। অতএব আর বিলম্ব না করে কিছু ওজর এবং সাফাই গেয়ে অক্রূর মণিটি বার করে সবার সামনে রাখলেন। কৃষ্ণকে বললেন— এই গ্রহণ করুন আপনার স্যমন্তক মণি, ইচ্ছে হলে নিজের কাছে রাখুন, নইলে যাকে ইচ্ছে দিন।
স্যমন্তক মণির কাহিনি বিষয়ে বিষ্ণুপুরাণের বিবরণই আমরা সবচেয়ে প্রাচীন বলে মনে করি। সেই বিষ্ণুপুরাণ বলেছে— অক্রূর মণিটি কৃষ্ণের হাতে দিতেই বলরাম ভাবলেন— শুধু কৃষ্ণ কেন আমিও কৃষ্ণের সঙ্গে এই মণির সমান অংশীদার— মমায়ম্‌ অচ্যুতেনৈব সামান্যঃ সমন্বীন্সিতঃ— অতএব মণির ব্যাপারে তিনিও লালায়িত হলেন। অন্যদিকে কৃষ্ণমহিষী সত্যভামা ভাবলেন— এ মণি আমার বাপের ঘরের জিনিস, বাপের সম্পত্তি তো মেয়েরই পাবার কথা— মমৈবেদং পিতৃধনমিতি— অতএব তিনিও মণিটি পেতে ইচ্ছে করলেন। এই অবস্থায় কৃষ্ণ একবার বলরামের মুখের দিকে তাকান, আরেকবার সত্যভামার মুখের দিকে তাকান এবং তিনি বুঝলেন— এ আরেক বিপদ ঘনিয়ে আসছে। নিজের ঘরে এই আসন্ন বিবাদ ডেকে আনার চেয়ে কৃষ্ণ প্রস্তাব করলেন— মণিটি অক্রূরের কাছেই থাকুক, তাতে রাষ্ট্রেরও উপকার এবং সবার উপকার। স্যমন্তক মণির ব্যাপারে সকলের সন্দেহ কিছুটা হলেও মিটল।
এখানে একটাই কথা, যেটা গুরুত্বপূর্ণ, সেটা হল— বলরামের কী অসাধারণ সরল চরিত্র এই সম্পূর্ণ ঘটনার অন্তরাল থেকে বেরিয়ে আসে। ওই যে সত্যভামা ভেবেছিলেন— স্যমন্তক মণি তাঁর পিতৃধন, সেটাই তো ঠিক, হয়তো সেই সূত্রে কৃষ্ণেরও খানিকটা অধিকার আসে স্ত্রী সত্যভামার উত্তরাধিকারের ওপর। কিন্তু বলরাম কোন যুক্তিতে ভাবলেন, যে, কৃষ্ণের সঙ্গে তিনিও মণির সমান অংশীদার। এইখানেই সরলতা, এই মণির ওপরে কৃষ্ণেরই তেমন আইনগত অধিকার নেই, সেখানে বলরামের অধিকার আসে কোথা থেকে? সরলতা একে বলে। ওই যে, শ্বশুরহন্তা শতধন্বাকে শায়েস্তা করতে গিয়ে কৃষ্ণ বলরামের সাহায্য চাইবার সময় নিজের কথা একবার মাত্র উচ্চারণ করেই গৌরবে কৃষ্ণ বহুবচন ব্যবহার করে বলেছিলেন— মণিটি এখন ‘আমাদেরই’ পাবার কথা— স্যমন্তকো মহাবাহো হ্যস্মাকং স ভবিষতি— কৃষ্ণের মুখে এই গৌরব বচন শুনে বলরাম ভাবলেন— তিনিও সত্যভামার পিতৃসম্পত্তির সমান অংশীদার। এমন সরলতা বলরামের পক্ষেই সম্ভব। অন্যদিকে দেখুন— যে কৃষ্ণের সঙ্গে তিনি অভিন্নহৃদয় ছিলেন, যাদব কুলের অন্তঃকলহের ফলে তিনি সবসময় কিন্তু কৃষ্ণের পক্ষে থাকছেন না। এমনকী অন্য প্রতিকূল ব্যক্তিত্বের দ্বারাও তিনি এমনই প্রভাবিত হয়ে পড়েন মাঝে মাঝে যে, প্রাণের ভাই কৃষ্ণকেও তিনি সন্দেহ করে বসেন, তাঁকে অকথা কুকথা বলে দ্বারকার ভদ্রাসন ছেড়ে চলে যেতেও তাঁর বাধে না।
ঘটনা হচ্ছে, স্যমন্তক মণির দুষ্ট চক্র কৃষ্ণ জীবনের ষাট বছর সময় ধরে বহমান ছিল। ঘটনার শেষ হয়েছে যখন, তার মধ্যে আরও অনেক ঘটনা ঘটে গেছে। এই যেমন বলরাম যখন রাগ করে বিদেহপুর মিথিলায় ছিলেন, তখন সেই তিন বছর নাকি কৌরব দুর্যোধন বলরামের কাছে গদাশিক্ষার উন্নততর কৌশলগুলি শিখে নেন। এই খবরটি অবিশ্বাস করার কোনও কারণ নেই, কেন না স্যমন্তক মণির গল্পাংশের মধ্যে একেবারে অপ্রাসঙ্গিকভাবে সমস্ত পুরাণগুলির মধ্যেই এই টুকরো খবরটি আছে এবং এটাও একেবারে স্বীকৃত সত্য যে কুরুরাজ দুর্যোধন বলরামের কাছে গদাযুদ্ধের বিশেষ পাঠ লাভ করেন। গদাযুদ্ধের ব্যাপারে বলরামের শিক্ষা দুর্যোধনের কাজে লেগেছে জীবনের শেষ দিন পর্যন্ত এবং মহাভারতেও তিনি বলরামের শিষ্য বলেই পরিচিত। কিন্তু দুর্যোধনের এই খবর দিয়েও আমরা প্রমাণ করতে চাই যে, এটাও অনেক পরের ঘটনা। স্যমন্তক মণির কাণ্ড চলতে চলতে বলরামের জীবনে আরও অনেক ঘটনা ঘটে গেছে।
সত্যি কথা বলতে কী, যদি মহাভারতের কথা তুলি, তা হলে বলতে হবে— মহাভারতের রঙ্গমঞ্চে বলরামের প্রবেশই ঘটেছে দ্রৌপদীর স্বয়ংবরের সময় একেবারে কৃষ্ণের সঙ্গেই। কিন্তু রাজনৈতিক কারণে এবং অবশ্যই নিজের অসামান্য প্রভাবের কারণে কৃষ্ণ অনেক বেশি জড়িয়ে গিয়েছিলেন কৌরব-পাণ্ডবের রাজনীতির সঙ্গে, কিন্তু সে অর্থে বলরাম ততটা জড়াননি এই রাজনীতিতে, যদিও নানান ব্যাপারে তাঁর হস্তক্ষেপগুলিও তাঁর নিজস্ব ভঙ্গিমাতেই বড় বেশি স্পষ্ট এবং বিশিষ্ট। সত্যি কথা বলতে কী, কুরু-বাড়ির রাজনীতিতে কৃষ্ণের চেয়ে বলরামেরই জড়িয়ে যাবার কারণ এবং সম্ভাব্যতা বেশি ছিল। পাণ্ডব জননী কুন্তী কৃষ্ণ-বলরামের নিজের পিসি— এ তো সামান্য কারণ। এর চেয়েও বেশি যেটা গুরুত্বপূর্ণ সেটা হল— বলরামের মা রোহিণী এই কুরুবংশেরই মেয়ে। হস্তিনাপুরের রাজা শান্তনুর ছোটভাই ছিলেন বাহ্লিক, তাঁর পাঁচ-পাঁচটি মেয়েরই বিয়ে হয়েছিল বলরামের পিতা বসুদেবের সঙ্গে। এঁদের মধ্যে সবার বড় ছিলেন রোহিণী, বড় ঘটা করে পুরাণে যাঁকে কুরুবংশের মূল জনক পুরুর নামে পৌরবী বলে ডাকা হয়েছে— পৌরবী রোহিণী নাম বাহ্লিকস্য আত্মজাভবৎ। পুরু অথবা কুরুবংশের এই মেয়ের গর্ভেই বসুদেবের ঔরসে বলরামের জন্ম। মাতৃবংশের ঘরের ঝগড়া বলেই কি বলরাম শেষ পর্যন্ত কুরু-পাণ্ডবের যুদ্ধে কোনও অংশ নেননি অথবা সেইজন্যই কি তাঁর প্রচ্ছন্ন পক্ষপাত ছিল কুরুবংশের অধস্তন দুর্যোধনের প্রতি, তিনি তাঁর প্রিয়শিষ্যও বটে। তবু এসব আলোচনা পরে হবে।
মহাভারতের রঙ্গমঞ্চে বলরামের প্রবেশ ঘটেছিল কৃষ্ণের হাত ধরেই। দ্রৌপদীর স্বয়ংবরে। সেই দ্রৌপদী যখন লক্ষ্যভেত্তা পুরুষ অর্জুনের গলায় বরমাল্য পরিয়ে দিলেন এবং সমবেত দ্রৌপদী-কামী রাজারা অর্জুনকে একযোগে আক্রমণ করল, সেই অর্জুন যখন এতগুলি রাজার সঙ্গে একাকী যুদ্ধে প্রবৃত্ত হলেন এবং মহাবলী ভীমসেন গাছ উপড়ে ফেলে এলোপাথাড়ি চালিয়ে দিলেন যুধ্যমান রাজমণ্ডলীর মাথার ওপর দিয়ে, তখন কৃষ্ণ বলরামকে চিনিয়ে দিচ্ছিলেন পাণ্ডব ভাইদের এক এক করে। বলছিলেন— ওই যে ধনুক তুলে বাণ ছুড়ছে, ওই ওই হল অর্জুন। ওই যে গাছ নিয়ে ছুটছে খালি হাতে, ওই হল ভীম। ওই যুধিষ্ঠির, ওই নকুল-সহদেব। কৃষ্ণ বললেন— আমি শুনেছিলাম বটে পাণ্ডবেরা মায়ের সঙ্গে জতুগৃহের আগুন থেকে রক্ষা পেয়েছে। আজ এদের সামনাসামনি দেখে শান্তি হল আমার। কৃষ্ণের কথা শুনে নির্জল সাদা মেঘের মতো গায়ের রং— বলরাম বললেন— ভারী ভাল লাগছে দেখে। আমাদের পিসিমা কুন্তী তাঁর ছেলেদের নিয়ে বিপদ থেকে যে বেঁচে ফিরেছেন, দেখে ভাল লাগছে— প্রীতোহস্মি দৃষ্ট্বা হি পিতৃস্বসারং/পৃথাং বিমুক্তাং সহ কৌরবাগ্র্যৈঃ। লক্ষণীয় মায়ের সম্বন্ধে বলরাম কিন্তু পাণ্ডবদের কুরুবংশের ভূষণ বলে সম্বোধন করতেই ভালবাসতেন। আরও খেয়াল রাখা দরকার, স্যমন্তক মণির ঘটনায় সত্রাজিৎ যখন শতধন্বার হাতে মৃত্যু বরণ করেছেন, তখন বারণাবতে জতুগৃহ দগ্ধ হয়ে গেছে, তখন কেবল সে খবর আমরা পেয়েছি। তার মানে, শতধন্বাকে বধ করে নিহিত মণি না পাবার পর কৃষ্ণের ওপরে বলরামের যে সন্দেহ— এই ঘটনা তখন ঘটে গেছে এবং রাগ-অভিমান নিয়ে বলরামের মিথিলা যাওয়া এবং পুনরায় ফিরে আসা, এ-ঘটনাও বুঝি তখন শেষ হয়ে গেছে।
দ্রৌপদীর বিবাহের পর যে সমস্যা হয়েছিল পঞ্চ স্বামীর বৈবাহিক অধিকার নিয়ে, যুধিষ্ঠিরের হস্তক্ষেপে যে সমস্যা মিটে যাবার পরেই রাতের অন্ধকারে সেখানে এসে পৌঁছলেন কৃষ্ণ এবং বলরাম। এই প্রথম পিতৃষ্বসা কুন্তীর সঙ্গে দুই ভাইয়ের দেখা হল, দেখা হল পাণ্ডব-ভাইদের সঙ্গে। তবু কৃষ্ণ যেমন পিসিমা কুন্তীর সামনে অথবা দাদা যুধিষ্ঠিরের পা জড়িয়ে ধরে সোহাগ দেখিয়ে বলতে পারেন— আমি তোমাদের কৃষ্ণ গো, পিতা বসুদেবের ছেলে— কৃষ্ণোহহমস্মীতি নিপীড্য পাদৌ/যুধিষ্ঠিরস্যাজমীঢ়স্য রাজ্ঞঃ— বলরাম এমনকী প্রত্যক্ষত পারেন না। তাঁর ভিতরে যতই আবেগ থাকুক, তিনি এমন আগ বাড়িয়ে কথা বলতে পারেন না। অনেকক্ষণ সেখানে বসে সবার সঙ্গে কথা বলার পর কৃষ্ণ এবং বলরাম অন্ধকার পথে সকলের অজ্ঞাতে চলে গেলেন আপন শিবিরে— প্রাযাৎ শীঘ্রং বলদেবেন সার্ধম্‌।
অনেককাল চলে গেছে এই ঘটনার পরে, অনেক জল গড়িয়ে গেছে গঙ্গা এবং যমুনা দিয়ে। দ্রৌপদীর বিবাহের পর থেকেই পাণ্ডবদের সঙ্গে কৃষ্ণের সম্বন্ধ গভীর হয়েছে, বিশেষত অর্জুন আর কৃষ্ণের সম্পর্ক এখন যতখানি মামাতো-পিসতুতো ভাইয়ের, তার চেয়ে অনেক বেশি হল অভিন্নহৃদয় বন্ধুর। সেই বন্ধু একদিন বিপন্ন হলেন নিজগৃহের আবাসস্থলেই। এটাকে ‘রোমান্টিক’ বিপর্যয় বলাই সঙ্গত, কেন না এক ব্রাহ্মণের গোরু হারিয়েছে বলে চোর ধরে দেবার জন্য অর্জুনকে প্রবেশ করতে হল অস্ত্রাগারে, যেখানে দ্রৌপদীকে নিয়ে বসেছিলেন যুধিষ্ঠির। পূর্বের শর্ত অনুযায়ী অর্জুনকে বনবাসে-তীর্থযাত্রায় বেড়িয়ে পড়তে হল। প্রথম পরিণীতা পত্নীর সঙ্গ লাভ করা হয়নি। অর্জুনের মনে নিশ্চয়ই অন্যতর এক বিষাদ ছিল, এখনকার ভাষায় তাকে ‘ফ্রাষ্ট্রেশন’ বলাই ভাল। হয়তো এই বিষাদের ফলেই অর্জুনের বনবাস-জীবনে তিন-তিনটি উত্তমা রমণীর পদ্‌সঞ্চার ঘটেছে, উলূপী, চিত্রাঙ্গদা এবং অবশেষে সুভদ্রা। প্রথম দুই রমণী নিয়ে আমাদের কোনও কথা নেই, কিন্তু সুভদ্রাকে নিয়ে কথা আছে। কেন না কৃষ্ণ-জ্যেষ্ঠ বলরামকে এখানে অন্যরূপে দেখব।
দেখুন, রৈবতক পাহাড়ে সেদিন উৎসব চলছিল যাদব-বৃষ্ণিদের। রৈবতক পাহাড়টাকে চেনা উচিত, বলরামের স্ত্রী রেবতীর ঠাকুরদাদা রেবত-রাজার নামে এই পাহাড়। যদু-বৃষ্ণিদের ইচ্ছে হলেই রৈবতক পাহাড়ে চলে আসতেন, সেখানে নাচ-গান-পান-ভোজন চলত, চলত নানারকম হই-হুল্লোড়। এই উৎসবে অনেককেই আমরা আসতে দেখেছি, যদুবংশের কুমার-কিশোরেরা নানা পরিধান পরে উৎসবে মেতেছেন। গায়ক-বাদকেরা বাজনা বাজিয়ে গান গেয়ে বিনোদন বিস্তারের চেষ্টা করছে। বলরামকে দেখতে পাচ্ছি— তিনি আসছেন রেবতীর কাঁধে হাত রেখে ঈষৎ মত্ত অবস্থায় এবং তাঁর পিছন পিছন আসছেন নৃত্য-গীত-পারদর্শী গন্ধর্বেরা— ততো হলধরঃ ক্ষীবো রেবতীসহিতঃ প্রভুঃ।
দেখুন, একটা কথা আমার খুব মনে হয়। মনে হয় যে, বলরাম নৃত্য-গীত-বাদিত্রের বড় রসিক ছিলেন। হরিবংশ বা মহাভারত, যেখানেই আমরা প্রভু বলরামকে উৎসবে মেতে উঠতে দেখেছি, সেখানেই নৃত্যগীতের একটা অনুষঙ্গ বলরামকে জড়িয়ে থাকে। বাইরে থেকে বড় নিয়ত গম্ভীর মানুষ বলে মনে হলেও তাঁর ভিতরে ভিতরে আবেগের একটি অগ্নিকুণ্ড ছিল। যার জন্য মাঝে মাঝেই তাঁর এত রাগ, এত উৎসাহ অথবা এত অভিমান। আর নৃত্যগীতের অনুষঙ্গও তো আবেগ নামক মধুরতার লীলায়িত প্রকাশ। বলরামকে দেখুন— তাঁর শ্বশুরমশাই রৈবত ককুদ্মী গান শুনতে শুনতে কত দৈববর্ষ কাটিয়ে দিয়েছিলেন ব্রহ্মলোকে, সেই গানের আসরে বলরামের স্ত্রী রেবতীও কিন্তু অন্যতম সহৃদয়। হয়তো এই নৃত্য-গীতের অনুষঙ্গও রেবতীর সঙ্গে বলরামের বিবাহ-ঘটনার অন্যতম কারণ। হয়তো সেই অনুষঙ্গেই গীত-নৃত্য-বিশারদ গন্ধর্বদের বলরামের পিছন পিছন যেতে দেখেছি রৈবতকের পাহাড়ি উৎসবে— অনুগম্যমানো গন্ধর্বৈরচরৎ তত্র ভারত।
এই রৈবতক পাহাড়ের বিচিত্র উৎসবের মধ্যেই সখী-পরিবৃতা, সুন্দরী সুভদ্রাকে প্রথম দেখেন অর্জুন। তাঁর দিকে অনিমিষে তাকিয়ে থাকতে দেখেই যদুসিংহ কৃষ্ণ অর্জুনকে প্রস্তাব দেন— বলব নাকি পিতা-ঠাকুরদের, সুভদ্রার একটা সম্বন্ধ হোক তোমার সঙ্গে। আবেগ-স্খলিত অর্জুন যখন সত্যিই সুন্দরী সুভদ্রাকে বিবাহের ইচ্ছা প্রকাশ করলেন, তখন কৃষ্ণ কিন্তু বাবা-মাকে বলে বিবাহ-সম্বন্ধ করার কোনও ইঙ্গিতও দিলেন না। তিনি বুঝতে পেরেছিলেন নিশ্চয়ই যে, এইরকম বিয়ে, যার মধ্যে ঈষৎ দূরগত হলেও মামাতো বোনের একটা সম্পর্ক আছে, সেখানে এমন একটা বৈবাহিক সম্বন্ধ শেষ পর্যন্ত টেকানো যাবে না। তিনি অর্জুনকে বললেন— তুমি না ক্ষত্রিয়! জোর করে কন্যাহরণ করে নিয়ে গিয়ে বিবাহ করাটা তো তোমার কাছে অধর্ম নয় কিছু— প্রসহ্য হরণঞ্চাপি ক্ষত্রিয়াণাং প্রশস্যতে। কৃষ্ণের কথা শুনে অর্জুন প্রস্তুত হলেন। সুভদ্রা যখন রৈবতক পর্বত থেকে উৎসবান্তে দ্বারকায় ফিরছেন, তখন অর্জুন পূর্ণ যোদ্ধার বেশে সুভদ্রাকে হরণ করে বসালেন রথে। বায়ুবেগে রথ ধেয়ে চলল হস্তিনাপুরের দিকে, কিন্তু যে কোনও মুহূর্তে যুদ্ধের জন্য অর্জুনের পূর্ণ প্রস্তুতি রইল মনে মনে।
এমন একটা কন্যাহরণ দেখে পুরবাসী জন এবং দূতেরা সব খবর দিল যদু-বৃষ্ণিবীরদের কাছে। সুধর্মার সজ্জিত আবাসে জরুরি সভা বসল। সভাপাল চেতনার ভেরী বাজালেন সমস্ত সৈন্য-সামন্তদের যুদ্ধকালীন প্রস্তুতি নেবার জন্য— সমাজঘ্নে মহাঘোষাং ভেরীং সান্নাহিকীং ততঃ। সভাপাল কৃষ্ণ, বলরাম এবং অন্যান্য যদুবীরদের সামনে অর্জুনের ধৃষ্টতার কথা জানাতেই সমস্ত যদু-বৃষ্ণি-বীরেরা রাগে চেঁচাতে লাগলেন— ওরে আমার রথে ঘোড়া জুতে দে, ওরে আমার খড়্গটা নিয়ে আয় তো। কেউ কেউ নিজেরাই চলে গেলেন যুদ্ধের শেষ প্রস্তুতি তদারক করার জন্য। সুধর্মা-সভায় যখন এইরকম তুমুল চেঁচামেচি চলছে, তখন কৃষ্ণ এক্কেবারে চুপ করে বসেছিলেন। আর ঠিক সেইজন্যেই বলরামের একটু সন্দেহ হল, যদিও তখনও তিনি অন্যান্য যদুবীরদের মতোই ক্রোধে আগুন হয়ে বসেছিলেন, তাঁর চোখ তখনও মদ্যপানে আরক্ত— নীলবাসা মদোৎসিক্ত ইদং বচনমব্রবীৎ। বলরাম বললেন— তোমরা সব এত লাফালাফি করছ কেন, কৃষ্ণ কিন্তু এখনও একটাও কথা বলেননি। আগে তাঁর কথাটা শোনো, তাঁর ভাব এবং ইচ্ছে বুঝে তবেই না কাজ করবে— এষ তাবদ্‌ অভিপ্রায়ম্‌ আখ্যাতু স্বং মহামতিঃ।
বলরামের কথা যুক্তিযুক্ত বুঝে সকলেই চুপ করে গেল, বসেও পড়ল সবাই নিজের নিজের জায়গায়। বলরাম এবার কৃষ্ণকে বলতে আরম্ভ করলেন, তবে কতটা রাগ তিনি মনের মধ্যে পুষছিলেন তা বোঝা যায় তাঁর প্রশ্ন করার ভঙ্গি থেকেই। বলরাম বললেন— তুমি যে সব চোখে দেখেও একটি কথা না বলে চুপ করে বসে আছ, এর মানেটা কী— কিম্‌-অবাগ্‌-উপবিষ্টোহসি প্রেক্ষমানো জনার্দন। দেখো, অর্জুন তোমার বন্ধু বটে, আত্মীয়ও বটে। কিন্তু তাঁর প্রতি যে অতিথি-সৎকারের বাহুল্য দেখিয়েছি আমরা, সে তোমার জন্যই প্রধানত— সৎকৃতস্ত্বৎকৃতে পার্থঃ সর্বৈরস্মাভিরচ্যুত। তবে এখন বুঝতে পারছি— ওই কুলাঙ্গারটা আমাদের এতটুকু সমাদরের যোগ্যও ছিল না। আমি ভাবতে পারি না, কেমন ছোটলোক এই ছেলেটা! আরে যে বাড়িতে বসে যে থালাটায় আমাদের অন্নপান খেলি, সেই থালাটাই তো ভেঙে দিয়ে গেলি, এমন কেউ করে— কো হি তত্রৈব ভুক্ত্বান্নং ভাজনং ভেত্তুমর্হতি! এ কি কোনও ভদ্রলোকের কাজ! সে আমাদের সঙ্গে ভাল সম্পর্ক চেয়েছে, আমরাও সেইমতো তাকে সমাদর করেছি। কিন্তু এটা সে কী করল? যার বেঁচে থাকার ইচ্ছে আছে, সে কি কখনও এই কাজ করতে পারে।
সত্যি কথা বলতে কী, যদু-বৃষ্ণিদের যুদ্ধে খুব সুনাম ছিল। যদু-বৃষ্ণিদের সৈন্য-সামন্ত যে রাজার পক্ষ নিয়ে লড়ত, তাদের জয় অনিবার্য ছিল বলেই মনে করা হত সে-সময়ে। প্রধানত সেই যুদ্ধবীরদের ভরসাতেই বলরাম কথা বলছেন, যদিও যে-কৃষ্ণের কথা বা যাঁর সিদ্ধান্ত শোনার জন্য তিনি প্রথম অনুযোগ করেছিলেন, তাঁকে কথা বলতে না দিয়েই তিনি নিজের মনের ঝাল মিটিয়ে চলেছেন এখনও পর্যন্ত। বলরাম কৃষ্ণকে বললেন— সে আমাদের সবাইকে অপমান করেছে, অপমান করেছে তোমাকেও। তবে জেনে রেখো, সুভদ্রাকে সে সঙ্গে করে নিয়ে গেছে মানে সে নিজের মৃত্যুকে সঙ্গে করে নিয়ে গেছে। কেন যে সে নিজের মাথার ওপর আমার লাথি খাওয়ার জায়গা করে রাখল, জানি না— কথং হি শিরসো মধ্যে কৃতং তেন পদং মম— তবে আমি কিছুতেই এ-অপমান সহ্য করব না। আজকে আমি এই পৃথিবী কৌরব-পাণ্ডবহীন করে ছাড়ব। অর্জুনের এই অন্যায় ব্যবহার আমি কিছুতেই সহ্য করব না— ন হি মে মর্ষণীয়োহম্‌ অর্জুনস্য ব্যতিক্রমঃ। বলরামের প্রতিপাদ্য শুনে সমবেত যদু-বৃষ্ণি-প্রধানেরা সম্পূর্ণ সমর্থন করলেন তাঁকে। এবং বলরামের কথাগুলি সুধর্মা-সভায় আলোচনার ভঙ্গিতে উচ্চারিত হয়নি। রাগে তিনি গর্জন করছিলেন— অতএব যারা পূর্বেই অর্জুনের ব্যবহারে ক্ষুদ্ধ হয়েছিলেন, তাঁরা তো সমর্থন করবেনই বলরামকে— তং তথা গর্জমানস্য মেঘদুন্দুভি-নিঃস্বনম্‌— কারণ তাঁরাও অর্জুনের ব্যবহারে আহত এবং ক্রুদ্ধ হয়েছেন।
কৃষ্ণ এরকম নন। কথা বলবার সময় তিনি ক্রুদ্ধ হন না, ক্রুদ্ধ হলেও গর্জন করে কথা বলেন না। তিনি অর্জুনের সঙ্গে নিজেদের ঘনিষ্ঠ সম্বন্ধ, অর্জুনের শক্তি, ক্ষমতা এবং প্রভাব ব্যাখ্যা করে এইটাই বোঝানোর চেষ্টা করলেন যে, অর্জুন এমন কোনও অন্যায় করেননি, যাতে তাঁর বিরুদ্ধে যুদ্ধযাত্রা করা যায়। বিশেষত যুদ্ধ হলে অর্জুনের মতো মহাবীরের হাতে যদি যদু-বৃষ্ণিরা হেরে যান, তবে সুভদ্রার সঙ্গে তাঁর বিয়েটাও যেমন আটকানো যাবে না, তেমনই যদু-বৃষ্ণিদের ঘাড়ে পরাজয়ের ব্যথা এসে লাগবে। অতএব এইসব যুদ্ধ-টুদ্ধ বাদ দিয়ে শীঘ্রগামী রথে তার পিছন পিছন ধাওয়া করো, তারপর খুশি মনে তাকে ফিরিয়ে আনো দ্বারকায়, এটাই আমার মত— নিবর্তয়ত সংহৃষ্টা মমৈষা পরমা মতিঃ।
আশ্চর্য কী জানেন, এই যে বলরাম এত হম্বিতম্বি করে যদু-প্রধানদের খেপিয়ে তুললেন, এমনকী কৃষ্ণকেও যা নয় তাই বললেন, এমনকী কৃষ্ণ বেশি কথা বলছেন না বলে নিজেই কৃষ্ণকে যা-নয় তাই বলে গালাগালি দিলেন, সেই বলরাম কিন্তু আর একটা কথাও বললেন না। যদু-বৃষ্ণি-প্রধানেরা কৃষ্ণের কথা শুনে অর্জুনকে দ্বারকায় ফিরিয়ে আনলেন। মহাসমারোহে বিবাহের সম্বন্ধ পাকা হয়ে গেল এবং তারপর অর্জুন যখন সুভদ্রাকে নিয়ে ইন্দ্রপ্রস্থে ফিরছেন, তখন বৈবাহিক কুটুম্বেরা যাঁরা অনুগামী হয়েছিলেন অর্জুনের সঙ্গে, তাঁদের মধ্যে আমরা বলরামকেও দেখতে পাচ্ছি নির্বিকার স্ববিরোধিতায়। কৃষ্ণের সঙ্গে তিনিও আসছেন অর্জুনের বৈবাহিক সম্বন্ধের অনুসরণ করে— আজগাম বিশুদ্ধাত্মা সহ রামেণ কেশবঃ। অর্জনের সঙ্গে সুভদ্রার বিয়ে হল সম্পূর্ণ আড়ম্বরে। যদু-বৃষ্ণিদের বাড়ি থেকে কত যে উপহার এল ইন্দ্রপ্রস্থে, তা বলবার নয়। মহাভারতের কবি অথবা তাঁর পরম্পরাপ্রাপ্ত শিষ্যেরা এই সর্গের নাম দিয়েছেন ‘হরণাহরণ পর্ব’, অর্থাৎ সুভদ্রার হরণের সঙ্গে বৈবাহিক উপহারের আহরণও এখানে লক্ষ্য করার মতো। আর বলরামের কথা কী বলব, যিনি এই কয়েক দিন আগে অর্জুনকে মেরে পৃথিবীকে নিষ্পাণ্ডব, নিষ্কৌরব করতে চাইছিলেন, তিনি এই বিবাহ-সম্বন্ধের প্রতি পূর্ণ মর্যাদা জ্ঞাপন করে— সম্বন্ধং প্রতিমানয়ন্‌— অর্জুনকে হাজারো উপহার দিলেন শুধু এই কৃতজ্ঞতায় যে, অর্জুন সুভদ্রার পাণিগ্রহণ করেছেন— রামঃ পাণিগ্রহণিকং দদৌ পার্থায় লাঙ্গলী। এই অসামান্য উপহারের মধ্যে সবচেয়ে গুরুত্বপূর্ণ ছিল সমরহস্তী— সে সব এমন হাতি, যার গুণ বলে শেষ করা যায় না, যুদ্ধে সেসব হাতি কোনওদিন পরাজয় স্বীকার করেনি। এই বিশাল বিশাল হাতির সঙ্গে সোনাদানা এবং বস্ত্ৰ-পরিধানও বলরামেরই দানের বিষয় ছিল। অর্জুনের হয়ে মহারাজ যুধিষ্ঠিরই সমস্ত দান গ্রহণ করলেন। ইন্দ্রপ্রস্থ থেকে ফেরবার সময় কৃষ্ণ থেকে গেলেন যুধিষ্ঠিরের রাজধানীতে অর্জুনের সঙ্গে, কিন্তু বৃষ্ণি-যাদবদের সঙ্গে নিয়ে কন্যাপক্ষের প্রধান প্রতিনিধির মতো দ্বারকায় ফিরে গেলেন বলরাম, এবং যুধিষ্ঠিরও পরম সম্মানে বলরামের সঙ্গে বহুতর উপহার পাঠালেন দ্বারকায়, কুটুম্ব-সম্বন্ধের নিদর্শন হিসেবে।
কেমন বুঝলেন বলরামকে। বড় সরল, বড় সহজ মানুষ। তিনি ক্রোধ জিইয়ে রাখতে পারেন না, রাগ হলে পর মুহূর্তেই তা ভুলে যেতে পারেন নিরাকুল সদ্ভাবনায়। এই সদ্ভাবনা এতটাই যে, ভবিষ্যতে যদি পুনরায় সে ঘটনার উল্লেখ হয়, সেই স্মৃতি যদি মনে করিয়ে দেওয়া হয় তাতেও তিনি রাগ করেন না, বরঞ্চ তা নিয়ে হাসিঠাট্টাও করতে পারেন। আমরা যে একেবারে অমূলক কথা বলছি না, তার প্রমাণ মিলবে হরিবংশ ঠাকুরের জবানীতে। আগেই বলেছিলাম— যাদব-বৃষ্ণিদের মধ্যে উৎসবের চল ছিল খুবই বেশি। হয়তো বিভিন্ন কুলপ্রধানদের নিয়ে একটা সংঘরাষ্ট্র তৈরি হয়েছিল বলেই, তাঁরা মাঝে মাঝেই একত্র হয়ে উৎসবে মেতে উঠতেন। এবারে দেখছি, তাঁরা জলক্রীড়া করতে গেছেন সাগরে। সাগরের পারেই দ্বারবতী নগরী, অতএব সাড়ম্বরে জলক্রীড়ার আয়োজন খুব স্বাভাবিক ছিল এখানে।
নির্দিষ্ট দিনে বৃষ্ণি-যাদবরা সকলেই চলে এলেন সাগরতীরে, কিন্তু হরিবংশ ঠাকুর তাঁর অধ্যায় রচনা আরম্ভ করলেন বলরামকে দিয়ে। বিলাসী বলরাম সারা অঙ্গে চন্দনের অলকা-তিলকা চিত্তির করে, প্রিয় পত্নী রেবতীর কাঁধে নিজের ভার খানিকটা ন্যস্ত করে সাগর-পারে এসে পৌঁছলেন; কারণটা বোঝাই যাচ্ছে, সেই মদ্যপানের ফল— হাত-পা একটু স্খলিত হচ্ছে মাঝে মাঝে— রক্তেক্ষণো রেবতীমাশ্রয়িত্বা/কাদম্বরীপানকলঃ পৃথুশ্রীঃ। আপনারা এতক্ষণে বুঝেই গেছেন নিশ্চয় যে, এমন অবস্থায় বলরামের মতো বিরাট পুরুষকে ভারী সুন্দর দেখায়। অমন ফর্সা, লম্বা চেহারা, পরনে নীল বাস, এক কানে সেই বজ্রমণির কুণ্ডল— সাগরের জলে এসে দাঁড়ালেন বলরাম, যেন মনে হল— সাগর থেকে চাঁদ উঠছে, এতই সুন্দর— ররাজ রামোহম্বুদমধ্যমেত্য/সম্পূর্ণবিম্বো ভগবান্ ইবেন্দুঃ। রেবতী বলরামের সঙ্গে আছেন, মাঝে মাঝে স্বামীর মুখের দিকে তাকিয়ে তির্যকদৃষ্টির ব্যঞ্জনা সৃষ্টি করছেন। রেবতী গান-বাজনার ঘরের মেয়ে, তাঁকে এবং অবশ্যই সুরের রসিক বলরামকেও বিনোদিত করার জন্য কৃষ্ণের আদেশে স্বৰ্গবেশ্যা অপ্সরারা সব নেমে এল নাচতে— তাং রেবতীং চাপ্যথ বাপি রামং/সর্বা নমস্কৃত্য বরাঙ্গযষ্ট্যঃ।
এখানেও ‘রাস’ নৃত্যের কথা পাচ্ছি। তাই আগে বলেছিলাম যে, ‘রাস’ একপ্রকার প্রাচীন নৃত্য এবং তা শুধু ব্রজগোপীদেরই একচেটিয়া নয়। এবারে আসল কথায় আসি— এই যে নৃত্য-গীত চলছিল, তার বিষয় বহুতর অবশ্যই, কিন্তু প্রধানত কৃষ্ণ-বলরামের বিভিন্ন বীরত্বের ঘটনা নিয়েই অপ্সরাদের নৃত্য-গীত এবং অভিনয়ের পালা চলছিল। স্বয়ং নারদমুনি এই নৃত্যগীত পরিচালনা করছিলেন। এখানে লক্ষণীয় বিষয় হল— ওই নৃত্য-গীত-অভিনয়ের মধ্যে অর্জুন যেভাবে সুভদ্রা হরণ করে বিজয় লাভ করেছিলেন, এই অভিনয়টাও অন্তর্ভুক্ত ছিল, আর তা ছিল যখন, তখন বলরাম তাঁর প্রথম প্রতিক্রিয়ায় কী বলেছিলেন এবং পরে তিনি কীভাবে চুপ করে গেছেন, তারও অভিনয়-ক্রিয়া ছিল নিশ্চয়ই— ততঃ সুভদ্রাহরণে জয়ঞ্চ/চিত্রাণি চানেককথাশ্রয়াণি। কিন্তু এতসব নাটক দেখে বলরাম এতটুকু বিড়ম্বিত বোধ করেন না। এতই তাঁর আনন্দ হচ্ছে যে, কাদম্বরীর আবেশে মাঝে মাঝে তিনি আধুনিকের মতোই উ-উ-হু-উ বলে চেঁচিয়ে উঠছেন— কাদম্বরী-পান-মদোৎকটস্তু/বলঃ পৃথুশ্রীঃ স চুকূর্দ রামঃ— আর মাঝে মাঝে প্রিয়া-মহিষী রেবতীর হাতে হাত মিলিয়ে নৃত্য-গীতের সমে গিয়ে তাল ঠুকছেন— সহস্ততালং মধুরং সমঞ্চ/স্বভাৰ্যয়া রেবতরাজপুত্র্যা। বলরামের আনন্দ বর্ধনের জন্য কৃষ্ণকেও এই আসরে সত্যভামার সঙ্গে নাচতে হয়েছে এমনকী, নিমন্ত্রিত অর্জুনকেও নাচতে হয়েছে সুন্দরাঙ্গী সুভদ্রার সঙ্গে, উদ্দেশ্য একটাই— নাচলে-গাইলে বলরাম খুশি হবেন— হর্ষাগমার্থঞ্চ বলস্য ধীমান্।
॥ ৯ ॥
দ্রৌপদীর স্বয়ম্বরেও তিনি এসেছিলেন, সুভদ্রার বিয়ের সময়েও অবশেষে যথেষ্টই মেলামেশা করেছেন পাণ্ডবদের সঙ্গে, এমনকী যুধিষ্ঠিরের রাজসূয় যজ্ঞের আসরেও তাঁকে দেখা গেছে, কিন্তু তবু কেন জানি না, বলরামের সঙ্গে পাণ্ডবদের তেমন গভীর মেলামেশা অথবা তেমন কোনও গভীর ভাব-বিশ্বাসের সম্পর্কও গড়ে ওঠেনি। কর্তব্য এবং দায়িত্বের একান্ত আসনগুলিতে নিতান্ত সপ্রতিভ ভাবেই তিনি পাণ্ডবদের রাজধানীতে উপনিষন্ন বটে, এবং পাণ্ডবরা যথেষ্ট সমীহও লাভ করেন তাঁর কাছে। কিন্তু এটা কখনওই বলা যাবে না যে, অত্যন্ত ঘনিষ্ঠ আত্মীয়তার সূত্র ধরে অথবা যুধিষ্ঠিরের ধর্মাত্মতায় তিনি এতটা মুগ্ধ ছিলেন যে, কারণে-অকারণে তিনি ইন্দ্রপ্রস্থ বা হস্তিনাপুরের রাজনীতিতে মাথা গলিয়ে দেবেন। অন্যদিকে কৌরব দুর্যোধন গদাযুদ্ধে তাঁর অতিপ্রিয় শিষ্য বটে, কিন্তু তাঁর জন্যও বলরামের এত মায়া-মোহ ছিল না যে, নিরন্তর তিনি তাঁর হয়েই কথা বলবেন। অবশ্য কৃষ্ণের প্রতি তাঁর প্রিয়ত্বের সম্বন্ধও তাঁকে পুরোপুরি দুর্যোধনের পক্ষপাতী হতে দেয়নি। বস্তুত রাজনীতি এবং রাজনৈতিক কূটনীতি, কোনওটাই বলরামের কাছে খুব প্রিয় বস্তু ছিল না। এমনও হতে পারে যে, রাজনীতির ব্যাপারে ছোট ভাই কৃষ্ণের অতিরিক্ত সচেতনতা এবং অতিরিক্ত সক্রিয়তা বলরামের মনকে বিপরীত প্রতিক্রিয়ায় বেশ খানিকটা উদাসীন করে তুলেছিল। ফলত অন্যান্য রাজবংশের উত্থান-পতন এবং সেই তুলনায় নিজেদের অর্থাৎ যদু-বৃষ্ণিদের আপেক্ষিক রাজনৈতিক প্রতিষ্ঠা নিয়ে বলরাম কখনওই খুব একটা মাথা ঘামাতে চাননি, অথবা মাথা ঘামাতে তাঁর ভালও লাগত না। বিশেষত পাণ্ডব এবং কৌরবদের ঘরোয়া রাজনীতি, যা তখনকার বৈদেশিক রাজনৈতিক পরিস্থিতিতে যথেষ্ট টানা-পোড়েন তৈরি করেছিল, সেই রাজনীতিতেও বলরাম একান্ত উদাসীন ছিলেন। অন্তত দৃঢ় পক্ষপাত বলতে যা বুঝি, সে-ব্যাপারে বলরাম নিতান্তই মুক্ত ছিলেন। যদিও কখনও কখনও এক পক্ষের জন্য সমবেদনা, অন্য পক্ষের প্রতি উষ্মা— এগুলো যে আমরা টের পাই, সেটা একেবারেই বলরামের নিজস্ব স্বভাবের ব্যাপার এবং সে-স্বভাব আগেই বলেছি— অনেকটাই চঞ্চল, বলা ভাল, এখনই যেরকম, তখনই সেরকম নয়— ধরনের।
যুধিষ্ঠিরের রাজসূয় যজ্ঞারম্ভের আগে এবং পরে যেভাবে জরাসন্ধ এবং শিশুপাল মারা গেলেন, তাতে ভারতবর্ষের রাজনৈতিক ক্ষেত্রে একটা বিরাট পরিবর্তন এসেছিল। জরাসন্ধ এমনই প্রতাপশালী রাজা ছিলেন, যাঁকে অতিক্রম করে দুর্যোধন বা যুধিষ্ঠির কারও পক্ষেই প্রতিষ্ঠা লাভ করা সম্ভব ছিল না। দ্বারকা তথা মথুরা-শূরসেনের বৃষ্ণি-যাদবরা তো তাঁর চিরশত্রু। যাইহোক, কৃষ্ণের বুদ্ধিতে যখন জরাসন্ধ হত হলেন, তখন প্রত্যক্ষত সেটা যুধিষ্ঠিরের শক্তিবৃদ্ধির সহায়ক হলেও পরোক্ষে দুর্যোধন-ধৃতরাষ্ট্রেরও রাজনৈতিক ক্ষমত বাড়িয়ে দিল। এই পরিস্থিতিটা খুব পরিষ্কার হয়ে যায় একটা সাধারণ ঘটনায়।
কৃষ্ণের অন্যতমা স্ত্রী জাম্ববতীর গর্ভজাত কৃষ্ণের পুত্র শাম্ব দেখতে অসাধারণ সুন্দর ছিলেন। হস্তিনাপুরের অধিকর্তা দুর্যোধন নিজের মেয়ে লক্ষণার বিয়ের জন্য স্বয়ম্বর সভার আয়োজন করেছিলেন। স্বয়ম্বর-বেশে সজ্জিতা এই কন্যাটিকে কৃষ্ণপুত্র শাম্ব সবলে হরণ করে বিবাহ করতে চাইলেন। তাঁর প্রচেষ্টা সম্পূর্ণ সফল হবার আগেই কর্ণ-দুর্যোধন, ভীষ্ম-দ্রোণেরা শাম্বকে ধরে এনে বন্দি করে রাখলেন হস্তিনাপুরের বন্দিশালায়। কৃষ্ণপুত্রের প্রতি এই আচরণে যাদব-বৃষ্ণিরা যার-পর-নাই ক্ষুব্ধ হলেন এবং এই ঘটনাকে তাঁরা জাতির অপমান বলে স্থির করলেন। মহাশক্তিধর বলরাম অবশ্য বৃষ্ণি-যাদবদের এই ক্ষুব্ধতায় তেমন কর্ণপাত করলেন না। তিনি মদ্যপান করেছিলেন, ফলে তাঁর চক্ষু দুটি যেমন অর্ধনিমীলিত ছিল, তেমনই কথা বলার সময় অক্ষরগুলিও স্খলিত হচ্ছিল। এই অর্ধনিমীলিত-স্খলিত ভাষণেই তিনি সমবেত যাদব-বৃষ্ণিদের কথার প্রতিবাদ করলেন— নিবাৰ্য্য তান্‌ বলঃ প্রাহ মদ-লোলাকুলাক্ষরম্‌। তিনি বললেন— দেখো কুমার দুর্যোধন আমার গদাযুদ্ধের শিষ্য বলে কথা। আমি গিয়ে সেখানে দাঁড়ালেই কৌরবদের সমস্ত জারিজুরি ঘুচে যাবে। আমি একা সেখানে যাব এবং আমার মুখের একটি কথায় কৌরবরা শাম্বকে ছেড়ে দেবে— মোক্ষ্যান্তি মদ্বচনাদ্‌ যাস্যাম্যেকো হি কৌরবান্‌। তোমরা সব বসে থাকো এখানে।
বলরাম তাঁর বিশ্বাসমতো বক্তব্য স্থাপনা করে একাকী তাঁর লাঙলটি কাঁধে নিয়ে উপস্থিত হলেন হস্তিনাপুরীতে। তবে তিনি রাজধানীর ভিতরে প্রবেশ করলেন না, নগরীর বাইরে এক আরাম-উদ্যানের মধ্যে নিজের আস্তানা বানিয়ে নিলেন— বাহ্যোপবনমধ্যেহভূদ্‌নবিবেশ চ তৎ পুরম্‌। বলরাম নগরীর বাইরে উদ্যান-ভূমিতে অপেক্ষা করছেন শুনে দুর্যোধন-দুঃশাসন-কৰ্ণরা গোরু, জল, পাদ্য-অর্ঘ্যের উপহার নিয়ে উপস্থিত হলেন বলরামের কাছে। সময়োচিত ভদ্রতা দেখে বলরামও স্মিতহাস্যে পাদ্য-অর্ঘ্য স্বীকার করে প্রথম কথাতেই বললেন— মথুরা-দ্বারকার রাজা উগ্রসেন আদেশ দিয়েছেন শাম্বকে এখনই আমার হাতে প্রত্যর্পণ করো— আজ্ঞাপয়ত্যুগ্রসেনঃ শাম্বমাশু বিমুঞ্চত। বলরাম যেভাবে কথা বললেন, তাতে বোঝা গেল— ব্যাপারটা আর ব্যক্তিগত সম্পর্ক বা ব্যক্তিগত মান-অপমানের পর্যায়ে নেই, শাম্বের বিবাহ এবং বন্ধনের ঘটনা এখন পুরোপুরি একটা রাজনৈতিক ‘ইস্যু’ হয়ে দাঁড়িয়েছে। শুধু তাই নয়, এই সমস্যার সমাধান রীতিমতো রাষ্ট্রীয় সিদ্ধান্তের ওপর নির্ভর করছে, নির্ভর করছে নাগরিকতার সুরক্ষা-বিধানের ওপর। কৃষ্ণপুত্র শাম্ব কী করেছেন না-করেছেন, সেটা বড় কথা নয়। বড় কথা হল— শাম্ব মথুরা-শূরসেন রাজ্যের নাগরিক, তাঁর নিবাসভূমি দ্বারকা। তাঁকে তুচ্ছ কারণে বন্দি করা হয়েছে, অতএব রাজা উগ্রসেন আজ্ঞা দিচ্ছেন, যাতে বিনা শর্তে হস্তিনাপুরের রাজা শাম্বকে ছেড়ে দেন।
যেভাবে বলরাম কথা বলেছেন, তার রাজনৈতিক তাৎপর্য বুঝতে গেলে যে বিস্তারিত পটভূমিকা রচনা করা দরকার, তার সময় এবং সুযোগ কোনওটাই এই প্রবন্ধে নেই। তবে এটুকু বলতেই হবে যে, কংস এবং জরাসন্ধের মৃত্যুর পর যে রাজনৈতিক মেরুকরণ ঘটেছিল সেখানে হস্তিনাপুরের দুর্যোধন যেমন পাদপ্রদীপের আলোয় আসতে চাইছিলেন, তেমনই একইভাবে যদু-বৃষ্ণিদের সংঘরাষ্ট্রও কংস-জরাসন্ধের মূল বিজেতা হিসেবে ভারতবর্ষের রাজনীতিতে নিজেদের গুরুত্ব প্রতিষ্ঠা করতে চাইছিল। কিন্তু হস্তিনাপুরের রাজা যেহেতু পূর্বে জরাসন্ধের মিত্র গোষ্ঠীর লোক ছিলেন এবং যেহেতু তিনি এবং তাঁর মতো লোকেরা রাজতন্ত্রের ধারক এবং বাহক, অতএব সংঘরাষ্ট্রের কুল-প্রধানদের তাঁরা রাজা বলে মনে করেন না। বিশেষত, কংসপিতা মহারাজ উগ্রসেন, যিনি সংঘরাষ্ট্রের ভাবনা মেনে রাজার পদবি ধারণ করেন মাত্র, তেমন মানুষ যদি আদেশ করেন, আজ্ঞা করেন, তবে একনায়ক তথা রাজতন্ত্রে বিশ্বাসী অভিজাতম্মন্য মানুষের রাগ হয়।
বলরামের কথা শুনে কৌরব পক্ষের যুবক-বৃদ্ধ সবাই ভীষণ ক্রুদ্ধ হলেন— ভীষ্ম-দ্রোণ, দুর্যোধন-কর্ণ, সবাই। তাঁরা উগ্রসেনের কথা ছেড়ে আরও এক কাঠি এগিয়ে গিয়ে বললেন— এসব আপনি কী বলছেন বলরাম? যাদবদের মধ্যে এমন কে আছে, যে এই প্রসিদ্ধ কুরুবংশের জাতক আমাদেরও আদেশ করতে পারে— আজ্ঞাং কুরুকুলোত্থানাং যাদবঃ কঃ করিষ্যতি? বেশ বোঝা যায়, কথাটা শুধু উগ্রসেনের প্রসঙ্গেই থেমে থাকল না, এ-কথার লক্ষ্য স্বয়ং বলরাম তো বটেই, এমনকী কৃষ্ণও। কৌরবরা বললেন— আরে মশাই! উগ্রসেনও যদি কৌরবদের আদেশ দেয়, তা হলে আর এই রাজার যোগ্য রাজছত্র আর চামরগুলো দিয়ে কী হবে— তদলং পাণ্ডরছত্রৈর্নৃপযোগ্যৈর্বিড়ম্বিতৈঃ। উগ্রসেনের হেঁয়ালি ছেড়ে কৌরবরা বলে পাঠালেন— উগ্রসেন কিংবা আপনার ইচ্ছামতো আমরা অন্যায়কারী শাম্বকে ছেড়ে দেব না। এবারে জরাসন্ধ-পরবর্তী রাজনৈতিক অবস্থান জানিয়ে কৌরবরা ততোধিক অপমান করে বললেন— আচ্ছা, আচ্ছা, ঠিক আছে! অন্ধক-যাদব-বৃষ্ণি বংশের লোকেরা আগে যেমন আমাদের প্রণাম-ট্রনাম করতেন, তা নয় নাই করলেন, কিন্তু আমরা যাদের চাকর-বাকরের মতো দেখে এসেছি, তারা আমাদের আদেশ দিচ্ছে— এই ব্যবহার তো আশ্চর্য লাগছে— ননাম সা কৃতা কেয়মাজ্ঞা স্বামিনি ভৃত্যতঃ। এবারে বলরামের ক্ষতস্থানে ক্ষার ক্ষেপণ করে কৌরবরা বললেন— হ্যাঁ, দোষটা আপনাদের নয়, দোষ আমাদেরই। আমরা আপনাদের সঙ্গে সমান আসনে বসেছি এবং একসঙ্গে বসে খাবার-দাবারও খেয়েছি, তার ফলেই এমন মাথায় চড়ে গেছেন আপনারা— গর্বমারোপিতা যূয়ং সমানাসনভোজনৈঃ। সত্যি এতে আপনাদের দোষ নেই, আমাদের আভিজাত্যহেতু প্রীতি দেখিয়ে আপনাদের সঙ্গে যে একসঙ্গে ওঠাবসা করেছি, এতে রাজনীতির ব্যাপারটা আমরা মাথায় রাখিনি বলেই এমন দুরবস্থা ঘটেছে। এবারে ‘পারসোনাল অ্যাটাক’। ওঁরা বলে পাঠালেন— মহাশয় বলভদ্র! আপনাকে যে আমরা গোরুদান করে অর্ঘ্য-টর্ঘ্য দিয়েছি, ওটাও আপনার কুলের প্রতি মর্যাদাবশত দিইনি, দিয়েছি আমাদের আভিজাত্যের চিরাচরিত রীতিটি মাথায় রেখে— প্রেম্নৈতন্‌ নৈতদস্মাকং কুল্যং যুষ্মৎকুলোচিতম্‌। আপনি জেনে রাখুন— শাম্বকে আমরা ছাড়ছি না।
এর পরের ঘটনা নিতান্তই বলদেবোচিত এবং বড় আশ্চর্য লাগে— বিপরীত প্রতিক্রিয়ায় কুরুরা যেভাবে বলরামের কাছে নতি স্বীকার করলেন, সেটা মোটেই কৌরবোচিত নয় এবং যাঁরা একটু আগেই এত বড় বড় কথা বলছিলেন, তাঁরা যেভাবে বিনা বাক্যে বিনা যুদ্ধে বলরামের প্রসাদ ভিক্ষা করলেন, তাতে এটা বুঝি যে, বলরামের তথা কৃষ্ণের আপন প্রভাবেই কৌরবরা শাম্বকে ছেড়ে দিয়েছিলেন। আর বলরাম কৌরবদের কথা শুনে যা করেছিলেন, সেটা নিতান্তই পুরাকল্পের অভিজ্ঞান যা বলরামের ওপর চেপে বসেছে।
কৌরবদের কথা শুনে বলরাম সাতিশয় ক্রুদ্ধ হলেন এবং ক্রোধে প্রমত্তের মতো ঘুরতে ঘুরতে মাটির ওপর পদাঘাত করতে লাগলেন। পুরাণের বর্ণনা অনুযায়ী সেই পাদপ্রহারে পৃথিবী বিদারিত হল। বলরাম কৌরবদের উদ্দেশে প্রচুর তিরস্কার-বাক্য উচ্চারণ করতে লাগলেন। কৌরবদের তিরস্কারের শব্দরাশি মাথায় রেখে বলতে লাগলেন— তোমাদের রাজশাসন স্বতঃসিদ্ধ হয়ে গেল, আর আমাদের রাজ-অভিমান একেবারেই আগন্তুক নাকি! আমরা কি বানের জলে ভেসে এসে রাজা হয়েছি— কৌরবাণাং মহীপত্বম্‌ অস্মাকং কিল কালজম্‌। আরে, আমাদের রাজার চাকর-বউরা পর্যন্ত নন্দনকাননের মন্দারমঞ্জরি খোঁপায় গুঁজে ঘুরে বেড়ায়, সেই উগ্রসেন নাকি রাজা নন— বিভর্তি যস্য ভূত্যানাং… মঞ্জরীর্বনিতাজনঃ। ঠিক আছে দেখাচ্ছি তোদের, আমি একাই এই পৃথিবী কৌরবশূন্য করে দেব।
কৌরব-পাণ্ডব সবার ওপরেই রাগ হল বলরামের। তিনি বললেন— আমি কৌরবদের এই হস্তিনানগরী লাঙলের আগায় টেনে এনে ভাগীরথীর জলে ফেলে দেব। পুরাণের বর্ণনা অনুযায়ী এর পরে বলরাম তাঁর লাঙলখানি অধোমুখ করে হস্তিনার প্রাকার এবং খাতের মাঝখানে লাগিয়ে নিলেন আঁকশির মতো। সারা হস্তিনাপুর কেঁপে উঠল এবং কৌরবরা নির্বিবাদে শাম্বকে প্রত্যর্পণ করলেন বলভদ্রের হাতে। মাঝখানের এই হলাকর্ষণ এবং হস্তিনাপুরের বিদারণ-কম্পনের ঘটনাকে যদি বাস্তবদৃষ্টিতে প্রাকৃতিক কোনও ঘটনা বলে মেনে নিই তা হলে ফলকথা এই দাঁড়ায় যে, বলরামের প্রভাব স্বীকার করে কৌরবরা দুর্যোধনের মেয়ের সঙ্গে শাম্বের বিবাহ-ঘটনা মেনে নিয়েছিলেন এবং শাম্বকে সস্ত্রীক বলরামের হাতে সমর্পণ করতে বাধ্য হয়েছিলেন। কিন্তু পুরাণ বলেছে— হস্তিনাপুরকে সহসা আঘূর্ণিত হতে দেখে তবেই কৌরবরা বলরামের কাছে ক্ষমা চাইতে এসেছিলেন— আঘূর্ণিতং তৎ সহসা ততো বৈ হস্তিনাপুরম্‌। অতএব যতটুকু ক্ষতি হবার ততক্ষণে হয়ে গেছে, বলরাম তাঁর লাঙলের আঁকশি দিয়ে ওই যে একবার টেনেছিলেন হস্তিনাপুর-নগরীকে তাতেই প্রাচীন পুরাণকারের মন্তব্য— সেই কারণেই সেই সময় থেকে আজও হস্তিনাপুর নগরীকে গঙ্গার দিকে ঝুঁকে থাকতে দেখা যায়— অদ্যাপি আঘূৰ্ণিতাকারং লক্ষ্যতে তৎ পুরং দ্বিজ— আর এটাই রুদ্রমূর্তি বলরামের প্রভাব। এই আঘূর্ণনের জন্য বলরামই যে প্রধান কারণ, সেটা প্রবাদ হয়ে গেছে— এষ প্রবাদো রামস্য বলশৌর্যোপলক্ষণঃ।
আগে আমরা বলরামের যমুনাকর্ষণ করার কাহিনি উল্লেখ করে গিরীন্দ্রশেখর বসুর বক্তব্য উপস্থাপন করেছিলাম। তিনি লিখেছিলেন— এটা ভূমিকম্পের ঘটনা এবং ভূমিকম্পের ঘটনা-মাত্রেই সেটা বলরামের কীর্তি বলে চিহ্নিত। গিরীন্দ্রশেখর শাম্বের বিবাহঘটনা উদ্ধার করে হস্তিনাপুরের প্রাকারে বলরামের লাঙল গেঁথে ফেলার উপরি-উক্ত পুরাণ-কাহিনিও বিবৃত করেছেন এবং পুনরায় তাঁর বিজ্ঞানসম্মত মতামত জানিয়ে বলেছেন— “গত ভূমিকম্পের ফলে বিহারের মতিহার নামক নগর বিপর্যস্ত হয়। পণ্ডিত জহরলাল নেহরু সংবাদপত্রে লিখিয়াছেন, মতিহারি শহর ‘twisted’ হইয়া গিয়াছে। পৌরাণিক ভাষায় ইহাই আঘূর্ণিত হওয়া। বলভদ্র হস্তিনাপুরীকে গঙ্গায় নিক্ষেপ করিবেন বলিয়া ভয় দেখাইয়াছিলেন। বাস্তবিকই যুধিষ্ঠিরের সাত পুরুষ পরে নিচক্ষুর রাজত্বকালে হস্তিনাপুরী গঙ্গাগর্ভে চলিয়া যায়। নিচক্ষু রাজধানী কৌশাম্বীতে লইয়া যান। (বিষ্ণুপুরাণে এই বিবরণ আছে— অধিসীমকৃষ্ণাৎ নিচক্ষুঃ, যো গঙ্গয়াপহৃতে হস্তিনাপুরে কৌশাম্ব্যাং নিবৎস্যতি।) নিচক্ষুর রাজত্বকাল আনুমানিক ১২৫১ খ্রিস্টপূর্বাব্দ। পূর্ববর্তী ভূমিকম্পের ফলে পরবর্তীকালে গঙ্গার গতি পরিবর্তিত হইয়া হস্তিনাপুরী ধ্বংস হয় কিনা বলা যায় না। পরীক্ষিতের কালে হস্তিনাপুরী আঘূর্ণিত দৃষ্ট হইত। (তার অর্থ) ভূমিকম্প খ্রিস্টপূর্ব ১৪১৬ সালের আগে ঘটিয়াছিল। কেন না, ১৪১৬ খ্রিস্টপূর্বাব্দ পরীক্ষিতের জন্মকাল।” হয়তো এরকম কোনও ভূমিকম্পই বলরামের কীর্তি হিসেবে চিহ্নিত হয়েছে, নইলে শাম্বের বিবাহ নিয়ে যত গোল পাকিয়ে উঠেছিল, তা অত তাড়াতাড়ি শেষ হত না। হয়তো বলরামের আয়ুষ্কালের পরবর্তী যে সময়ে ভূমিকম্প হয়েছিল, সেটা বলরামের নামে উৎসর্গ করার জন্যই পৌরাণিকেরা শাম্বের বিবাহ-কালের ক্ষণিক মনোমালিন্যকে একেবারে হলাকর্ষণের রুদ্রচিহ্নে চিহ্নিত করেছেন। নইলে, পূর্বের তিরস্কার নিঃশব্দে গিলে নিয়ে কৌরব-ধুরন্ধরদের অত শীঘ্র আত্মসমর্পণও প্রামাণিক হয়ে ওঠে না।
আমরা অবশ্য শাম্বের বিবাহ-প্রসঙ্গে কৌরব দুর্যোধন এবং তৎপক্ষীয়দের ওপর বলরামের ক্রোধের ঘটনাকে অন্য তাৎপর্যে দেখাতে চাইছিলাম। আমরা বলেছিলাম— বলরাম কোনও ঘটনাতেই, বিশেষত যে ঘটনার রাজনৈতিক পরিণতি আছে, তেমন কোনও ঘটনাতেই তিনি ‘ইনভলভড’ হতেন না। কৌরব কিংবা পাণ্ডব কারও ওপরেই তাঁর বিশেষ পক্ষপাত ছিল না। পরবর্তীকালে কুরুক্ষেত্রের যুদ্ধশেষে ভীম-দুর্যোধনের গদাযুদ্ধের সময় দুর্যোধনের প্রতি তাঁর দুর্বলতা এবং পক্ষপাত প্রকট হয়ে উঠবে। কিন্তু ক্ষণিকের অন্যায় বিচার করেই তিনি এই পক্ষপাত প্রকট করে তুলেছিলেন, দুর্যোধনের পূর্বের অন্যায়গুলি তিনি মনেই রাখেননি। লক্ষ করে দেখবেন, পাণ্ডবদের প্রতিও তাঁর কম দুর্বলতা ছিল না, কিন্তু সেটাও বড় সাময়িক মনে হয়। সেই অদ্ভুত দুর্বলতার কথাও একটু জানানো উচিত মহাভারতের প্রমাণে। তাতে আরও প্রমাণ হবে— বলরাম কৃষ্ণের মতো দার্শনিক উক্তি করতে পারেন না, তিনি ভগবদগীতার মতো ভারী উপদেশ শোনাতে পারেন না এবং নিজের যুক্তিগুলিকেও তিনি ধর্মদর্শনের উজ্জ্বল মোড়কে বাঁধিয়ে প্রকাশ করতে পারেন না। তিনি সাধারণ মানুষের মতো কথা বলেন, হঠাৎ করে রেগে যান অবশী অজিতেন্দ্রিয় পুরুষের মতো।
ঘটনাটা ঘটেছিল অর্জুন যখন পাশুপত অস্ত্রের জন্য হিমালয়ে তপস্যা করতে গেছেন সেই সময়। যুধিষ্ঠির এবং অন্যান্য সকলে যখন বিমনা হয়ে বসে থাকেন অর্জুনের অনুপস্থিতির কারণে, তখন লোমশ মুনি এসে বলেন— তোমরা তীর্থে তীর্থে ঘুরে বেড়াও। সময় কেটে যাবে। সেই তীর্থ করতে করতে চার পাণ্ডব আর দ্রৌপদী এসে পৌঁছলেন প্রভাস তীর্থে। এই থেকে খুব দূরে নয়। যুধিষ্ঠির প্রভাসে এসে ব্রত-উপবাস করে ধূলি-মলিন শয্যায় শয়ন করছেন এবং যথোচিত কৃচ্ছ্রসাধন করছিলেন জটা-চীর ধারণ করে। খবর পেয়ে কৃষ্ণ, বলরাম, সাত্যকি এমনকী কৃষ্ণের দুই ছেলেও উপস্থিত হলেন যুধিষ্ঠিরের কাছে। যুধিষ্ঠিরের ওই তপঃক্লিষ্ট চেহারা, অনুগামী পাণ্ডবদের দুরবস্থা এবং রাজনন্দিনী দ্রৌপদীর অবস্থা দেখে বৃষ্ণি-যাদবেরা সবাই এত কষ্ট পেলেন যে তাঁদের চোখে জল এসে গেল— অনর্হতীং দ্রৌপদীঞ্চাপি দৃষ্ট্বা/সুদুঃখিতাশ্চুক্রুশুরার্তনাদম্‌। যুধিষ্ঠির নিজেদের অবস্থার কথা জানালেন সমবেত বৃষ্ণি-যাদবদের। জানালেন— দুর্যোধনদের আচরণ, কপট পাশাখেলা এবং দ্রৌপদীর বস্ত্রহরণের কথা। সব কথা শুনে বৃষ্ণি-যাদবদের বড় বড় মানুষেরা, এমনকী কৃষ্ণ-বলরামও চোখের জল রাখতে পারলেন না— নেত্রোদ্ভবং সংমুমুচুৰ্মহার্হা/দুঃখাৰ্ত্তিজং বারি মহানুভাবাঃ।
প্রভাসতীর্থে বৃষ্ণি-যাদবেরা সবাই পাণ্ডবদের ঘিরে বসেছিলেন। বলরাম আর ধৈর্য রাখতে পারলেন না। সকলের সামনে তিনি কৃষ্ণকে বলতে আরম্ভ করলেন। লক্ষণীয়, তিনি পাণ্ডবদের প্রতি সমবেদনার বাক্য উচ্চারণ করছেন না, বলছেন কৃষ্ণকে। কেন না তিনিই বেশিরভাগ সময় ধর্ম উপদেশ দেন। বলরাম বললেন— দেখো কৃষ্ণ! ধর্মের অনুষ্ঠান করেও মানুষের কিচ্ছু হয় না, আবার অধর্মের আচরণ করেও মানুষের কোনও ক্ষতি হয় না— ন কৃষ্ণ ধর্মশ্চরিতো ভবায়/জন্তোরধর্মশ্চ পরাভবায়। এই দেখো না, মহাত্মা যুধিষ্ঠির জটা-চীর-কৌপীন ধারণ করে বনের মধ্যে কষ্ট পাচ্ছেন। আর দুর্যোধন! সে এখন পৃথিবী শাসন করছে। অথচ পৃথিবীর এমন ক্ষমতা নেই যে, দুর্যোধনকে মাটি ফাটিয়ে গিলে ফেলবে আপন বিবরের মধ্যে— দুর্যোধনশ্চাপি মহীং প্রশান্তি/ ন চাস্য ভূমিৰ্বিবরং দদাতি। কাজেই সাধারণ অল্পবুদ্ধি লোকেরা— যারা অত ধর্ম-দর্শন কপচায় না— তারা যে বলে ধর্ম করার থেকে অধর্ম করাই অনেক ভাল— এটাই ঠিক কথা— ধর্মাদ্‌ অধর্মশ্চরিত গরীয়ান্‌/ ইতীব মন্যেত নরোহল্পবুদ্ধিঃ।
সত্যি, বলরাম যা বলেছেন, আমাদের মতো সাধারণ মানুষের কাছে একেবারে তা চূড়ান্ত বাস্তব কথা। আমরাও তো এই কথাই বলে থাকি। বলি— সত্যিই তো, মন্ত্রী, অমাত্য, নেতা, দালাল, গুন্ডা-বদমাশ— তারাই তো সবচেয়ে ভাল আছে। নীতি, যুক্তি এবং ধর্ম নিয়ে যাঁরা আছেন, তাঁরাই তো দরিদ্র, তাঁরাই তো বঞ্চিত এবং তাঁরাই যশের গরিমাহীন। বলরাম তাইই বলেছেন। বলেছেন— পাপী দুর্যোধনের সর্বাত্মক উন্নতি আর ধর্মরাজ যুধিষ্ঠিরের রাজ্যহানি এই সন্দেহটাই জাগিয়ে তুলেছে যে, পুণ্যের কাজটাই করা উচিত নাকি পাপের কাজটাই করা উচিত— কিম্বত্র কর্তব্যমিতি প্রজাভিঃ/ শঙ্কা মিথঃ সংজনিতা নরাণাম্।
বলরাম এই সব কথা বললেন বলেই এটা ভাবার কোনও কারণ নেই যে, বলরাম ধর্ম বোঝেন না অথবা ধর্মের ইতিকর্তব্যতা সম্বন্ধে তাঁর কোনও সন্দেহ আছে। মনে মনে বলরাম জানেন যে, নীতি এবং ধর্মই মানুষের একান্ত আশ্রয় হওয়া উচিত, অধর্ম নয়, অনীতি নয়। তবু বলরাম যে কথাগুলি বলেছেন, সেগুলি তর্কযুক্তির বাইরে এক হতাশার কথা, ‘ফ্রাষ্ট্রেশন’-এর কথা। এত কথার পরেও তাই যুধিষ্ঠিরের ওপর বলরামের আস্থা আছে। তিনি বলেছেন— যুধিষ্ঠির ধর্মরাজ বলে কথা। রাজ্য এবং ঐহিক সুখের জন্য তিনি এমনটি কখনওই করতে পারবেন না, যাতে ধর্ম নষ্ট হয়ে যায়। ধর্মের হানি ঘটিয়ে যুধিষ্ঠির অন্তত কোনও ঐহিক উন্নতি চাইতে পারবেন না— ধর্মাদপেতস্তু কথং বিবর্ধেৎ।
যুধিষ্ঠিরের প্রতি সমব্যথায় বলরাম তিরস্কারবাণী উচ্চারণ করলেন। বললেন— ধিক এই প্রসিদ্ধ ভরতবংশের বৃদ্ধ মানুষদের প্রতি। এই ভীষ্ম, দ্রোণ, কৃপ এবং ধৃতরাষ্ট্র— কী করলেন এঁরা। সবচেয়ে বড় পাপী তো এই বুড়ো ধৃতরাষ্ট্র। তিনি পুত্রস্থানীয় পাণ্ডবদের বনে পাঠিয়ে দিলেন। দু’দিন পরে মরবার পর যখন পূর্ব পিতৃপুরুষদের সঙ্গে দেখা হবে তাঁর, সেখানে কী বলবেন তিনি? বলতে পারবেন কি যে, আমি সব ছেলের সঙ্গে সমান ব্যবহার করেছি— পুত্রেষু সম্যক্ চরিতং ময়েতি/ পুত্রান্‌ অপাপান্ ব্যবরোপ্য রাজ্যাৎ। ধৃতরাষ্ট্রের ওপরে বলরাম এতটাই বিক্ষুব্ধ হলেন যে তাঁর অন্ধত্ব নিয়েও তিনি বিদ্রূপ করতে ছাড়লেন না। তিনি মনে করেন— পূর্বজন্মের পাপের ফলেই যে ধৃতরাষ্ট্র অন্ধ হয়ে জন্মেছেন, সেই ধৃতরাষ্ট্র একবার ভেবেও দেখলেন না যে, যুধিষ্ঠিরকে বনে পাঠিয়ে পরের জন্মে তিনি কেমন খুঁতো হয়ে জন্মাবেন।
পরজন্মে ধৃতরাষ্ট্রের বিচিত্র বিপন্নতা এবং বিদ্রূপের প্রসঙ্গ ছেড়ে বলরাম এবার বাস্তবে ফিরে এলেন। কথা উঠল মধ্যম পাণ্ডব ভীমসেনের বীরত্ব নিয়ে। দুর্যোধনের মতো ভীমও তাঁর গদাযুদ্ধের শিষ্য। যদিও গদাযুদ্ধের কৌশল ভীমের চেয়ে বেশি জানেন দুর্যোধন। কিন্তু শুধুমাত্র কৌশলই যে দুর্যোধনকে রক্ষা করতে পারবে না, সেটা বিলক্ষণ জানেন বলরাম। কেন না দুর্যোধন যে অন্যায় করেছেন যুধিষ্ঠিরের সঙ্গে, দ্রৌপদীর সঙ্গে, সেটা দুর্যোধনের মানসিক শক্তি বিপর্যস্ত করে দেবে, আর সেইখানেই বেশ খানিকটা এগিয়ে আছেন মহাবলী ভীম। ভবিষ্যতে কুরু-পাণ্ডবের মধ্যে যে রক্তক্ষয়ী যুদ্ধ হবে, সেখানে ভীম যে কতখানি এগিয়ে থাকবেন তার অদ্ভুত একটা মানসিক বিশ্লেষণ করেছেন বলরাম। তিনি মনে করেন— যে লোকটা পাণ্ডবদের বনে তাড়িয়ে দিল, তাঁদের স্ত্রীকে অপমান করল এবং অবশেষে নিঃশত্রুক রাজ্যে নিজের শাসন চালাতে লাগল, সেই মানুষটার মধ্যে এক ধরনের বৈকারিক আত্মতৃপ্তি কাজ করছে। ফলে এই দুর্যোধনের চেয়ে ভীমের মানসিক শক্তি যুদ্ধক্ষেত্রে বেশি সুবিধা দেবে। তিনি বলেছেন— ভীমের মতো শক্তিমান পুরুষ, যাঁর নাম শুনলে শত্রুসৈন্য যুদ্ধক্ষেত্রে মলমূত্র ত্যাগ করে— শ্রুত্বৈব শব্দং হি বৃকোদরস্য/ মুঞ্চন্তি সৈন্যানি শকৃৎ সমূত্রম্‌— সেই ভীম যেদিন থেকে বনের মধ্যে ক্ষিদেতে কষ্ট পাচ্ছেন, পিপাসায় এবং পথ-পরিশ্রমে কৃশ হয়ে যাচ্ছেন, সেই ভীম এই বনবাস-দুঃখ স্মরণ করে যখন যুদ্ধক্ষেত্রে ঝাঁপিয়ে পড়বেন, তখন তাঁর মানসিক শক্তি, দৈহিক বলের সামনে কেউ দাঁড়িয়ে থাকতে পারবে না এই পৃথিবীতে— ন হ্যস্য বীর্যেন বলেন কশ্চিৎ/সমঃ পৃথিব্যামপি বিদ্যতেহন্যঃ। একে একে যুধিষ্ঠির, নকুল, সহদেব এবং দ্রৌপদীর দুর্গতি বর্ণনা করে বলরাম শুধু বিস্ময় প্রকাশ করলেন এই ভেবে যে, এমন অবস্থাতেও দুর্যোধনের শ্রীবৃদ্ধি হচ্ছে কীভাবে আর কেনই বা এমন অন্যায়কারী মানুষকে দেখেও পৃথিবী বিদীর্ণ হয় না।
বলরামের কথা শুনে বৃষ্ণিবীর সাত্যকি তাঁকে বলেছেন যে, এখন বিলাপ করার সময় নয়, বরঞ্চ পরে পাণ্ডবদের সঙ্গে কৌরবদের যুদ্ধ হবার আগেই যাতে বৃষ্ণি-যাদবদের পূর্ণ সহায়তা পাণ্ডবরা পান, সেইদিকে নজর রাখাটা অনেক বেশি প্রয়োজন মনে করেন তিনি। সাত্যকি তখনই যুদ্ধযাত্রায় আগ্রহী ছিলেন, তিনি এমনও বলেছিলেন যে, বলরাম তো একাই পারেন সমবেত কৌরবদের ধ্বংস করে দিতে। তবু সাত্যকি চেয়েছিলেন— বৃষ্ণি-যাদবদের পরবর্তী প্রজন্ম অর্থাৎ বলরামের ছেলেরা, কৃষ্ণের ছেলেরা, অভিমন্যু এবং তিনি নিজে যাবেন যুদ্ধ করতে। কিন্তু যুধিষ্ঠির স্বয়ং তাঁর সত্যরক্ষার জন্য এমন যুদ্ধ চাননি, যুদ্ধ চাননি কৃষ্ণও। তাঁরা উপযুক্ত সময়ের জন্য অপেক্ষা করতে বলেছেন সকলকে।
আমরা সাত্যকির এই উত্তেজনা সম্পূর্ণ বুঝি, এমনকী বলরামের উত্তেজনাও বুঝি। কিন্তু দু’জনের মানসিক পর্বে আকাশ-পাতাল তফাত আছে। সাত্যকি অর্জুনের প্রিয় শিষ্য, পাণ্ডবদের সমস্ত বিপদের সঙ্গে তিনি মানসিকভাবে জড়িত। কিন্তু বলরাম তা নন। প্রভাসক্ষেত্রে যুধিষ্ঠির-ভীম— এঁদের চরম দুর্দশাগ্রস্ত দেখে বলরাম ধৃতরাষ্ট্র-দুর্যোধনের ওপর যতই উষ্মা প্রকাশ করুন, একান্ত ওতপ্রোত মানসিক দুর্বলতায় তিনি বোধহয় কাউকে ভালবাসতে পারেন না, যা কৃষ্ণ পারেন। আসলে আমরা যা বুঝি, তাতে ভালবাসলে পরে বন্ধু বা সুহৃজ্জনের দোষ তেমন চোখে পড়ে না। দোষ যদি থাকেও তা চাপা দিতে চাই, অথবা তাঁর দোষের পক্ষে যুক্তির সমাধান তৈরি করি। সাত্যকি বোধহয় বলরামকে চিনতেন, কেন না একান্ত অনুগত কৃষ্ণের ক্ষেত্রেও যেখানে বলরামের বিচার-বুদ্ধি কাজ করে, সেখানে কৌরব-পাণ্ডবের এই বিরাট জ্ঞাতিশত্রুতার ক্ষেত্রে— বিশেষত সে শত্রুতা নিতান্তই অন্য দেশের বিষয় বলে বলরাম যে ঠিক কীরকম আচরণ করবেন, সে বিষয়ে বুঝি তাঁরও সন্দেহ ছিল। যার জন্য প্রভাসক্ষেত্রে যুধিষ্ঠির-ভীমের দুর্গতির নিরিখে বলরামের ক্ষোভ-প্রকাশ দেখেও সাত্যকির মতো নবীন যুবক কিন্তু বারবার বলেছিলেন— কাজটা পাণ্ডবদেরই আরম্ভ করতে হবে এমন কেন। সহায় এবং সুহৃজ্জনেরাই তো তাঁদের হয়ে যুদ্ধের কাজটা আরম্ভ করতে পারেন। আপনি থাকতে, কৃষ্ণ থাকতে, প্রদ্যুম্ন-শাম্বরা থাকতে পাণ্ডবরা বনে বাস করছেন কেন— কস্মাদিমৌ রাম-জনার্দনৌ চ/ ত্রৈলোক্যনাথান্‌ অধিগম্য পার্থাঃ।
বলরাম কিন্তু এইসব কথার কোনও উত্তর দেননি, এমনকী যুধিষ্ঠিরও— যাঁকে অনেকেই বোকাসোকা মানুষ মনে করেন— তিনিও বলরামের সমবেদনায় তেমন কোনও প্রতিক্রিয়া দেখাননি, অপিচ সরাসরি কোনও উত্তরও দেননি বলরামকে। একেবারে শেষে সাত্যকিকে বলেছেন— এই কৃষ্ণকে আমি যথাযথ চিনি এবং তিনিও আমায় যথাযথ চেনেন— কৃষ্ণস্তু মাং বেদ যথাবদ্‌ একঃ/ কৃষ্ণঞ্চ বেদাহমথো যথাবৎ। তার মানে, বলরাম যতই যুধিষ্ঠিরের প্রতি সমবেদনার কথা বলে ধৃতরাষ্ট্র-দুর্যোধনকে গালাগালি দিন, যুধিষ্ঠির বলরামকে সঠিক চেনেন না এবং বলরামও যুধিষ্ঠিরকে যথাবৎ চেনেন না। যুধিষ্ঠির সিদ্ধান্ত নিয়ে বলেছেন— কৃষ্ণ যখন উপযুক্ত সময় বুঝবেন, তখনই যুদ্ধের উদ্যোগ শুরু হবে, এখন নয়।
যুধিষ্ঠিরের কথা বড় মিথ্যে নয়। কৃষ্ণকে তবু চেনা যায়, কিন্তু কৃষ্ণজ্যেষ্ঠ বলরামকে চেনা যায় না। তিনি বড় ‘আনপ্রেডিক্‌টেব্‌ল্‌’। প্রভাসতীর্থে দেখা হবার পর পাণ্ডবদের বনবাসপর্ব আর কত দিনই-বা ছিল, বেশি নয়। এক বছর অজ্ঞাতবাসের শেষেই তো বিরাটনগরে বিরাটনন্দিনী উত্তরার সঙ্গে অভিমন্যুর বিয়ে হল। তাতে পরমাত্মীয় মাতুল হিসেবে কৃষ্ণ এবং বলরাম দু’জনেই যোগ দিয়েছেন। বিবাহ মিটে গেলে বিরাট রাজার রাজসভায় সভা বসল। দ্রুপদ রাজার কাছাকাছি বসলেন সাত্যকি এবং বলরাম, আর বিরাট রাজার কাছাকাছি বসলেন কৃষ্ণ এবং যুধিষ্ঠির। বসলেন আরও আরও সব বীরেরা ভীম, অর্জুন, প্রদ্যুম্ন, শাম্ব, নকুল, সহদেব, সবাই। সভার রীতি অনুযায়ী পাণ্ডবদের ওপর এতদিন যে অন্যায় হয়েছে— কপট দ্যূতক্রীড়া থেকে দ্রৌপদীর অপমান সবটাই প্রসঙ্গত উত্থাপন করলেন কৃষ্ণ। কিন্তু তাই বলে দুর্যোধনের প্রতিও তিনি সম্পূর্ণ মমতা হারাননি। এমন কথাও বলেছেন— ধর্মনিষ্ঠ যুধিষ্ঠিরের যাতে হিত হয় এবং দুর্যোধনেরও যাতে হিত হয়— আপনারা সেই চিন্তা করে আপনাদের মতামত দিন।
কৃষ্ণের কথা শুনে প্রথম মত দিলেন বলরাম। প্রথমে ভালই বলছিলেন বলরাম— বঞ্চিত যুধিষ্ঠিরের কথা, দুর্যোধন তাঁর প্রাপ্য মিটিয়ে দিন, দু’জনেই ভাল থাকুন ইত্যাদি। আগে কৃষ্ণ বলেছিলেন— দুর্যোধনের মত না জেনে পাণ্ডবরাও তো তাঁদের পরবর্তী কার্যক্রম ঠিক করতে পারছেন না, তাই একজন দূত তাঁর কাছে যাক এবং এই ত্রয়োদশ বৎসরের বনবাসের পর পাণ্ডবদের ব্যাপারে তাঁর মানসিকতাটাও বুঝে আসুক। কৃষ্ণ যেটা বলেছিলেন নিছকই পরবর্তী কার্যক্রম ঠিক করার প্রয়োজনে এবং তা অবশ্যই পাণ্ডবদের স্বার্থ এবং মর্যাদা নিরঙ্কুশ বজায় রেখে, বলরাম কিন্তু সেই কথার গতিটুকু ঘুরিয়ে দিলেন। তিনিও বললেন— অবশ্যই দূতের যাওয়া প্রয়োজন। সে দুর্যোধনের মত জানুক এবং যুধিষ্ঠিরের কথাও তাঁকে বলুক। কিন্তু ভীষ্ম-দ্রোণ-বিদুরের সঙ্গে কথা বলা ছাড়াও সে যেন শকুনি, কর্ণ এবং অন্যান্য ধৃতরাষ্ট্রপুত্রদের সঙ্গেও প্রণিপাত জানিয়ে যুধিষ্ঠিরের প্রয়োজনের কথা বুঝিয়ে বলে— ব্রবীতু বাক্যং প্রণিপাতপূর্বং/কুন্তীসুতস্যাৰ্থকরং যথা স্যাৎ।
কথার এই মাত্রা পরিবর্তন আরও গভীরতর ব্যঞ্জনা নিয়ে এল বলরামের দ্বিতীয় পরামর্শে। তিনি বললেন— সমস্ত অবস্থাতেই আমাদের দূত, অথবা যে কেউই যাক সেখানে, সে যেন দুর্যোধন এবং তাঁর অনুগামীদের ক্ষেপিয়ে না তোলে, কেন না তারাই যুধিষ্ঠিরের রাজ্য গ্রাস করে ফেলেছে— সর্বাস্ববস্থাসু চ তে ন কোপ্যা/ গ্রস্তো হি সোহর্থো বলমাশ্রিতৈস্তৈঃ। লক্ষণীয়, বলরাম দুর্যোধন-কর্ণদের বেশি শক্তিশালী মনে করছেন এবং যুধিষ্ঠিরের রাজ্যহরণের ক্ষেত্রে তাঁদের দোষটাও খুব মাথায় রাখছেন না। পরবর্তী ছত্রে তিনি আর নিজের অভিমত চেপেও রাখতে পারলেন না। বলে ফেললেন— পাশা খেলতে-খেলতে যুধিষ্ঠির একেবারে প্রমত্ত হয়ে উঠেছিলেন আর তেমন প্রমত্ত লোকের কাছ থেকে রাজ্য ছিনিয়ে নিয়েছে দুর্যোধনেরা। এ তো যুধিষ্ঠিরেরই দোষ— প্রিয়াভ্যুপেতস্য যুধিষ্ঠিরস্য/ দ্যূতে প্রমত্তস্য হৃতং হি রাজ্যম্।
আমাদের জিজ্ঞাসা হয়— যুধিষ্ঠিরের কি একবার মনে পড়ল সেই প্রভাসতীর্থে বলরামের সমবেদনার কথাগুলি? তখন তো একবারও তিনি যুধিষ্ঠিরের দোষের কথা বলেননি। বরঞ্চ দুর্যোধন এবং তাঁর পিতা ধৃতরাষ্ট্রের উদ্দেশে তিরস্কার বর্ষণ করে তিনি এমন অবস্থা তৈরি করেছিলেন, যাতে মনে হচ্ছিল, এখনই যুদ্ধে গেলে ভাল হয়। আজকে বনবাস-দুঃখের অন্তে যেই রাজসভায় ইতিকর্তব্য নিয়ে আলোচনা চলছে, তখন বলরাম একেবারে উলটো কথা বলছেন। তার মানে কী, সেই প্রভাসতীর্থে যুধিষ্ঠিরের সঙ্গে বলরামের সাক্ষাৎকারের পর দুর্যোধনের সঙ্গেও তাঁর দেখা হয়েছিল এবং তিনি অন্যভাবে প্রভাবিত হয়েছিলেন। মহাভারতের কবি এই খবর দেননি। নাকি প্রভাসতীর্থে জটাচীরধারী কৌপীনবস্ত্র যুধিষ্ঠির-ভীমকে দেখে বলরামের মনে মায়ার উদ্রেক হয়েছিল, আর এখন রাজসভায় রাজনীতির চাল দেখে যুধিষ্ঠিরের ওপর তাঁর মায়া চলে গেছে। যেখানে ত্রয়োদশ বৎসর কৃচ্ছ্রসাধনের পর যুধিষ্ঠির তাঁর ন্যায্য প্রাপ্য ফিরে চাইছেন তখন কীই না বলছেন বলরাম।
বলরাম বললেন— যুধিষ্ঠির তো পাশাখেলাই জানে না। আর তার বন্ধুরাও তো তাকে পাশা খেলতে বারণ করেছিল। তবু সে পাশা-নিপুণ শকুনিকেই বেছে নিল পাশাখেলার জন্য। সেই পাশাখেলার আসরে আরও তো পাশাড়ে ছিল, যুধিষ্ঠির তাদের সঙ্গে খেলল না, সে বেছে নিল শকুনিকে, সেই জন্যেই সে হেরেছে, এখানে শকুনির অপরাধটা কোথায়— তত্রাপরাধঃ শকুনের্ন কশ্চিৎ। বেশ বোঝা যায়, প্রভাসতীর্থে যুধিষ্ঠিরের সঙ্গে দেখা হবার পর বলরামকে দ্যূতক্রীড়ার সমস্ত বিষয়টিই অন্যরকমভাবে বোঝানো হয়েছে এবং তাতে এখন তাঁর মনে হচ্ছে— যুধিষ্ঠির পাশাখেলার কিছু বোঝেন না এবং বন্ধুরা তাঁকে বারণও করেছিলেন পাশা খেলতে— নিবাৰ্য্যমানশ্চ কুরুপ্রবীরঃ/ সর্বৈঃ সুহৃদ্‌ভিরয়মপ্যতজ্‌জ্ঞঃ— অথচ যুধিষ্ঠির অক্ষজ্ঞ শকুনিকেই বেছে নিলেন পাশা খেলার প্রতিপক্ষ হিসাবে।
বলরাম জানেনও না ভাল করে যে, সত্যি কী ঘটেছিল। যুধিষ্ঠির কখনওই স্বেচ্ছায় শকুনিকে প্রতিপক্ষ হিসেবে চাননি, তাঁর ওপরে শকুনিকে চাপিয়ে দেওয়া হয়েছিল। আর শকুনি যা করেছিলেন, তার এতটুকু বিচার না করে বলরাম বলছেন শকুনির কোনও দোষই নেই। আর দোষ নেই বলেই বলরাম বারবার বলছেন— যুধিষ্ঠিরের দূত যেন দুর্যোধন-ধৃতরাষ্ট্রের কাছে মাথা নুইয়ে প্রণিপাত করে মিষ্টিমধুর বাক্য বলে, তা নইলে দুর্যোধনকে কখনওই যুধিষ্ঠিরের প্রয়োজনে ব্যবহার করা যাবে না— তস্মাৎ প্রণম্যৈব বচো ব্রবীতু/ বৈচিত্র্যবীর্যে বহুসাম-যুক্তম্‌। বলরাম একেবারেই চান না দুর্যোধনের সঙ্গে কোনও সংঘর্ষ হোক, বিশেষত দুর্যোধন-শকুনিদের কোনও দোষই তিনি আপাতত দেখতে পাচ্ছেন না বলে তাঁদের বিরুদ্ধে যুদ্ধযাত্রাকেও তিনি অন্যায় বলে মনে করছেন। বলছেন— এতে কোনও লাভ হবে না— যুদ্ধেহনয়ো ভবিতা নেহ সোহর্থঃ।
হলধর বলরাম এই সব কথা বলে ভাল করে বসার সময় পাননি, তার আগেই তাঁর পাশে-বসা সাত্যকি তীব্র প্রতিবাদ করলেন বলরামের বিরুদ্ধে। সাত্যকি বলরামের থেকে অনেক ছোট, তিনি পরবর্তী প্রজন্মের মানুষ এবং অর্জুনের শিষ্য। তবু কোনও কথা তাঁর মুখে আটকাল না। হয়তো সংঘরাষ্ট্রের সভায় সকলের মতামত দেওয়া এবং শোনার একটা রেওয়াজ ছিল বলেই সাত্যকি বেশ তির্যক ভঙ্গিতেই বললেন— যার যেমন মন সে সেইভাবেই কথা বলে, কাজেই তোমারও মন যেমন তেমনই তুমি বলেছ— যথারূপোহন্তরাত্মা তে তথারূপং প্রভাষসে। এই কথাটা এমনভাবে ভাবার অবসর ছিল যে, সাত্যকি বলরামকে বেশ সরল মানুষ ভাবছেন এবং তাঁর মন সরল বলেই মিষ্টি-মধুরে বুঝিয়ে দুর্যোধনকে পক্ষে নিয়ে আসার কথা বলছেন। কিন্তু না, তিনি যে এত সরলভাবে কথা বলছেন না, সেটা বোঝা যায় সাত্যকির পরবর্তী ভাষণ থেকেই— যে ভাষণ তির্যক ছিল, তীক্ষ্ণ ছিল। সাত্যকি বললেন— এ জগতে কাপুরুষও আছে, বীরপুরুষও আছে। একই গাছের কতক শাখায় ফল ধরে, কতক শাখায় ধরে না, তেমনই একই বংশে ক্লীব আর বীরপুরুষ দুইই জন্মায়— ফলাফলবতী শাখে যথৈকস্মিন্‌ বনস্পতৌ। সাত্যকি বোধহয় কৃষ্ণের সঙ্গে বলরামের, নাকি নিজের সঙ্গেই বলরামের পরাঙ্মুখ মানসিকতার তুলনা করেছিলেন। সাত্যকি বলরামকে একেবারে সোজাসুজি আক্রমণ না করে আরও তির্যকভাবে সম্বোধন করে বললেন— লাঙ্গলধ্বজ! তুমি এতক্ষণ যেমন বললে তাতে আমি কোনও দোষ দিই না। কিন্তু তোমার কথা শুনেও যারা এখানে চুপ করে বসে আছে, তাদেরই আমি দোষ দিচ্ছি— যে তু শৃণ্বন্তি তে বাক্যং তানসূয়ামি মাধব।
বলরামের লাঙল কী ভয়ংকর হতে পারে সেটা আমরা জানি, কিন্তু এই মুহূর্তে সাত্যকির সম্বোধনে, সেটা ধ্বজামাত্র সার, অর্থাৎ লাঙলের চিহ্নটুকুই অবশিষ্ট আছে, তার কার্যকারিতা নেই। সাত্যকি বললেন— এত বড় একটা সভার মধ্যে তুমি যে যুধিষ্ঠির মহারাজের এতটুকু দোষের কথা বলতে পেরেও এখনও বিকারহীন দাঁড়িয়ে আছ— এটাই আমি ভাবছি— কথং হি ধর্মরাজস্য দোষং স্বল্পমপি ব্রুবন্‌। শকুনি-দুর্যোধনের সাফাই গেয়ে বলরাম যা-যা বলেছিলেন সাত্যকি সযৌক্তিকভাবে তাঁর প্রত্যেকটি কথা অপ্রমাণ করে দিলেন, আর কী আশ্চর্য লাগে— এত ছোট মুখে এত বড় বড় কথা শুনেও বলরাম আর একটি কথাও বলছেন না, কিংবা নিজেকে প্রতিষ্ঠা করার জন্য আর একটি যুক্তিও দিচ্ছেন না।
আমরা এই ব্যবহার আগেও দেখেছি। সুভদ্রা-হরণের সময় বিরাট শোরগোল তুলে কৃষ্ণের যৌক্তিক উচ্চারণে তিনি সেই যে চুপ করে গেলেন, আর একটি কথাও বললেন না। পৃথিবীতে এমন মানুষও নিশ্চয়ই আছেন, যার চরিত্র বলরামের অংশ দিয়ে তৈরি। প্রথমে প্রচুর ‘ইনভলভমেন্ট’ দেখিয়ে শোরগোল তোলার পর এক্কেবারে চুপ করে যাওয়া মানুষের অভাব নেই আমাদের দেশে। আসলে এও এক বিচিত্র মনুষ্যচরিত্রের প্রতিরূপ। নিজের ব্যক্তিত্ব সম্পূর্ণ প্রসারিত হবার মুহূর্তেই আকস্মিক এই ঔদাসীন্য মানুষটাকে অদ্ভুত বিপ্রতীপ এক অনাসক্ত মাত্রায় পৌঁছে দেয়। এরপরেও তিনি থাকেন, অথচ তাঁর অবস্থিতি টের পাওয়া যায় না, মনুষ্য সংসারের নানাবিধ আত্মীয় সম্বন্ধই এমন ব্যক্তিচরিত্র গড়ে তোলে।
আমি বারবার বলেছি— বলরামের ব্যক্তিচরিত্র গঠনে কৃষ্ণের একটা বিশাল বিপ্রতীপ ভূমিকা আছে। কৈশোরের বৃন্দাবন থেকে আরম্ভ করে মথুরা-দ্বারকায় কৃষ্ণের অতিসক্রিয় মুখর ভূমিকা সব সময় এই জ্যেষ্ঠ ভ্রাতাটিকে হঠাৎ উদাসীন এক বিধুর নায়কে পরিণত করেছে। কৃষ্ণকে তাঁর অতিক্রম করার শক্তি নেই, কৃষ্ণকে ত্যাগ করার মতো মনের জোরও তাঁর নেই। ছোট ভাই কৃষ্ণের ব্যক্তিত্ব এবং প্রভাবের প্রতি অনন্ত মর্যাদাবশতই এটাকে কোনও অভিমান বলতে আমি রাজি নই। কৃষ্ণকে তিনি এতটাই ভালবাসেন যে, সেখানে নিজের ব্যক্তিত্ব খর্ব কর খানিকটা উদাসীন থাকাটাকেও বলরাম শ্রেয় মনে করেন, কিন্তু কৃষ্ণের উজ্জ্বল উপস্থিতি তিনি কখনওই অতিক্রম করেন না। লক্ষ করে দেখবেন দার্শনিকরা এবং অবতারবাদীরাও বলরামের তত্ত্ব সেইভাবেই উপস্থাপনা করেছেন। ভগবান অনন্ত বা শেষনাগ নিজে নারায়ণ-স্বরূপ হয়েও পালনকর্তা বিষ্ণু-নারায়ণের কর্মসহায়তা করেন, তাঁকে অতিক্রম করেন না। অবতারবাদের ক্ষেত্রেও লক্ষ্মণের কাজ রামচন্দ্রকে সহায়তা করা, নিত্যানন্দের কাজ চৈতন্য মহাপ্রভুকে সহায়তা করা এবং বলরামের কাজ কৃষ্ণকে সহায়তা করা— অথচ লক্ষ্মণ, নিত্যানন্দ অথবা বলরামের নিজস্বতাও কিন্তু বিপরীতভাবে উজ্জ্বল।
ওই বিরাটনগরে বিরাট সভা হয়ে গেল, উপপ্লব্য থেকে দ্বারকায় ফিরে গেলেন সবাই। অন্যান্যরা চলে গেলেন নিজের জায়গায়। ওদিকে যুদ্ধ আসন্ন জেনে অর্জুন এবং দুর্যোধন উপস্থিত হলেন দ্বারকায়। তারপরে তো সেই বিখ্যাত গল্প। অর্জুন কৃষ্ণের পায়ের কাছে বসলেন এবং দুর্যোধন বসলেন তাঁর মাথার কাছে। অর্জুন একা নিরস্ত্র কৃষ্ণকে বরণ করে নিলেন স্বপক্ষে, আর দুর্যোধন নারায়ণী সেনা পেয়ে নিজেকে ধন্য মনে করলেন। এরপর যা দেখেছি— দুর্যোধন বেশী খুশি হলেন। নিরস্ত্র কৃষ্ণকে খুব গুরুত্বপূর্ণ মনে করলেন না তিনি। বেশ খুশি মনে এবার তিনি চললেন বলরামের কাছে। তাঁর সৌভাগ্য, অর্জুন বলরামের কাছে গেলেন না, তিনি একা কৃষ্ণকে নিয়েই পরম সন্তুষ্ট রইলেন। দুর্যোধন কৃষ্ণকে ছেড়ে কৃষ্ণজ্যেষ্ঠ বলরামের সমর্থন আদায় করার জন্য স্বশরীরে উপস্থিত হলেন তাঁর গদাযুদ্ধের গুরুর কাছে— ততো অভ্যয়াদ্‌ ভীমবলো রোহিণেয়ং মহাবলম্‌।
দুর্যোধন স্পষ্টতই তাঁর আগমনের হেতু জানালেন— সর্বঞ্চাগমনে হেতুং স তস্মৈ সত্যবেদয়ৎ তিনি বলরামকে স্বপক্ষে যুদ্ধ করার জন্য বরণ করতে চান। সব শুনে বলরাম বললেন— দুর্যোধন! তুমি নিশ্চয়ই শুনে থাকবে যে, বিরাটনগরে উত্তরার বিবাহের পরে যে সভা বসেছিল; সে-সভায় আমি কী বলেছিলাম। আমি তোমার জন্যই কৃষ্ণের কথার বিরুদ্ধে গিয়েও এ-কথা বারবার বলেছিলাম যে, পাণ্ডব এবং কৌরব— দুই পক্ষই আমাদের কাছে সমান, দুই পক্ষের সঙ্গেই আমাদের আত্মীয় সম্বন্ধ বড় নিকট— ময়া সাতন্ধকং তুল্যম্‌ ইতি রাজন্ পুনঃ পুনঃ। আমি বলেছিলাম— পাণ্ডবরা আমাদের পিসতুতো ভাই, আর শাম্বের সঙ্গে দুর্যোধনের মেয়ের বিয়ে হওয়ায়, দুর্যোধন আমাদের নিকট কুটুম্ব। বলরামের কথায় দুর্যোধন বেশ খুশি হলেন নিশ্চয়। হয়তো এই ভেবে খুশি হলেন যে তাঁর পক্ষেও অন্তত একজন বলবার মানুষ আছেন, যিনি কৃষ্ণকেও বাধা দিয়ে কথা বলতে পারেন।
কিন্তু এরপরেই বলরাম যা বললেন, সেটা খুব খেয়াল করার মতো। বলরাম বললেন— কৃষ্ণকে তোমার জন্য অনেক বলেছি, কিন্তু সে আমার কথা কানে নেয়নি। কিন্তু সে যতই অমান্য করুক আমাকে, আমি কৃষ্ণকে ছাড়া এক মুহূর্তও থাকতে পারব না এবং সম্পূর্ণ তাঁর বিরুদ্ধেও যেতে পারব না— ন চাহমুৎসহে কৃষ্ণং বিনা স্থাতুমিতি ক্ষণম্। বলরাম এবার তাঁর সিদ্ধান্ত জানিয়ে বললেন— আমার কথাও যখন রইল না, আর কৃষ্ণকেও যখন আমি ছাড়তে পারব না, সেখানে আমি এই ঠিক করেছি যে, আমি অর্জুনেরও সহায় হব না, দুর্যোধনেরও সহায় হব না— নাহং সহায়ঃ পার্থস্য নাপি দুর্যোধনস্য বৈ— সত্যি কথা বলতে কী, কৃষ্ণের কথা এবং তাঁর ব্যবহার মাথায় রেখেই আমাকে এই বুদ্ধি স্থির করতে হয়েছে।
বলরামের চরিত্র এবং ব্যবহার বিচারে এইটাই হল শেষ কথা। তিনি কৃষ্ণকে ছেড়ে থাকতে পারেন না এবং সর্বশেষ জায়গাটিতেও তিনি তাঁকে অতিক্রমও করেন না। লক্ষণীয়, বলরামের যেটা একান্ত নিজস্ব চরিত্র— তিনি হঠাৎ-ক্রোধী, অনেকটাই এলোমেলো এবং অনেক ক্ষেত্রেই সযৌক্তিকভাবে তিনি বিচার-বিবেচনা প্রয়োগ করেন না— এই চরিত্র কিন্তু মাঝে মাঝেই ফুটে উঠেছে জীবনভর, কিন্তু অন্তিম যে বিন্দুতে সিদ্ধান্ত নিতে হয়, সেখানে কৃষ্ণ ছাড়া তাঁর কোনও গতি নেই। নিজের ক্রোধ, লজ্জা, ঘৃণা গিলে ফেলে তিনি শেষ পর্যন্ত নীলকণ্ঠ হয়ে বরণ করেন কৃষ্ণকে। অবতারবাদীর ক্ষেত্রে রাম-অবতারের লক্ষ্মণ এবং চৈতন্যসঙ্গী নিত্যানন্দও বলরামের মতোই একদিকে স্বতন্ত্র এবং অন্যদিকে চূড়ান্ত অস্বতন্ত্র বলেই বলরামের সঙ্গে লক্ষ্মণ এবং নিত্যানন্দের একাত্মতা সৃষ্টি হয়েছে।
শেষ জায়গায় যে বলরাম নিতান্তই অস্বতন্ত্র এবং কৃষ্ণ-নির্ভর, সেটা আরও একবার প্রমাণ হবে ওই উদ্যোগপর্বেই। দুর্যোধনের সঙ্গে তবু বলরামের কথা হয়েছিল, কিন্তু অর্জুন বা যুধিষ্ঠিরের সঙ্গে বলরাম কথা বলেননি অথবা তাঁরাও নিজে থেকে কোনও কথা বলেননি বলরামের সঙ্গে। এরপর যুদ্ধ থেমে যাবার সব আশাই যখন প্রায় শেষ হয়ে এল, দুই পক্ষেই বিরুদ্ধ পক্ষের বলাবল বিচার চলছে, ঠিক সেই আসন্ন মুহূর্তে হঠাৎ একদিন বলরাম এসে উপস্থিত হলেন যুধিষ্ঠিরের ভবনে— প্রাবিশদ্‌ ভবনং রাজ্ঞঃ পাণ্ডবানাং হলায়ুধঃ। তাঁর সঙ্গে বৃষ্ণি-যাদবদের প্রধানেরা অনেকেই এসেছিলেন— অক্রূর, উগ্রসেন, উদ্ভব— এঁরা সব। তাঁর পরনে সেই নীল কৌষেয় বসনখানি আছে, ঈষৎ মদ্যপানে এখনও আরক্ত তাঁর চক্ষুর প্রান্তভাগ, সেই বিশাল লম্বা চেহারা এবং তেমনই ব্যক্তিত্ব। তিনি প্রবেশ করার সঙ্গে সঙ্গে যুধিষ্ঠির, ভীম, অর্জুন এবং অবশ্যই কৃষ্ণও সসম্মানে উঠে দাঁড়ালেন।
মহারাজ যুধিষ্ঠির হাত দিয়ে স্পর্শ করলেন বলরামের হাত— ততস্তং পাণ্ডবো রাজা করে পস্পর্শ পাণিনা। অন্য সকলেই অভিবাদন করলেন বলরামকে। বলরাম বৃদ্ধ দ্রুপদ এবং বিরাট রাজাকে যথোচিত সম্মান জানিয়ে বসলেন যুধিষ্ঠিরের পাশে। কিন্তু তাঁর সোজাসুজি লক্ষ্য ছিল কৃষ্ণের প্রতি। যুধিষ্ঠিরের পাশে বসে তাঁর হাত ধরে, অথচ কৃষ্ণের দিকে তাকিয়ে তিনি বলতে লাগলেন— এই যে যুদ্ধ আসছে, তাতে লোকক্ষয়ের সীমা থাকবে না। কিন্তু এও এক পরম দুর্দৈব, এই যুদ্ধ কিছুতেই অতিক্রম করা গেল না। বলরাম মনে করেন বোধহয়— ইচ্ছে করলে কৃষ্ণ এই যুদ্ধ আটকাতে পারতেন, কিন্তু যে যুক্তি, অন্যায় এবং অনতিক্রম্যতায় এই যুদ্ধ হচ্ছে, তার বিস্তার বলরাম জানেন না এবং বোধহয় জানতে চানও না। যুধিষ্ঠিরকে তিনি বললেন— আমি আশা করব, এই যুদ্ধশেষে আপনাকে এবং আপনার বন্ধুবর্গকে আমি অক্ষত এবং নীরোগ অবস্থায় দেখতে পাব— অরোগান্‌ অক্ষতৈর্দেহৈদ্রর্ষ্টাস্মীতি মতির্মম।
বলরামের এই হিতৈষণা কিন্তু মিথ্যে নয়। এত বড় শক্তিধর পুরুষ, এত বড় ব্যক্তিত্ব, কিন্তু সেই নিরিখে তিনি কোথাও কোনও বিসম্বাদে তেমন করে জড়িয়ে যাননি কখনও। কূট রাজনীতি এবং অবশেষে যুদ্ধ— এই দুটিই বোধহয় তাঁর চক্ষুশূল। অবিশ্বাস এবং ক্রোধ যখন তাঁকে গ্রাস করেছে, সেই মুহূর্তেও তিনি কিন্তু কোনওদিন শেষ দেখতে চাননি, অদ্ভুত এক ঔদাসীন্যে তিনি স্থান ত্যাগ করে চলে গেছেন সেখান থেকে, তবু বিবাদের শেষ দেখতে চাননি কখনও। একান্ত নৈর্ব্যক্তিক চেতনায় বলরাম বললেন— সমস্ত ক্ষত্রিয়রা বোধহয় আজ মহাক্ষয়ের পক্ষে এসে দাঁড়িয়েছেন, অন্তিমে রক্ত আর মাংসের স্তূপ ছাড়া আর কিছুই থাকবে না। এইজন্যই কৃষ্ণকে আমি নির্জনে বারবার বুঝিয়েছি যে, দেখো ভাই! দুই পক্ষের সঙ্গেই আমাদের আত্মীয় সম্পর্ক আছে, তাদের সঙ্গে আমাদের সমান ব্যবহার করা উচিত— সম্বন্ধিষ্ণু সমাং বৃত্তিং বর্তস্ব মধুসূদন।
আমরা আগেও দেখেছি— অত্যন্ত ব্যক্তিত্বসম্পন্ন মানুষ হওয়া সত্ত্বেও বলরাম প্রভাবিত হন খুব তাড়াতাড়ি। কুরুরাজ দুর্যোধন বারবার তাঁর কাছে গেছেন, তাঁকে নানারকম বুঝিয়েছেনও, তাতেই বলরামের মনে হয়েছে— দুর্যোধনকেও যথাসাধ্য সাহায্য করার যুক্তি আছে। তিনি পরিষ্কার জানিয়েছেন— এইজন্যই আমি কৃষ্ণকে বলেছিলাম— আমাদের কাছে পাণ্ডবরা যেমন, দুর্যোধনেরাও সেইরকম। অতএব দুর্যোধনকেও তুমি সাহায্য করো। বিশেষত দুর্যোধন বারবার আমার কাছে আসছে— তস্যাপি ক্রিয়তাং সাহ্যং স পৰ্য্যেতি পুনঃপুনঃ। দুর্যোধন কেন রাজনীতির ধুরন্ধর কৃষ্ণের কাছে যাচ্ছেন না এবং কেনই বা তিনি বলরামের কাছেই বারবার আসছেন, সে-কথা বলরামও বুঝি তেমন করে বোঝেন না। অথবা বুঝলেও অত্যন্ত সরলভাবে বোঝেন। পাণ্ডবদের কেউই যে তাঁর কাছে আসেননি, তাতেও তিনি কোনও অপমানিত বোধ করছেন না। বরঞ্চ কেন তিনি পাণ্ডবদের পক্ষে যুদ্ধ করতে আসছেন না, তার সাফাই দিতেই অত্যন্ত সরল এই হঠাৎ উপস্থিতি।
বলরাম যুধিষ্ঠিরকে বললেন— মহারাজ! আপনার জন্যই কৃষ্ণ আমার কথা শোনেনি। বিশেষত অর্জুনের দিকে তাকিয়ে তারই সাহায্যে সর্বভাবে নিজেকে নিয়োগ করেছেন কৃষ্ণ— নিবিষ্টঃ সর্বভাবেন ধনঞ্জয়ম্‌ অবেক্ষ্য চ। আর কৃষ্ণের যেখানে অভিনিবেশ, সেখানে জয় অবশ্যম্ভাবী বলেই আমার মনে হচ্ছে— ধ্রুবং জয়ো পাণ্ডবানাম্‌ ইতি মে নিশ্চিতা মতিঃ। কৃষ্ণের রাজনীতি বলরাম বোঝেন না, তাঁর সরল রাজনীতির বুদ্ধিতে তিনি একমতও হন না কৃষ্ণের সঙ্গে। কিন্তু কী অদ্ভুত এই অন্তিম বিশ্বাস— যে, ছোটভাই কৃষ্ণ যা করছেন, যা বুঝছেন তাই তাঁর মেনে নেওয়া উচিত শেষ পর্যন্ত। অতএব সেই শেষ কথাটা আবারও যুধিষ্ঠিরের উদ্দেশে— কৃষ্ণ ছাড়া আমি এই পৃথিবীর মানুষের দিকে তাকাতেই পারি না— ন চাহমুৎসহে কৃষ্ণমৃতে লোকমুদীক্ষিতুম্‌। অতএব কৃষ্ণ যদি তোমাদের সাহায্যেই মনোনিবেশ করে থাকে, তবে আমাকে সেটাই অবশ্য মানতে হবে— ততোহহমনুবর্তামি কেশবস্য চিকীর্ষিতম্। পরিশেষে নিজের নিরপেক্ষ ভাবটুকুও তিনি রেখে যাচ্ছেন সর্বতোভাবে এবং এই শেষ মুহূর্তে তিনি আর তুল্যমূল্য আত্মীয়-সম্বন্ধ টেনে আনছেন না। বলছেন— ভীম এবং দুর্যোধন— দু’জনেই আমার গদাযুদ্ধের শিষ্য, দু’জনেই বীর এবং দু’জনেই যথেষ্ট কুশল; এদের ওপর আমার স্নেহও সমান— তুল্যস্নেহোহস্ম্যতো ভীমে তথা দুর্যোধনে নৃপে— অতএব এদের দুইজনের একজনের পক্ষে যুদ্ধ করা আমার দ্বারা সম্ভব নয়। তা ছাড়া এই কুলক্ষয়কর যুদ্ধ আমি দেখতেও চাই না, বিশেষত কৌরবদের অনিবার্য ধ্বংস দাঁড়িয়ে দাঁড়িয়ে দেখতে পারব না আমি— ন হি শক্ষ্যামি কৌরব্যান্ নশ্যমানান্ অবেক্ষিতুম্‌। আমি তাই এখনই মঙ্গলময় সরস্বতী-তীর্থে যেতে চাই— এই ধ্বংস আমি দেখতে পারব না।
যতই সমানতা থাকুক, যতই বলরাম বলুন— ভীম এবং দুর্যোধন আমার কাছে সমান— তবু অন্তর্হৃদয়ে কোথায় যেন তাঁর দুঃখ ছিল, কোথায় যেন একটা সূক্ষ্ম পক্ষপাত ছিল দুর্যোধনের জন্য। সত্যি বলতে কী, যে ক্ষোভে তিনি সরস্বতী তীর্থে চলে গেলেন, সে ক্ষোভ বোধহয় অনেকটাই কৃষ্ণের ওপর। যেভাবেই হোক বলরাম এটা বুঝে গিয়েছিলেন যে, কৃষ্ণ যে-পক্ষে আছেন তার বিরোধী পক্ষের পরাজয় অবশ্যম্ভাবী। কোনও কাজ কৃষ্ণ না ভেবে করেন না এবং অন্যায় করার সুযোগও তিনি অনেক দেন, কিন্তু শেষে যখন তিনি বিরোধীকে ধরেন, তখন তার আর রেহাই নেই। কংসের মৃত্যু বলরাম দেখেছেন, দেখেছেন জরাসন্ধ এবং শিশুপালের মৃত্যু। এদের অনেক অন্যায় করার সময় দিয়েছেন কৃষ্ণ কিন্তু রাজনীতির আটঘাট বেঁধে কৃষ্ণ যখন শেষ সমরে অবতীর্ণ হয়েছেন, তখন এদের বাঁচাবার জন্য স্বপক্ষে কেউ ছিল না। বলরাম এটা দেখেছেন বলেই জানেন যে, ভীষ্ম, দ্রোণ, কৃপ— যাঁরাই দুর্যোধনের পক্ষে যুদ্ধ করুন, তাঁদের অনেকেই তাঁর জন্য আন্তরিক নন। অথচ দুর্যোধন মানুষটাকে তাঁর ভালই লাগে, বিশেষত দুর্যোধন কাউকে আমল না দিলেও সরলবুদ্ধি বলরামকে তিনি প্রণিপাত এবং বশংবদতায় বশ করে ফেলেছিলেন। দুর্যোধনের প্রতি বলরামের এই পক্ষপাতটুকু বোঝা যায়, যখন তিনি বলেন— আমি কৌরবদের এই সমূহ ধ্বংস দেখতে পারব না। পাণ্ডবদের কথা তিনি বলেননি, কেন না তিনি জানতেন কৃষ্ণের অনুগামিতায় তাঁরা সুরক্ষিতই থাকবেন।
পাণ্ডব-কৌরবের যুদ্ধ যখন প্রায় শেষ হয়ে আসছে, কৌরব-পক্ষের স্বনামধন্য যুদ্ধনায়কেরা— ভীষ্ম, দ্রোণ, কর্ণ যখন নিপাতিত, এমনকী শল্যও যখন কালগ্রহে মৃত্যুমুখে শেষ হয়ে গেছেন, তখনও বলরাম তীর্থে তীর্থে ঘুরে বেড়াচ্ছেন। বলরাম শুধুমাত্র সরস্বতী-তীর্থে গিয়েই নিজের নির্বিকার ভ্রমণ-পিপাসা মিটিয়ে ফেলেননি। তীর্থের পর তীর্থ তিনি ঘুরেছেন এবং ঋষি-মুনিদের কাছে সেইসব ইতিবৃত্ত-কাহিনিও শুনেছেন— যা তখনকার দিনের বিভিন্ন পর্যটন স্থানগুলির ঐতিহাসিক গুরুত্ব বুঝিয়ে দেয় তখনকার মতো করেই। তীর্থদর্শন করতে করতে বলরাম তখন যুদ্ধভূমি কুরুক্ষেত্রের কাছাকাছিই চলে এসেছিলেন। সেখানেও এক তীর্থ আছে, সেখানে বসে কৌরবদের পূর্বপুরুষ মহারাজ কুরুর কীর্তিকাহিনি শুনে বলরাম হাঁটতে হাঁটতে স্যমন্তপঞ্চকের কাছাকাছি এক আশ্রমে এসে উপস্থিত হলেন। আশ্রমটির পরিবেশ অতি মনোরম। মহুয়া ফুলের গন্ধ ভেসে আসছে, আম-কাঁঠালের বড় বড় গাছ, বট-পাকুড়-বেল গাছের সারি। বলরাম আশ্রমের ইতিবৃত্ত শুনে হিমালয়ের সানুদেশে সন্ধ্যাবন্দনা সেরে পাহাড়ের ওপর দিকে উঠলেন। বস্তুত এইখানেই সরস্বতী নদীর উৎস-স্থান। বলরাম সেখানে এসে পৌঁছলেন। সরস্বতীর উৎস দেখে আস্তে আস্তে সমভূমিতে নেমে যমুনা-নদীর কাছাকাছি এসে উপস্থিত হতেই দেবর্ষি নারদের সঙ্গে তাঁর দেখা হয়ে গেল।
নারদ সদা ভ্রমণশীল মানুষ। কুরুক্ষেত্রের রক্তক্ষয়ী যুদ্ধের সব খবর তিনি রাখেন। বলরাম তাঁর কাছে কৌরব-পাণ্ডবদের শেষ খবর জানতে চাইলেন। নারদ জানালেন— ভীষ্ম, দ্রোণ-কর্ণ-শল্য সকলেই শেষ, কৌরব-পক্ষে বেঁচে আছেন তিনজন— কৃপাচার্য, কৃতবর্মা এবং অশ্বত্থামা— তাঁরাও পালিয়ে বেড়াচ্ছেন। দুর্যোধন দ্বৈপায়ন হ্রদে গিয়ে লুকিয়ে থাকলেও পাণ্ডবদের গালাগালি এবং তিরস্কারে আহত হয়ে গদা হাতে চলে এসেছেন। হয়তো আজই সেই ভয়ংকর গদাযুদ্ধ হবে, তোমার দুই শিষ্য ভীম আর দুর্যোধনের শেষ যুদ্ধ। নারদ বললেন— তোমার যদি এই যুদ্ধ দেখার ইচ্ছে থাকে, তবে এখনই যাও, এক মুহূর্তও দেরি কোরো না— যদি কৌতূহলং তেহস্তি ব্রজ মাধব মা চিরম্।
তীর্থযাত্রায় প্রসন্নমুখ নির্বিকার বলরাম আবারও সবিকারী হয়ে উঠলেন। দুই শিষ্যের যুদ্ধ দেখার ইচ্ছে মনের মধ্যে প্রবল হয়ে উঠল। হেঁটে গেলে দেরি হয়ে যাবে, অতএব এক শীঘ্রগামী রথে অশ্ব যোজনা করে বলরাম সোজা উপস্থিত হলেন যুদ্ধস্থানে। বলরামকে দেখেই যুধিষ্ঠির গাত্রোত্থান করে অভিবাদন জানালেন। বলরাম দেখলেন যুদ্ধের তোড়জোড় চলছে। প্রস্তুত হচ্ছেন দুইজনেই— ভীম এবং দুর্যোধন। বলরাম যুধিষ্ঠিরকে বললেন— যুদ্ধটা এইখানে না করে, স্যমন্তপঞ্চকে চলো। খুব কাছেই এই জায়গা, আমি আগে দেখে এসেছি। মহাপুণ্যক্ষেত্রে প্রাণ গেলে স্বর্গের পথ এখানে পরিষ্কার। বলরামের কথা কেউ অমান্য করলেন না। হয়তো পাণ্ডবরা রথে করেই যাবার কথা ভেবেছিলেন, কিন্তু বলরামের কথায় পুণ্যস্থানের মর্যাদা দিয়ে দুর্যোধন পায়ে হেঁটে অভীষ্ট যুদ্ধক্ষেত্রের দিকে রওনা দিতেই পাণ্ডবরাও চললেন পায়ে হেঁটে। এ এক অদ্ভুত দৃশ্য, যেটা সেকালেই সম্ভব ছিল। যাঁরা এই একটু পরেই যুদ্ধ করে একজন অন্তত মারা যাবেন, তাঁরা একসঙ্গে চলেছেন নির্দ্বিধায়। পাণ্ডব-ভাইরা, কৃষ্ণ, বলরাম সবাই দুর্যোধনকে ঘিরে ধরে চললেন স্যমন্তপঞ্চকের যুদ্ধভূমিতে— স পাণ্ডবৈঃ পরিবৃতঃ কুরুরাজস্তবাত্মজঃ। সরস্বতী নদীর তীরে অনাবৃত এক সমভূমিতে ভীম আর দুর্যোধনের যুদ্ধ আরম্ভ হল। কী ভয়ংকর সেই যুদ্ধের স্বরূপ, তা আমরা অনুমান করতে পারি। বলরাম যে জায়গায় তীর্থ করার জন্য এসেছিলেন, তারই সন্নিকটভূমিতে আরও এক যুদ্ধতীর্থের নির্মাণ ঘটে গেল ভীম আর দুর্যোধনকে উপলক্ষ করে।
দ্বৈরথ যুদ্ধে পরস্পর পরস্পরকে গালাগালি দিয়ে নিজের উত্তেজনা বাড়িয়ে নেওয়াটা একটা সাধারণ নিয়ম। যুদ্ধের জন্য যখন দু’জনেই প্রস্তুত, তখন দুর্যোধন দাঁড়িয়ে-থাকা সবার উদ্দেশে বললেন— মহাবলী বলরাম ঠিক কথাই বলেছেন। এইখানেই যুদ্ধের উপযুক্ত জায়গা। আপনারা সবাই উপবেশন করুন এবং যুদ্ধ দেখুন। সকলেই বসলেন বটে, কিন্তু সকলের চেয়ে বলরামের ব্যক্তিত্ব এবং প্রভাব এখানে প্রতিবিশিষ্টভাবে উজ্জ্বল লাগছিল— শুশুভে রাজমধ্যস্থো নীলবাসাঃ সিতপ্রভঃ।
সেসব কথা আর বাড়াব না। আপনারা জানেন যে, দুর্যোধন আর ভীমের ভয়ংকর যুদ্ধ হয়েছিল এবং সেই যুদ্ধের শেষ পর্যায়ে দুর্যোধন ভীমকে চরম আক্রমণের জন্য শূন্যে লাফ দিয়ে উঠলে ভীম সুযোগ বুঝে দুর্যোধনের দুই ঊরুর ওপর এমন আঘাত করলেন যে, তাঁর পক্ষে আর দাঁড়িয়ে থাকা সম্ভব হল না। রণভূমিতে শুয়ে পড়লেন দুর্যোধন, যদিও ভীম এবং দুর্যোধনের পারস্পরিক গালাগালি চলতে লাগল। তখনও বুঝি অন্যান্য পাণ্ডবদের সম্যক বোধ ফিরে আসেনি, তখনও বুঝি পরিস্থিতির শেষ গুরুত্ব অনুভব করেননি যুধিষ্ঠির, যুদ্ধদ্রষ্টা হিসেবে যাঁরা বসেছিলেন, তাঁদের মধ্যে থেকে সেই রজতগিরি-সন্নিভ বলরাম ক্রুদ্ধ হয়ে ছুটে এলেন ভীমের দিকে। বললেন— ছিঃ! ছি-ছি! ভীম! শত শত ধিক্কার তোমার উদ্দেশে। ধর্মযুদ্ধের সমস্ত নীতি অতিক্রম করে ভীম নাভির নীচে দুর্যোধনকে প্রহার করেছে। গদাযুদ্ধে এমন অভব্যতা কোনওদিন হয়নি যা ভীম করে দেখাল— নৈতদ্‌ দৃষ্টং গদাযুদ্ধে কৃতবান যদ্‌ বৃকোদরঃ। যুদ্ধশাস্ত্রের কোনও নিয়মে নাভির নীচে প্রহার করাটা একেবারেই সমর্থনযোগ্য নয় এবং ভীমেরও কোনও অধিকার নেই যাতে তিনি স্বেচ্ছাচারে স্বনিয়মে যুদ্ধ করতে পারেন।
মহাক্রোধ হল বলরামের। নিজের একরোখা স্বভাবের জন্যই হোক, উপস্থিত ঘটনার সাময়িক বিচারেই হোক অথবা দুর্যোধনের প্রতি তাঁর সামান্য পক্ষপাতের ফলেই হোক, বলরাম কিন্তু পূর্বের ঘটনা মনে রাখেন না এতটুকু। এই যে ভীমের প্রতি তিনি এত ক্রোধ করছেন, তাঁর প্রতি দুর্যোধন যে অন্যায়গুলো করেছেন— খাবারে বিষ মেশানো থেকে আরম্ভ করে যখন-তখন তাঁকে যথেচ্ছ অপমান করার যেসব ঘটনা ঘটেছে— দুর্যোধনের সেসব অন্যায় এখন তাঁর মনে নেই। যুদ্ধশাস্ত্রের নিয়মে নাভির নীচে প্রহার করাটা অশাস্ত্রীয় লাগছে বলরামের কাছে, কিন্তু উন্মুক্ত রাজসভার মধ্যে যেদিন দুর্যোধন পাণ্ডবকুলবধূ দ্রৌপদীকে নিজের অপাবৃত ঊরুদেশ প্রদর্শন করেছিলেন, সেদিনের সেই আচরণ দুর্যোধনের পক্ষে কতটা অশাস্ত্রীয় ছিল, তা বলরাম এতটুকুও মনে রাখেননি। সামনে যে ঘটনা ঘটেছে, তিনি শুধু তারই বিচার করে ভীষণ ক্রুদ্ধ হলেন। এতটাই ক্রুদ্ধ যে, তিনি তাঁর সেই বিখ্যাত লাঙলটি তুলে নিলেন ভীমকে শাস্তি দেবার জন্য— ততো লাঙ্গলমুদ্যম্য ভীমমভ্যদ্রবদ্‌ বলী।
ছোট ভাই কৃষ্ণ এতক্ষণ সব দেখছিলেন। বলরামের ক্রোধ হলে কী বিষম বিপদ হতে পারে তিনি তা জানেন, কিন্তু প্রথম প্রতিক্রিয়ায় তাঁর ক্রোধ নির্গত হবার সুযোগ দেন তিনি। লাঙল তুলে ঊর্ধ্ববাহু হয়ে বলরাম যখন এগোচ্ছেন ভীমের দিকে, তখন তিনি হাত দিয়ে বলরামকে ধরলেন ভালমতো, শক্ত করে। কৃষ্ণ প্রথমেই বলরামের পূর্বকথিত যুক্তিগুলির পিছনে প্রতিযুক্তি সাজালেন না। প্রথমে তিনি রাজনীতি-শাস্ত্রের চিরাচরিত উক্তিগুলি উচ্চারণ করলেন কূটনৈতিক সম্বন্ধ উত্থাপন করে। বললেন— বৈদেশিক তথা পররাষ্ট্রীয় সম্বন্ধে বিচার করলে নিজের উন্নতি হয় ছয়রকমে। নিজের উন্নতি, বন্ধুরাষ্ট্রের উন্নতি এবং বন্ধুর বন্ধুরাষ্ট্রের উন্নতিতে যেমন নিজেরই উন্নতি হয়, তেমনই শত্রুর ক্ষতি, শত্রুর বন্ধুরাষ্ট্রের ক্ষতি এবং শত্রুর বন্ধুর বন্ধু যদি ক্ষতিগ্রস্ত হয়, তাতেও নিজের উন্নতি হয়। আমাদের নিজের পিসিমা কুন্তীর ছেলে বলেই পাণ্ডবরা জন্মলগ্নেই আমাদের সহজ মিত্রের মধ্যে পড়ে। তাদের ওপর যে অত্যাচার, নিপীড়ন হয়েছে, তার প্রতিশোধ নিতেই এই কাজ করেছেন ভীম। দ্বিতীয় কথা হল— সেই পাশা খেলার সময় দুর্যোধন যখন ঊরু দেখিয়েছিলেন দ্রৌপদীকে, তখনই ভীম প্রতিজ্ঞা করেছিলেন— যুদ্ধের সময় তাঁর ওই ঊরু-দুটি গদাঘাতে পঙ্গু করে দেবেন। তো ক্ষত্রিয় হয়ে নিজের প্রতিজ্ঞা পালন করবে না? এটা কী বলছেন আপনি? আমি তো এই ঊরু ভঙ্গের মধ্যে কোনও দোষ দেখতে পাচ্ছি না আর আপনিও এত ক্রুদ্ধ হবেন না— অতো দোষং ন পশ্যামি মা ক্রুধস্ব প্রলম্বহন্‌।
বলরাম কূট রাজনীতির কথা বোঝেন না, বৈদেশিক নীতি, পররাষ্ট্রনীতি— এসব তাঁর মাথায় তেমন ঢোকে না এবং পাণ্ডবদের দৈনন্দিন জীবনে দুর্যোধন যে অপব্যবহারগুলি করেছেন, তার সঙ্গেও তিনি মানসিকভাবে তেমন জড়িত নন। কাজেই কৃষ্ণ যেভাবে পাণ্ডবদের ব্যথাগুলি অনুভব করছেন, বলরাম তা করছেন না। তিনি ঘটনার সাময়িক বিচারটুকু নিয়ে ব্যস্ত বলেই কৃষ্ণের কথায় তেমন খুশি হতে পারলেন না, কিন্তু কৃষ্ণের ব্যক্তিত্ব অতিক্রম করে ভীমের মাথার ওপর লাঙলের আঘাত করার সাধ্যও তার নেই। তিনি যুদ্ধনীতিতে ধর্মের প্রসঙ্গ তুলে গজর-গজর করতে লাগলেন। পরিশেষে কৃষ্ণকে বললেন— ভীম মোটেই এটা ঠিক কাজ করেনি, ধর্মের নিয়মে একাজ কখনওই সমর্থন করা যায় না। কিন্তু তুমি যে আবার বলছ ভীম ঠিক কাজই করেছে, তারও হয়তো যুক্তি আছে— তদিদং ব্যাকুলং সর্বং কৃতং ধর্মস্য পীড়নাৎ। ভীমসেনেন গোবিন্দ কামং ত্বন্তু যথাত্থ মাম্‌।
সবকিছুর পরেও বোঝা গেল— সরল বুদ্ধি বলরামকে দুর্যোধন বোধহয় তাঁর নিজের ব্যবহারগুলি বোঝাতে পেরেছিলেন। হয়তো দুর্যোধনের ব্যাপারে তাঁর কিছু পক্ষপাতও ছিল। যার জন্য কৃষ্ণের প্রতিযুক্তিগুলি সব শোনার পরেও বলরাম হৃদয় থেকে তা মানতে পারেননি এবং বলেছেন— তুমি যতই বলল কৃষ্ণ! এমন একটা কাজ করার ফলে ভীমের এই দুর্নামটুকু হবেই যে, সে ছল করে দুর্যোধনকে মেরেছে— জিহ্‌মযোধীতি লোকেহস্মিন্ খ্যাতিং যাস্যতি পাণ্ডবঃ— আর যুদ্ধের নিয়মে অবস্থিত ধর্মাত্মা দুর্যোধন স্বর্গে যাবেন নিশ্চয়ই। এ পর্যন্ত দুর্যোধনকে কেউ ‘ধর্মাত্মা’ বলেননি, ধর্ম অনুসারে কোনওদিন তিনি লোকব্যবহারও করেননি, কিন্তু অন্তিম মুহূর্তে যুদ্ধের নীতিতে মাত্র অবস্থিত থেকেই যে এমন আখ্যা লাভ করা যেতে পারে, তাতে প্রধান শাংসিক হয়ে রইলেন বলরাম। অনেক আশা নিয়েই তীর্থযাত্রার মধ্যেই বলরাম চলে এসেছিলেন তাঁর দুই শিষ্যের যুদ্ধ দেখতে। তিনি জানতেন যে, কৃষ্ণ পাণ্ডবপক্ষে থাকায় তাঁদের জয় অবশ্যম্ভাবী, কিন্তু যুদ্ধ যখন অন্তিম মুহূর্তে শুধু ভীম আর দুর্যোধনের মধ্যে এসে ঠেকেছিল, তখন কি তিনি এই আশা করেছিলেন যে, দুর্যোধনেরই জয় হবে এবং ভীম মারা যাবেন। কেন না দুই শিষ্যকেই গদাযুদ্ধ শেখানোর ফলে বলরাম এটা জানতেন যে, গায়ের শক্তিতে ভীম দুর্যোধনের চেয়ে বেশি বলবান হলেও গদাযুদ্ধের কৌশল দুর্যোধন বেশি জানেন। ফলে সঠিক নিয়মে যুদ্ধ হলে দুর্যোধনই জিতবেন। হয়তো এই আশাতেই তীর্থযাত্রার অন্তিম পর্বে নারদের মুখে সব কথা শুনে বলরাম চলে এসেছিলেন নিজের প্রতিজ্ঞা ভঙ্গ করে।
এটা অবশ্যই আমার অনুমানের সন্ধানমাত্র। বারবার কেমন মনে হয়— বলরামের জীবনে, অন্তত উত্তর জীবনে কৃষ্ণের বিশাল ব্যক্তিত্বের এক বিপরীত প্রতিক্রিয়া হয়েছিল। কৃষ্ণের বুদ্ধি, তাঁর জ্ঞান, কূটবুদ্ধি এবং রাজনৈতিক প্রভাব এতটাই যে তার নাগাল পাওয়া সম্ভব ছিল না বলরামের পক্ষে। অথচ তিনি বড় ভাই, কম শক্তিধরও তিনি নন— কিন্তু এক বিপরীত মানস-লোক গড়ে উঠেছে তাঁর মধ্যে। হয়তো সেইজন্যেই প্রাথমিক প্রতিক্রিয়ায় উত্তেজিত হয়ে তিনি ভীষণ একটা কিছু করে ফেলতে চান, কিন্তু শেষ পর্যন্ত আর সেই প্রতিক্রিয়া বজায় রাখতে পারেন না, কৃষ্ণের ব্যক্তিত্ব তখন চেপে বসে তাঁর ওপর। হয়তো এই চাপের ফলেই দুরাত্মা দুর্যোধনের ওপর তাঁর এক অদ্ভুত বিপরীত মায়া থেকে গেছে এবং তারও মূলে হয়তো আছে কৃষ্ণের বিপ্রতীপ প্রভাব বা ব্যক্তিত্ব।
বলরাম আর এক মুহূর্তও হস্তিনাপুরীর কাছাকাছি থাকলেন না, তীর্থযাত্রায়ও ফিরে যাননি পুনর্বার। রথে চড়ে সোজা তিনি চলে গেছেন দ্বারকায়। পাণ্ডবদের জয়োল্লাস, হস্তিনাপুরীতে প্রবেশ, যুধিষ্ঠিরের রাজ্যপ্রাপ্তি— সব জায়গাতেই কৃষ্ণকে আমরা সক্রিয়ভাবে উপস্থিত দেখেছি, কিন্তু একবারের তরেও বলরাম আর হস্তিনাপুরীতে পদার্পণ করেননি।
তবু এটাকে আমরা অভিমান বলতে রাজি নই। কৃষ্ণ যেখানে উজ্জ্বলভাবে উপস্থিত, আমি সেখানে থাকব না— এমন কোনও কঠিন অভিমান তো নয়ই। কৃষ্ণকে এতটাই ভালবাসেন বলরাম যে, ভালবাসার কারণেই তিনি তাঁকে অতিক্রম করেন না। তবে কিনা রাজনীতি, কূটনীতি, জ্ঞাতিশত্রুতা— এসব ব্যাপারে বলরামের একটা সার্বিক ঔদাসীন্য ছিল বলেই এতকাল যা দেখেছেন, তাতে কিছু নির্বিণ্ণতাও এসেছে সার্বিকভাবেই। মহাভারতের শেষ পর্যায়ে আমরা অনেকেরই খবর পাচ্ছি— কৃষ্ণ, যুধিষ্ঠির, ধৃতরাষ্ট্র, গান্ধারী— সবারই শেষ খবর পাচ্ছি, কিন্তু বলরামের তেমন কোনও খবর নেই। এমনকী মৌষল-পর্বে যদুবংশ ধ্বংসের অব্যবহিত পূর্বে যখন বৃষ্ণি-যাদবেরা সকলেই কৃষ্ণের সামনে অকাতরে মদ্য পান করছেন, তখনও স্বাভাবিক মদমত্ত বলরামকে তেমন সক্রিয় দেখছি না। কৃতবর্মা, সাত্যকি, কৃষ্ণপুত্র প্রদ্যুম্ন— সকলেই মদমত্ত অবস্থায় পরস্পরে হানাহানি করে মরছেন— এই অবস্থায় কৃষ্ণকেও আমরা ক্রুদ্ধ দেখতে পাচ্ছি, কিন্তু বলরামকে দেখছি— তিনি নির্বিণ্ণ, সমাহিত। এই পারস্পরিক হিংসার দিকে তিনি তাকিয়েও দেখলেন না। নিতান্ত ঔদাসীন্যে তিনি দ্বারকা-নগরী থেকে বেরিয়ে গিয়ে এক প্রান্তিক বৃক্ষতলে আশ্রয় নিয়েছেন নির্জনে।
কৃষ্ণ তাঁর বিশ্বস্ত সারথি দারুককে সঙ্গে নিয়ে বলরামের কাছে এসে সব খবর দিলেন, তিনি একটি কথাও বললেন না। কৃষ্ণ বলরামের সামনেই দারুককে আদেশ দিলেন অর্জুনকে খবর দেবার জন্য এবং বলরামকে বললেন— আমি যতক্ষণে পিতা বসুদেবকে দ্বারকার স্ত্রীদের রক্ষা-বিষয়ে অবহিত করে ফিরে না আসছি, ততক্ষণ আপনি আমার জন্য অপেক্ষা করুন এখানে। কৃষ্ণ দ্বারকায় প্রবেশ করে পিতা বসুদেবকে সব জানিয়েছেন, অর্জুনের প্রতি নির্দেশের কথাও বলেছেন তাঁকে, কিন্তু বলরামের কাছে ফিরে আসার পর আর তাঁকে পূর্বাবস্থায় দেখেননি। কৃষ্ণ বসুদেবকে বলেছিলেন— আপনারা থাকলেন, দেখবেন সবাইকে, অর্জুনও নিশ্চয়ই আসবেন, কিন্তু আমি চলে যাচ্ছি। আমি নির্জন বনে দাদা বলরামের সঙ্গে একত্রে তপস্যা করব— তপশ্চরিষ্যামি নিবোধ তন্মে/রামেণ সার্ধং বনমভ্যুপেত্য।
দাদা বলরামের সঙ্গে আর তপস্যা করা হয়নি কৃষ্ণের। চিরকাল রাজনীতি, কূটনীতি, ধর্মনীতি এবং দর্শন নিয়ে ব্যস্ত থেকে যিনি শেষ নির্বিণ্ণতার তপস্যাটুকু করতে চেয়েছিলেন অগ্রজ বলরামের সঙ্গে, তিনি আর সুযোগ পেলেন না। দ্বারকার হিংসাদীর্ণ ভূমি থেকে বেরিয়ে এসে কৃষ্ণ যখন দাদার কাছে পৌঁছলেন, তখন তিনি দেখলেন— বৃক্ষমূলে সমাহিত বলরাম। তাঁর মুখ থেকে এক মহাসর্প বেরিয়ে যাচ্ছে সমুদ্রের দিকে— অনন্তের প্রতিরূপ, জগদ্ধারী শেষনাগের প্রতিরূপ। পাণ্ডব-কৌরবের যুদ্ধধ্বংস, মৌষলপর্বের ধ্বংস-কল্প— এই সমস্ত ধ্বংসের প্রতিনিধি হয়ে বলরামের আত্ম-প্রতিরূপ অনন্তদেব প্রলয়সমুদ্রে সমাহিত হলেন পুনরায় সৃষ্টির তপস্যায় বসার জন্য। বলরামের মতো বিশাল এক অগ্রজ চরিত্রের এই কাহিনিহীন নিরাড়ম্বর বিশ্রাম আমাদের যতখানি আশ্চর্য করে ততখানিই শান্তরস জাগায় এই হিংসাতপ্ত পৃথিবীর বুকে।
***
আমার পরিচিত সেই বন্ধু বলেছিলেন— কী যে বলেন মশাই! স্ত্রীলোকের ওপর উৎপীড়ন, নির্যাতন, কত কী বলে তো আমাদের পুরুষ-সমাজটাকে একেবারে কাঠগড়ায় দাঁড় করিয়ে দিয়েছেন। যেন আমরা সব দাগি আসামি, প্রত্যেকে যেন আমরা নিজের বউটিকে খুন করে এসে এখানে বসে রসালাপ করছি। তাও যদি আপনার বউদিদিকে চাক্ষুষ না দেখতেন। দিন-রাত তো ফাই-ফরমাশ খাটছিই, তার মধ্যে আজ তার ভাইয়ের বায়না, কাল তার বোনের বায়না। মশাই, সাতগুষ্টির বায়না দেখে দেখে অতিষ্ঠ হয়ে গেলাম, আর আপনারা বড় বড় কথা লিখবেন— উৎপীড়ন হচ্ছে, নারী-নির্যাতন হচ্ছে, আরও কত কী?
বন্ধুটির নিশ্বাস ফেলার সুযোগ নিয়ে আমি বললাম— আরে মশাই! আমি এখনকার কথা বলিনি, আপনাদের কথাও বলিনি, আমি প্রাচীনকালের কথা বলছি। সেকালের নারীসমাজের ওপর পুরুষতান্ত্রিক সমাজের যে নিপীড়ন-উৎপীড়ন আবহমান কাল ধরে চলেছে, আমি সেই কথা বলেছি। বন্ধুটি বললেন— থামুন মশাই! সেকালেও কী ভদ্রলোকের সমাজে স্ত্রীলোকের দাপট কিছু কম ছিল? এই যে পঞ্চস্বামিগর্বিতা দ্রৌপদী! তিনি স্বামীদের সঙ্গে ঝগড়া করে এমন কথাও বলেছিলেন— দরকার নেই তোমাদের। দুর্যোধনের সভাস্থলে যে অপমান আমি সয়েছি, তার প্রতিশোধ যদি তোমরা না নিতে পারো, তা হলে আমার ভাই আর আমার বুড়ো বাপকে নিয়ে যুদ্ধ করবে আমার ছেলেরা— পিতা মে যোৎস্যতে বৃদ্ধঃ সহ পুত্রৈর্মহারথৈঃ।
বন্ধু তর্কযুদ্ধে ধুন্ধুমার লাগিয়ে দিয়ে বললেন— দ্রৌপদীর কথাটা কি খুব নরম-নাজুক মনে হচ্ছে? ভীম-অর্জুনের মতো বীরস্বামীর সামনে বাপের বাড়ির লোকদের নিয়ে দ্রৌপদী যে মাথায়-তোলা কথাটুকু বললেন, সেটার মধ্যে কি স্ত্রীলোকের দাপট কিছু কম দেখছেন? আর পাণ্ডবদের মতো বীরস্বামীরা কী করলেন? উদ্যোগপর্বে বিশাল একটা মিটিং ডেকে দ্রৌপদীর ভাই ধৃষ্টদ্যুম্নকে মহাযুদ্ধের সেনাপতি নির্বাচন করলেন। তা হলে ব্যাপারটা কী দাঁড়াল? স্ত্রীলোকই তো সব। তা ছাড়া ধৃষ্টদ্যুম্নের এই নির্বাচনটাই বড় কথা নয়। এই গুরুত্বপূর্ণ নির্বাচনের ‘প্রপোজার’ আর ‘সেকন্ডার’ দু’জন কে বলতে পারেন? ‘প্রপোজার’ স্বয়ং অর্জুন আর ‘সেকন্ডার’ হলেন তাঁর মহামান্য শ্যালক সুভদ্রার ভাই কৃষ্ণ। তিনি সবার শেষে মত দিলেন— হ্যাঁ ধৃষ্টদ্যুম্নই সবচেয়ে ভাল সেনাপতি হবেন— ধৃষ্টদ্যুম্নমহং মন্যে সেনাপতিমরিন্দম। শুঁড়ির সাক্ষী মাতাল, আর শালার সাক্ষী শালা। আর এই কৃষ্ণই কি কম কিছু? তিনিও তো অৰ্জুনের শ্যালক। তিনি তো সারা মহাভারত দাপিয়ে বেড়িয়েছেন।
আমি একটু সন্দিগ্ধ মনে প্রশ্ন করলাম— দেখুন, শালা হলেও ধৃষ্টদ্যুম্ন অথবা কৃষ্ণ কি পাণ্ডবদের খারাপ করছেন কিছু? তাঁরা তো নিজের জীবন সংশয় করে পাণ্ডবদের জন্য লড়ে গেছেন। বন্ধু বললেন— দেখুন, সেটা অন্য কথা। এঁরা শ্যালক হোন আর যাই হোন, এঁরা আধার হিসেবে ভাল, এঁদের বুদ্ধিও ভাল, তাই এঁরা ভাল কাজ করেছেন। আমি সুযোগ পেয়ে বললাম— তা হলে দেখুন, স্ত্রীর ভাই মাত্রেই খারাপ নয়, শালা-শালিরা যদি মানুষ হিসেবে, আধার হিসেবে নিজেরা ভাল হন, তা হলে খুব একটা সমস্যা হয় না। স্ত্রীরাও সে ক্ষেত্রে নিন্দনীয় হন না।
বন্ধুবর এবারে একটু দমলেন মনে হল। এতক্ষণে তাঁকে যেন একটু নরম দেখাল। আমি বললাম— সংসারের অর্ধাতিরিক্ত মানুষটি একটি মানুষকে অবলম্বন করেই বেঁচে থাকেন। তিনি তাঁর স্বামী। ভারতবর্ষের সংসারে ওই একটি জায়গাতেই তাঁর যত প্রতাপ। তাঁর বাইরের কোনও জগৎ নেই, বাইরের কোনও রসাবেশ নেই, জীবনের যত সুখ-দুঃখ, আমোদ-প্রমোদ সব ওই স্বামীকে ঘিরেই। এখন মুশকিল হল, স্বামী যদি বড় মানুষ, রাজা-রাজড়া কী মন্ত্রীমশাই হন, তবে তাঁকে ঘিরে নানান চক্র গড়ে ওঠে। হ্যাঁ, কখনও সেটা মধুচক্রও বটে। সেখানে গিন্নির বাপ-ভাইরাও বা বাদ যাবেন কেন? অন্যেরা মধু খাচ্ছে, তাঁরাও খান। তবে ওই যে কথাটা, আধার যদি ভাল হয়, তাঁরা যদি মানুষ হিসেবে নিজেরাই ভাল হন, তবে সংসারনীতি, রাষ্ট্রনীতি অন্য চেহারা নেয়। আর মানুষ হিসেবে খারাপ হলে সংসার এবং রাষ্ট্র দুইই ছারখার হয়ে যায়।
আমি এবার উদাহরণ দিয়ে বললাম— আপনি তো খুব ধৃষ্টদ্যুম্নের কথা বললেন, কৃষ্ণের কথাও বললেন এবং প্রমাণ করে ছাড়লেন যে, হ্যাঁ দ্রৌপদীর খুব দাপট ছিল। কিন্তু মশাই গান্ধারীর কথা খেয়াল করেছেন কখনও? তাঁর মতো মানুষ দ্বিতীয় একটা পাবেন নাকি মহাভারতে! তিনি তো একবারও বলেননি যে, তাঁর ভাই শকুনি খুব ভাল মানুষ, অথবা তিনি কৌরবকুলের খুব উন্নতি ঘটাচ্ছেন। গান্ধারী কোনওদিন, কোনও সময় শকুনিকে প্রশ্রয় দেননি, চিরকাল তাঁর সম্বন্ধে নিজের স্বামীর কাছে গালমন্দও করেছেন। কিন্তু কী বলব, গান্ধারীর ভাই শকুনির কুবুদ্ধির সঙ্গে তাঁর স্বামী-পুত্র ধৃতরাষ্ট্র-দুর্যোধনের কুবুদ্ধির মিল হয়ে গেছে। শেয়ানে শেয়ানে কোলাকুলি হয়েছে। ফল কী হয়েছে? সমস্ত কৌরব-সংসার উচ্ছন্নে গেছে, কুরুরাজ্যও ধ্বংস হয়ে গেছে।
অনেকে বলেন এবং আমিও শুনি যে, শকুনি নাকি মানুষ খারাপ ছিলেন না, কিন্তু তিনি নাকি তাঁর বাপ-ভাইদের ওপর দুর্যোধনের অন্যায়-ব্যবহারের প্রতিহিংসা চরিতার্থ করার জন্য ঠান্ডা মাথায় দুর্যোধনের সর্বনাশ করে ছাড়েন। আসলে এইরকম একটা গল্প লোক-মুখে চলে এবং একজন প্রবীণ ব্যক্তি আমাকে বলেছেন— গল্পটা নাকি দক্ষিণদেশীয় একটি পুরাণে বর্ণিত আছে। আমি সে পুরাণ দেখিনি এবং দেখলেও কিছু বুঝতে পারতাম না। তবে পুরাণে যাই থাক, লোকশ্রুতি যেমনটি আছে, জানাই। লোককথা আরও দুই বা তিনরকমভাবে প্রচলিত আছে, অতএব ঘটনার বিস্তারে কোথাও কোথাও ভিন্নতা থাকতেই পারে। আমার এই কাহিনিটি পণ্ডিত অনন্তলাল ঠাকুরের কাছে শোনা।
শোনা যায়, কোনও একসময় যুবকবয়সি দুর্যোধন নিজের পাদুটির ছিরি দেখে বড় ক্ষুন্ন বোধ করেন। তাঁর সমস্ত শরীরের মধ্যে তাঁর পা দুটি ছিল ভীষণ খারাপ। সর্বাঙ্গসুন্দর শরীরে অমন বেমানান বিসদৃশ দুটি পা দেখে দুর্যোধন মনে মনে বড় বিষন্ন বোধ করেন, মাঝে মাঝে তাঁর খুব রাগ হয় এই জন্য। একদিন রাগে, দুঃখে, ক্ষোভে দুর্যোধন আপন জননী গান্ধারীকে জিজ্ঞাসা করেন— তুমি এর কোনও কারণ বলতে পারো, মা! কেন আমার এই পা দুটো এমন পাখির ঠ্যাং-এর মতো দেখতে হয়েছে? কোনও পাপে এমন বেমানান পা হয়েছে আমার?
গান্ধারী পুত্রকে সান্ত্বনা দিয়ে বললেন— এতে তোমার কোনও দোষ নেই, বাবা! দোষটা আমারই। ছোটবেলায় আমাদের গণকঠাকুর গুনে বলেছিলেন— আমার নাকি বৈধব্য যোগ আছে। তিনি আরও বলেছিলেন— কোনও মানুষের সঙ্গে বিয়ে হওয়ার আগে একটি বৃক্ষ অথবা একটি পক্ষীর সঙ্গে যদি আমার বিয়ে দেওয়া যায়, তবে আমার বৈধব্যদোষ কেটে যাবে। গণকঠাকুরের কথা শুনে আমার পিতা গান্ধাররাজ সুবল একটি পারাবত-পক্ষীর সঙ্গে আমার বিয়ে দিয়ে দিলেন। কিছুদিন গেল, তারপর একদিন পারাবতটি মৃত্যুমুখে পতিত হল। আমার সঙ্গে পারাবতটির ভাগ্য জড়িয়ে যাওয়ার ফলেই যে পারাবতটির আয়ু অকালে শেষ হয়ে গেল, সে কথা আমি জানতাম বলে পারাবতটিকে তা বলেওছিলাম। শেষমুহুর্তে আমার কথা শুনে পারাবতটি আমায় অভিশাপ দিয়ে বলল— আমার জীবন নিয়ে তোমরা যখন এমন জঘন্য খেলা খেলেছ, তখন আমিও আমার স্বামিত্বের চিহ্ন রেখে যাব। ভবিষ্যতে তোমার ছেলে হয়ে যারা জন্মাবে, তাদের সবার পাদুটি হবে আমারই মতো। মনুষ্যদেহে কবুতরের পদদ্বয় অন্যের দৃষ্টিতে লাগবে কুৎসিত এবং বেমানান।
গান্ধারী দুর্যোধনকে বললেন— এই অভিশাপের জন্যই তোমাদের সবার পাদুটো এমন খারাপ দেখতে লাগে। গান্ধারীর কথা শুনে দুর্যোধন মোটেই শান্ত হলেন না। তিনি দ্বিগুণ রেগে বললেন— এর জন্য তুমিও দায়ী নও, জননী! দায়ী তোমার বাপ-ভাইরা— যাঁরা ওই মূর্খ গণকঠাকুরের কথা শুনে একটি পারাবতের সঙ্গে তোমার বিবাহ ঠিক করেছিলেন। এরজন্য আমিই উপযুক্ত ব্যবস্থা নেব।
গান্ধারীর পিতা এবং তাঁর একশো ছেলে, যাদের মধ্যে শকুনিও আছেন— এঁদের সবাইকে দুর্যোধন কারাগারে নিক্ষেপ করলেন। বন্দিশালায় তাঁদের খাবার-দাবারের ব্যবস্থাও হল অদ্ভুত। দুর্যোধন সবার জন্য এক মুঠি করে ধান আর সামান্য জলের ব্যবস্থা করলেন। অর্থাৎ একটি পারাবত যেটুকু ধান আর জল খেয়ে বাঁচতে পারে, গান্ধারীর পিতা সুবল এবং গান্ধারীর একশো ভাইয়ের জন্য দুর্যোধন ততটুকু করে ধান-জলের ব্যবস্থা করলেন।
দিন যেতে লাগল। খাবারের বরাদ্দে প্রত্যেকেরই শরীর শুকিয়ে যেতে লাগল। প্রত্যেকেই তখন চিন্তা করতে লাগলেন— কারাগার থেকে মুক্তি যখন নেই, তখন প্রতিহিংসা নিতে হবে দুর্যোধনের ওপর। পিতা-পুত্র সবাই মিলে ঠিক করলেন— প্রত্যেকের খাওয়ার জন্য যতটুকু ধান পাওয়া যায়, তাতে কারওরই পেট ভরে না। অতএব প্রত্যেকেই আহার ত্যাগ করে নিজের বরাদ্দ ধানটুকু জমিয়ে রাখবেন। সেই জমানো খাবার একজনকে খাইয়ে বাঁচিয়ে রাখতে হবে, মাত্র একজনকে, যে সবার হয়ে প্রতিহিংসাবৃত্তি চরিতার্থ করবে। এখন সমস্যা— কাকে বাঁচানো হবে? বৃদ্ধ পিতা সুবল নিজের আয়ুর কারণেই রাজি হলেন না। রাজি হলেন না অন্য ভাইরাও। সকলেই অঙ্গুলি নির্দেশ করলেন জ্যেষ্ঠ শকুনির দিকে, কারণ তাঁর বুদ্ধি জটিল এবং লক্ষ্য স্থির। সকলে মিলে ধান বাঁচিয়ে খাওয়াতে লাগলেন শকুনিকে। তিনি বেঁচে রইলেন, অন্য সকলে মারা গেলেন। তারপর কৌরবদের সঙ্গে পাণ্ডবদের গণ্ডগোল আরম্ভ হল এবং শকুনি ভাগনে দুর্যোধনকে সাহায্য করার অজুহাতে বেরিয়ে এলেন কারাগার থেকে। লোকে বলে— শকুনি নাকি বৃদ্ধ পিতা সুবলের হাড় দিয়ে পাশার ঘুঁটি বানিয়েছিলেন এবং সে ঘুঁটিগুলির দান পড়ত তাঁর ইচ্ছে অনুসারে। শকুনির ইচ্ছামাত্রে পিতা সুবলের প্রেতাত্মা সেই ঘুঁটির মধ্যে জেগে উঠত এবং শকুনির কার্য সম্পন্ন করত।
গল্পটা মন্দ নয় এবং কেউ যদি মূল মহাভারতের ঘটনা-পরম্পরায় শকুনির চাতুরীপূর্ণ ব্যবহার ভাল করে খেয়াল করেন, তা হলে শকুনির চরিত্রটা উপরি-উক্ত উপাখ্যানের সঙ্গে কিছুই সামঞ্জস্যহীন হবে না। শকুনি চিরটা কাল দুর্যোধনকে কুমন্ত্রণা দিয়ে গেছেন। এবং এই কুমন্ত্রণাটা যদি শকুনির দিক থেকে পূর্বপরিকল্পিত এবং সম্পূর্ণ ইচ্ছাকৃতও ধরে নেওয়া যায়, তা হলেও কিন্তু মহাভারতে মূল কাহিনিতে কোনও সমস্যা সৃষ্টি হয় না। বরঞ্চ তাতে শকুনির চরিত্র আরও কুটিল হয়ে দাঁড়ায়। হয়তো শকুনির চরিত্রে আরও কুটিলতা আনবার জন্যই অথবা দুর্যোধনের চরিত্রে আরও কঠিন হিংস্র আচরণ আমদানি করার জন্যই এই লোকশ্রুতির অবতারণা।
বস্তুত মহাভারতের বিশাল রাজনৈতিক পরিমণ্ডলে কীভাবে শকুনির প্রবেশ ঘটেছিল, মহাভারতের কবি তা বলেননি। এমনকী কবে, কখন, কীভাবে হস্তিনাপুরের রাজপরিবারের মধ্যে শকুনি নিজের জায়গা করে নিলেন, সে কথাও কবি পরিষ্কার করে কিচ্ছুটি বলেননি। শুধু এইটুকু জানি যে, হস্তিনাপুরের জ্যেষ্ঠ রাজকুমার ধৃতরাষ্ট্র যেদিন গান্ধার রাজ্যে গিয়ে গান্ধারীকে বিবাহ করলেন, সেদিন গান্ধারী যেমন স্বামীর সম্মানে চোখে পট্টবস্ত্র বেঁধে হস্তিনাপুরের পথে রওনা দিলেন, তেমনই তাঁর ভাই শকুনিও একই সঙ্গে পা বাড়িয়েছিলেন হস্তিনার পথে— ততো গান্ধাররাজস্য পুত্রঃ শকুনিরভ্যয়াৎ।
শকুনির এই অনুগমনের পিছনে কারণও ছিল যথেষ্ট। গান্ধার রাজ্যটা ছিল ভারতবর্ষের উত্তরেরও উত্তরে। হেরোডোটাস এক কলমের খোঁচায় লিখে দিলেন ‘গান্ডারাই’ জায়গাটা প্রাচীন হিন্দুস্থানের অন্তর্গত ছিল না, কিন্তু ঋগ্‌বেদ-অথর্ববেদের প্রমাণে আমরা গান্ধার দেশকে ভারতবর্ষের অন্তর্গত বলেই জানি। একটাই কথা— ঋগ্‌বেদ-অথর্ববেদে গান্ধার রাজ্যের মানুষদের তত সুনাম শোনা যায়নি। পরবর্তীকালে অবশ্য সমগ্র গান্ধার দেশ নামিদামি পণ্ডিতে ছেয়ে গিয়েছিল। উপনিষদের যুগে লোকে গান্ধারকে বিদ্যাবত্তা এবং জ্ঞানের অবধিস্থল বলে জানত। কিন্তু গান্ধারের এই মহিমা বেশিদিন টেকেনি। খোদ মহাভারতেই গান্ধারের মানুষেরা কম্বোজ-কিরাত আর বর্বরদের সঙ্গে একই পংক্তিতে এসে দাঁড়িয়েছেন— যৌন-কাম্বোজ-গান্ধারাঃ কিরাতা বর্বরৈঃ সহ। পরবর্তীকালে এই জায়গাটার একটা সাধারণ নাম তৈরি হয়, এই নাম হল উত্তরাপথ। উত্তরাপথের বাসিন্দা বলতে বোঝায় আধুনিক রাওয়ালপিন্ডি ছাড়িয়ে যেসব জায়গা সিন্ধু নদীর দুই পাড় জুড়ে ছিল, সেইখানকার মানুষ, এবং তাঁদের খুব সুখ্যাতি নেই ইতিহাসে পুরাণে।
তা ছাড়া ভাবুন, জায়গাটা পার্বত্য অঞ্চল, মানুষজন তথাকথিত কিরাত-বর্বরদের সমগোত্রীয়, সেই পার্বত্য পথ বেয়ে সুদূর হস্তিনাপুরের পথে যাবেন অন্ধ ধৃতরাষ্ট্র এবং তাঁর অনুগামিনী প্রায়ান্ধ গান্ধারী। মহাভারতের কবি মন্তব্য করেছেন— শকুনি তাঁর বোনটির পিছন পিছন চললেন। কেমন বোন? না, বয়স্থা, যৌবনবতী, বড় লক্ষ্মীমতীও বটে— স্বসারং বয়সা লক্ষ্ম্যা যুক্তামাদায় কৌরবান্‌। নববিবাহিতা নবযৌবনবতী ভগিনীকে এই পার্বত্য অঞ্চল পেরিয়ে কুরুদের দেশে পৌঁছে দেওয়ার প্রয়োজন আছে। শকুনি তাই যাচ্ছেন হস্তিনাপুরে।
কারণ আছে আরও একটা। ধৃতরাষ্ট্র গান্ধারে এসেছেন, অনুমতা রমণীকে স্ত্রী হিসেবে মনোনীতও করেছেন। কিন্তু বিবাহের বিধিনিয়ম সব পালিত হবে হস্তিনাপুরে। বৃদ্ধ সুবলের রাজ্য ছেড়ে যাওয়ার উপায় নেই। অতএব মেয়ের পক্ষ থেকে শকুনি গেলেন কার্য সমাধা করার জন্য। দেখছি— হস্তিনাপুরে এসে সুবলপুত্র শকুনি সাদরে সসম্মানে গান্ধারীকে ধৃতরাষ্ট্রের হাতে তুলে দিচ্ছেন এবং বর-বধূর যোগ্য জামাকাপড় হাতি-ঘোড়া যৌতুক দিয়ে গান্ধাররাজ সুবলের সম্মান রক্ষা করছেন। দুই পক্ষের কুটুম্বিতা সম্পূর্ণ হলে পিতামহ ভীষ্ম শকুনিকে হস্তিনাপুরের যোগ্য মর্যাদা দিয়ে তুষ্ট করলেন এবং প্রতিপূজিত শকুনিও পুনরায় ফিরে গেলেন উত্তরাপথের সেই প্রত্যন্ত দেশ গান্ধারে— পুনরায়াৎ স্বনগরং ভীষ্মেণ প্রতিপূজিতঃ।
তার মানে এটা জলের মতো পরিষ্কার যে শকুনি ধৃতরাষ্ট্র এবং গান্ধারীর পিছন পিছন এলেও শকুনি তখন-তখনই থেকে যাননি হস্তিনাপুরে, কিংবা হস্তিনাপুরের জ্ঞাতি-রাজনীতিতেও তিনি প্রবেশ করেননি। তিনি গান্ধারের ছেলে গান্ধারেই ফিরে গেছেন। এরপর কবে শকুনির শুভাগমন ঘটল হস্তিনাপুরে, মহাভারতের কবি তা স্বকণ্ঠে বলেননি। কুন্তীর বিয়ে হয়েছে, পাণ্ডু রাজত্ব করে গেছেন, বনে গেছেন, পাণ্ডু মারা গেছেন, তাও আমরা শকুনির খবর পাইনি একটুও। হঠাৎই দেখলাম, সেই যখন মধ্যম পাণ্ডব ভীমকে বিষ খাইয়ে মেরে ফেলবার পরিকল্পনা করছেন দুর্যোধন, এবং সে পরিকল্পনা যেভাবে হোক বিফলও হয়ে গেছে, ঠিক তখনই দুর্যোধন-কর্ণ-শকুনিকে আমরা পাণ্ডবদের বিপক্ষে কুমন্ত্রণা করতে দেখছি— এবং দুর্যোধনঃ কর্ণঃ শকুনিশ্চাপি সৌবলঃ।
আমাদের দৃঢ় অনুমানের কথাটা একটু বিস্তৃত করে বলি— পাণ্ডু তাঁর দুই স্ত্রীকে নিয়ে বনবিহার করতে গেলে অন্ধ ধৃতরাষ্ট্র সেই রাজ্য চালানোর ভার পেলেন কার্যনির্বাহী রাজা হিসেবে। কিছুদিন হয়তো এইভাবেই চলেছে। বনস্থলী থেকে পাণ্ডু ফিরে আসেননি। এদিকে ধৃতরাষ্ট্রের পুত্রেরা জন্মেছেন, ওদিকে জন্মেছেন পাণ্ডুর পুত্রেরা। বন থেকে তখনও প্রতিনিয়ত পাণ্ডুর খবর পাওয়া যেত। কিন্তু দুর্যোধন যখন একটু বড় হয়েছেন এবং পঞ্চপুত্রের জনক পাণ্ডুর খবর যখন আর বেশি পাওয়া যাচ্ছে না— আমাদের ধারণা— ঠিক তখনই কোনও এক সময়ে স্বার্থলোভী শকুনি অন্ধ ধৃতরাষ্ট্রের রাজসভায় এসে উপস্থিত হয়েছেন। তিনি নিজে গান্ধার-রাজপুত্র হলেও তাঁর সময়ে কুরুদের দোর্দণ্ডপ্রতাপ। এমন একটি বড় মাপের রাজবাড়িতে, যেখানে কার্যনির্বাহী রাজা স্বয়ং অন্ধ, সেখানে ধৃতরাষ্ট্রের প্রয়োজনের সুযোগ নিয়েই শকুনি প্রথমে রাজবাড়িতে ঢুকেছিলেন, তারপর ধৃতরাষ্ট্রের পুত্রের সঙ্গে মিশে কুরুদের রাজনীতিতে অপরিহার্য হয়ে যান।
শকুনির প্রথম কুরুবাড়িতে আগমনের বিষয়ে বেশি আলোচনার অবকাশ নেই, কিন্তু সংস্কৃত সাহিত্যের বিভিন্ন শাখা বিশেষত নাটকগুলির বিচার করলে দেখবেন, নাট্যকারেরা নিজেদের রচনায় বৈচিত্র্য আনার জন্য প্রায়ই রাজার শালার একটি পার্ট রাখেন, যাকে পারিভাষিক শব্দে বলে ‘শকার’। শকারের চরিত্রের মধ্যে সব সময়েই এক ধরনের প্রশ্রয় থাকে। মাছের বাজার থেকে আরম্ভ করে রাজা পর্যন্ত তাঁর যাতায়াতের পরিধি। সকলে তাঁকে চেনে জানে। অন্যায়, অত্যাচার, ঘুষ খাওয়া এবং সুন্দরী মেয়েদের পিছনে লাগা রাজশ্যালকের চরিত্রের বৈশিষ্ট্য। কেউ তাঁকে কিছু বলতে সাহস পায় না। কারণ, তিনি রাজার শালা। কখনও বা তিনি রাজশাসনে বড় কোনও দফতরের বড় কর্মী। আমাদের বিশেষ ধারণা— সংস্কৃত নাটকগুলিতে রাজশ্যালকদের এই চরিত্রের আমদানি হয়েছে মহাকাব্যের নজিরে। বিরাট-রাজার শ্যালক কীচক এবং ধৃতরাষ্ট্রের শ্যালক শকুনিই পরবর্তী নাট্যকারদের উদ্দীপিত করেছেন।
এখানে বলে রাখা ভাল— কীচকের চরিত্রে স্ত্রীলোকের দোষ থাকলেও শকুনির চরিত্রে তা ছিল না। কিন্তু কুরুবাড়ির রাজপুত্র দুর্যোধনকে তিনি এমন সুন্দর বশে রেখেছিলেন যে কৌরব রাজনীতির প্রধান রূপকার হয়ে গিয়েছিলেন তিনিই। শকুনির সবচেয়ে বড় ক্ষমতা— তিনি মানুষের মনস্তত্ত্ব বুঝতে পারতেন একজন জ্যোতিষীর চেয়েও ভাল করে। শুধু ধৃতরাষ্ট্র-দুর্যোধন নয়, পাণ্ডবদের মনস্তত্ত্বও তাঁর ভাল করেই জানা ছিল। এতগুলি গুণ নিয়ে একটি লোক গান্ধারদেশের মতো ছোট্ট একটি পার্বত্য রাজ্যে বসে বসে আপন বুদ্ধির আগুন পোয়াবেন— এমন তো হয় না। কাজেই কুরুবাড়ির রাজনীতিতে নিজেকে জড়িয়ে নিলেন তিনি।
পাণ্ডবদের বারণাবতে পাঠানো হল জতুগৃহের আগুনে পুড়িয়ে মারার জন্য। এই ষড়যন্ত্রের পিছনেও শকুনি ছিলেন জতুগৃহ-সংক্রান্ত কুমন্ত্রণার প্রসঙ্গে। শকুনি, দুর্যোধন, কর্ণ, দুঃশাসন এই দুষ্টচতুষ্টয়ের প্রথমে যাঁর নাম করতে হয়েছে, তিনি হলেন শকুনি— ততঃ সুবলপুত্রশ্চ রাজা দুর্যোধনশ্চ হ। ..দুষ্টং মন্ত্রম্ অমন্ত্রয়ন্‌। কুমন্ত্রণা একটা নয়, অনেক। কীভাবে পাণ্ডবদের পিছনে লেগে, তাঁদের দু’-একজনকে মেরে ফেলা যায়, এই মন্ত্রণার প্রথম পুরুষই হলেন শকুনি। কৌরবের রাজসভায় কখনওই তিনি এতটা নির্লিপ্ত থাকেননি, যাতে তাঁর নাম উচ্চারিত না হয়। বস্তুত জতুগৃহের আগুন শুধু নয়, সামগ্রিক জ্ঞাতি বিরোধের আগুন যেটা ছিল, সেটা ধৃতরাষ্ট্র এবং দুর্যোধনের মধ্যেই যথেষ্ট ছিল। শকুনি এবং কর্ণ— এই দুটি বহিরাগত শক্তি, তাঁরা এই আগুনের ইন্ধন।
দুর্যোধন যখনই পাণ্ডবদের সম্বন্ধে সন্দেহান্বিত হয়েছেন এবং সেই সন্দেহ যখনই প্রকাশ করেছেন ধৃতরাষ্ট্রের কাছে, তখনই আমরা লক্ষ করেছি— ধৃতরাষ্ট্রও মনে মনে ওই একই সন্দেহ পোষণ করেন। এমনকী দুর্যোধন পাণ্ডবদের কোনও ক্ষতি করতে চাইলেও ধৃতরাষ্ট্র প্রথমে ভীষ্ম, দ্রোণ কিংবা বিদুরের সমস্যা উপস্থাপন করেছেন, কিন্তু তারপরেই মত দিয়েছেন পুত্রের অনুকূলে। শকুনির ভূমিকাটা অবশ্য অনেক আগে। দুর্যোধন যখন একটা কিছু করবেন বলে স্থির করেছেন, ক্ষতিসাধনের মন্ত্রণা যখন দানা বাঁধছে, ঠিক সেই অপরিপক্ক মুহুর্তে নেমে আসত শকুনির পরামর্শ। মন্ত্রণা যখনই হয়েছে, তখনই মহাভারতের কবি দুর্যোধন, দুঃশাসন-কর্ণ এবং শকুনি এই দুষ্ট-চতুষ্টয়ের কথা উল্লেখ করেছেন, কিন্তু আমরা হলফ করে বলতে পারি পাণ্ডবদের বনবাসের আগে পর্যন্ত যতগুলি ‘প্লট’ তৈরি হয়েছে, তার মধ্যে কর্ণের কোনও অবদান ছিল না। কেন, তা পরে বলব। দুঃশাসন দুর্যোধনের ঢাকের কাঠিমাত্র। অতএব দুর্যোধনের অসদিচ্ছার আগুনে হাওয়া লাগানোর লোক রইল একটিই। তিনি শকুনি।
লক্ষ করে দেখবেন— মহাভারতে বিদুর-যুধিষ্ঠিরের মতো লোকের মুখ দিয়ে শকুনির বিশেষণ হিসেবে প্রায় সবসময় একটি বিশেষণ লাগানো হয়েছে— ‘শকুনিঃ পাৰ্বতীয়ঃ’— অর্থাৎ ওই পাহাড়ি মানুষটা। আসলে শকুনি যেখানে থাকতেন, সেই গান্ধার রাজ্যটা ছিল ছোট ছোট পাহাড় আর নদীতে ভর্তি। এখানে যুদ্ধ মানেই পাহাড়ের আড়াল আর ঘন বনের আড়াল থেকে চোরাগোপ্তা আক্রমণ। সংস্কৃতিগতভাবে গান্ধার রাজ্যে উন্নতি এক সময় অন্যান্য ছোট ছোট রাজ্যের ঈর্ষার কারণ ছিল। কিন্তু ইতিহাসের দু’-একটি বিশেষ সময় ছাড়া গান্ধার-রাজ্যের অধিবাসীদের পরিচয়ে আভিজাত্যের ছায়া ফুটে ওঠেনি কখনও। শক, কিরাত, কম্বোজ, পারদ— এইসব তথাকথিত হীন জাতির সাহচর্যে গান্ধার রাজ্যের আর্য-পুরুষেরাও চিহ্নিত হয়ে গিয়েছিলেন। ফলত শকুনির পারিবারিক আভিজাত্য এবং সভ্যতার থেকেও তাঁর মধ্যে অনুস্যূত হয়েছিল পার্বতীয় স্বভাব। অর্থাৎ আক্রমণ কখনও সামনাসামনি নয়, তা করতে হবে লুকিয়ে-চুরিয়ে, চোরাগোপ্তা পথে। বিষ খাওয়ানো, অথবা বিশ্বস্ততার ভাব দেখিয়ে পুড়িয়ে মারা— এগুলি শকুনির স্বভাব। শকুনির সাফল্য— তিনি দুর্যোধনের মতো একজন মহাবীরের হৃদয়েও এই সভ্যেতর আচরণ এবং পার্বতীয় আক্রমণ-পদ্ধতি প্রবেশ করাতে পেরেছিলেন। হয়তো খুব ছোট থেকেই দুর্যোধনের সঙ্গে শকুনির অন্তরঙ্গতা ঘটে যাওয়ায় শকুনি তাঁর নিজস্ব চোরা-গোপ্তা স্বভাবটি দুর্যোধনের বীরস্বভাবকে অতিক্রম করেও তাঁর হৃদয়ে প্রতিফলিত করতে সক্ষম হয়েছিলেন।
জতুগৃহের আগুন থেকে বাঁচার পর পাণ্ডবরা মাকে নিয়ে পাঞ্চাল রাজ্যে লুকিয়ে ছিলেন। ইতিমধ্যে দ্রৌপদীর স্বয়ংবর উপস্থিত হল। সেখানে কুরুরাজ্যের বড় বড় বীরদের মধ্যে আমরা শকুনিকেও দেখতে পাই। অবশ্য শুধুই শকুনি নয়, তাঁর সঙ্গে তাঁর ভাইরাও ছিলেন। স্বয়ংবরে সমবেত রাজাদের নাম-কীর্তনের সময় ধৃষ্টদ্যুম্ন শকুনির সঙ্গে তাঁর আর দুই ভাইয়ের নাম উল্লেখ করেছেন— শকুনিঃ সৌবলশ্চৈব বৃষকোহথ বৃহদ্‌বলঃ। যদিও মহাভারতের অন্যত্র দেখা যাবে শকুনিরা ছয় ভাই। সে যাই হোক, পরিষ্কার বোঝা যায়, শকুনিরা স্বয়ংবরসভায় মজা দেখতেই গিয়েছিলেন, স্বয়ংবরসভার মৎস্যচক্ষু ভেদ করার ব্যাপারে শকুনির কোনও উৎসাহ আমরা দেখিনি।
কৌরবরা সকলেই পাঞ্চাল রাজ্য থেকে ফিরেছিলেন খালি হাতে। স্বয়ংবরসভায় দ্রোপদী যে ব্রাহ্মণবেশীকে বরণ করেছিলেন, তাঁকে যুদ্ধে জেতা কৌরবদের পক্ষে সম্ভব হয়নি। কিন্তু ব্রাহ্মণবেশীর সত্য পরিচয় যখন উদ্‌ঘাটিত হল, তখন কুরু-জনপদে সকলে ছি ছি করতে লাগল। জতুগৃহদাহের ভার যার ওপরে ন্যস্ত ছিল, সেই পুরোচনের ওপর যত দোষ গিয়ে পড়ল। অন্যদিকে বিদুর যথেষ্ট ব্যঙ্গোক্তি করে ধৃতরাষ্ট্রকে পাঞ্চাল-পাণ্ডবদের বৈবাহিক সংযুক্তির কথা শুনিয়ে গেলেন। পাণ্ডবদের রাজ্যপ্রদানের প্রসঙ্গও উঠে পড়ল কৌরবদের রাজবাড়িতে। বিদুরের সামনে পাণ্ডবদের প্রশংসা করে ধৃতরাষ্ট্র লোক দেখানো কিছু কথা বললেন বটে। কিন্তু সেটা তাঁর মনের কথা নয়। দুর্যোধন এবং কর্ণ ধৃতরাষ্ট্রের কাছে দরবার করতে এলেন। এখানে অবশ্য আমরা শকুনিকে দেখছি না। কিন্তু দুর্যোধন এখানে যা বলেছিলেন, কর্ণ তা মানেননি এবং এই বাদ-প্রতিবাদ থেকেই পরিস্কার হয়ে যাবে শকুনি এখানে সশরীরে উপস্থিত না থাকলেও দুর্যোধনের বক্তব্য এবং কৌশলের মধ্যে তিনি উপস্থিত।
দুর্যোধন গুপ্তচর পাঠিয়ে পাণ্ডব-ভাইদের মধ্যে বিভেদ সৃষ্টি করতে চেয়েছিলেন। অথবা চেয়েছিলেন যাতে পাঞ্চালী কৃষ্ণার বিদ্বেষ উৎপন্ন হয় পাণ্ডবদের ওপর। এইভাবে নতুন বৈবাহিক সম্বন্ধী দ্রুপদ-ধৃষ্টদ্যুম্নের সঙ্গে পাণ্ডবদের মতপার্থক্য তৈরি করার প্রস্তাবও ছিল দুর্যোধনের মনে। দুর্যোধন আরও চেয়েছিলে— পাণ্ডবদের নেমন্তন্ন করে ডেকে এনে মাঝরাস্তায় ভাড়াটে গুন্ডা দিয়ে ভীমকে মারা হোক। অথবা সুন্দরী সুন্দরী বেশ্যা পাঠিয়ে পাণ্ডবভাইদের প্রলুব্ধ করা হোক। কিন্তু এইসব প্রস্তাব মহামতি কর্ণ সমর্থন করেননি।
পরিষ্কার বোঝা যায়— দুর্যোধন যা বলেছিলেন, তার প্রতিটি অক্ষর-ক্ষেপে শকুনির মানসিকতা লুকানো আছে। একমাত্র মাথা খারাপ না হলে মহাবীর দুর্যোধনের মুখ দিয়ে ওই ধরনের ইতর এবং কুচুটে প্রস্তাব বেরনোর কথা নয়। কর্ণ সঙ্গে সঙ্গে প্রতিবাদ করেছেন এবং ভদ্রভাবে বলেছেন— ওইসব সূক্ষ্ম উপায় অবলম্বন করে পাণ্ডবদের পর্যুদস্ত করার অনেক চেষ্টা তুমি করেছ— পূর্বমেব হি তে সূক্ষ্মৈরুপায়ৈর্যতিতাস্ত্বয়া। কিন্তু তুমি কিছুই করতে পারনি পাণ্ডবদের। এখানে কর্ণ ‘সূক্ষ্ম উপায়’ বলতে খুব গৌরব বোধ করছেন না। ভীমকে বিষ দেওয়া, পাণ্ডবদের পুড়িয়ে মারার চেষ্টা— এই উপায়গুলিকে তিনি সোজাসুজি নোংরা কিংবা কুচুটে বুদ্ধি বলে স্পষ্ট করে বলে দিতে পারেননি, কারণ এই ধরনের লুকোচুরি খেলা বা ঘুরিয়ে ক্ষতি করার বুদ্ধি প্রধানত শকুনির কাছ থেকেই আসত। কর্ণ সোজাসুজি প্রত্যাঘাত করায় বিশ্বাসী। তিনি চান পাণ্ডবরা দ্রুপদ-পাঞ্চালদের সংসর্গে মহাবলী হয়ে ওঠার আগেই যুদ্ধ ঘোষণা করা হোক।
কর্ণ দুর্যোধনকে বলেছিলেন— পাণ্ডবদের যখন পাখা গজায়নি, সেইরকম শিশু অবস্থা থেকে তুমি নানা উপায়ে তাদের মারার চেষ্টা করেছ, কিন্তু জেনে রেখো, আমার বদ্ধমূল ধারণা— ওইসব ক্ষুদ্র উপায়ে তাদের তুমি কিছুই করতে পারবে না— নোপায়সাধ্যাঃ কৌন্তেয়া মমৈষা মতিরচ্যুতা। কর্ণের তীক্ষ্ণ ভাষা থেকেই বোঝা যায়— ওইসব ক্ষুদ্র কৌশল তাঁর পছন্দও হয়নি। আমরা ধরে নিতে পারি, দুর্যোধনও নয়, এই ক্ষুদ্র কৌশলগুলি সবই ছিল শকুনির মস্তিষ্কপ্রসূত। কিন্তু এতাবৎ পর্যন্ত তাতে কাজের কাজ কিছু হয়নি। এরপরে যখন পাণ্ডবদের রাজ্যভাগ দেওয়ার প্রসঙ্গ খুব জোরদারভাবে কৌরবসভায় আলোচিত হতে থাকল, তখন বিদুর অবশ্য সামগ্রিকভাবে দুর্যোধন-কর্ণের সঙ্গেই ধৃতরাষ্ট্রের কাছে নাম উচ্চারণ করলেন শকুনির— দুর্যোধনশ্চ কর্ণশ্চ শকুনিশ্চাপি সৌবলঃ। বললেন— এদের কোনও নীতিবোধ নেই মহারাজ! এদের বুদ্ধি বালকের মতো। এদের কথা শুনবেন না মহারাজ।
॥ ২ ॥
শকুনির দুর্বুদ্ধি খুব একটা কাজে লাগল না। ধৃতরাষ্ট্র পাণ্ডবদের রাজ্য দিতে বাধ্য হলেন, যদিও সে রাজ্য পাণ্ডবদের তৈরি করে নিতে হল খাণ্ডবপ্রস্থে। খাণ্ডববন দহন করে নতুন রাজ্যের পত্তন করলেন অর্জুন। রাজপ্রাসাদ বানিয়ে দিলেন ময়দানব, তখনকার দিনের সবচেয়ে বড় বাস্তুশিল্পী। এইসব সময় শকুনির কুবুদ্ধির মন্ত্রণা এতটুকু কমে গেল বলে মনে করার কারণ নেই। তবে ধৃতরাষ্ট্রের কাছে দুর্যোধন প্রস্তাব রাখার সময় কর্ণের যুক্তিতে যেভাবে প্রতিহত হয়েছিলেন, তাতে বোঝা যায়, শকুনি কিঞ্চিৎ অপ্রতিভ হয়ে গিয়েছিলেন। কিন্তু তাঁর কুবুদ্ধি মোটেই প্রতিহত হয়নি। শকুনি কেমন ঠান্ডামাথায় দুর্যোধনের অন্তরে পাণ্ডবদের সম্বন্ধে ঈর্ষা-অসূয়া জাগিয়ে তুলেছিলেন, তা খুব ভাল করে টের পাওয়া যাবে পাণ্ডবদের রাজসূয় যজ্ঞের সময়ে।
রাজসূয় যজ্ঞে শকুনির ভূমিকা খুব নিস্তরঙ্গ। পাণ্ডবদের তখন বাড়বাড়ন্ত হয়েছে। ভীম-অর্জুন নানা দেশে যুদ্ধ জয় করে ধনৈশ্বর্য নিয়ে এসেছেন। হাতি-ঘোড়া-রথ আর সমাগত রাজা-রাজড়াদের উপহারে যুধিষ্ঠিরের রাজসভা ভরে গেছে। আর সবার ওপরে ময়দানবের বানানো ইন্দ্রপ্রস্থের রাজবাড়ির নির্মাণ-নৈপুণ্য হস্তিনাপুরের পুরাতন ঐতিহ্যময় রাজবাড়িটিকে ম্লান করে দিয়ে পাণ্ডব-ভাইদের নির্মল যশের মতোই বর্ণনার অতীত হয়ে উঠেছিল।
পুরাতন রাজবাড়ি থেকে ভীষ্ম-দ্রোণ-বিদুরের মতো কুরু-প্রবীণদের সঙ্গে দুর্যোধন-দুঃশাসনের মতো নবীনরাও যেমন ইন্দ্রপ্রস্থে নিমন্ত্রণ লাভ করেছিলেন, তেমনই গান্ধাররাজ্যের প্রতিনিধি হিসেবে শকুনি এবং তাঁর ভাইদের সঙ্গে অঙ্গরাজ্যের প্রতিনিধি কর্ণও নিমন্ত্রণ লাভ করেছিলেন। যুধিষ্ঠির সকলকে কাজকর্ম ভাগ করে দিয়েছিলেন। দুর্যোধনকে তিনি নিযুক্ত করেছিলেন আগন্তুক করদ রাজাদের কাছ থেকে উপহার গ্রহণ করে জমিয়ে রাখার জন্য। আপনাদের খেয়াল থাকতে পারে— বিবাহ-বাসরে বধূর হাতে নিমন্ত্রিত ব্যক্তিরা একেক করে উপহার তুলে দেন; সেই উপহারগুলি একত্র সাবধানে জমিয়ে রাখে অন্তরঙ্গা অন্য কোনও যুবতী। অন্যের জন্য নিশ্চিত মহামূল্য বিচিত্র উপহারগুলি জমিয়ে রাখতে রাখতে অন্যতরা যুবতীর মন কোনও কারণে বিষন্ন হয়ে ওঠে কি না, সে খবর আমরা নিই না বটে, তবে বিষণ্ণতা ছাড়াও পরের পর উপহার গ্রহণের কিছু ক্লান্তি নিশ্চয়ই আছে এবং সেই ক্লান্তির মধ্যে আর যাই থাকুক নির্বিণ্ণতা থাকে না। দুর্যোধনের ক্ষেত্রে নির্বিণ্ণতা তো নয়ই, বিষণ্ণতাও নয়, রাজার জন্য আনা বহুমূল্য উপহার দেখে দেখে তাঁর মনে যুধিষ্ঠির এবং পাণ্ডবভাইদের ওপর চরম ঈর্ষা জেগে উঠল।
রাজসূয় যজ্ঞের শেষে সমাগত অতিথিরা সকলেই একে একে চলে গেলেন। ভীষ্ম, দ্রোণ, কৃপ, কর্ণ, দুঃশাসন সবাই চলে গেলেন। ইন্দ্রপ্রস্থের রাজবাড়িতে থেকে গেলেন শুধু দুটি লোক— দুর্যোধন ও শকুনি। হস্তিনাপুরের রাজবাড়ির একটা মানমর্যাদা আছে। সমাগত ক্ষুদ্র ক্ষুদ্র রাজাদের সামনে দুর্যোধন ইন্দ্রপ্রস্থের রাজবাড়ির নির্মাণ-কৌশল ঘুঁটিয়ে ঘুঁটিয়ে দেখতে পারেন না। লোকে গ্রাম্য ভাববে। ভাববে, কোনওদিন এমন দেখেনি, তাই আদেখ্‌লের মতো দেখছে। কিন্তু সবাই যখন চলে গেল, তখন দুর্যোধন মামা শকুনিকে নিয়ে ইন্দ্রপ্রস্থের রাজপ্রাসাদ দেখতে বেরুলেন— শনৈর্দদর্শ তাং সর্বাং সভাং শকুনিনা সহ।
ইন্দ্রপ্রস্থের স্ফটিকগৃহ দুর্যোধনের জন্য অনেক অপমান জমিয়ে রেখেছিল, কিন্তু সে সবের চেয়েও রাজবাড়ির চরম ঐশ্বর্য দুর্যোধনকে চরম বিষন্ন, চরম ঈর্ষাকাতর করে তুলল। কোনও কিছুতে দুর্যোধনের মন নেই। রাজসভায় চলার পথে কতবার শকুনি তাঁর সঙ্গে কথা বলার চেষ্টা করলেন, কিন্তু দুর্যোধন কোনও জবাব দিলেন না— নাভ্যভাষৎ সুবলজং ভাষমানং পুনঃপুনঃ। আমরা জানি— শকুনি বারবার কেন কথা বলার চেষ্টা করছিলেন। যেন ভীষণ ‘স্মার্ট’, এরকম সভা যেন অনেক দেখেছি— এমনই একটা হালকা চাল বজায় রেখে খোশগল্প করতে করতে সভাগৃহের মাঝখান দিয়ে সহজভাবে এগিয়ে যেতে চান শকুনি। তাঁর মনের ভাব মুখে প্রকাশ পায় না। কিন্তু দুর্যোধন! তাঁর মুখ-চোখ বিবর্ণ হয়ে গেছে। একদিকে যাওয়ার কথা ভাবছেন, কিন্তু যাচ্ছেন অন্যদিকে। তাঁর মনের মধ্যে ভেসে উঠছে শুধু যুধিষ্ঠিরের বিপুল ঐশ্বর্য।
পার্বতীয় শকুনি, যার বিকার বলতে কিচ্ছুটি নেই, তিনিও আর থাকতে পারলেন না। বললেন— হচ্ছেটা কী দুর্যোধন? বিনা কারণে এমন দীর্ঘনিশ্বাস ছাড়তে ছাড়তে কোথায় চলেছ তুমি— দুর্যোধন কুতোহমূলং নিঃশ্বসন্নিব গচ্ছসি? দুর্যোধন এবার উত্তর দিলেন। দুঃখ, ঈর্ষা, মাৎসর্য, ক্রোধ— সব একসঙ্গে উদ্বেলিত হয়ে উঠল। একে একে মনের কথা সব বললেন শকুনিকে। বললেন— পাণ্ডবদের ঐশ্বর্য দেখে আমার শরীর জ্বলে যাচ্ছে— অমর্ষেণ তু সম্পূর্ণো দহ্যমানো দিবানিশম্। এসব দেখার চেয়ে আমার বিষ খেয়ে মরাও ভাল অথবা আমার উচিত আগুনে পুড়ে মরা।
দুর্যোধনের উদ্বেল হৃদয় থেকে অবিরাম ক্রোধোদগার পাণ্ডব-সভায় দাঁড়ানো শকুনিকে অস্বস্তিতে ফেলেছিল। আগ্নেয়গিরির গহ্বর থেকে উঠে আসা গলন্ত লাভার স্রোতের মতো বইতে লাগল দুর্যোধনের ক্ষোভ, শোক, অভিমান। একসময় তাঁর ক্রোধ পরিণত হল আত্মধিক্কারে। মনে মনে চলল অনুসন্ধান, আর আক্ষেপোক্তি— সবই কপাল, মামা! সবই কপাল। পৌরুষ দিয়ে কিছুই হয় না। নইলে দেখো, পাণ্ডবদের মেরে ফেলার চেষ্টা আমি তো কম করিনি— কৃতো যত্নো ময়া পূর্বং বিনাশে তস্য সৌবল। কিন্তু মজা দেখো— পুকুরের সমস্ত পাঁক ম্লান করে দিয়ে যেমন সুন্দর পদ্ম ফুলটি ফুটে ওঠে, তেমনই আমার ছল, কপট, প্রতারণা— সব অতিক্রম করে যুধিষ্ঠির যেন পদ্মফুলটির মতো ভেসে উঠেছেন ইন্দ্রপ্রস্থের সরোবরে— তচ্চ সর্বমতিক্রম্য সমৃদ্ধোহপ্সু ইব পঙ্কজম্‌। দুর্যোধন শেষপর্যন্ত মামা শকুনিকে অনুনয় করে বললেন— তুমি আমার এই ক্ষুব্ধ-ক্রুদ্ধ মনের অবস্থাটা পিতা ধৃতরাষ্ট্রকে একটু জানাবে?
শকুনি দুর্যোধনের কথার জবাবে যে উত্তরটা দিয়েছিলেন, তার মধ্যে তাঁর চরম খল স্বভাব, চরম বুদ্ধি এবং চরম কৌশল লক্ষ করা যায়। তাঁর কথার সমস্ত ব্যঞ্জনাটাই বিপরীতার্থক, প্রশংসার ছলে দুর্যোধনের অন্তর্দাহ আরও বাড়িয়ে তোলা। শকুনি বললেন— যুধিষ্ঠিরের ওপর এত রাগ দেখানোর কোনও কারণ নেই তোমার। তাদের কপালে তারা করে খাচ্ছে, তাতে তোমার কী? কম চেষ্টা তো করা হয়নি। কত কৌশল, কত চেষ্টা করেও ওদের ফাঁদে ফেলা যায়নি, কপালের জোরে ঠিক ওরা বেরিয়ে গেছে— বিমুক্তাশ্চ নরব্যাঘ্রা ভাগধেয়-পুরষ্কৃতাঃ।
শকুনি এইটুকু বলেও থামতে পারতেন। পাণ্ডবদের ভাগ্য সম্বন্ধে তাঁর যদি এতই জ্ঞানোদয় হয়ে থাকে, তবে সেই পরম বাস্তবই তাঁর মেনে নেওয়ার কথা ছিল। কিন্তু পাণ্ডবদের তথাকথিত সৌভাগ্য-বর্ণনার সঙ্গে সঙ্গে শকুনি সুকৌশলে দুর্যোধনের কাটা ঘায়ে নুনের ছিটে দিচ্ছেন।
এতক্ষণ ধরে দুর্যোধনের ঈর্ষা এবং পরশ্রীকাতরতা সম্পূর্ণ চেতিয়ে তুলেছেন তিনি। এখন তাঁকে নিজের পথে আনা দরকার। দুর্যোধন একটু আগেই একবার অভিমান করে শকুনিকে বলেছিলেন— আমার মরাই উচিত। এ দুনিয়ায় আমার কেউ নেই। আমি একা। এবং একা একা আমার পক্ষে যুধিষ্ঠিরের এই বিশাল রাজ্য-সম্পদ অধিকার করা সম্ভব নয়। আমার সহায় বলতে কেউ নেই, তাই বলছি— আমার মরাই ভাল— সহায়াংশ্চ ন পশ্যামি তেন মৃত্যু বিচিন্তয়ে।
দুর্যোধনের কথার এই সূত্র ধরেই শকুনি বললেন— যুধিষ্ঠিরের ওপর অনর্থক রাগ করে কী লাভ হবে, ভাগনে! ওদের কপাল, ওরা ভোগ করছে। তুমি তো আর চেষ্টার ত্রুটি রাখনি। কত রকমভাবে পাণ্ডবদের তুমি হেনস্থা করার চেষ্টা করেছ— তথাভ্যুপায়ৈর্বহুভিঃ ত্বয়ারব্ধাঃ পুরাসকৃৎ। কিন্তু কপাল, কপাল ওদের বাঁচিয়ে দিয়েছে। তারপর দেখো, দ্রৌপদী! তিন ভবনের সেরা সুন্দরী। তাকেও ওরাই পেল। মাঝখান দিয়ে লাভ হল— দ্রুপদ রাজার মতো একটা বড় সহায় ওদের জুটে গেল শুধু বৈবাহিক সূত্রে। তাদের সঙ্গে আবার কৃষ্ণের মতো ধুরন্ধর এক মানুষ। তুমি কোন দিকে যাবে? অবশ্য পাণ্ডবরা তো আর তোমার কোনও ক্ষতি করেনি। তারা তোমার রাজ্যে ভাগও বসায়নি, হস্তিনাপুরও গ্রাস করেনি। বাপের সম্পত্তির একটা অংশ মানুষ পায়ই, তাইই ওরা পেয়েছে— লব্ধশ্চানভিভূতার্থৈঃ পিত্র্যোংহশঃ পৃথিবীপতে। তবে হ্যাঁ, নিজের রাজ্যটাকে তারা নিজের শক্তিতে বাড়িয়েছে, সমস্ত রাজারা এখন যুধিষ্ঠিরের হাতের মুঠোয়— কৃতা বশে মহীপালাঃ। আর আছে ময়দানবের তৈরি ওই রাজসভা! তা এই নিয়ে তো তোমার কেঁদে মরবার কিছু নেই— বিবৃদ্ধস্তেজসা তেষাং তত্র কা পরিবেদনা!
মাতুলের কথাগুলি শুনলে মনে হবে— কী সুন্দর নিরপেক্ষ বক্তব্য। এর মধ্যে যেন কোনও কুটিলতা নেই, কোনও অসূয়া নেই। কিন্তু ভেবে দেখুন— অসূয়াপরায়ণ ব্যক্তি যার ওপর রাগ করছে, সেই শত্রুপক্ষের প্রশংসা করা মানে তার রাগ আরও চেতিয়ে তোলা। শকুনির কথার মধ্যে কোনও শুদ্ধ অভিসন্ধি নেই। তিনি দুর্যোধনের অসূয়া এবং পরশ্রীকাতরতার ক্ষতস্থানে কন্ডূয়ন করছেন আস্তে আস্তে। শকুনি বললেন— তুমিই বা নিজেকে এত অসহায় ভাবছ কেন? দ্রোণাচার্য, অশ্বত্থামা, কর্ণ, কৃপাচার্য— এঁরা সবাই তোমার সহায়। এঁরা সহায় থাকতে পৃথিবী জয় করতেই বা তোমার ভাবনা কোথায়?
কে না বুঝবে— শকুনির এ কথাটাও সরল নয়। কারণ দুর্যোধন সঙ্গে সঙ্গে বলেছেন— তা হলে এঁদের সবাইকে সহায় করে আমি পাণ্ডবদেরই জয় করার চেষ্টা করি? তুমি বলো মাতুল— ঠিক বলছি না? শকুনি বললেন— অত সহজ নয়, ভাগনে! পাণ্ডবরা পাঁচ ভাই— প্রত্যেকেই মহাধনুর্ধর। তাঁদের সঙ্গে দ্রুপদ। তার ওপরে বাসুদেব কৃষ্ণ। অত সহজ নয়, ভাগনে! স্বর্গের দেবতারাও ওঁদের সঙ্গে যুদ্ধ করতে ভয় পাবেন। তার চেয়ে আমি একটা উপায় বলি শোন। যে উপায়ে স্বয়ং যুধিষ্ঠিরকে জিতে নেওয়া যায়, সেটাই তোমায় বলছি শোন। আমাদের এই চেষ্টাই করতে হবে— যুধিষ্ঠিরং স্বয়ং রাজন্‌ তন্নিবোধ জুষস্ব চ। দুর্যোধন সঙ্গে সঙ্গে রাজি হয়ে বললেন— আমাদের আত্মীয়-বন্ধুদের যাতে বিপদ না হয়, সেই দিকটা ভেবে আমাকে শুধু বলো— কীভাবে পাণ্ডবদের আমি জয় করতে পারি?
শকুনি এতক্ষণ ধরে পাণ্ডবদের অনর্থক স্তুতি করে যে কূট-কৌশলের ফাঁদ পেতেছিলেন, দুর্যোধন এতক্ষণে তাতে পা দিলেন। বীরত্ব নয়, ক্ষাত্রতেজ নয়, রাজনৈতিক কৌশল নয়, একেবারে আদিম এক কৌশল। শকুনি বললেন— দুর্যোধন! যুধিষ্ঠির বড় পাশা খেলতে ভালবাসে কিন্তু পাশাখেলার কৌশল সে জানে না— দ্যূতপ্রিয়শ্চ কৌন্তেয়া ন স জানাতি দেবিতুম্‌। তাকে যদি পাশা খেলতে ডাকা যায়, তবে সে না এসে পারবে না। তাকে আসতেই হবে। অন্য দিকে আমার দিকে তাকাও। আমি পাশাখেলাটা এতটাই ভাল জানি যে, এই তিন ভুবনে এমন কেউ নেই যে পাশাখেলায় আমাকে হারাবে— দেবনে কুশলশ্চাহং ন মেহস্তি সদৃশো ভুবি। অতএব যুধিষ্ঠিরকে পাশাখেলার নিমন্ত্রণ কর— তার রাজ্যপাট, রাজলক্ষ্মী সব তোমায় জিতে এনে দেব। তুমি শুধু তোমার বাবা ধৃতরাষ্ট্রকে রাজি করাও। তার পরে সব ভার আমার।
শকুনি যে বুদ্ধিতে পাশা খেলেন, তাতে প্রতিপক্ষের মনস্তত্ত্ব জানাটা সবচেয়ে জরুরি। সেই মনস্তত্ত্ব শকুনি এতটাই জানেন যাতে যুধিষ্ঠিরকে পড়ে ফেলতে তাঁর এতটুকু অসুবিধে হয়নি। তিনি তাঁর সমাজবোধে প্রথমত জানেন যে, পাশাখেলা বা যুদ্ধে ‘চ্যালেঞ্জ’ জানালে ক্ষত্রিয়েরা সবসময় সাড়া দেন— আহুতশ্চৈষ্যতি ব্যক্তং দ্যূতাদপি রণাদপি। সেখানে যুধিষ্ঠির পাশা খেলতে ভালবাসেন, তিনি আসবেনই এবং যেহেতু তিনি পাশাখেলাটা ভাল জানেন না, অতএব খেলতে এসে হারবেন। আর উলটো দিকে শকুনি বলেছেন— আমি যে দান ফেলব, তার জয়-পরাজয়ের ক্ষমতাটা সঙ্গে সঙ্গে বুঝতে পারি এবং সেই বুঝেই ডাক দিতে পারি সঙ্গে সঙ্গে— হৃদয়জ্ঞঃ পণজ্ঞশ্চ বিশেষজ্ঞশ্চ দেবনে। অর্থাৎ অক্ষের চাল বুঝেই তিনি জেতার জন্য প্রয়োজনীয় ডাকটি দিতে পারেন এবং পাশাখেলার চরম সমস্যার সময়ে তিনি তাঁর বিশেষ দ্যূত-জ্ঞানও প্রয়োগ করতে পারেন। এইজন্যই তিনি বিশেষজ্ঞ। শকুনি নিজের মুখে নিজের গুণ প্রকট করে দুর্যোধনকে বললেন ধৃতরাষ্ট্রকে সব জানাতে। দুর্যোধন বীর। তিনি কী করে ধৃতরাষ্ট্রের কাছে এই প্রস্তাব করবেন। কিন্তু ঈর্ষা, অসূয়া আর পরশ্রীকাতরতা তাঁকে এমনভাবে পেয়ে বসেছে যে, ছলে-কৌশলে যেভাবে হোক যুধিষ্ঠিরের রাজ্য আর ইন্দ্রপ্রস্থের রাজসভাটা তাঁর চাই-ই চাই। দুর্যোধন শকুনিকে বললেন— তুমিই পিতাকে রাজি করাও। আমি পারব না। শকুনি তাতেও রাজি হলেন| গান্ধারের পার্বত্য অঞ্চলে শত্ৰুহত্যা করতে হলে যেমন পাহাড়ের আড়ালে প্রচ্ছন্ন থেকে অস্ত্র হানতে হয়, তেমনই শক্ৰহননের জন্য শকুনি দুর্যোধনের আড়ালে দাঁড়ালেন।
বলতে পারেন— হস্তিনাপুরের রাজদরবারে শকুনি তো পানে-ভোজনে, দানে-মানে ভালই ছিলেন। কী তার এত প্রয়োজন— পাণ্ডবদের সর্বনাশ করার। পাণ্ডবরা অন্তত শকুনির পাকা ধানে কেউ তো মই দিচ্ছিলেন না। কথাটা ভাববার মতো। এক হতে পারে— ভাগনে দুর্যোধনকে তিনি সত্যিই বড় ভালবাসতেন। রাজবাড়িতে থেকে, রাজার শ্যালকের মতো শুধু শুয়েবসে দিন কাটাতে রাজি নন তিনি। শকুনি নিজেকে কাজে লাগাতে চান দুর্যোধনের স্বার্থে এবং তা এমনভাবেই, যাতে শত শত পরাশ্রয়ী রাজশ্যালকের জঘন্য চরিত্র থেকে তিনি পৃথক মর্যাদায় দাঁড়িয়ে থাকতে পারেন। দ্বিতীয় কারণ হতে পারে, খলের স্বভাব। সংস্কৃতের শাস্ত্রে তথা সাহিত্যে খলের প্রকৃতি হল— বিনা কারণে, বিনা প্ররোচনায় পরের ক্ষতি করে আনন্দ পাওয়া। স্বার্থ নয়, নিজের কোনও উন্নতি নয়, নিজের কোনও ভোগ নয়, শুধু পরের ক্ষতি করার মধ্যে অনাবিল এক আনন্দ খুঁজে পায় খলস্বভাব মানুষ। এরকম মানুষ সমস্তকালে, সমস্ত সমাজেই আছে, শকুনি তাদের পুরাতন প্রতিনিধিমাত্র।
যাই হোক শকুনি ধৃতরাষ্ট্রের কাছে পৌঁছলেন প্রস্তাব পেশ করার জন্য। অপরের মনস্তত্ত্ব বুঝে কথা বলা, কিংবা কাজ করার মধ্যে যদি কোনও শিল্প থাকে, তবে শকুনি মহাভারতের অন্যতম শ্রেষ্ঠ শিল্পী। হৃদয়ের কোন কোমল তন্তুতে ঘা দিলে পরে মস্তিস্কের মধ্যে তার ঝটিতি প্রতিক্রিয়া ঘটতে পারে, সেটা শকুনি খুব ভাল করেই জানেন। অন্ধ ধৃতরাষ্ট্রের কাছে গিয়ে শকুনি বললেন— ছেলেটার দিকে একবার তাকিয়ে দেখুন, মহারাজ! চিন্তায় চিন্তায় ছেলেটা একেবারে রোগা হয়ে গেছে। গায়ের রং হয়েছে মলিন, পাণ্ডুর— দুর্যোধনো মহারাজ বিবর্ণো হরিণঃ কৃশঃ। বংশের বড় ছেলে বলে কথা। শত্রুদের জ্বালায় তার দুঃখ-কষ্ট অসহ্য হয়ে গেছে, আপনি সেটা একটু ভাল করে তলিয়ে দেখুন।
ব্যাস্‌। এইটুকুই যথেষ্ট ছিল। শকুনি খেই ধরিয়ে দিতেই ধৃতরাষ্ট্র ব্যস্ত হয়ে দুর্যোধনের খবর নিতে আরম্ভ করলেন। দুর্যোধন একে একে সব কথা জানালেন পিতাকে। যুধিষ্ঠিরের রাজ-ঐশ্বর্য, ময়দানবের তৈরি স্ফটিক-সভা, রাজসূয় যজ্ঞের ঘটা— সব একেবারে অনুপুঙ্খভাবে ধৃতরাষ্ট্রের কাছে ব্যক্ত করলেন। আর তাঁর সর্বশেষ প্রস্তাব হল— যুধিষ্ঠিরের এই ঐশ্বর্য আমি কিছুতেই সহ্য করতে পারব না। মামা শকুনি বলেছেন— তিনি পাশা খেলে পাণ্ডবদের এই সমৃদ্ধি হরণ করবেন,— অয়মুৎসহতে রাজন্‌ শ্রিয়মাহর্তুমক্ষবিৎ— এবং আমার সমৃদ্ধি এনে দেবেন। শকুনির বক্তব্য এইভাবে জানানোর মধ্যে, এই বলার মধ্যে কতটা পরিকল্পনা ছিল, কতটা প্রত্যয় ছিল, তা দুর্যোধনই জানতেন সবচেয়ে ভাল করে। শকুনি দুর্যোধনকে বলেছিলেন— তুমি একবার শুধু ডেকে আন যুধিষ্ঠিরকে, তারপর দেখবে যুদ্ধ কাকে বলে, আর বিজয় কাকে বলে। কোনও সৈন্য-সামন্তের সামনে না দাঁড়িয়েও এমন প্রত্যয়ের সঙ্গে আমি যুদ্ধ করব— যাতে আমার শরীরে একটি ক্ষতের দাগও থাকবে না, অথচ যুদ্ধটা আমি ঠিক জিতে যাব— অগত্বা সংশয়মহমযুদ্ধা চ চমূমুখে— শুধু পাশার দান ফেলব আর জিতব। এই অদ্ভুত যুদ্ধে আমি যে পণ ডাকব, সেটাই আমার ধনুক, আমি যে ঘুঁটি চালাব, সেগুলোই আমার বাণ। এই ধনুকের ছিলা হল আমার পাশার চাল, আর ওই চাল যেখানে ফেলব, সেটাই আমার রথ— অক্ষাণাং হৃদয়ং মে জ্যাং রথং বিদ্ধি সমাস্ফুরম্‌। অনেকে ভাবেন— শকুনির পাশার হৃদয়েই গণ্ডগোল, তার মধ্যে হয় তার বাপের অস্থি, অথবা গুবরে পোকা, অথবা অন্য কিছু। কিন্তু শকুনি বলেছেন— আমার অক্ষের হৃদয় হল ধনুকের ছিলা। ধনুকের ছিলার টানের ওপরেই যেমন বাণের তীব্রতা, ক্ষিপ্রতা এমনকী মন্দতাও নির্ভর করে, তেমনই পাশার চালের ওপরেই একজন ভাল পাশাড়ের জয়-পরাজয় নির্ভর করে। শকুনি এই পাশার চাল দেওয়াটা এতই ভাল জানেন, এমনকী এটাও হতে পারে যে এই চালের মধ্যে তাঁর কৌশল এবং কপটতা এমন করেই মিশে ছিল, যা অন্যের পক্ষে ধরা সম্ভব ছিল না, সরল-হৃদয় যুধিষ্ঠিরের পক্ষে তো নয়ই।
যাই হোক, ধৃতরাষ্ট্র এত সহজে কথা দিতে পারলেন না। এত বড় একটা ব্যাপার! পাণ্ডবরা তাঁর আপন ভ্রাতুষ্পুত্র! তাঁদের রাজ্য হরণ করা হবে, তাও যুদ্ধ করে নয়, ক্ষাত্রতেজে নয়, পাশা খেলার কৌশলে। ধৃতরাষ্ট্র এত তাড়াতাড়ি সিদ্ধান্তে আসতে পারলেন না। তিনি বললেন— ঠিক আছে, মহামতি বিদুরের সঙ্গে একটু আলোচনা করে দেখি, তারপর বলব। দুর্যোধন সাভিমানে ধৃতরাষ্ট্রকে বললেন— আপনি ওই বিদুরকে নিয়েই থাকুন। আমি মরি, তারপর আমার মরা মুখ দেখে আপনি বিদুরকে নিয়ে সুখে কাল কাটান— স ত্বং ময়ি মৃতে রাজন্ বিদুরেণ সুখী ভব।
একবার নয়, অন্তত দু’বার ধৃতরাষ্ট্রের সঙ্গে বিদুরের আলোচনা হয়েছে। স্বাভাবিকভাবেই বিদুর ধৃতরাষ্ট্রকে এই দুরাগ্রহ থেকে সরিয়ে দিতে চেয়েছেন। কিন্তু শেষ পর্যন্ত পুত্রস্নেহে অন্ধ ধৃতরাষ্ট্র দুর্যোধনের কথা ভেবে পাশাখেলায় যুধিষ্ঠিরকে আহ্বান করতে বলেছেন। ধৃতরাষ্ট্রের আহ্বান জানানোর জন্য স্বয়ং বিদুরই প্রেরিত হয়েছেন যুধিষ্ঠিরের কাছে। বিদুর এসে যুধিষ্ঠিরের কাছে ধৃতরাষ্ট্রের নিমন্ত্রণ ব্যাখ্যা করেছেন। ধৃতরাষ্ট্রের ভাষার মধ্যে ফাঁকি ছিল। তিনি বলেছিলেন— বাছারা সব! হস্তিনাপুরে এসো। পাশাখেলা হবে বন্ধুত্বপূর্ণ পরিবেশে, খুব মজা হবে— সুহৃদ্‌-দ্যূতং ক্রিয়তাং রম্যতাঞ্চ। বিদুর ধৃতরাষ্ট্রের ফাঁকি যুধিষ্ঠিরকে ধরিয়ে দিয়ে বললেন— যে সমস্ত জুয়াড়ি পাশাখেলার জন্য বসে আছে রাজসভায়, সেই সব ধূর্তদের তুমি গিয়ে দেখতেই পাবে। যুধিষ্ঠির জিজ্ঞাসা করেছিলেন— কারা সেই জুয়াড়িরা? বিদুর বলেছিলেন— গান্ধাররাজ শকুনিই প্রথম। তিনি অক্ষনিপুণ, শিক্ষিতহস্ত এবং পাশা খেলতে তিনি ভালবাসেন।
বিদুর আরও কয়েকটা নাম করেছিলেন এবং যুধিষ্ঠির শুনে বুঝেছিলেন যে, খেলাটা অত সহজ হবে না। তাঁর নিজের ভাষায়— এরা ভয়ংকর ধূর্ত এবং ছলপরায়ণ দ্যূতকর অর্থাৎ জুয়াড়ি— মহাভয়াঃ কিতবাঃ সন্নিবিষ্টা মায়োপধা দেবিতারোহত্ৰসন্তি। এঁদের মধ্যে শকুনিই প্রধান। যুধিষ্ঠির বিদুরকে বলেছিলেন— শকুনির সঙ্গে আমি খেলতেও চাই না, আর ধৃতরাষ্ট্র না ডাকলে আমার খেলার প্রশ্নও নেই, কিন্তু কখনও-সখনও জেতার জন্যই তো সভায় ডাকা হচ্ছে সবার সামনে। আর ডাকা যখন হচ্ছে, তখন যে পরিণতিই হোক, আমি যাব, নইলে লোকে তো আমাকে কৃপণ ভাববে। অতএব যুধিষ্ঠির রাজি হলেন দ্যূত-সভায় যেতে, কারণ এটা ধৃতরাষ্ট্রের আমন্ত্রণ এবং একজন রাজাকে যদি সুহৃদ্‌-দ্যুতের আমন্ত্রণ জানানো যায়, তবে রাজধর্মের সাধারণ নিয়মে ‘না’ বলা যায় না। যুধিষ্ঠির বিদুরের অনিচ্ছা জেনেও রাজি হলেন নিজের ইচ্ছেতে।
হস্তিনাপুরের রাজসভায় ঢুকে যুধিষ্ঠির দেখলেন— রমরমা ব্যবস্থা। পাকা জুয়াড়িরা সব বসে আছে চারদিকে, কুরুসভার সভ্যরা একদিকে বসে আছেন, মাতুল শকুনি, তিনি পাশা নিয়ে প্রস্তুত। যুধিষ্ঠিরকে দেখেই শকুনি বলে উঠলেন— সভা প্রস্তুত, সমবেত সভ্যেরা তোমার জন্যই অপেক্ষা করছেন। অতএব আরম্ভ করা যাক। যুধিষ্ঠির শকুনিকে দেখে রীতিমতো ভয় পেয়েছেন। শকুনিকে তিনি বললেন— মাতুল! পাশাখেলায় অনেক ছল আছে— নিকৃতির্দেবনং পাপং— এর মধ্যে ক্ষত্রিয়ের তেজ দেখানোর মতোও কিছু নেই, সুনীতির তো প্রশ্নই নেই। তা ছাড়া পাশা খেলার মধ্যে যে শঠতা আছে, ভদ্রলোকেরা তার প্রশংসাও করেন না। কাজেই, মাতুল! আপনি নৃশংসের মতো অন্যায়ভাবে আমাদের জয় করার চেষ্টা করবেন না— শকুনে মৈব নো জৈষীরমার্গেণ নৃশংসবৎ।
শকুনি বললেন— পাশাখেলায় যে দান পড়বে তা আগেই যিনি বুঝতে পারেন,— যো বেত্তি সংখ্যাং নিকৃতো বিধিজ্ঞঃ— পাশায় যদি শঠতা হয়েও যায়, তবে সেটা যিনি প্রতিকার করতে পারেন এবং দান ফেলার ব্যাপারে যে কুশলী, সে পরের শঠতা সহ্যও করতে পারবে। সত্যি কথা বলতে কী, পাকা জুয়াড়ির পাশাখেলার ক্ষমতাই অন্যপক্ষকে পরাজিত করে, অন্য কিছু নয়।
॥ ৩ ॥
যুধিষ্ঠির আর শকুনির কথাটা যে জায়গায় এসে দাঁড়াল, তাতে শকুনির পাশাখেলার কায়দা সম্বন্ধে দু’-চার কথা না বললেই নয়, কারণ এই কায়দা যুধিষ্ঠির জানতেন না। প্রথমেই বলি অক্ষক্রীড়া বা দ্যূতক্রীড়া— এই শব্দগুলো যতই গালভরা হোক না কেন, এগুলো জুয়াখেলার ভদ্র নাম। বাস্তবিকপক্ষে এই খেলা কীভাবে খেলতে হত— মহাভারত থেকে তা পরিষ্কার হয় না; অন্য দিকে সেটা না বুঝলে শকুনির পাশাখেলার ক্ষমতাও পরিমাপ করা যাবে না।
মনে রাখতে হবে— বৈদিক যুগে পাশার ঘুঁটি বানানো হত বিভীতকের ফল দিয়ে। বিভীতক এক ধরনের গাছ যার বাংলা নাম বহেড়া বা বয়ড়া— ত্রিফলার এক ফল— আমলকী, হরিতকি, বয়ড়া। এই ফলের কোনও দিকই সমান নয় বলে এর একেক দিকে যে একেকটি সংখ্যা লেখা থাকবে তাও সম্ভব নয়। পণ্ডিতেরা তাই সন্দেহ করেন যে, বিভীতকের খেলা হল আসলে জোড়-বিজোড়ের খেলা। মহাভারতের আমলে এই খেলার অবশ্যম্ভাবী পরিবর্তন এসেছে এবং তা বুঝতে হলে আগে দুটি শব্দ ভাল করে জানতে হবে। এই শব্দদুটি হল— দুরোদর এবং গ্লহ। পরবর্তী কবিরা ‘দুরোদর’ শব্দটিকে পাশাখেলা অক্ষক্রীড়ার পর্যায় শব্দ হিসেবে ব্যবহার করেছেন, যেমন মহাকবি ভারবির লেখায়— দুয়োদর-ছদ্মজিতাং সমীহতে। এখনকার পণ্ডিতেরা বলেন— দুরোদর শব্দের অর্থ হল— জুয়াড়ির যতগুলি ঘুঁটি আছে, তার সমূহসংখ্যাটি। এই ঘুঁটিগুলি একটি পাত্রে রাখা হত, যার নাম ‘অক্ষাবাপন’। আর দান ফেলবার আগে জুয়াড়ি যে ডাকটি দিত, তার নাম ‘গ্লহ’, যা পরবর্তী সংস্কৃতে ‘গ্রহ’। শকুনি যুধিষ্ঠিরকে এই ডাকের কথাই বলেছেন— পাশাখেলায় নিপুণ ডাকের ক্ষমতাই অন্যকে পরাজিত করে, আর কিছু নয়— অক্ষগ্রহঃ সোহভিভবেৎ পরং নঃ।
মোটামুটি যা বোঝা যায়, তাতে খেলাটি দাঁড়াত এইরকম। একজন হাঁক দিয়ে তার ‘গ্রহ’টি বলল, তারপর ‘অক্ষাবাপন’ থেকে ঘুঁটি নিয়ে ‘অধিদেবন’ বা ‘ইরিণ’— অর্থাৎ দান ফেলার জায়গায়, অর্থাৎ একটুকরো কাপড়ের ওপর বা মাটিতেই দান ফেলল। তারপর পূর্বের ‘গ্রহ’ বা ডাক অনুযায়ী সে যদি জোড়-দান ডেকে থাকে এবং সেই জোড়-দানই যদি পড়ে, তবে সে জিতল। না জিতলে প্রতিপক্ষের পালা। ঋগ্‌বেদের অক্ষসূক্তে ‘ত্রিপঞ্চাশৎ’মানে, তিপান্নটা ঘুঁটি নিয়ে পাশাখেলার কথা বলা হয়েছে। কিন্তু ‘ত্রিপঞ্চাশৎ’ মানে তিপান্ন— এটা সায়নাচার্যের অর্থ। আধুনিক পণ্ডিতেরা বলেন— ‘ত্রিপঞ্চাশৎ’ মানে অন্তত তিন-পঞ্চাশং— দেড়শোখানা ঘুঁটি। তাঁদের বক্তব্য, রাজসূয় যজ্ঞে, সবার ওপরে হাজারটা সবার নীচে অন্তত একশোটা ঘুঁটি নিয়ে পাশাখেলা হত, অগ্ন্যাধেয় যাগেও কমসে কম একশোখানা ঘুঁটি লাগত। মোট কথা, এই ধরনের পাশাখেলায় ঘুঁটি যে প্রচুর লাগত, তার প্রমাণ অন্যত্রও আছে। মহাভারতে বিদুর যখন ধৃতরাষ্ট্রের নির্দেশে যুধিষ্ঠিরকে পাশাখেলার জন্যে ডাকতে গেছেন তখন বিদুর বললেন ধৃতরাষ্ট্র গাদা গাদা ঘুঁটি সাজিয়ে বসে আছেন তোমার জন্য— দুরোদরা বিহিতা যে তু রাজন্‌ মহাত্মনা ধৃতরাষ্ট্রেণ রাজ্ঞা।
এই শ্লোকে নীলকণ্ঠ ‘দুরোদরাঃ’ মানে করেছেন পাশা-খেলোয়াড়েরা— দ্যূতকরাঃ। আপাতদৃষ্টিতে এই অর্থ এমন কিছু ভুল নয়, দুরোদর মানে পাশাড়ে হতেই পারে। কিন্তু আধুনিক পণ্ডিতেরা বলেন, নীলকণ্ঠ ভুল করেছেন। কোষকারেরা বলেছেন, ‘দুরোদর’ শব্দটি যখন পুংলিঙ্গ হবে, তখন মনে হবে দ্যূতকর, নীলকণ্ঠও সরল বিশ্বাসে সেই মানে ধরেছেন। কিন্তু কোষকার অমর কিংবা নীলকণ্ঠের সময়ে ‘দুরোদর’ শব্দটির আসল অর্থ হারিয়ে গেছে— ‘দুরোদর’, মানে আসলে সেই বহুসংখ্যক ঘুঁটির সংখ্যা। এই কথাটা পরিষ্কার হয়ে যাবে মহাভারতের বিরাট পুরুষ কৃষ্ণের কথা থেকে— তিনি পাণ্ডবদের বনবাসে দুঃখ করে বলেছেন— ইস্‌, আমি যদি অনাহূত হয়েও কৌরবদের সভায় যেতাম, তা হলে এই অন্যায়টি হতে পারত না। যদি ভাল কথায় কাজ না হত— ন চেৎ স মম রাজেন্দ্র গৃহ্নীয়াৎ মধুরং বচঃ— তা হলে ধ্বংস করে দিতাম সেই দুরোদরগুলিকে— তাংশ্চ হন্যাৎ দুরোদরান্‌। প্রতিপক্ষ পন্ডিতেরা অবশ্য বলতেই পারেন যে, এখানেও দুরোদর অর্থ দ্যূতকর। মানে, সেই পাশাড়ে জুয়াড়ি, যাদের মারতে চেয়েছেন কৃষ্ণ। তবু প্রথম অর্থটাই এখানে খাটে বেশি, কেননা পাশার ঘুঁটি ধ্বংস করে দেবার কাজটাই ধৃতরাষ্ট্রের সভায় সম্ভাবিত কৃষ্ণকে মানায় বেশি।
আগে যে ‘দুরোদর’ কথাটা বললাম, তার একটা অন্য অর্থও করা যায়। ‘দুঃ’ অর্থ খারাপ আর উদর মানে পেট। তার মানে কী, পাশার ঘুঁটির মধ্যে এমন কিছু কি পুরে দেওয়া যেত, যাতে জুয়াড়ির ইচ্ছেমতো দানটি পড়ে। লোকেও তো সেই নিন্দাই করে যে, শকুনিমামা ছল করে, তাঁর পাশার ঘুঁটির মধ্যে ধাতু পিণ্ডের সঞ্চয় পুরে দিয়েছিলেন, কেউ বা বলেন— তাঁর ঘুঁটির ভিতর পোরা ছিল গুবরে পোকা, অথবা তাঁর পিতার অস্থি যাতে শকুনির ইচ্ছেমতো দান পড়ত। সত্যি কথা শুনুন, মূল সংস্কৃত মহাভারতে এই সব আজগুবি গপ্পো নেই এবং পড়ে যাওয়া দানও শকুনির ইচ্ছেমতো উলটে পড়ছে— এ সব কথা মহাভারতে কোথাও নেই। আর ‘দুরোদর’ মানেও তাই অমন কোনও সৃষ্টিছাড়া অর্থে ব্যবহৃত নয়। আসলে পাশাখেলায় যাদের হার হত— সন্দেহ নেই প্রত্যেকেরই কোনও-না-কোনও সময় হার হত— তারাই পাশাখেলার নাম দিয়েছিল ‘দুরোদর’ অর্থাৎ পাশার ঘুঁটির মধ্যে ‘কু’ আছে, সে যে কখন কষ্ট দেবে তা শুধু জানে ওই ঘুঁটির চিত হয়ে পড়া পেটটি, যার ওপরে কোনও সংখ্যা লেখা থাকার সম্ভাবনা সবচেয়ে বেশি।
শকুনির মতে তাঁর আসল ক্ষমতা হল তার জোড়-বিজোড়ের ডাকটি, যাকে তিনি গর্ব করে বলেছেন, সৈনিক হিসেবে ওইটিই আমার ধনুক— গ্লহান্‌ ধনূংষি মে বিদ্ধি— আর অক্ষগুলি হল আমার শর— শরান্ অক্ষাংশ্চ ভারত। এখানে ‘অক্ষ’ মানে যে সেই ‘দুরোদর’ পাশার ঘুঁটি যা শরের মতো সংখ্যায় অনেক থাকে, তা বোঝা যাবে অন্য এক সময়ে— অর্জুনের আত্মশ্লাঘায়। কর্ণকে মারবার আগে শকুনির কথাগুলিই ফিরিয়ে দিয়েছেন অর্জুন এবং এখানে ‘অক্ষ’ শব্দটির বদলে ‘দুরোদর’ শব্দটি ব্যবহার করে তিনি আমাদের সিদ্ধান্ত পাকা করে দিয়েছেন। অর্জুন বললেন— আজকে শকুনি আমার শরগুলিকেই তার পাশাখেলার উলটো ডাক ‘গ্লহ’ বলে বুঝতে পারবে আর আমার গাণ্ডীবটি দেখলেই বুঝতে পারবে ‘দুরোদর’ কাকে বলে— অদ্যাসৌ সৌবলঃ কৃষ্ণ গ্লহান্‌ জানাতু বৈ শরাণ্‌/দুরোদরঞ্চ গাণ্ডীবং…। ‘গান্ডীব’ এখানে সেই দুরোদর যা অজস্র শর-সন্ধান করে।
শকুনি কীভাবে ঠিক যুধিষ্ঠিরকে ছলনা করেছেন, তা মহাভারতে পরিষ্কার করে বলা নেই। কিন্তু প্রচুর গবেষণা করে আমরা তা আন্দাজ করতে পেরেছি। আসল কথা হল— পাশাখেলায় শকুনির মতো ধুরন্ধর এবং অভিজ্ঞ লোক তাঁর সময়ে অন্তত একজনও ছিল না। তাঁর কালে শকুনিই ছিলেন ‘গ্র্যান্ড-মাস্টার’। যুধিষ্ঠির যখন বলেছিলেন— তুমি অন্যায়ভাবে আমাদের জেতার চেষ্টা কোরো না,— তখন শকুনি যা উত্তর দিয়েছিলেন, তার মধ্যেই তাঁর পাশাখেলার অসম্ভব ক্ষমতাটি ধরা আছে। শকুনি যে কথাগুলি বলেছিলেন, যুধিষ্ঠিরের মাথায় তা ভাল করে ঢোকেনি। তাঁর চিত্ত চঞ্চল ছিল, শকুনির সঙ্গে খেলতে হবে বলে তিনি খানিকটা ‘নার্ভাস’ও ছিলেন। অতএব ‘বিধিশ্চ বলবান্‌ রাজন্‌’— ‘যা আছে কপালে’ বলে খেলতে আরম্ভ করলেন যুধিষ্ঠির। কিন্তু শকুনির কথার মধ্যেই— খেলায় তিনি কী করে জিতবেন— তার ইঙ্গিত ছিল।
পণ রেখে পাশাখেলায় ছল-জুয়াচুরি চিরকাল আছে, চিরকাল থাকবে। কিন্তু সে ছলের মধ্যেও শিল্প আছে, যা যুধিষ্ঠির জানেন না, শকুনি জানেন। শকুনি তিনটি কথা বলেছিলেন যুধিষ্ঠিরকে। প্রথম, যিনি গণনায় চতুর— যো বেত্তি সংখ্যাং— তার মানে দান দেওয়ার পর ঘুঁটিগুলি যে যত তাড়াতাড়ি গুনে ফেলতে পারে, ততই তার সুবিধা। কেন না তাড়াতাড়ি গোনার সময় সে যদি চোখ বুলিয়েই বুঝতে পারে যে, তার হার হবে, তবে সে নিজস্ব ধূর্ততার রীতি-পদ্ধতি কাজে লাগাবে— নিকৃতৌ বিধিজ্ঞঃ। এই ধূর্ততা বা ছলনা করার সময় আলস্যহীনতা বা ক্ষিপ্রতাই হল একমাত্র অস্ত্র। এই ক্ষিপ্রতার দরকার তখনই, যখন ধূর্ত জুয়াড়ি পূর্বাহ্নেই তার দানের ফল বুঝে ফেলে এবং ঘুঁটি সরিয়ে নিয়ে কাজ হাসিল করে— চেষ্টাসু অখিন্নঃ কিতবোক্ষহজাসু। খেয়াল করে দেখবেন যুধিষ্ঠির পণ ধরার সঙ্গে সঙ্গে শকুনির চাল ফেলতে কখনও দেরি হয়নি এবং চাল দেওয়ার অব্যবহিত পরের মুহুর্তেই শকুনির খেলা শেষ হয়ে যেত এবং প্রত্যেকবারই সেই অবধারিত শব্দটি— এই-ই-ই-জি-তে-ছি— ‘জিতমিত্যেব’ অর্থাৎ এর মধ্যেই তার চাল দেওয়া এবং ঘুঁটি গোনা শেষ।
পাশাখেলার মধ্যে হাতের এই ক্ষিপ্রতাই শকুনির সবচেয়ে বড় কৌশল, যা যুধিষ্ঠিরের নেই। তিনি পাশাখেলাটা খুব ভালবাসেন বটে, কিন্তু দিনরাত ধর্মভাবনা করে শকুনির এই হস্তলাঘব তিনি আয়ত্ত করতে পারেননি। জিজ্ঞাসা করতে পারেন— এই ক্ষিপ্রতায় কী ফল হয়? উত্তরে বলি— হাতের ক্ষিপ্রতা থাকলে দান ফেলেই অনেকগুলি ঘুঁটি ক্ষিপ্র হাতে গুনে নিয়ে একটু এ দিক-ও দিক করে জোড় দানকে বিজোড় আর বিজোড় দানকে জোড় প্রতিপন্ন করা যায়।
পাশাখেলায় শকুনির এই হস্তলাঘবের প্রক্রিয়াটি শুধু ভারতবর্ষের এই গ্র্যান্ড-মাস্টার সম্পর্কেই প্রযোজ্য নয়। এই ঘটনা পৃথিবীর সর্বত্র প্রচলিত। যাঁরা ‘লাস্ট ডেইজ অব পম্পেই’ পড়ে পুলকিত হন, তাঁদের জানাই— উনআশি খ্রিস্টাব্দে পম্পেই শহরের অনেক কিছু পুড়ে গেলেও একটি পানশালায় টাঙানো দু’খানি অবিকৃত চিত্র পাওয়া গেছে। চিত্রটিতে দুই অক্ষশৌণ্ড মুখোমুখি বসে আছে টুলের ওপর। আর তাদের মাঝখানে আছে একটি ‘বোর্ড’— যার বৈদিক নাম পূর্বে বলেছি ‘অধিদেবন’। অবশ্য শকুনির মহাভারতীয় ভাষায় এর নাম ‘আস্তরম্‌’। পানশালার সেই চিত্রে বাঁ-পাশের লোকটি একটি হলদে রঙের পাত্র থেকে ঘুঁটি ফেলছে। হয়তো এই পাত্রটিই আমাদের পুরনো ভাষায় ‘অক্ষাবাপন’। প্রথম লোকটি দান ফেলার পরেই সানন্দে চিৎকার করছে— বেরিয়ে গেছি, বেরিয়ে গেছি অর্থাৎ— জিতমিত্যেব— EXSL.। প্রতিপক্ষ সঙ্গে সঙ্গে চোয়াল শক্ত করে জবাব দিচ্ছে— কোথায় বেরিয়ে গেছ বাপু! মোটেই তোমার তিন হয়নি। হয়েছে দুই— Non tria, dvas est— সংস্কৃতের ভগিনীভাষায় এর রূপান্তর–ন ত্রয়ম্‌, দ্বয়মস্তি।
পম্পেই শহরের এই জুয়াড়ি দুটিও অনেকগুলো ঘুঁটি নিয়ে খেলছিল এবং সংখ্যাগণনার ক্ষিপ্রতায় একজন আরেকজনকে ধোঁকা দিতে চাইছিল। কিন্তু তা হতে পারেনি। এর পরের চিত্রে দুই জুয়াড়িতে মারামারি লেগেছে এবং পানশালার মালিক দু’জনেরই ঘাড় ধরে বলছে— বেরিয়ে যাও এখান থেকে— forax rixsatis. দান ফেলার পর জুয়াড়ির এই হাতের ক্ষিপ্রতা যে কত দূর যেতে পারে, তার সবচেয়ে ভাল উদাহরণ আছে বৌদ্ধ জাতকে। সেখানে এক জুয়াড়িকে দান গোনার সময় জোড় অথবা বিজোড় দান প্রতিপন্ন করার জন্য ঘুঁটি গিলে ফেলতে পর্যন্ত দেখেছি।
ঘটনাটি আছে জাতকে। জাতক গল্পমালা বুদ্ধের জন্ম-জন্মান্তরের কাহিনি। এক জন্মে, যখন রাজা ব্রহ্মদত্তের রাজত্ব চলছে তখন বুদ্ধ জন্মেছিলেন এক বড় মানুষের ঘরে। যুবক বয়সেই তিনি জুয়াড়ি হয়ে উঠলেন। একবার তিনি অন্য এক জুয়াড়ির সঙ্গে পাশা খেলছেন কিন্তু সে জুয়াড়ি ছিল জুয়োচোর। খেলার সময় সে যখন দেখত বিপদে পড়েছে, সে বলত— এ দানটি হবে না, একটি ঘুঁটি পাওয়া যাচ্ছে না। প্রথমে বুদ্ধ ভেবেছিলেন দান ফেলার সময় হয়তো একটি ঘুঁটি এদিক-ওদিক চলে যাচ্ছে, এমনটি হতেই পারে। কিন্তু সে জুয়াড়ি দান ফেলার পর গুণেগেঁথে যখনই বুঝত বিপদ, তখনই একটি ঘুঁটি সে টপ করে গিলে ফেলত। বুদ্ধ এ চালাকি ধরে ফেললেন, তারপর তিনি ঘুঁটিগুলিকে বিষ মাখিয়ে বেশ করে শুকিয়ে পাশা খেলতে এলেন। জুয়াড়ি নিজের কৌশলমতো ঘুঁটি গিলে ফেলল এবং বিষের যন্ত্রণায় মূৰ্ছিত হল। শেষপর্যন্ত বুদ্ধ তাকে লতাপাতার আয়ুর্বেদিক ঔষধ খাইয়ে বমি করালেন এবং বাঁচিয়ে তুললেন।
এই গল্প থেকে বেশ বোঝা যায় ক্ষিপ্রতা থাকলে একজন পাকা জুয়াড়ি কী করতে পারে। স্বীকার করে নিতে পারি যে, মহাভারতের গ্র্যান্ড-মাস্টার শকুনি নিশ্চয়ই ঘুঁটি গিলে ফেলতেন না, কিন্তু আপাতদৃষ্টিতে কিছু না করা সত্ত্বেও তাঁর ওপরে বার বার যে কপটতার আরোপ করা হয়েছে, তাতে বোঝা যায় হাত-সাফাই করে ঘুঁটি সরিয়ে ফেলার ক্ষমতা তাঁর অসাধারণ ছিল। মহাভারতের দ্যূতপর্বে যতগুলি পণ ধরা হয়েছে এবং যত তাড়াতাড়ি প্রত্যেকটি খেলা শেষ হয়েছে, তাতে পরিষ্কার বুঝতে পারি— বহুসংখ্যক ঘুঁটি নিয়েই শকুনি পাশা খেলেছেন এবং সে খেলায় তাঁর ‘নিকৃতি’ বা ধূর্ততার পদ্ধতিই হল ক্ষিপ্রতা— যাকে শকুনি নিজেই বলেছেন— ‘চেষ্টাস্বখিন্ন’— সেটা তার এতই বেশি ছিল যে, ধর্মশুদ্ধ যুধিষ্ঠির তা ধারণাও করতে পারেননি।
শকুনির কথা বললে, শকুনির পাশাখেলার কৌশলের প্রসঙ্গ অবধারিতভাবে এসে পড়ে বলেই এতগুলো কথা বললাম। সঙ্গে এও বলে রাখি— শুধু এই একরকমই নয়, সেইকালে প্রচলিত আরও এক ধরনের পাশাখেলাতেও ওস্তাদ ছিলেন শকুনি। অর্থাৎ এখানেও তিনি গ্র্যান্ড-মাস্টার। সে কথায় পরে আসছি। তার আগে পরপক্ষের মনস্তত্ত্ব সম্বন্ধে শকুনির নিপুণ পর্যবেক্ষণ শক্তির আরও একটু ব্যাখ্যা দরকার। শকুনি খুব ভালভাবে জানতেন যে, যুধিষ্ঠির পাশা খেলতে খুব ভালবাসেন, কিন্তু পাশাখেলার ক্ষমতা তাঁর নেই এবং প্রয়োজনীয় ধূর্ততাও তাঁর আয়ত্ত নয়। এ দিকে যুধিষ্ঠির শকুনিকে সন্দেহও করছেন যে, ধূর্ততা এবং ছলের দ্বারাই পণ জিতবেন শকুনি। বার বার তিনি বলছেন— মাতুল! আপনি পাশা না খেলুন সেও ভাল, কিন্তু ছল করে অন্যদের জয় করার চেষ্টা করবেন না— তদ্‌ বৈ শ্রেয়ো মাস্ম দেবীৰ্মা জৈষীঃ শকুনে পরাণ্‌।
শকুনি বললেন— দেখ বাবা যুধিষ্ঠির! এক পণ্ডিত যখন আরেক পণ্ডিতের সঙ্গে তর্ক-বিতর্ক অথবা বাদ-বিতণ্ডায় নামেন, তখন তর্ক-যুক্তির ফাঁকিতেই তিনি পরপক্ষকে জয় করেন। এখন এই তর্কযুক্তির কৌশলকে কি তুমি ছল বলো না অন্যায় বলো? এই রকম, সমস্ত কাজের মধ্যেই কিছু কৌশল আছে, সেই কৌশলেই মানুষ জয়ী হয়— এবং কর্মসু সর্বেষু নিকৃত্যৈব যুধিষ্ঠির! এর পরেই শকুনি এক অদ্ভুত মনস্তাত্ত্বিক চাপে বশীভূত করলেন যুধিষ্ঠিরকে। বললেন— দেখ বাপু। তুমি এখানে না আসলেই পারতে। এখানে এই দ্যূতসভায় এসে সবার সামনে আমাকে যদি তুমি শঠতার দুয়ো দাও, তা হলে তোমায় খেলতে হবে না বাপু, ছেড়ে দাও— দেবনাদ্‌ বিনিবর্তস্ব যদি তে বিদ্যতে ভয়ম্‌।
শুধু পাশাখেলাই নয়, পরপক্ষের দুর্বল মনস্তত্ত্ব বুঝে তাকে পাশাখেলায় সুপ্রবৃত্ত করার জন্য শকুনি এবার কথার চাল দিয়ে বললেন— দেখ বাছা যুধিষ্ঠির! পাশাখেলা যে ভাল জানে, সে পাশার চালেই বিপক্ষকে পরাজিত করার চেষ্টা করে। সে ক্ষেত্রে আমাদেরই তো পরাজয়ের আশঙ্কা আছে। তবুও আমরা খেলব তো। অতএব তুমিও কোনও আশঙ্কা কোরো না, তুমি খেলতে নামো, দেরি কোরো না।— দীব্যামহে পার্থিব মা বিশঙ্কীঃ/কুরুষ্ব পাণঞ্চ চিরঞ্চ মা কৃথাঃ। শকুনির মতো মানুষকেও যুধিষ্ঠির ধর্মকথা শুনিয়ে বললেন— দেখুন মাতুল! মুনিশ্রেষ্ঠ অসিতদেবল বলেছেন ধূর্ত পাশাড়েদের সঙ্গে পাশা খেললে পাপ হয়, আর যুদ্ধ করলে ধর্ম অনুসারে জয় হয়। অতএব পাশাখেলার চেয়ে যুদ্ধ করা অনেক ভাল। আমরা ক্ষত্রিয় মানুষ, আমরা বরং যুদ্ধ করে মরব, পাশা খেলতে যাব কেন শুধু শুধু। আমরা শঠতা করে কোনও ধন-ঐশ্বর্য লাভ করতে চাই না— নিকৃত্যা কাময়ে নাহং সুখান্যুত ধনানি বা।
যুধিষ্ঠিরের মতো মানুষ কেন যুদ্ধের কথা বলছেন শকুনি বোঝেন। ভীম-অর্জুন— এঁদের পরিহার করে ভাগনে দুর্যোধনকে রাজ-ঐশ্বর্য পাইয়ে দেবেন— এই তো প্রতিজ্ঞা ছিল শকুনির। যুধিষ্ঠিরের কথা শুনে তিনি বেশ দার্শনিক সুরে বললেন— আরে ভাগনে! যুদ্ধ-যুদ্ধ করছ কেন, এই দুনিয়ায় সবই তো যুদ্ধ। এই দেখ না— বেদজ্ঞ শ্রোত্রিয় ব্রাহ্মণেরাও বাদ-বিতণ্ডায় অন্য শ্রোত্রিয় ব্রাহ্মণকে জয় করার চেষ্টা করেন, তার মধ্যেও তো শঠতা আছে। কিন্তু লোকে তাকে শঠতা বলে না। একজন বিদ্বান মানুষ যে আর এক বিদ্বান মানুষকে অথবা কোনও অজ্ঞ ব্যক্তিকেও কথার ছলনায় প্রভাবিত করেন, তার মধ্যেও তো শঠতা আছে— শ্রোত্রিয়ঃ শ্রোত্রিয়ানেতি নিকৃত্যৈব যুধিষ্ঠির। তাই বলছি, তুমি যদি সেই ভাবে দেখ, তা হলে দেখবে সব যুদ্ধের মধ্যেই এক ধরনের শঠতা আছে। সেখানে শুধু পাশাখেলার মধ্যেই ছলনা আছে, এ-সব কথা একেবারেই বাজে কথা। সব চেয়ে বড় বাস্তব হল— তুমি এখানে পাশা খেলতেই এসেছ এবং তাও আবার নিমন্ত্রিত হয়ে। এখন এই পাশার আসরে এসে আমাকেই যদি তুমি ছলনা-কপটতার দোষ দিতে থাক, সে কেমন ধারা কথা— এবং ত্বং মাম্ ইহাগত্য নিকৃতিং যদি মন্যসে! পাশা খেলতে এসে এত যদি ছলনার ভয় থাকে বাপু, তা হলে আর তোমায় পাশা খেলতে হবে না, তুমি চলে যাও, ধর্মে মন দাও, — দেবনাদ্‌ বিনিবর্তস্ব যদি তে বিদ্যতে ভয়ম্‌।
মহাভারতের শকুনির মাহাত্ম্য এবং ক্ষমতা একটাই। তিনি পাকা জুয়াড়ি, তিনি পাশা খেলে পাণ্ডবদের হারিয়ে দুর্যোধনের কার্যসিদ্ধি করেছেন। শঠতা আর কপটতার চূড়ান্ত ক্ষমতা দেখিয়ে তিনি দুর্যোধনের মন জয় করেছেন। আর কিছু নয়। তবে হ্যাঁ, বারে বারে এবং শেষবারের মতো আবারও যেটা স্বীকার করতে হবে, সেটা হল তাঁর পাশাখেলার দক্ষতা এবং এই দক্ষতা কোন স্তরে পৌঁছেছিল!
আমরা নিঃসন্দেহেই বলতে পারি— সভাপর্বে পাণ্ডবজ্যেষ্ঠ যুধিষ্ঠিরের সঙ্গে শকুনি যে কায়দায় পাশা খেলেছিলেন, সেখানে অনেকগুলি ঘুঁটি নিয়েই খেলা হয়েছিল এবং ঘুঁটি গোনার ক্ষিপ্রতা এবং সেই সঙ্গে ঘুঁটি সরানো বা জোগানোর ধূর্ততার মধ্যেই ছিল শকুনির সাফল্য। অনেকগুলি ঘুঁটি নিয়েই খেলা হয়েছিল, তার সবচেয়ে বড় প্রমাণ হল— দ্বিতীয়বার যখন বনবাসের পণ রেখে খেলতে নামেন শকুনি, তখন তিনি যুধিষ্ঠিরকে বলেছিলেন— পাশার ঘুঁটি উলটে-পালটে নতুনভাবে নিক্ষেপ করে (উপত্বা-ক্ষিপত্বা) আরও একবার খেলো তুমি— অক্ষানুপত্বা পুনর্দ্যূতম্ এহি দীব্যস্ব ভারত। অনেকগুলি ঘুঁটি নিয়ে এই খেলাটা দেখার পরেও মনে হচ্ছে— আরও একরকম পাশাখেলার নিয়ম সে যুগে চালু ছিল এবং তাতেও শকুনি ছিলেন সিদ্ধহস্ত। কথাটা একটু পরিষ্কার করে বলতেই হবে, কারণ মহাভারতের শকুনির চরিত্রবল সেখানেই।
প্রথমেই মনে রাখতে হবে— আর্যদের ভারত-প্রবেশের অনেক আগে মহেঞ্জোদারো-হরপ্পার মৃতভূমিতে আমরা পোড়ামাটির তৈরি কতকগুলি চতুষ্কোণ ঘুঁটি পেয়েছি, যা দেখতে আধুনিক লুডোখেলার ছক্কার মতো। ঘুঁটিগুলির উল্টো-সোজার সংখ্যাগুলি এইরকম— ১:২; ৩:৪; ৫:৬। কিন্তু ব্রাহ্মণাবাদ থেকে একটি পোড়া মাটির ছক্কার মধ্যে আমরা একেবারে আধুনিক ছক্কাটি পেয়েছি, যেখানে উলটো-সোজার যোগফল সাত।
এই ছক্কার প্রমাণ দিয়ে আমরা আর কিছুই বোঝাতে চাই না। শুধু বলতে চাই— বিন্দুচিহ্নিত এমন একটা কিছু ছিল, যা নিক্ষেপ করে পাশাখেলার দান দেওয়া হত। এ বারে প্রশ্ন হল— পাশাখেলার ছকটি নিয়ে। বৈদিক যুগে যেটাকে ‘অধিদেবন’ বা ‘ইরিন’ বলা হত সেটা কি নেহাতই পাশাখেলার জায়গা? নাকি সেখানে কোনও পাশাখেলার ছক কাটা হত সাময়িকভাবে— কারণ ঋষিরাও তো পাশা খেলতেন। আমরা কিন্তু সেই মহেঞ্জোদরো-হরপ্পা থেকে একটি তিন-তিন ছক কাটা ইষ্টকখণ্ড পেয়েছি। অন্যদিকে বৌদ্ধগ্রন্থ দীঘ্‌ঘনিকায়ের ব্রহ্মগালসূত্তে— ‘অট্‌ঠপদ’ এবং ‘দসপদ’ বলে দুটি শব্দ পাওয়া যায় যাকে সংস্কৃতে আমরা অষ্টাপদ বা দশপদ বলি। এগুলি কিন্তু আট-আট বা দশ-দশ ছকের নকশা। বৌদ্ধগ্রন্থ সেকালের ব্রাহ্মণদের গালাগালি দিয়ে বলেছে— ব্রাহ্মণেরা অষ্টাপদ আর দশপদের খেলায় অহেতুক সময় নষ্ট করতেন।
এই যে আট-আট বা দশ-দশ খেলার একটা নকশা পাওয়া গেল এবং আধুনিক ছক্কার মতো একটি বিন্দুচিহ্নিত ছক্কাও পাওয়া গেল, তাতে সন্দেহ করি— পাশাখেলার তলায় প্রচ্ছন্ন আরও একটি অতি আধুনিক খেলারও ওস্তাদ আমাদের গ্র্যান্ড-মাস্টার শকুনিই কিনা! এ বারে ঘুঁটির কথা বলি। মহারাজ যুধিষ্ঠির যখন বিরাট রাজার বাড়িতে ছদ্মবেশে কাল কাটানোর সিদ্ধান্ত নিলেন, তখন তিনি নিজের মুখে বলেছিলেন— আমি বিরাট রাজার সভাসদ সাজব, আমার নাম হবে কঙ্ক। বৈদূর্য মণির মতো নীল রং, সোনার মতো রং, কালো রং এবং লাল রঙের পাশার ঘুঁটিগুলি চালিয়ে চালিয়ে আমি বিরাট রাজার মনোরঞ্জন করব— নির্বর্ত্‌স্যামি মনোরমান্‌। ‘নির্বর্ত্‌স্যামি’ শব্দের অর্থ নীলকণ্ঠ করেছেন ‘চালয়িষ্যামি’ মানে চালিয়ে চালিয়ে খেলব।
তা হলে কি নীল, হলুদ আর লাল, কালো ঘুঁটির চার রকমের শারি চালিয়ে চতুরঙ্গ খেলার অভ্যাস করেছিলেন যুধিষ্ঠির। এই চার শারি আসলে রাজার হাতি, ঘোড়া, নৌকো আর রথের চতুরঙ্গ বাহিনীর মতোই তো লাগছে। হতেই পারে। কেননা ভারহুতের ভিত্তিভূমিতে এবং নাগার্জুনকোণ্ডের ভিত্তিভূমিতে ছয়-ছয় অথবা আট-আট ছকের নকশা যেমন পাথরে খোদাই করা আছে, তেমনই খ্রিস্টীয় তৃতীয় শতাব্দীর মধ্যে হরিবংশের প্রমাণে বলতে পারি— কৃষ্ণ-জ্যেষ্ঠ বলরাম অষ্টাপদ অর্থাৎ আট-আট ছকের একখানি ‘গেমবোর্ড’-এর ওপর পাশা (নাকি দাবা?) খেলতে খেলতে সেই ‘গেমবোর্ড’-এর বাড়ি কষিয়েই কৃষ্ণের শালা রুক্মিণীর ভাই রুক্মীকে মেরেই ফেলেছিলেন— জঘানাষ্টাপদেনৈব প্রমথ্য যদুনন্দনঃ।
হরিবংশে চতুরঙ্গ খেলার একটা বোর্ডের খবরই শুধু পাওয়া যায়নি, খেলার সময় বলরাম যে দান ফেলেছিলেন সেই দানের মান ছিল ‘চার’ এবং সেই দানেই বলরাম বিরাট পণে জিতে গিয়েছিলেন— চাতুরক্ষে তু নির্বৃত্তে নির্জিতঃ স নরাধিপঃ। এখন এই ‘চার’ ফেলার দানটা মহাভারত এবং অবশ্যই শকুনির দৃষ্টান্তেও প্রমাণ করা যায়। মহাভারতে ওই ছক্কার মতো জিনিসটায় চার রকমের দান দেওয়া যেত এবং এই দানগুলির নাম ছিল আমাদের চতুর্যুগের নামের মতো। চতুর্যুগ যেমন— সত্য, ত্রেতা, দ্বাপর, কলি, তেমনই ছক্কা ফেলে পাশার দানও কৃত (সত্যযুগের পর্যায় শব্দ), ত্রেতা, দ্বাপর, এবং কলি। কৃতদানের মান চার, ত্রেতায় তিন, দ্বাপরে দুই আর কলিদানের মান এক। পাশাখেলায় কৃতদান পড়লেই মোক্ষম জয়, ত্রেতা-দ্বাপরে মাঝারি অবস্থা, আর কলিদানে কখনই জয় হয় না। টীকাকার নীলকণ্ঠের ভাষায়— কলিপাতে জয়ো নাস্তি।
লক্ষণীয় ব্যাপার হল— মহাভারতে সেই বিখ্যাত খেলাটির আগে শকুনির সম্বন্ধে বিদুর বলেছিলেন— কৃতহস্তো মতাক্ষঃ। অর্থাৎ শকুনি দান ফেললেই কৃতদান অর্থাৎ চার পড়ে। এই চার পড়ার ব্যাপারেও শকুনির কোনও হস্তলাঘব জানা ছিল কি না, তা আমরা পরিষ্কার করে বুঝতে পারিনি। তবে কৃতদান ফেলে কৃতহস্ত শকুনি যে ‘গেমবোর্ড’-এ চতুরঙ্গও খেলতেন, সেটা আমাদের ধারণায় আসে খানিকটা। মহাভারতের টীকাকার নীলকণ্ঠ বলেছেন— কলিদান ছাড়া দ্বাপর কিংবা ত্রেতা দানে উত্তরোত্তর জয় বোঝাত— দ্বাপরাদিপাতে উত্তরোত্তরবৃদ্ধ্যা জয়োহস্তি। কিন্তু শকুনির কৃতদান বা বলরামের চাতুরক্ষ চালটাই অক্ষক্রীড়ার মোক্ষম চাল।
অনেকগুলি ঘুঁটি নিয়ে পাশাখেলা অথবা ছক্কার মতো বস্তুর দান দিয়ে কৃতদান ফেলা— এই দুই কিসিমের পাশাখেলাতেই যে শকুনি সিদ্ধহস্ত ছিলেন— সেটা বোঝা যাবে মহাভারতের বিরাটপর্বে। পাণ্ডবদের অজ্ঞাতবাসের সময় কৌরবরা যখন বিরাট রাজার গোধন চুরি করতে গিয়েছিলেন, তখন শেষপর্যন্ত মহাবীর অর্জুনেরই মুখোমুখি হতে হয় কৌরবদের। দ্রোণপুত্র অশ্বত্থামা এই সময় অর্জুনকে দেখে শকুনির সঙ্গে ঠাট্টা করে বলেছিলেন— মনে রেখো বাপু। অর্জুনের গাণ্ডীব ধনু কিন্তু পাশার ঘুঁটি ছোড়ে না— নাক্ষান্‌ ক্ষিপতি গাণ্ডীবম্। এটা হল সেই অসংখ্য ঘুঁটি নিয়ে পাশাখেলার ইঙ্গিত। অশ্বত্থামা আরও বলছেন— সে গাণ্ডীব কৃত দানও ফেলে না, দ্বাপর দানও ফেলে না— ন কৃতং দ্বাপরং ন চ। গাণ্ডীব থেকে বেরিয়ে আসে শুধু কাটা কাটা বাণ। কৃত এবং দ্বাপরের উল্লেখে বুঝি, এটা শকুনির আরেক রকম পাশাখেলা— হয়তো সেটা চতুরঙ্গ। নীল, হলুদ, লাল আর কালো ঘুঁটির শারি চালিয়ে অষ্টাপদ ছকে চতুরঙ্গ খেলা, যেখানে দান ফেলতে হত চার দানের বিন্দুচিহ্নিত ছক্কা দিয়ে।
বিন্দুচিহ্নিত কোনও বস্তু দিয়ে যে দাবা-পাশাখেলার চল মহাভারতের কালে ছিল, সে সম্বন্ধে টীকাকার নীলকণ্ঠ কিছু আলোচনা করেছেন। তাঁর মতে কলি-দানের মান এক, আর কৃতদানের মান চার হলেও এই কৃত আর কলি-দানের মধ্যে একটা আঙ্কিক হিসেব আছে। বেদে উল্লিখিত ত্রিপঞ্চাশৎ বা দেড়শো গুটির খেলাই হোক অথবা চতুরঙ্গ খেলাই হোক, কৃতদান যখন পড়ে, তখন গুটিগুলি গোনার পর চার দিয়ে ভাগ করলে যদি ভাগশেষ শূন্য হয়, তবে সেই দানটা মোক্ষম দান অর্থাৎ কৃত দান। চার দিয়ে ভাগ করার পর ভাগশেষ তিন থাকলে ত্রেতা দান, ভাগশেষ দুই থাকলে দ্বাপর, আর ভাগশেষ এক হলে কলি দান অর্থাৎ একেবারে নিকৃষ্ট জয়। অনেকগুলি গুটি নিয়ে খেলার সময় অঙ্কের এই হিসেবটা বেশি কাজে লাগে বলে আমাদের ধারণা এবং বেশির ভাগ পণ্ডিতেরাই এই মত পোষণ করেন। কিন্তু ছক্কার মতো কোনও বস্তু দিয়ে দান ফেলে চতুরঙ্গ খেলায় কীভাবে শারি চালিয়ে গুটিগুলি আগুপিছু করা হত, সে ব্যাপারে আমরা খুব নিশ্চিত নই। মহাভারতের বিরাট-পর্বে কৃত-ক্রেতা-দ্বাপর এবং কলি দানের হিসেব দেবার সময় টীকাকার নীলকণ্ঠ এক ধরনের ছক্কার কথা বলে একটা অদ্ভুত পাশাখেলার বর্ণনা দিয়েছেন। আমরা মনে করি— নীলকণ্ঠ যে দেশের এবং যে সময়ের মানুষ তাতে ওইরকম একটা পাশাখেলা তাঁর সময়ে চলত, যেটাকে তিনি জুয়াখেলার আদলেই বর্ণনা করেছেন, কিন্তু ঘটনা হল— এখানেও একটা ছক্কার মতো বস্তু আছে। নীলকণ্ঠ লিখছেন— চারদিকে এক-দুই-তিন-চার চিহ্ন দেওয়া জিনিসটাকেই পাশা বলে। সেখানে এক পড়লে কলি, দুইয়ে দ্বাপর, তিনে ত্রেতা আর চার পড়লে কৃত দান। নীলকণ্ঠ আরও বলছেন— এইরকম পাশাখেলায় দুই পক্ষ পাঁচ-পাঁচটি দীনার বাজি রেখে খেলে— তত্র দ্যূতে পঞ্চ স্বীয়াঃ পঞ্চ পরকীয়াশ্চ দীনারাদয়ঃ স্থাপ্যন্তে। ধরা যাক, একপক্ষ দান ফেলার পর যদি পাশার দানে এক সংখ্যাটি ওপরে আসে, তা হলে— নীলকণ্ঠ বলছেন— নিজের পাঁচ দীনারের মধ্যে এক দীনার জেতা হয়। যদি দুই ওঠে তা হলে পরপক্ষের দুই দীনার আর নিজের এক দীনার জেতা হয়। যদি তিন ওঠে, তা হলে নিজের তিন দীনার, পরের তিন দীনার জেতা হয়। আর চার, মানে, কৃত-দান পড়লে পরের পাঁচ দীনার এবং নিজের পাঁচ দীনার সবটাই জেতা হয়ে যায়। আর কলি-দান পড়লে এ-পক্ষের সব গেল।
শকুনি এইরকম কোনও ছক্কা দিয়েই পাশার দান চালতেন কিনা, সে-ব্যাপারে আমরা নিঃসন্দেহ নই। কিন্তু যা কিছুই নিয়ে তিনি খেলুন, সে ব্যাপারে জুয়োচুরি করা বা জুয়োচুরি করে জেতাটায় তাঁর যথেষ্ট ক্ষমতা ছিল।
শকুনিকে বুঝতে হলে তাঁর পাশাখেলার ছকটাও বোঝা উচিত বলে আমি খানিক প্রাসঙ্গিক জ্ঞান দান করছি নিরুপায় হয়ে। এ-বিষয়ে সবশেষের কথাটা হল— আমাদের আধুনিক দাবাখেলার পিতৃপুরুষ হল চতুরঙ্গ। বিখ্যাত আর. সি. বেল সাহেব তাঁর ‘বোর্ড অ্যান্ড টেবল গেমস’-এর বইখানাতে ‘চেস গ্রুপ’ বিভাগটি লিখতে গিয়ে প্রথমেই লিখেছেন— About the fifth century A.D. the Astapada board was used for a new game Shaturanga…। এখানে শকুনির চরিত্র লিখতে গিয়ে দাবা নিয়ে গবেষণা করতে চাই না। তবে প্রমাণ দিয়ে বলতে পারি বেল-কথিত পঞ্চম খ্রিস্টাব্দের অনেক আগে এবং অবশ্যই খ্রিস্ট-পূর্বাব্দে শারি চালিয়ে চতুরঙ্গ খেলার নিয়ম ভারতবর্ষ জানত এবং শুধু তাই নয়— ঘুঁটি চালিয়ে ঘুঁটি খেয়ে ফেলা বা কিস্তি দেওয়ার মতো একটা দানও অন্তত খ্রিস্টপূর্বাব্দেই ভারতবর্ষে চালু হয়ে গেছে। তার নির্দিষ্ট প্রমাণ আছে। বাড়তি ব্যাপার হল— চতুরঙ্গের মতো গেম বোর্ডে শারি চালিয়ে অক্ষক্রীড়ার সময়েও ছক্কার মতো একটা জিনিস ব্যবহার হত এবং ছক্কার দানে চার ফেলার ব্যাপারে শকুনি ছিলেন কৃতহস্ত বা সিদ্ধহস্ত।
ঐতিহাসিক এ এল ব্যাশম স্বীকার করেছেন— ভারতবর্ষের চতুরঙ্গ খেলাই পরবর্তীকালে পাচার হয়ে যায় পারস্যে এবং পারস্য যখন আরবদের কাছে হেরে গেল তখন এই খেলাটাই সমস্ত মধ্যপ্রাচ্যে ছড়িয়ে পড়ে, তথা চতুরঙ্গের আপভ্রংশিক পরিবর্তন ঘটে ‘শতরঞ্জ’ নামে। কিন্তু সাহেব যেটা বলেননি, সেটা হল— মহাভারতের শকুনিই ছিলেন আধুনিক দাবাখেলার প্রথম পিতৃপুরুষ। শকুনির চরিত্র তাই মহাভারতের রাজনৈতিক চেতনায় না দেখে, দেখা উচিত দাবাখেলার প্রথম গ্র্যান্ড-মাস্টার হিসেবে অথবা রাজনৈতিক কূটবুদ্ধিটাও যদি শকুনির অক্ষক্রীড়ার মধ্যে অনুস্যূত হয়েও থাকে, তবে শকুনির নাম-করণ করতে হবে অন্যভাবে, অতি আধুনিক ভাষায় সেটা হল— মহাভারতের ‘শতরঞ্জ কি খিলাড়ি’।
॥ ৪ ॥
যুধিষ্ঠির পাশা খেলতে বসে গেলেন। আমরা বলব— শকুনির কথার প্যাঁচেই তিনি খেলতে বসে গেলেন এবং বোধহয় খেলায় হারের সম্ভাবনা প্রবল জেনেই যুধিষ্ঠির বললেন— আমি খেলতে যখন এসেছি তখন খেলবই, তারপর সব কপাল, কপালের ফেরেই এই খেলা— বিধিশ্চ বলবান্‌ রাজন্‌ দিষ্টস্যাস্মি বশে স্থিতঃ। আরও একবার প্রতিবাদ করলেন যুধিষ্ঠির— যখন দুর্যোধন বললেন— খেলার পণ-টন সব আমিই দেব, কিন্তু আমার হয়ে খেলবেন মামা শকুনি— মদর্থে দেবিতা চায়ং শকুনির্মাতুলো মম। যুধিষ্ঠির বললেন— টাকা দেবে একজন, পাশা খেলবে আরেকজন, এটা তো অদ্ভুত কথা— অন্যেনান্যস্য বৈ দূতং বিষমং প্রতিভাতি মে। তুমি নিজে পাশা হাতে নাও। কিন্তু যুধিষ্ঠিরের মৃদুভাষিত প্রতিবাদ শকুনি এবং দুর্যোধনের মৌনতায় অবহেলিতই রয়ে গেল। হেনকালে ধৃতরাষ্ট্র এসে উপস্থিত হলেন দ্যূতসভায়, যুধিষ্ঠিরের প্রতিবাদ রাজাগমনের আড়ম্বরেই ভেসে গেল। খেলা আরম্ভ হল।
প্রথমে তো— আমার এই গলার মণিটা পণ রাখছি, তোমার কী পণ— এইভাবে খেলা আরম্ভ হল। প্রথম চাল থেকেই শকুনি দান জিততে আরম্ভ করলেন বলে-বলে— এই জিতলাম— এই রকম ভাষায়— জিতমিত্যেব শকুনি যুধিষ্ঠিরম্‌ অভাষত। প্রথম দান পড়ার পর যুধিষ্ঠির বলেছিলেন— মামা! আপনি কিন্তু সেই ছল করেই দান জিতলেন— মত্তঃ কৈতবকেনৈব যজ্জিতোহসি দুরোদরম্‌। তবুও আমরা পরস্পর পণ রেখেই পাশা খেলব। শকুনি এ-কথার উত্তরই দিলেন না। এবং তাঁর এই ‘অ্যাটিটুড’ থেকে বোঝা যায় যে, শঠতার খেলাটাও তিনি যুধিষ্ঠিরের সম্মত করে নিয়েছেন। পরের পর দান হারতে লাগলেন যুধিষ্ঠির। ধন-রত্ন, দাস-দাসী, হাতি-ঘোড়া— সব একে একে গেল। এই খেলা যখন মত্ততার দিকে পৌঁছচ্ছে, তখন একবার মাত্র বিদুরের সাবধান-বাণী শোনা গেছে। তিনি দুর্যোধনের অসদ্ভাবনা নিয়ে তিরস্কার করেছেন ধৃতরাষ্ট্রকে এবং শকুনির সম্বন্ধে স্পষ্ট অপবাদ দিয়ে বলেছেন— আমরা জানি, শকুনি কী ধরনের পাশা খেলে; সে পার্বত্য গান্ধার দেশের মানুষ, ছলনা তার পার্বতীয় স্বভাবে— জ্ঞানীমহে দেবিতং সৌবলস্য। বেদ দ্যূতে নিকৃতিং পার্বতীয়ঃ। আপনি এই লোকটাকে নিজের দেশে পাঠিয়ে দিন। এ-সব কথা শোনার পরেও কী অসম্ভব সহ্যশক্তি শকুনির! এত কথা শুনেও তিনি একটি কথারও উত্তর দেন না, কেন না তিনি জানেন যে, এ-সব কথার তীব্রতম উত্তর দুর্যোধনের কাছ থেকেই আসবে এবং সত্যিই তো দুর্যোধন বিদুরকে একেবারে ধুয়ে দিয়েছেন ধৃতরাষ্ট্রের সামনেই। ধৃতরাষ্ট্রের নির্বিকার স্বভাবের সুযোগে শকুনিও নির্বিকার চিত্তে পাশাখেলা আরম্ভ করলেন। তাঁর ধীরতায় এতটুকুও আঘাত লাগল না। তিনি আবারও খেলতে বসলেন।
ধন-রত্ন, রাজ্যপাট সব চলে গেল যুধিষ্ঠিরের। এবার একে একে ভাইদের পালা। নকুল এবং সহদেবকে পণ রেখে হারলেন যুধিষ্ঠির। কিন্তু নকুল সহদেবকে আজ্ঞাপালক দাস হিসেবে পেয়ে শকুনির মন ভরল না এবং তা না ভরারই কথা। কেন না ভীম এবং অর্জুন যদি কোনওভাবে যুধিষ্ঠিরের পণবৃত্তের বাইরে থাকেন, তা হলে একদিকে যেমন যুদ্ধের সময় দুর্যোধনের আশঙ্কা থেকে যায়, তেমনই পাণ্ডবদের রাজ্যপাট লাভের পরিকল্পনাটাও ব্যর্থ হয়ে যেতে পারে। অতএব অসাধারণ কৌশলে যুধিষ্ঠিরের মনের ওপর চাপ সৃষ্টি করে শকুনি বললেন— তুমি বললে— নকুল-সহদেব তোমার বড় প্রিয় দুটি ভাই, তা আমি তাদের জিতে নিয়েছি। কিন্তু প্রিয়ত্বের কথা যদি বল, তবে ভীম আর অর্জুন তো আরও বেশি প্রিয়। তা হলে…?
ব্যস। এইটুকু বলেই শকুনি ছেড়ে দিয়েছিলেন, কেন না তিনি জানেন যে, যুধিষ্ঠিরের ধন-সম্পত্তি, রাজ্যপাট সব গেছে, এখন তিনি মানব-সম্পদের কথা বলছেন প্রিয়ত্বের সম্বন্ধে। এই অসম্ভব প্রমত্ততার সময়ে নকুল-সহদেবের মতো ক্ষীণ-প্রাপ্তির চেয়ে ভীমার্জুনের মতো বীর-যুগলকে স্বাধিকারে নিয়ে আসাটা অনেক বেশি জরুরি। বিশেষত শকুনির কথা শুনে যুধিষ্ঠির উত্তেজিত হয়ে গেছেন। আপাতত এতই তিনি বিভ্রান্ত যে, ভীমার্জুনের কথা শুনে যুধিষ্ঠির বললেন— আমাদের ভাইদের মধ্যে কতটা ভালবাসা আছে, তা না বুঝেই আপনি অধর্মের কথা বলছেন, শুধু শুধু ভেদ সৃষ্টি করতে চাইছেন আমাদের ভাইদের মধ্যে। শকুনি দেখলেন— এ তো উলটো বিপদ হল, এখন যদি ভীমার্জুনের পণটা চেপে যান যুধিষ্ঠির! অতএব শকুনি অসাধারণ বাক্‌পটুতায় নিজেকে একেবারে গুটিয়ে নিয়ে বললেন— দেখো যুধিষ্ঠির! মোদো-মাতাল মানুষেরা খানাখন্দে পড়ে, আর জুয়োখেলায় মত্ত জুয়াড়িরা বেশি বেশি বকে— গর্তে মত্তং প্রপততে প্রমত্তঃ/কিতবা যানি দীব্যন্তঃ প্রলপন্ত্যুৎকটা ইব। থাক এ-সব কথা, তুমি রাজা বটে, আর এদের সকলের চেয়ে বয়সেও বড় বটে, তুমি আমার কথা ধোরো না। পাশাখেলায় মত্ত হয়ে জুয়াড়িরা আজেবাজে বকে, আমিও তাই বকে যাচ্ছি, আমি ক্ষমা চাইছি তোমার কাছে— জ্যেষ্ঠো রাজা বরিষ্ঠোহসি নমস্তে ভরতর্ষভ।
শকুনির কথার চালে আবারও ফাঁদে পড়লেন যুধিষ্ঠির। শকুনি এতটাই কূটবুদ্ধিসম্পন্ন মানুষ যে, সামান্য কথায় যুধিষ্ঠিরকে চেতিয়ে দিয়েই আবারও নতি স্বীকার করতে তাঁর বাধে না। শকুনি শুধু খেলার জুয়াড়ি নন, কথারও জুয়াড়ি। তাঁর কথার মধ্যেও পাশার চাল আছে। যে যুধিষ্ঠির একটু আগে ভাইদের মধ্যে বিভেদ সৃষ্টি করার দায় শকুনির ওপর চাপিয়ে দিচ্ছিলেন, সেই যুধিষ্ঠির শকুনির কথার বশীকরণ-মন্ত্রে নিমেষের মধ্যে গলে গিয়ে মহাবীর অর্জুনকে বাজি ধরে বসলেন এবং বাজি ধরলেন মহাবলী ভীমকেও। দু’জনকেই বাজিতে হেরে যাবার পর যুধিষ্ঠির নিজেকেই দাসত্বের পণে বিকিয়ে দিলেন সবার সামনে। শকুনি মৃদু স্বরে— ‘এই জিতলাম’ বলার সঙ্গে সঙ্গেই সমস্ত উত্তেজনা প্রশমিত হতে পারত। কিন্তু না, সমস্ত উত্তেজনাই এখনও বাকি রয়ে গেছে এবং যুধিষ্ঠির সে-কথা ভুলেই গেছেন, কিন্তু শকুনি ভোলেননি।
আসলে শকুনি জানেন দুর্যোধনের সন্তাপ কখন থেকে আরম্ভ হয়েছে। সেই যে পঞ্চাল দেশ থেকে পাঁচ ভাই পাণ্ডব জিতে আনলেন দ্রৌপদীকে, সেই থেকে দুর্যোধনের প্রয়াস চলছে কীভাবে পাণ্ডবভাইদের বিযুক্ত করা যায় দ্রৌপদীর সাহচর্য থেকে। দ্রৌপদীর মতো বিদগ্ধা রমণীকে পাণ্ডবরা কেন পাবেন— এই অদ্ভুত ধর্ষকামিতা দুর্যোধন-কৰ্ণ সবার মধ্যেই ছিল। শকুনি সেটা খুব ভালভাবে জানেন বলেই তিনি ধীর পদক্ষেপে এগোচ্ছেন। ভীম আর অর্জুনের মতো মহাবীর অবিজিত তথা আপন স্বতন্ত্রতায় অধিষ্ঠিত থাকলে দ্রৌপদীকে লাভ করার ব্যাপারে অসুবিধে হবে জেনেই শকুনি তাঁদের আগেভাগে জিতে নিয়েছেন। তাঁরা এখন কৌরবদের আজ্ঞাবহ দাসে পরিণত। এই অবস্থায় শকুনি দ্রৌপদীকে জেতার কথা ভাবছেন।
পাশাখেলার উত্তেজনায় দ্রৌপদীর কথা ভুলেই গিয়েছিলেন। অথবা বাড়ির কুলবধূকে যে পণ রাখা যায় এ-কথা যুধিষ্ঠির হয়তো স্বপ্নেও ভাবেননি। কিন্তু সেই অভাবিত অশ্রদ্ধেয় আচরণেও যে যুধিষ্ঠিরকে প্রবৃত্ত করলেন অথবা প্রবৃত্ত করতে পারলেন শকুনি, সেখানেই তাঁর কূটবুদ্ধির মুনসিয়ানা। আসলে শকুনি বুঝেছিলেন যে, প্রত্যেকবারেই যুধিষ্ঠির ভাবছেন— তিনি শেষ বাজিটা জিতে যাবেনই। হারুয়া পাশাড়ের এই ভয়ংকর উত্তেজনাতেই যুধিষ্ঠির ভীম-অর্জুনকে বাজি রাখার পর নিজেকেও বাজি রেখে হেরে বসে আছেন। ঠিক এই অবস্থায় কী অদ্ভুত কৌশলে শকুনি তাঁকে বললেন— এটা একেবারেই খারাপ কাজ করলে যুধিষ্ঠির। একেবারেই গর্হিত কাজ করলে। নিজেকে কি কেউ এইভাবে বাজি রাখে নাকি? তাও বুঝতাম— যদি তোমার ধন-সম্পত্তি কিছু না থাকত অথবা না থাকত পণ রাখার মতো আর কোনও জিনিস। বাজি রাখার জিনিস থাকতেও নিজেকে বাজি রেখে পাশাখেলার দফা রফা করে দেওয়াটা তো পাশাড়ের ধর্মে একান্তই পাপ— শিষ্টে সতি ধনে রাজন্‌ পাপ আত্মপরাজয়ঃ। ধর্মরাজ যুধিষ্ঠির অন্যায় করছেন, পাপ করছেন— কথাটা শুনেই তিনি অবহিত, সতর্ক হয়ে বসলেন। আর ঠিক সেই আত্মারাম মুহূর্তেই শকুনির কূটশব্দ নেমে এল— একটা পণ এখনও তো বাকি আছে যুধিষ্ঠির। তুমি তো তোমার পরম প্রিয়া কৃষ্ণা পাঞ্চালীকে এখনও পণ রাখোনি। তুমি তাঁকে বাজি রেখে নিজেকে মুক্ত করে নাও এখনই— পণস্ব কৃষ্ণাং পাঞ্চালীং তয়াত্মানং পুনর্জয়। দিগ্‌বিদিগ্‌জ্ঞানশূন্য যুধিষ্ঠির বাজি রাখলেন কৃষ্ণা পাঞ্চালীকে, কৌরবসভায় ধিক্কার শব্দ উচ্চারিত হল চারিদিকে। আর তারই মধ্যে শকুনি জিতে নিলেন দ্রৌপদীকে।
শকুনি দুর্যোধনকে কথা দিয়েছিলেন— রাজ্য এবং রাজলক্ষ্মী দুটোই তোমায় এনে দেব একসঙ্গে— রাজ্যং শ্রিয়ঞ্চ তাং দীপ্তাং ত্বদর্থং পুরুষর্ষভ। শকুনি সব জিতে দীপ্তা রাজলক্ষ্মী-স্বরূপিনী দ্রৌপদীকেও শকুনি জিতে নিলেন।
ভারী আশ্চর্য, শকুনির এই সাংঘাতিক পণজয়ের পরও তাঁকে কিন্তু আমরা কথঞ্চিং উদাসীনই দেখতে পাই। পাশাখেলার পরবর্তী পর্বে দ্যূতসভার রাশ প্রধানত চলে গেছে দুর্যোধন, দুঃশাসন এবং কর্ণের হাতে। শকুনিকে মাঝে মাঝে দুর্যোধন-কর্ণের দুষ্কার্য সমর্থন করতে দেখেছি, একবস্ত্রা দ্রৌপদীকে সভায় নিয়ে আসার পর দুর্যোধন-দুঃশাসন-কর্ণের উদ্দাম হাসির সঙ্গে গলা মিলিয়ে কখনও বা তাকে হাসতেও দেখেছি। কিন্তু মামার জেতা খেলায় দুর্যোধন-দুঃশাসনরা যেরকম বাঁধনহীন উদ্দাম ব্যবহার করেছিলেন, এমনকী পরের দেওয়া জয়ে কৌরবসভার অন্যতর পরভৃৎ কর্ণও যে নির্লজ্জ ব্যবহার করেছিলেন, শকুনি কিন্তু সেই তুলনায় অনেক উদাসীন। পরিষ্কার বোঝা যায়, পাশাখেলাটাই তাঁর কাছে সবচেয়ে বড় কথা ছিল। খেলায় জয়লাভের সঙ্গে সঙ্গেই তিনি নিবৃত্ত, খানিকটা উদাসীনও বটে। হয়তো বা খানিকটা সংকোচও এখানে কাজ করেছে।
অবশ্য পাশাখেলার শঠতা এবং ধূর্ততা যাই থাক, শকুনি যে গান্ধার দেশ থেকে এসে জামাইবাবুর বাড়িতে সারাজীবনের জন্য থেকে গেলেন— এর জন্য শত্রুপক্ষের নানা লোকের কাছে যথেষ্ট কথা শুনতেও হয়েছে তাঁকে। কিন্তু আশ্চর্য, এইখানে তাঁর কোনও লজ্জা নেই। খেলা যখন পুরোদমে চলছে, যুধিষ্ঠির একের পর এক বাজি হারছেন, তখন সর্বদর্শী বিদুর একটা স্মরণীয় বক্তৃতা দিয়েছিলেন। বিদুর বুদ্ধিমান লোক। দ্যূতসভার সমস্ত প্রক্রিয়াটির জন্য তিনি সম্পূর্ণ দায়ী করেছেন দুর্যোধনকে, কারণ তাঁর হাতে রাজযন্ত্র। কিন্তু অনুযোগ-আক্ষেপের শেষে দুর্যোধনের দুষ্কর্মসিদ্ধির উপায়ভূত শকুনিকে তিনি গালাগালি দিয়ে বলেছেন— আমরা শকুনির খেলা জানি— জানীমহে দেবিতং সৌবলস্য। সে, পার্বত্যভূমি গান্ধারের অধিবাসী। পাশাখেলার শঠতা এবং ধূর্ততা সম্পূর্ণ তার করায়ত্ত। আমরা চাই সে যেখান থেকে এসেছিল, সেখানেই সে চলে যাক— যতঃ প্রাপ্তঃ শকুনিস্তত্র যাতু।
কিন্তু এসব কথায় শকুনির কিছু হয় না। এসব গালাগালি তাঁর গা-সওয়া। কৌরবসভার সমৃদ্ধি এবং রাজসিক ক্ষমতাভোগের নেশা এমনভাবেই তাঁকে পেয়ে বসেছিল যে, এইসব গালাগালিতে তাঁর কিছু হয় না। আবার অন্যদিকে তাঁরই আনা জয়ে দুর্যোধন দুঃশাসন-কৰ্ণরা যখন রাজসভার মধ্যে উচ্ছৃঙ্খল আচরণ আরম্ভ করলেন, সেখানেও শকুনিকে আমরা খুব অতিহৃষ্ট জয়োন্মত্ত অবস্থায় দেখিনি। আসলে এইটাই খলের স্বভাব। অতি ক্রূর ব্যবহার করেও, শঠতার চূড়ান্ত পরিচয় দিয়েও খলস্বভাব ব্যক্তি যেমন ঠান্ডা মাথায় ভাবলেশহীনভাবে দাঁড়িয়ে থাকতে পারে শকুনিও সেইভাবেই কুরুসভায় দাঁড়িয়েছিলেন।
একবার নয়, দু’বার পাশা খেলেছিলেন শকুনি এবং দ্বিতীয়বারের পণও শকুনি জিতে নেওয়ায় পাণ্ডবদের বনবাসে পাঠাতে দুর্যোধন-ধৃতরাষ্ট্রের কোনও অসুবিধেই হয়নি। আমাদের ধারণা, দ্বিতীয়বারের এই পাশাখেলাতে যে সর্বগ্রাসী পণ ধরা হয়েছিল সেখানেও শকুনির বুদ্ধি ছিল। ধৃতরাষ্ট্র পাণ্ডবদের জিতবস্তু সব ফিরিয়ে দিলে তাঁরা যখন অর্ধেক পথ চলে গেছেন, তখনই দুঃশাসন এসে এই দুঃসংবাদ দিলে আবারও দুর্যোধন-দুঃশাসন এবং কর্ণ-শকুনির গুপ্তসভা বসেছে— অথ দুর্যোধনঃ কর্ণঃ শকুনিশ্চাপি সৌবলঃ। এই সভায় কে কীভাবে মন্তব্য উপস্থাপন করলেন, অথবা কেই বা বিশেষভাবে ঠিক বনবাসের পণ রাখার কথাটা বললেন, তা স্পষ্ট করে বলা নেই। কিন্তু পূর্বে শকুনিই যেহেতু একটা একটা করে সব জিতে নেবার পরিকল্পনা দুর্যোধনকে জানিয়েছিলেন, তাই এবারে একটাই পণ এবং তা বনবাস— একথা শকুনিরই মস্তিষ্ক-প্রসূত হবার কথা। কারণটাও খুব সহজবোধ্য। একটার পর একটা পণ জিতে শকুনির মনোবল এখন তুঙ্গ-বিন্দুতে পৌঁছেছে। কুড়ি-পঁচিশবার পণ রেখে একবারও যিনি হারেননি, তাঁর পক্ষে শূন্যহৃদয় বিধ্বস্ত যুধিষ্ঠিরকে আরেকবার পণে জেতা নিতান্তই সাধারণ হস্তচালনার কাজ। সংক্ষিপ্ত-সভার ঐকান্তিক মতের কথা দুর্যোধনই ধৃতরাষ্ট্রকে জানিয়েছেন বটে এবং পাণ্ডবদের ফিরিয়ে আনার কাজটাও ধৃতরাষ্ট্রকে করতে হয়েছে খুব তাড়াতাড়ি, কিন্তু পুনর্বার দ্যুতসভায় পণের শর্তটা আর দুর্যোধনের মুখে উচ্চারিত হয়নি। কেন না এ তো ধন নয়, ঐশ্বর্য নয়, মণিমুক্তো-রাজলক্ষ্মী কিছু নয়, শুধু একটা ভয়ংকর সর্বনাশা পণ রাখা। তাও কার কাছে, যিনি এতবার হেরে এসেছেন এবং একটু আগে যাঁর চোখের সামনে পাণ্ডব-কুলবধূর ধর্ষণোচিত অপমানটুকু হয়ে গেল। এমন একটা মানুষ ধৃতরাষ্ট্রের আদেশ মান্য করতে গিয়ে যেই না সভায় এসে উপস্থিত হলেন, তার আগেই কিন্তু যুধিষ্ঠির হেরে বসে আছেন। তিনি জানেন— শকুনি খেলার সময় কাউকে না বুঝতে দিয়েই অদ্ভুতভাবে গুটি সরিয়ে নিজের বলা চাল ঠিক করে রাখবেন— জানংশ্চ শকুনের্মায়াং পার্থো দ্যূতমিয়াৎ পুনঃ। যুধিষ্ঠির দ্যূতসভায় এসে বসতেই শকুনিই কথা বলছেন এবার, দুর্যোধন নয়। শকুনি বললেন— মহারাজ ধৃতরাষ্ট্র যে তোমাদের ধনৈশ্বর্য সব ফিরিয়ে দিয়েছেন— এটা খুব ভাল কাজ করেছেন। তবে কিনা এবারের পণটা হবে অন্যরকম এবং পণ রাখব একবারই, মাত্র একবার— মহাধনং গ্লইং ত্বেকং শৃণু মে ভরতৰ্ষভ। পণ রাখার সময় প্রথমে শকুনি নিজেদের কথা বলতে আরম্ভ করলেন। বললেন— তোমরা যদি আমাদের পাশায় হারাতে পারো, তা হলে আমরা বারো বছরের জন্য বনবাসে যাব এবং এক বছর অজ্ঞাতবাস করব। অজ্ঞাতবাসের সময় তোমরা যদি আমাদের সংবাদ জেনে যাও, তা হলে আবার বারো বছরের জন্য বনে যাব আমরা। আর আমরা যদি তোমাদের ওপর জয়লাভ করি, তা হলে দ্রৌপদীর সঙ্গে তোমরাও মৃগচর্ম পরিধান করে বনে যাবে বারো বছরের জন্য। অজ্ঞাতবাসের সময় তোমাদের খবর যদি আমরা জানতে পারি, তবে আবারও বারো বছরের বনবাস। এইভাবে তেরো বছরের মাথায় তোমরা বা আমরা আবারও রাজ্য ফিরে পাবো বা পাবে— স্বরাজ্যং প্রতিপওব্যম্‌ ইতরৈরথবেতরৈঃ।
শকুনি এমন সুন্দর পরিকল্পনা করেছিলেন যাতে দুর্যোধন ভেবেছিলেন— পাণ্ডবরা আর কোনওদিনই রাজ্যে ফিরতে পারবেন না। শকুনির পণ শুনে দ্যূতসভার ভদ্রসভ্যজনেরা কিছু প্রতিবাদ করলেন বটে, কিন্তু ধর্মপুত্র যুধিষ্ঠির ধৃতরাষ্ট্রের কথা অমান্য করবেন না এবং ক্ষত্রিয়ের ধর্ম অনুসরণ করে তিনি পাশা খেলতে বাধ্য— অক্ষদ্যূতে সমাহ্বানং নিয়োগাৎ স্থবিরস্য চ। লক্ষণীয়, অতিধীর যুধিষ্ঠিরও কোনও মহৎ সম্বোধনের বদলে ধৃতরাষ্ট্রকে এখন স্থবির বলছেন, কেন না তিনি শকুনি-দুর্যোধনের ক্রীড়নকে পরিণত হয়েছেন। যুধিষ্ঠির বিনা বাক্যব্যয়ে পাশা খেলতে বসলেন এবং প্রায় এক মুহূর্তের মধ্যে তিনি হেরে গেলেন। হারবেন— সে-কথা তিনি জানতেনও। এক মুহূর্তের মধ্যে ইন্দ্রপ্রস্থের রাজধানী এবং সবই চলে গেল শকুনির খল-পাশার চালে।
পাশা খেলতে গিয়ে শকুনি যত কৌশল, যত কূটবুদ্ধিই প্রকাশ করে থাকুন— তবু সেটা সমূহ অস্ত্ৰমৃত্যু ঘটায় না, কিন্তু এই পাশা খেলতে গিয়েই বিনা কারণে নিজের মৃত্যু ডেকে আনলেন শকুনি এবং সেটাই তাঁর পাশাখেলার শেষ ‘সিন্‌’। সরল হৃদয় ভীম অপমানের চরম সীমায় পৌঁছে এই মন্তব্য করেছিলেন যে, ওই চারজন— দুর্যোধন, কর্ণ, শকুনি এবং দুঃশাসন— এই চারজনের রক্ত খাবে এই রাজ্যের মাটি— ভূমিঃ পাস্যতি শোণিতম্‌। ভীম জানেন শকুনিকে মারবার জন্য শারীরিক শক্তি বা অস্ত্রকৌশল কোনওটাই বেশি প্রয়োজন নেই, সে-কাজ কনিষ্ঠ সহদেবই সাঙ্গ করে দেবেন এবং ভীম সে-কথা উচ্চারণ করার সঙ্গে সঙ্গে সহদেব তাঁর বাহু বিস্ফোটিত করে শকুনিকে বধ করার প্রতিজ্ঞা গ্রহণ করেছেন। বলেছেন— পাশার যে গুটিগুলিকে আশ্রয় করে আজকে তুই যে কাজ করলি, সেগুলি আমার বাণ হয়ে তোর বুকে এসে বিঁধবে— ন তেহক্ষা নিশিতা বাণাস্ত্বয়ৈব সমরে বৃতাঃ।
॥ ৫ ॥
শকুনির কোনও লজ্জা হয়নি এতে। কর্ণ-দুর্যোধনের ক্ষমতায় বিমোহিত শকুনি এতটুকু লজ্জা পাননি। আসলে এটাই বোধহয় খল মানুষের স্বভাব। নীতিশাস্ত্রজ্ঞ মানুষেরা অসংখ্যবার খলস্বভাব মানুষের নিন্দা করেছেন এবং সেই নিন্দার একটা বড় দিক হল এই যে, খল তথা দুর্জন বিনা কারণেই স্বভাববশত অন্যের ক্ষতি করে। এক কবি লিখেছেন— হরিণেরা ঘাস খেয়ে সুখে থাকে, জলের মধ্যে মাছও কারও ক্ষতি করে না, আর সজ্জন মানুষ আপনাতে আপনি সন্তুষ্ট হয়ে থাকেন। কিন্তু ব্যাধ যেমন বিনা কারণেই স্বভাববশত তৃণভোজী হরিণ শিকার করে, ধীবর যেমন স্বভাববশতই জলের মাছ ধরে আনে, তেমনই খলস্বভাব ব্যক্তি বিনা কারণেই আপন স্বভাবে স্বধন-সন্তুষ্ট সজ্জনের ক্ষতিসাধন করে। পাশা খেলে পাণ্ডবদের বনে পাঠিয়েও শকুনির সন্তষ্টি হয়নি। যুধিষ্ঠির সপরিবারে পরম সন্তোষে বনবাস করছেন, এই আত্মারাম সজ্জন-স্বভাব শকুনির ভাল লাগে না। খলস্বভাব শকুনির খলতা কমে না। পাণ্ডবরা তখন বনবাসে আছেন, এদিকে দুর্যোধন-দুঃশাসনরাও নিশ্চিন্তে রাজ্যের সমৃদ্ধি ভোগ করছেন। কিন্তু শকুনি— দুর্যোধনকে খুশি করার জন্যই হোক অথবা খলস্বভাব মানুষের মতো নিজের আত্ম-বিনোদনের জন্য— শকুনি কর্ণকে সঙ্গে নিয়ে সমস্বরে দুর্যোধনকে বললেন— বলছি বটে সমস্বরে কর্ণের সঙ্গে শকুনি বললেন, কিন্তু মহাভারত বলেছে— শকুনিরুবাচ— অর্থাৎ শকুনিই সব বললেন। শকুনি বললেন— বেশ তো আছ, ভাগনে! তুমি নিজের ক্ষমতায় পাণ্ডবদের বনে তাড়িয়ে দিয়ে স্বর্গসুখেই তো আছ ভাগনে। পুব-পশ্চিম, উত্তর-দক্ষিণ সবদিকের সব রাজারাই এখন তোমাকে কর দেয়। যে রাজলক্ষ্মী একসময় ইন্দ্রপ্রস্থে পাণ্ডবদের সেবা করতেন, তিনি এখন তোমার সেবায় উপস্থিত— সাদ্য লক্ষীস্ত্বয়া রাজন্ অবাপ্তা ভ্রাতৃভিঃ সহ। এই গ্রাম, নগর, উপবন, ঐশ্বর্য, বিলাস— সবকিছু এখন তোমারই অধিকারে। ব্রাহ্মণরা তোমার স্তুতি করেন, রাজারা তোমাকে মেনে চলেন, আর তোমার উলটোদিকে পাণ্ডবদের দেখো— কোনওদিন তারা তোমার আদেশের তোয়াক্কা করত না, কোনওদিন তোমার শাসন মানত না— যৈঃ স্ম তে নাদ্রিয়েতাজ্ঞা ন চ তে শাসনে স্থিতাঃ— সেই পাণ্ডবরা এখন শ্রীহীন, সমৃদ্ধিহীন বনবাসে পচে মরছে।
শকুনি যা এতক্ষণ ধরে বললেন, সেটা কিন্তু ভণিতা। ভণিতার সময় তিনি শুধু তথ্যালাপ করেন, অর্থাৎ যেমনটি আছে, যেমনটি ঘটেছে, তার বর্ণনা দেন, ঠিক যেমন আগে ইন্দ্রপ্রস্থে যুধিষ্ঠিরের সমৃদ্ধি দেখে প্রথমে তিনি সত্য কথা বলে দুর্যোধনের ক্রোধ চাগিয়ে তুলেছিলেন। আজকের ভণিতা আরও খারাপ, এখন ক্রোধ উদ্দীপিত করার কোনও কারণ নেই, কারণ পাণ্ডবরা শ্রীহীন বনবাসী। কিন্তু কতখানি খলস্বভাবের মানুষ এই শকুনি যে, পাণ্ডবদের এই দৈন্যদশার মধ্যেও কীভাবে তাঁদের আরও কষ্ট দেওয়া যায়, সেই ব্যাপারে এবারে তিনি দুর্যোধনকে উদ্দীপিত করছেন। আমাকে এক ভদ্রলোক— তিনি তত খল নন মোটেই, তবুও আমার প্রতি অনুকম্পাবশত তিনি খলের স্বভাবসরসতা জানিয়ে আমাকে বলেছিলেন— দেখো ভাই, তোমার সুনাম শুনে যদি না তোমার শত্রু-মিত্র কেউই না জ্বলে মরল, তা হলে বুঝতে হবে, তোমার কোনও সমৃদ্ধিই হয়নি। আমার তখন শকুনির কথা মনে এল।
শকুনি দুর্যোধনের সমৃদ্ধির নানা প্রশংসা করে আস্তে আস্তে বললেন— শোনো ভাগনে! পাণ্ডবরা কোনওদিন তোমার কথা শোনেনি, তারা এখন ঋদ্ধিহীন। অতিকষ্টে তারা বনবাসে কাল কাটাচ্ছে। শুনতে পাই— ওরা নাকি দ্বৈতবনে বাস করছে আজকাল। তাই বলছিলাম— একটা কাজ করলে হয় না? তোমার এত বড় রাজ্য, আর ওরা রাজ্যহীন। তোমার এই সমৃদ্ধি, আর ওরা ঋদ্ধিহীন। এই অবস্থায় পাণ্ডবদের সঙ্গে একবার তোমার দেখা করা উচিত— অসমৃদ্ধান্‌ সমৃদ্ধার্থঃ পশ্য পাণ্ডুসুতান্‌ নৃপ।
কথাটা শুনলে আপাতত ভাল করে বোঝা যায় না, শকুনি ঠিক কী বলতে চাইছেন। কিন্তু খলস্বভাব ব্যক্তি আস্তে আস্তে ঠান্ডা মাথায় পরের ক্ষতি করে আনন্দ পায়। শকুনি বললেন— তোমার যে অনেক আছে, তোমার যে অনেক ক্ষমতা এটা যদি না দেখানো যায়, তবে এই ঋদ্ধি-শক্তির কোনও মানেই নেই। সত্যি কথা বলতে কী— ঘরে যদি প্রথম ছেলেপিলে হয়, তবে সেই পুত্রলাভের আনন্দও তেমন কিছু নয়, রাজ্যলাভ করেও তেমন কোনও আনন্দ নেই, যতখানি আনন্দ হয় শত্রুকে কষ্টক্লিন্ন অবস্থায় দেখলে।
তুমি ভাবো— কী আরামটাই না হবে— যখন তুমি দ্বৈতবনে গিয়ে গাছের বাকল পরা মহাবীর অর্জুনকে দেখবে— কিং নু তস্য সুখং ন স্যাদাশ্রমে যো ধনঞ্জয়ম্‌। একই সঙ্গে কুরুবাড়ির বউদের তুমি কিন্তু গা ভর্তি করে গয়না পরিয়ে দামি দামি শাড়ি পরিয়ে নিয়ে যাবে, যাতে তাঁদের দেখে গাছের বাকল পরা দ্রৌপদীর চোখ টাটায়। আসল কথা, পাহাড়ের ওপরে দাঁড়িয়ে থেকে সমভূমির লোকগুলোকে দেখতে যেমন ছোট্ট আর মজা লাগে, সমৃদ্ধিহীন অবস্থায় বনবাসী পাণ্ডবদের একবার দেখে আসলেও সেইরকম আরাম হবে— জগতীস্থান্‌ ইবাদ্রিস্থঃ কিমতঃ পরমং সুখম্‌।
শকুনি বলেছিলেন— একটা কথা বোঝবার চেষ্টা করো, ভাগনে! গাছের বাকল পরে অথবা মৃগচর্মের পরিধান গায়ে নিয়ে দ্রৌপদী যখন সালংকারা কৌরব-বধূদের দেখবে, তখন নিজের ধনবিহীন জীবনকে ধিক্কার দেবে দ্রৌপদী— বিনিন্দতাং তথাত্মানং জীবিতঞ্চ ধনচ্যুতম্। সত্যি কথা বলতে কী, আমাদের দ্যূতসভায় ওর কাপড় টানাটানি করার ফলেও ও যে দুঃখ পায়নি, সেই দুঃখ আজ পাবে, যদি দ্রৌপদী তোমাদের বউদের প্রচুর গয়না পরা অবস্থায় দেখে— বৈমনস্যং যথা দৃষ্ট্বা তব ভার্য্যাঃ স্বলঙ্কৃতাঃ। শকুনি সবসময় পরিষ্কার কথা বলেন না, তবে দ্রৌপদীর ব্যাপারে দুর্যোধন-ভাইদের তথা কর্ণের কতটা দুর্বলতা আছে, তা তিনি জানেন এবং সেইজন্যেই ভাব-ব্যঞ্জনায় তিনি বুঝিয়ে দিলেন যে, কৌরববধূদের সালংকার, সমৃদ্ধ সৌন্দর্য দেখে নিজের স্বামীদের ওপর ঘেন্না হবে দ্রৌপদীর। স্বামী হিসেবে তখন বরঞ্চ দুর্যোধন-দুঃশাসন-কর্ণদের পছন্দ হয়ে যেতে পারে। আমাদের ধারণা— শকুনির কথার মধ্যে এই ইঙ্গিতটুকু ছিল বলেই হয়তো কর্ণও শকুনির মত সম্পূর্ণ সমর্থন করলেন। আর একটু সময়ের মধ্যেই দুর্যোধনকে আমরা শকুনির প্রস্তাবে উচ্ছ্বসিত হতে দেখছি। মৃগচর্ম পরিধানে পাণ্ডবদের দেখে যে আনন্দ হবে অথবা গেরুয়া পরা দ্রৌপদীকে দেখে যে আমোদ দুর্যোধন লাভ করবেন, তা যে পার্থিব কোনও সুখের সঙ্গেই তুলনীয় নয়, সে-কথা শকুনির কুরুচিতেই প্রথম আবিষ্কার করলেন দুর্যোধন। কিন্তু এই প্রস্তাব নিয়ে পিতা ধৃতরাষ্ট্রের কাছে তাঁর যাবার সাহস ছিল না। ফলে কীভাবে সে কাজটা করা যায়, সেটা শকুনি, দুঃশাসন এবং কর্ণ মিলেই যেন ঠিক করেন— এটাই ছিল দুর্যোধনের নিবেদন| লক্ষণীয়, কর্ণ এবং দুঃশাসন আলাদাভাবে যা ঠিক করেছিলেন, শকুনি সেটা একাই চিন্তা করেছেন। ধৃতরাষ্ট্রের সঙ্গে কথা বলার সময় যেহেতু ভীষ্ম সেখানে উপস্থিত থাকবেন, তাই যুক্তি-সাহায্যের জন্য শকুনিকে প্রয়োজন হবে ভেবেই শকুনিকে সঙ্গে নিয়েই ধৃতরাষ্ট্রের সভায় উপস্থিত হলেন দুর্যোধন।
প্রথম কথা বললেন শকুনি এবং কর্ণ। অর্থাৎ সেই দ্বৈতবনের কাছে যে ঘোষপল্লী আছে, সেখানে কৌরবদের গোধন থাকে। যেহেতু সেটা গোপ্রজনন কেন্দ্র, অতএব গোরু এখন সংখ্যায় কত হল, তাদের দেখভাল কেমন হচ্ছে, সেসব কৌরবরা বুঝে আসতে চান। পাণ্ডবদের কাছে দেমাক দেখানোর কথাটা কেউ বললেন না। ধৃতরাষ্ট্র পাকামাথার লোক এবং তাঁর স্বভাবের মধ্যেও কিছু ছলনা আছে বলে, ছলনা বুঝতে পারেন ভাল। তবে স্বকীয় বুদ্ধিতে তিনি এইটুকু বুঝেছেন যে, বনবাসী পাণ্ডবদের দুর্বল ভেবে দুর্যোধনেরা তাঁদের সঙ্গে যুদ্ধ বাধিয়ে নিতে পারেন। এইবারে এককভাবে মুখ খুললেন শকুনি। কত বিশ্বাসযোগ্যভাবে যুধিষ্ঠিরের ওপর কত শ্রদ্ধায় যেন শকুনি বললেন— মহারাজ! যুধিষ্ঠির ধর্মজ্ঞ ব্যক্তি। আমরা দ্বৈতবনে গিয়েছি বলেই তিনি এবং তাঁর ভাইরা আমাদের আক্রমণ করবেন, এমন অন্যায় ক্রোধ যুধিষ্ঠিরের নেই। বারো বছর বনবাস-পর্ব শেষ না হলে এই অন্যায় তিনি করবেন না। তা ছাড়া আমরা তো আপন মনে সেখানে মৃগয়া করব আর সেই সঙ্গে আমাদের গোধনের সংখ্যাও নির্ণয় করে আসব। শকুনির কথায় কাজ হল। ধৃতরাষ্ট্র অনিচ্ছাসত্ত্বেও অনুমতি দিলেন এবং দুর্যোধন মহানন্দে কর্ণ-শকুনিকে সঙ্গে নিয়ে দ্বৈতবনে পাণ্ডবদের পর্ণকুটিরের কাছাকাছি ছাউনি ফেললেন।
দেখলেন তো! কোনও কারণ লাগে না শকুনির শঠতার জন্য। কিন্তু শকুনির বুদ্ধিতে পাশা খেলে দুর্যোধন যেমন জিতেছিলেন এবারে সেই জেতাটুকু আর হল না। দ্বৈতবনে কৌরবদের অনেক আগেই থানা গেড়েছিলেন গন্ধর্ব চিত্রসেন। তিনি অর্জুনের বন্ধু। দুর্যোধনের অসভ্যতা আঁচ করেই তিনি কৌরবদের সঙ্গে বিবাদ আরম্ভ করলেন এবং যুদ্ধে হারিয়ে দুর্যোধন-দুঃশাসন, এমনকী তাঁদের সকলের স্ত্রীদেরও বন্দি করে নিয়ে গেলেন চিত্রসেন। অবশেষে পাণ্ডব যুধিষ্ঠিরের করুণায় এবং অর্জুনের বীরত্বে দুর্যোধনের জীবন বাঁচল, সেখানে শকুনির কুচুটে বুদ্ধি একেবারেই মাঠে মারা গেল। কিন্তু তবু তাঁর খলতা গেল না।
বনবাসের অরণ্যকুটিরে পাণ্ডবরা যেখানে দুঃখে-দৈন্যে দিন কাটাচ্ছিলেন, সেখানে গিয়ে। নিজেদের সমৃদ্ধি প্রকাশ করার গ্রাম্য পরিকল্পনাটা শকুনিরই ছিল। দুর্যোধন-কর্ণের মতো ক্ষত্রিয় বীরেরাও যে এই পরিকল্পনায় নেচে উঠেছিলেন, তার কারণ অন্তরে অন্তরে তাঁদের মধ্যেও এই গ্রাম্যতা ছিল, যাতে পাণ্ডবদের ক্লিষ্ট দেখলেই আনন্দ পাওয়া যায়। কিন্তু আনন্দ পেতে গিয়ে দুর্যোধন যেমন ঠান্ডা মাথায় অপমানিত হলেন, তাতে লজ্জায় তিনি মাটিতে মিশে যেতে চাইলেন। হয়তো উপযুক্ত ক্ষাত্র-তেজ তাঁর মধ্যে ছিল বলেই তাঁর এই লজ্জা, যে লজ্জায় তিনি প্রায়োপবেশনে জীবন বিসর্জন দিতে চাইলেন। এই অবস্থায় কর্ণের সঙ্গে তাঁর দেখা হল। কর্ণ নিজে যুদ্ধক্ষেত্র থেকে পালিয়ে এসেছিলেন এবং তাতে তাঁরও কোনও লজ্জা হয়নি। পাণ্ডব যুধিষ্ঠির দুর্যোধনকে যে বন্দি-দশা থেকে মুক্তি দিয়েছেন, সেই ঘটনায় তাঁর যুক্তি হল— পাণ্ডবরা এটা ঠিক কাজই করেছে। তুমি রাজা বলে কথা, রাজার বিপদে রাজ্যবাসী প্রজারা তোমাকে বিপদ থেকে উদ্ধার করেছে, তোমার প্রজা হিসেবে এটাই তো পাণ্ডবদের কর্তব্য ছিল। তারা কর্তব্য করেছে, এতে তোমার লজ্জা কীসের— কর্তব্যং হি কৃতং রাজন্‌ পাণ্ডবৈস্তব মোক্ষণম্।
কর্ণ যতই যুক্তি দিন, যেভাবে নিজের ঘরের বউ-ঝিদের গন্ধর্ব চিত্রসেন ধরে নিয়ে গেলেন এবং যেভাবে পাণ্ডবরা দুর্যোধন তথা তাঁর অন্তঃপুরবাসিনী স্ত্রীলোকদের মুক্ত করেছিলেন, সে-লজ্জা দুর্যোধন লুকোতে পারছেন না। তিনি কিছুতেই হস্তিনায় ফিরতে চাইলেন না এবং প্রায়োপবেশনে আত্মহত্যা করার সংকল্পে অটুট রইলেন। এই অবস্থায় মামা শকুনি এলেন দুর্যোধনের সঙ্গে কথা বলতে, কারণ পাণ্ডবদের সামনে আপন সমৃদ্ধি প্রদর্শন করে তাঁদের বিমর্ষ বাড়িয়ে তোলার বুদ্ধি তো তাঁরই দেওয়া। শকুনির কথা বলার ক্ষমতা অসাধারণ— যুক্তির সঙ্গে ইমোশন মিলিয়ে তিনি এমন একটা পরিস্থিতি তৈরি করতে পারেন, যাতে উত্তরপক্ষ বশীভূত না হয়ে পারে না। বিশেষত তিনি ক্ষাত্রতেজের ধার ধারেন না, তেজহীন নির্লজ্জ কৌশলেও তাঁর কোনও অরুচি নেই, অতএব কর্ণের কথাগুলি তিনি আরও নিবিড় কৌশলে উপস্থিত করলেন। শকুনি বললেন— তুমি কেন এত কষ্ট পাচ্ছ দুর্যোধন! এটা তো নিতান্তই মূর্খতা। শোক-কষ্ট পেতে থাকলে শোক কখনও যায় না— ন শোকঃ শোচমানস্য বিনিবর্তেত কৰ্হিচিৎ। এমনভাবে কখনও কষ্ট পেয়ো না যাতে তোমার শত্রুর আনন্দ হয়। একটা কথা তোমায় বলে রাখি— কর্ণ যেটা বলেছে, সেটা একশো ভাগ ঠিক। পাণ্ডবরা তো সত্যিই তাদের কর্তব্য করেছে, এতে লজ্জা পাবার কী আছে, তোমাকে রক্ষা করাই তো তাদের কর্তব্য ছিল— সম্যগুক্তং হি কর্ণেন তচ্‌ছ্রুতং কৌরব ত্বয়া।
শকুনি এবার তির্যক ব্যঞ্জনায় দুর্যোধনকে বুঝিয়ে দিতে চাইলেন— যে ক্ষাত্ৰতেজে উদ্বুদ্ধ হয়ে দুর্যোধন লজ্জায় প্রাণত্যাগ করতে চাইছেন, সেই ক্ষাত্র মহিমায় যুদ্ধ করে তিনি রাজ্য লাভ করেননি। শকুনি বললেন— আমি পাশার চালে তোমাকে এই বিশাল রাষ্ট্র এবং সম্পদ এনে দিয়েছি, কিন্তু কোন মোহে, কোন নির্বুদ্ধিতায় আজ সেই সম্পদ তুমি অবহেলা করে প্রাণ দিতে চাইছ— ময়াহৃতাং শ্রিয়ং স্ফীতাং তাং মোহাদপহায় কিম্‌। একটা কথা কী জানো, বাছা! যে মানুষ আনন্দ আর দুঃখ জিনিসটাকে নিয়ন্ত্রিত করতে পারে না, সে হল কাঁচা মাটির সদ্য-ঘট, জলে পড়লেই গলে যাবে। তুমি যেমন করছ, এতে প্রজারা তো তোমাকে কোনও শ্রদ্ধাই করতে পারবে না। তোমাকে এবং কুরুকুলের স্ত্রীদের সম্মান বাঁচিয়ে পাণ্ডবরা তোমারই গৌরব বাড়িয়েছে, অতএব যেখানে তোমার আনন্দ হওয়া উচিত, সেখানে তোমার শোক হচ্ছে। এ তো উলটো ভাবনা— সৎকৃতস্য হি তে শোকো বিপরীতে কথং ভবেৎ!
শকুনি তো বুঝতে পারছেন যে, দুর্যোধনের কোথায় ব্যথা লাগছে। সঙ্গে এটাও তিনি বোঝাতে চাইছেন যে, যারা যুদ্ধ করে রাজ্যপাট জেতেনি, তাদের ‘প্রেস্টিজ’-এর বোধটাও অন্যরকম হওয়া উচিত। ক্ষাত্র-তেজের ‘ইগো’ নিয়ে বসে থাকাটা শকুনির কাছে নিতান্ত আড়ম্বর বলেই শকুনি এবার দুর্যোধনের চরম দুর্বলতার স্থান বুঝে মোক্ষম ঘা দিলেন তাঁকে। বোঝাতে চাইলেন— এতই যদি লজ্জা, এতই যদি ‘প্রেস্টিজ’, তা হলে পাণ্ডবদের রাজ্যটা তাদের ফিরিয়ে দাও না বাপু! কিন্তু কথাটা শকুনি বললেন অসামান্য কৌশলে। বললেন— আমি তো মনে করি যে, পাণ্ডবরা তোমাকে বাঁচিয়েছে বলে তোমার যেমন খুশি হওয়া উচিত, তেমনই পাণ্ডবদের প্রশংসাও করা উচিত তোমার— যত্র হর্ষস্ত্বয়া কার্যঃ সৎকর্তব্যাশ্চ পাণ্ডবাঃ। আমি এটাও বলব যে, পাণ্ডবরা যখন তোমার এতই উপকার করেছে, তখন তাদের রাজ্যপাট, ধনসম্পত্তিও তাদের ফিরিয়ে দাও। এতে তোমার যশও হবে, ধর্মও হবে, ভাইতে ভাইতে সৌহার্দ্যও বাড়বে— প্রযচ্ছ রাজ্যং পার্থানাং যশো ধর্মমবাপ্নুহি।
ভাইতে ভাইতে সম্প্রীতি, সৌহার্দ্য— সৌভ্রাত্রং পাণ্ডবৈঃ কৃত্বা— এই কথাটা শুনলেই দুর্যোধনের ক্রোধ কোথায় পৌঁছতে পারে শকুনি সেটা জানেন এবং এই এখন থেকেই দুর্যোধনের প্রতিক্রিয়া শুরু হয়েছে। মহাভারতের এই জায়গাটা দেখলে বুঝতে পারবেন— আর সময় বেশি লাগেনি। এরপরেও দুর্যোধন খানিকক্ষণ আত্মগ্লানিতে ভুগেছেন বটে, তবে আর বেশি সময় লাগেনি, অচিরেই তিনি আত্মগ্লানি ভুলে হস্তিনায় ফিরে গেছেন। কোথা থেকে নতুন এক সুখস্বপ্ন এসে আবারও তাঁকে উদ্‌বুদ্ধ করে তুলল। দুর্যোধন ভাবলেন— তাঁর বন্ধুরাই তাঁকে অভীষ্ট জয় এনে দেবে। দুর্যোধন এই স্বপ্ন-বৃত্তান্ত কাউকে বললেন না— ন চাচচক্ষে কস্মৈচিদ্‌ এতদ্‌ রাজা সুযোধন— তিনি হস্তিনায় ফিরে এলেন কর্ণের হাতে অর্জুন-বধের স্বপ্ন পোষণ করে।
আমরা মনে করি— শকুনিই তাঁর কথার জাদুতে এমন সুখস্বপ্ন দেখাতে পারেন দুর্যোধনকে। দুর্যোধনকে তিনি কতটা ভালবাসতেন সেটা খুব পরিমাপ করে বলা কারও পক্ষেই সম্ভব নয় হয়তো, কিন্তু প্রত্যেক ভালবাসার মধ্যেও মানুষের নিজের মনোবৃত্তি এবং চরিত্র কাজ করে। শকুনি পাশা খেলেন, সেই খেলায় কপটতা করেন এবং সেই কপটতার মাধ্যমে যেটুকু সাফল্য আসে, সেটাকেই তিনি এতটাই চরম সাফল্য ভাবেন, যাতে এই অহমিকার শব্দ অনায়াসে তাঁর মুখে উচ্চারিত হয়— আমি তোমাকে যে স্ফীত রাজলক্ষ্মী আহরণ করে এনে দিয়েছি, তোমার মূর্খতায় সেই রাজলক্ষ্মী তুমি হারাবে— ময়াহৃতাং শ্রিয়ং স্ফীতাং/তাং মোহাদ্‌ অপহাসি কিম্। বলা বাহুল্য, শকুনি এই পাশার কেরামতিটুকুই বোঝেন, আর কিছুই বোঝেন না। ক্ষত্রিয়ের তেজ বোঝেন না, রাজনীতির কূট বোঝেন না, রাজধর্ম তো বোঝেনই না। যারা এমন কথা বলেন যে, পাণ্ডবদের প্রতিপক্ষীয় রাজনীতিতে শকুনিই হলেন অন্যতম প্রধান চরিত্র এবং পাণ্ডবপক্ষীয় কৃষ্ণের বিপরীতে তাঁর অসামান্য ভূমিকা, তাঁরা মহাভারত কিছু বোঝেননি। মহামতি কৃষ্ণের রাজনৈতিক বুদ্ধি, তাঁর দূরদর্শিতা এবং তাঁর পরিশীলিত রাজনৈতিক চেতনার প্রতিপক্ষে শকুনি কীটমাত্র। তাঁর কোনও রাজনৈতিক বুদ্ধিই নেই, তিনি দুর্যোধনের একটি ‘ইনস্ট্রুমেন্ট’ মাত্র, যেমন কর্ণ, অশ্বত্থামা অথবা জয়দ্রথও তাই, এমনকী স্বয়ং ধৃতরাষ্ট্রও সেই ‘ইনস্ট্রুমেন্ট’। লক্ষ করে দেখবেন, পাণ্ডবদের বনবাসের কালে ওই যে ঘোষযাত্রার বুদ্ধিতে দুর্যোধন চরম নাকাল হলেন, তার পর থেকে শকুনির প্রায় ভূমিকাই নেই কোনও। ওই যে পাণ্ডবদের অজ্ঞাতবাস শেষ হয়ে আসল আর তাঁদের খুঁজে বার করার জন্য নানান মন্ত্রণা আরম্ভ হল, সেখানে একবারের তরে শকুনিকে দেখা যাবে। অথবা শান্তির দৌত্য করতে কৃষ্ণ আসছেন কৌরবদের রাজসভায়, অতএব তাঁকে বন্দি করার ষড়যন্ত্র করলেন দুর্যোধন, আমরা সেই দুর্মন্ত্রণায় শকুনিকে শুধু সমর্থক হিসেবে দেখছি একবার।
আমরা বলতে চাই, মহাভারতের ওই বিশাল রাজনৈতিক প্রেক্ষাপটে শকুনির এইসব ওপরচালাকি কথাবার্তার কোনও মূল্য নেই। এমনকী মূল্য নেই যুদ্ধের উদ্যোগপর্বে সেই সামান্য ঘটনাটিরও, যখন শকুনির ছেলেকেই পাণ্ডবদের কাছে পাঠানো হল তাঁদের গালাগালি দিয়ে উত্তেজিত করার জন্য। আর যুদ্ধের আগে শকুনি কৌরবপক্ষের এক অক্ষৌহিণী সেনার অধিনায়ক নিযুক্ত হলেন, সেটা এতটাই অকিঞ্চিৎকর ঘটনা যে, সেটাকে মহাকাব্যিক যৌক্তিকতায় একটা আড়ম্বর বলাই ভাল। এমনকী পাণ্ডব-কনিষ্ঠ সহদেবের হাতে শকুনির মৃত্যুটাও এতই অনাড়ম্বর যে, সেটা নিয়ে মহাকাব্যের কবিও কোনও মহাকাব্যিক মাত্রা সৃষ্টি করতে চাননি।
স্বীকার করে নেওয়া গেল যে, মহাকাব্যে ক্ষত্রিয়-জাতির বিশাল মাহাত্মের নিরিখে শকুনি তেমন কোনও চন্দনচর্চিত চরিত্র নন। কিন্তু তবু শকুনির কী অমানুষী ক্ষমতা। সেই কোন বয়সে গান্ধারীর পিছন পিছন এসে তিনি রাজবাড়িতে প্রবেশ করলেন। তারপর জামাইবাবুর অন্ধতার সুযোগ নিয়ে হস্তিনাপুরের রাষ্ট্রযন্ত্রটাকে ক্ষত্রিয়ের মহত্ত্ব থেকে মুক্ত করে কপটতার অন্ধকারে ডুবিয়ে দিলেন পাশাখেলার নোংরামিতে। দুর্যোধনের মতো এক বিরাট বীরকে তিনি কীভাবে প্রভাবিত করেছিলেন যাতে তিনি তাঁর বীর-স্বভাব থেকে চ্যুত হয়ে পরপর কতগুলি কুচুটে অন্যায় করে গেছেন।
॥ ৬ ॥
এত বড় একজন পাশাড়ে, যিনি পাশা খেলেই কৌরব-পাণ্ডবদের রাজনীতির ধারাটাকে নিয়ন্ত্রণ করে গেলেন কতকাল ধরে, তিনি কিন্তু প্রাণ দিলেন রাজনীতির সততার কাছেই। মুশকিলটা হল, শকুনি সারা জীবন ধরে দুর্যোধনের মনোরথ সাধন করে গেছেন এবং সেই মনোরথ সাধনের জন্য তিনি রাজনীতির মধ্যে পাশার চাল ব্যবহার করেছেন, কিন্তু রাজনীতি জিনিসটা এমনই, যেটা অশ্বত্থামা বলেছিলেন কৃত দানও নয়, দ্বাপর দানও নয়। আর অর্জুনের তূণ থেকে পাশার দান বেরোয় না, বেরোয় বাণ। শকুনি বোধহয় ভাবতেও পারেননি যে, এমন দিন কোনওদিন আসবে, যেদিন তাঁকে কুরুক্ষেত্রের যুদ্ধে অংশ নিতে হবে। বিশেষত রাজনীতি জিনিসটা যে তিনি কত কম বুঝতেন সেটা বোঝা যায়, যখন তিনি শান্তিদৌত্যে নিযুক্ত কৃষ্ণকে বন্দি করার উপদেশ দেন দুর্যোধনকে। যেখানে কুরুবাড়ির সমস্ত প্রধান পুরুষেরা, এমনকী ধৃতরাষ্ট্র পর্যন্ত কৃষ্ণ আসবেন বলে তটস্থ হয়ে আছেন, সেখানে দুর্যোধন যদি বা নিজস্ব অহংমানিতায় কৃষ্ণকে বন্দি করতে চানও, তাতে বুঝি দুর্যোধনের চরিত্রটাই ওই রকম, কিন্তু শকুনি তাঁকে সমর্থন করেন কোন ভরসায়! নাকি তিনি এখন বেভরসা হয়েই দুর্যোধন যা করতে চাইছেন, তাতেই মদত দিচ্ছেন।
একটু আগে যখন কুরুসভায় দাঁড়িয়ে পাণ্ডবদের বনবাসের জন্য দুর্যোধনকে দায়ী করছিলেন কৃষ্ণ, তখন প্রতিপক্ষে অদ্ভুত একটা উত্তর দিয়েছিলেন দুর্যোধন। দুর্যোধন বলেছিলেন— আপনি এবং অন্যান্য কুরুপ্রধানেরা সমস্ত সময় আমাকে যে দুষছেন, সেটা ভীষণ অন্যায়। পাণ্ডবদের কোনও ক্ষতিতে আমার তো এতটুকুও দোষও নেই। এই যে যুধিষ্ঠির পাশা খেলতে এসেছিলেন আমাদের সঙ্গে, সে তো তিনি খেলতে ভালবাসেন বলেই এসেছিলেন এবং তিনি খেলতে স্বীকৃতও হয়েছিলেন নিজেই। তারপর পাশার চালে তাঁর রাজ্য জয় করে নিলেন আমার শকুনি-মামা। সেখানে আমি কী দোষটা করলাম— জিতাঃ শকুনিনা রাজ্যং তত্র কিং মম দুষ্কৃতম্‌। তারপর এটাও দেখতে হবে যে, শকুনি-মামা বাজিতে যত ধনরত্ন জিতেছিলেন, সে সবই তো আমার পিতাঠাকুর ফিরিয়েও দিয়েছিলেন। তারপরে আবার পাশাখেলা হল শকুনির সঙ্গে। যুধিষ্ঠির আবারও হারলেন শকুনিরই কাছে, তিনি বনবাসে গেলেন বাজিতে হেরে। তাতেও আমার কোনও অপরাধ ছিল বলে মনে হয় না— অপরাধো ন চাস্মাকং যত্তে দ্যূতপরাজিতাঃ।
দুর্যোধনের কথা শুনলে মনে হবে যেন সবটাই যুধিষ্ঠিরের দোষ, তারপর দোষ যদি দিতে হয়, তবে দিতে হবে শকুনিকে, যেহেতু তিনি ভাল পাশা খেলেন। দুর্যোধন যেন শিশুসুলভভাবে দুটি ব্যাপারকে আলাদা করে দিতে চাইলেন। যেন পাশাখেলার দায় তাঁর নয়, এবং এখন রাজ্য ফিরিয়ে দেবার ব্যাপারটা যদি বা তাঁর দায় হয়ও, কিন্তু সেটা তিনি দেবেন না। কৃষ্ণের মতো বিশালবুদ্ধি মানুষের কাছে দুর্যোধনের এই যুক্তি এক ফুঁয়ে উড়ে গেল। তিনি পরিষ্কার বলে দিলেন— পাণ্ডবদের রাজসূয় যজ্ঞে তাঁদের ঐশ্বর্য দেখে ঈর্ষান্বিত হয়েই তুমি পাশাখেলার কুমন্ত্রণা করেছিল শকুনির সঙ্গে— ত্বয়া দুর্মন্ত্রিতং দ্যূতং সৌবলেন চ ভারত। অতএব দায়টা তোমারই।
কৃষ্ণের এই কথা থেকে স্পষ্ট বোঝা যায় যে, রাজনীতি ব্যাপারটা রাষ্ট্রের অধিকার নিয়েই আবর্তিত হয়। পাশাখেলার কুটিলতা বা কূটনীতিতে যে জয় সাময়িকভাবে আসে, তাকে স্থিরতার ভিত্তিতে দাঁড়াতে হলে স্পষ্ট এবং সুস্থ রাজনীতির সামনে তার বৃহত্তর পরীক্ষা দিতে হয়। শকুনি এবার বিপন্ন বোধ করছেন। এক সময় যেমন দুর্যোধনের মনোবৃত্তি সাধনের জন্য তিনিই পাশাখেলার মন্ত্রণা দিয়েছিলেন এবং দুর্যোধন তাঁকে গৌণভূমিকায় সমর্থন করেছিলেন, তেমনই আজ তিনি এতটাই নিরুপায় যে, দুর্যোধন যা বলছেন শকুনি তাতেই সমর্থন দিচ্ছেন। রাজ্য ফিরিয়ে দেবার ব্যাপারে কৃষ্ণ, ভীষ্ম, ধৃতরাষ্ট্র এমনকী গান্ধারীর কথাও যখন বিফলে গেল, তখন দুর্যোধন ক্রোধে, হতাশায় আবারও আঁকড়ে ধরলেন সেই বন্ধুদের কাছে, যাঁরা মহাভারতের প্রশস্ত রাজনৈতিক অভিধায়— ‘অশিক্ষিত’ বলে চিহ্নিত হয়েছেন— সকাশম্‌ অকৃতাত্মনাম্‌। অর্থাৎ প্রথমত সেই শকুনি, যিনি পাশা বোঝেন, কিন্তু রাজনীতির কিছুই বোঝেন না। দুর্যোধন তাঁর সঙ্গেই মন্ত্রণা করতে বসলেন— সৌবলেন মতাক্ষেণ রাজ্ঞা শকুনিনা সহ। রাজসভায় ভীষ্ম-দ্রোণ-ধৃতরাষ্ট্রেরা কৃষ্ণের সঙ্গে একমত হয়ে কথা বলেছিলেন বলেই দুর্যোধন ধরে নিলেন— এঁরা তাঁকে এখনই হেনস্থা করতে পারেন, এখনই বন্দি করতে পারেন। শকুনি-দুঃশাসন-কর্ণের মতো লোকেরা একবারও ভাবলেন না যে, এমন আকস্মিক বুদ্ধিতে কৃষ্ণ বা ভীষ্ম কোনও কাজ করতে পারেন না। কিন্তু নিজের মধ্যেই নিজের সাজানো এই প্রতিযুক্তির উত্তরে দুর্যোধন কিন্তু আকস্মিকভাবেই ঠিক করে ফেললেন যে, সর্ববন্দ্য কৃষ্ণকে তিনি বন্দিই করে ফেলবেন এবং তাঁর এই মন্ত্রণায় সহায়কদের মধ্যে অন্যতম হলেন শকুনি।
আসলে, সুস্থ রাজনৈতিক বোধ এবং মর্যাদার বোধ কোনওটাই শকুনির নেই। সব কাজটাই তিনি জুয়োচুরির বুদ্ধিতে পিছনে করে থাকেন। দুর্যোধন যে তাঁকে বন্দি করতে চাইছেন— এই খবর কৃষ্ণের কাছে সেই মুহূর্তেই এসে গিয়েছিল। কিন্তু কৃষ্ণ ধৃতরাষ্ট্রকে বলেছিলেন— এই দুর্যোধন এবং তাঁর হিতৈষী বন্ধুদের আমি একাই বন্দি করে নিয়ে যাবার ক্ষমতা রাখি, কিন্তু আপনার সামনে এই ক্রোধজ এবং পাপবুদ্ধিজাত কর্মটি আমি করতে রাজি নই— সন্নিধৌ তে মহারাজ ক্রোধজং পাপবুদ্ধিজম্‌। কিন্তু দুর্যোধনের এমন মর্যাদা বোধ নেই, কেন না ক্রোধ এবং অহংকার তাঁকে আচ্ছন্ন করে রাখে। আর শকুনি যেহেতু দুর্যোধনের দুর্ব্যসনের ওপরেই বেঁচে থাকেন, অতএব তাঁকে সমর্থন করা ছাড়া আর কোনও উপায় নেই তাঁর।
পূর্ণোদ্যমে যুদ্ধের উদ্যোগ শুরু হয়ে গেল, কুরুক্ষেত্রে কৌরব এবং পাণ্ডবদের সেনা-ছাউনি পড়ে গেল। এই সময়ে শুধুমাত্র যুদ্ধটাকে খানিকটা তরান্বিত করার জন্য দুর্যোধন শকুনির ছেলে উলূককে পাণ্ডব-শিবিরে পাঠালেন। বৃদ্ধদের সঙ্গে আলোচনা করে নয়, দুর্যোধন শকুনি-দুঃশাসন-কর্ণের সঙ্গে আলোচনা করেই উলূককে পাঠালেন যাতে বেশ খানিকটা গালাগালি দিয়ে পাণ্ডবদের উত্তেজিত করতে পারেন তিনি। বেচারা উলূক! শকুনির ছেলে বেচারা উলূক! তাঁর পিতাঠাকুর সারা জীবন ধরে পিছনে কূটনীতির চাল চেলে গেলেন, অথচ কোনওদিন রাজনীতির প্রশস্ত রাজপথে না হেঁটেই আজ হঠাৎ তিনি এক বিরাট যুদ্ধের সামনে এসে দাঁড়িয়েছেন। এখন দুর্যোধনের মতে মত দিয়ে নিজের ছেলেকেই তিনি পাঠাচ্ছেন পাণ্ডবদের কাছে— সিংহদের উত্তেজিত করার জন্য— সৌবলেন চ রাজেন্দ্র মন্ত্রয়িত্বা নরর্ষভ।
বস্তুত নিজের এবং পিতার ভবিষ্যৎ-মরণ নিশ্চিত করবার জন্যই উলূক পাণ্ডব-শিবিরে উপস্থিত হল এবং দুর্যোধনের শেখানো গালাগালি নির্ভুলভাবে উচ্চারণ করল পাণ্ডবদের সামনে। পাণ্ডবদের ক্রোধ চরম-সীমায় পৌঁছল, সরল ভীম আবারও পূর্ব-প্রতিজ্ঞাগুলি স্মরণ করিয়ে দিতে থাকলেন এবং শেষমেশ পাণ্ডব-কনিষ্ঠ সহদেব উলূককে শকুনি-চরিত্রের সার কথাটি শুনিয়ে দিয়ে তাঁকে বধ করার প্রতিজ্ঞা করলেন।
সহদেব উলূককে বললেন— তুই ফিরে গিয়ে তোর বাবাকে এই কথা বলিস যে, তোর সঙ্গে যদি ধৃতরাষ্ট্রের কোনও সম্বন্ধ না হত, তবে কৌরবদের সঙ্গে আমাদের এই ভেদাভেদ ঘটত না— ধৃতরাষ্ট্রস্য সম্বন্ধো যদি না স্যাত্ত্বয়া সহ। তুই ধৃতরাষ্ট্রের বংশটাকেও ধ্বংস করলি, নিজের বংশেরও সর্বনাশ করলি। সেই কোন কাল থেকে তোর বাবা আমাদের পিছনে লেগেছে বল। আমাদের জন্ম হওয়া ইস্তক তোর বাবা আমাদের সারা জীবন কষ্ট দিয়ে গেল— জন্ম প্রভৃতি চাস্মাকং পিতা তে পাপপূরুষঃ।
সহদেবের এই কথা থেকে বোঝা যায়— শকুনি পাণ্ডবদের জন্মের আগে থেকেই গান্ধার ছেড়ে হস্তিনায় চলে এসেছিলেন। এমনকী মহারাজ পাণ্ডু যে আকস্মিকভাবে রাজ্যপাট ছেড়ে দুই রাজরানিকে নিয়ে বনবাসী হলেন, তার পিছনেও শকুনির পরোক্ষ অবদান ছিল কিনা, তা মহাভারতে স্পষ্ট করে বলা নেই বটে, তবে ধৃতরাষ্ট্রের শ্যালক হিসেবে তিনি যে খুব অস্থানে ছিলেন, তা মনে হয় না। বরঞ্চ ধৃতরাষ্ট্রের রাজ্যবিষয়িনী লালসা বৃদ্ধি করার ক্ষেত্রে তাঁর কোনও মদতই ছিল না— এটা বিশ্বাস করার কোনও কারণ নেই।
শকুনির সমস্ত জীবন এবং শঠতার অনুপূর্ব স্মরণ সহদেবকে এতটাই উত্তেজিত করেছিল যে, দূতরূপে গালাগালি দিতে আসা উলূকও তাঁর কোপ থেকে বাদ পড়লেন না। সহদেব বললেন— তোর বাপকে গিয়ে বলিস— তার সামনেই আগে আমি তোকে মারব— অহমাদৌ নিহত্য ত্বাং শকুনেঃ সম্প্রপশ্যতঃ। আমরা বুঝি— এই রাগ তো হবারই কথা। মহাভারতের সমাজে দূত অবধ্য বটে, কিন্তু যার হয়ে সে কথা বলতে এসেছে, সেই মানুষটির ভাবের ভাবী না হলে কী করে দুর্যোধনের মতোই সে গালাগাল দেয়। মনে রাখা দরকার সঞ্জয়ও দূত হয়ে এসেছিলেন পাণ্ডব-শিবিরে, কৃষ্ণও দূত হয়ে গিয়েছিলেন কৌরব-শিবিরে, কিন্তু প্রেরকের ভাবের ভাবী হলেও তাঁদের নিজস্বতা আছে। উলূক দুর্যোধনের প্রেরণায় পাণ্ডব-শিবিরে যে-ভাবে কথা বললেন, তাতে এই তার সদ্যপ্রাপ্তি হল যে, বাপের সামনেই ছেলেকে মারবেন বলে প্রতিজ্ঞা করলেন সহদেব। আবার ছেলেকেও তিনি জানিয়ে দিলেন— তোর পরেই তোর বাপের পালা। সমস্ত মানুষের চোখের সামনে তোর বাপকেও হত্যা করব আমি— ততোহস্মি শকুনিং হন্তা মিষতাং সর্বধন্বিনাম্‌।
বলে রাখা ভাল, শকুনির ছেলে উলূক পাণ্ডবদের দেওয়া তিরস্কার-বাক্যগুলিও দুর্যোধনের কাছে এসে বলেছিল। ফলে যুদ্ধের আগুনে দুই পক্ষের তিরস্কার-শব্দের যে ঘৃতাহুতি পড়ল, তাতে পরের দিনই দুই পক্ষ যুদ্ধের সজ্জায় সজ্জিত হল। কী অদ্ভুত লাগে শুনতে— এই বিশাল যুদ্ধ, যেখানে ভীষ্ম-দ্রোণ-কর্ণের মতো অথবা ভীম-অর্জুন-সাত্যকির মতো যোদ্ধা রয়েছেন, সেখানে শকুনি এক অক্ষৌহিণী সৈন্যের অধিনায়ক— স্বয়ং পিতামহ ভীষ্ম জানাচ্ছেন এই খবর, যদিও যোদ্ধা হিসেবে শকুনি যে মহারথ, অতিরথ ইত্যাদি বিশিষ্ট কোনও সংজ্ঞার মধ্যে পড়েন না, বড় জোর তিনি যে এক মাঝারি কিসিমের যোদ্ধা, সেটা ভীষ্ম বলেই দিয়েছেন তাঁকে ‘রথ’ হিসেবে বর্ণনা করে। বস্তুত শকুনির এই উপাধি এবং সৈন্যসংখ্যা দুয়ের মধ্যেই কিঞ্চিৎ অতিকথন আছে বলে মনে হয়। দুর্যোধন পিতামহের কাছে তাঁর দলের প্রধান পুরুষদের বলাবল এবং বৈশিষ্ট্য জানতে চাইছেন, সেখানে ভীষ্ম দেখলেন শকুনি পূর্বাহ্নেই এক অক্ষৌহিণী সেনার নায়কত্বে প্রতিষ্ঠিত। এই অবস্থায় দুর্যোধনের নৈকট্যের সম্বন্ধ মনে রেখেই শকুনিকে খুব কম করে হলেও ‘রথ’ না বলে পারেননি, কেন না এর চেয়ে কম আর হয় না। সবচেয়ে বড় কথা, শকুনির এক অক্ষৌহিণী সৈন্যও মহামতি ভীষ্মের কাছে একটু অদ্ভুত লাগছে। তিনি বলছেন— শকুনির তত্ত্বাবধানে যে সৈন্যরা আছে, তারা সকলেই ‘বিকৃতায়ুধ ভূয়িষ্ঠা বায়ুবেগসমা জবে’, অর্থাৎ হাওয়ার বেগে ওরা চলতে পারে, আর তাদের অস্ত্রগুলি এখানে-দেখা প্রচলিত অস্ত্রের মতো নয়।
আমাদের ধারণা, শকুনি যে এক অক্ষৌহিণী সৈন্যের নায়ক নির্বাচিত হয়েছেন, এই সৈন্য তাঁর নিজের রাজ্য গান্ধার-কান্দাহার থেকে এসেছে এবং এই পার্বত্যভূমির যোদ্ধারা হয়তো ভারতীয় প্রদেশগুলির ধনুঃশর-তরবারি-গদার চেয়ে দেশজ অস্ত্র-ব্যবহারেই পটু ছিল এবং সেই দেশজ অস্ত্রগুলি ভীষ্মের চোখে বিকৃত গোছের অস্ত্র। শকুনির সৈন্য এবং তাদের অস্ত্র নিয়ে বেশি গবেষণার প্রয়োজন নেই, তাঁর সম্বন্ধে ভীষ্মের সবচেয়ে বড় ‘অবজারভেশন’ হল— শকুনি যথাসাধ্য যুদ্ধ করবেন দুর্যোধনের জন্য, কেন না যুদ্ধ না করে তাঁর উপায় নেই, যেহেতু পাণ্ডবদের সঙ্গে এই ভীষণ শত্রুতার প্রধান ঘটক তো তিনিই— প্রযুজ্য পাণ্ডবৈর্বৈরং যোৎস্যতে নাত্র সংশয়ঃ।
তবু সারা যুদ্ধক্ষেত্র জুড়ে এবং যুদ্ধের আঠেরোটা দিন ধরে শকুনির যুদ্ধক্ষমতার কোনও নমুনা আমরা দেখিনি। ওই এখানে ওখানে তিনি এক-আধবার ধনুক-বাণ ব্যবহার করছেন, ওকে চারটে বাণ মেরে রথের ধ্বজা কেটে দিলেন— এর বেশি বীরত্ব শকুনি দেখাতে পারেননি এবং সবচেয়ে আশ্চর্য হল— কুরুক্ষেত্রের যুদ্ধের আঠেরোটা দিন ধরে কত বড় বড় রথী-মহারথী ভূমিশায়িত হলেন অথচ শকুনি বেঁচে থাকলেন ওই পুরো সময় আঠেরো দিন। বুঝতে পারি, এখানেও সেই পাশার চাল আছে, তিনি তেমন করে পাণ্ডবদের কারও সামনে আসেনইনি, সুন্দর গা বাঁচিয়ে চলেছেন আঠেরো দিন ধরে। লক্ষ করে দেখবেন শকুনি এবং তাঁর ছেলের সঙ্গে যখন সহদেবের যুদ্ধ লাগছে, তখন কৌরবপক্ষের শেষ যুদ্ধ-নায়ক শল্য পর্যন্ত মারা গিয়েছেন এবং বাঁচার মধ্যে বেঁচে রয়েছেন শুধুই দুর্যোধন— যিনি আর কিছুক্ষণের মধ্যেই দ্বৈপায়ন হ্রদে গিয়ে লুকিয়ে থাকবেন।
শল্যপর্বের যুদ্ধে আঠেরো দিনের দিন শল্যও মারা গেছেন, রণক্ষেত্রে মানুষ, অশ্ব, হাতি একাকার খণ্ড খণ্ড হয়ে পড়ে আছে, সেই অবস্থায় শকুনি আর দুর্যোধন ছাড়া আর কেউ নেই পাণ্ডবদের সঙ্গে যুদ্ধ করার। তখন দেখছি— শকুনি সহদেবের দিকে ধেয়ে আসছেন— শকুনিঃ সৌবলো রাজন্‌ সহদেবং সমভ্যয়াৎ। জনান্তিকে বলি— এখানে সহদেবের কাছাকাছি ভীমও আছেন। তবুও যে শকুনি যুদ্ধ করতে এগোলেন, সেটা বুঝি দুর্যোধনকে দেখেই। যুদ্ধের অধিনায়ক শল্য মারা গেছেন, হতাবশিষ্ট সৈন্যদের কোনওক্রমে পালানো থেকে নিবৃত্ত করছেন দুর্যোধন। এই অবস্থাতেও যুদ্ধ না করলে কেমন দেখায়, সেইজন্যই হয়তো শকুনির এই অপপ্রয়াস। আমরা দেখেছি— সহদেব আর ভীমের ভয়ে শকুনির সৈন্যরাও সব পালিয়ে যাচ্ছিল, তখন দুর্যোধনই তাদের ক্ষাত্র-তেজ এবং যুদ্ধক্ষেত্রে মৃত্যুর গরিমা স্মরণ করিয়ে দিয়ে শকুনির যুদ্ধযাত্রায় সাহায্য করেন।
সহদেবের সঙ্গেই প্রধানত শকুনির যুদ্ধ লাগল, কেন না শকুনিকে মারার ভার তাঁর ওপরে প্রথম থেকেই ন্যস্ত ছিল। সঙ্গে ছিলেন ভীমও। এই শেষযুদ্ধে ইনি পাঁচটা বাণ মারলেন আর উনি দশটা বাণ ছাড়লেন, এই বর্ণনার মধ্যে সহদেবের মাথায় একবার ব্যথা লাগল— শকুনির এই বীরত্বটুকু প্রতিপক্ষের যুদ্ধগৌরবেই বর্ণনা করেছেন মহাভারতের কবি। কিন্তু আর বেশি নয়, খানিকপরেই সহদেবের ভল্লের আঘাতে শকুনির ছেলে উলূক একেবারে ছিন্নমুণ্ড হয়ে মাটিতে লুটিয়ে পড়লেন— উলূকস্য মহারাজ ভল্লেনাহরচ্ছিরঃ।
প্রিয় পুত্রকে এইরকম নৃশংসভাবে নিহত হতে দেখে শকুনি একেবারে হতবাক হয়ে গেলেন। এই প্রথম তাঁর বিদুরের শিষ্ট উপদেশ বাক্যগুলি মনে পড়ল। চোখের জলে সিক্ত হয়ে উঠল তাঁর এতদিনের খলতা-নিষ্ঠুর মুখমণ্ডল। মনে পড়ল— কতবার নিষেধ করেছেন মহামতি বিদুর, আর সে-সব সময় তিনি তাঁর কথার উত্তর পর্যন্ত দেননি অবহেলায়। আজ সেই বিদুরের বাক্য অক্ষরে অক্ষরে মিলে যাচ্ছে। শকুনি সুদীর্ঘ নিশ্বাস ফেলে চরম হতাশায় এবার বিদুরের বক্তব্য স্মরণ করছেন— সাশ্রুকণ্ঠো বিনিঃশ্বস্য ক্ষত্তুর্বাক্যমনুস্মরন্‌।
কিন্তু শেষের দিন যখন ঘনিয়ে আসে তখন আর সংশোধনের সময় থাকে না। বস্তুত শকুনি সংশোধনের অযোগ্য ছিলেন এবং ক্ষত্রিয়ের কোনও গুণ তাঁর মধ্যে না থাকায় যুদ্ধের আঠেরো দিন প্রায় অনুল্লিখিত থেকে শেষ দিনে নিরুপায় মৃত্যু বরণ করতে এসেছেন। সহদেবের সঙ্গে তাঁর অনেক যুদ্ধ হল এবং সেই যুদ্ধের মধ্যে সে-কালের ক্ষাত্রশক্তির চরম প্রকাশ কিছু ঘটেনি। কারণ যোদ্ধা হিসেবে সহদেবও যেমন ভীম কিংবা অৰ্জুন নন, তেমনই শকুনিও কর্ণ কিংবা দুর্যোধন নন। অতএব তুমুল যুদ্ধ হলেও সেটা মাঝারি দুই যোদ্ধৃ-পুরুষের মাঝারি মানের যুদ্ধ। অনেক যুদ্ধের পর সহদেবের ভল্লের আঘাতে শকুনির মাথাটি তাঁর শরীর থেকে ছিন্ন হয়ে পড়ে গেল মাটিতে— শিরঃ শরীরাৎ প্রমমাথ ভূয়ঃ। সঙ্গে সঙ্গে শকুনির কর্তিত শরীরটিও রথ থেকে গড়িয়ে পড়ল মাটিতে। শকুনি মারা গেলেন।
শকুনির এই মৃত্যুদশা দেখে মহাভারতের যুদ্ধ-দ্রষ্টা সাংবাদিক সঞ্জয় মন্তব্য করলেন— বাণ এবং ভল্ল দিয়ে সহদেব যে মাথাটি কেটে মাটিতে ফেলে দিলেন এইমাত্র— এই হল সেই মাথা যা কৌরবদের সমস্ত অন্যায়ের মূলাধার— স তচ্ছিরো বেগবতা শরেণ।… যত্তৎ কুরূণামনয়স্য মূলম্‌। সত্যি কথা বলতে কী, এই পংক্তিটিই শকুনি-চরিত্রের সবচেয়ে ‘ফোকাল পয়েন্ট’— অর্থাৎ শকুনির সেই মাথাটি। সারা জীবন এই মাথা দিয়েই শকুনি কাজ করেছেন, শুধু মাথা খাটিয়েই তিনি বিনা রক্তপাতে এক বিশাল জয় এনে দিয়েছিলেন দুর্যোধনের হাতে। তবু একথা বলতে বাধা নেই যে, এই মাথায় সুস্থ রাজনীতির কোনও কূট-নীতি প্রবেশ করে না, সুস্থ-শুভ্র ক্ষত্রিয় তেজের কোনও মর্যাদা এই মাথার মধ্যে নেই। এ মাথা শুধুই কপটতার অঙ্ক কষে দিন-রাত, ফলত এই মাথা দিয়েই শকুনি অন্ধ ধৃতরাষ্ট্রের অন্ধ উচ্চাশাগুলিকে পথ করে দিয়েছেন এবং এই মাথা দিয়েই তিনি ভাগনে দুর্যোধনের মাথাটি খেয়ে ফেলেছেন। সেই দুর্মূল্য মাথাটি এখন মাটিতে গড়াগড়ি খাচ্ছে।
শকুনি-চরিত্রের শেষ কল্প হিসেবে যে কথাটা বোঝাতে চাই, তা হল— রাজনীতির মধ্যে, সে এখনকার রাজনীতিই হোক অথবা প্রাচীন, সব রাজনীতির মধ্যেই দুটো স্তর থাকে। তার একটি পরিশীলিত স্তর যেখানে ভব্য, সভ্য, অভিজন ব্যক্তিদের পদচারণা চলে। আর অন্যটি হল অপরিশীলিত স্তর, সেখানে উচ্চাকাঙক্ষী সুযোগ-সন্ধানীরা আপন আপন খলতায় বিনা কারণে মানুষের ক্ষতি করে। এ-বিষয়ে উচ্চতরের গোপন মদত থাকে কখনও কখনও। কখনও বা তা থাকেও না। শকুনি এই অপরিশীলিত বর্গের মানুষ এবং সৌভাগ্যবশত তিনি এমন একটা জায়গা থেকে প্রশ্রয়-অনুমোদন পেয়েছেন যেখানে রাজারই কোনও পরিশীলন নেই। আমাদের আশ্চর্য লাগে দুর্যোধনের মতো ক্ষাত্রবীর্য-সম্পন্ন অহংকারী ব্যক্তি কী করে তাঁর মামার খলতা এবং কপটতা আত্মসাৎ করেছিলেন। নাকি এই কথাটাই বলব যে, শকুনির ব্যক্তিত্ব দুর্যোধনের থেকেও বেশি, তা নইলে নিছক কথাবার্তা, চালচলন এবং যুক্তিতর্ক দিয়ে কীভাবে তিনি কৌরব রাজসভার সর্বপ্রধান ব্যক্তিত্ব দুটিকে আত্মসাৎ করে ফেলেছিলেন। আমরা তাই মহাকাব্যের বীর পরিমণ্ডলের মধ্যে থেকেও শকুনির মাথাটাকে শুধু নমস্কার করি, যে মাথাটা সাময়িকভাবে ধৃতরাষ্ট্র-দুর্যোধনের অভীষ্টপূরণ করেছিল এবং এমনভাবেই তা করেছিল, যাতে দীর্ঘ তেরো বছর ধরে ধর্ম, সত্য এবং প্রেমকে বনে বনে ঘুরে বেড়াতে হয়েছে। অবশ্য শকুনির মাথার ক্ষমতা এইটুকুই, এর বেশি নয়।
গান্ধাররাজ সুবলের জ্যেষ্ঠ পুত্র ও গান্ধারীর জ্যেষ্ঠ ভ্রাতা। গান্ধারীর বিবাহের পর থেকে শকুনি ধৃতরাষ্ট্রের সংসারেই থাকতেন এবং ভাগিনেয় দুর্যোধনের সঙ্গে ওঁর বিশেষ বন্ধুত্ব ছিল। দুর্যোধনকে তিনি নানান কুবুদ্ধি দিতেন। কালকূট বিষ প্রয়োগ করে ভীমকে হত্যা, জতুগৃহে কুন্তি সহ পাণ্ডবদের পুড়িয়ে মারা,ইত্যাদি ষড়যন্ত্রে শকুনির সক্রিয় ভূমিকা ছিল। দ্যূতক্রীড়ায় তিনি ছিলেন সিদ্ধহস্থ। যুধিষ্ঠির দ্যূতপ্রিয় হলেও, ক্রীড়া পটু ছিলেন না। তাই তাঁকে পণ-দ্যূতে আমন্ত্রণ করে সর্বস্বান্ত করার পরামর্শটা তিনিই দুর্যোধনকে দিয়েছিলেন। যুধিষ্ঠির খেলতে এলে কৌরবদের পক্ষ হয়ে দুইবার তিনিই খেলেন। যুদ্ধ শুরু হবার আগে শকুনির পুত্র উলূক দুর্যোধনের দূত হিসেবে দুর্যোধনের শিখিয়ে দেওয়া অভদ্র অশ্লীল কথাগুলো পাণ্ডব পক্ষকে গিয়ে শোনালেন। সহদেব সেই শুনে ক্রোধান্বিত হয়ে শপথ করলেন যে, শকুনির সামনে প্রথমে উলূককে হত্যা করে,তারপর তিনি শকুনিকে বধ করবেন। যুদ্ধের শেষ দিনে সহদেবের হাতেই শকুনি-পুত্র উলূক ও শকুনির মৃত্যু হয়।
আমার জীবনে আমি এইরকম ভোলেভালা লোক দেখেছি, তিনি সবসময়েই আনন্দে থাকেন, সদা হাস্যময়। নিজস্ব কিছু ঐশ্বর্য-ধন তথা প্রতিপত্তি থাকার ফলে তিনি অন্যপ্রদত্ত তৈলে যথেষ্ট প্রীত হন। সত্যি বলতে কী, আমার এক মামাই ছিলেন এই গোছের মানুষ— সদানন্দ, আত্মভোলা। নিজের পয়সা খরচ করে, প্রচুর চা-জলপানির আয়োজন করে তিনি নিজের বাড়িতে আড্ডা বসাতেন এবং অনেক মানুষই চা-জলখাবারের লোভে তাঁর বাড়িতে বসে তাঁকে তেল দিতেন। মামা পাটভাঙা ধুতি পরে সহাস্যে বসে বসে সেই তেল খেতেন। আরও আশ্চর্য লাগত দেখে— একদল তাড়াতাড়ি এসে একটি বিষয় উত্থাপন করে তাঁর পরামর্শ চাইলে তিনি সঙ্গে সঙ্গে তাতে মত দিতেন এবং প্রয়োজনে অর্থসাহায্যও করতেন। আবার পরে যে দল এসে বিষয় উত্থাপন করলেন এবং হয়তো পুরোপুরি উলটো বিষয় নিয়েই কথা বলতে আরম্ভ করলেন, আমার মামা কিন্তু সে-বিষয়েও পুরোপুরি একমত হতেন এবং অর্থসাহায্যও করতেন। আমি এখনও ভাল করে আমার মামার চরিত্র বুঝে উঠতে পারিনি। তিনি কি অতিরিক্ত বুদ্ধিমান ছিলেন, নাকি মেরুদণ্ডহীন, পরমতাবলম্বী নির্বোধ পুরুষ অথবা রবীন্দ্রনাথের সেই রসিকখুড়ো, যিনি বলতেন—
তা, রাজি আছি ভাই। যে-রকম পরামর্শ চাও, তাই দেব। যদি ‘হাঁ’ বলাতে চাও ‘হাঁ’ বলব, ‘না’ বলাতে চাও ‘না’ বলব। আমার ওই গুণটি আছে। আমি সকলের মতের সঙ্গে মত দিয়ে যাই বলেই সবাই আমাকে প্রায় নিজের মতোই বুদ্ধিমান ভাবে।
আমরা ধারণা, মহাভারতের কবি সারা জীবন ধরে এত মানুষ দেখেছেন, এত বিচিত্র তাঁদের ব্যবহার এবং সংসারের বিচিত্র ক্ষেত্রে এত অদ্ভুত তাঁদের বিচরণ যে, কবি তাঁর মহাকাব্যের প্রধান পরিমণ্ডলের মধ্যেও তাঁদের এড়িয়ে যেতে চাননি। মহাভারতের শান্তিপর্বের পূর্ব পর্যন্ত আপ্রবন্ধ স্থির যে বীর-রস বয়ে চলেছে, তার বৈচিত্র্য বাড়ানোর জন্যই হোক, অথবা এই মানুষগুলি না থাকলে বিপ্রতীপভাবে ভীম-অর্জুন, দুর্যোধন-কৰ্ণরা যে অপরিস্ফুট থেকে যাবেন, সেই কারণেই হোক, মহাভারতের কবি কিন্তু এইসব চরিত্রকে সযত্নে লালন করে গেছেন। বস্তুত মানুষ— মানুষ যে কত রকমের হতে পারে— মহাকাব্যের কবির এই স্বাভাবিক কৌতূহল ছিল বলেই মদ্ৰাধিপতি শল্যের মতো মানুষকে মহাভারতের ঘটনা-ধারার মধ্যে নিহিত করে রেখেছেন তিনি।
গোটা মহাভারতে মহামতি শল্যের যে অনেক ক্রিয়া-কর্ম কিংবা জীবনচর্যার পরিচয় পাওয়া যায়, তা নয়। এমনকী কুরুক্ষেত্র মহাযুদ্ধের অন্যতম যুদ্ধ-নায়ক হওয়া সত্ত্বেও শল্যের বংশ, পিতৃপরিচয় এবং তাঁর যুদ্ধ-জীবন সম্বন্ধেও কিছু জানা যায় না। মহাভারতের আদিপর্বে প্রথম যেখানে মদ্রপতি শল্যের সঙ্গে আমাদের দেখা হচ্ছে, সেখানে শল্যের পিতা কে, তাও আমরা জানি না। মনে পড়ছে সেই শল্য-পর্বে যখন কৃষ্ণ যুধিষ্ঠিরকে শল্যের বিরুদ্ধে যুদ্ধে উদ্দীপিত করছেন, তখন কৃষ্ণ তাঁর পরিচয় দিচ্ছেন ‘আর্তায়নি’ বলে অর্থাৎ আর্তায়ন বা অর্তায়নের পুত্র। কৃষ্ণ বলছেন— আর্তায়নি শল্যকে আমি খুব ভালভাবে জানি— আর্তায়নিমহং জানে যথাতত্ত্বেন ভারত।
সত্যিই শল্যের আচার-ব্যবহার, তাঁর কৌলীন্য, তাঁর দেশজ ঐতিহ্য— এর অনেকটাই অনেকের জানা না থাকলেও হয়তো কৃষ্ণের জানা আছে। কৃষ্ণ সব জানেন— এই জানাটা অবশ্য তাঁর সর্বজ্ঞতা বা বিভুত্বের অঙ্গ বলে এখানে প্রমাণ করতে চাই না, বরঞ্চ এই জানার মধ্যে আমার নিজের একটা ভাবনা অদ্ভুতভাবে মিলে যায়। খেয়াল করে দেখুন— শল্য যে দেশের রাজা, সেই মদ্রদেশের অবস্থিতিটা কোথায়। তাঁর রাষ্ট্রতন্ত্রের মূল ভিত্তিটাই বা কী? উত্তরটার মধ্যেই কৃষ্ণ এবং শল্যের একটা ‘কমন এলিমেন্ট’ বেরিয়ে পড়বে এবং সেই সমানতার মধ্যেই কৃষ্ণের জানাটুকু লুকিয়ে আছে।
অনুসন্ধিৎসার চোখে দেখলে বোঝা যাবে যে, মদ্রদেশটা বৈদিককালে আৰ্যায়ণের অন্যতম প্রধান কেন্দ্র হিসেবে চিহ্নিত ছিল। এখানকার জ্ঞান-চর্চা, আচার-ব্যবহার এবং আর্য-ঐতিহ্য তখনকার দিনে অনেক রাজ্যের কাছে ঈর্ষণীয় ছিল। অবশ্য খোদ ঋগ্‌বেদ-সামবেদের মতো কুলীন বৈদিক গ্রন্থে আমরা মদ্রদেশের নাম পাচ্ছি না বটে, কিন্তু বেদোত্তর গ্রন্থগুলির মধ্যে অন্যতম প্রাচীন বৃহদারণ্যক উপনিষদের মধ্যে মদ্রদেশের যে পরিচয় পাচ্ছি, তাতে মদ্রে জ্ঞানচর্চার ঐতিহ্য সুপ্রাচীনকালে প্রতিষ্ঠিত হয়েছিল বলেই ধরে নিতে হবে। নইলে দেখুন, বৃহদারণ্যকে যাজ্ঞবল্ক্যের মতো ব্রহ্মর্ষি পুরুষকে প্রশ্ন করায় সময় লহ্যপুত্র লাহ্যায়নি ভুজ্যু বলছেন— আমরা পড়াশুনো করার জন্য ব্ৰতাচরণ করে মদ্রদেশে পর্যটন করতে করতে কাপ্য পতঞ্জলের ঘরে বাসা বেঁধেছিলাম— মদ্রেষু চরকাঃ পর্য্যব্ৰজাম, তে পতঞ্জলস্য কাপ্যস্য গৃহান্‌ ঐম। পুনরায় প্রায় একই তথ্য উচ্চারিত হচ্ছে আরুণি উদ্দালকের মুখে। তিনি যাজ্ঞবল্ক্যকে বলছেন— আমরা মদ্রদেশে কাপ্য পতঞ্জলের বাড়িতে থেকে যজ্ঞবিদ্যা শিক্ষা করছিলাম— যাজ্ঞবল্ক্যেতি হোবাচ, মদ্রেষু অবসাম পতঞ্জলস্য কাপ্যস্য গৃহেষু যজ্ঞমধীয়ানাঃ।
এই দুটি দৃষ্টান্ত থেকে বেশ বোঝা যায় যে, বৈদিক যুগে মদ্রদেশ বিদ্যাশিক্ষার অন্যতম কেন্দ্রস্থল ছিল। উদ্দালক আরুণির মতো বিশিষ্ট ঋষি অথবা লাহ্যায়নি ভুজ্যুর মতো বেদজ্ঞ পণ্ডিত যে স্থানে পড়াশুনো করবার জন্য ঘুরে বেড়িয়েছেন, সেই স্থানটি যে বিদ্যাস্থান হিসেবে বিখ্যাত ছিল, সে-কথা বলাই বাহুল্য। উপনিষদে উল্লিখিত কাপ্য পতঞ্জল (অথবা পতঞ্চল) খুব উজ্জ্বল ব্যক্তিত্ব হিসেবে স্থান পাননি বটে, কিন্তু বৃহদারণ্যকের চেয়েও পুরাতন সাহিত্য ঐতরেয় ব্রাহ্মণে উত্তর মদ্রদেশের অবস্থান দেখছি হিমালয় পর্বতের পরেই— পুরেণ হিমবন্তম্‌। এই একটা মাত্র বিশেষণ ‘উত্তর’, উত্তরমদ্র, এই কথা থেকেই বোঝা যায় যে, সেই অতিপূর্বকালের বৈদিক যুগেই মদ্রদেশ দুইভাবে ভাগ হয়ে গিয়েছিল। তার একভাগের নাম যদি উত্তরমদ্র হয়, তা হলে অন্যটি যে দক্ষিণ-মদ্রই হবে সেটা জোর দিয়ে বলছি না এই কারণে যে, খ্রিস্টপূর্ব চতুর্থ শতাব্দীর মহাবৈয়াকরণ পাণিনি একভাগ মদ্রকে বলছেন পূর্বমদ্র আর অন্য ভাগকে বলেছেন অপর-মদ্র। হয়তো এই অপর-মদ্রই উত্তরমদ্র কিন্তু তাই বলে পূর্ব-মদ্র মানে পুবদিকের মদ্র নয়। কেন না সংস্কৃতে ‘পূর্বাপর’ কথাটা এদিক-ওদিক বা এইদিক-অন্যদিক— এইরকম বোঝায়। যাই হোক, উত্তরমদ্রের আধুনিক অবস্থিতিটা চেনাব নদী থেকে ঝিলাম নদী পর্যন্ত বিস্তৃত ছিল বলে পণ্ডিতেরা মনে করেন, যাকে হাইনরিখ জিমার স্পষ্ট করে কাশ্মীর বলতে চেয়েছেন। আর পূর্ব মদ্রের অবস্থিতি ছিল আধুনিক শিয়ালকোট এবং পাকিস্তানে অবস্থিত পঞ্জাব অঞ্চলে।
মহারাজ শল্য ঠিক কোনদিকের মদ্রদেশে বাস করতেন জানি না, তবে উত্তরমদ্র দেশটাই চিরকাল বিখ্যাত বলে এই দেশটাকেই গোটা মদ্রদেশ বলে চিহ্নিত করার একটা প্রবণতা ছিল। দ্বিতীয়ত, চেনাব-ঝিলামের জল-ধোয়া কাশ্মীরের মেয়েরা যে কতটা সুন্দরী হতেন, সেটা আপনাদের বিলক্ষণ ধারণা আছে, আর শল্য-ভগিনী মদ্রজা মাদ্রীর যেহেতু আগুনপানা রূপ ছিল, তাই বিশেষ করে মনে হয় শল্য আধুনিক কাশ্মীরেরই একাংশের রাজা ছিলেন। অবশ্য উত্তরমদ্রের রাজাকে খুব ভাল করে রাজা বলা যায় কিনা সেটাও একটা গবেষণার বিষয় এবং হয়তো সেইখানেই শল্যের উদার ভোলেভালা চরিত্রের বীজ লুকিয়ে আছে।
ঐতরেয় ব্রাহ্মণে যেভাবে উত্তরমদ্রের শাসনতন্ত্র ব্যাখ্যাত হয়েছে তার নাম দেওয়া হয়েছে ‘বৈরাজ্য-তন্ত্র’। বৈরাজতন্ত্রের কর্ণধার পুরুষকে ‘বিরাট’ নামে ডাকা হত এবং রাজা উপাধিটা এখানে উপাধিমাত্র, তার বেশি কিছু নয়। কথাটা আরও একটু পরিষ্কার করে বলি— পণ্ডিতেরা বৈরাজতন্ত্রের যে সংজ্ঞা নির্দেশ করেছেন, তাতে বৈরাজ্য ব্যাপারটাকে বিশদর্থে গণরাজ্য বলাই ভাল। অনেক পণ্ডিত বৈরাজ্য-তন্ত্রকে বলেছেন Kingless constitution, যেখানে গণরাজ্যের প্রথম আভাসটুকু পাওয়া যায়। উত্তরমদ্রের এই বৈরাজ্য-ভাবনার মধ্যে যে একটা প্রজাতান্ত্রিক চরিত্র ছিল, সেটা ম্যাসিডন-বীর আলেকজান্ডারের সময় পর্যন্ত অক্ষুণ্ণ ছিল এবং তা গ্রিক-লেখকদের লিখিত দলিল থেকেও প্রমাণ হবে। মনে রাখা দরকার, পাণিনির প্রায় সমসাময়িক কালে অর্থশাস্ত্রকার যেসব সংঘ-রাষ্ট্রের উল্লেখ করেছেন তার মধ্যেও এই মদ্রদেশ আছে। এইসব দেশের নির্বাচিত প্রধান পুরুষেরা রাজা উপাধি ধারণ করতেন মাত্র, কিন্তু রাজতন্ত্রের রাজা বলতে যেমন সর্বেসর্বা একনায়ক বোঝায় এমন তাঁরা ছিলেন না এবং এইখানেই পুরুষোত্তম কৃষ্ণের সঙ্গে শল্যের মিল। কৃষ্ণের নিজরাজ্য মথুরা-শূরসেন অঞ্চলেও সংঘরাষ্ট্রের প্রথা চালু ছিল এবং যদু-বৃষ্ণিসংঘের প্রধান পুরুষেরাই সম্মিলিত মতামতের মাধ্যমে এই রাষ্ট্র চালাতেন। আমাদের ধারণা— শল্যরাজও মদ্রদেশে এই ধরনের কোনও সংঘরাজ্যের প্রধান পুরুষ ছিলেন এবং সেই অন্যতম প্রধান পুরুষ রাজার উপাধিতে ভূষিত হলেও রাজতন্ত্রী রাজার স্বাতন্ত্র্য এবং গর্ব তিনি বহন করতেন না।
হয়তো সংঘরাষ্ট্রের অন্যতম প্রধান পুরুষ বলেই শল্যের কৌলীন্য এবং বংশ-পরিচয়ও তেমন জানা যায় না। তবে তাঁর পিতার নাম আর্তায়ন— হয়তো বা তিনি আর্ত, দীন-দুঃখী মানুষের আশ্রয়স্থল ছিলেন বলেই আর্তায়ন। অথবা ঋত, সত্যকে যিনি আশ্রয় করেছিলেন, তিনি আর্তায়ন। তাঁর পুত্র আর্তায়নি শল্য পিতার আর্তবৎসল চরিত্র এবং গণরাজ্যের উদার মানসিকতা বহন করতেন বলেই হয়তো তিনি খুব কঠিন মানুষ নন, বরঞ্চ অনেক বেশি ঢিলে-ঢালা সরল স্বভাবের মানুষ হলেন শল্য। তা ছাড়া শল্যের মধ্যে হয়তো ঐতিহ্যের পরম্পরায় একটা মিশ্রণের পরম্পরাও আছে এবং সেটাও হয়তো তাঁকে শত্রু-মিত্র, আত্মীয়-অনাত্মীয়ের ভেদাভেদ ভোলাতে শিখিয়েছে। আমরা এ-সব কথার পরে ফিরে আসব আবার। আপাতত শল্যরাজার সঙ্গে আমাদের ভাল করে পরিচয় হওয়া দরকার। এই প্রসঙ্গে একবার আমরা মহাভারতের কথাও তুলব, আর একবার আমাদের সমর্থনে মহামতি পাণিনির কথাও স্মরণ করতে হবে।
মহাভারতে ব্যুষিতাশ্ব বলে এক রাজার কথা আছে। পাণ্ডুর আমন্ত্রণ সত্ত্বেও কুন্তী যখন নিয়োগপ্রথায় অন্য কোনও পুরুষের সাহায্যে পুত্র উৎপাদন করতে রাজি হচ্ছিলেন না, তখন তিনি নিজেই ব্যুষিতাশ্বের প্রাচীন কাহিনি পাণ্ডুকে শোনান। এই রাজার পতিব্রতা স্ত্রী ভদ্রা মৃত স্বামীর সঙ্গে সহবাসেই আপন গর্ভে পুত্র উৎপাদন করেন— এই ছিল কুন্তীর বক্তব্য। এই কাহিনির মধ্যে অলৌকিকতাই থাকুক অথবা যোগবল অথবা মৃত না বলে রাজা ব্যুষিতাশ্বকে আমরা না হয় মৃতপ্রায় বলেই বাস্তবতা স্থাপন করি, কিন্তু আমাদের কাছে গুরুত্বপূর্ণ ঘটনা হল— ব্যুষিতাশ্বের ঔরসে ভদ্রার গর্ভে তাঁর যে কয়টি পুত্র জন্মাল, তাদের তিনজন হল শাল্ব আর চারজন মদ্র— ত্ৰীন্‌ শাল্বাংশ্চতুরো মদ্ৰান্ সুতান্‌ ভরত সত্তম।
এই শ্লোকের কোনও জটিল মর্মার্থ ঘাঁটিয়ে না বার করলে অর্থটা হরিদাস সিদ্ধান্তবাগীশের বাংলায় এইরকম দাঁড়াবে যে, মৃতপতির সংসর্গজাত ভদ্রার তিন ছেলে শাল্বদেশীয় রাজা আর চারজন ছিলেন মদ্রদেশীয় রাজা। লক্ষণীয়, মূল মহাভারত কিন্তু একবারও এই পুত্রদের শাল্বদেশীয় রাজা বা মদ্রদেশীয় রাজা বলেনি, মহাভারত এখানে দেশ-নামের মাধ্যমে জনজাতির নাম উল্লেখ করেছে এবং সেখানে অবধারিত প্রশ্ন আসবে— একই রাজা কীভাবে তিনজন শাল্ব জনজাতীয় পুত্র এবং চারজন মদ্ৰ জনজাতীয় পুত্র উৎপাদন করলেন। ঠিক এইখানেই ইতিহাসের দৃষ্টিতে বৈয়াকরণ পাণিনির কথা এসে পড়বে।
পাণিনি তাঁর বিখ্যাত গণপাঠের মধ্যে ‘মদ্রকার’ নামে একটি জনজাতির উল্লেখ করেছেন এবং তাঁদের অন্তর্ভুক্ত করেছেন শাল্ব জনজাতীয় গোষ্ঠীর মধ্যে। মহাভাষ্যকার পতঞ্জলির মতে মদ্রকারেরা হলেন শাল্ব জনজাতির ‘অবয়ব’— অর্থাৎ শাল্বদের অংশ। মদ্রের সঙ্গে ‘কার’-প্রত্যয়টা একটু ভাবাচ্ছে বটে, তবে পণ্ডিতেরা বলেছেন ‘কার’ হল ইরানি ভাষার একটি প্রত্যয়, ইন্দো-ইরানীয় আর ইন্দো-এরিয়ান ভাষা-বিচ্ছেদের কালে এই প্রত্যয়টি আর্যভাষার স্টকে তখনও থেকে গেছে। ‘কার’ মানে সেনা, মদ্রকার অর্থ মদ্রসেনা। আগে তো সুযোগ পাইনি বলার, কিন্তু এখন আপনাদের জানাতেই হবে যে, প্রাচীনকালে যেসব রাষ্ট্রের গণরাষ্ট্রিক চরিত্র ছিল, তার মধ্যে যেমন কৃষ্ণের মথুরা-শূরসেন আছে তেমনই মদ্ররাও আছেন, তেমনই শাল্বরাও আছেন। লক্ষ করে দেখবেন— রাজসূয় যজ্ঞকালে কৃষ্ণ যখন জরাসন্ধের ভয়ে পালিয়ে যাওয়া নিজেদের আঠেরোটি কুলসংঘের খবর দিচ্ছেন, তখন তিনি আরও কতগুলি জনজাতির উল্লেখ করছেন এবং তাঁদের মধ্যে আছেন শূরসেন, ভদ্রকার, শাল্ব এবং শাল্বায়ন জনগোষ্ঠী— শূরসেনা ভদ্রকারা বৌধাঃ শাল্বাঃ পটচ্চরাঃ। শাল্বায়নাশ্চ রাজানঃ… ইত্যাদি।
এই শ্লোকের মধ্যে যে ‘ভদ্রকার’ শব্দটি দেখছেন, পণ্ডিতেরা সকলেই এটাকে পাঠান্তরে ‘মদ্রকার’ বলতে চান। মদ্রকার অর্থ মদ্রসেনা।
শল্য-রাজার সঙ্গে আমাদের প্রথম দেখা হয় পাণ্ডুর সঙ্গে মাদ্রীর বিবাহ-সূত্রে। অবশ্য তারও আগে যেখানে মহাভারতের অংশাবতরণ-পর্বে কে কোন দেবতা-দানব-গন্ধর্বের অংশে জন্মেছেন, তার বহুতর পরিচয় দেবার সময় কবি লিখেছেন— দৈত্যরাজ প্রহ্লাদের অনুজ ভ্রাতা সংহ্লাদের অংশে নাকি শল্যের জন্ম। আমরা যারা পুরাণ নিয়ে ভাবনা-চিন্তা করি, সেই ভাবনায় দেখেছি সংহ্লাদ একেবারে অকিঞ্চিৎকর নাম, শুধু সুবিখ্যাত প্রহ্লাদের ভাই বলেই তিনি বিখ্যাত। পিতা হিরণ্যকশিপুর বিরোধিতা করেও তিনি বিখ্যাত হননি, প্রহ্লাদের অনুগামিতা করেও নয়। তবে হ্যাঁ, মহাভারতের বিরাট যুদ্ধটি যেহেতু দেবাসুর সংগ্রামের আদলে চিহ্নিত এবং শল্য যেহেতু দেবাংশজাত পাণ্ডবদেরও স্পষ্ট বিরোধিতা করেননি, আবার অশুভশক্তির প্রতীক দুর্যোধনেরও প্রতিও তাঁর তেমন আনুগত্য ছিল না— এই দৃষ্টিতে ভাবলে সংহ্লাদের উদাসীন ব্যক্তিত্বটি প্রতিরূপে তাৎপর্যসহ হয়ে ওঠে।
এই প্রতীকোক্তির পরেই একেবারে মদ্রদেশেই আমাদের পরিচয় হয় শল্যের সঙ্গে। পিতামহ ভীষ্ম ঠিক করলেন— তিনি তাঁর ভ্রাতুষ্পুত্র পাণ্ডুর বিবাহ দেবেন। কুন্তীর সঙ্গে তখন পাণ্ডুর বিবাহ হয়ে গেছে। তবুও যে ভীষ্ম আবারও পাণ্ডুর আরও একটি বিবাহ দিতে চাইলেন, তার কারণ মদ্রদেশীয়া মাদ্রীর রূপগুণের কথা ভীষ্মের কানে এসেছে। মদ্রদেশের অবস্থিতি যদি কাশ্মীর বা পঞ্জাব-শিয়ালকোটে হয়ে থাকে, তবে মাদ্রীর সৌন্দর্যের সুখ্যাতি কোনও আশ্চর্য কথা নয়। যাই হোক, ভীষ্ম মদ্ররাজ্যে কোনও আগাম খবর দিলেন না, কুরুরাজ্যের প্রাচীন মন্ত্রী আর ঋষি-ব্রাহ্মণদের সঙ্গে নিয়ে সোজা মদ্রদেশের রাজধানীতে এসে পৌঁছলেন। সঙ্গে অবশ্য বেশ কিছু সৈন্য-সামন্তও থাকল। ভীষ্ম এসেছেন শুনেই মদ্রদেশের রাজা বাহ্লীকবংশের গৌরব শল্য রাজা অনেকটা এগিয়ে এসে প্রত্যুদ্‌গমনপূর্বক ভীষ্মকে সাদরে নিজের রাজধানীতে প্রবেশ করালেন— প্রত্যুদ্গ্‌ম্যার্চ্চয়িত্বা… ভীষ্মং বাহ্লীকপুঙ্গবঃ।
দেখুন, কেবল শল্যরাজের নামটুকু মাত্র উচ্চারণ করেছি, তাতেই এমন একটা বিপদ আমার বেধেছে, যাকে আমরা বিশেষণের বিপদ বলতে পারি। শল্যকে বলা হয়েছে— ‘বাহ্লীকপুঙ্গবঃ’, অর্থাৎ বাহ্লীক-বংশের শ্রেষ্ঠ পুরুষ। তবে এই বিশেষণ নিয়েও আমরা পরে কথা বলব, কেন না ভবিষ্যতে এই ‘বাহ্লীক’ শব্দটি ভদ্রসভ্য থাকবে না, এটা রীতিমতো গালাগালির বিষয় হয়ে উঠবে। ফলে আবারও আমরা মূল ঘটনাস্রোতে ফিরে আসি। মদ্ৰপতি শল্য ভীষ্মকে সাদরে নিয়ে আসলেন রাজধানীতে। তৎকালীন দিনের অতিথি সৎকারের উপচার— পাদ্য-অর্ঘ্য-মধুপর্ক নবাগত বিশিষ্ট অতিথিকে নিবেদন করে সুখাসীন ভীষ্মকে আগমনের হেতু জিজ্ঞাসা করলেন শল্য— মধুপর্কঞ্চ মদ্রেশঃ পপ্রচ্ছাগমনেহর্থিতাম্‌।
ভীষ্ম কোনও ভণিতা না করে একেবারে পাকা বরকর্তার মতো শল্যকে বললেন— আমি কিন্তু মশাই আপনার দেশে এসেছি কন্যাপ্রার্থী হয়ে— আগতং মাং বিজানীহি কন্যার্থিনমরিন্দশ। আমি নানা জায়গা থেকে শুনেছি আপনার একটি ভগিনী আছে, শুনেছি, সে পরমা সুন্দরী, তার গুণ এবং সচ্চরিত্রের প্রশংসা করেন অনেকেই— শ্রূয়তে ভবতঃ সাধ্বী স্বসা মাদ্রী যশস্বিনী। ভীষ্ম শেষ কথায় তাঁর অভীষ্ট প্রয়োজন জানালেন— আমার ভ্রাতুষ্পুত্র পাণ্ডুর জন্য আপনার মেয়েটিকে আমার চাই।
এই প্রথম আমরা জানলাম— মদ্ৰপতি শল্যের পিতা বেঁচে নেই। যাঁর বোনের এখনও বিয়ে হয়নি এবং বিয়ের আয়োজন করার কথাও যিনি ভাবেননি, সেই শল্য যে খুব বয়স্ক মানুষ তা মনে হচ্ছে না। এবং আমাদের ধারণা, তাঁর পিতার আকস্মিক মৃত্যু ঘটেছে, নইলে বয়স্থা রূপবতী মাদ্রী ঘরে রয়েছেন, অথচ তাঁর বিবাহের ব্যাপারে কোনও তোড়জোড় নেই, এমনটি কোনও সুস্থ রাজগৃহের চিত্র ছিল না সেকালে। পাণ্ডু যে কুন্তীকে বিবাহ করতে গিয়েছিলেন, সেটা স্বয়ংবরসভা ছিল। শল্য কোনও স্বয়ংবরসভাও ডাকেননি, হয়তো এখনই তা প্রয়োজনও ছিল না। ভীষ্ম শুধু মাদ্রীর রূপ-গুণের প্রশংসা শুনে হঠাৎ মদ্রদেশে চলে এসেছেন এবং বৈবাহিক সম্বন্ধ হিসেবে কুরুবংশীয়রা যে মদ্রবংশীয়দের যোগ্য পালটিঘর সে-বিষয়েও ভীষ্ম অবহিত করে দিলেন শল্যকে। ভীষ্ম বললেন— আমাদের বৈবাহিক সম্বন্ধে সমস্ত দিক থেকেই আপনারা যেমন আমাদের উপযুক্ত, তেমনই আমরাও আপনাদের উপযুক্ত— যুক্তরূপো হি সম্বন্ধে ত্বাং নো রাজন্ বয়ং তব। অতএব আপনি আমাদের সেই ভাবনাতেই গ্রহণ করবেন আশা করি।
মদ্ররাজ শল্য অতিশয় ভদ্রলোক। এতদূর হস্তিনাপুর থেকে ভীষ্মের মতো প্রখ্যাত ব্যক্তিত্ব তাঁর ভ্রাতুষ্পুত্রের জন্য কন্যাপ্রার্থী হয়ে এসেছেন, শল্য এতটুকুও অভব্য আচরণ করলেন না ভীষ্মের সঙ্গে। বরঞ্চ অত্যন্ত আন্তরিকতার সঙ্গে ভীষ্মকে বললেন— আপনার বংশে যদি আমার বোনের একটি বর পাওয়া যায়, তবে তার চাইতে ভাল আর কী হতে পারে— ন হি মেহন্যো বরস্ত্বত্তঃ শ্রেয়ানিতি মতির্মম। তবে কিনা…
কথাটা বলতে শল্যের একটু সংকোচ হচ্ছিল। তাঁর পিতাঠাকুর আর্তায়ন বেঁচে থাকলে তাঁর পক্ষে কথাটা বলা অনেক সহজ হত। বয়স্ক লোকের পক্ষেই কথাটা মানায়, কিন্তু এতদিনকার কুলপ্রথা স্মরণ করে শল্যকেও বলতেই হবে কথাটা। শল্য বললেন— দেখুন মহাশয়! কথাটা আমাকে বলতেই হচ্ছে, আমাদের প্রাচীন অগ্রজন্মা পুরুষেরা এই নিয়ম চালু করে গিয়েছিলেন— পূর্বেঃ প্রবর্তিতং কিঞ্চিৎ কুলেহস্মিন্ নৃপসত্তমৈঃ। আমি জানি, এটা নিয়ে তর্ক উঠতে পারে। কেউ বলতে পারেন কথাটা মন্দ, কেউ বা ভালও বলতে পারেন। কিন্তু যিনি যাই বলুন, আমি আমার পূর্বপুরুষের প্রবর্তিত প্রথাটি অতিক্রম করতে পারব না— সাধু বা যদি বাসাধু তন্নাতিক্রমিতুম্‌ উৎসহে।
কথার তোড় যেমন এসেছিল, তাতে মনে হচ্ছিল যেন এই তোড়েই সব কথা বলে ফেলবেন শল্য। কিন্তু বলতে গিয়ে আবারও ভদ্রতার খাতিরে কথার আড়ম্বরেই জড়িয়ে পড়লেন শল্য। আসলে, এমন কথা বলতে লোকের লজ্জা করে। এখনকার দিনে এখনকার মানুষ হলে লজ্জা করত না। এখনকার দিনে ছেলের বাবা, ছেলের মা এমনকী ছেলেও মেয়ের বাড়ি থেকে পণ চাইতে কোনও লজ্জা পান না। পণের লোভে যারা পুত্রকে প্রায় বিক্রয় করেন, তাদের লজ্জা বস্তুটা থাকবারও কথা নয়। কিন্তু শল্যের ব্যাপারটা একটু অন্যরকম। অবশ্য সেইদিক থেকে দেখতে গেলে শল্যেরও খুব লজ্জা পাবার কারণ নেই, কেন না তিনি কন্যাপক্ষে আছেন। কিন্তু তবু শল্য এত বেশি ভদ্রলোক যে মুখ ফুটে নিজের কুলপ্রথার কথা বলতেও তাঁর লজ্জা করছে, কেন না এই প্রথার মধ্যে পণ নেবার একটা সমাজ-বিরুদ্ধ মানসিকতা আছে। শল্য বললেন— আমাদের কুলপ্রথা আমি অতিক্রম করতে পারছি না— এটা আপনার মতো মানুষ বুঝতে পারবেন যথেষ্টই, হয়তো ব্যাপারটা আপনার অজানাও নয়। তবু এটা বলতে আমার বাধছে যে, আমাদের ঘরের মেয়ে চাইতে গেলে আপনাকে শুল্ক হিসেবে কিছু দিতে হবে— ন চ যুক্তস্তদা বক্তুং ভবান্ দেহীতি সত্তম— সত্যি, একথা কী করে বলি আপনাকে। অথচ এই রীতিটা আমাদের কুলধর্ম, আর কুলধর্ম ব্যাপারটা যেমন আমার কাছে মান্য, তেমনই আপনি যেহেতু আমাদের সঙ্গে বিবাহ-সম্বন্ধে আবদ্ধ হচ্ছেন, অতএব তা আপনার কাছেও মান্য— কুলধর্মঃ স নো বীর প্রমাণং পরমং মহৎ। কিন্তু তবু আমার ধর্মের বিষয়ে আমি যতই নিঃসংশয় হই না কেন, ব্যাপারটা আপনাদের কাছে অপরিচিত বলেই কথাটা বলতে আমার সংকোচ হচ্ছে— তেন ত্বাং ন ব্রবীম্যেতদ্‌ অসন্দিগ্ধং বচোহরিহন্‌।
শল্য এত সংকোচ করছেন বটে, তবে ভারতবর্ষের বিভিন্ন প্রদেশে, এমনকী এই বঙ্গদেশের পৃথক পৃথক এক-একটি জেলাতেও বিবাহ-বিষয়ক রীতি-নীতি এত বিভিন্ন যে বিবাহের আসরে বসেও কন্যাপক্ষ এবং বরপক্ষে নানান গণ্ডগোল লেগে যায়। বিবাহের মন্ত্র বা কুশণ্ডিকা নিয়ে কোনও স্মার্ত গণ্ডগোল নেই, থাকবার কথাও নয়, কিন্তু এক-একটি বিবাহ-বাসরে ‘আমাদের কুলের এই নিয়ম’, ‘না। আমাদের অন্য নিয়ম’— এই ব্যাপারগুলি এমন গুরুতর হয়ে উঠত যে, সেখানে একসময় বিবাহ-ভঙ্গ-যোগ দেখা দিত। আজ থেকে চল্লিশ পঞ্চাশ বছর আগেও আমি এমন বিবাহবাসর দেখেছি যেখানে অতি-বিভিন্ন স্ত্রী-আচারের তাড়নায় বরপক্ষ-কন্যাপক্ষের মনোমালিন্য সৃষ্টি হত। শল্য যেটা সসংকোচে বলবার চেষ্টা করছেন, সেটা অবশ্য স্ত্রী-আচার নয়, কুলধর্ম। মদ্রদেশে শল্যের ঘরে এইরকম নিয়ম যে, সে বাড়িতে বিবাহ করতে হলে কন্যাপণ দিতে হবে। অর্থাৎ এখন যেমন বরপণ চালু আছে অর্থাৎ ছেলেপক্ষ যেমন কন্যার বাড়ি থেকে মোটা টাকা পণ নেয়, ফ্রিজ-টিভি-আলমারির ব্যবস্থা করে ফেলে— এই প্রথাটাকে যদি উলটে দেওয়া যায়, অর্থাৎ বিয়ে করতে হলে বরপক্ষকেই মোটা টাকা পণ দিতে হবে মেয়ে পাবার জন্য, সোনা-দানা-ফ্রিজ-টিভি দিতে হবে মেয়ে পাবার জন্য— এই প্রথাটা শল্যের বাড়িতে চালু আছে।
ভারতবর্ষে পুরুষতন্ত্র এবং পৌরুষেয়তার তাগিদে কন্যাপণের নিয়ম উঠে গেছে, হয়তো বা বহুতর কন্যাসন্তানের জন্মও এই নিয়ম বন্ধ হয়ে যাবার পিছনে অন্যতম কারণ, কিন্তু শল্যের বাড়ির এই নিয়ম যদি অন্যত্রও চাল থাকত, তা হলে ভারতবর্ষের আর্থ-সামাজিক বিন্যাস আরও প্রগতিশীল হয়ে উঠত বলে আমাদের ধারণা। তবে একালের পৌরুষেয়তার কী দোষ দেব, পৌরুষেয়তার মধ্যে তো চিরকালীন পৌরুষেয় শক্তির এক সার্বিক প্রয়োগ ঘটে, অতএব তা শুধু এ-যুগেই সত্য নয়, সব যুগেই সত্য। কন্যাপণের ব্যাপারে শল্যরাজার সসংকোচ অভিব্যক্তিগুলি শুনলেই বোঝা যায় যে, সেকালের দিনে বাড়িতে বাড়িতে বরপণই চালু ছিল, কন্যাপণ নয়। যদিও বরপণের মাত্রা অতিকামী পৌরুষে দিনে দিনে যেভাবে বিকারের রূপ ধারণ করেছে, সেকালে এমন ছিল না। আর কন্যাপণ চালু ছিল এইরকম দু’-একটি বাড়িতে। আমার খুব অবাক লাগে এই ভেবে যে, কোনও কালের সেই সামাজিক সংস্কার এখনও ধূসরভাবে কোনও কোনও বাড়িতে কূলধর্মের আকারে চালু আছে এবং এই আচারটুকু তাঁরা বোধহয় নিজেরাও বুঝতে পারেন না।
বছর কুড়ি আগের এক বিবাহ-বাসরে কন্যাকে যখন সাত পাক ঘোরানোর জন্য পিড়িতে করে আনা হবে, তখন লিলুয়ার সি পি এম কাউন্সিলার মুকুন্দলাল সরকার বলেছিলেন, আপনাকে একটি টাকা দিতে হবে আমার হাতে, নইলে মেয়ে আনা যাবে না এখানে। আমি ভাবলাম, একটা টাকা খুব বড় কথা নয়, এমনকী এটা পৌরোহিত্যেরও কোনও যন্ত্রণা নয়, তা হলে কন্যাপক্ষ এক টাকার জন্য এমন কঠিন কথা বলেন কেন। একটু জিজ্ঞাসা করতে তিনি বললেন— আমাদের বংশে এই নিয়ম। আমি সেটার অন্যথা করি কী করে! আমি এক টাকা বাড়িয়ে দিলাম তাঁর হাতে, তবে মনের মধ্যে একটা জিজ্ঞাসা রয়েই গেল। তখন বুঝিনি, কিন্তু পরে বুঝেছি যে ওই একটাকা হল— কন্যাপণের প্রতিভাস— যেন, এমন কন্যে নেই ত্রিভুবনে, তোমায় মূল্য দিয়ে নিতে হবে এমনই আমার মেয়ে। ব্যাপারটা আমার বেশ ভাল লাগে, ভাল লাগে কন্যাপিতার মুখে এই গর্বিত উচ্চারণ— মূল্য না দিলে মেয়ে আনা যাবে না এই বিবাহ-মণ্ডপে।
আমরা শল্যকে যে একটু বিব্রত হয়ে কন্যাপণের কথা বলতে শুনছি, তার কারণ প্রথমত, কন্যাপণ সে যুগেও তেমন চালু ছিল না, আর দ্বিতীয়ত, তিনি কথা বলছেন কুরুকুলপতি ভীষ্মের সঙ্গে। ভীষ্ম প্রবীণ অভিজ্ঞ পুরুষ, তিনি যেমন নিজের মর্যাদা সম্বন্ধে অবহিত, তেমনই পরের মর্যাদা সম্বন্ধেও সমান সচেতন। ভীষ্ম বললেন— কুলধর্ম পালন করা সমস্ত মানুষেরই কর্তব্য, স্বয়ং বিধাতার নির্দেশই তো এইরকম। তা ছাড়া এতে আপনার কিছু অন্যথা করবারও কারণ নেই। আপনার পূর্বজেরা যে নিয়ম করে গেছেন, সেখানে আপনার কোনও দোষই নেই— নাত্র কশ্চন দোষোহস্তি পূর্বৈৰ্বিধিরয়ং কৃতঃ। আপনি যে আপনার পূর্ব পুরুষদের নিয়ম মেনে চলছেন— এটাই আমার বেশ লাগছে।
ভীষ্মের কথা থেকে বোঝা যায় যে, নিয়মটা তাঁর খুব পছন্দ হয়নি, যার জন্য পূর্বপুরুষের মর্যাদার কথা স্মরণ করছেন বারবার— বিদিতেয়ং চ তে শল্য মর্যাদা সাধুসন্মম্মতা! তবু ভীষ্ম শল্যের সাধুভাষিতায় তৃপ্ত হয়ে আর কোনও কথা বাড়ালেন না। বরঞ্চ আপন বংশমর্যাদা অনুসারে তৈরি-করা সোনার গয়না এবং মাদ্রীর পছন্দ অনুযায়ী পরে বানানো যাবে এমন সোনার তালও দিলেন অনেকটা— শাতকুম্ভং কৃতাকৃতম্‌। মণি, মুক্তো, প্রবাল এবং অন্যান্য রত্নখণ্ডও দিলেন অনেক। শল্য বংশের নিয়মে সেইসব সুবর্ণ-মণি-রত্ন ভীষ্মের কাছ থেকে নিয়ে সেগুলো দিয়েই মাদ্রীকে অলংকৃত করে দিলেন বধূবেশে। অর্থাৎ বরপণ নেবার পর বেশিরভাগ ক্ষেত্রেই বরপক্ষ যেমন কন্যাপণের টাকা নিজের কাজে লাগান, এখানে তেমন হল না। সমস্ত অলংকার, সোনা-দানা, মণিরত্ন শল্য দিয়ে দিলেন মাদ্রীকে— তাঁর আদরের বোন বলে কথা— তৎ প্রগৃহ্য ধনং সর্বং… দদৌ তাং সমলঙ্কৃত্য স্বসারং কৌরবর্ষভ।
মদ্ররাজ শল্য এবং তাঁর পূর্বজেরা কন্যাশুল্কের যে নিয়ম সমর্থন করে বরপক্ষের ঘর থেকে পাওয়া অলংকার অথবা অর্থ মেয়ের সঙ্গে বা বোনের সঙ্গে দিয়ে দিচ্ছেন, তাতে সুবিধে এই যে, বিবাহিতা রমণীর স্ত্রীধনের পরিমাণটা বাড়ে। বাপের বাড়ি থেকে পাওয়া গয়নাগাঁটির ওপর ভারতবর্ষের পুরুষ কোনওদিন আইনত হাত বাড়াতে পারত না, কিন্তু সেই স্ত্রীধন যদি বরপক্ষের আনুকূল্যে আরও খানিকটা বাড়িয়ে নিয়েই বরের ঘরে আসা যায়, তবে অত্যাচারী এবং নির্মম স্বামীদের আয়ত্তে থেকেও বিপন্না রমণীর খানিকটা ভরসা থাকে, এই যা। অতএব মদ্রদেশের এই নিয়ম আজকের দিনেও আমরা সমর্থন করি। শল্যরাজ এ-বিষয়ে আমাদের প্রমাণপুরুষ হয়ে থাকুন।
এই যে মাদ্রীর বৈবাহিক আলোচনার মধ্যে আমরা এক পরিণত শল্যরাজকে পেলাম, এই কিন্তু তাঁর সঙ্গে আমাদের প্রথম পরিচয়। ছোটবেলায় তিনি কীভাবে মানুষ হয়েছেন, তাও জানি না অথবা বালক বয়সেই নাকি যৌবনসন্ধিতে তিনি পিতাকে হারিয়ে রাজ্য পেয়েছেন কবে, তাও স্পষ্ট করে বলেননি মহাভারতের কবি। তিনি শুধু বোনের বিয়ে দিলেন সাড়ম্বরে, কিন্তু তাই বলে গান্ধারীর ভাই শকুনির মতো মাদ্রীর পিছন পিছন হস্তিনাপুরের রাজনীতির মধ্যে প্রবেশ করলেন না। নানা ব্যাপারেই তিনি বড় উদাসীন মানুষ। কোনও কিছুর মধ্যে তিনি নিজে চেষ্টা করে প্রয়াস নিয়ে নাক গলাবেন এমন উদ্যোগপতি পুরুষ তিনি নন। তবে এত উদাসীন, এত নিরুদ্যোগ, এমনকী যথেষ্ট ভোলেভালা হলেও শল্য যথেষ্ট আমুদে পুরুষ বটে। লক্ষ করে দেখুন, তাঁর ভগিনী মাদ্রী বিধবা হলেন অকালে, তিনি পাণ্ডুর সঙ্গে সহমরণে গেলেন, অথচ শল্যরাজকে আমরা একবারের তরেও কোনও সংবাদ নিতে দেখলাম না। মাদ্রীর গর্ভজাত দুই সন্তান নকুল এবং সহদেব তথাকথিতভাবে অরক্ষিত রইলেন, নাকি অধিক সুরক্ষিত রইলেন মাদ্রীর সপত্নী কুন্তীর কাছে— সে-সব খবর জানার জন্য শল্যরাজ কিন্তু একবারও হস্তিনাপুরে এলেন না। এই ব্যবধান, এই মানসিক ব্যবধানের জন্য শল্যকে যে আমরা খুব দোষী করতে পারি, তাও নয়। তিনি মানুষটাই এইরকম, কোনও কিছুই তিনি খুব ভাল করে খেয়াল করেন না, প্রয়োজনীয় কর্তব্য সম্পাদনের ব্যাপারেও তাঁর তেমন কোনও হুঁশ নেই।
অথচ কী আশ্চর্য দেখুন— চক্রান্তকারী দুর্যোধনের জতুগৃহের আগুন থেকে মুক্ত হয়ে তাঁর দুই ভাগনে নকুল-সহদেব এবং আর তিন পাণ্ডবরা যে কুন্তীসহ পঞ্চাল-রাজ্যে পৌঁছেছিলেন, শল্য কিন্তু সে-সব খবর কিছুই রাখেন না। অথচ তিনি কিন্তু দ্রৌপদীর স্বয়ংবরে যোগ দিতে এসেছেন। কী জন্য ঠিক দ্রৌপদীর স্বয়ংবরে এসেছিলেন শল্য, সে-কথা বলা খুব মুশকিল। একেবারে সোজাসুজি যদি ভাবি, তা হলে বলতেই পারি যে, তিনি দ্রৌপদীকে বিবাহ করার আশা নিয়েই এসেছিলেন। এমনকী দ্রুপদ-সভায় মীনচক্ষু ভেদ করার জন্য তিনি ধনুকও তুলেছিলেন। কিন্তু তার প্রমাণটা অবশ্য পাওয়া যাবে তাঁর অক্ষমতায়। ব্রাহ্মণের ছদ্মবেশে লুকিয়ে থাকা অৰ্জুন যখন ব্রাহ্মণদের মধ্যে থেকে ধনুক তোলার জন্য এলেন, তখন সকলে দুয়ো দিয়ে বলেছিল— আরে! কর্ণ-শল্য রসাতল। অৰ্জুন বলে কত জল— যৎ কর্ণ-শল্য-প্রমুখৈঃ… নানতং বলবদ্ভিৰ্হি ধনুর্বেদ-পরায়ণৈঃ। তার মানে শল্য গিয়েছিলেন মীনচক্ষু ভেদ করার জন্য, অবশ্য গিয়েছিলেন অনেক পরে। আমাদের ধারণা— তরুণ রাজারা যাঁরা পরস্পরের প্রতি স্পর্ধা-সহকারে তাকাচ্ছিলেন দ্রৌপদীকে পাবার লোভে তাঁরাই আগে চেষ্টা করেছিলেন ধনুক তুলে মীনচক্ষু ভেদ করার জন্য। এঁদের সকলের শেষে আছেন কর্ণ। দ্রৌপদীর কর্ণ-প্রত্যাখ্যানের পর খানিকটা বয়স্ক লোকেরা যেমন জরাসন্ধ চেষ্টা করছিলেন, তার পরেই ধনুক তোলার জন্য আসেন মদ্ররাজ শল্য। শল্যের গায়ে বৃদ্ধ জরাসন্ধ অথবা তরুণতর শিশুপালের চেয়ে শক্তি বেশি ছিল অনেক। তিনি অন্তত ভারী ধনুকটা তুলেছিলেন, কিন্তু ধনুকে ছিলা পরাতে গিয়ে তার শক্তিতে আর কুলোল না, তিনি হাঁটু গেড়ে বসে পড়লেন মাটিতে— ততঃ শল্যো মহাবীরো… জানুভ্যামগমন্মহীম্।
তবে এই চেষ্টার পরেও আমার এই বিশ্বাস যে, তিনি ঠিক বিবাহ করার মানসে দ্রৌপদীর স্বয়ংবর-সভায় আসেননি। আমুদে মানুষ, তিনি এসেছিলেন স্বয়ংবরের মজা দেখতে। কুমার ধৃষ্টদ্যুম্ন যখন স্বয়ংবরে আগত রাজাদের পরিচয় দিচ্ছিলেন, তখন তিনি অনেকের নামের সঙ্গে শল্যের নাম করে জানিয়েছেন— শল্য এসেছেন তাঁর দুই তরুণ পুত্রদের সঙ্গে— মদ্ররাজস্তথা শল্যঃ সহপুত্রো মহারথঃ। দুই ছেলে রুক্মাঙ্গদ আর রুক্মরথকে সঙ্গে নিয়ে যিনি স্বয়ংবর-সভায় এসেছেন, তিনি এই প্রৌঢ়তর বয়সে বিবাহের বাসনা নিয়ে আসেননি বলেই মনে হয়। তিনি এসেছিলেন বিবাহসভার আমোদে যোগ দিতে। কিন্তু ওই যে দ্রুপদ একটা কঠিন শর্ত দিয়ে রেখেছেন বিবাহের সিদ্ধিতে, তাতে বীর ক্ষত্রিয়ের মনে একটা আবেগের তাড়না আসে, বিশেষত একের পর এক মহাবীর যেখানে হাঁটু মুড়ে বসে পড়ছে, সেখানে একটা ভাগ্যসন্ধান করার বীরোচিত চেষ্টা কাজ করে। শল্য তাই করেছেন। ধনুক তুলে জ্যারোপণের চেষ্টা করেছেন এবং পারেননি।
কিন্তু এই যাঁরা পারেননি, সেই অপারগদের একটা দল তৈরি হতে সময় লাগে না। বিশেষত কেউ যদি স্বয়ংবরসভায় বীরপনা দেখিয়ে রমণী-মণির লক্ষ্য জিতে নেয়, তবে অপারগ বীরেরা ঈর্ষাবদ্ধ হয়েই একত্র হন। এখানে রাজারা একত্রিত হয়েই যুদ্ধ আরম্ভ করলেন বটে, কিন্তু এই যুদ্ধে নেতৃত্ব দিতে দেখলাম দু’জনকে। একজন কর্ণ, যিনি অর্জুনের সঙ্গে যুদ্ধ আরম্ভ করলেন, অন্যজন হলেন শল্য, যিনি যুদ্ধ আরম্ভ করলেন ভীমের সঙ্গে— অপরস্মিন্ বনোদ্দেশে বীরৌ শল্য-বৃকোদরৌ। ভাবতে পারেন, সম্বন্ধে যিনি মামা হন, সেই শল্য যুদ্ধ করছেন ভাগিনেয়-প্রতিম ভীমের সঙ্গে। নেহাত তাঁর আপন দুই ভাগনে নকুল আর সহদেব সেদিন অকুস্থলে ছিলেন না, তাঁরা যুদ্ধারম্ভেই রণভূমি পরিত্যাগ করে চলে যান। তা নইলে দুই সাক্ষাৎ ভাগনের সঙ্গেও তাঁর যুদ্ধ হতে পারত।
এতে যেটা খুব পরিষ্কার হয়ে যায়, সেটা হল— ভগিনীর বিবাহের পরে আর তিনি তাঁর সঙ্গে যোগাযোগ রাখেননি। অপরিচয়ের এই বৃত্ত এতটাই বড় যে ভাগনেদেরও তিনি চেনেননি। এমনকী তাঁর কোনও সরল সন্দেহও নেই। অন্য লোকেরা কিন্তু বলাবলি করছিল, সন্দেহ করছিল এই বলে যে, সত্যিই জানা দরকার— এরা কারা, কোথায়ই বা থাকে? নইলে কর্ণের সঙ্গে এমন যুদ্ধ করছে, সে কি পরশুরাম, দ্রোণ অথবা অর্জুন ছাড়া আর কারও পক্ষে সম্ভব? আর এদিকে শল্যের সঙ্গে যুদ্ধ করছে, সে লোকটাই বা কে? গদাযুদ্ধে নিপুণ বলরাম, দুর্যোধন অথবা বৃকোদর ভীম ছাড়া মদ্ৰপতি শল্যের সঙ্গে লড়াই করবে, এটা তো অসম্ভব— বলদেবাদৃতে বীরাৎ পাণ্ডবাদ্‌ বা বৃকোদরাৎ। কিন্তু অন্য রাজারা সন্দেহবশত যতই বলাবলি করুন, শল্য কোনও সন্দেহও করেননি। ভাগনেদের তিনি চিনতেও পারেননি। বলতে পারেন, পাণ্ডবরা ব্রহ্মচারীর ছদ্মবেশে ছিলেন, তাই শল্যের পক্ষে না চেনাটা অসম্ভব নয়। একথা মানতে পারি খানিকটা। কেন না অতিশত্ৰু কৰ্ণ-দুর্যোধনরাই যেখানে তাঁদের চেনেননি, সেখানে শল্য কোনও ছার! চেনা থাকলেও তিনি চিনতেন না, আর এরা তো সেখানে জন্ম থেকেই অচেনা।
তবে অচেনা থাকার সুবাদেই মদ্ৰপতি শল্য ভাগনে ভীমের হাতে মার খেলেন প্রচুর। মহাভারতে যুদ্ধাস্ত্রচালনার বৈশিষ্ট্য লক্ষ করলে দেখা যাবে— যাঁরাই সেকালের গদাযুদ্ধে নিপুণ ছিলেন, তাঁদের শারীরিক বল ধানুষ্ক বীরদের চাইতে বেশি থাকত। হয়তো সেই দৈহিক শক্তির কারণেই একদিকে যেমন গদার মতো ভারী অস্ত্র তাঁরা চালনা করতে পারতেন, তেমনই অন্যদিকে মল্লযুদ্ধে এবং মুষ্টিযুদ্ধেও তাঁরা নৈপুণ্য দেখাতে পারতেন। মহাভারত-পুরাণেই দেখবেন— জরাসন্ধ, বলরাম, দুর্যোধন, ভীম অথবা রামায়ণের হনুমান যতটা গদাযুদ্ধে পারঙ্গত, ঠিক ততটাই মল্লযুদ্ধে কুশল! মদ্ৰপতি শল্যও কিন্তু গদাযুদ্ধে তখনকার দিনের নামকরা যোদ্ধা এবং তিনি মল্লযুদ্ধেও সমান পারদর্শী।
ব্রাহ্মণবেশী ভীম অস্ত্র ছাড়াই যেহেতু বিবাহ-সভায় প্রবেশ করেছিলেন, অতএব তাঁর পক্ষে মল্লযুদ্ধ ছাড়া গত্যন্তর ছিল না বলেই তিনি বোধহয় প্রতিপক্ষ শল্যের দিকে মল্লযুদ্ধের প্রথম কল্প— গালাগালি খিস্তি-খেউড় আরম্ভ করেন, যাতে করে শল্য মল্লযুদ্ধেই প্ররোচিত হন। মহাভারতের কবি স্বকণ্ঠে এই খবর দেননি, কিন্তু যুদ্ধারম্ভেই দুই পক্ষের ‘চ্যালেঞ্জ’ করার খবরটা দিয়েছেন বলেই অনুমান হয় ‘চ্যালেঞ্জটা ভীমের দিক থেকেই প্রথম এসেছিল— অন্যোন্যমাহ্বয়ন্তৌ তু মন্তাবিব মহাবলৌ। আরম্ভ হল কুস্তির কৌশল এবং মুষ্ট্যাঘাত। প্রথমে দু’-চারবার ঘুষি চালানোর পরেই পাকা ‘বক্সার’রাও যেমন একে-অপরকে জড়িয়ে ধরে পরপক্ষের মুষ্টি-বৃষ্টি বন্ধ করার চেষ্টা করে, এখানে জড়িয়ে ধরার বদলে মল্লের কৌশল জানুর সাহায্যে কাঁচি মারার কায়দা আরম্ভ হল— মুষ্টিভির্জানুভিশ্চৈব নিঘ্নন্তাবিতরেতরম্‌।
কুস্তিগীরের যেসব কৌশল আজও চালু আছে, তার সঙ্গে প্রাচীনদের প্রাথমিক পাঠ মিলে যাবে। কেন না সভ্যতার সমবয়সি এই যুদ্ধে প্রতিপক্ষকে একবার দূরে ঠেলে দেওয়া, একবার চেপে ধরে নীচে ফেলবার চেষ্টা, পরমুহূর্তে ছেড়ে দিয়ে সামনাসামনি আস্ফালন এবং তার পরেই লেঙ্গি মেরে ফেলে দেবার চেষ্টা— মহাভারতের কবি এগুলির যোজনা করেছেন মহাকাব্যিক সংস্কৃতে— প্রকর্ষণ, আকর্ষণ, অভ্যাকর্ষণ এবং বিকর্ষণ— প্রকর্ষণাকর্ষণয়োরভ্যাকর্ষণবিকর্ষণৈঃ। আর আমরা যে এইশব্দগুলির অর্থ করেছি, তা টীকাকার নীলকণ্ঠের ব্যাখ্যা ধরে। মল্লযুদ্ধের এই আকর্ষণ-বিকর্ষণের মধ্যে কিন্তু প্রবল মুষ্ট্যাঘাতও এতটুকু বাদ যাচ্ছে না। কেন না একালের ‘বক্সিং’ এবং কুস্তির মধ্যে যেমন পরস্পরের কোনও মিশ্রণ নেই, সেকালে কিন্তু এই মিশ্রণ ছিল।
ফলে দুই মহামল্লের পরস্পরাকর্ষণের মধ্যে প্রচণ্ড চড়-থাপ্পড়-ঘুষি মারা চলতে লাগল এবং তার সীমা এতটাই যে দূর থেকে তার শব্দ শোনা যাচ্ছিল— ততশ্চটচটাশব্দঃ সুঘোরঃ সমপদ্যত।
একটা সময় এল, যখন এই মল্লযুদ্ধের প্রক্রিয়ায় মহাবলী ভীমসেন শল্যকে দু’হাতে ওপরে তুলে আছাড় দিলেন মাটিতে— ততো ভীমঃ সমুৎক্ষিপ্য বাহুভ্যাং শল্যমাহবে। ব্রাহ্মণবেশী ভীমের শক্তি দেখে সমবেত বামুনদের দারুণ গর্ব হল। শল্যের অবস্থা দেখে বামুনরা আহ্লাদে হেসে উঠলেন। শল্য একটু দূরে গিয়েই আছড়ে পড়েছিলেন, শত্রুর এই ভূপাতিত দুর্বল-ভগ্ন অবস্থায় প্রতিমল্লের সুযোগ আসে তাকে আপন শক্তিতে চেপে ধরে মেরে ফেলার। মহাভারতের কবি লিখেছেন— এ বড় আশ্চর্য ঘটনা ঘটল যে, ভীম শল্যের মতো এমন এক বীরকে ভূপাতিত দেখেও তাঁকে বধ করলেন না— যচ্ছল্যং পাতিতং ভূমৌ নাবধীদ্‌ বলিনং বলী। আসলে মহাকবি যেটা উহ্য রেখে দিলেন, সেটা হল— শল্য তাঁর ভাগনেদের যতই না চিনে থাকুন, ভীম তাঁকে চিনেছেন ধৃষ্টদ্যুম্নের মুখে বিবাহ-সভায় আগত রাজনাম-কীর্তনের সময়। ভীম জানেন— শল্য তাঁদের মামা, নিরুপায় হয়ে তাঁর সঙ্গে যুদ্ধ করতে হয়েছে বটে, কিন্তু বিবাহ-সভায়-আসা ভোলেভালা মামাকে মেরে ফেলাটা কোনও বীরোচিত কর্ম হবে না।
এই মার খাবার পরেও আমরা শল্যকে আর ধারে-কাছে দেখিনি এবং তিনি যদি পরে জেনেও থাকেন যে, দ্রুপদের রাজসভায় তিনি ছদ্মবেশী ভাগনের হাতে মার খেয়েছেন, তবে তাতেও তিনি দুঃখ পাননি। তিনি সরল যুক্তিতেই বুঝেছেন যে, ওই আঘাত তাঁর প্রাপ্যই ছিল। এর পরে যুধিষ্ঠিরের রাজসূয় যজ্ঞের কালে দিগ্‌বিজয় করতে বেরোলেন ভীম, অর্জুন, নকুল, সহদেব চার ভাই। নকুল তো মদ্ররাজের আপন ভাগনে, দিগ্‌বিজয়ের ক্রমে এক সময় তিনি এসে পৌঁছোলেন মদ্রদেশের রাজধানী শাকল বলে একটা জায়গায়। সেখান থেকেই তিনি দূত পাঠালেন মাতুলের কাছে, যুধিষ্ঠিরের রাজসূয় যজ্ঞের খবর দিয়ে। দূতের মুখে ভাগনেদের রাজসূয় যজ্ঞের খবর শুনে তিনি মহাখুশি হলেন। নকুলকে আর যুদ্ধ করতে হয়নি, তিনি সানন্দে নকুলের বশ্যতা স্বীকার করে নিয়েছেন— মাতুলং প্রীতিপূর্বেণ শল্যং চক্রে বশে বলী। শল্য শুধু যুধিষ্ঠিরের বশ্যতা স্বীকার করে নিলেন না, এই তিনি প্রথম সুযোগ পেলেন আপন ভাগনেটিকে যথাসাধ্য আদর-যত্ন করার। নকুলকে খুব যত্ন-আত্তি করলেন শল্য— সে তেন সৎকৃতো রাজ্ঞা সৎকারার্হো বিশাম্পতে। নকুলও তাঁর মাতুলের দেওয়া মণি-রত্নের বিচিত্র উপহার নিয়ে প্রস্থান করলেন দিগ্বিজয়ীর মতোই।
আমরা জানি— রাজসূয় যজ্ঞের ক্ষেত্রে দিগ্বিজয় ব্যাপারটা একটু সাজানো গোছের হয় সব সময়েই। কেন না রাজ্যের পর রাজ্য লাইন দিয়ে শত্রু-মিত্র-নির্বিশেষে যুধিষ্ঠিরের বশ্যতা স্বীকার করে নিচ্ছে, এটা একটু আশ্চর্য লাগে। কোনও কোনও রাজ্য যে বিজিগীষু রাজার বিরুদ্ধে লড়াই দিচ্ছিলেন না, তা নয়। কিন্তু সেটাও যেন কিছু সাজানো লাগে, যেন রাজসূয়-প্রবৃত্ত রাজা কতটা ক্ষমতাশালী সেটা দেখানোর জন্যই যেন এই যুদ্ধ। বাস্তবে রাজসূয় যজ্ঞকারী রাজার বাহুবল, সৈন্যবলের চেয়েও রাজধর্ম-নিবিষ্টতা এবং ধর্মভাবনা বেশি মূল্য পেত বলেই প্রায় সকলেই তাঁর বশ্যতা মেনে নিয়ে রাজকর দিত— অন্তত মহাকাব্যিক সংঘটনাগুলি এইরকমই দেখি। এমনটি যদি না হত, তা হলে মদ্ৰপতি শল্যের সঙ্গে যুদ্ধে নকুল হয়তো হেরেই যেতেন। কেন না যোদ্ধা হিসেবে শল্য কিছু কম ছিলেন না, অন্তত তাঁকে নকুলের মতো বীরের পক্ষে হারানো সম্ভব হত না। এখানে অবশ্য যুদ্ধের জায়গাটা ছাড়া শল্যের সঙ্গে নকুলের যে মামা-ভাগনের সম্পর্ক, সেই সম্পর্কের মধ্যে এমনিতে যুদ্ধের কোনও সম্ভাবনাই নেই। অন্যদিকে তাঁর চরিত্রের মধ্যেও সরলতা আছে এবং একবার যদি তিনি বুঝে ফেলেন যে তাঁর সহায়তা প্রার্থনা করা হচ্ছে, তা হলেই তিনি তার দলে। নকুলও এই মূহূর্তে তাঁর মামাকে খুঁজে পেয়েছেন।
রাজসূয় যে শুধুই মেনে নেবার জায়গা নয়, অথবা প্রাথমিকভাবে মেনে নিলেও কোনও-না-কোনও সময়ে যে চরম বিরোধিতার জায়গাও থাকে, সেটা যুধিষ্ঠিরের রাজসূয়-যজ্ঞের অন্তিম অনুষ্ঠান থেকেই প্রমাণ হয়ে যাবে এবং লক্ষণীয়, সেখানেও মদ্রপতি শল্য যুধিষ্ঠিরের শত্রুর মুখে প্রশংসিত এবং সমর্থিত হচ্ছেন। দোষের মধ্যে এই— রাজসূয় যজ্ঞের মূল অনুষ্ঠানে যুধিষ্ঠির পিতামহ ভীষ্মের কথায় বাসুদেব কৃষ্ণকে জীবনের শ্রেষ্ঠ অর্ঘ্যটুকু দান করতে প্রস্তুত হয়েছিলেন। এই অবস্থায় চেদিরাজ শিশুপাল সমাগত রাজাদের সামনে কৃষ্ণের নিন্দা আরম্ভ করলেন। নিন্দার বিষয় আরও অনেক ছিল, কিন্তু শিশুপালের সবচেয়ে রাগের কারণ যেটা দাঁড়াল, সেটা হল— এত এত গণ্যমান্য ব্যক্তিত্ব রাজসূয়ের আসরে উপস্থিত থাকতে যুধিষ্ঠির কেন কৃষ্ণকে অর্ঘ্য দিতে গেলেন। আসলে কৃষ্ণ তাঁর চরম শত্রু, কৃষ্ণ তাঁর পিতা-প্রতিম জরাসন্ধকে পাণ্ডবদের মাধ্যমে মেরে ফেলেছেন। অতএব তাঁর তুলনায় অন্য যে-কোনো মানুষই তাঁর কাছে অর্ঘ্যদানের যোগ্যতম ব্যক্তি। ভীষ্ম, দ্রোণ, দ্রুপদ, অশ্বত্থামা, দুর্যোধন— কার নাম গ্রহণ করেননি শিশুপাল? অত্যন্ত শ্রদ্ধার সঙ্গে এঁদের সম্বন্ধে কথা বলতে বলতে শিশুপাল মদ্ৰপতি শল্যের নাম করে বলেছেন— মদ্ৰাধিপ শল্যও তো উপস্থিত আছেন এখানে। তিনি থাকতে কৃষ্ণকে কেন অর্ঘ্যদান করলে তুমি— শল্যে মদ্ৰাধিপে চৈব কথং কৃষ্ণস্ত্বয়ার্চিতঃ?
শিশুপালের এই সশ্রদ্ধ রাজনাম-কীর্তনের মধ্যে অন্য রাজা বা ঋষিদের প্রতি তাঁর শ্রদ্ধা কতখানি ছিল বলা মুশকিল, কিন্তু তাতে যে কৃষ্ণের প্রতি বিদ্রোহ-বিদ্রূপটাই বেশি সেটা বোঝার কোনও অসুবিধা নেই। কিন্তু এই অসংশ্লিষ্ট ঘটনার মধ্যে আমাদের কাছে যেটা সবচেয়ে গুরুত্বপূর্ণ, যেটা হল— শক্তি, শৌর্য কিংবা সম্মানের দিক থেকে শল্যরাজ কিছু কম ছিলেন না। যতই তিনি দূরে থাকুন, অথবা খানিকটা ‘আন্‌ইন্‌ভলভড’, তবু তৎকালীন বীর নামের মধ্যে তাঁকে গণ্য করতে হবে, তাঁকে ডাকতে হবে প্রয়োজনে। যুধিষ্ঠিরের রাজসূয়ে কৃষ্ণের তুলনায় শল্যকে মহত্তর করে দেখিয়ে শিশুপাল যতই ভাল্‌ভালাই করুন, শল্য তাঁর প্রশংসায় স্ফীত হয়ে যাননি। তিনি রাজসূয় যজ্ঞের শেষ পর্যন্ত থেকেছেন এবং রাজসূয়-যজ্ঞে যোগ দিয়ে অন্যান্য রাজারা যে-সব উপহার দিয়েছিলেন যুধিষ্ঠিরকে, তাঁদের মধ্যে অন্যতম দামি উপহার দিয়েছিলেন শল্য। নিজের রাজ্য থেকে তিনি তাঁর বড় ভাগনের জন্য বয়ে এনেছিলেন অসাধারণ একটি তরবারি, যেটার ‘গ্রিপ’ নেবার জায়গাটা এত সূন্দর যে মুঠো করে ধরলে মনে হবে যেন এই হাতের মাপ করেই তরবারিটি তৈরি হয়েছিল। শল্য আরও একটি জিনিস এনেছিলেন যেটা ‘শো-পিস’ হিসেবে সকলের দৃষ্টি আকর্ষণ করতে পারে। সেটি ছিল সোনার কারুকার্য করা একটা ‘শো-পিস’ যাকে বলা হয়েছে ‘শৈক্য’ অর্থাৎ শিকেয় তুলে রেখে প্রদর্শন করতে হয়। শল্যের দেওয়া সেই সুন্দর মুষ্টিযুক্ত তরবারি এবং সেই ‘শৈক্য’ স্বর্ণ-পাত্রের প্রদর্শনী দেখে সভায় উপস্থিত দুর্যোধনের চোখ এতই টাটিয়েছিল যে, তিনি পিতা ধৃতরাষ্ট্রের কাছে যখন যুধিষ্ঠিরের রাজসূয় যজ্ঞের সাফল্য বর্ণনা করছিলেন, তখন বিভিন্ন রাজোপহারের মধ্যে তিনি শল্যের দেওয়া উপহারটিকেও যথেষ্ট মর্যাদা দিয়ে বর্ণনা করেছেন— অসিঞ্চ সুৎসরু শল্যঃ শৈক্যং কাঞ্চনভূষণম্।
যুধিষ্ঠিরের রাজসূয় যজ্ঞ হয়ে যাবার পরেও শল্য কিছুদিন এই অঞ্চলে থেকে গিয়েছিলেন বলে মনে হয়। কেন না রাজসূয়-যজ্ঞের কিছুদিনের মধ্যেই দুর্যোধনের প্ররোচনায় হস্তিনাপুরে যে পাশাখেলার আসর বসে সেখানে শল্যকে আমরা উপস্থিত দেখেছি। যুধিষ্ঠির ধৃতরাষ্ট্রের নিমন্ত্রণ গ্রহণ করে হস্তিনাপুরে পাশা খেলতে এসে যাঁদের সঙ্গে প্রথমে সৌজন্য সাক্ষাৎকার করেন, তাঁদের মধ্যে যেমন ভীষ্ম-দ্রোণ, কৃপ-কর্ণের মতো চিরাচরিত মুখ ছিল, তেমনই ছিলেন শল্য এবং অন্যান্য দেশীয় কিছু রাজা, যাঁরা আগেই এসে উপস্থিত হয়েছিলেন হস্তিনাপুরে, অথবা আগে থেকেই সেখানে ছিলেন— যে চান্যে তত্র রাজানঃ পূর্বমেব সমাগতাঃ। আমাদের ধারণা— যুধিষ্ঠিরের রাজসূয় যজ্ঞে যোগ দিতে এসে শল্য কিছুদিন ইন্দ্রপ্রস্থে থাকার পর হস্তিনাপুরে গিয়েছিলেন সেখানকার বয়স্ক মানুষদের সঙ্গে দেখা করতে। বিশেষত ভীষ্মের সঙ্গে, যিনি তাঁর ভগিনীর পাণিপ্রার্থনা করেছিলেন পাণ্ডুর জন্য। শল্য হস্তিনাপুরে থাকাকালীনই ধৃতরাষ্ট্রের তরফ থেকে পাশাখেলার নিমন্ত্রণ যায় যুধিষ্ঠিরের কাছে এবং তিনি এসে ভীষ্ম; দ্রোণ সকলের সঙ্গে দেখা করার পর কর্ণ-দুর্যোধনের পরেই শল্য এবং শকুনির সঙ্গে সৌজন্য-সাক্ষাৎকার করেন— দুর্যোধনেন শল্যেন সৌবলেন চ বীর্যবান।
হস্তিনাপুরে মদ্ৰপতি শল্যের একটা প্রাথমিক উপস্থিতি টের পেলাম বটে, কিন্তু এই উপস্থিতির কোনও ক্রিয়াকারিতা আমাদের চোখে পড়েনি। এত যে অন্যায় পাশাখেলা হল, উন্মুক্ত সভার মধ্যে কুলবধূ দ্রৌপদীকে নিয়ে অসভ্য টানাটানি হল, সেখানে পারুন না পারুন বিদুর কিছু বলেছেন, ভীষ্ম কিছু বলেছেন, এমনকী বলেছেন বিকর্ণও, কিন্তু ভাগনেদের এই বিপদে শল্যের মুখে আমরা একটা কথাও শুনিনি। এমনকী এই সময় থেকে পাণ্ডবদের বনবাসে যাওয়া পর্যন্ত আমরা শল্যের উচ্চবাচ্য কিছু শুনিনি। হয় তিনি হস্তিনাপুর থেকে চলে গিয়েছিলেন অথবা সেখানে থেকে থাকলেও সমস্ত ঘটনাবলীর প্রতি তিনি উদাসীন ছিলেন। হয়তো বা পাণ্ডব-কৌরবের এই জ্ঞাতিশত্রুতার মধ্যে নাক গলিয়ে তিনি কোনও পক্ষকেই সন্তুষ্ট বা অসন্তুষ্ট করতে চাননি। সম্পূর্ণ সময়টা ধরে তিনি থেকেছেন নিশ্চুপে অথবা চলে গেছেন নিশ্চুপে। নাকি মনে মনে এটাও জল্পনা করব যে, ভাগনে-বাড়ির রাজসূয়-যজ্ঞে এসেও সেখানে যথেষ্ট আতিথেয়তার ব্যবস্থা থাকা সত্ত্বেও তিনি হস্তিনাপুরে ধৃতরাষ্ট্রের গৃহে এসে বসবাস করছেন কেন? আর কেনই বা যুধিষ্ঠিরের সৌজন্য-বিনিময়ের কালে তিনি দুর্যোধন-শকুনির মাঝখানে আছেন? তার মানে কি এই যে, ভাগনেদের সঙ্গে মদ্ৰপতি শল্যের যত সুসম্পর্কই থাকুক, তবু ধৃতরাষ্ট্র এবং তাঁর পুত্র-পরিজনের প্রতি তাঁর অন্য সহানুভূতিও ছিল।
তবে আমরা যত জটিলভাবে ভাবছি, শল্য এতটা জটিল চরিত্রই নন। হয়তো হস্তিনাপুরের ভীষ্ম কিংবা ধৃতরাষ্ট্রের সঙ্গে তাঁর সুসম্পর্ক ছিল বলেই তিনি ভাগনের রাজসূয় সেরে সেখানে গিয়ে ছিলেন এবং পাশাখেলার পূর্ব দিনে যুধিষ্ঠিরের সঙ্গে তাঁর সাক্ষাৎ হয়েছে দৈবক্রমে এবং হয়তো তিনি তার পরেই চলে গেছেন মদ্রদেশে অথবা হস্তিনাপুরে থাকলেও তিনি নিজেকে উহ্য রেখেছেন সযত্নে। এটাই তাঁর স্বভাব। এই স্বভাবের পরিবর্তনও হয় না। পাণ্ডব-ভাগনেদের বারো বছরের বনবাস-জীবন কাটল— বনবাসেও তাঁর সঙ্গে দেখা করতে এসেছেন কৃষ্ণ, এবং অন্যান্য ঘনিষ্ঠ আত্মীয়েরাও, কিন্তু শল্য কোনওদিনও এলেন না। বনবাস এবং অজ্ঞাতবাসের সময় চলে গেল। বিরাটের রাজধানীতে সেই বিরাট ‘মিটিং’ বসল। সেখানে কৃষ্ণ, বলরাম, দ্রুপদ সকলেই এসেছেন, কিন্তু শল্য পাণ্ডবদের যথেষ্ট ঘনিষ্ঠ হওয়া সত্ত্বেও তাঁদের এই দুর্ভাবনার দিনে নিজে উপস্থিত হননি।
একটা খটকাও লাগে মাঝে মাঝে। লক্ষ করে দেখুন, পাণ্ডবজননী কুন্তীর সঙ্গে কৃষ্ণপিতা বসুদেবের যে সম্বন্ধ, মাদ্রীর সূত্রে শল্যের সঙ্গেও কিন্তু সেই একই সম্বন্ধ। অথচ কুন্তীর সম্বন্ধে বাসুদেব কৃষ্ণ পাণ্ডবদের যে কোনও ব্যাপারে যতখানি সক্রিয়, শল্য ঠিক তার উলটো— ঠিক ততটাই নিষ্ক্রিয়। আমাদের জিজ্ঞাসা হয়— এই নিস্ক্রিয়তা কি মাদ্রীর সপত্নী কুন্তীর কারণেই অথবা কুন্তীর সূত্রে কৃষ্ণের অত্যুপস্থিতি শল্যের মনে কোনও অবহীন চেতনা জাগাত। হয়তো এই কারণেই অমন একটা সময়ে, যখন পাণ্ডব-কৌরবের যুদ্ধ-সম্ভাবনায় পাণ্ডবদের ঘনিষ্ঠ-জনেরা সকলেই বিরাটের রাজসভায় উপস্থিত, তখন শল্যকে কিন্তু নিমন্ত্রণ করে নিজেদের দলে যোগ দেবার কথা বলতে হচ্ছে যুধিষ্ঠিরকে।
শ্বশুরবাড়ির লোক বলেই হয়তো দ্রুপদই এই লৌকিকতার কথা প্রথম তুললেন। তিনি বললেন— কৌরবদের মন বোঝাবুঝির কথা পরে হবে, দুর্যোধন কী ভাবছেন অথবা ভীষ্ম-দ্রোণ কী ভাবছেন— এ-সব প্রক্রিয়া চলতে থাকুক। কিন্তু যুদ্ধের সম্ভাবনা মাথায় ধরে নিয়েই আমাদের সকলকেই ডাকতে হবে, দূত পাঠাতে হবে সবার কাছে, বিশেষত আমাদের মিত্রগোষ্ঠীকে জানাতে হবে— তাঁরা যেন সৈন্য-সামন্ত দিয়ে আমাদের শক্তি বাড়ান— প্রস্থাপয়াম মিত্রেভ্য বলান্যুদযোজয়স্ব নঃ। এখানে পাণ্ডবদের মিত্রশক্তি বলে যাঁদের ভাবা হচ্ছে, তাঁদের মধ্যে দ্রুপদ রাজা প্রথমে যাঁর নাম করছেন, তিনি কিন্তু মদ্ৰপতি শল্য। দ্রুপদ বলছেন— শীঘ্রগামী দূতেরা আগে যাক শল্যরাজার কাছে, ধৃষ্টকেতু এবং জয়ৎসেনের কাছে— শলস্য ধৃষ্টকেতোশ্চ জয়ৎসেনস্য বা বিভো। আগে যাবার দরকার এই কারণে যাতে দুর্যোধনের লোকেরা আমাদেরও আগে তাঁদের হাত করে না ফেলে। দ্রুপদ বলছেন— আমি খুব ভালই জানি যে, ভদ্র-সজ্জন রাজাদের মধ্যে অনেকেই আছেন যাঁরা আগে-আসা প্রার্থী রাজাকে ফিরিয়ে দিতে পারেন না— পূৰ্বাভিপন্নাঃ সন্তশ্চ ভজন্তে পূর্ব চোদনম্‌।
দ্রুপদের কথা থেকে খুব পরিষ্কারভাবে বোঝা যায় যে, মদ্ৰাধিপতি শল্য পাণ্ডবদের সম্পর্কে মামা হলেও, তিনি কিন্তু তেমন ‘কমিটেড’ মানুষ নন, যিনি ভাগনেদের প্রয়োজন-মাত্রেই ঝাঁপিয়ে পড়বেন তাঁদের দলে। অর্থাৎ শল্য সেই ধরনের মানুষদের মধ্যে পড়েন যেখানে সমান আশা এবং সম্ভাবনা নিয়ে পাণ্ডবরাও দূত পাঠাবেন এবং দুর্যোধনও দূত পাঠাবেন। দ্রুপদ বলেওছেন সে-কথা। বলেছেন— এই শল্য, ধৃষ্টকেতু বা জয়ৎসেনের কাছে দুর্যোধনও সাহায্য প্রার্থনা করবেন— স তু দুর্যোধনো নূনং প্রেষয়িষ্যতি সর্বশঃ। অন্তত তাঁর আগে যাতে আমাদের দূত চলে যায়, আমাদের সেই চেষ্টাটা তাড়াতাড়ি করতে হবে।
দ্রুপদের সন্দেহ এবং পূর্বভাবনা যে কতটা যুক্তিযুক্ত ছিল তা শল্যের আচরণ থেকেই সবচেয়ে ভাল বোঝা যায়। মহাভারতের কবি এই উদ্যোগপর্ব পর্যন্ত শল্যের কথা তেমন সবিস্তারে কোথাও বলেননি, কিন্তু রাজনীতি যে কত বিষম বস্তু, এখানে যে বাপ-ভাই, মামা-ভাগনেও কার্যকালে অন্যরকম চেহারা নেয়, সে-কথা বলতে গিয়ে মহাকবি সম্পূর্ণ একটি অধ্যায় খরচ করেছেন শল্যের জন্য। মহাকাব্যের কবি সব সময় স্পষ্টভাষণে তত্ত্ব বোঝান না। তিনি ঘটনার বিস্তারে মানুষের চরিত্র বলতে বলতে রাজনীতির মারপ্যাঁচ পরিষ্কার করে দেন। বিশেষত শল্যের মতো ব্যক্তি— ঘটনাক্রমে যাঁর নিজের শক্তিও আছে, সৈন্যবলও আছে— অথচ স্বভাবে সরল, রাজনীতির কূট তেমন বোঝেন না, তিনি যে কী করে অন্যের তৈল-প্রলেপ লাভ করে বিপরীত স্থানে নিজেকে সমর্পণ করেন, সেটা মহাভারতের কবি দেখিয়ে দিয়েছেন মানব-চরিত্রের অঙ্কনশৈলী প্রকট করে।
দ্রুপদরাজার প্রস্তাব-মতো পাণ্ডবরা কিন্তু খুব ভুল করেননি। তাঁরা আগেভাগেই দূত পাঠিয়ে শল্যকে তাঁর সেনাবাহিনী নিয়ে যোগ দিতে বলেছিলেন তাঁদের সঙ্গে। দুর্যোধনের দূত তখনও তাঁর কাছে যায়নি। অতএব দূতের মুখে পাণ্ডবদের আমন্ত্রণ শুনেই বিরাট সৈন্যবাহিনী নিয়ে সপুত্রক চললেন পাণ্ডবদের সঙ্গে দেখা করতে। মহাভারতের যুদ্ধে শল্যের যে খুব অবদান আছে, তা নয়; তৎসত্ত্বেও এত যে তাঁর গুরুত্ব সেটার কারণ বোধহয় তাঁর সৈন্যসংখ্যা। আমি আগেই বলেছি— মদ্রদেশের রাষ্ট্রযন্ত্র যতখানি রাজতান্ত্রিক ছিল, তার চেয়ে বেশি গণরাজ্যের বৈশিষ্ট্য আত্মসাৎ করেছিল। আর গণরাজ্যের সৈন্য এবং সৈন্যসংখ্যা একটা খুব বড় ব্যাপার। কেন না সময়কালে এরা ‘মার্সেনারি’ হিসেবে যে কাজ করত, সে প্রমাণ আমরা কৌটিল্যের অর্থশাস্ত্রে ‘বার্তাশস্ত্রোপজীবী’ শব্দটার মধ্যে পেয়েছি। বার্তা মানে কৃষি-পশুপালন অথবা বাণিজ্য। গণরাজ্যের অনেকেই সময়কালে এই সব কাজ করত, আর যখন প্রয়োজন হত শস্ত্রধারণ করে যুদ্ধ করত। গণরাজ্যের প্রধানেরাও এইরকম সৈন্য পোষণ করতেন। মহাভারতের এক জায়গায় বলা হচ্ছে— মদ্ৰপতি শল্য এক বিরাট সেনাবাহিনী পোষণ করতেন— তথাহি বিপুলাং সেনাং বিভর্তি স নরর্ষভঃ।
সেনাবাহিনীর এই বিপুল আকার উল্লেখ করে মহাভারতের কবি সেই ঐতিহাসিক তথ্য বুঝিয়ে দিয়েছেন যাতে প্রমাণ হয়— শল্য খুব নামিদামি রাজা না হলেও তাঁর আসল গুরুত্বটা কোথায়। শল্যের সেনাবাহিনী রাস্তায় নেমে যখন, তাঁরই পিছন পিছন চলছিল তখন মহাভারতের কবি মন্তব্য করেছেন— শল্যের সেনাবাহিনী প্রায় আধ যোজন পথ জুড়ে চলছিল— তস্য সেনানিবেশোহভূদ্‌ অধ্যর্ধমিব যোজনম্‌। শল্যরাজের সৈন্য-পরিমাণ— এক অক্ষৌহিণী। অনেকগুলি ক্ষত্রিয়বীর তাঁর সেনাপতির কাজ করেন। সৈন্যদের বর্ম, ধ্বজ, ধনুক, আভরণ, বাহন যতই বিচিত্র হোক, একটা জায়গায় তাদের মিল হল— মদ্রদেশের সৈন্যদের একটা নিজস্ব ‘ইউনিফর্ম’ আছে, তারা প্রত্যেকে স্বদেশি মদ্রদেশীয় বেশভূষায় অলংকৃত— স্বদেশ-বেশাভরণা বীরাঃ শত-সহস্রশঃ।
শল্য চলেছেন পাণ্ডবদের কাছে, তাঁর সৈন্যদের কুচকাওয়াজে পৃথিবী কম্পিত হচ্ছে, মাঝে মাঝে অবশ্য তিনি সৈন্যদের বিশ্রাম করারও সুযোগ দিচ্ছেন। রাস্তাও তো কিছু কম নয়। এখনকার পাকিস্তানের শিয়ালকোট অথবা পাক-অধিকৃত কাশ্মীর অঞ্চল থেকে বিরাট রাজার রাজধানী জয়পুর-ভরতপুর অঞ্চলে আসা— এতটা রাস্তা, শল্য ধীরেসুস্থেই যাচ্ছিলেন পাণ্ডবদের কাছে— শনৈর্বিশ্রাময়ন্‌ সেনাং স যযৌ যত্র পাণ্ডবাঃ। কিন্তু এতগুলি সৈন্য নিয়ে শল্যের এই ধীর-প্রয়াণই কিন্তু পাণ্ডবদের সৌভাগ্য কেড়ে নিয়ে চলে গেল। অথচ পাণ্ডবরা এইবারে কোনও ভুল করেননি, তাঁদের দূত পূর্বেই উপস্থিত হয়ে শল্যকে সৈন্য-নির্যাণেও প্রবৃত্ত করেছিল। কিন্তু সময় পার হয়ে গেলেও, এমনকী প্রথমে ভুল করে ফেললেও পরে কীভাবে শুধরে নিয়ে পরিস্থিতি নিজের অনুকূল করে নিতে হয়, সেটা দেখিয়ে দিলেন দুর্যোধন।
শল্য বিশাল সৈন্য নিয়ে পাণ্ডবদের কাছে যাচ্ছেন— এ কথা শোনা মাত্রেই দুর্যোধন শল্যের যাত্রাপথে উপস্থিত হয়ে এক অদ্ভুত সম্বর্ধনার ব্যবস্থা করলেন খুব তাড়াতাড়ি— উপায়ান্তম্‌ অভিদ্রুত্য স্বয়মানৰ্চ ভারত। আসলে দুর্যোধন দূতের মুখে খবর পেয়ে গিয়েছিলেন যে শল্য সৈন্য নিয়ে যেতে যেতে মাঝে মাঝে তাদের বিশ্রামও করাচ্ছেন। দুর্যোধন আর দেরি না করে শল্যের অনুমিত যাত্রাপথের এক জায়গায়— যেখানে শল্য এখনও এসে উপস্থিত হননি, কিন্তু অবশ্যই সেখান দিয়ে যাবেন— সেইরকম একটা জায়গায় অস্থায়ী কতগুলি গৃহ-মণ্ডপ তৈরি করলেন— অস্থায়ী হলেও রত্নখচিত, সুসজ্জিত আবাস-গৃহ। সময় কাটানোর জন্য ব্যবস্থা রাখলেন নানাবিধ আমোদ-প্রমোদ-ক্রীড়ার। পরিবেশ মনোরম করার সঙ্গে সঙ্গে এতগুলি সৈন্যের বাস্তব প্রয়োজন মাথায় রেখে এখানে-ওখানে কুয়োর জলের ব্যবস্থা, এবং ছোট-বড় দিঘিও কাটানো হল। রান্না করার জায়গা অস্থায়ী হলেও খাদ্য-পেয়, মধু-মাংস সমস্ত ব্যবস্থাই পাকা। এমনকী সুদৃশ্য সেই আবাস গৃহগুলিতে মালাও রাখা হল অনেক, যাতে যে গৃহেই শল্য উপস্থিত হন তাঁকে অভ্যর্থনা করা যায় রাজোচিত মর্যাদায়— তত্র মাল্যানি মাংসানি… ঔদনানি গৃহাণি চ।
যতগুলি গৃহমণ্ডপ তৈরি হয়েছিল, তার প্রত্যেকটাতে দুর্যোধনের লোকেরা শল্যকে সন্তুষ্ট করার মহড়া নিয়েই বসেছিল— দুর্যোধনস্য সচিবৈর্দেশে দেশে সমন্ততঃ। সমস্ত ব্যবস্থা করে দুর্যোধন নিজে রইলেন সংগুপ্তভাবে, ছদ্মবেশে। দূর যাত্রাপথ বেয়ে আসতে আসতে শল্য হঠাৎ রাস্তার মধ্যে এমন বিচিত্র গৃহমণ্ডপ দেখে কৌতূহলী হয়ে থামতেই দুর্যোধনের লোকেরা তাঁকে অভ্যর্থনা জানিয়ে বলল— এই সব ব্যবস্থা আপনার জন্যই। অভিভূত শল্য একটি গৃহমণ্ডপ ছেড়ে অন্যটিতে যেতে থাকেন, আর দুর্যোধনের লোকেরা তাঁকে দেবতার মতো অভ্যর্থনা করতে থাকে। এত অভ্যর্থনা, এত মান-লাভ— শল্য দেবতার মতোই সুখী মনে করছিলেন নিজেকে; ভাবছিলেন— দেবরাজ ইন্দ্রও বোধহয় এত পূজা-মান লাভ করেন না— মেনেহভ্যধিকমাত্মানম্ অবমেনে পুরন্দরম্।
পাণ্ডবদের কাছে যাবার পথে এই দান-মান-অভ্যর্থনা লাভ করে শল্যের মনে হল— নিশ্চয়ই এত সব ব্যবস্থা যুধিষ্ঠিরই করে রেখেছেন তাঁর ক্লান্ত পথযাত্রায় আরাম আনার জন্য। সেই ভ্রান্তিতেই তিনি স্বসুখগর্বে হেঁকে বললেন— যুধিষ্ঠির-নিযুক্ত লোকজন কারা আছ এখানে, কারাই বা এই সুন্দর আবাস তৈরি করেছে আমার জন্য, তাদের ডাক, আমি সবাইকে পারিতোষিক দেব— যুধিষ্ঠিরস্য পুরুষাঃ কেহত্ৰ চক্রুঃ সভা ইমাঃ। আশা করি, কুন্তীপুত্র যুধিষ্ঠিরের এতে অমত হবে না। উটকো রাস্তার মধ্যে যারা এমন সুন্দর ঘর তৈরি করতে পারে, তারা তো অবশ্যই পরিতোষিক লাভ করার যোগ্য— আনীয়ন্তাং সভাকারাঃ প্রদেয়ার্হা হি তে মতাঃ।
দুর্যোধনের লোকজনেরা শল্যের কথা শুনে বেশ পরিতৃপ্ত হল এবং ঠিক সময়ে এসে দুর্যোধনকে সব ঘটনা জানাল, বিশেষত শল্যের সন্তুষ্টির কথা। মহাভারতের কবি লিখেছেন— দান-মান-সম্ভাষণে তৃপ্ত-স্ফীত শল্য যখন মানদাতার জন্য জীবন দিতেও প্রস্তুত— এমন একটা মনোভাব পোষণ করছেন, ঠিক তখনই দুর্যোধন লুকিয়ে শল্যের সঙ্গে দেখা করতে এলেন— গূঢ়ো দুর্যোধনস্তত্র দর্শয়ামাস মাতুলম্‌। দুর্যোধন বললেন— এই সমস্ত যত্ন-আত্তি-অভ্যর্থনার ব্যবস্থা তিনিই করেছেন এবং তা মাতুল শল্যের সন্তোষের জন্য, আর কোনও হেতু নেই। শল্য একেবারে বিগলিত হয়ে গেলেন। দুর্যোধনকে আলিঙ্গন করে তিনি বললেন— বলো বৎস! কী চাও, কী তোমার অভীষ্ট?
সম্পূর্ণ এই ঘটনাটার মধ্যে সবচেয়ে যেটা গুরুত্বপূর্ণ, সেটা হল— দুর্যোধনের ক্ষুরধার বুদ্ধি এবং তাঁর লোক চেনার ক্ষমতা, অপিচ ঠিক তার উলটো দিকে শল্যরাজার সন্তুষ্ট হবার ক্ষমতাটাও অনুমান করতে হবে, বুঝতে হবে— কতটুকু বাহ্য আড়ম্বরে তিনি বিগলিত হন। শল্য দুর্যোধনকে অভীষ্ট যাচনা করতে বললে দুর্যোধন ততোধিক সতর্ক হয়ে বললেন— আপনি যেমনটি বলছেন, সেই প্রার্থনা-পূরণের সংকল্প যেন আপনার সত্য হয়। আমি শুধু চাই— আপনি আমার সমস্ত সেনাবাহিনীর নায়ক হিসেবে কাজ করুন— সর্বসেনা-প্রণেতা মে ভবান্ ভবিতুমর্হসি। শল্য দ্বিতীয় কোনও চিন্তা না করে, এমনকী তাঁর ভাগনেরা ব্যাপারটাকে কীভাবে নেবে, সেটা এতটুকুও মাথায় না রেখে দুর্যোধনকে সায় দিয়ে বললেন— ‘ডান্‌’। বলো, আর কী করতে পারি তোমার জন্য— কৃতমিত্যব্রবীচ্ছল্যঃ কিমন্যৎ ক্রিয়তামিতি।
দ্রুতসম্মতির ক্ষেত্রে ইংরেজির ‘ডান’ (done) শব্দটির যে এমন একটা ‘স্মার্ট’ মহাকাব্যিক প্রতিশব্দ থাকতে পারে, সে আমি ভাবতেও পারিনি। শল্য বললেন— কৃতমিতি— অর্থাৎ তুমি যা চাইছ, তা করা হয়ে গেছে— কৃতমিত্যব্রবীচ্ছল্যঃ— তুমি আর কী চাও বলো। দুর্যোধন বললেন— আমার আর কিছু চাই না, শুধু আপনি আমাদের সঙ্গে থাকবেন। শল্য দুর্যোধনকে নিশ্চিন্ত করে বললেন— তুমি তোমার রাজধানীতে ফিরে যাও। আমি সময়মতো ঠিক পৌঁছে যাব সেখানে। তবে আমাকে একবার যুধিষ্ঠিরের সঙ্গে দেখা করতেই হবে। তাঁর সঙ্গে দেখা করেই যত শীঘ্র সম্ভব আমি চলে যাব তোমার কাছে— দৃষ্ট্বা যুধিষ্ঠিরং রাজন্ ক্ষিপ্রমেষ্যে নরাধিপ— কিন্তু তাঁর সঙ্গে দেখা একবার করতেই হবে।
শল্য আত্মদংশনে ভুগছেন সামান্য। একেবারে সামান্যই অবশ্য। তাঁর ভাগনেরা তাঁকে ডেকেছে এবং দুর্যোধনের অনেক আগেই ডেকেছে, তিনিও তাদের কাছেই যাচ্ছিলেন। অথচ মাঝখানে দুর্যোধনের আদর-অভ্যর্থনায় তিনি একেবারে ভেসে গেলেন। ভেসে যাবার জন্য তাঁর যে খুব দুঃখ হচ্ছে, তা নয়। যুধিষ্ঠিরের কাছে যেতে গিয়ে দুর্যোধনকে তিনি আত্ম-সাহায্যের আশ্বাস দিয়েছেন, তাতেও তাঁর কোনও আত্মদহন নেই। আসলে হঠাৎ ভেসে যাওয়ার বীজটা তাঁর চরিত্রের মধ্যেই নিহিত ছিল। আদর, আপ্যায়ন, প্রশংসা তাঁকে আত্মতৃপ্তি দেয়, তিনি ভেসে যান। তবে হ্যাঁ, ভেসে গেলেও তিনি পুরোটা ভোলেন না। তাই এখনও যুধিষ্ঠিরের কাছে যাবার অপেক্ষা আছে। যুধিষ্ঠিরের কাছে যাচ্ছেন দেখে দুর্যোধন অবশ্য মনে মনে ভয় পেলেন, কিন্তু রাজোচিত নিগূহন-বৃত্তিতে বাইরে সে-আতঙ্ক এতটুকু প্রকাশ না করে দুর্যোধন শল্যকে বললেন— আপনি কিন্তু তাড়াতাড়ি আসবেন, মহারাজ! পাণ্ডব যুধিষ্ঠিরকে দেখেই চলে আসবেন তাড়াতাড়ি— ক্ষিপ্রম্‌ আগম্যতাং রাজন্ পাণ্ডবং বীক্ষ্য পার্থিব— আমরা কিন্তু আপনার নায়কত্বের অধীন হয়েই রইলাম, আর আপনি আমাকে যে বর দিয়েছেন, তা যেন আপনার স্মরণে থাকে— ত্বয্যধীনাঃ স্ম রাজেন্দ্র বরদানং স্মরস্ব নঃ। দুর্যোধনের ভয় ছিল— শল্য যুধিষ্ঠিরের কাছে গিয়ে আবার না ভেসে যান।
কিন্তু না, শল্য এমন নন যে, তিনি কথা দিয়ে কথা রাখেন না। দুর্যোধনকে তিনি আশ্বস্ত করে বললেন— আমি খুব তাড়াতাড়িই ফিরে আসব। তুমি নিশ্চিন্তে বাড়ি যাও— ক্ষিপ্রমেষ্যামি ভদ্রং তে গচ্ছ ত্বং স্বপুরং নৃপ। বিদায়কালে শল্য এবং দুর্যোধন দু’জনেই দু’জনকে গাঢ় আলিঙ্গনে জড়িয়ে ধরলেন। তারপর শল্য চললেন যুধিষ্ঠিরের বাড়ি আর দুর্যোধন চললেন নিজের বাড়ি। এতক্ষণে কিন্তু শল্যের মনের ভিতর একটা খচখচানি হচ্ছে, তাঁর বোধ হচ্ছে— সব কথা যুধিষ্ঠিরকে খুলে বলা দরকার। পাণ্ডবরা তখন বিরাট রাজধানীর কাছাকাছি ‘উপপ্লব্য’ নামে অন্য একটি ক্ষুদ্র নগরে বাস করছেন। বিভিন্ন রাজ্যে সৈন্য পাঠানোর আর্জি জানানোর পর উপপ্লব্যে তাঁরা একটি অস্থায়ী সেনা-ছাউনিও তৈরি করে ফেলেছেন। সেখানে সেই পটমণ্ডপের স্কন্ধাবারে এসেই যুধিষ্ঠিরের সঙ্গে দেখা করলেন শল্য— উপপ্লব্যং স গত্বা তু স্কন্ধাবারং প্রবিশ্য চ।
আতিথেয়তার সামান্য বিধানে পাদ্য-অর্ঘ্য এবং একটি গোরু শল্যকে দান করার পরেই যুধিষ্ঠিরকে জড়িয়ে ধরে কুশল জিজ্ঞাসা করলেন শল্য। তারপরেই একে একে জড়িয়ে ধরলেন ভীম-অর্জুন এবং দুই ভাগনে-প্রবর নকুল-সহদেবকে— তথা ভীমার্জুনৌ হৃষ্টৌ স্বস্রীয়ৌ চ যমাবুভৌ। উপযুক্ত আসনে বসে কুশল-বিনিময়ের পর শল্য যুধিষ্ঠিরকে বললেন— ভাগ্যি মানি যুধিষ্ঠির! এতদিনে তোমরা বনবাসের যন্ত্রণা থেকে মুক্ত হয়েছ। কম কষ্ট তো যায়নি, নির্জন বনের মধ্যে ভাইদের নিয়ে, দ্রৌপদীকে নিয়ে কোথায় থাকা, কোথাও খাওয়া, কোথাও শোয়া, সত্যিই বহু কষ্ট করেছ তুমি— সুদুষ্করং কৃতং রাজন্ নির্জনং বসতা বনে। তার ওপরে ছিল আবার অজ্ঞাতবাস। রাজ্যভ্রষ্ট অবস্থায় তোমাদের দুঃখই গেল শুধু, সুখ বলে কিছু নেই— দুঃখমেব কুতঃ সৌখ্যং রাজ্যভ্রষ্টস্য ভারত। আমি জানি, তোমার সমস্ত দুঃখেরই মূলে আছে দুর্যোধন এবং একদিন শত্ৰুসংহার করে তুমি সুখ লাভ করবে অবশ্যই— অবাপ্স্যসি সুখং রাজন্‌ হত্বা শত্রূন্‌ পরন্তপ।
শল্য অনেক প্রশংসা করলেন যুধিষ্ঠিরের, তাঁর কষ্টের জন্য দুঃখিত হয়ে সমব্যথাও জানালেন অনেক এবং আপনাদের বিশ্বাস হবে কিনা জানি না— শল্যের সমদুঃখভাবিতার মধ্যে কোনও ভান অথবা প্রবঞ্চনা ছিল না। যুধিষ্ঠির যে সদা-সর্বদা ধর্মে প্রতিষ্ঠিত এবং ধর্ম এবং সত্যের পথেই যে একদিন তিনি এবং তাঁর ভাইরা শত্ৰুসংহার করে রাজ্য উদ্ধার করবেন— এই কথা শল্য মন থেকেই বললেন। শল্য যদি চতুর প্রবঞ্চক হতেন তা হলে দুর্যোধনের সঙ্গে তাঁর যে আগেভাগেই দেখা হয়েছিল, সে কথা তিনি সম্পূর্ণ চেপে যেতেন। শল্য কিন্তু তা করেননি, বরঞ্চ যুধিষ্ঠিরের কাছে আসতে গিয়ে মাঝপথে দুর্যোধনের সঙ্গে যেভাবে তাঁর দেখা হয়েছে এবং প্রাথমিক আতিথেয়তায় ভুলে তিনি যে তাঁর প্রার্থনা সম্পূর্ণ মঞ্জুর করেছেন— সে-সব কথা সব খুলে বললেন শল্য— তচ্চ শুশ্ৰূষিতং সর্বং বরদানঞ্চ ভারত।
বিরাট-নগরে উপপ্লব্যে থাকাকালীন যুধিষ্ঠিরের হয়ে কোনও গুপ্তচর-সংস্থা কাজ করছিল না, এটা ভাবার কারণ নেই। তারা নিশ্চয়ই এসে শল্য-দুর্যোধন সমাগমের খবর যুধিষ্ঠিরকে দিয়েছিল। ফলত যুধিষ্ঠির শল্যের হঠাৎ-আচরণে খুব বেশি অবাক হননি, কেন না মাতুলের চরিত্র অনেক কাল ধরেই তিনি যা অনুধাবন করেছেন, তাতে খুব বেশি অবাক হবার কারণ নেই, এটা তিনি বোঝেন। বিশেষত শল্য যখন নিজের দুর্বল আচরণ সবটাই খুলে বলেছেন, তখন যুধিষ্ঠির আর ক্ষোভ প্রকাশ করেননি। বরঞ্চ বলেছেন— আপনি কোনও খারাপ কাজ করেননি, মহারাজ! আপনি সন্তুষ্ট হয়ে তাঁকে কথা দিয়েছেন, সেটা অন্যায় বলি কী করে, আপনি ভালই করেছেন— সুকৃতং তে কৃতং রাজন্‌… ত্বয়া বাচা প্রতিশ্রুতম্‌।
যুধিষ্ঠির শল্যের স্বীকারোক্তি থেকেই বুঝেছেন যে, মনে মনে তিনি বিব্রত বোধ করছেন, মাতুল-সম্বন্ধী হয়েও তাঁদের শত্রুপক্ষে যোগ দেবার হঠকারিতায় তার মনে খোঁচা লাগছে কোথাও। সেই সুযোগ নিয়েই যুধিষ্ঠির বললেন-আপনি দুর্যোধনের পক্ষে এক অক্ষৌহিণী সৈন্য নিয়ে যোগ দিয়েছেন, সেখানে আমার বলার কিছু নেই, কিন্তু আমারও একটা কাজ আপনাকে করে দিতে হবে— একন্ত্বিচ্ছামি ভদ্রং তে ক্রিয়মাণং মহীপতে। যুধিষ্ঠির বোঝেন যে, তাঁর প্রস্তাব শোনার পর শল্য ভীষণ অপ্রস্তুত বোধ করবেন, এমনকী সে কাজের নীতিগত ঔচিত্য নিয়েও চর্চা আসবে শল্যের মনে, কিন্তু নিজেদের মামা শত্রু পক্ষে নাম লিখিয়েছেন, এই দুর্বলতায় আঘাত দিয়ে কোনও অন্যায় করার জন্যও তাঁকে অনুরোধ করা যায়, এটাও যুধিষ্ঠির বুঝে গেছেন। যুধিষ্ঠির একটু সাফাই গেয়েই বললেন— আমার একটা কথা কিন্তু রাখতেই হবে, মামা! সে আপনি অন্যায় কাজ বলুন, আর যাই বলুন, অন্যায় কাজ হলেও আপনাকে এই কাজটি করে দিতে হবে, মামা— রাজন্ অকর্তব্যমপি কর্তুমর্হসি সত্তম। আমি আপনার ক্ষমতা জানি। যুদ্ধক্ষেত্রে শৌর্যবীর্যে আপনি বাসুদেব কৃষ্ণের সমান। আমি জানি— এই বিরাট যুদ্ধে কর্ণ আর অর্জুনের মুখোমুখি লড়াই হবেই এক সময়। সেই যুদ্ধ ঘনিয়ে এলে কৃষ্ণকে অর্জুনের সারথি দেখে কর্ণ আপন হীনম্মন্যতায় ঠিক আপনাকে নিজের রথের সারথি হিসেবে চাইবে, এতে কোনও সন্দেহ নেই— কর্ণস্য ভবতা কার্য্যং সারথ্যং নাত্ৰ সংশয়ঃ। এই সারথ্যের কালেই আমার কাজটুকু আপনার করে দিতে হবে।
ভণিতা বলুন, সাফাই বলুন, অথবা ধানাই-পানাই বলুন, তা এইটুকুতেই শেষ হয়েছে। যুধিষ্ঠির এবার প্রয়োজনের কথা বললেন। বললেন— আপনার ওই সারথ্য-কালে আপনি কিন্তু আপনার ভাগ্নে অর্জুনের কথাটা মনে রাখবেন, তাকে যেভাবেই হোক রক্ষা করতে হবে আপনাকে। আপনি যদি আমার কিছুমাত্র প্রিয়কার্য করতে চান, তা হলে ওই সময় অর্জুনকে বাঁচিয়ে রাখার কথাটা আপনাকে চিন্তা করতেই হবে— তত্র পাল্যোহর্জুনো রাজন্ যদি মে প্রিয়মিচ্ছসি। যদি বলেন, এটা করব কী করে, আমি তো সারথির কাজ করব, তা হলে বলি— অর্জুনকে মারার জন্য কর্ণ যখন বিপুল উৎসাহ দেখাবে, তখন আপনি একটু একটু করে তার মনোবল ভেঙে দেবেন শুধু, আর তাতেই আমাদের জয় হবে— তেজোবধশ্চ তে কার্য্যঃ সৌতেরস্মজ্‌ জয়াবহঃ।
অসাধারণ এই শব্দটি ব্যবহার করেছেন দ্বৈপায়ন ব্যাস— ‘তেজোবধ’ অর্থাৎ যে উত্তেজনা, যে উৎসাহ, যে উদ্যম একজন বীর যোদ্ধাকে প্রতিপক্ষের বিরুদ্ধে যুদ্ধযাত্রায় প্রবৃত্ত করে, কেউ যদি যুদ্ধযাত্রার অব্যবহিত পূর্বেই সেই যোদ্ধার উৎসাহ-উদ্দীপনায় জল ঢেলে দিয়ে প্রতিপক্ষের প্রশংসা করতে থাকে, তাহলে সেই মনোবল ভেঙে দেওয়াটাকেই মহাভারতের কবি বলেছেন ‘তেজোবধ’। যুধিষ্ঠির শল্যকে অনুরোধ করেছেন— কর্ণার্জুনের ভয়ংকর যুদ্ধের প্রাক্‌কালে শল্য যেন কর্ণের মনোবল ভেঙে দেবার চেষ্টা করেন। যুধিষ্ঠির জানেন যে, নৈতিক দিক থেকে ব্যাপারটা অন্যায়, কিন্তু যুদ্ধে অর্জুনের সুরক্ষার দৃষ্টিতে এটা সাংঘাতিক কোনও অন্যায় নয় বলেই তিনি বললেন— দুর্যোধনের পক্ষে যোগ দেবার পর তাঁরই অন্যতম যোদ্ধার মনোবল ভেঙে দেওয়াটা অকর্তব্য হলেও এই কাজটা আমাদের জন্য করতে হবে আপনাকে— অকর্তব্যমপি হ্যেতৎ কর্তুমর্হসি মাতুল।
শল্য সাময়িক আতিথেয়তায় দুর্যোধনের পক্ষে যোগ দিয়েছেন বলে তাঁর অন্যায় কর্মগুলি সব ভুলে গেছেন— এ-কথা ভাবা ভুল হবে। আমাদের খেয়াল আছে যে, যুধিষ্ঠিরের রাজসূয় যজ্ঞের পর শল্য হস্তিনাপুরীতে ধৃতরাষ্ট্রের আতিথেয়তাতেই বেশ কিছু দিন বসবাস করেছিলেন। এমনকী দ্যূতক্রীড়ার সময়েও তিনি দ্যূতসভায় উপস্থিত ছিলেন বলেই আমাদের ধারণা। সত্যবদ্ধ যুধিষ্ঠিরের সামনে কর্ণ সেদিন কুলবধূ দ্রৌপদীর প্রতি যে আচরণ করেছেন, সে-দৃশ্য শল্য স্বচক্ষে দেখেও ছিলেন হয়তো। কেন না দ্যূতক্রীড়ার অব্যবহিত পূর্বের দিন যুধিষ্ঠির হস্তিনাপুরীতে এসে অনেকের মধ্যে শল্যের সঙ্গেও কুশল বিনিময় করেছিলেন। কর্ণের এই আচরণ শল্যের মনে আছে বলেই আজ যুধিষ্ঠিরকে তিনি অভয় দিয়ে বললেন— তুমি চিন্তা কোরো না, ভাগ্নে! আমি এ-কাজ করব। এটা অবশ্যই ঠিক যে, কর্ণ আমাকে সারথ্য-কর্মে নিযুক্ত করবেই, কারণ এ-ব্যাপারে সে আমাকে কৃষ্ণের মতোই সমান পটু মনে করে। অতএব সেই সময়েই— কর্ণকে আমি এমন সব প্রতিকূল কথা বলব যেটা যুদ্ধাভিমুখী যোদ্ধার পক্ষে একেবারেই হিতকর নয়। এইভাবে মনোবল ভেঙে গেলে অর্জুনের পক্ষে কর্ণকে বধ করাটা অনেক সহজ হয়ে যাবে— ভবিষ্যতি সুখং হন্তুং… হৃততেজাশ্চ পাণ্ডব।
এই কাজটাকে শল্য অকর্তব্যও মনে করছেন না। তিনি বলেছেন— দূতক্রীড়ার সময় দ্রৌপদীকে নিয়ে তুমি যে দুঃখ পেয়েছিলে, সূতপুত্র কর্ণ যে-সব নিষ্ঠুর আচরণ তখন করেছিল, তার মুখে যে-সব কথা তুমি শুনেছিলে— পরুষাণি চ বাক্যানি সূতপুত্ৰকৃতানি চ— সেই সব দুঃখ এবার মিটে যাবে। দুঃখ তত আসে, অনেক বড় মানুষ এমনকী দেবতারাও দুঃখ ভোগ করেন, আবার সে-দুঃখের অবসানও হয়। তোমারও সব দুঃখ পরিণামে সুখ নিয়ে আসবে নিশ্চয়— সর্বং দুঃখমিদং বীর সুখোদৰ্কং ভবিষ্যতি।
শল্য যুধিষ্ঠিরের কথা শুনেছেন এবং সান্ত্বনা দেবার প্রক্রিয়ায় দেবরাজ ইন্দ্র আপন ভার্যা শচীর সঙ্গে কত দুঃখ পেয়েছিলেন, তা বর্ণনা করতে গিয়ে শল্য নহুষের আখ্যান শোনালেন যুধিষ্ঠিরকে। বিশাল সেই আখ্যান শোনানোর পর শল্য পুনরায় দুর্যোধন-কর্ণদের দুর্ব্যবহারের প্রসঙ্গ উত্থাপন করলেন এবং এ-বিষয়ে তাঁর যথেষ্টই ক্ষোভ থাকায় কর্ণের ব্যাপারে যুধিষ্ঠিরের অনুরোধটুকু একেবারেই অন্যায় বলে মনে করলেন না। যুধিষ্ঠিরকে কথা দিয়ে শল্য সসৈন্যে দুর্যোধনের শিবিরে গিয়ে যোগ দিলেন— জগাম সবলঃ শ্রীমান্ দুর্যোধনমরিন্দম। শল্য এক অক্ষৌহিণী সেনা নিয়ে দুর্যোধনের পক্ষে যোগ দিয়েছিলেন এবং দুর্যোধন তাঁকে এক অক্ষৌহিণী সেনার নায়ক হিসেবেই তাঁর নিজের সৈন্য পরিচালনার সুযোগ দিয়েছিলেন।
অস্ত্রজীবী যুদ্ধবীরদের মধ্যে শল্য যে একজন মহাপ্রভাবশালী ব্যক্তিত্ব তাতে খুব একটা সন্দেহ নেই। মহাভারতের বিভিন্ন জায়গায় তাঁকে কৃষ্ণের সমান যুদ্ধবীর— বাসুদেবসমো যুধি— বলেও উল্লেখ করা হয়েছে, অথচ মহাভারতের এই বিশাল যুদ্ধে তাঁকে যে খুব কৃতিত্ব প্রকাশ করতে দেখি তা নয়। তার কারণ হয়তো ভীষ্ম এবং দ্রোণের মতো তিনি কৌরবপক্ষে থেকে যুদ্ধ করলেও পাণ্ডবদের ব্যাপারে তাঁর মমতা এবং গৌরব বোধ ছিল বেশি। কথাটা তাঁর নিজের কথা থেকেই প্রমাণ হয়ে যায়। যুদ্ধ আরম্ভ হবার আগে দুর্যোধন নিজপক্ষের এবং পাণ্ডব-পক্ষের যুদ্ধবীরদের অস্ত্ৰক্ষমতা এবং বীরত্ব পরিমাপ করার জন্য ভীষ্মকে কিছু প্রশ্ন করেছিলেন। উত্তর দেবার সময় যুদ্ধনায়কদের ক্ষমতা নির্ণয় করার সঙ্গে সঙ্গে ভীষ্ম ছোট ছোট এমন দু’-একটি টিপ্পনী দিয়েছেন, যাতে বোঝা যায়— কৌরবপক্ষের সকল যুদ্ধনায়ক যথেষ্ট ক্ষমতাশালী হওয়া সত্ত্বেও তাঁরা পূর্ণপ্রাণে যুদ্ধ করতে পারছেন না। ফলে তাঁরা যতটা পারেন, ততটা করতে পারছেন না। দুর্যোধনের দুর্ভাগ্য বুঝিয়ে দিয়ে ভীষ্ম বলেছেন— মদ্ৰাধিপতি শল্য যোদ্ধা বড় কম নয়। তিনি ‘অতিরথ’ যোদ্ধা। বাসুদেব কৃষ্ণের সঙ্গে স্পর্ধা করতে পারেন, তাঁর সঙ্গে পাল্লা দিতে পারেন, এমন বড় যুদ্ধাস্ত্রবিৎ হলেন শল্য— স্পর্ধতে বাসুদেবেন নিত্যং যো বৈ রণে রণে।
এই শেষ পংক্তিটি আমাদের কাছে অবশ্য খুব ‘ইনট্ৰিগিং’। আমরা শল্যের সঙ্গে পাণ্ডবদের মামা-ভাগনে সম্পর্কের কথা যখন মনে রাখি, তখন তো সন্দেহ হয়ই যে, কেমন মানুষ এই শল্য, এতটাই কি তিনি আত্মভোলা এবং এতটাই কি তিনি খোশামুদি পছন্দ করেন যে, ভাগনেদের দূরে ঠেলে দিয়ে দুর্যোধনের তৈলমর্দনে তাঁরই পক্ষে যুদ্ধ করতে গেলেন— এ কেমন মামা শল্য! ঠিক এইখানে উপরিউক্ত সংস্কৃত পংক্তিটির আক্ষরিক অর্থ আমাদের খানিকটা অন্য ইঙ্গিত দেয়। শ্লোকের মধ্যে আছে— রণে রণে— অর্থাৎ প্রত্যেকটা যুদ্ধেই তিনি চিরকাল বাসুদেব কৃষ্ণের সঙ্গে সমান ক্ষমতা দেখিয়ে এসেছেন। সত্যি কথা বলতে কী, মহাভারতে আমরা এমন কোনও জায়গা পাইনি, যেখানে কৃষ্ণের সঙ্গে শল্যের কোনও সরাসরি যুদ্ধ হয়েছে বলে প্রমাণ দিতে পারি। কিন্তু মহাভারতের কোনও ঘটনার ঐতিহাসিকতা শুধু মহাভারতেই লুকিয়ে নেই, আরও অন্য জায়গাতেও আছে। বিশেষত কৃষ্ণের পূর্বজীবন সংক্রান্ত ঘটনার বিবরণ মহাভারতের চেয়ে খিল-হরিবংশে বেশি আছে। সেই হরিবংশে কৃষ্ণের পূর্ব-জীবনের যে সমসাময়িক রাজমণ্ডলের বিবরণ আছে, সেখানে কিন্তু কৃষ্ণের প্রধান প্রতিপক্ষ জরাসন্ধের মিত্রবাহিনীর মধ্যে মদ্ৰাধিপতি শল্য একজন। কংস মারা যাবার পর মগধরাজ জরাসন্ধ যে বিশাল সৈন্যবাহিনী নিয়ে কৃষ্ণের বাসস্থান মথুরা আক্রমণ করেছিলেন, সেই মিত্র-রাজগোষ্ঠীর মধ্যে শল্য কিন্তু অন্যতম যোদ্ধা— মদ্ররাজশ্চ বলবান্‌ ত্রিগৰ্তানামধীশ্বরঃ— এবং যে-সব রাজারা জরাসন্ধের আজ্ঞায় কৃষ্ণকে বাধা দেবার জন্য মথুরা-নগরের পূর্বদ্বারে যুদ্ধবেশে অধিষ্ঠিত ছিলেন, শল্য কিন্তু সেখানে অন্যতম নায়ক।
আমাদের বক্তব্য— কৃষ্ণের সঙ্গে শল্যের সরাসরি যুদ্ধ এখানে হয়নি ঠিকই, কিন্তু কৃষ্ণ-বাসুদেবের সঙ্গে যুদ্ধে শল্য একজন অন্যতম সক্ষম প্রতিদ্বন্দ্বী— এই ধারণাটা তখন থেকেই গড়ে উঠেছে নিশ্চয়। আরও একটা কথা। তখনকার দিনের রাজনৈতিক কূটচক্র এমনটাই ছিল যে, যাঁরা মাগধ জরাসন্ধের মিত্রগোষ্ঠীর অন্তর্ভুক্ত ছিলেন, তাঁরা অনেকেই কৃষ্ণকে পছন্দ করতেন না এবং উলটোদিকে কৃষ্ণেরও সেই মনোভাব থাকার কথা। এই সূত্র থেকেই এই সিদ্ধান্ত বিশ্বাসযোগ্য হয়ে ওঠে— যদিও হাতেনাতে প্রমাণ দিয়ে এই সিদ্ধান্ত স্থাপন করা যাবে না— তব এটাই বিশ্বাসযোগ্য যে, প্রধানত কৃষ্ণ পাণ্ডবপক্ষের অন্যতম কর্ণধার ছিলেন বলেই পাণ্ডবদের একান্ত মাতুল হওয়া সত্ত্বেও শল্য দুর্যোধনের পক্ষে যুদ্ধ করবেন বলে ঠিক করেছিলেন, নইলে যাত্রাপথের মাঝখান থেকে শল্যকে ‘হাইজাক’ করে নিজের পক্ষে নিয়ে আসাটা কি অত সহজ হত দুর্যোধনের পক্ষে! রাজনৈতিক তাড়নাগুলির কথা না ভেবে শল্যের ভোলেভালা স্বভাবটা বড় করে দেখানোর মজাটা আমরা পেতেই পারি, কিন্তু তাতে সমীকরণ সহজীকরণের জায়গায় চলে যায়।
তবে হ্যাঁ, কৃষ্ণের কারণেই হোক অথবা তাঁর সহজ স্বভাবের গুণেই হোক, শল্যের ক্ষেত্রে মাতুল-সম্বন্ধের স্নেহটুকু অনস্বীকার্য বলেই ভীষ্ম বলেছেন— যে শল্যরাজ প্রত্যেকটি যুদ্ধে নিজেকে কৃষ্ণ-বাসুদেবের সমান বলে স্পর্ধা করে থাকেন, তিনিও তোমার হয়ে সর্বপ্রযত্নে তোমার শত্ৰুসংহার করবেন বটে, কিন্তু মনে রেখো— তিনি কিন্তু নিজের ভাগনেদের ছেড়ে তোমার পক্ষে যোগ দিয়েছেন— ভাগিনেয়ান্‌ নিজাংস্ত্যক্কা শল্যস্তে রথ সত্তমঃ— অর্থাৎ ভীষ্ম ইঙ্গিতে বুঝিয়ে দিলেন যে, অতিরথ বীর হওয়া সত্ত্বেও ভাগনেদের ব্যাপারে তাঁর দুর্বলতা শল্যের কাছে তাঁর প্রত্যাশিত শক্তি কমিয়ে দেবে, তিনি পূর্ণপ্রাণে যুদ্ধ করতে পারবেন না।
এটা কিন্তু সত্যি যে, মহাভারতের মধ্যে শল্যের সম্বন্ধে বীরত্ব-গৌরব প্রচুর আছে, কিন্তু কুরুক্ষেত্রের যুদ্ধে তিনি তেমন কোনও যুদ্ধ-ভূমিকা গ্রহণ করেননি যাতে তাঁর অতিরথ-ব্যক্তিত্ব প্রমাণিত হয় এবং হয়তো সেটা ভাগনেদের কারণেই। সমর-শৌণ্ড দুর্যোধনের দুর্ভাগ্য এইখানেই। ভীষ্ম— তিনি কৌরবের পাণ্ডবের এক পিতামহ বলেই হোক অথবা তাঁর স্বকল্পিত যুক্তি অনুসারে কৌরবদের অন্নদাস বলেই হোক, তিনি দুর্যোধনের পক্ষে থেকেও পাণ্ডবদের বিজয় প্রার্থনা করেছেন। দ্রোণও তাঁর অর্থদাসত্বের কথা পুরোপুরি স্বীকার না করলেও সে-কথা ধরে নিয়েই পাণ্ডবদের মঙ্গল চেয়েছেন এবং তাঁর সবিশেষ দুর্বলতাও ছিল মধ্যম পাণ্ডব অর্জুনের ওপর। আশ্চর্য লাগে শল্যের ব্যাপারে। যুদ্ধ-পূর্বাহ্নে যুধিষ্ঠির যখন ভীষ্ম-দ্রোণ-কৃপের আশীর্বাদ দিতে এসেছেন, তখন একই মান্যতায় শল্যের আশীর্বাদ চাইলেও তিনি ভীষ্মের মতো করেই সস্নেহে বলেছেন— তুমি যদি এইভাবে আমার কাছে যুদ্ধ করার অনুমোদন প্রার্থনা না করতে, তা হলে আমি তোমাকে অভিশাপ দিতাম। তবে ব্যাপারটা কী জানো, পুরুষ অর্থের দাস, অর্থ কারও দাস নয়। আমি কৌরবের সঙ্গে অর্থের বন্ধনে জড়িয়ে পড়েছি বলেই আমাকে থাকতে হচ্ছে তাঁদের সঙ্গে— বদ্ধোহস্মি অর্থেন কৌরবৈঃ।
আমাদের জিজ্ঞাসা হয়— ভীষ্ম-দ্রোণ-কৃপ— এঁরা না হয় কুরুবাড়ির অন্নভুক্‌ অর্থদাস, কিন্তু শল্য তো কুরুবাড়িতে থাকতেনও না, কুরুবাড়ির প্রসাদও তিনি ভোগ করতেন না। তবে তাঁর মুখে এই কথা কেন? ভীষ্ম-দ্রোণ-কৃপদের কথার প্রতিধ্বনি করাটাই নিশ্চয়ই তাঁর মাহাত্ম্য নয়। এর সমাধান একটাই হতে পারে। আমি আগেও বলেছি— মথুরা-শূরসেন অথবা বৃজি-বজ্জি-দেশের মতো মদ্র-দেশেরও একটা প্রজাতান্ত্রিক পরিকাঠামো ছিল এবং হয়তো তাঁরা যুদ্ধকালে সৈন্য-সামন্ত ভাড়া খাটাতেন, যাকে আমরা ‘মার্সেনারি’ বলি। যুধিষ্ঠিরের কাছে শল্যের যাত্রাপথে দুর্যোধন যে মাঝখান থেকে তাঁকে অন্ন-পান-বিলাসে মুগ্ধ করে নিজের পক্ষে নিয়ে আসেন, সেটা অর্থের বিনিময়ে নয়তো? স্পষ্ট এ-কথা লেখা নেই মহাভারতে, কিন্তু আত্মীয়-সম্বন্ধ থাকা সত্ত্বেও এক অক্ষৌহিণী সেনা নিয়ে ভাগনেদের পক্ষে যোগ না দিয়ে শল্য যে মাঝখান থেকে হঠাৎই দুর্যোধনের পক্ষে যোগ দিলেন, সেখানে অর্থঘটিত ব্যাপার আছে বলেই মনে হয় এবং সেই কারণেই হয়তো আজকে যুধিষ্ঠিরের কাছে এই আত্মদৈন্যসূচক উচ্চারণ— মানুষ অর্থের দাস, আমি সেই কারণেই কৌরবদের বন্ধনে আটকে পড়ে আছি।
যুধিষ্ঠির অবশ্য শল্যের এই স্বেচ্ছাপ্রণোদিত দায়বদ্ধতার কথা বোঝেন, আর বোঝেন বলেই তিনি কথা বাড়ান না। শল্য বলেন— আমার কাছে তুমি তোমার প্রয়োজনের কথা বলতে পারো। আমাকে কৌরবপক্ষে থেকেই যুদ্ধ করতে হবে। শুধু এই ব্যাপারটা ছাড়া তুমি আর কী চাও বলো ভাগনে, আমি করবার চেষ্টা করব— করিষ্যামি হি তে কামং… যুদ্ধাদন্যং কিমিচ্ছসি? যুধিষ্ঠির শল্যের পূর্ব-প্রক্রিয়া এবং ব্যবহার নিয়ে কোনও প্রশ্ন তোলেন না, একবারও তিনি আক্ষেপ করে বলেন না যে, তুমি আমাদের মামা হয়ে কেমন করে আমাদের শত্রুপক্ষে নাম লেখালে। বরঞ্চ শল্যের অসহায়তা সমস্তটা অনুধাবন করেই যুধিষ্ঠির প্রথমে বললেন— শত্রুর পক্ষে তুমি যুদ্ধ করছ করো। কিন্তু আমার মঙ্গলের চিন্তাটা তুমি ছেড়ো না। শল্য বললেন— মঙ্গল-চিন্তা! তা বেশ, আমি তোমায় কী সাহায্য করতে পারি বলো, কিন্তু তোমার শত্রুপক্ষে থেকেই আমায় যুদ্ধ করতে হবে, কী করব বলো কৌরবদের অর্থ আমাকে দায়বদ্ধ করে রেখেছে— কামং যোৎস্যে পরস্যার্থে বদ্ধোহস্ম্যর্থেন কৌরবৈঃ।
দেখলেন তো, আবারও সেই অর্থবন্ধনের কথা এল এবং এই অর্থদায় ভীষ্ম-দ্রোণ-কৃপের মতো অন্নদায় নয় বলেই আমার ধারণা হয় যে, শল্য কোনও-না-কোনও সময়ে কুরুক্ষেত্র-যুদ্ধের প্রাক্‌কালে দুর্যোধনের কাছ থেকে সৈন্যের বিনিময়ে অর্থ গ্রহণ করেছিলেন। সেই দায় তাঁর পক্ষে এড়ানো সম্ভব ছিল না, কিন্তু মনের মধ্যে একটা পাপবোধ কাজ করছে বলেই শত্রুপক্ষে থেকেও যুধিষ্ঠিরকে কীভাবে এখন সাহায্য করা যায়, সেটা বারবার বলছেন। যুধিষ্ঠির বেশি কিছু চাননি, তিনি শুধু শল্যকে পূর্বকথা স্মরণ করিয়ে দিয়ে বলেছেন— আমাকে আপনি এই যুদ্ধের উদ্যোগকালে যে বিষয়ে কথা দিয়েছিলেন, বলেছিলেন আপনি যে, মহাযুদ্ধের সময় কর্ণের যুদ্ধের মানসিক উদ্দীপনা আপনি নষ্ট করে দেবেন, আপনি সেটুকু করলেই আমার যথেষ্ট— স এব মে বরঃ শল্য উদ্‌যোগে যস্ত্বয়া কৃতঃ। শল্য সানন্দে উত্তর দিলেন— তুমি যেমনটি চেয়েছ, তাই হবে। তুমি নিশ্চিন্তে যুদ্ধের আয়োজন করো। আমি কথা দিচ্ছি তুমি যা বলেছ, তাই করব— গচ্ছ যুধ্যস্ব বিশ্রদ্ধঃ প্রতিজানে বচস্তব। যুধিষ্ঠির মদ্ররাজের অনুমতি নিয়ে ভাইদের সঙ্গে ফিরে গেছেন নিজের শিবিরে।
কুরুক্ষেত্রের যুদ্ধ আরম্ভ হয়েছে। দশ দিন যুদ্ধ করে ভীষ্ম শরশয্যায় পতিত হলেন, দ্রোণাচার্য যুদ্ধ পরিচালনা করলেন আরও পাঁচদিন। দ্রোণের মৃত্যুর পর কর্ণের সেনাপতিত্বেও দুই দিন কাটল। কিন্তু এই সতেরো দিন ধরে শল্যকে আমরা খুব মহাযোদ্ধা হিসেবে চিনিনি। তার দুটো কারণ থাকতে পারে। প্রথমত, ভাগনেদের সঙ্গে ঘনিষ্ঠ সম্পর্কের কারণেই তাঁদের বিরুদ্ধে তিনি যোদ্ধা হিসেবে তেমন করে প্রয়োগ করেননি নিজেকে এবং এই সংশয় তো স্বয়ং ভীষ্মই প্রকাশ করেছিলেন। আর দ্বিতীয় কারণ হতে পারে, অন্যের সেনা-নায়কত্বে বড় যোদ্ধা হিসেবে নিজেকে প্রকট করে লাভ কী, সুনাম-দুর্নাম যা হবার, তা তো নায়কেরই হয়। তাই বলে ভীষ্ম-দ্রোণের মতো গুণী মানুষ তাঁকে অশ্রদ্ধা করেননি কখনও। ভীষ্ম যখন পাণ্ডব-সৈন্য ধ্বংস করার জন্য সর্বতোভদ্র ব্যূহ সাজালেন, তখন সেই ব্যূহের দক্ষিণ পার্শ্ব রক্ষা করার জন্য মহামতি দ্রোণের সঙ্গে শল্যও অন্যতম যোদ্ধা হিসেবে আছেন— দক্ষিণং পক্ষমাশ্ৰিত্য স্থিতা ব্যূহস্য দংশিতাঃ। আবার যখন দ্রোণের সেনা-নায়কত্ব চলছে, তখনও কিন্তু দ্রোণের সাজানো গারুড়-ব্যূহের ডান পাশ শল্যই রক্ষা করছেন।
এতে করে অবশ্য আধুনিক কালের ‘প্যাটার্ন’ বার-করা গবেষকদের মতো এটা ভাবার কারণ নেই যে, শল্য ডানদিক থেকেই শুধু ভাল যুদ্ধ করতে পারতেন। কেন না সেকালের দিনের অস্ত্রশিক্ষায় অস্ত্রের বিশেষজ্ঞতা— যেমন গদা-যুদ্ধ অথবা ধনুর্বাণ, ভল্ল-যুদ্ধ অথবা শূল-যুদ্ধ, এগুলি যোদ্ধার শারীরিক এবং মানসিক প্রবৃত্তি অনুসারে গ্রহণ করা যেত, কিন্তু ডাইনে পারি, বামে পারি না— এমন লোক শিক্ষার অনুপযুক্ত বলেই পরিগণিত হতেন। অতএব বাম-দক্ষিণ নয়, ভীষ্মের অথবা দ্রোণের নায়কত্বে বিভিন্ন পরিসরে শল্য যুদ্ধ করেছেন, যুদ্ধ করেছেন যুধিষ্ঠিরের সঙ্গে, ভীমের সঙ্গে, এমনকী সম্বন্ধে ঘনিষ্ঠতর নকুল-সহদেবের সঙ্গেও। তবে এই সব যুদ্ধে কোনও পক্ষেরই কোনও মারণ-আক্রোশ দেখা যায়নি। এটা অবশ্য মানতে হবে যে, হিসেব মতো পাণ্ডব ভাইদের মধ্যে যুধিষ্ঠিরের সঙ্গেই তাঁর যুদ্ধ হয়েছে সবচেয়ে বেশিবার। তবে এসব ক্ষেত্রে জয়-পরাজয় তেমন নিশ্চিত নয়। একবার যেটা চোখে পড়ে— তিনি আর্জুনি অভিমন্যুর সঙ্গে যুদ্ধে পরাজিত হলেন। সেটা অবশ্য দ্রোণের সেই চক্রব্যূহের অভিসন্ধি মধ্যে। অভিমন্যুর সঙ্গে সেদিন কেউই যুদ্ধে পেরে উঠছিলেন না। শল্যকে তো তিনি এমন আঘাত করেছিলেন যে, শল্য তাঁর রথদণ্ড ধরে রথের ভিতরে বসে পড়েছিলেন এবং সাময়িকভাবে অজ্ঞানও হয়ে গিয়েছিলেন— শল্যো রাজন্‌ রথোপস্থে নিষসাদ মুমোহ চ। শল্যকে এইভাবে যুদ্ধে পরাজিত এবং বসে পড়তে দেখে শল্যের ছোট ভাই অভিমন্যুর সঙ্গে যুদ্ধ করতে এলেন এবং অভিমন্যুর হাতে তিনি মারাই পড়লেন।
কখনও জিতে কখনও হেরে কখনও সমাবস্থায় এইভাবেই যুদ্ধ চালিয়ে যাচ্ছিলেন শল্য। কিন্তু এগুলির মধ্যে কোনও যুদ্ধই তেমন বড় যুদ্ধ নয় এবং শল্য সেভাবে নিজেকে তেমন প্রয়োগও করেননি। কিন্তু তিনি যুদ্ধ করে যাচ্ছেন। কুরুক্ষেত্র-যুদ্ধের ষোলো দিনের দিন কর্ণ সেনাপতি হলেন এবং মহা উৎসাহে যখন মকর-ব্যূহ সাজালেন তখন শল্যকে দেখছি— তিনি সেই ব্যূহের শেষের দিকে বামভাগে দাঁড়িয়ে আছেন তাঁর মদ্রদেশী সৈন্যদের নিয়ে— অনুপাদে তু যো বামস্তত্র শল্যো ব্যবস্থিতঃ। কর্ণের সেনাপতিত্বেও শল্য একইরকমভাবে চালিয়ে গেলেন, একইরকম নির্বিণ্ণতায়, নিন্দা-প্রশংসার ঊর্ধ্ববস্থানে অবস্থিত হয়ে।
যুদ্ধের সপ্তদশ দিন। পূর্বদিনের অনেক যুদ্ধতাড়নার পর সেনাপতি কর্ণ এবার চরম আঘাত হানার জন্য প্রস্তুত হচ্ছেন। সপ্তদশ দিবসের প্রভাতেই তিনি তাঁর নতুন স্ট্রাটিজি জানাচ্ছেন দুর্যোধনকে— প্রভাতায়াং রজন্যান্তু কর্ণো রাজানমভ্যয়াৎ। কর্ণ বললেন— দ্যাখো দুর্যোধন! ধনুক-বাণ চালানোর কৌশল এবং সৌষ্ঠব— কোনওটাতেই অর্জুন আমার সমান নয়। ওর গাণ্ডীব ধনুক, যা নিয়ে ও অত গর্ব করে, সেটা আমার এই পরশুরামের দেওয়া ‘বিজয়’-ধনুকের কাছে ম্যাড়ম্যাড় করছে। আজকে আমি অর্জুনকে মেরে এই সসাগরা পৃথিবী তোমার হাতের মুঠোয় এনে দেব। তবে তার জন্য একটাই মাত্র জিনিস আমার দরকার এবং সেখানেই আমার খামতি আছে। ওই যে অর্জুনের অগ্নিদত্ত রথখানি, ওই রথের রশি এমন একজনের হাতে রয়েছে, যাঁকে সকলে মান্যি করে চলে— রশ্মিগ্রাহশ্চ দাশার্হঃ সর্বলোক-নমস্কৃতঃ। যেমন ওই রথের অভেদ্য গঠন, তেমনই তেজি তার ঘোড়াগুলি, আর সেই রথ সামলাচ্ছেন এমন একটি লোক, যিনি জগৎকেও সৃষ্টি করতে পারেন। ঠিক এই সারথির জায়গায় আমার খামতি রয়ে গেছে বলে এই জায়গাটায় আমি অর্জুনের চেয়ে কমা হয়ে আছি— এতৈর্দ্রব্যৈরহং হীনো যোদ্ধুম্‌ ইচ্ছামি পাণ্ডবম্‌।
এবারে কী ব্যবস্থা করলে কর্ণ অর্জুনের চেয়ে অধিকতর শক্তিশালী অবস্থানে থাকবেন, সেই প্রস্তাব কর্ণ এবার দুর্যোধনের কাছেই রাখছেন। কর্ণ বললেন— দ্যাখো ভাই। রথ-চালনার কথা বলছিলাম। এইখানে কৃষ্ণের সমান যদি কেউ থাকে, তা হলে ওই মদ্ররাজ শল্য— অয়ং তু সদৃশঃ শৌরেঃ শল্যঃ সমিতিশোভনঃ। তিনি যদি আমার সারথ্য স্বীকার করেন, তবে জেনো— তোমার জয় একেবারে নিশ্চিত।
সেকালের দিনে সারথি হতে গেলে যুদ্ধবিদ্যাটাও তাকে ভাল করে জানতে হত, আর সারথ্যের ক্ষেত্রেও শুধু যোদ্ধা-যুক্ত রথখানির সারথ্য করলে চলত না। যিনি সারথি হতেন, যুদ্ধবিদ্যায় তাঁর পারদর্শিতা থাকত বলেই একদিকে যেমন পরপক্ষের প্রয়োগ-নৈপুণ্য অনুমান করে আপন রথের গতি বিপরিবর্তন করা তাঁর পক্ষে সম্ভব হত, তেমনই রথের সঙ্গে মুখ্য যুদ্ধাস্ত্রের অনুষঙ্গী এবং উপযোগী অস্ত্রগুলি শকটবাহিত হয়ে সঠিক স্থানে জোগান দেবার জন্য যে বাহক থাকে, তারও দেখভাল করতে হত সারথিকেই। কর্ণ তাই বলেছেন— আমার নারাচ, আমার সার্ধপত্র বাণগুলি শকটে ঠিকমতো এল কিনা, সেটাও তিনিই খেয়াল রাখতে পারবেন, যিনি শল্যের মতো সারথি হবেন। সত্যি বলতে কী, শল্যের মতো একজন সারথি যদি আমি পাই, তা হলে প্রথম এই সুবিধে হবে যে, ধনঞ্জয় অর্জুনের চেয়ে আমি অনেক বেশি এগিয়ে থাকব— এবমভ্যধিকঃ পার্থাৎ ভবিষ্যামি গুণৈরহম্‌।
কর্ণের অঙ্ক কষার কারিগরিটা অন্যরকম, সেখানে মদ্ররাজ শল্যের অন্তর্ভাব একটা নতুন মাত্রা তৈরি করছে, তৈরি করছে নতুন ভাগশেষ। কর্ণের বক্তব্য হল— তাঁর ব্যক্তিত্ব, অস্ত্র-চালনার ক্ষমতা এবং অন্যান্য সব বিষয়ে তিনি অর্জুনের চেয়ে এককাঠি এগিয়ে আছেন, শুধু খামতি আছে সারথ্যের জায়গায়। সেটা প্রতিপূরণের জন্য কর্ণ এবার শল্যকেও বাড়িয়ে তুলছেন। কর্ণ বলছেন— আমি যেমন অর্জুনের চেয়ে অনেক বড় যুদ্ধবাজ বীর তেমনই শল্যও কৃষ্ণের চেয়ে বড় সারথি— শল্যোহপ্যধিকঃ কৃষ্ণাদ্‌ অর্জুনাদপি চাপ্যহম্‌। শল্যের সবচেয়ে বড় গুণ— শল্য নাকি খুব ভালরকম অশ্ববিদ্যা জানেন— সেকালের দিনের ভাষায়— অশ্বহৃদয়। মহাভারতে ক্ষত্রিয়বীরদের জীবনযাত্রার খবর রাখলে ‘অক্ষহৃদয়’ ‘অশ্বহৃদয়’— এইসব জীবন-সংপৃক্ত শব্দের সঙ্গেও পরিচয় থাকার কথা। সাম্রাজ্য জয়, সাম্রাজ্য রক্ষার জন্য যুদ্ধের প্রয়োজনে ঘোড়ার ব্যবহারটা মহাভারতের আমলে ভীষণরকমের সচল বলেই কৃষ্ণ অথবা শল্যের মতো মানুষের ভীষণরকমের চাহিদা। যুদ্ধাশ্বের গতি-প্রকৃতি, তার শুশ্রূষা এবং অশ্বের নিজস্ব ‘মুড্‌’ অতিক্রান্ত করে তাকে যুদ্ধের ব্যাপারে ‘মোটিভেট্‌’ করাটাই অশ্বহৃদয়ের জ্ঞান— যেটা কৃষ্ণের আছে এবং শল্যেরও আছে। কর্ণের কাছে আজ তাই শল্যের এত মূল্য। তিনি বলেছেন— আমার মতো ধনুর্ধরও যেমন দুনিয়ায় আর একটিও নেই, তেমনই শল্যের মতো অশ্বজ্ঞানীও এই দুনিয়ায় দুটো নেই— তথা শল্যসমো নাস্তি হয়জ্ঞানে হি কশ্চন।
কর্ণ মহা ধনুর্ধর, কিন্তু অর্জুনের ব্যাপারে সবসময় ঈর্ষাসূয়াযুক্ত। সেই কারণেই আজ তিনি শল্যকে সারথি হিসেবে চাইছেন এবং আজকের এই চাওয়াটা যে ঘটবে, তা যুধিষ্ঠির— যুদ্ধেও নিয়ত স্থির সেই মানুষটা কত দিন আগে থেকে জানতেন। অবশ্য কর্ণের ঈর্ষাসূয়াযুক্ত হৃদয়টুকু জানতেন বলেই যুধিষ্ঠির ধারণা করতে পেরেছিলেন যে, শল্যকে কর্ণ একদিন সারথি হিসেবে চাইবেনই। কর্ণ চাইলেন।
আমি শল্যের কথাটাও ভাবি। তিনি ভাগনেদের শত্রুপক্ষে নাম লিখে তাঁদেরই হয়ে ছোট-বড় যুদ্ধ করে চলেছেন, কেন না তাঁর নিজের মন্তব্য অনুযায়ীই তিনি দুর্যোধনের কাছে অর্থদায়ে আবদ্ধ। অথচ তিনি শত্রুঘাঁটিতে বসে শত্রু হিসেবেই যুদ্ধ করতে করতে যুধিষ্ঠিরের অনুরোধটুকু ঠিক মনে রাখবেন বলে কথা দিয়েছেন। আচ্ছা, আমার জিজ্ঞাসা হয়— শল্যকে আমরা কী বলব— পাণ্ডবদের প্রতিপক্ষ নায়ক, নাকি তাঁদের অনুকূল বন্ধু, যিনি তাঁদের কার্যসাধনের জন্য শত্রুপক্ষে ঘাপটি মেরে বসে আছেন। আমরা বলব— দ্বিতীয় কল্পটা মোটেই মিথ্যে নয়, তিনি ভাগনেদের কথা দিয়েছেন, সেই সম্বন্ধ-ঘনিষ্ঠতায় তাঁদের কাজটিও করবেন, কিন্তু একমাত্র এই জায়গাটা ছাড়া তিনি আর সবই করেছেন, যা দুর্যোধনের প্রয়োজন, এমনকী অবশেষে নিজের মৃত্যুও ডেকে এনেছেন শত্রুতার ভূমিতে দাঁড়িয়ে থেকে। কর্ণের তেজোবধ, অর্থাৎ যুদ্ধকালে তাঁর উৎসাহ-উদ্দীপনা নষ্ট করে দেওয়াটাও এমন বড় কোনও অপরাধ নয়। ব্যক্তিত্ব যদি খুব কঠিন এবং অনমনীয় হয়, তা হলে তাঁর উৎসাহ নষ্ট করে দিলেই তিনি বিপর্যস্ত হয়ে যান না। অতএব শল্য অধিকাংশে শত্রুপক্ষেই আছেন, পাণ্ডবদের স্বপক্ষে নন অন্তত।
যাই হোক, কর্ণের কথা শুনে সর্বাধিনায়ক দুর্যোধন এলেন শল্যের কাছে। এর আগে কর্ণ যখন দুর্যোধনের কাছে শল্যের সারথ্য-প্রস্তাব পেশ করছিলেন, সেটা কিন্তু সমস্ত রাজবর্গের সামনেই করছিলেন এবং এখন যে দুর্যোধন শল্যের কাছে কর্ণের প্রস্তাব জানাতে গেলেন, তখনও উপস্থিত রাজাদের সামনেই কথা হচ্ছিল। বন্ধু কর্ণের কার্যসাধনের জন্য দুর্যোধন শল্যকে চরম মর্যাদা দিয়ে— আপনি ‘রণে শূর’, আপনি ‘শত্রুসৈন্যের যম’ ইত্যাদি শব্দরাশিতে শল্যকে তৈলসিক্ত করে বলতে আরম্ভ করলেন— আপনি তো শুনলেন, সমস্ত রাজাদের সামনেই কর্ণ কীভাবে আপনার সহায়তা ভিক্ষা করলেন, কী মর্যাদায় আপনাকে সারথ্যে বরণ করলেন— শ্রুতবানসি কর্ণস্য… যথা ত্বা বরয়ত্যয়ম্‌। অতএব অর্জুনকে মেরে যাতে আমার হিতসাধন করা যায়, তার জন্য কর্ণের সুরক্ষায় নিযুক্ত হোন আপনি। আপনি যদি একবার কর্ণের রথের রশিটি ধরেন, তা হলে শত্রুরা কেউ তাঁর সামনে দাড়াতে পারবে না। আর এ কথা আমি বেশ জানি যে, আপনি একেবারে কৃষ্ণের সমান। অতএব আপনি ছাড়া কর্ণের ঘোড়ার লাগাম ধরবে, এমন লোক আর একটাও নেই— অভীষূণাং হি কর্ণস্য গ্রহীতান্যো ন বিদ্যতে।
দুর্যোধনের কথার মধ্যে শল্যের জন্য যত শ্রদ্ধাই থাক, হঠাৎ করে এক তুল্যমূল্য বীর যোদ্ধাকে অন্য এক যোদ্ধার ঘোড়ার লাগাম ঠিক রাখার দায়িত্ব দিলে তাঁর মানে লাগে এবং তাঁর মাথা ঠান্ডা রাখা দায় হয়। দুর্যোধনের কথা শুনে শল্যের মুখ ভ্রূকুটি-কুটিল হয়ে উঠছিল, মুখ লাল হয়ে যাচ্ছিল। দুর্যোধন তবু বলে যাচ্ছেন শল্যকে— জানেন তো যুদ্ধের আরম্ভেই আমরা পাণ্ডব-সৈন্যদের কে কীভাবে মারব, তার একটা ভাগ করে নিয়েছিলাম। দেখুন, আমরা এই পক্ষে ন’জন যোদ্ধা ছিলাম— ভীষ্ম, দ্রোণ, কৃপ, কর্ণ, আপনি, কৃতবর্মা, শকুনি, অশ্বত্থামা এবং আমি। প্রত্যেকের জন্যই বিপক্ষের সৈন্য ধ্বংস করার এক-একটা ভাগ ছিল। তো আমাদের মধ্যে ভীষ্ম এবং দ্ৰোণকে তো ওরা অন্যায়ভাবে মেরে ফেলল। ওঁরাও বৃদ্ধ হয়েছিলেন অবশ্য এবং আমাদের ভাগের কথা মনে না রেখেই ওঁরা যথাসাধ্য শত্ৰুশাতন করে গেছেন। এখন আমার প্রিয় এবং হিতের কথা ভাবার জন্য একমাত্র বড় যোদ্ধা রয়ে গেছেন কর্ণ— কর্ণো হ্যেকো মহাবাহুরস্মৎ-প্রিয়হিতে রতঃ।
কথাটা বলেই দুর্যোধন বুঝলেন যে, তিনি বোকামি করে ফেলেছেন। শল্য নিজে কম বড় যোদ্ধা নন, অন্তত বড় যোদ্ধা হিসেবে তাঁর যথেষ্ট নাম আছে। সেখানে ‘কর্ণই একমাত্র বড় যোদ্ধা উপস্থিত আছেন’, আর শল্য তাঁর সারথি হবেন, এই অমর্যাদার কথাটা বলে ভুল করেই সঙ্গে সঙ্গে সংশোধন করে বললেন— আর আপনি নিজেও তো এক বিরাট মহারথ যোদ্ধা— ভবাংশ্চ পুরুষব্যাঘ্ৰ সৰ্বলোক-মহারথঃ। কিন্তু আজকে এমন একটা প্রয়োজন পড়েছে— জানেনই তো কর্ণ আজই রণস্থলে অর্জুনের মুখোমুখি হতে চাইছে, সেখানে কৃষ্ণার্জুনের সঙ্গতির মতো আপনি যদি একবার কর্ণের সারথি হন, তা হলে দেবতাদের সঙ্গে ইন্দ্রও কর্ণকে রুখতে পারবে না, সেখানে ওই পাণ্ডুর বাচ্চারা কী করবে কর্ণের? আপনি বিশ্বাস করুন— আমি ঠিক বলছি— কিং পুনঃ পাণ্ডবেয়ানাং মা বিশঙ্কীর্বচো মম।
দুর্যোধন বোধহয় বুঝতে পারেননি যে শল্যের কী প্রতিক্রিয়া হতে পারে। প্রতিক্রিয়া প্রকাশের পূর্বেই মহাভারতের কবি সঙ্গে সঙ্গে শল্যের সমাজ, শিক্ষা, মানের বিশেষণ দিতে আরম্ভ করেছেন। কবি জানিয়েছেন— নানা ব্যাপারে শল্যের বিচিত্র অভিমান আছে— বংশ, ধন-সম্পদ, নিজের বহুজ্ঞতা এবং শক্তি— এই সব কিছু নিয়ে শল্যের অভিমান আছে, তিনি গর্ব বোধ করেন তাঁর জাতি-কুল-মানের সচেতনতায়— কুলৈশ্বর্য-শ্রুত-বলৈর্দৃপ্তঃ শল্যোহব্রবীদিদম্। দুর্যোধনের কথা শুনে শল্য রাগে লাল হয়ে উঠলেন, কপালে ভাঁজ পড়ল তিন ফালা হয়ে, ভ্রুকুটি-কুটিল হয়ে উঠল শল্যের চোখ। হাত-পা নাড়িয়ে, চোখের তারা এদিক-ওদিক ঘুরিয়ে শল্য বললেন— এটা কী বলছেন আপনি? কী কাজ করতে বলছেন আমাকে। আমার মতো উঁচু জাতের মানুষ ওরকম একটা পাপী বেজাত মানুষের দাসত্ব করতে পারে— ন হি পাপীয়সঃ শ্রেয়ান্‌ প্ৰেষ্যত্বং কর্তুর্মহতি।
কথাটা বলেই শল্য জাতিভেদ নিয়ে ছোটখাটো একটা বক্তৃতাই দিয়ে ফেললেন এবং তার মর্মকথা এই যে একজন মহান ক্ষত্রিয় হিসেবে জন্ম লাভ করে তিনি সূত-সারথিজাতীয় এক নীচস্থানীয় ব্যক্তির রথ-চালক হতে পারেন না। বিশেষত তিনি যেখানে এক রাজর্ষিবংশে জন্মেছেন এবং এখন তিনি মান্য-গণ্য রাজা-মহারাজাদের অন্যতম ব্যক্তিত্ব। শল্য বললেন— শুনেছি চিরকাল যে, এই সূত-সারথি-জাতীয় লোকেরা ক্ষত্রিয়দের পরিচারকের কাজ করে, সেখানে আমি নিজে ক্ষত্রিয় হয়ে সারথির হুকূম শুনে চলব! কক্ষনও নয়— ন ক্ষত্রিয়ো বৈ সূতানাং শৃণুয়াচ্চ কথঞ্চন। তা ছাড়া আর পাঁচজনে আমার এই দুর্গতির কথা শুনলে কী বলবে? লোকে আমাকে মহারথ যোদ্ধা বলে জানে, সামনে এলে তোকজন আমাকে স্তুতি-নতি করে তুষ্ট করে, সেই আমি কিনা সূতপুত্র কর্ণের সারথ্য করব— সোহহমেতাদৃশো ভূত্বা …সারথ্যং কর্তুমুৎসহে।
শল্যের সরল স্বভাবটুকু বোঝা যায় এইখানে। তাঁকে যে লোকে অনেক সম্মান করে, বন্দি-জনের খ্যাতিতেই তিনি নিজের যশের সার্থকতা খুঁজে পাচ্ছেন এবং নিজের প্রশংসা নিজেই করছেন আপ্লুত হয়ে— এটা তাঁর সরলতা; কিন্তু এই সরলতার মধ্যেও তাঁর রাজজনোচিত আকার-ইঙ্গিতের বহিঃপ্রকাশ সংবৃত করে রাখার শক্তিটুকু নিশ্চয় লুকিয়ে আছে। তবুও তাঁর সরলতাও কম নয়, নইলে দুর্যোধনের প্রস্তাবে অমন— ‘ঠাকুর ঘরে কে কলা খাইনি’— গোছের একটা উত্তর আসে কেমন করে? শল্য দুর্যোধনকে বললেন— ‘কর্ণের সারথ্য করো’— একথা বলে আপনি কিন্তু আমায় অপমান করছেন, অথবা এমনও হতে পারে যে, বিপক্ষের লোক বলে আপনি নিশ্চয় আমায় সন্দেহ করছেন— অবমন্যসি গান্ধারে ধ্রুবং বা পরিশঙ্কসে— নইলে আমারই সামনে কর্ণকে আপনি আমার চেয়ে বড় যোদ্ধা বলে প্রশংসা করছেন— অস্মত্তোহভ্যধিকং কর্ণং মন্বানস্তং প্রশংসসি। শুধু এটুকু বলেই শল্য থামলেন না। বিপক্ষের সৈন্যধ্বংস করার একটা ভাগের কথা দুর্যোধন বলেছিলেন, সে-কথা স্মরণ করিয়ে দিয়ে শল্য বললেন— যোদ্ধা হিসেবে কর্ণকে আমি নিজের সমান মনে করি না, আপনি বরং আমার ভাগে বেশি সৈন্য ধ্বংস করার বরাত দিন, আমি আজ দেখিয়ে দেব যুদ্ধ কাকে বলে— পশ্য বীর্যং মমাদ্য ত্বং সংগ্রামে দহতো রিপূন্‌।
নিজের অপরিমেয় শক্তি-সমাখ্যান করার জন্য শল্য এবার তার দৃঢ়-পীন বাহু-দুটি তুলে ধরলেন, নিজের ধনুক-বাণ দেখিয়ে, গদা দেখিয়ে নানা শক্তি প্রদর্শন করে শল্য বললেন— আপনি আমাকে কর্ণের সারথ্য করতে বলে চরম অপমান করেছেন। এটা মনে রাখবেন যে, আমি কোনও সাধারণ ফালতু লোক নই, যাতে করে যখন যা ইচ্ছে তাই করতে বলতে পারেন, তা ছাড়া আমি নিজের ইচ্ছেতেও আপনার পক্ষে যোগ দিতে আসিনি— ন চাহং প্রাকৃতঃ কশ্চিন্ন চাস্মি অধিগতঃ স্বয়ম্‌— আপনিই আমাকে বরণ করে এনেছেন। তারপর সব বুঝেও আপনি আমাকে যে কাজ করতে বলছেন, তার চেয়ে আমার বাড়ি চলে যাওয়া ভাল। আমি ঘরে ফিরে যাব, আপনি অনুমতি করুন— আপৃচ্ছে ত্বাদ্য গান্ধারে গমিষ্যামি গৃহায় বৈ— এমন অপমান সহ্য করার পর আর আমি যুদ্ধ করতে চাই না।
এতখানি রাগ যে শল্য করলেন, তারমধ্যে কতটুকু সত্য আছে, আর কতটুকু ভাণ আছে, তা বোঝা দুষ্কর হতে পারে, বিশেষত যুধিষ্ঠিরের কাছে শল্যের প্রতিজ্ঞার নিরিখে এটা ভাণ বলেই মনে হয়। অন্যদিকে শল্যের স্বভাবটা দেখুন, তিনি কিন্তু খুব সহজেই প্রতিক্রিয় হয়ে ওঠেন। যদি এটা ভাণই হত, তা হলে দুর্যোধনের কাছ থেকে কর্ণের সারথ্য করার প্রস্তাব পাওয়া মাত্রই তো শল্যের লুফে নেওয়া উচিত ছিল; নাকি শল্য যথেষ্টই ভাণ করতে পারেন, তিনি এতটাই বড় অভিনেতা যে, মনের মধ্যে সবটা গুঁজে রেখেও এমন প্রত্যাখ্যান করতে পারেন। আমার কিন্তু এটাকে অভিনয় বলে মনে হয় না, বরঞ্চ স্বভাবই মনে হয়— দুর্যোধনের অত্যাগ্রহে যেমন তিনি সাড়ম্বরে তাঁর পক্ষে যোগ দিয়েছিলেন, তেমনই পাণ্ডবদের সঙ্গে ঘনিষ্ঠ-সম্পর্কের নিরিখে তাঁদের কাজটাও করে দেবেন বলেছেন। কর্ণের সারথ্য-প্রস্তাবে তাঁর প্রচণ্ড মানে লেগেছে এবং যেভাবে তিনি সব ছেড়ে বাড়ি ফিরে যেতে চেয়েছেন, সেখানেও ওই তাঁর স্বভাবের অনিশ্চয়তাই কাজ করে। বিশেষত ওই যে কথাটা— আমি নিজের ইচ্ছেয় এখানে আসিনি, আপনি আমাকে সসম্মানে ডেকে এনেছিলেন— অতএব এখন এই সারথ্যের প্রস্তাবটা ‘মার্সেনারি’ বীর যোদ্ধার মানে লাগছে। তিনি বিদায় নিতে চাইলেন।
দুর্যোধন বুঝলেন শল্যের কোথায় লাগছে। তাঁকে তৈলসিক্ত করে সবার ওপরে তোলা দরকার। দুর্যোধন বললেন— দেখুন, সারথ্যে নিযুক্ত করার ব্যাপারে আমার নিজস্ব একটা উদ্দেশ্য আছে। নইলে যুদ্ধশক্তিতে কর্ণ বা অন্য কোনও যোদ্ধা আপনার চেয়ে বেশি নন, এমনকী আপনার সামনে পড়লে স্বয়ং কৃষ্ণও আপনার তেজ সহ্য করতে পারবে না— ন চ মদ্রেশ্বর ত্বাং বৈ কৃষ্ণঃ সোঢুঞ্চ শক্ষ্যতি। দুর্যোধন এবার শল্যকে কথা-মোহিত করার জন্য তাঁর পূর্বপুরুষদের সত্যবাদিতার প্রশংসা করলেন। এই পূর্ব সত্যবাদিতার কারণেই নাকি তাঁর আর এক নাম ‘আর্তায়নি’। ঋত মানে সত্য, ঋতই যাদের ‘অয়ন’ অর্থাৎ আশ্রয়— তাঁর নাম ঋতায়ন, ঋতায়নের ‘অপত্যং পুমান্‌’— তদ্ধিত প্রতয়ে আর্তায়নি। আবার শল্য— মানে ছুড়ি-কাঁচি-অস্ত্র— যা থেকে শল্যচিকিৎসক বলি আমরা, শত্রুর ওপরে তিনি সেই অস্ত্রাঘাতের মতো বেদনাকর, অতএব তাঁর নাম শল্য। এসব নাম-ব্যাখ্যা দুর্যোধনের। তিনি শল্যকে প্রশংসায় ভাসাচ্ছেন। শেষ কথায় আবার সেই আবৃত্তি— কর্ণ, আমি, কৃষ্ণ— কেউ আপনার শক্তিমত্তার ধারে-কাছে নেই, তবু আমি আপনাকে এই সারথ্য করার কথা বলছি এই কারণে যে, যুদ্ধে আমি কর্ণকে অর্জুনের থেকে বড় বীর মনে করি, আর আপনাকে শুধু আমি নয়, সমস্ত লোক বলবে— আপনি কৃষ্ণের চেয়ে অনেক উঁচু জায়গায় দাঁড়িয়ে আছেন— ভবন্তং বাসুদেবাচ্চ লোকোহয়মিতি মন্যতে। আর অশ্বহৃদয়-বিজ্ঞানে আপনি কৃষ্ণের চেয়ে দ্বিগুণ বুদ্ধি ধরেন— দ্বিগুণং ত্বং তথা বেৎসি মদ্ররাজেশ্বরাত্মজ।
এতক্ষণে দুর্যোধন শল্য-মনস্তত্ত্বের একেবারে সঠিক জায়গায় আঘাত করেছেন। আমি আগেও বলেছি এবং এখনও বলছি— কৃষ্ণের সঙ্গে মহারাজ শল্যের এমন একটা কিছু অন্তঃসলিল বিরুদ্ধতা ছিল, যা বাইরে থেকে বোঝবার কোনও উপায় নেই। কিন্তু সেটা এমন একটা কিছু, যা এতকাল ধরে তাঁর মানসিক প্রতিযোগিতার ইন্ধন জুগিয়েছে এবং হয়তো সেই অন্তর্গূঢ় কারণেই তিনি নকুল-সহদেবের নিজের মামা হওয়া সত্ত্বেও রাজনৈতিক বাধ্যবাধকতায় আজ পাণ্ডবদের বিপক্ষে যুদ্ধ করছেন। আমরা এমন সংবাদও দুর্যোধনের মুখেই শুনেছি, যেখানে কৃষ্ণ-শব্দটি উচ্চারণ না করেও কৃষ্ণের বিশাল গুষ্টিকে ইঙ্গিত করে দুর্যোধন শল্যকে বলেছেন— সাত্ত্বতবংশীয়রা সকলে মিলে আপনার বাহুবল সহ্য করতে পারেনি, সেখানে কৃষ্ণ আপনার চাইতে বেশি শক্তিমান হবেন কী করে— তব বাহুবলাদ্‌ রাজন্ কিন্নু কৃষ্ণো বলাধিকঃ। সবচেয়ে বড় কথা, রথী যোদ্ধার চেয়ে গুণাধিক ব্যক্তিকে রথের সারথি হতে হয়। সেইদিক থেকে কৃষ্ণ যেমন অর্জুনের সারথি, তেমনই আপনাকেও কর্ণের সারথি হতে হবে— রথিনোহভ্যধিকো বীর কর্তব্যো রথসারথিঃ। দুর্যোধনের মুখে নিজের কৃষ্ণাধিক প্রশংসা শোনার পরেই শল্যের ক্রোধ প্রশমিত হল এবং তিনি বললেন— তুমি যখন সমস্ত রাজা এবং সৈন্যদের মাঝখানে আমাকে কৃষ্ণের চাইতেও অনেক বড় বলে প্রশংসা করলে, তাতে আমি সন্তুষ্ট বোধ করছি— বিশিষ্টং দেবকীপুত্ৰাৎ প্রতিমানস্ম্যহং ত্বয়ি। তুমি আর চিন্তা কোরো না, কর্ণ যখন পাণ্ডবাগ্রগণ্য অর্জুনের সঙ্গে যুদ্ধ করবে, তখন আমি তার সারথ্য-কর্ম করব, স্বীকার করলাম— এষ সারথ্যমাতিষ্ঠে রাধেয়স্য যশস্বিনঃ। এই অঙ্গীকারের সঙ্গে সঙ্গে শল্য কিন্তু এবার নিজের শর্তটাও সন্নিবেশ করে নিলেন কথার মাঝে। দুর্যোধন যতটা অত্যাগ্রহে তাঁকে কর্ণের সারথ্য-কর্মে স্বীকার করিয়েছেন, তাতে এই শর্তটা পুরে দেওয়া অত্যন্ত সহজ ছিল শল্যের পক্ষে এবং শল্য তাই সুযোগ বুঝে বললেন— আমি কর্ণের সারথ্য-কর্ম করব বটে, কিন্তু সারথ্য-কর্ম করতে করতে আমি আমার ইচ্ছানুসারে কথা বলব, সে-ব্যাপারে কিন্তু কিছু বলতে পারবে না বাপু— উৎসৃজেয়ং যথাশ্রদ্ধমহং বাচোহস্য সন্নিধৌ।
দুর্যোধন ভাবলেন— কী আর শল্য বলতে পারেন কর্ণকে, তাও রথ চালাতে চালাতে? বড়জোর খানিক বকবক করবেন, বড়জোর খানিক জ্ঞান দেবেন কর্ণকে, তাতে কর্ণের মতো যোদ্ধার কী ছিন্ন হবে? দুর্যোধন বললেন আপনার শর্ত মঞ্জুর, তবু আপনি সারথ্য করুন। কর্ণসহ সবার সামনেই কথাটা বললেন দুর্যোধন— অব্রবীন্‌ মদ্ররাজানং সর্বক্ষত্রস্য সন্নিধৌ। শুধু তাই নয় সকলের সামনে শল্যের অকুণ্ঠ প্রশংসা করে কর্ণের সুরক্ষার ভারও শল্যের ওপরেই ছেড়ে দিয়েছেন দুর্যোধন। তাতে ফল এই হল, শল্যের মেজাজটাও বেশ চড়ে গেল, কিন্তু নিজের শর্তটাও আরও একবার ঝালিয়ে নিলেন। শল্য বললেন— সব কাজই আমি বেশ ভালভাবে করতে পারি, দুর্যোধন! যুদ্ধ বলো, সারথ্য বলো, সবই আমি পারি— যত্রাস্মি ভরতশ্রেষ্ঠ যোগ্যঃ কর্মণি কর্হিচিৎ। এবারে অঙ্গরাজ কর্ণের দিকে তাকিয়ে বললেন— দেখুন অঙ্গরাজ! আত্মনিন্দা বা আত্মপ্রশংসাও যেমন করা উচিত নয়, তেমনই পরনিন্দা বা পরপ্রশংসাও করা উচিত নয়। সজ্জনদের বারণ সেটা। তবুও আপনার বিশ্বাসের জন্য আমায় বলতেই হচ্ছে যে, সাবধানে অশ্বচালনা করা, অশ্বের ‘মুড’ বুঝেও নিজের কাজটা তাকে দিয়ে করিয়ে নেওয়া— এই অশ্বহৃদয়জ্ঞান, অশ্বশাস্ত্রের বিদ্যা এবং অশ্বচিকিৎসায় আমি ইন্দ্রের সারথি মাতলির সমান। অতএব চিন্তা নেই, আপনি নিরুদ্বিগ্ন থাকুন। তবে হ্যাঁ— এবার দুর্যোধনের দিকে তাকিয়ে শল্য আবারও বললেন— তবে হ্যাঁ, আপনাদের হিতকামী হওয়া সত্ত্বেও কর্ণকে প্রিয় বা অপ্রিয় যা কিছুই আমি বলব— যত্তু কৰ্ণমহং ব্রূয়াং হিতকামঃ প্রিয়াপ্রিয়ে— সে-সব কিন্তু আমায় ক্ষমা করতে হবে। এ-কথা আমি কর্ণকেও বলে রাখলাম, তোমাকেও বলে রাখলাম, দুর্যোধন!
বেশ বোঝা যায়, এই শেষের কথাটায় শল্যের দোষমানিতা, পাপমন্যতার মুক্তি, অর্থাৎ তিনি যা করবেন, তা পুরোপুরি বোঝা না গেলেও নিজের ভবিষ্যৎ-কর্মের সাফাইটুকু গেয়ে রাখলেন। পরের দিন শল্যের সারথির আসনে বসা এবং কর্ণের জৈত্র-রথে আরোহণের ঘটনাটা রীতিমতো আড়ম্বরে সম্পন্ন হল। সূর্যোপাসনা করার পর কর্ণই শল্যকে বললেন— আপনি আগে রথে উঠুন। শল্য রথে উঠলেন এমন আড়ম্বরে, যেন সিংহ উঠছে পাহাড়ে। তারপর উঠলেন কর্ণ। বন্দিরা স্তব করতে লাগল, দুর্যোধন পরম আশ্বস্ত হলেন এই কথা ভেবে যে ভীষ্ম-দ্রোণ যা পারেননি কর্ণ আজ তাই করবেন শল্যসহায়ে। খানিকক্ষণ রথ চলার পরেই কর্ণের বোলচাল আরম্ভ হল। মহাভারতে যেমনটি অন্যদের ক্ষেত্রেও দেখেছি, তাতে যুদ্ধের পূর্বমুহূর্তে সকল বীরেরই ক্ষমতা জাহির করার একটা সার্বিক প্রবণতা থাকে এবং পারিপার্শ্বিক জন এবং রথের সারথি এতে সাগ্রহে ইন্ধন জুগিয়ে যান। কর্ণও সেইভাবেই আরম্ভ করে বলেছিলেন— মদ্ররাজ! আপনি ঘোড়াগুলিকে চালিয়ে দিন। আজ আমি অর্জুন-ভীম-যুধিষ্ঠির সবগুলোকে মারব। শল্য বললেন— ওরে সারথির পো! পাণ্ডবদের এত কমা ভাবিস না তুই। ওরা প্রত্যেকেই যুদ্ধ জানে, অতএব অত সোজা ভাবিস না— সূতপুত্র কথং নু ত্বং পাণ্ডবান্‌ অবমন্যসে! অনেক বড় বড় কথা বলছিস। এরপর যখন অর্জুনের গাণ্ডীব-ধ্বনি শুনবি, তখন আর এসব কথা আসবে না। যখন দেখবি— ভীমের যুদ্ধে দাঁত ভাঙা হাতিগুলো সব মারা পড়ছে, তখন আর এসব বলবি না— তদা নৈবং বদিষ্যসি।
শল্য একেবারে ধ্রুবপদ বেঁধে দিলেন— তদা নৈবং বদিষ্যসি। এতেই কর্ণের বোঝা উচিত ছিল। কিন্তু শল্যের সঙ্গে পাণ্ডবদের মামা-ভাগনের সম্পর্কের কথা মনে রেখে, কৰ্ণ ভাবলেন— যা বলছেন বলুন শল্য। তিনি গম্ভীর হয়ে বললেন— ঠিক আছে, এবার ঘোড়াগুলো চালাও তো সেইদিকে— যাহীত্যেবাব্রবীৎ কর্ণো মদ্ররাজং তরস্বিনম্‌। শল্য অশ্বচালনা করে এগিয়ে যেতেই কৌরববাহিনীর মধ্যে জয়কার-শব্দ ধ্বনিত হল। কৌরবরা ধরেই নিলেন— এবারে আর পাণ্ডবদের রেহাই নেই। কর্ণও খানিক চুপ করে থেকে শল্যের পূর্বকথার জবাব দিতে আরম্ভ করলেন সদম্ভে। নিজের শক্তি সোচ্চারে ঘোষণা করে যেই না কর্ণ পাণ্ডবদের মৌখিক অবমাননা করতে আরম্ভ করলেন, অমনই শল্য সাবহাসে অপমান করে থামিয়ে দিলেন কর্ণকে— অবহসদ্‌অবমন্য বীর্যবান্‌/প্রতিষিষিধে চ জগাদ চোত্তরম্‌। শল্য বললেন— আরে থাম, থেমে যা। অনেক ক্ষণ ধরে গেয়ে যাচ্ছিস নিজের কথা। তোর খুব বাড় বেড়েছে নারে! এতক্ষণ ধরে ভুলভাল অনেক বকেছিস, এবারে থেমে যা— বিরম বিরম কর্ণ কত্থনাদ্‌/অতিরভসোহতি চাপ্যযুক্তবাক্। কোথায় সেই অর্জুন আর কোথা ব্যাটা তুই নরাধম। শল্য একটা একটা করে অর্জুনের কীর্তি-কাহিনি সূত্রাকারে বলতে লাগলেন, বিশেষত যেসব যুদ্ধে অর্জুন কৌরবদের পরাস্ত করেছেন, অথচ সেখানে কর্ণ পালাতে বাধ্য হয়েছেন, শল্য সেইসব ঘটনা খুঁচিয়ে তুলে বললেন— তখন তুই কোথায় ছিলি, কর্ণ! তখন এই পাণ্ডবদের জয় করিসনি কেন? আর আজকে যে ভয়ংকর যুদ্ধ উপস্থিত হয়েছে, এটা একেবারে তোর শেষ যুদ্ধ। পালিয়ে যদি না যাস, তবে ধরে নে আজ তুই মরেই গেছিস— যদি ন রিপুভয়াৎ পলায়সে/সমরগতোহদ্য হতোহসি সূতজ।
কর্ণ এবার কিন্তু রেগে গেলেন। তাঁর মাথা গরম হয়ে উঠছে। বললেন— আরে যা যা। অর্জুনের এত প্রশংসা করার কিছু হয়নি। তার সঙ্গে আসল যুদ্ধটাই তো এখনও হয়নি। যুদ্ধ হোক, অর্জুন জিতুক, তারপরে বাক্যি দেবেন; এখন চলুন তো অৰ্জুন যেখানে আছে সেইখানে— যাহি শল্যেতি চাপ্যেনং কর্ণঃ প্রাহ যুযুৎসয়া। মহাভারতের কবির চরিত্র-সৃষ্টি এবং বাস্তব-বোধ দেখে অবাক হয়ে যাই। তিনি জানেন এবং আমরাও জানি যে, অতিরিক্ত ব্যক্তিত্বময় মানুষও যদি কঠিন পরীক্ষার সামনে উপস্থিত হন, এবং সেই মুহূর্তে যদি অন্যতর কোনও ব্যক্তিত্ব সুকৌশলে তাঁর স্নায়ুর বিকার তৈরি করতে পারেন, তবে অতি বড় মানুষও ভেঙে-নুয়ে পড়েন। কর্ণের ক্ষেত্রেও তাই হচ্ছে, শল্যরাজ তাঁরই রথের সারথি হয়ে বিপক্ষ অর্জুনের ভূয়সী প্রশংসা করে যাচ্ছেন, কোথায় কোথায় অর্জুনের সঙ্গে কর্ণ হেরে গেছেন, সেই লিস্টি কর্ণকে শোনাচ্ছেন, এতে কর্ণের মনে যে চাপ বাড়ছে, কর্ণ সেটাকে সামাল দেবার চেষ্টা করছেন রেগে গিয়ে। বিপক্ষ তাই চায় এবং শল্যও তাই চাইছেন। শল্য তাঁর স্নায়ুর চাপ বাড়াচ্ছেন এবং কর্ণ সেই ফাঁদে পা দিয়ে রেগে যেতে আরম্ভ করলেন— ভৃশমভিরুষিতঃ পরন্তপঃ। কর্ণের ধারণ-শক্তি কমে গেছে, তিনি শল্যের উত্তেজক কথাগুলির জবাব দিতে চাইছেন। আর জবাব যখন হারিয়ে যাচ্ছে, তখন কর্ণ শল্যকে শুধু বলছেন— ‘যাহি’— তুমি চালাও রথ। আবার খানিক চলতে চলতে কর্ণ তাঁর স্বভাবসিদ্ধ বিস্ফারণে আত্মশ্লাঘা আরম্ভ করেন, উত্তরে শল্যের স্নায়ু-শোষিণী বক্তৃতা আরম্ভ হয়।
আমরা শল্য-কর্ণের এই চাপান-উতোর, এই বাক্য-প্রতিবাক্য দুই লাইনে শেষ করে বলতে পারতাম— তারপর শল্য কথার পর কথায় অর্জুনের প্রশংসা করে কর্ণের মনোবল ভেঙে দিলেন। কিন্তু তা হলে বিশালবুদ্ধি ব্যাসের জীবনকে নিরন্তর দেখার শৈলীটুকু একেবারেই অনালোচিত থেকে যেত। সেটা পাঠকের প্রতি বঞ্চনা বলে আমি মনে করি। ফলে কর্ণের শল্যসারথি রথ চলার পথে আবারও আমাদের শুনতে হবে কর্ণ এবার কী বলেন।
কর্ণ দ্বিগুণ আস্ফালনে এবার বললেন— ওহে, তোমাদের মধ্যে কেউ কি আছ যে আমায় শুধু দেখিয়ে দেবে অর্জুন কোথায় আছে। অথবা বলতে পারবে— অর্জুন কোথায় আছে— যো মে ব্রূয়াদ্ধনঞ্জয়ম্‌— কর্ণ এবার একটার-পর-একটা দান ঘোষণা করতে লাগলেন— যে আমাকে দেখিয়ে দেবে অর্জুন কোথায়, তাকে আমি একশো গাই দেব, মণিরত্নের গাড়ি দেব, গ্রাম দেব— ইত্যাদি শত বিকল্পের মধ্যে হাতি, ঘোড়া থেকে আরম্ভ করে শেষ পর্যন্ত স্তন-জঘনবতী সুন্দরী রমণী দানেরও সন্নিবেশ ঘটল। এমনকী কর্ণ নাকি সন্তুষ্ট হয়ে নিজের স্ত্রী-পুত্রকেও দিয়ে দিতে পারেন শুধু অর্জুনকে দেখিয়ে দেবার বিনিময়ে। আর যুদ্ধে একবার দেখা হলে অর্জুন-কৃষ্ণ দু’জনেই মারা পড়বেন কর্ণের হাতে— আবারও এমন আস্ফালন শুনে শল্য আর থাকতে পারলেন না। বললেন— ওরে সারথির পো! সোনার হাতি, ছ’খানা গোরু— কাউকে দিসনে বাছা! অর্জুনকে তুই এমনিই দেখতে পাবি। সেই ছোটবেলা থেকে এখন অবদি এনতার কথা তুই এ-বাবদে বোকার মতো খরচা করেছিস— পুরা সৃজসি যচ্চাপি বিত্তং বহু চ মূঢ়বৎ— সেগুলো সব অপাত্রে দান করা হয়েছে, আর এমন করিস না, আজ এমনিই দেখতে পাবি অর্জুনকে— দ্রক্ষ্যসি ত্বং ধনঞ্জয়ম্‌। আর বলছিস কি না— কৃষ্ণ আর অর্জুন, দু’জনকেই তুই মারবি। এমন কথা জন্মেও শুনিনি বাপু যে, একটা শেয়াল দুটো সিংহকে লড়াই করে মেরেছে— ন হি শুশ্রুম সংমর্দে ক্রোষ্ট্রা সিংহৌ নিপাতিতৌ।
শল্য আরও কিছু অসম্ভবের বস্তুসম্বন্ধ সম্ভাবনা করে কর্ণকে তিরস্কার করার পর কর্ণের ক্রোধ চরমে উঠল। দোষের মধ্যে শল্য বলেছিলেন— বাঁশবনে খরগোশের মধ্যে থেকে শেয়াল নিজেকেই সিংহ মনে করে এবং যতক্ষণ সে সিংহকে না দেখেছে, ততক্ষণই তার আলাপ-চিৎকার শোনা যায়— মন্যতে সিংহমাত্মানং যাবৎ সিংহং ন পশ্যসি। বার বার কর্ণের সম্বন্ধে ‘শেয়াল’ কথাটা প্রয়োগ করা আরও একটা গভীর ইঙ্গিত দিয়েছেন। সাধারণত শেয়াল বাঘ-সিংহের মেরে যাওয়া ভুক্তাবশিষ্ট খেয়ে বাঁচে, আর নিজে মারলে বড় জোর হাঁস-মুরগি-খরগোশ। কর্ণ অঙ্গরাজ্য পেয়েও সেখানে গিয়ে বাস করেননি, দুর্যোধনের অন্ন খেয়েই তিনি আজ অর্জুনের সঙ্গে লড়াই করতে যাচ্ছেন। শল্য বলেছেন— বনের মধ্যে মাংসভক্ষণ করে যে শেয়াল তৃপ্ত থাকে, সে শেয়াল সিংহের সঙ্গে লড়াই করতে গেলে মরবে, অতএব তুমিও কর্ণ, অর্জুনের কাছে গিয়ে আবার মরে না যাও, দেখো— বনে শৃগালঃ পিশিতস্য তৃপ্তো/মা পাৰ্থমাসাদ্য বিনঙ্‌ক্ষ্যসি ত্বম্‌।
শেয়াল কথাটা আরও কয়েকবার উচ্চারণ করেছেন শল্য এবং তার সঙ্গে আরও অপমানজনক কথা। কর্ণের ক্রোধ এবার চরমে উঠছে, তিনি শল্যের অপমানে এবার যুক্তি হারিয়ে ফেলছেন এবং আস্তে আস্তে এটাও অনুধাবন করছেন যে, পাণ্ডব-ঘনিষ্ঠ কাউকে এইভাবে অর্থের বিনিময়ে স্বপক্ষে নিয়োগ করাটা ঠিক হয়নি। কর্ণ বললেন— গুণী লোকেরাই গুণীর কদর বোঝে, আপনার মতো নির্গুণ লোক কতটুকু চিনবেন অর্জুনকে অথবা কৃষ্ণকে— যথাহং শল্য জানামি ন ত্বং জানাসি তত্তথা। একইভাবে আমি নিজের শক্তিটাও ভালভাবে জানি বলেই আমি অর্জুনকেই যুদ্ধে আহ্বান করি। এই অসাধারণ বীরোচিত কথাটা কর্ণ অত্যন্ত সযৌক্তিকভাবে বলেছেন নিজেকে ‘জাস্টিফাই’ করার জন্য, কিন্তু শল্যের বাক্যবাণে তিনি জর্জরিত হচ্ছিলেন, অতএব অর্জুন-কৃষ্ণকে বাদ দিয়ে এবার তাঁকেই পেড়ে ধরলেন কর্ণ। বললেন— এঁদের কথা থাক, কিন্তু আপনি কেমন মানুষ শল্য, আপনি তো আমাদের বন্ধু সেজে শত্রুর কাজ করছেন, নইলে কৃষ্ণার্জুনের প্রশংসা করে আপনি আমাকে ভয় দেখানোর চেষ্টা করছেন কেন? অর্জুন আসুক, কৃষ্ণ আসুক, তাদের একশো জন আসুক, আমি সেটা বুঝে নেব, খারাপ কোনও কুদেশের মানুষ তুই! তুই চুপ করে থাক না— অহমেকো হনিষ্যামি জোষমাস্‌স্ব কুদেশজ।
ক্রোধের তর-তম বুঝেই আমরা কর্ণের সম্বোধনে আপনি-তুমি-তুই নির্ধারণ করেছি। শল্যের প্রতি কর্ণের শেষ সংক্ষিপ্ত সম্বোধন-তিরস্কার ছিল— কুদেশজ অর্থাৎ খারাপ কুৎসিত দেশে যাঁর জন্ম হয়েছে। সেই কালের দিনেও মহাকবির দৃষ্টিতে কী জীবন্ত এই তিরস্কারের সংস্কার। আমরা এখনও ঘটি-বাঙালের দেশ নিয়ে পরস্পরকে গালাগাল দিই। ওড়িয়া-বিহারি-বাঙালিরা আপন প্রাদেশিকতায় একে অন্যকে দেশ নিয়ে গালাগালি দেন। সেকালেও এমনই ছিল, তবে কতগুলি দেশ সম্বন্ধে এক এক জায়গার মানুষের যেমন বিশেষ আক্রোশ থাকে, তেমনই মদ্রদেশ সম্বন্ধে উত্তর এবং উত্তর-পূর্ব ভারতের কুচেতনা বেশি ছিল। আমরা কথারম্ভে বলেছিলাম— শল্যের জন্মভূমি মদ্রদেশ বৈদিককালে যথেষ্ট আর্যোচিত আচারে সম্পন্ন ছিল, কিন্তু পঞ্চ নদীর দেশ ঝিলাম-চেনাবের জল-ধোয়া কাশ্মীর অথবা পূর্বমদ্র— পঞ্জাব-শিয়ালকোট ছেড়ে আর্যরা যেই সরস্বতী-দৃষদ্‌বতীর দিকে চলে এসেছেন এবং তারপরে গঙ্গার তীরভূমির প্রভাব যত বেড়েছে, তখনই মদ্রদেশের সাংস্কারিক অবনমন ঘটেছে। তার মধ্যে যবন-আক্রমণ এবং মদ্রদেশের গণরাষ্ট্রিক পরিকাঠামোও মহাভারতের কালে মদ্রদেশকে গাঙ্গেয় উপত্যকার রাজ্যগুলির প্রতিতুলনায় অবহীন অবস্থানে ঠেলে দিয়েছে। ফলে কর্ণ এবার তাঁর বীরাসন ছেড়ে একেবারে গ্রাম্য-জনের প্রাকৃত বিবাদের মধ্যে নেমে এসেছেন। তিনি শল্যকে সরাসরি তাঁর দেশ নিয়ে গালাগালি দিতে দিতে মদ্রদেশের আচার-বিচার-সভ্যতা নিয়ে এমনভাবে বলা আরম্ভ করলেন, যাতে ব্যক্তিগতভাবে শল্য আহত হয়ে চুপ করে যান। শল্যের দেশ সম্বন্ধে তিরস্কারগুলি শল্যের সার্বিক পরিচয় বহন করে বলেই এবং মহাভারতের আমলেও তা একান্ত কৌতূহলোদ্দীপক বলেই সেগুলির খানিক উচ্চারণ করতে হবে। বিশেষ করে ক্রুদ্ধ মুহূর্তে কীভাবে অন্য মানুষকে মানুষ দেশ তুলে গালাগাল দেয়, সেটা মহর্ষি দ্বৈপায়ন ব্যাস পুরোহিত-দর্পণের কায়দায় লেখেননি, সেটার আস্বাদনও সংস্কৃতভাষা-বিদ্বেষী পণ্ডিত-মূর্খদের বোঝা প্রয়োজন।
কর্ণ বললেন— শল্যমশায়! শুধু আমি কেন, মেয়েরা, বালকেরা, বুড়োরা এবং তোমাদের দেশ ঘুরে-আসা মানুষগুলিও তো কথায় কথায় এই কথাগুলি বলে যে, বিনা কারণে বিদ্বেষ করা অথবা বন্ধুজনকে বাঁশ দেওয়াটাই মদ্রকদের স্বভাব, আর মদ্রদেশের লোকেরা এত মিথ্যেবাদী, এত কুটিল এবং এত বদমাশ যে, মরা না পর্যন্ত মদ্রকদের বদমায়েশি ঘোচে না— যাবদন্তং হি দৌরাত্ম্যং মদ্রকেষ্বিতি নঃ শ্রুতম্‌। মদ্রকদের ঘরগুলোর দিকে একবার তাকাও, কোনও বিধিনিষেধ নেই, কোনও আচার-বিচার নেই— মা-বাবা, ভাই-বোন, শ্বশুর-শাশুড়ি, মেয়ে-জামাই, আত্মীয়-স্বজন— সব এক বাড়িতে। যা-তা খাচ্ছে, ছাতুর সঙ্গে মাছ খাচ্ছে, গোরুর মাংসের সঙ্গে মদও খাচ্ছে, তারপর হাসছে, গাইছে, কাঁদছে এবং যখন-তখন যার-তার সঙ্গে যৌন আলাপ করে যাচ্ছে, যৌন মিলনও করছে— গায়ন্তি চাপ্যবদ্ধানি প্রবর্তন্তে চ কামতঃ। এমন লোকের সঙ্গে মানুষ মেশে কখনও? এদের সঙ্গে শত্রুতাও করা উচিত নয়, মিত্রতা তো দূরের কথা, কেন না শত্রুতা হলেও এদের সংস্পর্শে আসতে হয়, আর এত অসভ্য লোকের সংস্পর্শ কি ভদ্রলোকের চলে— মদ্রকে সঙ্গতং নাস্তি মদ্ৰকো হি সদামলঃ।
কর্ণের কথা শুনে বোঝা যায়, গাঙ্গেয় উপত্যকায় যখন আর্যায়ণ ঘটেছিল— একেবারে মথুরা-মানস সরোবর থেকে মগধ পর্যন্ত— তারা মাছ খাওয়াটা ভাল চোখে দেখত না, গোমাংস তো নয়ই, বিশেষত মেয়েদের মদ-খাওয়ার ঘটনাকে ভীষণই ঘৃণা করত। ওদিকে কাশ্মীর-কান্দাহার অর্থাৎ তখনকার মদ্র এবং গান্ধার ততদিনে অন্যতর প্রভাবে প্রভাবিত হয়েছে, অন্যতর প্রভাব যদি বা নাও থাকে, তবু এটাই ঘটনা যে, ব্রাহ্মণ্যতন্ত্রের কেন্দ্র-পরিবর্তন হয়ে যাওয়ায় আচার-বিচার-সংস্কার, নীতিবোধ এবং জীবনযাত্রা সেখানে ব্রাহ্মণ্য শুদ্ধতার গণ্ডি অতিক্রম করেছে, যার জন্য মদ্র-গান্ধার অঞ্চলের সংস্কৃতি হয়ে উঠেছে খানিকটা আর্যেতর! নইলে ভাবুন একবার, শল্য দুর্যোধনের স্তুতি-নতিতেই কৌরবপক্ষে যোগ দিয়ে থাকুন অথবা অর্থের বিনিময়েই সেখানে যোগ দিয়ে থাকুন, কোন নীতিতে, কোন নীতিবোধে শল্য যুধিষ্ঠিরকে কথা দিলেন যে, তিনি বিপক্ষে থেকেও তাঁর কাজটুকু করে দেবেন আত্মীয়তার সম্মানে। তখনকার দিনের ক্ষাত্র-নীতি এমন দুর্নীতিতে সিঞ্চিত হয়নি। আমার তো এমনও মনে হয় যে, ঘটনাটা আগে ঘটে গিয়েছিল। অর্থাৎ দুর্যোধনের কারণে অথবা অর্থের কারণে শল্য কৌরব-পক্ষে যোগ দিয়ে ফেলেছিলেন এবং কর্ণের সারথ্যকালে নিজের আত্মীয়দের কাছে মুখরক্ষার জন্য শল্য আপন নীতি-শিথিল ভাবনায় কর্ণের মনোবল ভেঙে দিয়েছিলেন। সেটা তাঁর দেশজ স্বভাব, নইলে ভীষ্ম-দ্রোণ মারা যাবার পর কর্ণের সময়ে শল্য তাঁর সারথ্য করবেন কি না এবং কর্ণও সেটা চাইবেন কি না, এ কথা যুধিষ্ঠির আগে থেকে জানবেন কেমন করে! জানাটা অলৌকিতার মহাকাব্যিক প্রশ্রয় বলেই এবং আত্মীয়তাহেতু পাণ্ডব-ঘনিষ্ঠের নীতিবোধ নিন্দার্হ হয় বলেই ঘটে-যাওয়া ঘটনাকে দ্বৈপায়ন ব্যাস এমন কাব্যিক প্রশ্রয়ে ব্যক্ত করেন।
সবচেয়ে বড় কথা, একজনের দেশজ স্বভাব নিয়ে গালি দেওয়াটা এখনকার দিনে যেমন অসভ্যতা, তেমনি তখনকার দিনেও এটা অসভ্যতা ছিল। বরঞ্চ প্রাচীনেরা আমাদের চেয়ে অধিক প্রগতিশীল, কেন না দেশ তুলে মানুষকে স্বভাবের গালি দিলে সে-যুগে ‘ফাইন’ হত, এবং তা প্রমাণ করতে পারলে অর্থদণ্ড হত। আবার এটাও ভীষণভাবে ঠিক, তা আমরা যতই প্রগতিশীলতায় ভুগি না কেন— একটি দেশ-প্রদেশ-জেলার নদ-নদী, জলবায়ু, রক্তের মিশ্রণ, ভাষা, আচার— এসব কিছুই একটি বিশেষ জায়গার স্বভাব তৈরি করে। তার ওপরে আছে মানুষের ব্যক্তিগত পরিবেশ, রুচি এবং ব্যক্তিচরিত্র। সেটা দেশজ স্বভাবের সঙ্গে মিশে মানুষের একটা নির্দিষ্ট চরিত্র তৈরি করে। সেটা মন্দ হোক, ভাল হোক, উত্তম হোক, মধ্যম হোক, এমনকী লজ্জা কিংবা প্রশংসারই হোক, দেশজ চরিত্র একটা তৈরি হয়ই— সেটা প্রগতিশীল হয়েছি বলেই অস্বীকার করা যায় না। আমরা বাঙালিরা পঞ্জাব-সিন্ধু-গুজরাট-মারাঠার একরকম প্রশংসা করি, আবার নিন্দা বা তাচ্ছিল্যও করি অতি স্বতন্ত্র কোনও বৈশিষ্ট্যের জন্য। একইভাবে দ্রাবিড়, উৎকলের সম্বন্ধেও আমাদের নিজস্ব ভাল-মন্দ ধারণা আছে এবং সেটাও তাদের নিজস্ব বৈশিষ্ট্যের জন্যই। অন্য দিকে ভারতবর্ষের তাবৎ লোকেরা বাঙালিদের সম্বন্ধেও কিছু কিছু চারিত্রিক দোষ আবিষ্কার করেন— বাঙালিরা ‘ইমোশনাল’, বাঙালি কাজে ফাঁকি দেয়, বাঙালি বাংলাদেশের বাইরে যেতে চায় না। এইরকম আর কী, এখন তো বিদেশ-বিভুঁই-ঘোরা ছেলেমেয়েদের কাছে এবং অবশ্যই বইতেও পড়েছি যে, জার্মানরা এইরকম, তো আমেরিকানরা ওইরকম, চিনেরা সেইরকম, তো জাপানিরা আর একরকম। এইভাবেই নিন্দা-প্রশংসায় প্রত্যেকটি স্বতন্ত্র মানুষের এক একটি স্বতন্ত্র প্রাদেশিক এবং দৈশিক চরিত্র আরোপিত হয় এবং তার মধ্যে মেয়েদের নিয়ে কৌতূহলও কম নয়— চরিত্র আরোপণের ক্ষেত্রে তাঁরাও ভীষণভাবে চিত্রপটে উপস্থিত স্তুতি বা নিন্দায় জর্জরিত হয়ে॥
শল্যের দেশজ নিন্দা করতে করতে কর্ণ বললেন— মদ্র দেশে লোকের কাছে যদি টাকা-পয়সা গচ্ছিত রাখা হয়, তবে সেটা আর ফেরত আসবে না, ঠিক যেমন কান্দাহার-গান্ধারের মানুষদের শুচিতা, শুদ্ধতার কোনও বোধও নেই— মদ্রকেষু চ সংসৃষ্টং শৌচং গান্ধারকেষু চ। বোঝা যাচ্ছে, মহাভারতের কালে কান্দাহার-গান্ধার এবং প্রায় তার পাশাপাশি রাজ্য পঞ্জাব-শিয়ালকোট তথা কাশ্মীরের পশ্চিমাংশ তাদের বৈদিক ব্রাহ্মণ্য-গৌরব হারিয়েছে। অপিচ আগে গৌরব ছিল বলেই এখন এত তিরস্কার। কর্ণ বললেন— আরে শল্য! তোদের মেয়েগুলোর চরিত্রটা একবার ভেবে দেখ। তোদের মেয়েগুলোর পেটে মদ পড়লেই ন্যাংটো হয়ে নাচে– বাসান্যুৎসৃজ্য নৃত্যন্তি স্ত্রিয়ো যা মদ্যমোহিতা। আর দেখ, স্ত্রীলোকের ব্যাপারে পুরুষের অথবা পুরুষের ব্যাপারে স্ত্রীলোকের কৌতূহল সব দেশেই থাকে, তবু তার মধ্যে একটা সংযম থাকে। তাদের মেয়েদের তো লজ্জা বলে কিছু নেই, সব তো স্বৈরিণী, স্ত্রী-পুরুষের মৈথুনের ক্ষেত্রেও কোনও সংযম নেই, যার-তার সঙ্গে ঝুলে পড়ছে, সে তো ছেড়েই দিলাম, মৈথুনের সময়ে তোদের মেয়েরা, ভাবতে পারছিস— তোদের মেয়েরা এমন আওয়াজ করে মুখ দিয়ে— মৈথুনেহসংযতাশ্চাপি যথাকামচরাশ্চ তাঃ— তাতেই আমি ভাবি— তাদের ঘরের ছেলে তুই মদ্রক শল্য আর কত ভাল হবি? সে আবার আমায় ধর্ম শেখাচ্ছে— তাসাং পুত্রঃ কথং ধর্মং মদ্রকো বকুমর্হতি!
যে কোনও দেশের মানুষকে তাদের মেয়েদের কথা তুলে গালাগাল দিলে সবচেয়ে বেশি মানে লাগে। কেন না কন্যা-জায়া-জননী এতটাই ব্যক্তিগত অধিকার এবং আবেগের বিষয় যে, তাদের ওপর যে কোনও আক্ষেপ এবং আরোপ ভীষণভাবে পীড়িত করে মানুষকে। দেশের মেয়েদের চরিত্র হনন করে ব্যক্তিগত মানহানি করা যায় বলেই কর্ণ বললেন— যে দেশের মেয়েরা উট আর গাধার মতো দাঁড়িয়ে দাঁড়িয়ে পেচ্ছাপ করে— যা স্তিষ্ঠন্ত্যঃ প্রমেহন্তি যথৈবোষ্ট্র-দশেরকাঃ— তুই সেই মা-মেয়েদের ছেলে হয়ে আমাকে ধর্ম শেখানোর চেষ্টা করছিস, শল্য! আর্য এবং ব্রাহ্মণ্য ভাবনায় প্রভাবিত সমাজে, দাঁড়িয়ে প্রস্রাব করাটা ভীষণ রকমের বিগর্হিত ছিল। সেখানে আবার মেয়েদের এই আচরণ। খ্রিস্টপূর্ব দ্বিতীয় শতাব্দীর বিখ্যাত বৈয়াকরণ পতঞ্জলি তাঁর মহাভাষ্যে অব্রাহ্মণের লক্ষণ বলার সময় অন্যতমভাবে সেই লোকটাকে ধরেছেন যে দাঁড়িয়ে মূত্র বিসর্জন করে— যস্তিষ্ঠন্‌ মূত্রয়তি। কর্ণও ঠিক সেটাই ধরেছেন, বিশেষত যে-দেশের মেয়েরা এই আচরণ করে, তাঁদের দেশের জাতক শল্যকে কর্ণ এই বাবদে ছেড়ে দেবেন না।
আর এক বস্তু হল মদ। মহাভারতের কালে ক্ষত্রিয় রাজন্যবর্গের মধ্যে মদ্য পান করার যথেষ্ট প্রচলন ছিল। কিন্তু একমাত্ৰ স্বৈরিণীভিন্ন অন্য মেয়েদের মধ্যে মদ্যপানের রীতি ব্রাহ্মণ্য-ভাবপুষ্ট মহাভারতের কালেও ছিল না। সেখানে মদ্র-দেশের মেয়েরা বহুলভাবে মদ্যপান করত এবং তা এতটাই বহুল যে কর্ণ প্রাবাদিক পর্যায়ে উচ্চারিত এক লোক -কথা শুনিয়ে শল্যকে বলছেন— কোনও লোক যদি মদ্র-রমণীর কাছে মদ চায়, তবে সে নিজের কোমরের পিছনে কাপড় ধরে টানাটানি করে বলে— ওরে তোরা কেউ যেন মদ চাস না আমার কাছে, আমার স্বামী নিয়ে যা, ছেলে নিয়ে যা, সব নিয়ে যা, কিন্তু আমার মদটুকু কিছুতেই দেব না— পুত্ৰং দদ্যাং পতিং দদ্যাং ন তু দদ্যাং সুবীরকম্‌। কান্দাহার-পঞ্জাব-শিয়ালকোট অথবা কাশ্মীরি মেয়েদের চেহারা জানেন কর্ণ, কিন্তু তাদের চরিত্র নিয়ে কর্ণের বক্তব্য আছে। কর্ণ বলছেন— মদ্রিকা রমণীরা লম্বা হয়, দেখতেও খুব ফর্সা, কিন্তু তারা নির্লজ্জ, কম্বল গায়ে দিয়ে থাকে, আর খায় বেশি, আচার-বিচারেও বালাই নেই কোনও— গৌর্যৌ বৃহত্যো নির্হ্রীকা মদ্রিকাঃ কম্বলাবৃতাঃ॥
বোঝা যাচ্ছে, শল্য যে জায়গা থেকে এসেছেন, সেখানে ঠান্ডা বেশি পড়ে, ফলে কম্বলও গায়ে দিতে হয় সর্বদা। ঠান্ডায় জায়গা হলে সেখানকার শুচিবোধে স্নান করা এবং জলশুদ্ধির চেষ্টা কম থাকে। কিন্তু সেটাও কর্ণের কাছে নিন্দার্হ। বিশেষত মদ্রদেশের সঙ্গে যুক্ত করে কর্ণ আর যেসব দেশের নাম করেছেন— যেমন গান্ধার, সিন্ধু, সৌবীর— এর কোনওটাই মহাভারতের আমলে ব্রাহ্মণ্য ভাবধারায় পুষ্ট আচারে সমৃদ্ধ ছিল না, অন্তত তখন তার পূর্বগৌরব হারিয়েছে। কিন্তু সেটা আমাদের কাছে নিতান্তই গৌণ কথা হলেও কর্ণ দেশজ নিন্দাগুলিই বড় করে প্রকট করে তুললেন শল্যকে ব্যক্তিগত আঘাত করার জন্য এবং শেষে বললেন— আমি আমার সংকল্পে স্থির আছি, আমি অর্জুন-কৃষ্ণকে মারবই। কিন্তু তোর চরিত্রটা কী শল্য! আমি বেশ বুঝেছি— তুই নকুল-সহদেবের মামা, অতএব তুই তাদের পক্ষেরই লোক, আমাদের এই কৌরবপক্ষের ক্ষতি করার জন্য তোকে আমাদের মধ্যে সুকৌশলে ঢুকিয়ে দিয়েছে ওরা— ব্যক্তং ত্বমপ্যুহিতঃ পাণ্ডবৈঃ পাপদেশজ— নইলে আমাদের ঘরে বসে তুই এরকম শত্রুর মতো কথা বলছিস? ফের যদি, শল্য তুই আর একবার উলটো-পালটা কথা বলিস— পুনশ্চেদীদৃশং বাক্যং মদ্ররাজ বদিষ্যসি— তা হলে আমার এই বজ্রের মতো গদাটা দিয়ে তোর মাথাটা আমি গুঁড়িয়ে দেব।
শল্য কিন্তু শল্যের কাজটা করে দিয়েছেন। কর্ণের মাথাটা সম্পূর্ণ গরম হয়ে গেছে, তাঁর ‘কনসেন্ট্রেশন’ নষ্ট হয়ে গেছে। তিনি এখন এই মুহূর্তে অর্জুনের কথা যত না ভাবছেন, তার চেয়ে বেশি ভাবছেন শল্যর তিরস্কার-বাক্যগুলি। কিন্তু শুল্য যে এত গালাগালি খেলেন, দেশের মা-বোন-মেয়েদের নিয়ে এত যে কুকথা শুনলেন, তবু কিন্তু তাঁর কোনও বিক্রিয়া হল না। কে জানে তিনি তেমনই কুটিল কি না— কর্ণ বলেছেন, মদ্রদেশের লোকেরা প্রায়ই কুটিল হয় এবং মৃত্যু না-হওয়া পর্যন্ত তাঁদের দুরাত্মতা যায় না। শল্যের সার্বিক চরিত্র বিচার করে আমাদের অবশ্য তেমন মনে হয় না। তা ছাড়া মদ্রদেশ অথবা গান্ধার যদি এতই খারাপ হত, সে-দেশের মেয়েরা যদি এতই কুচরিত্র হতেন তা হলে ভীষ্মের মতো বিশালবুদ্ধি পুরুষ পুত্র-সমান ধৃতরাষ্ট্রের মেয়ে খুঁজে খুঁজে গান্ধারীর সঙ্গে বিয়ে দিতেন না, অথবা পাণ্ডুর সঙ্গে বিয়ে দিতেন না মাদ্রীর। শল্য তো মাদ্রীরই ভাই, তিনি কুটিল বলে মনে হয় না, তবে আপন সংকল্পে তিনি স্থির— কর্ণকে তিনি অস্থির করে তুলবেনই। অতএব চরম তিরস্কার শুনেও তিনি প্রতিক্রিয় হলেন না, বরঞ্চ কর্ণের দিক থেকে চরম মৃত্যু-পরোয়ানা শুনে তিনি আরও ঠান্ডা মাথায় সেই কাজটাই করতে লাগলেন, যা তিনি আগে করছিলেন।
প্রথমে তিনি একটু ইনিয়ে-বিনিয়ে নিজের সাফাই গাইলেন। বললেন— যথাবিধানে যাঁরা বৈদিক যজ্ঞ করেন, যাঁরা যুদ্ধে পলায়ন করেন না এবং যে দেশের রাজাদের লোকে পরম সম্মানে মাথায় রাখে, আমি তাঁদেরই বংশে জন্মেছি। আমি নিজেও ধর্ম মেনে চলি। কিন্তু ওরে ষাঁড়! কেন না মদ-খাওয়া মানুষ যেমন ষাঁড়ের মতো একগুঁয়ে, তোমাকে সেইরকমই লাগছে। তুমি আমার কথায় পাত্তা দিচ্ছ না বলেই তোমার চিকিৎসা করছি আমি। অর্জুন-কৃষ্ণকে মারার ব্যাপারে কর্ণ যে গোয়ার্তুমি করছেন, সেই জন্যই হয়তো এই বৃষের সম্বোধন— যথৈব মত্তো মদ্যেন ত্বং তথা লক্ষ্যসে বৃষ। শল্য স্বসংকল্পে স্থির থেকে ভণিতা করে বললেন— তোমার হিত-অহিত দুই-ই আমার চিন্তা করা উচিত, বিশেষত আমি তোমার রথের সারথি বলেই তোমার হিতৈষী হয়ে তোমার সবলতা-দুর্বলতা, তোমার অনুকূল-প্রতিকূল অবস্থা সবই জানাচ্ছি— সমঞ্চ বিষমঞ্চৈব রথিনশ্চ বলাবলম্‌। শল্য এবার অদ্ভুত কায়দায় একটি কাক এবং মানস-সরোবরগামী একটি হংসের গল্প বলতে আরম্ভ করলেন এবং সেই কাকের চরিত্র-বিস্তারে কর্ণের সমস্ত জীবনটা প্রতিফলিত হয়ে উঠল।
এই গল্পটা আমি আর বিস্তারিত বললাম না, কিন্তু এটা মানতে হবে যে, শল্য কী ঠান্ডা মাথায় একটা বীর মানুষকে বিচলিত করে দিতে পারেন। বিশেষত কর্ণ শল্যের দেশ নিয়ে অত্যন্ত কুকথা বলেছেন বলেই শল্য প্রমাণ করতে চাইলেন যে, কর্ণের নিজের বলতে কোনও দেশই নেই। শল্যকথিত কাহিনিতে কাকটি এক ধনী বৈশ্যের বাড়িতে উচ্ছিষ্ট খেয়ে নধর হয়ে উঠেছিল। বৈশ্যবাড়ির দই-দুধে পুষ্ট কাকটিকে বৈশ্য গৃহস্থটিও এমন তোল্লাই দিত যে, কাকটি ভাবত— তাঁর চেয়ে উত্তম পক্ষী কেউ নেই। এমন সময় সেইখানে মানস সরোবরগামী পরিযায়ী হাঁসেদের আগমন ঘটল। বৈশ্য গৃহস্থ বলল— তুমি কাক! এই হাঁসেদের চাইতে অনেক উচ্চতর পক্ষী। কথায় গর্বিত কাকটি এবার হাঁসদের মাঝখানে গিয়ে তাদের সবচেয়ে ক্ষমতাশালী হাঁসকে ‘চ্যালেঞ্জ’ জানিয়ে বলল— এসো আমরা উড়ে দেখাই কার কত ক্ষমতা। হাঁসেরা হেসে কুটিকুটি হল কাকের কথা শুনে। কাক কোনও পাত্তা না দিয়ে বলল— আমি একশো রকম কায়দায় শত-পাতে উড়তে পারি, তোরা পারিস— শতমেকঞ্চ পাতানাং পতিতাস্মি ন সংশয়ঃ— ওইরকম শত-পাতে শত যোজন উড়ে যাব আমি, তোরা পারবি সেসব?
কথাটা বলেই কাক আকাশে ওড়ার বিচিত্র কৌশল শাস্ত্র আউড়ে বলতে লাগল— উড্ডীনম্‌ অবডীনঞ্চ প্রডীনং ডীনমেব চ। হাঁসেরা হেসে বলল— না বাবা! অত শত কায়দা আমরা জানি না। আমরা উড়ে যাবার একটাই উপায় জানি, সেটা হল উড়ে যাওয়া আর তাতেই আমরা বহু দূর পথ চলে যাই। কাকের বন্ধু কাকেরা বলল— বোকা হাঁস! তোদের এক পাতে ওড়ার কায়দায় কাকের শত পাত জয় করবি কী করে? পরীক্ষা হয়ে যাক। কাক এবং হাঁস এবার উড়তে আরম্ভ করল। কাক বিচিত্র কায়দায় সামনে-পিছনে, ডান পাশে বাঁ পাশে উছলে পড়ে উড়তে লাগল, আর হাঁস উড়তে আরম্ভ করল একমাত্র কায়দায়, সংকল্পে স্থির। প্রাথমিক অবস্থায় কাকের গতি এবং বৈচিত্র দুই-ই যেন বেশি মনে হল এবং সাময়িকভাবে মনে হল যেন মানস-বিহারী হংস কিছু শ্লথ, কিছু শিথিলই হয়ে পড়েছে। কাকেরাও সেটা দেখে খুব হাসাহাসি করতে আরম্ভ করল। প্রিয়-মানস হংসের তাতে কোনও হৃক্ষেপ নেই, এবার সে স্থলপথ ছেড়ে সমুদ্রের ওপর দিয়ে চলতে আরম্ভ করল সঙ্গে প্রতিযোগী কাক। খানিক চলার পরেই কাক দেখল— বিশাল সমুদ্র, বহু দূর পথ পাড়ি দিতে হবে, পথে কোনও বৃক্ষ নেই, দ্বীপ নেই, বিশ্রাম নেবারও ঠাঁই নেই। এবারে আস্তে আস্তে স্নায়ুর বিকার আরম্ভ হল, কাক ভয় পেতে আরম্ভ করল— ততো ভীঃ প্রাবিশৎ কাকম্‌।
কাকের গল্প বলার ফাঁকে ফাঁকে শল্য কিন্তু মাঝে মাঝেই কর্ণকে সম্বোধন করে বলছেন— আরে কর্ণ! মানুষই পারে না, সেখানে কাক কি আর সমুদ্রের অন্ত-অবসান পরিমাপ করতে পারে! নাকি সে একনাগারে অতদুর উড়তেই পারে— বিদূরপাতাত্তোয়স্য কিং পুনঃ কর্ণ বায়সঃ। শল্য বুঝিয়ে দিতে চাইলেন যে, কর্ণের অস্ত্রশৈলীর বৈচিত্র্য থাকতে পারে, শতপাতে তিনি শত্রুধ্বংস করতে পারেন, কিন্তু তাঁর ধৈর্য থাকে না, শেষপর্যন্ত তিনি চালিয়ে যেতে পারেন না এবং বহুবার সেটা দেখা গেছে। যেমন কাকের একটা সময় এল, যখন তার ওড়ার শক্তি শিথিল হয়ে এল, বারবার তার চক্ষুপুট সমুদ্রের জল স্পর্শ করতে আরম্ভ করল পথশ্রমে, অধঃপাতে, সে প্রায় ডুবে যায়। এবার সে হাঁসকেই তার অক্ষমতা জানাল। হাঁস তাকে বাঁচাবার কথা ভেবেও একবার বলল— তুমি একাধিক বহুতর শতপাতে ওড়ার কথা বলেছিলে, কিন্তু এই পরম গোপন পাতটির কথা তো বলনি। তুমি এখন যে কৌশলে সমুদ্রের মধ্যে শিথিল হয়ে পড়ে যাচ্ছ এটা কোন পাত, এর শাস্ত্রসম্মত নাম কী— কিং নাম পতিতং কাক যত্ত্বং পতসি সাম্প্রতম্‌? কাক হংসের কৃপায় বেঁচেছিল শেষ পর্যন্ত।
গল্প শেষ করে শল্য বললেন— বৈশ্যগৃহের উচ্ছিষ্টে পুষ্ট কাক যেমন নিজের সমান এবং অধিক সমস্ত পক্ষীকে অবজ্ঞা করত, সেইরকম তুমিও তোমার সমান এবং অধিকতর গুণী মানুষদের অবজ্ঞা করো। অর্জুনকে মারার সুযোগ তুমি অনেক বার পেয়েছ, তখন তুমি তাকে মারোনি, মানে মারতে পারোনি, পালিয়ে এসেছ অনেকবার। তাই বলছিলাম— এই দুরাগ্রহ ত্যাগ করো এবং আত্মপ্রশংসায় বিরত থাক— জোসমাস্ব বিকত্থনে। কর্ণ অবশ্য আত্মশ্লাঘা বন্ধ করেননি এবং শ্লাঘার শেষে আবারও শল্যকে ধরেছেন, কুদেশের নিন্দাবাদে আবারও তাঁকে অস্থির করে তুলেছেন। তাঁর কথার মর্ম থেকে বোঝা যায় যে, পঞ্চনদের দেশ— সিন্ধু, শতদ্রু, বিপাশার দেশ মহাভারতের কালে সমস্ত প্রাচীন গৌরব হারিয়েছে। কর্ণ কোনও ভদ্র মানুষকে সেখানে যেতে বারণ করেছেন— নষ্টধর্মা ন তান্‌ ব্রজেৎ— এবং শল্য এই বৃহৎ ভূমিখণ্ডে জন্মেছেন বলে বারবার কর্ণ সেই মর্মেই তাকে আঘাত করেছেন। শেষ পর্যন্ত দুর্যোধনের হস্তক্ষেপে এই কথ্য-বিবাদ বন্ধ হল বটে, কিন্তু শল্য এতক্ষণে কর্ণের মনঃসমাধি বিপর্যস্ত করে দিয়েছেন অবশ্যই। অবশেষে কর্ণের সেই বিখ্যাত আদেশ ছিল শল্যের প্রতি— ‘যাহি’— তুমি চলো এবার।
গোটা যুদ্ধকালে শল্য কর্ণকে খুব যে জ্বালিয়েছেন তা মোটেই নয়, বরঞ্চ তাঁর অশ্বচালনার একটা প্রতিযোগিতা চলছিল কৃষ্ণের সঙ্গে— মুখোমুখি যুদ্ধের সময় কৃষ্ণ যেমন চোখ দিয়ে বিঁধছিলেন শল্যকে, শল্যও তেমনই বিদ্ধ করছিলেন কৃষ্ণকে— স চাপি পুণ্ডরীকাক্ষং তথৈবাভি সমৈক্ষত। কর্ণকে শল্য বাঁচাতে পারেননি, কেন না শুধু অশ্বচালনায় রথীকে বাঁচানো যায় না; দৈববশত সেদিন পৃথিবী কর্ণের রথচক্র গ্রাস করেছিল এবং তাতে শল্যের কোনও ‘সাবোতাজ’ ছিল না। সম্পূর্ণ যুদ্ধকালে তিনি কর্ণকে যথেষ্টই উৎসাহ জুগিয়েছেন এবং প্রকৃত হিতৈষীর মতোই অর্জুনের শক্তিমত্তা বুঝে কর্ণকে যথাসাধ্য পরিচালিতও করেছেন।
কর্ণ মারা যাবার পর কুরুরাজ দুর্যোধনের মনে ভীষণ রকমের হতাশা তৈরি হয়েছিল। খানিক সময়ের জন্য তিনি হিমালয়ের নির্জনতায় গিয়ে মন স্থির করার চেষ্টা করেছেন। তারপরে যা হয়, আবারও সৈন্য-সামন্তেরা উৎসাহ জুগিয়ে মহামতি শল্যের সামনে দুর্যোধনকে নতুন সেনাপতি নিযুক্ত করার জন্য অনুরোধ করল। ভীষ্ম-দ্রোণ গত হবার পর দুর্যোধন বোধহয় চেষ্টা করছিলেন যাতে সেনাপতিত্বের ব্যাপারটা অপেক্ষাকৃত তরুণতর প্রজন্মের হাতে থাকে। মানে, দুর্যোধনের কাছাকাছি বয়সের যারা তাঁদেরই সেনাপতিত্বে নিয়োগ করার একটা ভাবনা বোধহয় দুর্যোধনের মনে কাজ করছিল। ফলে শল্যের সামনে তাঁকেই সেনাপতি করার অনুরোধ পেয়েও দুর্যোধনের প্রায় সমবয়সি অশ্বত্থামার কাছে গিয়ে তাঁর বহুল প্রশংসা করে তাঁকেই বললেন— এখন আপনিই আমাদের গতি, আপনিই বলুন— কাকে এখন সেনাপতি করা যায়? আসলে বয়স্ক এবং বীর হিসেবে খ্যাত শল্যকে পুরোপুরি উপেক্ষা করে আর কীভাবেই বা তরুণতর অশ্বত্থামাকে জিজ্ঞাসা করা যেত— আবার এমন করে জিজ্ঞাসা করলে অশ্বত্থামার পক্ষেও বলা সম্ভব নয় যে, আমিই এবার সেনাপতি হব। অতএব অশ্বত্থামা কাল বিলম্ব না করে প্রস্তাব করলেন— বংশ বলুন, তেজ বলুন, বীরখ্যাতি বলুন, আর চেহারাই বলুন, সবদিক থেকে শল্যই আমাদের সবচেয়ে উপযুক্ত সেনাপতি হতে পারেন— সর্বৈর্গুণৈঃ সমুদিতঃ শল্যো নোহস্তু চমূপতিঃ। শল্যকে সেনাপতি স্থির করার জন্য অশ্বত্থামা আরও একটা সংবেদনশীল কারণও বললেন। দুর্যোধনকে তিনি বললেন— এই মানুষটি কতখানি দায়বদ্ধ তোমার কাছে যে, ইনি নিজের ভাগনেদের ছেড়ে আমাদের পক্ষে যোগ দিয়েছেন— ভাগিনেয়ান্ নিজাংস্ত্যক্ত্বা কৃতজ্ঞোহম্মানুপাগতঃ। সবচেয়ে বড় কথা, ইনি মহাশক্তিধর পুরুষ, অতএব শল্যকে সেনাপতি করেই এবার আমরা যুদ্ধ করব।
অশ্বত্থামা এ কথা উচ্চারণ করার সঙ্গে সঙ্গে উপস্থিত রাজা, রাজন্য বর্গ অশ্বত্থামাকে ঘিরে ধরলেন, তাঁরা জয়কার দিতে থাকলেন শল্যের নামে। স্বয়ং দুর্যোধনও মাটিতে দাঁড়িয়ে বদ্ধাঞ্জলি অবস্থায় ভীষ্ম-দ্রোণকে যে সম্মান-মৌখিকতা দিয়ে বরণ করেছিলেন, ঠিক সেই বহুমানে শল্যকে সেনাপতিত্বে বরণ করলেন। শল্যের বুক স্ফীত হয়ে উঠল। খানিকটা আবেগোচ্ছলিত কণ্ঠেই তিনি বলে উঠলেন— দুর্যোধন! তুমি যে কাজ দেবে আমি সেটাই করতে রাজি আছি। তা ছাড়া আমাকে সেনাপতি নিযুক্ত করে তুমি ভুল করোনি। যে অর্জুন এবং কৃষ্ণকে তুমি খুব বড় যোদ্ধা বলে মনে করো, আমার শক্তির কাছে তারা কিছুই নয়— ন মে তুল্যাবুভাবেতৌ বাহুবীর্য্যে কথঞ্চন। আমি যদি যুদ্ধাকাঙক্ষী হয়ে সৈন্য-সামন্তের সামনে গিয়ে দাঁড়াই, তা হলে দেবতা, অসুর, মানুষ সকলের সঙ্গেই সমান যুদ্ধ করতে পারি, পাণ্ডবদের কথা আর কীই বা বলব— যোধয়েয়ং রণমুখে সংক্রুদ্ধঃ কিমু পাণ্ডবান্‌। যে যা হোক, তুমি কোনও চিন্তা কোরো না, পাণ্ডব-পাঞ্চালদের আমি জয় করেই ছাড়ব, এমন সৈন্যব্যুহ তৈরি করব যে, শত্রুরা তা কোনওভাবেই অতিক্রম করতে পারবে না।
আমরা বুঝতে পারি— এ হল সেই বীরোচিত গর্বোক্তি, যা সেনাপতিত্বে নিযুক্ত যোদ্ধামাত্রেই করে থাকেন। নইলে একটু আগে, একটু আগেই বা কেন বলি, এই দিনই তো কর্ণ মারা গেছেন এবং এই কর্ণের কাছেই তো শল্য কৃষ্ণ, অর্জুন এবং ভীমের শক্তি সম্বন্ধে প্রচুর কথা বলেছেন। অতএব এখন যে গর্বোক্তি করছেন শল্য, সেটা মহাভারতীয় বীরদের একটা স্বভাব বটে। যথাবিধানে দুর্যোধন সেনাপতি-পদে বরণ করলেন শল্যকে এবং কৌরবপক্ষের সমস্ত সৈন্যরা সিংহনাদ করে উঠল আনন্দে। সত্যি বলতে কী, শল্যের বীরপনাও এতটাই বিশ্রুত ছিল যে, কৌরবপক্ষের সমবেত রাজন্যবর্গ ভীষ্ম-দ্রোণ-কর্ণের অভাব ভুলে গেল মুহূর্তেই— ন কর্ণব্যসনং কিঞ্চিন্মেনিরে তত্র ভারত।
আপনাদের মনে থাকার কথা— কুরুক্ষেত্রের এই যুদ্ধ-বিবরণ সমস্তটাই ধৃতরাষ্ট্রের কাছে অনুপুঙ্খ বর্ণনা করছিলেন সঞ্জয়। যুদ্ধে অভিষিক্ত শল্যকে যখন উন্মাদিনী প্রশংসায় ভরিয়ে তুলছেন সকলে, সেই সময় সঞ্জয় ধৃতরাষ্ট্রের কাছে অদ্ভুত একটা মন্তব্য করলেন। সঞ্জয় ধৃতরাষ্ট্রকে বললেন— সমস্ত লোকের মুখে প্রশংসা শুনে যুদ্ধে অশিক্ষিত ব্যক্তি যে দুর্লভ আনন্দ পায়, শল্য সেই আনন্দ লাভ করলেন— হর্ষং প্রাপ তদা বীরো দুরাপম্‌ অকৃতাত্ম ভিঃ। এখানে বলা দরকার যে, সংস্কৃতে ‘কৃ’ ধাতু ইংরেজিতে ঠিক verb to do-এর মতো ব্যবহৃত হয়। ‘ডু’ ভার্বটা যেমন অন্য ক্রিয়ার পরিবর্তে ব্যবহৃত হয় (যেমন— Do you mind my smoking? Yes, I do.), ঠিক তেমনই ‘কৃ’ ধাতু বহু ক্রিয়ার বিকল্প হয়ে ওঠে। যদি বলি— কৃতার্থ হলাম, তা হলে বুঝতে হয়— অর্থ অর্থাৎ প্রয়োজন যার কৃত অর্থাৎ সিদ্ধ হয়েছে। অন্য দিকে যদি বলি ‘কৃতাত্মা’, তা হলে ‘আত্মা’ বলতে যেমন ইন্দ্রিয় বোঝায়, তেমনই ‘কৃত’ মানে বুঝতে হবে ‘জিত’ হয়েছে। অর্থাৎ কৃতাত্মা মানে জিতেন্দ্রিয়, অকৃতাত্মা মানে অজিতেন্দ্রিয়। কিন্তু এই যুদ্ধক্ষেত্রে যাবার পূর্বমুহূর্তে শল্যের মতো যোদ্ধার প্রসঙ্গে যখন ‘অকৃতাত্মা’ কথাটা উঠছে, তখন অজিতেন্দ্রিয়তার কোনও অর্থেই অবকাশ তৈরি হয় না। অতএব এই অর্থই এখানে শ্রেয় যে, অধস্তন সৈন্য-সামন্ত এবং পার্শ্বগত রাজন্যবর্গের বহুমানন-প্রশংসায় অভিভূত হয়ে শল্য যে প্রবল প্রতাপশালী পাণ্ডবদের শক্তিমত্তা ভুলে গেলেন এবং সেনাপতিত্ব-লাভের ঘটনাটা উপভোগ করলেন, এটার মধ্যে একটা অজ্ঞতার আনন্দ আছে। কর্ণও যেটা অর্জুন-কৃষ্ণ সম্বন্ধে বলেছিলেন— অর্থাৎ নিজে বড় যোদ্ধা বলেই জানি যে, ওঁরা কতটা বড় যোদ্ধা— সেটা সত্যিই শল্য যুদ্ধে অশিক্ষিত ব্যক্তির মতো ভুলে গেলেন। কাজেই যুদ্ধে অশিক্ষিত ব্যক্তির মতোই সেদিন আনন্দ পেলেন শল্য— হর্ষং প্রাপ তদা বীরো দুরাপমকৃতাত্মভিঃ।
সেদিন কৌরবপক্ষের সকল সেনা শল্যকে সেনাপতি লাভ করে সুখে নিদ্রা গেল বটে— তাং রাত্রিং সুখিনী সুপ্তা সুস্থচিত্তা চ সা’ভবৎ— কিন্তু বিপক্ষ পাণ্ডবশিবিরে শল্যকে নিয়ে ভাবনা আরম্ভ হল। যুধিষ্ঠির কৃষ্ণকে ইতিকর্তব্য স্থির করতে বললে কৃষ্ণ কিন্তু শল্যকে যথেষ্ট বড় যোদ্ধা, এমনকী ভীষ্ম, দ্রোণ, কর্ণের চেয়েও তাঁর যুদ্ধক্ষমতা বেশি বলে চিহ্নিত করলেন, অন্তত শল্য যে তাঁদের চেয়ে কিছু কম নন, সেটা ভাল করেই বুঝিয়ে দিলেন কৃষ্ণ। কিন্তু যত তাঁকে বড় করে দেখান কৃষ্ণ, সেটা হয়তো এই কারণেই যাতে প্রতিপক্ষকে পাণ্ডবরা একেবারেই ছোট করে না দেখেন। তা নইলে, কৃষ্ণ কেন ভীম-অর্জুনকে ছেড়ে— শল্য যদি এতই বড় বীর— তবে তাঁদের ছেড়ে ধর্মপুত্র যুধিষ্ঠিরকেই কেন শল্যের ভবিষ্যৎ-হন্তা হিসেবে চিহ্নিত করবেন। কৃষ্ণ যুধিষ্ঠিরকে বলেছেন— দাদা! আপনি তো বাঘের মতো বিক্রমী মানুষ, অতএব আপনি ছাড়া শল্যের প্রতিযোদ্ধা হিসেবে আমি আর কাউকে ভাবতে পারছি না— নান্যস্ত্বত্তঃ পুমান্‌ ভবেৎ।
শল্যকে বড় যোদ্ধা হিসেবে প্রতিষ্ঠা করে তারপর মহামতি যুধিষ্ঠিরকে উদ্দীপিত করলেন কৃষ্ণ এবং তার পরেই তাঁকে দিয়ে শল্য-বধের ভাবনা করার পিছনে কৃষ্ণের দুটি উদ্দেশ্য সাধিত হল। এটা তো এখানে ভাবতেই হবে যে, কৌরবপক্ষের বড় বড় যোদ্ধাদের মৃত্যু প্রধানত অর্জুন এবং তারপরে ভীমের হাতেই হয়েছে। অথচ এই বিরাট যুদ্ধের পাণ্ডবপক্ষীয় প্রতিনিধি কিন্তু যুধিষ্ঠিরই— যুদ্ধে তাঁর তেমন বীরখ্যাতি নেই, তেমন বড় যোদ্ধাও কেউ যুধিষ্ঠিরের হাতে নিহত হননি। অন্যদিকে যুধিষ্ঠির ধর্মপ্রধান মানুষ হলেও তাঁর অন্তর্গভীর সত্ত্বগুণ যেহেতু তাঁকে সবসময় হিংসাবৃত্তির বিরুদ্ধে প্রেরিত করে, তাই যুদ্ধ ব্যাপারটাই তিনি পছন্দ করেন না। অথচ তাঁকে এই বিরাট যুদ্ধে নামতে হয়েছে শুধু ক্ষত্রিয়ের স্বধর্ম পালনের জন্য। কৃষ্ণ ঠিক এই দুর্গম জায়গাটাই ধরেছেন। বিপক্ষের অন্যতম সেনানায়ককে বধ করার ভার যুধিষ্ঠিরের হাতে দেওয়া হলে পাণ্ডবদের প্রতিনিধি-স্থানীয় যুধিষ্ঠিরের গৌরব যেমন সূচিত হয়, অন্যদিকে ধর্মযুদ্ধের সংজ্ঞায় সংজ্ঞিত এই যুদ্ধে আত্মীয়স্থানীয়কে হত্যা করলেও যে ক্ষত্রিয়ের ধর্ম ঠিক থাকে, সেটা কৃষ্ণ বুঝিয়ে দিলেন একটিমাত্র বাক্য বলে। কৃষ্ণ যুধিষ্ঠিরকে বললেন— মহারাজ! এই শল্য সম্পর্কে আমার মামা হয়, এই কথা ভেবে আপনি যেন আবার তাঁর ওপরে দয়া দেখাবেন না। আপনি ক্ষত্রিয়ের ধর্ম সামনে রেখে মদ্ররাজ শল্যকে হত্যা করুন— ক্ষত্রধর্মং পুরস্কৃত্য জহি মদ্রজনেশ্বরম্‌।
তবু আরও একটা প্রশ্ন থেকে যায়। কেন না যে মুহূর্তে শল্যবধের জন্য যুধিষ্ঠিরকে নির্বাচন করেছেন কৃষ্ণ, সেই মুহুর্তেই বোঝা যায় যে, মৌখিকভাবে শল্যের যতই বহুমান করা হোক, তবু যুধিষ্ঠিরকে দিয়েও শল্যবধ সম্ভব। তার মানে, শল্য তেমন বড় যোদ্ধা নন, যাতে ভীম-অর্জুনের মতো মহাশক্তি খরচ করার প্রয়োজন পড়ে। আবার শল্য যতখানি বড় যোদ্ধা সে-তুলনায় যুধিষ্ঠির হয়তো তেমন তুল্যমূল্য নন; অথচ তাঁকে দিয়ে যদি শল্যবধ করাতেই হয়, তবে সেই বাড়তি উদ্দীপনা প্রয়োজন— যা কৃষ্ণ জোগাচ্ছেন যুধিষ্ঠিরকে এবং হয়তো সেইজন্যই যুধিষ্ঠিরকে তিনি বোঝাচ্ছেন যে, বিপক্ষকে কিন্তু ছোট করে দেখা ঠিক হবে না। এমন যেন না হয় যে, ভীষ্ম-দ্রোণ-কর্ণের মতো সমুদ্র পার হয়ে এসে শেষে শল্যের মতো পানা-পুকুরে এসে ডুবে মরতে না হয়— মা নিমজ্জস্ব সগণঃ শল্যমাদায় গোষ্পদম্‌।
কৃষ্ণের উদ্দীপনে যুধিষ্ঠির শল্যবধের জন্য দৃঢ়ভাবে সংকল্পিত হলেন। সে-রাত্রে কৌরব-পাণ্ডব দু’পক্ষই ঘুমোতে গেলেন পরম নিশ্চিন্তে— কৌরবরা শল্যকে পেয়ে কর্ণের অভাব ভুলে নিশ্চিন্ত হলেন, আর পাণ্ডবপক্ষ নিশ্চিন্ত হল এই ভেবে যে, শল্য অন্তত কর্ণের মতো প্রতিযোদ্ধা নন, অতএব পাণ্ডব-বিজয়ের পথে আর কোনও বড় কাঁটা নেই— সুস্বাপ রজনীং তাং তু বিশল্য ইব কুঞ্জরঃ।
পরের দিন কৌরবপক্ষীয়রা সকলে শল্যের সেনাপতিত্বে যুদ্ধসজ্জায় সজ্জিত হলেন হই হই করে। শল্য ‘সর্বতোভদ্র’ নামে এক বিরাট সৈন্য-ব্যুহ সাজিয়ে হাতি-ঘোড়া-রথ এবং পদাতিকের চতুরঙ্গিনী সেনা নিয়ে যুদ্ধ করতে চললেন। শল্যের সেনাপতিত্বকালে একটা ব্যাপার খুব বৈশিষ্ট্যপূর্ণ মনে হয় এবং সেটা কৌরবপক্ষের দুর্বলতা সূচিত করে। দেখা গেল, যুদ্ধে যাবার আগে যে কর্মপরিকল্পনার কার্যকরী সভা হয়, সেখানে কৃপ, অশ্বত্থামা, শকুনি, কৃতবর্মা এবং শল্য সকলে মিলে দুর্যোধনের সঙ্গে বসে একটা নিয়ম করলেন। ঠিক হল— আমরা কেউ এককভাবে কোনও একক পাণ্ডবের সঙ্গে যুদ্ধ করব না— ন ন একেন যোদ্ধব্যং কথঞ্চিদপি পাণ্ডবৈঃ। যদি একজন পাণ্ডবের সঙ্গে আমাদের কারও একজনের যুদ্ধ আরম্ভ হয়, তা হলে সেক্ষেত্রে আমরা সকলে মিলে তার সঙ্গে যুদ্ধ করব এবং একে অপরকে রক্ষা করব— অন্যোন্যং পরিরক্ষদ্ভির্যোদ্ধব্যং সহিতৈশ্চ নঃ।
এই নিয়ম করার চেষ্টা থেকে বোঝা যায়— ভীষ্ম, দ্রোণ এবং কর্ণ স্বৰ্গত হবার পর দুর্যোধনের অবস্থাটা আর তেমন শক্তিস্থলে নেই। তিনি কথঞ্চিৎ দুর্বল, অন্তত এইটুক দুর্বল তো বটেই যাতে সেনাপতি শল্যকে এককভাবে পাণ্ডবদের কারও সঙ্গে যুদ্ধে ভরসা করা যাচ্ছে না। অবশ্য এটা শল্যের কোনও নিজস্ব দুর্বলতা নয়। যে দুর্যোধনের স্বপক্ষে যুদ্ধ-বীর মহানায়কের অভাব ছিল না, সেখানে অনেকেই আজ প্রয়াত হওয়ায় সেনাপতি হিসেবে শল্য সেই বীরশক্তির সহায়তা পাচ্ছেন না। অতএব শল্য নিজে যোদ্ধা হিসেবে দুর্বল না হলেও যুদ্ধক্ষেত্রে তিনি একভাবে দুর্বল বটেই।
শল্যের নায়কত্বে যে-ভাবে পাণ্ডবদের সঙ্গে যুদ্ধ হল, তার বিশদ বর্ণনা আছে মহাভারতে। অন্যান্য যোদ্ধর কথা বাদই দিলাম, শল্যের সঙ্গে একক পাণ্ডবদের প্রত্যেকেরই যুদ্ধ হয়েছে। তাঁর একান্ত নিজের ভাগনে নকুল এবং সহদেবের সঙ্গেও তাঁর যথেষ্ট যুদ্ধ হয়েছে। মহাভারতের কবির বীরভাষায় এই যুদ্ধবর্ণনা যত বীররসের সঞ্চার করে, তার মধ্যে মহাকাব্যিক অভিসন্ধি থাকায় আমার লৌকিক ভাষা তার সুর ছুঁতে পারে না। ফলত সে বর্ণনা খানিকটা পিষ্ট-পেষণ বা চর্বিত-চর্বণে পরিণত হবে। তবে হ্যাঁ, এটুকু বলা দরকার, যে, উপযুক্ত বীরের অভাব তো ছিলই, কিন্তু শল্যও বুঝি নিজেকে সম্পূর্ণভাবে প্রয়োগ করেননি। তাঁর শক্তি এবং যুদ্ধখ্যাতি, যা কৃষ্ণের মুখে পর্যন্ত বহুমানিত, সেই শল্য পাণ্ডবদের অনেক সৈন্যক্ষয় করেছেন, পাণ্ডবপক্ষের বহু যুদ্ধবীরের সঙ্গে লড়াই করেছেন, কিন্তু খুব বড়সড় ক্ষতি তিনি করতে পারেননি, অথবা করেননি।
অপরদিকে শল্যকে মারার জন্য যুধিষ্ঠিরকে কিন্তু অনেক দৃঢ়ভাবে সজ্জিত হতে হয়েছে। যুধিষ্ঠিরকে রণক্ষেত্রে চলতেই হয়েছে অনেক সুরক্ষিত হয়ে। দুই ভাই নকুল এবং সহদেব নিরন্তর নজর রেখে চলেছেন যাতে দূর থেকে যদি কেউ যুধিষ্ঠিরের রথের চাকায় আঘাত করে, তখন নকুল-সহদেব শত্রুর সেই পরিকল্পনা নষ্ট করে দেবেন। যুধিষ্ঠির নিজেই নকুল-সহদেবকে তাঁর চক্ররক্ষক হিসেবে চাইলেন— চক্ররক্ষাবিমৌ শূরৌ মম মাদ্রবতীসুতৌ। আবার চক্ররক্ষক মানে এও হতে পারে যে, যুধিষ্ঠিরের রথের দুই চাকার খুব কাছ থেকে দু’জন যোদ্ধা শত্রুসৈন্যের ওপর বাণ বর্ষণ করতে করতে এগোবেন। নকুল-সহদেব ছাড়াও যুধিষ্ঠির সাত্যকি এবং ধৃষ্টদ্যুম্নকে চাইলেন যথাক্রমে দক্ষিণ এবং বাম-চক্ররক্ষক হিসেবে— সৈনেয়ো দক্ষিণং চক্রং ধৃষ্টদ্যুম্ন স্তথোত্তরম্‌। যুধিষ্ঠির চাইলেন তাঁর রথের পিছনে থাকুন অর্জুন— বিপর্যয়ে তিনি সর্বশেষ দায়িত্ব নিতে পারবেন এবং সবার সামনে থাকুন বৃকোদর ভীম— যাঁর সম্মুখ উপস্থিতি শত্রুপক্ষের সমূহ ভয় উৎপাদন করে। যুধিষ্ঠির রইলেন মাঝখানে, শল্যের সঙ্গে তিনি যুদ্ধ করতে চললেন সকলের দ্বারা সুরক্ষিত হয়ে এবং এমন সুরক্ষিত অবস্থাতেই যুধিষ্ঠির ভাবলেন— আমি শল্যের থেকে বলবত্তর ভূমিকায় আছি— এবমভ্যধিকঃ শল্যাভষিষ্যামি মহামৃধে।
এই দু’জনের যুদ্ধ-বর্ণনার মধ্যে আমরা যাচ্ছি না। তবে যুদ্ধের শেষ ‘সিন’টায় যুধিষ্ঠির আর শল্যের যে দ্বৈরথ যুদ্ধ হল, সেখানে দু’জনেই আপ্রাণ যুদ্ধ করলেন এবং তখন এক সময় মনে হচ্ছিল যেন যুধিষ্ঠিরও জিততে পারেন, আবার শল্যও জিতে যেতে পারেন। কিন্তু এর পরেই যে সময়টা এল, তাতে দেখা গেল সব কিছুই যুধিষ্ঠিরের অনুকূলে ঘটতে লাগল— প্রদক্ষিণম্‌ অভূৎ সর্বং ধর্মরাজস্য যুধ্যতঃ। অর্থাৎ যুধিষ্ঠিরের বাণে শল্যের রথের অশ্ব এবং তাঁর পৃষ্ঠসারথি মারা গেল। তারপরেই যুধিষ্ঠিরের সেই বিখ্যাত ভল্ল-ক্ষেপণ। আমরা সেই অস্ত্রপরীক্ষার কালেই জেনেছি যে, যুধিষ্ঠির ভল্লযুদ্ধেই একমাত্র পারদর্শী ছিলেন, অতএব সেই ভল্লক্ষেপই আরম্ভ করলেন যুধিষ্ঠির। প্রথমবারেই শেষ কাজ হল না এবং অশ্বত্থামা ত্বরিতে শল্যকে নিজের রথে তুলে নিয়ে প্রস্থান করলেন। এরপরেই দেখছি— শল্য নতুন রথে সজ্জিত হয়ে আবার এসেছেন যুদ্ধ করতে এবং যুধিষ্ঠির তাঁর ভাই ভীম, নকুল, সহদেব এবং সাত্যকির দ্বারা সুরক্ষিত হয়ে যুদ্ধ করতে আরম্ভ করলেন শল্যের সঙ্গে। ভয়ানক যুদ্ধ হল এবং শেষ পর্যন্ত যুধিষ্ঠির নিক্ষিপ্ত ভীষণ দৈবী শক্তির আঘাতে শল্যের বর্ম এবং বক্ষ একই সময়ে বিদারিত হল।
শল্যের মৃত্যুসময়কালীন বর্ণনাটি মহাভারতের কবির জবানিতে যতখানি অসাধারণ তার থেকেও বেশি রাজসিক। যুধিষ্ঠিরের শক্তিক্ষেপে শল্য রথ থেকে ভূমিতে পতিত হয়েছিলেন। প্রাথমিক চেতনা হারিয়ে গেছে শুল্যের, তিনি যুধিষ্ঠিরের দিকে বাহু প্রসারণ করে এগোতে-এগোতে ধপাস করে পড়ে গেলেন। মহাকাব্যের কবি মন্তব্য করলেন— প্রিয়তমা কামিনী যেমন প্রেমবশত আপন বক্ষোদেশে পতনার্থী প্রিয়তমের প্রত্যুদ্‌গমন করে, তেমনই ভূমিও যেন প্রেমবশত অস্ত্র-বিদীর্ণ, রক্তসিক্ত নরশ্রেষ্ঠ শল্যের প্রত্যুদ্‌গমন করেছিলেন। আসলে এই উৎপ্রেক্ষা অলংকারের একটা গভীর অর্থ আছে। সেকালে যে ভূমির ওপর রাজারা অধিকার ভোগ করতেন অর্থাৎ কিনা যে রাজ্য তাঁদের অধিকারে আসত, সেটা তখনকার রাজতন্ত্রের আদর্শে রাজ্যলক্ষ্মী বলে গণ্য হত এবং বিবাহের আগে সেই ভূমিলক্ষ্মীই তাঁদের প্রধানা এবং প্রথম প্রেয়সী। আজ মদ্ররাজ শল্য যখন যন্ত্রণায় কাতর হয়ে ভূমিতে শয়ান হলেন, তখন মহাভারতের কবির মন্তব্য হল— রাজা শল্য প্রিয়তমা কামিনীর মতো এই পৃথিবীকে ভোগ করেছেন স্বামীর অধিকারে— চিরং ভুক্ত্বা বসুমতীং প্রিয়াং কান্তামিব প্রভুঃ— সেই তিনি আজ ভুক্তভোগা পৃথিবীর সর্বাঙ্গ আলিঙ্গন করে তাঁরই কোলে শান্ত মৃত্যুনিদ্রায় সমাহিত হয়ে আছেন— সর্বৈরঙ্গৈঃ সমাশ্লিষ্য প্রসুপ্ত ইব সোহভবৎ।
শল্য মারা যাবার পর কৌরবপক্ষে ঘোর বিপর্যয় নেমে এল। শল্যের কনিষ্ঠ ভ্রাতাও নিহত হলেন যুধিষ্ঠিরের হাতে এবং কৌরবপক্ষে একমাত্র দুর্যোধন ছাড়া আর কোনও প্রথিত ব্যক্তি বেঁচে রইলেন না। অশ্বত্থামা-কৃপাচার্য এবং কৃতবর্মা— এঁরা কৌরবপক্ষে যত যুদ্ধই করুন, এঁরা পুরোপুরি নিজেদের প্রয়োগ করেছেন বলে আমরা মনে করি না এবং শল্যের মৃত্যুর সঙ্গে সঙ্গেই কুরুক্ষেত্র-যুদ্ধের আঠেরো দিন শেষ হল। শল্য মহাভারতের একটি পর্বাধিনায়ক হওয়া সত্ত্বেও তিনি দিনের শেষ সময় পর্যন্ত যুদ্ধ করতে পারেননি এবং তাঁর মৃত্যুলেখায় অঙ্কিত দিনটিতেই মারা যান কৌরবপক্ষের ধুরন্ধর কৌশলী শকুনি এবং তাঁর পুত্র। শল্যের পতনের পর যতটুকু যুদ্ধ-সময় অবশিষ্ট ছিল, তার মধ্যে দুর্যোধনের সম্পূর্ণ সৈন্য ক্ষয় হয়ে গিয়েছিল এবং দুর্যোধন নিজে পালিয়ে যেতে বাধ্য হন দ্বৈপায়ন হ্রদে।
প্রথম থেকে শেষ পর্যন্ত আমরা শল্যের সম্বন্ধে যতটুকু আলোচনা করেছি, তাতে এটা পরিষ্কার হয়ে গেছে যে, শল্যের চরিত্র আমাদের খানিকটা বিভ্রান্ত করে। শল্য পাণ্ডবদের আত্মীয় সম্বন্ধে মামা হওয়া সত্ত্বেও স্বভাব-সরলতায় দুর্যোধনের স্তুতি-নতিতে মুগ্ধ হয়ে তাঁর পক্ষে যোগ দিলেন, অথচ তলায় তলায় আমরা জানলাম যে, আরও গভীরতর কোনও শত্রুতা এবং হয়তো বা অর্থও শল্যের পক্ষ-পরিবর্তনের অন্যতম কারণ। ওদিকে আত্মীয়তার কারণে পাণ্ডবদের জন্যও কিছু ইতিকর্তব্যতা মাথায় রেখে যুদ্ধবীর কর্ণের মনোবলও বেশ খানিকটা ভেঙে দিলেন বটে, কিন্তু সেটাতে এমন বড় কিছু ক্ষতি-সাধন হয়নি কৌরবপক্ষের। বরঞ্চ এই কাজটা করতে গিয়ে কর্ণ তাঁকে তাঁর দেশজ স্বভাব নিয়ে যত গালাগালি দিলেন, তাতে এই জটিল সত্যটাই প্রমাণ ওঠে যে, জীবনের বিচিত্র টানাপোড়েন একটি সরল মানুষকে কতটা বিভ্রান্ত করতে পারে। ঘনিষ্ঠ সম্বন্ধে একপক্ষের সাক্ষাৎ মাতুল হয়ে অর্থের বিনিময়ে তিনি প্রতিপক্ষে যুদ্ধে যোগ দেন। আবার সেই পক্ষে যুদ্ধ করতে করতে পূর্বসম্বন্ধের স্মৃতিকাতরতায় স্বপক্ষীয় সেনাপতির মনোবল ভেঙে দেবার মতো নীচতা প্রকাশ করেন। অবশেষে যেখানে এই ধ্বনি নিনাদিত যে, ভীষ্ম-দ্রোণ-কর্ণ পারল না, আর শল্য জিতবে পাণ্ডবদের— শল্যো জেষ্যতি পাণ্ডবান্‌— সেখানে শল্য অসহায়ের মতো আপন প্রাণ বিসর্জন দেন শুধু গোঁয়ার্তুমি করে।
এগুলি কোনও বিশেষ দেশজ চরিত্রের লক্ষণ-চিহ্ন হতে পারে কিনা, নাকি ব্যক্তিগত চরিত্রের জটিলতা, যার উদ্ভব দুর্বলতা থেকেও হতে পারে অথবা এই দুটিই— অথচ বাইরে থেকে আপাতদৃষ্টিতে শল্য বড় সরল স্বভাবের মানুষ। ভগবদ্‌গীতা পড়বার আগে ঐতিহ্যবাদীরা কয়েকটি ধ্যানমন্ত্র উচ্চারণ করেন। তার মধ্যে একটি মন্ত্রে কুরু-পাণ্ডবের যুদ্ধটাকে একটা নদীর সঙ্গে তুলনা করে বলা হয়েছে যে, কত বিপরীত অবস্থা পেরিয়ে কৃষ্ণের মতো মাঝির সহায়তায় পাণ্ডবরা এই রণনদীর পারে এসে পৌঁছেছেন। এই নদীর বিশেষণ দেবার সময় কৌরবপক্ষের মুখ্য সেনানায়কদের উল্লেখ করা হয়েছে। সেখানে এই রণনদীর দুই তীর হলেন ভীষ্ম-দ্রোণ, জয়দ্রথ তার জল, কর্ণ তার বেলাভূমি, শকুনি তার নীলপদ্ম— ইত্যাদি বলতে বলতে শল্যের কথা বলার সময় তাঁকে চিহ্নিত করা হল এই বলে যে, এই রণনদীর অন্তরস্থিত কুমির হলেন শল্য— শল্য-গ্রাহবতী কৃপেণ বহনী কর্ণেন বেলাকুলা। আমরা প্রথমে ভেবেছিলাম এই সরল শল্য মানুষটাকে হঠাৎ কুমির বলা কেন, বরঞ্চ শকুনির বিশেষণ হওয়া উচিত ছিল এটা। পরে বুঝেছি, অনেক ভেবেচিন্তে এই শ্লোক লেখা হয়েছে। সত্যিই তো শকুনির বাইরের ব্যবহার কখনও খারাপ নয় অথচ কুটিল বুদ্ধিটুকুই তো এই রণনদীর শোভা। আর শল্য! তাঁকে সত্যিই বোঝা যায় না, কখনও তিনি তীরে আসেন, কখনও জলে, কখনও বেলাভূমির আছড়ে পড়া জলে কখনও বা আধা-শরীর ডুবিয়ে শিকার ধরার অপেক্ষায় নিস্তরঙ্গ শরীরে। চরে এসে দুর্যোধনের সঙ্গে মিত্রতায় তিনি যতখানি স্পষ্ট, জলে নেমে কর্ণের মনোবল ভাঙার সময় তিনি একেবারেই অন্য মূর্তি— এমন মানুষ যতই সরল হয়ে নিস্তরঙ্গ পড়ে থাকুন, তিনি ভয়ংকর কুমিরই বটে। ভয়ংকর প্রতিপক্ষ।
মদ্রদেশের রাজা ও রাজা অর্তায়নের পুত্র। পাণ্ডবদের এক মাতা মাদ্রী এঁর সহোদরা। শল্যের বহু ভার্যা ছিলেন। তাঁর এক পুত্রের নাম রু»রথ। পূর্বজন্মে শল্য ছিলেন হিরণ্যকশিপুর পুত্র সংহলাদ। কুরুক্ষেত্রের যুদ্ধে নিজের ভাগিনেয় পাণ্ডবদের পক্ষে যোগ দিতে এসেও,আগে দুর্যোধনের সঙ্গে সাক্ষাত্ হওয়ায় তিনি কৌরবদের হয়ে যুদ্ধ করতে স্বীকৃত হন। শল্য শুধু বড় যোদ্ধা ছিলেন না,সারথি হিসেবেও উনি কৃষ্ণের সমকক্ষ ছিলেন। যুধিষ্ঠির তাই যুদ্ধের আগে শল্যের কাছে প্রার্থনা করলেন যে,অর্জুন ও কর্ণের দ্বৈরথ যুদ্ধে শল্য যদি কর্ণের সারথি হন,তাহলে কর্ণের তেজ ও উত্সাহ খর্ব করার জন্য যা করণীয়,তা যেন তিনি করেন। ভাগিনেয়দের হিতার্থে শল্য তাতে সন্মত হন। যুদ্ধকালে শল্য সেই কথা বিস্মৃত হন নি। সারথ্য করতে করতে অজস্র কটু কথা শুনিয়ে কর্ণকে বিচলিত করে তাঁর তেজোহানি করেছিলেন। মহাবীর শল্যকে বধ করা অর্জুনের পক্ষে সম্ভব ছিল না। ওঁকে বধ করার জন্য দরকার ছিল ক্ষাত্রবল ও তপোবল দুইয়েরই। কৃষ্ণের উত্সাহে যুধিষ্ঠির ঘোরতর যুদ্ধ করে শল্যকে বধ করেন।
