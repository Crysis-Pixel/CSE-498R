প্রতিষ্ঠিত পণ্ডিতমহলে প্রায় সকলেই স্বীকার করেন যে, গীতা কুষাণ যুগে রচিত। এই যুগে মধ্যপ্রাচ্য ও চীন থেকে বহু জাতির বণিক, সৈন্য ও সাধারণ মানুষ, কোনও বিজয়কামী সেনাপতির সঙ্গে দলে দলে ভারতে আসে। সঙ্গে আনে সেই সব গোষ্ঠীর নানা বিচিত্ৰ ধর্মবিশ্বাস, দর্শনপ্রস্থান, সংস্কার ও আচার-আচরণ। ভারতবর্ষের উত্তরার্ধে তখন নানা মতের প্রবল সংঘর্ষ চলছে; কোনও একটি মত প্রধান বা সর্বেসর্বা হয়ে ওঠেনি। সম্ভবত ভগবদ্গীতায় এই সব মতের সমন্বয়ের চেষ্টা হয়েছে।
গীতা নানা কারণে অত্যন্ত জনপ্রিয় গ্রন্থ। খ্রিস্টধর্মে যেমন বাইবেল, ইসলামে যেমন কোরান, হিন্দুধর্মে তেমনি গীতা প্রধান ধর্মগ্রন্থ। এর একটা প্রমাণ অতীতে ও বর্তমানে— এবং হয়তো ভবিষ্যতেও— ভারতবর্ষে অসংখ্য মেয়ের নাম গীতা। স্বাধীনতা সংগ্রামীদের কাছে গীতা ছিল ধর্মগ্রন্থ। তাঁরা গীতা নিয়ে যেতেন ফাঁসির মঞ্চের কাছে; শেষ উপহার পাঠাতেন মা-বাবার কাছে। এ দেশে মৃতদেহের অন্ত্যেষ্টিক্রিয়ার আগে পর্যন্ত এক খণ্ড গীতা মৃতদেহের বুকে রাখা থাকে। বিচারালয়ে বাদী-প্রতিবাদীকে সত্য কথা বলার জন্য শপথ করতে হত গীতা স্পর্শ করে। শ্রাদ্ধের সময়ে গীতা পাঠ করতে হত। অন্য শুভকার্যের অঙ্গ হিসেবেও গীতা পাঠ আবশ্যিক ছিল। গীতা আকারে ছোট হলেও গুরুত্বে বিশেষ প্রণিধানযোগ্য।
কুষাণযুগে সমাজে বহু দার্শনিক, ধর্মীয় ও সামাজিক তোলপাড় চলছিল, যার মধ্যে দিয়ে সমাজ হয়তো একটা পথনির্দেশ খুঁজছিল। সেটা পায়নি, কিন্তু পাবার জন্যে একটা প্রায় সার্বিক আকুতি, একটা আপ্রাণ চেষ্টা চলছিল, যার নানা চিহ্ন গীতার মধ্যেই নিহিত। গীতা জনপ্রিয় হলেও কোসম্বী বলেন, ‘গীতা যতটা সম্মানিত হয়, ততটা পঠিত বা বুদ্ধি দ্বারা আত্মসাৎ করা হয় না, এবং যতবার আবৃত্তি করা হয় ততটা বুদ্ধিগ্রাহ্য হয়ে ওঠে না।[১]
[১. ‘The Gita is honoured more often than read and understood less than it is recited.’ The culture and civilization of Ancient Indian Civilization in Historical Outlines. London, 1965. p. 209]
দক্ষিণারঞ্জন শাস্ত্রী মশায় বলেছেন, ‘গীতার অনেক আগেই ভারতবর্ষে একটি সুবৃহৎ পরিমাণ দর্শনচিন্তার সমাহার ছিল, যেটিকে বিভিন্ন প্রস্থানে বিভক্ত করার চেষ্টাই তখনও শুরুই হয়নি।[২]
[২. ‘A large mass of philosophical thought must have existed in India long before there was any attempt of dividing it into definite channels of systematic philosophies.’ Cārvāka, Purogami Prakashan, Calcutta. 1967, p. 15]
এটা সত্য যে, গীতার বহু ভাষ্য রচিত হয়েছে, কিন্তু রুক্মনি বলেন যে, ‘সব ভাষ্যকারই গীতাকে নিজের মতের অনুকূলে ও সমর্থনে ব্যাখ্যা করেছেন, তাই এ গ্রন্থটির স্পষ্ট উদ্দেশ্য হল, বিভিন্ন ধর্মীয় ও দার্শনিক মতবাদকে একটি ছত্রের তলে নিয়ে আসা।’[৩] সে চেষ্টা বহুলাংশে সার্থকও হয়েছিল। নবাগত ও পূর্বেকার সমাজের বহু অন্তর্নিহিত সমস্যার সমাধান হয়েছিল; ফলে এক ধরনের একটা সংহতি সৃষ্ট হয়েছিল।
[৩. ‘The express purpose of bringing all the diverse religions and philosophical groups under one umbrella. ‘ Journal of Studies on Ancient India. Vol. 1, 1993]
সে আলোড়ন বোঝবার জন্য সে সময়কার সমস্যাগুলো খানিক বোঝা প্রয়োজন। কুষাণ যুগে বৈদিক যাগযজ্ঞ কিছু কিছু অনুষ্ঠিত হলেও মোটামুটি তার উপর থেকে সাধারণ মানুষের বিশ্বাস বেশ কমে গিয়েছিল। এর একটা কারণ হল যে, যে সামাজিক সংহতির মধ্যে যাগযজ্ঞ অনুষ্ঠিত হত তা বৌদ্ধ ও জৈনধর্মের প্রভাবে শিথিল হয়ে এসেছিল অথচ নতুন কোনও সর্বজনগ্রাহ্য বিকল্প নির্মিত হয়নি। মহাভারতের পঞ্চম অধ্যায়ে উদ্যোগপর্বে গীতাকে পাই। সেখানে কৌরব ও পাণ্ডবপক্ষ যুদ্ধের জন্য তাঁদের অসংখ্য সহচর সঙ্গে নিয়ে দু’দিকে যুদ্ধের নিয়মে সজ্জিত— কেবল যুদ্ধসূচনার শঙ্খধ্বনিটি হলেই যুদ্ধ শুরু হবে। অর্থাৎ কয়েক মুহূর্তের প্রতীক্ষা মাত্র। এমন সময়ে, অষ্টাদশ অধ্যায়ে রচিত প্রায় স্বতন্ত্র একটি বৃহদায়তন প্রক্ষেপ সংযোজিত হল যার নাম গীতা। এর মূল প্রতিপাদ্য কৃষ্ণের প্রাধান্য প্রতিষ্ঠা এবং একটা সামাজিক বিন্যাসের প্রবর্তন— তাও দার্শনিক ও আপাত দার্শনিক যুক্তিতর্কের এক প্রলম্বিত পরিচ্ছেদে। এই বাগ্‌বিনিময়ের সময়ে দু’দিকে সজ্জিত সৈন্যদল কী করছিলেন? কৃষ্ণ ও অর্জুনের বিতণ্ডায় তাঁদের কী উৎসাহ থাকতে পারে? যুদ্ধে অনিচ্ছুক অর্জুনকে কৃষ্ণ স্বমতে আনবার জন্য যুক্তি, অযুক্তি, কুযুক্তি প্রয়োগ করেই চলেছেন। তিনিই মুখ্য বক্তা; অর্জুন শ্রোতা মাত্র। মাঝে মাঝে কেবল অর্জুন অল্প কিছু প্রতিবাদ বা প্রশ্ন করেছেন এবং কোনও বিষয় বিশদ ভাবে জানতে চেয়েছেন। কিন্তু ক্রমেই অর্জুনের স্বর যেন ক্ষীণতর হচ্ছে এবং বক্তা হিসেবে কৃষ্ণের প্রাধান্য বাড়ছে। তাঁর বক্তব্য অর্জুনের স্বীকৃতি অর্জন করতে না পারলেও দৈর্ঘ্যে এবং আপাত ভাবে বিধৃত হয়ে ক্রমে প্রধান হয়ে উঠছে।
সে যাই হোক, এমন কোনও যুদ্ধ কল্পনা করা যায় না যাতে যোদ্ধারা এমন আশ্চর্য ধৈর্যশীল এবং সুদীর্ঘ প্রতীক্ষায় সম্মত। মহাভারতে যুদ্ধটা এক অর্থে গ্রন্থের মূল অংশ, অতএব সেটার প্রাধান্য স্বীকার করতেই হবে। কিন্তু তাকে বিলম্বিত করার প্রক্রিয়ার গীতা যখন দেখা দিল পুরো আঠারো অধ্যায় নিয়ে, তখন মহাকাব্যের গতি ব্যাহত করার দায় গীতার। এ বস্তু কোনও সুস্থ বুদ্ধিমান রচয়িতা হতে দেবেন তা কল্পনা করা যায় না। অতএব একমাত্র সিদ্ধান্ত হল, মহাভারতে গীতা হচ্ছে প্রক্ষিপ্ত। এর প্রথম ও দ্বিতীয় অধ্যায় মূলগ্রন্থের ভূমিকা রূপে থাকলেও থাকতে পারত, কিন্তু তার বেশি কখনওই নয়। যে সব দর্শন প্রস্থানের ওপর ভিত্তি করে কৃষ্ণ তাঁর বক্তব্য উপস্থাপিত করছেন সেগুলি তৎকালীন ভারতবর্ষের মানসে সঞ্চরমান ছিল দীর্ঘকাল ধরেই, এবং গীতায় কৃষ্ণ কখনওই সেগুলিকে যুক্তি সূত্রের বন্ধনে বেঁধে একটি সার্বভৌম যুক্তিতে পরিণত করতে পারেননি, চেষ্টাও করেননি।
ইরফান হবীব বলেন, ‘উত্তর ও উত্তর-পশ্চিম ভারতে যে জনপ্রিয় একেশ্বরবাদ প্রতিষ্ঠিত হচ্ছিল তা শ্রমিক সমাজের সঞ্চরণশীলতা গ্রামে ও নগরে ব্যাপ্ত করে তুলছিল, যেমন গ্রামাঞ্চলে জাঠদেরও এতে তাদের কতকটা সম্মান বাড়িয়েছিল।’ এমন পরিস্থিতিতেই উচ্চবংশীয় বিত্তবান মুখপাত্র হয়ে কৃষ্ণ বলেন, ‘কর্মেই তোমাদের অধিকার, কখনোই ফলে নয়।’ কারণ এরা সকলেই কর্মী বা কোনও নির্দিষ্ট শ্রমের শ্রমিক— উচ্চ বিত্তশালীরাই ফলের অধিকারী। এ কথা আপনিই আসে যে, যে বহুমত ও পথ উত্তরাখণ্ডের ও বহিরাগতদের, তার একটা সমন্বয়ের চেষ্টা হয়তো আদি গীতাতে প্রচ্ছন্ন ছিল। গীতা কিন্তু কোনও নির্দিষ্ট নিয়ম অনুসন্ধানের রীতিতে এ সমন্বয় সন্ধানে প্রবৃত্ত হয়নি। বিভিন্ন দর্শন প্রস্থানের আলোচনাও এতে নেই। কিছু কিছু প্রসঙ্গে এর বিবরণ আছে মাত্র। কোনও কোনও দর্শনের উল্লেখ ও তার মূল বক্তব্য সংক্ষেপে গীতার প্রসঙ্গে কোনও স্পষ্ট উদ্দেশ্য ছাড়া উল্লিখিত হয়েছে। এতে গীতার বক্তব্য কোনও বিধিবদ্ধ আকৃতি পায়নি, এবং যুক্তি পরম্পরার দ্বারা যে সুগ্রথিত দার্শনিক তত্ত্ব উপস্থাপিত হতে পারত তাও হয়নি।
তা হলে গীতার মূল বক্তব্য কী? গ্রন্থের শুরুতেই কৃষ্ণ অর্জুনকে তাঁর বর্ণধর্মে প্রবৃত্ত করবার চেষ্টা করেন। উত্তরে অর্জুন বলেন, ‘যাঁদের জন্য মানুষ যুদ্ধজয় করে তাঁরাই শত্রু হিসেবে আমার সম্মুখে উপস্থিত। এঁদের হত্যা করে আমি বৈকুণ্ঠেও যেতে চাই না। বিপন্নকে, আত্মীয়কে, নারী ও শিশুকে রক্ষা করাই ক্ষত্রিয়ের কর্তব্য, অতএব এ যুদ্ধ ধর্মযুদ্ধ নয়। এতে আমার সায় নেই।’ অর্থাৎ অর্জুন যা বলছেন তার মর্মার্থ হল, বর্ণধর্ম অর্থাৎ ক্ষত্রিয়ের কর্তব্যের ওপরেও একটি ধর্ম আছে— তা মানবধর্ম, যেখানে মানবিক মূল্যবোধেরই প্রাধান্য। এই মূল্যবোধে প্রণোদিত অর্জুনের পক্ষে হীনতর বর্ণধর্মের নির্দেশ মেনে আত্মীয়হনন করা সম্ভব নয়, উচিতও নয়। পরবর্তী বহু অধ্যায় জুড়ে কৃষ্ণ অর্জুনের আপত্তি খণ্ডন করবার চেষ্টা করলেন, প্রায় সকল দর্শনপ্রস্থান ও নীতিবাক্য দিয়ে। বলা বাহুল্য, অর্জুন যে মহনীয় মানবিকতার নীতির ছত্রতলে অধিষ্ঠান করছিলেন তার থেকে তাঁকে সরানো সম্ভব হল না। শেষ পর্যন্ত নিরুপায় কৃষ্ণ জাদুবিদ্যার আশ্রয় নিয়ে অর্জুনকে দেখালেন যে, সমগ্র চরাচর তাঁর মধ্যেই বিধৃত; তিনিই পরাৎপর ব্রহ্ম, তাঁর ওপরে আর কেউ নেই। তখন অর্জুন নতশিরে নিজেকে কৃষ্ণের আজ্ঞাবহ দাস বলে স্বীকার করলেন: সমস্ত বিরোধিতার অবসান ঘটল। দুই সখা এখন প্রভু ও অনুচরে সারথি ও আরোহীতে পরিণত হলেন। কৃষ্ণের ইষ্ট সিদ্ধ হল, অর্জুনের ব্যক্তিমর্যাদা কৃষ্ণের পায়ে ভূলুণ্ঠিত হল। গীতা যা চেয়েছিল তাই হল।
একটি অত্যন্ত জনপ্রিয়, বিখ্যাত শ্লোক হল, ‘যাঁকে পেয়ে অন্য কোনো লাভকে অধিকতর [লাভ] বলে মনে হয় না, যাঁর মধ্যে অবস্থান করলে গুরু দুঃখেও [মানুষ] বিচলিত হয় না, তাঁকেই গ্রহণ কর।’ (৬:২২) এখানে সর্বনামেই রাখা হয়েছে সেই পরমপুরুষকে যিনি পরম লভ্য বস্তু, যাঁকে পেলে আর কোনও লাভ তাঁর চেয়ে বেশি, অর্থাৎ গুরুত্বপূর্ণ মনে হয় না এবং যাঁর মধ্যে অন্তরাত্মা বিরাজ করলে অতি তীব্র দুঃখও বিচলিত করতে পারে না। অর্থাৎ যাঁর মধ্যে বাস করলে বড় সুখ, বড় দুঃখ কোনওটাই মনকে বিচলিত করতে পারে না। এখানে সর্বনামে যাঁকে অভিহিত করা হচ্ছে স্পষ্টই বোঝা যায় তিনি কৃষ্ণ। যে কৃষ্ণকে অন্যত্র বারেবারেই বলা হয়েছে ব্রহ্মস্বরূপ। অর্থাৎ মানুষ এমন একটা মানসিক আশ্রয় চায় যেটা অনন্ত সুখের চরম বিকাশ, অতএব সকল দুঃখের চরম ও একান্ত অবসান। কাল্পনিক হলেও এ তো সব মানুষের চিরকালের কাম্য অবস্থা, তাই এর সুপরিচিত কোনও স্পষ্ট পরিচয় দেওয়া হয়নি। কিন্তু গীতায় এর পূর্বপর আশ্রয় থেকে যেন বোঝা যায়, সুখদুঃখের অতীত সেই মানসিক আশ্রয় মানুষ কৃষ্ণেরই মধ্যে খুঁজে পাবে এবং এ আশ্রয় পেলে তীব্র গুরুত্বপূর্ণ সুখ ও দুঃখকে মানুষ অনায়াসে অতিক্রম করতে পারে। এই ধরনের শ্লোকই গীতাকে যত অমরত্ব দিয়েছে, গীতার তত্ত্বকথাও বোধহয় ততটা দেয়নি।
এমনই আর একটি বিখ্যাত উক্তি হল: ‘ন হি কল্যাণকৃৎ কশ্চিৎদুর্গতিং তাত গচ্ছতি।’ (৬:৪০) মানুষের কল্যাণে নিযুক্ত যে মানুষ, তার কখনও দুর্গতি হয় না। শুনতে খুব ভাল। ভরসা পাওয়া যায় যে, মানুষের মঙ্গলে নিযুক্ত থাকলে তার পরিণামে মঙ্গলই হয়। কিন্তু বাস্তবে হয় কি? চারদিকে তাকিয়ে আমরা অসংখ্য উদাহরণ দেখি না কি, যাঁরা মানুষের মঙ্গলব্রতে একনিষ্ঠ তাঁরা জীবনে অসহ্য দুঃখে দিন কাটান?
গীতার অসাধারণ জনপ্রিয়তা ভারতবর্ষে এবং অন্যত্র সুপ্রতিষ্ঠিত। এর একটা কারণ হল, খ্রিস্টানের যেমন বাইবেল, মুসলমানের যেমন কোরান হিন্দুর তেমনই গীতা— বেদ নয়, রামায়ণ, মহাভারত বা পুরাণগুলিও নয়— একমাত্র গীতা। আগেই বলেছি আদালতে হিন্দুকে শপথ করতে হয় গীতা ছুঁয়ে। মৃতদেহকে শ্মশানে নিয়ে যাওয়া হয় বুকের ওপর একখণ্ড গীতা রেখে। শ্রাদ্ধের সময়ে গীতাপাঠের পারায়ণ করা হত। স্বাধীনতা আন্দোলনের সময়ে বহু সংগ্রামী ফাঁসির মঞ্চে যাওয়া পর্যন্ত গীতাপাঠে নিবিষ্ট থাকতেন; মৃত্যুর পূর্বে মা-বাবাকে বা প্রিয়জনকে গীতাটি তাঁর স্মৃতিচিহ্ন হিসেবে দান করে যেতেন, তাঁরাও পবিত্রজ্ঞানে গীতাটি রক্ষা করতেন। ভারতবর্ষে এবং অন্যত্র বহু গীতা আশ্রম আছে এবং ভারতবর্ষে অসংখ্য মেয়ের নাম গীতা। সাধারণ লোকের বিশ্বাস ধর্ম, নীতি ও সদাচার সম্বন্ধে যা কিছু জ্ঞাতব্য তা সব গীতায় আছে। একটা কাব্য পৃথিবীর বৃহত্তম মহান গ্রন্থ, এমনকী শ্রেষ্ঠ ধর্মগ্রন্থ। গীতা সেই মহাভারতেরই অংশ।
গীতার জনপ্রিয়তা অবিসংবাদিত। এর কারণও বহু। গীতায় জনপ্ৰিয় সদুক্তি, সুভাষিতাবলি এগুলি সবই গীতাকারের রচনা নয়— বহুদিন ধরে সমাজে প্রচলিত সদুক্তিগুলির সমাহারমাত্র— জীবনের নানা অবস্থার থেকে সে সব উপলব্ধি উঠে আসে। কোনও কথা চিরন্তন মূল্য থাকলে মানুষ তা ভোলে না। তেমনই সুভাষিত একটি একটি করে প্রথমে সমাজ-জীবনে, পরে সাহিত্যে স্থান পায়। গীতায় এমন উক্তি বহু আছে; একস্থানে নয় ইতস্তত ছড়ানো। এগুলি এত সুপরিচিত যে, অনেকগুলি সুভাষিত এখনও মুখে মুখে চলে। জীবনের নানা অভিজ্ঞতা থেকে এদের উদ্ভব। প্রথম থেকে দেখলে একে একে এদের স্বরূপ ধরা যায়। যেমন অর্জুনকে যুদ্ধে প্ররোচিত করে কৃষ্ণ বলছেন, ‘মানুষের দেহে যেমন কৌমার, যৌবন ও জরা আসে, তেমনই আসে মৃত্যুর পর ভিন্নদেহ ধারণ। কাজেই এতে শোক করার কিছু নেই।’ (২:১৩) অর্জুনকে এই স্বজন হত্যার নির্মম কর্মে প্রবৃত্ত করার জন্য কৃষ্ণ বললেন অর্জুন ও কৃষ্ণ বহুতর জন্ম পার হয়ে এসেছেন, অর্জুনের তা স্মরণে নেই, কৃষ্ণের আছে। একটু পরে কৃষ্ণ বলেন, সমাজের চারটি বর্ণ তিনি সৃষ্টি করেছেন, গুণ ও কর্মের নিরিখে। এগুলি অক্ষয় অব্যয়। এখানে মনে রাখতে হবে, কুষাণ যুগে জন্মগত জাতি অক্ষয় জাতি— এই কল্পনা সমাজ মানসে দৃঢ় ভাবে প্রোথিত করার চেষ্টা হয়।[৪]
[৪. আজ আমরা জানি বর্ণগুলি কোনও একজন মানুষ সৃষ্টি করেননি, এবং হঠাৎ এক সময়েও হয়নি। ধীরে ধীরে সমাজ বিবর্তনের ফলে বর্ণ (জাতি)গুলি বিশিষ্ট রূপ ধারণ করেছে এবং একেবারে অনড় অবস্থায় আসতে অনেক দেরি হয়েছিল। প্রথমে ঋগ্বেদে একই পরিবারের সদস্যরা ভিন্ন ভিন্ন বর্ণভিত্তিক বৃত্তিতে নিযুক্ত এমন কথা শুনি। এর পরেও বর্ণগুলি অনেকটা সঞ্চরণশীল ছিল। ক্রমে ক্রমে সেগুলি অনড়, স্থির হয়ে গেল। কিন্তু এই প্রক্রিয়াটির সূত্রপাত হয়েছিল কুষাণ যুগে। যদিও বর্ণগুলির পরস্পরের মধ্যে সঞ্চরণ এখনও ঘটে চলেছে।]
‘জীবনে যেমন, জীর্ণবাস পরিত্যাগ করে মানুষ অন্য বসন পরিধান করে, তেমনই এ দেহ জীর্ণ হলে সেটা ছেড়ে রেখে তা নতুন এক দেহ পরিগ্রহ করে।’ (২:২২) দেহ শস্ত্রের দ্বারা ছিন্ন হয় না। অগ্নি একে দগ্ধ করে না, জল একে সিক্ত করতে পারে না কিংবা বাতাস একে শুষ্ক করতে পারে না।’ (২:২৩) এই বিখ্যাত শ্লোকটি এত সহজে সর্বজনগ্রাহ্য হয়েছে যে, মানুষ এটিকে নিষ্প্রতিবাদে গ্রহণ করেছে অভ্রান্ত সত্য বলে। জীর্ণবস্ত্ৰ যে মানুষ ত্যাগ করে তার পরবার মতো অন্য বস্ত্র থাকা চাই, তবেই সে বেশ পরিবর্তন করতে পারে। কিন্তু মৃত্যুপথযাত্রী মানুষের কি তেমন নিশ্চিত আশ্বাস আছে যে, সে মৃত্যুর পরে অন্য দেহ পাবেই? তা ছাড়া শাস্ত্রে পুরাণে অসংখ্যবার বলা হয়েছে, মৃত্যুর পর সে মনুষ্যদেহই পাবে? কুকুর, বিড়াল হয়ে জন্মালে তার পুণ্য অর্জনের সম্ভাবনা কম। প্রকৃতপক্ষে এ উপমাটি— মৃত্যুর পরে দেহান্তর লাভ করা— এসেছে সাপের খোলস ছাড়া থেকে। প্রাচীন ব্যাবিলনীয় মহাকাব্যে গিলমামেশ-এ নায়ক অমরত্বের দ্বারে এসে বিফল মনোরথ হয়, তার কাঙ্ক্ষিত অমরত্বের গুল্মাংশটি একটি সাপ এসে খেয়ে নেয় এবং সাপটি তৎক্ষণাৎ খোলস ছেড়ে নতুন চর্ম পায়। অর্থাৎ, এই সাদৃশ্যের ওপরেই জন্মান্তরে নতুন দেহ পরিগ্রহ করার কথা ওঠে এবং জন্মান্তরবাদ সমর্থন পায়। কিন্তু সেখানেও বিস্তর প্রভেদ আছে: সাপ খোলস ছেড়ে প্রকৃতপক্ষে অন্য খোলস গ্রহণ করে না; তার গাত্রচর্মই শুকিয়ে তার পরবর্তী খোলস হয়ে ওঠে। এ উপমা মানুষের ক্ষেত্রে প্রযোজ্য নয়। কাজেই শুনতে যতই বিশ্বাসযোগ্য হোক না কেন, বস্তুত এটি নির্ভরযোগ্য কোনও আশ্বাস নয়।
তা ছাড়া জন্মান্তর মানেই পুনরায় মনুষ্যদেহ পরিগ্রহ করা নয়। রক্ষ, যক্ষ, কিন্নর ছাড়াও মনুষ্যেতর প্রাণীর দেহও পরিগ্রহ করার সম্ভাবনা আছে। এ ছাড়া প্রেতযোনিত্ব লাভের কথাও আছে। কাজেই একটা আশ্বাস মাঝে মাঝে পাওয়া যায় যে, এ জন্মে যা অসমাপ্ত থাকে পরজন্মে তার পরিপূর্ণতা লাভের সম্ভাবনা আছে। কিন্তু সব মানুষের মন এতে আশ্বাস পায় না। স্বয়ং রবীন্দ্রনাথই প্রশ্নটি তুলেছেন:
হেথায় যা অসম্পূর্ণ
সহস্র আঘাতে চূর্ণ
বিদীর্ণ বিকৃত
কোথাও কি একবার সম্পূর্ণতা আছে তার
জীবিত কি মৃত?
যে শ্লোকটি যুগে যুগে মানুষকে প্রভাবিত করে এসেছে তা হল: ‘কর্মেই তোমার অধিকার কর্ম ফলে কখনো নয়।’ (২:৪৭) বুদ্ধির শ্রেষ্ঠত্ব প্রতিপাদন করে বলেছে হে ধনঞ্জয়, ‘বুদ্ধিযোগ থেকে কর্ম বহু দূরে (তাই) বুদ্ধির আশ্রয় গ্রহণ কর। যে ফল কামনা করে সে কৃপার পাত্র।’ (২:৪৯) ঠিক পরেই প্রসঙ্গ বদলে গেল, ‘অতএব যোগে নিযুক্ত হও, যোগ হল কর্মে কুশলতা।’ এই যে ‘অতএব’ এটা নিষ্কারণ মনে হয়। এমন অযৌক্তিক সংশ্লেষণ অন্যত্রও অনেক আছে।
ইন্দ্রিয় দমন যোগ সাধনার বড় অঙ্গ বলে সর্বদেশে সর্বকালে গৃহীত। তাই খানিক পরেই বলা হচ্ছে ‘যার ইন্দ্রিয়গুলি নিজের বশে আছে তার প্রজ্ঞা প্রতিষ্ঠিত।’ কিছু পরে একটি কবিত্বপূর্ণ শ্লোক: ‘অন্যান্য প্রাণীদের পক্ষে যেটা রাত্রি, সে সময়ে সংযত মানুষ জেগে থাকে, আর অন্যান্য প্রাণীকূল যখন জেগে থাকে তখনই সংযমী ব্যক্তি ঘুমিয়ে থাকে।’ (২:৬৯) ঠিক পরেই শুনি, ‘সমুদ্রে জল যখন চারদিক থেকে এসে ভরে যায়, সে তখন (জলের) পাহাড়ের মতো প্রতীত হয়। এই ভাবে যার জীবনে কামনাগুলি প্রবেশ করে, সে-ই শান্তি পায়, কামনায় নিবিষ্ট মানুষ তা পায় না।’ (২:৭০) একটু পরেই বলা আছে: ‘এই হল ব্রাহ্মী স্থিতি, [অর্থাৎ ব্রহ্মে অবস্থান], এ অবস্থা লাভ করলে কোনও মূঢ়তা আসে না, এতে অবস্থান করলে [জীবনের শেষে] ব্রহ্মে নির্বাণ পাওয়া যায়।’ (২:৭২) অবশ্য, এই ব্রহ্মে অবস্থানই বা কেন কাম্য এবং তার প্রকৃতি কী; সেই অবস্থান কী ভাবে চিরসুখের হতে পারে, তার কোনও নির্দেশ নেই।
এরই কিছু পরে শোনা যায় বহুশ্রুত কথাগুলি, যা মনুসংহিতায় এবং অন্যত্র পাওয়া যায়: ‘অন্ন থেকে জীবনের সৃষ্টি, অর মেঘ থেকে আসে অন্ন, যজ্ঞ থেকে উৎপন্ন হয় মেঘ, আর যজ্ঞের উৎপত্তি কর্ম থেকে।’ (৩:১৪) এতে যজ্ঞের অপরিহার্যতা ও মান্যতা প্রমাণ হল। আর কিছু নয়। ত্রিপুরাশঙ্কর দেবশাস্ত্রী বলেছেন, ‘কর্মই গীতার মধ্যবিন্দু।’ কর্মের গুরুত্ব গীতায় নানা ভাবেই বারেবারে বলা হয়েছে, তবে কর্মেই কর্মীর অধিকার, কর্মফলে কদাপি নয়। কুষাণ সাম্রাজ্য থেকে আদিমধ্যযুগ পর্যন্ত কর্মের সংজ্ঞা ও তাৎপর্যের গুরুত্ব বেড়েছে। দেশে তখন কৃষির প্রসার ঘটেছে আর সঙ্গে সঙ্গে নানা রকম শিল্পেরও এবং এরই সঙ্গে চলছে অন্তর্বাণিজ্য ও বহির্বাণিজ্য। এ সবের ভিত্তিভূমি হল নানাবিধ কর্ম। তাই কর্মের প্রাধান্য ব্যক্ত হয়েছে।
কিন্তু অল্প দূরেই গিয়ে দেখি: ‘শ্রেষ্ঠ মানুষ যেমন যেমন আচরণ করে, সাধারণ মানুষ তারই অনুকরণ করে, সে [জীবনে] যা প্রমাণ করে, সাধারণ মানুষ সেই রকমই আচরণ করে।’ (৩:১৪) এ কথাটি বহুকাল ধরেই মানুষ বিশ্বাস করে এসেছে এবং সমাজও এর প্রতিফলন দেখেছে। এর কিছু পরে শুনি একটি বহুশ্রুত শ্লোক, ‘কিছু ত্রুটিযুক্ত হলেও সম্পূর্ণ ভাবে অনুষ্ঠিত স্বধর্ম, পরধর্মের থেকে ভাল। পরধর্ম ভয়াবহ।’ (৩:৩৪) এখানে ধর্ম বলতে কী বোঝাচ্ছে তা নিয়ে মতভেদ আছে। কিন্তু যা কিছু অভ্যস্ত, চিরাচরিত তাই ধর্ম বলে মনে হয়। তবে তা নাও হতে পারে। বর্ণধর্ম ও বৃত্তিগত ধর্ম ধীরে ধীরে কর্মের বৃহত্তম সংজ্ঞায় পৌঁছেছে। যাই হোক, কোনও রকম এদিক ওদিক সমাজের বা শাস্ত্রের অনুমোদিত নয়।
‘শ্রেষ্ঠ ব্যক্তি যা আচরণ করে’– শ্রেষ্ঠ ব্যক্তি কে? তার কোনও সংজ্ঞা দেওয়া হয়নি; অর্থাৎ সমাজ যার আচরণকে শ্রেষ্ঠ মনে করে, তার নীচের মানুষ তাকেই অনুসরণ করে। এ ভাবে গীতা শ্রেষ্ঠত্বকে সম্মান দিয়েছে যাতে মানুষ তার আচরণ অনুকরণের দ্বারা উন্নতি লাভ করে। পরে অবশ্য আমরা ধীরে ধীরে জানব, যোগী, তপস্বী, জ্ঞানী, ভক্তিমান এরাই শ্রেষ্ঠত্বের দাবি করে। এর একটা দিক হল, জনহিতের জন্য গীতার চেষ্টা ও আগ্রহ। এ ধরনের কথা গীতায় বিস্তর আছে এবং সেটাও গীতার জনপ্রিয়তার একটা কারণ। সে যুগে, অর্থাৎ মহাভারত রচনা যখন চলছে, বা সবে শেষ হয়েছে, তখন ছ’টি দর্শন এবং বৌদ্ধ, জৈন আজীবিক ও বাহুস্পত্য (চার্বাক) মতের, সন্ন্যাস ও জ্ঞান, যোগ, ইত্যাদির নানা রূপের চর্চা যখন সমাজে প্রচলিত তখন সাধারণ ভাবে মানুষের উন্নতির যে চেষ্টা প্রকাশ পায় তাতে এমন শ্লোক গীতাকে একটা আবশ্যকীয় গৌরব দান করে।
অন্য ধরনের গভীরতর তাৎপর্যের সুভাষিতও গীতায় আছে; সেগুলির কিছু কিছু উল্লেখ করি। মৃত্যুকে জীবনের একটা অবস্থা— শেষ এবং অন্য দিকে প্রথম— বলে উল্লেখ করা হয়েছে। ‘দেহে যেমন কৌমার, যৌবন, জরা ইত্যাদি অবস্থাগুলি পরপর আসে যায়, তেমনই আর একটি অবস্থা হল জন্মান্তর। [অতএব] ধীর ব্যক্তি মৃত্যুভয়ে মূহ্যমান হয় না।’ (২:১৩) এরই সঙ্গে দেহের মধ্যে যে আত্মা আছে বলে বিশ্বাস করা হত তা অক্ষয়: ‘অস্ত্রশস্ত্র তাকে ছেদন করতে পারে না, অগ্নি তাকে দহন করতে কিংবা জল তাকে সিক্ত (ক্লিন্ন) করতে পারে না কিংবা বাতাস তাকে শোষণ করতে পারে না।’ (২:১৩) অকস্মাৎ একটি সদুক্তি শোনা যায়: ‘সম্মানিত মানুষের অকীর্তি মরণের চেয়ে বেশি।’ (২:৩৪) সমাজে সম্মান কত দামি বলে ধরা হত এতে তারই প্রমাণ; আর এ সম্মান সমাজের ওপরতলার মানুষেরই, যারা ধনী, সম্ভবত শিক্ষিতও। কিছু পরেই শুনি, এ ধর্মের সামান্য অংশও মহাভয় থেকে ত্রাণ করে। (২:৪০) নিষ্কাম ধর্ম এত শক্তিশালী যে, এর সামান্য অংশও মহৎ ভয় থেকে বাঁচায়। ‘সমস্ত দেশ যখন জলমগ্ন, তখন কূপের জলের যতটুকু প্রয়োজনীয়তা, তেমনই যথার্থ জ্ঞানী লোকের তুলনায় সমস্ত বেদের তাৎপর্য অকিঞ্চিৎকর।’ (২:৪৬) অর্থাৎ কৃষ্ণ যে জ্ঞানের কথা বলছেন তা এত বিপুলবিস্তারী যে, সমস্ত বেদ তার তুলনায় অকিঞ্চিৎকর। এখানে গীতা বেদকে তুচ্ছ জ্ঞান করে নিজস্ব বক্তব্যকে শ্রেষ্ঠত্ব দিচ্ছে। তার পর প্রায় হঠাৎই সেই বিখ্যাত শ্লোকটি: ‘কাজেই তোমার অধিকার। ফলে যেন তোমার কখনও প্রবৃত্তি না হয়। অতএব ফলের আশা ত্যাগ করে তুমি কর্ম করে যাও, কর্মফলে যেন তোমার আসক্তি না জন্মায়।’ (২:৪৭)
সমাজ তখন শ্রেণিবিভক্ত। আর এ কথাটা বলছেন বৃন্দাবনের রাজপুত্র কৃষ্ণ হস্তিনাপুরের রাজপুত্র অর্জুনকে।[৫] কিন্তু প্রকৃত প্রস্তাবে এ কথাটা বলছে সমাজের উচ্চশ্রেণির লোক সমাজের নীচের তলার মানুষকে। অর্থাৎ অন্যের শ্রমের ওপরে নির্ভরশীল মানুষ সমাজের সংখ্যাগরিষ্ঠ সেই উৎপাদক শ্রমজীবী মানুষকে বলছে: পরিশ্রম কর মুখ বুজে, পারিশ্রমিকের আশা কোরো না। অর্থাৎ সেটা ভোগ করবে সমাজের উচ্চাসনে অধিষ্ঠিত শ্রেণির মানুষরা। শ্রেণিবিভক্ত সমাজে যে সামাজিক বিভাগ তার কুফলের প্রকৃতি এই শ্লোকে বোধহয় প্রথমবার উচ্চারিত, যে উচ্চারণ আজও সর্বত্রই ঘটে চলে। পৃথিবীর যে বোধ শ্রমজীবী মানুষকে সমাজের নীচে নামিয়ে রেখে বলে, তোমাদের অধিকার শুধু কাজে, কর্মফলে নয়। ওটা ভোগ করার দায়িত্ব আমরাই নিয়েছি, আমরা যারা নিজেরা পরিশ্রম করি না, তোমাদের পরিশ্রমের ফল ভোগ করি মাত্র।
[৫. ‘ভগবদ্‌গীতায় বেদ থেকে অর্থাৎ যজ্ঞ অনুষ্ঠানের সময় থেকে পরবর্তী কালের উপনিষদ চিন্তা এবং লোকোত্তর উপনিষদের ভগবৎ-চিন্তা ও পরমপুরুষ ব্রহ্মন থেকে ভাগবতের ঈশ্বরবাদ, সাংখ্যের পুরুষপ্রকৃতি দ্বৈততা, যোগের ধ্যান এ সব কিছুকেই মেলাবার একটা চেষ্টা। …ব্রাহ্মণ্য মূল্যবোধের সঙ্গে ক্ষত্রিয় মূল্যবোধ ও চিরাচরিত ব্রাহ্মণ্য সর্বদেববাদ মিলিয়েছে গীতা। এরই সঙ্গে মিশেছে একটি নূতন ধর্মবোধ।’ [Mircea Eliade (দ্বিতীয় খণ্ড পৃষ্ঠা ১২৫)] এরই সঙ্গে মিলেছিল সে যুগের চিন্তাজগতের ঝোঁকগুলি ও তাদের সীমাবদ্ধতা, যার মধ্যে রচিত হল গ্রন্থখানি। বাজাজ ভগবদ্গীতাকে চিহ্নিত করেন এই বলে যে, ‘এটি অভিজাতশ্রেণির দর্শন হিসাবে যারা এটিকে পরিত্যাগ করেছে তাদের বিরুদ্ধে একটি আশাহত সমাজের অস্ত্ররূপে ব্যবহৃত হয়, যাতে সমাজের নীচেরতলার মানুষের সমাজে কোনও রকম স্থিতি এবং মমত্ববোধ আসে। যার সঙ্গে সম্পৃক্ত থাকবে ধৈর্য ও পরিতৃপ্তি।’]সার্বিক ভাবে না হলেও বিস্তৃত ভাবে বিশ্বরূপদর্শন অংশটিকে কখনও কখনও উত্তম কাব্যাংশ বলা হয়, তাই এর সাহিত্যিক দিকটা একটু বিচার করা যেতে পারে। অর্জুন দেখলেন প্রাণিকুল, দেবতা, উপদেবতা সকলেই স্বেচ্ছায় কৃষ্ণের মুখগহ্বরে প্রবেশ করছে— এর মধ্যে অলৌকিকতা আছে এবং এ অংশের উদ্দেশ্য হল, কৃষ্ণের বাইরে কোনও শক্তিই নেই। কৃষ্ণের আকৃতি-প্রকৃতি অতিলৌকিক পরিসর ও আয়তনের বর্ণনা করা হয়েছে। এ বর্ণনায় উপমা, রূপক, অনুপ্রাসই প্রধান, প্রকৃত কবিত্ব নেই বললেই চলে। অলংকারগুলির মধ্যে অনুপ্রাস মধ্যম স্থানেরও নীচে। এর চেয়ে নিকৃষ্ট হল যমক যা গীতায় নেই বললেই চলে। আছে কিছু কিছু উপমা; রূপকও প্রায় নেই বললেই চলে। সবচেয়ে বেশি আছে অতিশয়োক্তি যার সাহিত্যবিচারে উঁচু দরের তো নয়ই, বরং বর্ণনার সুরটাকে নীচে নামিয়ে দেয়। অর্জুনকে নানা রকম নিকৃষ্ট অলংকারের বর্ণচ্ছটায় চিন্তারিক্ত ও বিহ্বল করাই এ সবের উদ্দেশ্য। সব কিছুকে অতিশয়োক্তির দ্বারা প্রকাশ করা হয়েছে। আকাশে যদি সহস্র সূর্য যুগপৎ উদিত হয়, তা হলে যে প্রচণ্ড জ্যোতির ছটা দেখা যেত, কৃষ্ণকে ঘিরে সেই জ্যোতি। তাঁর হাত পা চোখ মুখ সবই অতিশয়িত বৃহৎ, স্বাভাবিক আয়তন বা পরিসরকে ছাড়িয়ে বহুধা বিস্তৃত। যে কোনও মানুষেরই দেখলে চমৎকৃতি জাগবে, এবং সেটাই উদ্দিষ্ট— দর্শককে তাক লাগিয়ে দেওয়া। এবং সেই উদ্দেশ্য সর্বতো ভাবে সার্থক হয়েছে; অর্জুনের স্বাভাবিক বোধবুদ্ধি অন্তর্হিত হয়েছে, সম্পূর্ণ নতুন এক মোহে আবিষ্ট হয়ে তিনি যা দেখছেন, তাতেই অভিভূত হচ্ছেন।
কবিত্ব কখনও শুধু অযুক্তির উপর নির্ভর করে না, তার চমৎকৃতি আসে উপলব্ধির গভীরতা থেকে। এখানে পাঠক বা শ্রোতা দেখলেন, কৃষ্ণের সব কিছু সাধারণ মানুষের তুলনায় বহু বহু গুণে বৃহৎ কিন্তু কোনও অর্থেই মহৎ নয়। মানুষকে তা বিভ্রান্ত করে। বিস্মিত করে কিন্তু মুগ্ধ করে না। এর মুগ্ধ করাই এবং জীবনকে অন্য এক মাত্রার সংযোগে দেখানোই তো কাব্যের মুখ্য কৃত্য। নিবিড় কাব্যের থেকে গীতায় যথেষ্ট দৈন্য রয়ে গেছে। গীতার সপক্ষে শুধু বলা যায় যে, সে কাব্য হতে চায়নি, ধর্মগ্রন্থ হতে চেয়েছে এবং সমাজে সংহতি আনতে চেয়েছে। এ সংহতির মুখ্য প্রবক্তা কৃষ্ণ, এ সংহতির আয়োজনই গীতার বক্তব্য।
সাধারণ মানুষের তুলনায় কৃষ্ণ আয়তনে অনেক বড়। কিন্তু রাক্ষসও তো আকারে প্রকারে বড়, তবু তাতে কোনও মহত্ত্ব নেই। অনেক বাহু, অনেক উদর, অনেক মুখ এ কল্পনাই উদ্ভট, হাস্যকর। বিমোহিত পাঠক বা শ্রোতা অত্যুক্তির আড়ম্বরে স্তম্ভিত হলেও, সত্যকার আবেগ, যাতে সৌন্দর্যবোধ তৃপ্ত হয়, তা নেই বলেই এতে চমক আছে প্রচুর, কিন্তু সৌন্দর্যবোধ তৃপ্ত হয় না। বরং, এক ধরনের বীভৎসা জাগানো এ বর্ণনা এক ধরনের বিস্ময়াবিষ্ট মোহ সৃষ্টি করে। সুস্থ মানুষের এ মোহ স্থায়ী হয় না। কিছুক্ষণ পরে স্বচ্ছদৃষ্টিতে সব কিছু যথাযথ দেখতে পায়। এর পরে নিঃশর্ত আত্মসমর্পণের মানসিকতা কেটে যায়। অর্জুনের কাছে ব্যাপারটা ছিল অন্য রকম— বর্ণধর্ম ও মানবধর্মের বিরোধে যে গীতার শুরু এবং যার নিষ্পত্তি হচ্ছিল না কৃষ্ণের কোনও যুক্তিতেই, বিশ্বরূপদর্শনে আবিষ্টতায় তা অন্তর্হিত হলেই তিনি মানবধর্মের পরিবর্তে বর্ণধর্মকে আশ্রয় করলেন এবং সেই অবস্থানেই কৃষ্ণের ইষ্টসিদ্ধি হল।
মনে রাখতে হবে, প্রথমেই কৃষ্ণ বলেছেন, স্বাভাবিক ইন্দ্রিয় দিয়ে তিনি কৃষ্ণের প্রকৃত রূপটি দেখতে পাবেন না বলে, তাঁকে বিশেষ ইন্দ্রিয় দেওয়া হচ্ছে। তা দিয়ে অর্জুন কৃষ্ণকে বিশেষ রূপে দেখতে পাচ্ছেন। বিশেষত কৃষ্ণ দেবতার মতো নন, মানুষের মতোও নন। গীতাকার বলতে চেয়েছেন, এই বিশেষ রূপটির যা প্রথমেই চোখে পড়ে তা হল, প্রথমত সমগ্র সৃষ্টি কৃষ্ণের মুখগহ্বরে প্রবেশ করছে যেন কতকটা বাধ্য হয়েই। যেমন করে পতঙ্গ বহ্নিমুখে প্রবেশ করে। অর্থাৎ সমস্ত দেবতা, উপদেবতা ও অন্যান্য প্রাণিকুল কৃষ্ণের মধ্যেই বিরাজ করে। এতে কৃষ্ণের সার্বভৌমত্ব প্রকাশিত হল। অর্থাৎ পৃথিবীর মানুষ যাদের ভিন্ন রূপে ও অবস্থানে দেখে দৃষ্টিবরপ্রাপ্ত অর্জুন দেখলেন, বিশ্বসৃষ্টির সকল অংশই কৃষ্ণের অভ্যন্তরে বিরাজ করে। এর মধ্যে হিংস্র, বিষাক্ত জীবও যেমন আছে, তেমনই শান্তিপূর্ণ, বরদ, সুখদ দেবতা ও উপদেবতাও আছেন। অর্থাৎ ভালমন্দ মিলিয়ে সমগ্র বিশ্বচরাচরই তাঁর মধ্যে সুসংহত ভাবে বিরাজ করে। মানুষ তা দেখলে বা জানলে বিমূঢ় বিস্ময়ে অভিভূত বোধ করে। দ্বিতীয় যে কারণে সে মন্ত্রমুগ্ধ বোধ করে তা হল, সব কিছু বৃহৎ, স্বাভাবিক আকৃতির চেয়ে অতিশয়িত, কাজেই তার মাহাত্ম্যও বেশি, অতএব এ বিস্ময়ের পিছনে অলৌকিকতা আছে, নতুবা এত বিস্ময়কর ব্যাপার সম্ভব হয় কী করে?
এ সব সত্ত্বেও বিশ্বরূপদর্শনের মধ্যে যথার্থ কবিত্ব খুবই কম। অপ্রাকৃত বস্তুর বহুগুণিত বর্ণনা, অত্যুক্তির মধ্যে বিস্ময় থাকতে পারে কিন্তু তা অনুভূতি বা কল্পনার জগৎকে একটুও আন্দোলিত করে না। সাধারণ মানুষ অতিরঞ্জিত বর্ণনায় এত অভিভূত হয় যে, সেটাকেই কবিত্ব বলে মনে করে। তা ছাড়া কৃষ্ণ সম্বন্ধে একটা পূর্বনির্মিত সম্ভ্রমপূর্ণ পূজার ভাব তো নির্মিত হয়েই ছিল, তাই অলৌকিক বর্ণনায় তা আরও গাঢ়তর হল। কিন্তু এতে যথার্থ কবিত্বের সংশ্লেষ নেই, ফলে কতকটা বালখিল্যমোহন একটি তথাকথিত কাব্যাংশ সৃষ্ট হয়। অপ্রাকৃত ও অত্যুক্তি বাদ দিলে এর মধ্যে কবিত্ব বিশেষ কিছু থাকে না। যে উপমা, রূপক অত্যুক্তি গীতার আলংকারিক বৈশিষ্ট্য তার মধ্যে মাঝে মাঝে কবিত্বের রূপও যেন দেখা দেয়। যেমন বিশ্বরূপদর্শনে আছে কৃষ্ণের ঔজ্জ্বল্য, যেন আকাশে যুগপৎ সহস্র সূর্যের আবির্ভাবে যে প্রখর জ্যোতির প্রসার। এই অত্যুক্তির মধ্যে একটা গৌরবের চিত্র পাওয়া যায়। একটি সূর্যই প্রচণ্ড উজ্জ্বল; সহস্র সূর্য— যুগপৎ উদিত— এটা যে কোনও মানুষের কল্পনাশক্তিকে প্রতিহত করে। ফলে, কৃষ্ণ হয়ে ওঠেন আকাশের শ্রেষ্ঠ জ্যোতিষ্কের সহস্রগুণ উজ্জ্বল। কৃষ্ণের শ্রেষ্ঠত্ব নানা ভাবেই প্রতিষ্ঠা করে গীতা— এটিও তেমনই একটি কৌশল এবং এর উদ্দেশ্য সফল হয়েছে। কিন্তু এমন দু’-একটি উদাহরণে প্রতিপন্ন হয় না যে, গীতার কাব্যত্ব অলংকারকে ছাড়িয়ে উঠে যথার্থ কবিতায় উন্নীত হতে পেরেছে।
তবে বিশ্বরূপদর্শন অংশটি এত প্রাধান্য পেল কেন? কারণ, সমগ্র গীতার ভরকেন্দ্ৰ এইখানেই: গীতার শুরু হয়েছিল যুদ্ধে অর্জুনের আপত্তি, বর্ণধর্মকে লঙ্ঘন করে মানবধর্মকে প্রাধান্য দিয়ে যুদ্ধে প্রবল, দুর্জয় অনীহা দিয়ে। কৃষ্ণের প্রবর্তিত এই জাদুবিদ্যার প্রদর্শনীর কাছে তা হার মানল। যুক্তি দিয়ে যুক্তি খণ্ডন করা যায় কিন্তু অলৌকিকের সামনে মননশীল মানুষ পরাহত। কারণ, তার অলৌকিকতার কোনও অস্ত্র নেই।
প্রসঙ্গ থেকে প্রসঙ্গান্তরে অবলীলায় সঞ্চরণ করা গীতায় কৃষ্ণের সংলাপের একটি বৈশিষ্ট্য, কোসম্বী বলেন, ‘এই পিচ্ছল সুবিধাবাদ সমস্ত গ্রন্থটিরই চরিত্র।’[২৪] দশ সর্গ ধরে যুক্তির একটা বাতাবরণ ছিল, কিন্তু অর্জুন সে সব শুনেছেন মাত্র, সায় দেননি, মেনে নেননি। মানবধর্মের যে একটা সু-উচ্চ মাহাত্ম্য আছে, তাকে নস্যাৎ করা সহজও নয়, কৃষ্ণ তাতে সিদ্ধকাম হনওনি। কিন্তু এইখানে মানবিক মূল্যবোধ অবদমিত হল অলৌকিক জাদুর কাছে। সমগ্র বিশ্বচরাচর কেন কৃষ্ণের মুখের অভ্যন্তরে প্রবেশ করছে? কারণ কৃষ্ণের বাইরে কিছুই নেই। অতএব কৃষ্ণ সার্বভৌম সর্বেসর্বা। অর্জুনের কাছে কৃষ্ণ আত্মপরিচয় দিয়েছেন, ‘কাল্যোহম লোকক্ষয়কৃৎ’ তিনি পৃথিবী ধ্বংস করবেন, কারণ, তিনি পৃথিবীর ধ্বংসকর্তা। এমন ব্যক্তির নির্দেশ লঙ্ঘন করা মর্ত-মানুষ অর্জুনের পক্ষে অসাধ্য। কৃষ্ণের লোকাতীত সত্তাকে বোঝাবার জন্য অপরিসীম অতিশয়োক্তি তাঁকে মানুষ, দেবতা ও উপদেবতাদের চেয়ে দুরধিগম্য উচ্চতার তুঙ্গে স্থাপন করে প্রকারান্তরে অলঙ্ঘ্য করে ফেলা হল।
[২৪. ‘The slippery opportunes charactizes the whole book.’ Myth and Reality, p. 13]
কেন? না হলে কুরুক্ষেত্রের যুদ্ধ হয় না, কুরুকুল ধ্বংস হয় না। সেটাই গীতার কৃষ্ণের একটা করণীয় ছিল। তখনও সমাজে বেদোক্ত যজ্ঞাদি মধ্যে মধ্যে সমাজে অনুষ্ঠিত হত।
এ ছাড়া তখন বেদান্ত, ন্যায়, বৈশেষিক, যোগ, সাংখ্য ও পূর্বমীমাংসা— এই ছ’টি ব্রাহ্মণ্যদর্শন, বৌদ্ধ, জৈন আজীবিক ও বার্হস্পত্য দর্শনের প্রাদুর্ভাব ছিল সারা উত্তর ভারতে। এই ধর্মনৈতিক আবহাওয়ার মধ্যেই গীতার উদ্ভব। গীতা যেহেতু মহাভারতের উদ্যোক্তাপর্বে যুদ্ধে উদ্যত দু’পক্ষের মধ্যে ব্যাঘাতকারী সুদীর্ঘ কথোকথন, সহসা কৃষ্ণ ও অর্জুনের এই সংলাপ মহাকাব্যের মধ্যে প্রবেশ করেছে বলে বোঝা যায়, তাই গীতার উদ্দেশ্য অর্জুনকে যুদ্ধ করতে সম্মত করাবার জন্য কৃষ্ণের প্রয়োজন ‘যুক্তি’ পরম্পরা নয়— অন্য কিছু। কী? দেখা গেছে, কৃষ্ণের সর্ব দেবতার উপরে স্থান নির্ণয় করা। এ ছাড়া কৃষ্ণের আরাধনাকে শ্রেষ্ঠ বলে প্রতিপন্ন করা। এর জন্য বলা হয়েছে, যারা যে ভাবে আমার পূজা করে, তা-ই আমি গ্রহণ করি। বলা হয়েছে ফুল, ফল, পাতা ও জল দিয়েই কৃষ্ণপূজা হতে পারে। তখনকার প্রচলিত পূজাপদ্ধতি অনেক বেশি সামগ্রী নির্ভর ছিল, দরিদ্রের পক্ষে দুঃসাধ্য ছিল, তাই একে যথাসম্ভব নিরাভরণ করে দেওয়া হল। আরও বলা হয়েছে, যারা সমাজে অশুচি বলে পরিগণিত অর্থাৎ দেবতার পূজায় যারা অনধিকারী, সেই নারী, বৈশ্য, শূদ্র এদেরও আমি শুচি বলে গ্রহণ করি। আরও শুনি, পৃথিবীতে যারা অন্য কোনও দেবতাকে অন্য উপাচারে অন্য পদ্ধতিতে আরাধনা করে, সে-সবই গ্রহণ করি; তা হলে নৈবেদ্যের সামান্যতা, জাতিনিরপেক্ষ উপাসনার অধিকার— এত ভাবে উপাসনাকে সার্বজনীন, সহজ ও সাধারণ করে তোলা গীতার অন্যতম উদ্দেশ্য। এর আর একটি উদ্দেশ্য হল, ভিন্নপ্রকার ধর্মাচরণে অভ্যস্ত আগন্তুক জনগোষ্ঠীর পক্ষেও উপাসনাকে সহজে অনুষ্ঠান করবার সহজ পন্থাটি বলে দেওয়া। সে সময়ে উত্তর ভারতে ও বহিরাগত বৃহৎ বিচিত্র জনগোষ্ঠীর সামাজিক ও ধর্মীয় আচরণে নানা ছোটবড় দেবতার আবির্ভাব ও উপাসনা প্রবর্তিত হচ্ছিল। সেই পরিবেশে একটিমাত্র দেবতাকে সর্বপ্রধান করে তোলার জন্য যা যা আবশ্যক— উপকরণবাহুল্য থেকে মুক্তি, সাধকের নির্দিষ্ট জাতিকুল, এমনকী বিশেষ পৌরাণিক উপাখ্যানের নায়ক হওয়া, এ সবের বহির্ভূত কৃষ্ণের এবং তাঁর পূজার যে প্রাদুর্ভাব ঘটানো গীতার অন্যতম প্রধান উদ্দেশ্য ছিল, তা প্রায় সম্পূর্ণ ভাবেই সিদ্ধ হয়েছে। গীতার আদি, মধ্য, অন্ত কৃষ্ণ; গীতার মাহাত্ম্যে এ কথা স্পষ্ট বোঝা যায়। হিরন্ময় বন্দ্যোপাধ্যায় তাঁর ‘গীতার দার্শনিক চিন্তা’ প্রবন্ধে বলেন, ‘মনে হয় গীতার মূল প্রাতিপাদ্য হল অবতার রূপে শ্রীকৃষ্ণের প্রাধান্য প্রতিষ্ঠা করা। মহাভারতে বা ভাগবতে যে শ্রীকৃষ্ণ, তাঁর সঙ্গে গীতায় শ্রীকৃষ্ণের পার্থক্য এই যে, মানুষ শ্ৰীকৃষ্ণ কিংবা ভগবৎরূপী শ্রীকৃষ্ণ থেকে সর্বতিগ এক দেবতার প্রতিষ্ঠা, যিনি সর্বপ্রকার মানুষের একান্ত আরাধ্য হবার যোগ্য। কারণ, তিনি অধিযজ্ঞ অর্থাৎ ব্রহ্মের মর্ত্য প্রকাশ। এই কাজটি গীতা সুষ্ঠু ভাবে সিদ্ধ করেছে।’
গীতায় যে কৃষ্ণে মহিমার প্রতিষ্ঠা, সেই কৃষ্ণ নানা রূপে নানা অবতারে দেড় হাজার বছর ধরে নানা ভাবে পল্লবিত হয়ে আজ ভারতবর্ষে এবং এ দেশের বাইরেও প্রধান দেবতা এবং প্রধান উপাসনাপদ্ধতি হয়ে বিরাজ করছেন। কৃষ্ণকে মহত্তম ও ব্রহ্মস্বরূপ করে তোলার জন্য বিশ্বরূপদর্শনই সবচেয়ে বড় অস্ত্র ছিল। এতে শুধু যে অতিশয়োক্তির ছড়াছড়ি আছে তা নয়, আছে এক ধরনের চমৎকৃতি যা বীভৎসারই সগোত্র— একটি মানুষের মুখের মধ্যে পৃথিবীর তাবৎ দেব-যক্ষ-কিন্নর-গন্ধর্ব ঢুকে যাচ্ছে, এর মধ্যে একটা বীভৎসা তো নিহিত আছেই। কিন্তু সুদীর্ঘ অত্যুক্তির দ্বারা সেই মোহ নির্মিত হয়েছে। ফলে সকল জীব, দেবতা, দানব যাঁর অন্তর্ভুক্ত হতে পারে এবং এ সকলকে যিনি অনায়াসে আত্মসাৎ করতে পারেন, সে কৃষ্ণ যে মহত্তম বৃহত্তম, সে নিয়ে আর কোনও সংশয় থাকে না।প্রশ্ন হল, এর কী প্রয়োজন ছিল?
পণ্ডিতেরা মনে করেন, গীতার রচনাকাল খ্রিস্টীয় দ্বিতীয়-তৃতীয় শতাব্দীতে। উত্তর ভারতে ওই সময়ে নানা দিক থেকে বহু বিদেশি আক্রমণ শুরু হয়— কুষাণ, শক, হুন, পারদ, মুরুণ্ড, আরও অনেকে। এদের প্রত্যেকের নিজস্ব ধর্মবিশ্বাস ও অনুষ্ঠান এবং সামাজিক আচরণ ছিল। এই নবাগতদের সমাজে স্থান দেওয়াটা একটা সমস্যার ব্যাপার ছিল।
এক দিকে রাজশক্তি অন্য দিকে পুরোহিতকূল মিলে এর যে সমাধান করেছিল, তারই অল্প বিস্তর পরিবর্তন করে ধীরে ধীরে গড়ে উঠল একটা নতুন সমাজনীতি যা সমাজে এক ধরনের সংহতি দিল। এর প্রতিবন্ধকও যেমন ছিল তেমনই প্রয়োজন ছিল। শক, হুন, পারদ, মুরুণ্ড, কুষাণ— এরা যখন উত্তর ভারতে দলে দলে ভিন্ন ভিন্ন দিক থেকে প্রবেশ করল, তখন এদের নিয়ে নানা রকমের সমস্যা দেখা দিল। এরা ভারতীয় চার বর্ণের অন্তর্গত নয়, ফলে বর্ণবিভক্ত সমাজ এদের কোথায় স্থান দেবে তা ভেবে দেখতে হল। শক্তি, যোগ্যতা ও প্রবণতা দেখে এদের ভিন্ন ভিন্ন বর্ণের অন্তর্গত করে নেওয়া হল। মুশকিল হল, এদের কারও কারও সামাজিক আচরণ ছিল আর্যদের থেকে পৃথক। ১৪০ খ্রিস্টপূর্বাব্দে বার্ডেসানেস (Bardesanes) রচিত গ্রন্থে উল্লেখ করা আছে, কুষাণদের স্বামী-স্ত্রী সম্পর্কের মধ্যে কোনও স্থির আনুগত্যের প্রশ্নই ছিল না। সেটা ছিল ক্ষণস্থায়ী অতএব পরিবর্তনশীল। কুষাণ-উচ্চপদস্থ রমণীরা ইচ্ছেমতো দাস বা ক্রীতদাসের সঙ্গেও মিলিত হতেন। পুরুষরাও।[২৫] অবশ্য পুরুষের এ স্বাধীনতা ভারতবর্ষের সব সমাজে ছিল। এখন ভারতবর্ষের ভিন্ন ভিন্ন সমাজের রমণীরা যখন কুষাণ নারীদের এ স্বাধীনতা লক্ষ করলেন এবং দেখলেন এ আচরণের জন্য ওই নারীরা তাঁদের স্বামী বা সমাজ কারও কাছেই তিরস্কৃত হচ্ছেন না, তখন স্বাভাবিক ভাবেই ধীরে ধীরে তাঁরাও ওই আচরণের অনুসরণ করতে লাগলেন। বলা বাহুল্য, সমাজ এটা ভাল চোখে দেখল না, দোষবহ মনে করে তিরস্কার করতে লাগল।
[২৫. ‘Bardesanes, Book of the Land and Countries]
এই তিরস্কার গীতার প্রথম অধ্যায়েই কৃষ্ণের প্রতি অর্জুনের উক্তিতে শুনি; ‘স্ত্রীষু দুষ্টাসু বায়ে জায়তে বর্ণসঙ্করঃ। সঙ্করে নরকায়ৈর কুলঘ্রানাং কুলস্য চ। পতন্তি পিতরো হ্যেষাং লুপ্তপিণ্ডোদকক্রিয়াঃ।’(১:৪০-৪১) সমাজ কিন্তু নারীকেই দূষিতা মনে করে, পুরুষকে নয়। এ ছাড়া অন্যত্রও কৃষ্ণ বলেন, ‘মাং হি পার্থ ব্যপাশ্রিত্য য্যেপি স্যুঃ পাপথোযয়ঃ। স্ক্রিনো, বৈশ্যাস্তথা শূদ্রায়স্তহপি যান্তি পরাং গতিম্।’ (৯:৩২) যারা পাপযোনি অর্থাৎ জন্মতেই পাপিষ্ঠ; যেমন নারী, বৈশ্য, শূদ্র— তারাও যদি আমাকে আশ্রয় করে তবে তারাও পরম অর্থাৎ শুভগতি প্রাপ্ত হয়। এখানে একেবারে নিশ্চিত ভাবে নারীকে জন্ম থেকেই পাপযোনি বলে উল্লেখ করা হল। বার্ডেসানেসের বইতে যেমন স্বাধীনচারিণী নারীর কথা আছে, তাদের প্রভাবে ভারতীয় নারীরা পতিব্রতা ধর্ম থেকে বিচ্যুত হয়ে পরপুরুষগামী হলে বর্ণসঙ্কর হয় এবং তার থেকে যেন এক নিশ্চিত পরম্পরাক্রমে কুলনাশ, পিতৃপুরুষের পিণ্ডনাশ, অর্থাৎ মৃত্যুর পরেও সে অমঙ্গল সঞ্চারিত হতে থাকে। কোথাও একবারও উল্লেখ নেই যে, একটি পুরুষকেও এর সূত্রপাতে সম্পৃক্ত থাকতে হয়েছে। অর্থাৎ নারী জন্ম থেকে এবং নারী বলেই স্বাভাবিক ভাবে পাপিষ্ঠ। আর আছে শূদ্র; গীতায় বারবার এ শ্রেণিটির হীনতা সমাজে অধম অবস্থানের কথা বলা হয়েছে। শুধু গীতায় নয়, বেদের শেষাংশ থেকে রামায়ণ মহাভারত ও পরবর্তী কালে পুরাণগুলিতে বারবার শূদ্রের অশুচিতা প্রতিপন্ন করা হয়েছে।
চারটি বর্ণের মধ্যে সবচেয়ে নীচে শূদ্র, যার একমাত্র কর্তব্য ওপরের তিন বর্ণের— ব্রাহ্মণ, ক্ষত্রিয়, বৈশ্যের সেবা করা। অবশ্য বৈশ্যও তার সামান্য মান্যতা হারিয়েছিল এই সময়ে; পাপযোনিদের তালিকায় তার স্থান হয়েছে। তবে সাধারণ ভাবে শূদ্র হল দাসবর্ণ। অতএব সমাজে তার কোনও স্থান নেই, সে থাকবে সবার নীচে, সবার পিছে। ছিলও তাই, সম্ভবত নিষ্প্রতিবাদেই, তবে এ কথা নিশ্চিত ভাবে জানা যায় না, কারণ, যা বাস্তবের অনেক বেশি স্পষ্ট প্রতিবিম্ব— সেখানে অনেকবার শূদ্রের অসন্তোষ, প্রতিবাদী মনোভাব দেখা গেছে। তবু শূদ্র তিন বর্ণের পদসেবা করার জন্য নির্দেশিত।
অথচ এই শূদ্র ছিল সংখ্যাগত ভাবে সমাজের প্রকাণ্ড এক অংশ, বহুবিধ বৃত্তিতে নিযুক্ত। কৃষি থেকে নানা কর্মকুশলতা, কুম্ভকার, কর্মকার, নাপিত, ধোপা, ইত্যাদি অসংখ্য কাজ যা ছিল সমাজের নিত্যপ্রয়োজনীয়, তা নির্বাহ করত শূদ্র। অর্থাৎ শূদ্র ছাড়া বাকি সমাজের একদিনও চলত না। শূদ্র অবশ্য দু’রকমের— জল-চল ও জল-অচল। দুইয়ে মিলে এই বৃহৎ কর্মসংস্থা সমাজের পক্ষে অপরিহার্য। অথচ সমাজের পায়ের তলায় তার স্থান হল। আরও সমস্যা হল, বিদেশ থেকে আগত জাতিগোষ্ঠীর সঙ্গে আসা তাদের শ্রমিকদের নিয়ে তাদের স্থান হত শূদ্রের সঙ্গে।
ঠিক তেমনই অন্যান্য জাতির পুরোহিত সম্প্রদায়কে কোনও রকমে গ্রহণ করল এখানকার সমাজ। এ নিয়ে যে কত সমস্যা হয়েছিল তার বিবরণ পাই পুরাণে। ভারতবর্ষে প্রবেশ করার পথে যুদ্ধে যারা জয়ী হত, তারা সহজেই ক্ষত্রিয় পর্যায়ে স্থান পেত, যেমন বিধর্মী পুরোহিত ধীরে ধীরে ভারতীয় ধর্ম-সংস্কার আচার-আচরণ স্বীকার করে ও প্রয়োগ করে ব্রাহ্মণ হয়ে উঠত। প্রণালীটা শুনতে যত সহজ মনে হয়, আসলে তেমন ছিল না; বহু বিরুদ্ধতা, খণ্ডযুদ্ধ, সংঘাত পেরিয়ে একটা সিদ্ধান্তে পৌঁছনো যেত। বিদেশ থেকে আগত মানুষদের ভারতীয় সমাজব্যবস্থায় অন্তর্ভুক্ত করতে শেষ পর্যন্ত প্রয়োজন হত রাজার সমর্থনের। কাজেই ইতিহাসের এই পর্যায়ে রাজার প্রতাপ অপ্রতিহত হয়ে উঠল। যে একটা সংহতি গড়ে উঠল তা দীর্ঘদিন ধরে নানা সংঘাতের মধ্যে দিয়ে নির্মিত হল। এর জন্য প্রয়োজন ছিল এমন একজনের সমর্থন ও সিদ্ধান্ত যার ওপরে আর কেউ নেই এবং যার কথা শেষ পর্যন্ত সর্বজনগ্রাহ্য হবে। সেই পুরুষকে ওই ভাবে নির্মাণ করল গীতা, সেখানে তিনি পুরুষোত্তম কৃষ্ণ, যাঁর ফতোয়া অলঙ্ঘনীয়। এটার একান্ত প্রয়োজন ছিল সমাজে অত্যাবশ্যক সংহতির জন্য।
এর জন্য দু’টি জিনিসের প্রয়োজন ছিল: একটি মতাদর্শ, অপরটি একটি কেন্দ্রীয় চরিত্র, যিনি মতাদর্শের প্রবক্তা বা প্রতীক। গীতায় কৃষ্ণের উক্তির মধ্যে মাঝে মাঝেই নারীর অবদমন বৈশ্য, শূদ্র ও নারীর পাপযোনিত্ব অর্থাৎ কলুষিত উৎপত্তি উল্লেখ করা হয়েছে। নারীর পরে পাপযোনি বৈশ্য ও শূদ্র। ততদিনে বৈশ্য কৃষি, পশুপালন ও বাণিজ্যে নিযুক্ত; এগুলি সমাজের জীবনের পক্ষে অত্যাবশ্যক। এবং নতুন বিধানে এরাই হয়ে গেল পাপযোনি। মতটি সম্পর্ণ বেদবিরুদ্ধ, অন্তত বৈশ্যের ক্ষেত্রে, কারণ বেদে ব্রাহ্মণ, ক্ষত্রিয় ও বৈশ্য ছিল আর্যবর্ণ অর্থাৎ উপনয়নের অধিকার এদের ছিল এবং এরা যজ্ঞে অংশ নিত। সেই বৈশ্য এখন হয়ে গেল পাপযোনি— দূষিত। অথচ অন্তর্বাণিজ্য ও বহির্বাণিজ্য দুয়েতেই এরা সক্রিয় কর্মী। তা ছাড়া যে কৃষির উপরে সমাজ খাদ্যের জন্য নির্ভরশীল সেই কৃষিতেও এরা নিযুক্ত। অর্থাৎ কৃষি ও বাণিজ্য যা সমাজকে বাঁচিয়ে রাখে, সমৃদ্ধির পথে নিয়ে যায় তারা এখন গীতায় কৃষ্ণের ফতোয়ায় পাপযোনি হয়ে গেল। আর একটি সামাজিক প্রথাও উল্লেখ করা প্রয়োজন: সতীপ্রথা। মহাভারতে স্বামীর মৃত্যুতে কেউ সতী হয়নি, শুধু কৃষ্ণের আটটি বৈধ পত্নী সহমরণে যান। কুষাণদের মধ্যে এ প্রথা প্রচলিত ছিল, এবার উত্তর ভারতের সমাজে ধীরে ধীরে সে প্রথা অনুপ্রবিষ্ট হয়েছিল। কৃষ্ণের দৃষ্টান্তেই সম্ভবত এবং কুষাণ আচরণের প্রভাবে।
এ মনোভাবের পেছনে এক ধরনের ঈর্ষা স্পষ্ট। সমৃদ্ধির মান মর্যাদা সর্বত্রই স্বীকৃত। ব্রাহ্মণ রাজ-অনুগ্রহে, পৌরোহিত্যে নিযুক্ত যজমানের কাছে দানদক্ষিণা যা পেত তার পরিমাণ কম নয়। কিন্তু অন্তর্বাণিজ্য ও বহির্বাণিজ্যে বৈশ্যের হাতে প্রচুর ধন সঞ্চিত হচ্ছে দেখে, ব্রাহ্মণ্যের প্রবক্তা কৃষ্ণ তার মর্যাদা ক্ষয় করে তাকে পাপযোনি বললেন। অবশ্য এও বললেন যে, কৃষ্ণ অনুগ্রহ করে তাকে উদ্ধার করবেন। এ কথায় যেমন কৃষ্ণের মহত্ত্ব প্রকাশ হল, তেমনই বৈশ্যের ক্রমহীয়মান অবস্থানও প্রকাশ হল। নারী ও শূদ্র বেদের আমল থেকেই হীন এই ‘পাপযোনি’ শ্রেণির পরিশ্রমের ওপরেই তখনকার সমাজ খেয়ে পরে বেঁচে আছে। এমনটা কেন হল? বড় বড় যুদ্ধ করে আসার পরে ক্ষত্রিয় আর তেমন গুরুত্বপূর্ণ রইল না। এবং সমাজে তাদের সংখ্যাও কমে আসছিল। ব্রাহ্মণ চিরদিনের মতো সমাজে ‘স্বে মহিন্নি প্রতিষ্ঠাত্র’, ক্ষত্রিয় ক্ষীয়মাণ, বৈশ্য ও শূদ্র পাপযোনি। বেশ চমৎকার একটি বিভাজন, যাতে কারও কোনও ক্ষতি হল না, বৈশ্য ছাড়া। মনে রাখতে হবে, এর কয়েকশো বছর আগে বৌদ্ধ, জৈন আজীবিক ও অন্যান্য কিছু সম্প্রদায় বৈদিক সমাজের ভিতটা নাড়িয়ে দুর্বল করে দিয়েছে। যজ্ঞ কমে গেছে, তার সাহায্য ও গুরুত্বও কমে গেছে। এই নতুন পর্যায়ে আগন্তুক আক্রমণকারী এবং প্রত্যেক আক্রমণকারীই সমাজে নানা নিয়মে ও পর্যায়ে অনুপ্রবিষ্ট হয়েছে। এই যে মিশ্র সমাজ নির্মিত হল, তাকে পরিচালনা করবার জন্যে নির্দিষ্ট কোনও ছক বা নিয়মাবলি তৈরি ছিল না। ফলে নতুন একটা বিন্যাসের জন্য নতুন নির্দেশ প্রয়োজন হল। এটা সম্ভব করলেন গীতার কৃষ্ণ।
লক্ষ করলে বোঝা যাবে, এতে যজ্ঞকে প্রায় অচল বলে বিন্যাসের জন্য নতুন নির্দেশ প্রয়োজন হয়েছে। ইতোমধ্যে জৈন, বৌদ্ধ, আজীবিক মতগুলিও এসেছে, অনুগামী দলও নির্মিত হয়েছে, বেড়েছে কমেছে, কেউ বা লুপ্তও হয়েছে। এরই মধ্যে দলে দলে বিদেশি আক্রমণকারী তাদের বিভিন্ন মত, পথ, সমাজ বিন্যাস নিয়ে এসে হাজির হল। তখন হল সমস্যা। এরা বিজয়ী, কাজেই ফেলা যায় না, নীচে ঠেলে ফেলাও যায় না। সমাজপতিরা বহু বুদ্ধি করে, সাপও না মরে লাঠিও না ভাঙে এমন বিস্তর সমাধান বের করলেন— সমাজে বিন্যাসের, ধর্মবিশ্বাসের ধর্মাচরণের অনুপূর্বিক নীতি নির্মিত হল। একদিনে বা এক বছরে নয়, ধীরে ধীরে বহু ঘাতপ্রতিঘাতের মধ্যে দিয়ে। শেষ পর্যন্ত একটি ছক তৈরি হল যার প্রয়োগে সমাজে এক ধরনের সংহতি এল। প্রায় হাজার বছর ধরে এইগুলি সমাজের নিয়ন্তা হিসেবে চলিত ছিল। এই সংহতির সূত্রগুলির প্রবক্তা কৃষ্ণ, প্রযোক্তা পুরোহিতকুল।
নারীর অবনমন আরও কঠিন ভাবে স্পষ্ট হল, রাজার সার্বভৌমতা অনমনীয় ও অমোঘ হয়ে উঠল এবং শূদ্রের অবস্থান আরও গভীর অতলে নেমে গেল।
বেদের যুগ থেকেই সে প্রথম ত্রিবর্ণের সর্ববিধ সেবায় নিযুক্ত এবং সমাজের যে সব বৃত্তিহীন বলে প্রতিপন্ন ছিল, অথচ সমাজের পক্ষে একান্ত অপরিহার্য ছিল, সে ছিল সেই সব কাজের জন্য। বলাই বাহুল্য, সে খাটত পেটভাতায়। প্রায় সমকালীন মনুসংহিতায় পড়ি, গৃহস্বামী অব্যবহার্য জীর্ণ জুতো, ছাতা, জামাকাপড় শূদ্রকে দেবে। এতে তার কী কাজ হবে তা কে জানে! কিন্তু সাধারণ জামাকাপড় পরা অন্য ত্রিবর্ণের থেকে সে যে হীন তা এক পলকেই বোঝা যাবে। অতএব বলাই বাহুল্য, এ শূদ্র পাপযোনি। যদিও পরম করুণাময় কৃষ্ণ তারও গতি করে দেবেন বলেছেন, যেমন দেবেন নারীর ও বৈশ্যের।
সমাজের এই যে বিন্যাস— সর্বো েরাজা যিনি সার্বভৌম, তার পরে ত্রিবর্ণের পুরুষ, তার পরে অনেক নীচে, উচ্চ ত্রিবর্ণের নারী— এটিকে প্রতিষ্ঠিত করা তখন উত্তর ভারতের সমাজের পক্ষে একটি গুরুত্বপূর্ণ কাজ। যে নীতিতে সে কাজ সাধিত হবে তা হল গীতা এবং ভার্গব রচয়িতাদের রচিত মহাভারতের শেষ প্রক্ষেপ। মনুসংহিতা, কিছু কিছু ধর্মসূত্র এবং সম্ভবত আদি একটিমাত্র মূল পুরাণ যা লুপ্ত হয়ে ক্রমে আঠারোটি পুরাণে গ্রথিত হয়েছে। অবশ্য এটা হতে বেশ কয়েক শতাব্দী লেগেছিল। কিন্তু এর সূত্রপাত হয়েছিল গীতায়। এবং যেহেতু গীতার আগে এমন কিছুই ছিল না, তাই গীতা এক ধরনের বিস্মিত মুগ্ধতা দিয়ে আচ্ছন্ন করেছিল তৎকালীন পণ্ডিত ও পাঠককে।
বর্ণাশ্রম ধর্ম, নারীর সতীত্ব, রাজার সার্বভৌম আধিপত্য এবং শূদ্রের প্রশ্নাতীত হীনত্ব ও একনিষ্ঠ সেবা— এইগুলির ওপরে দাঁড়িয়ে ছিল গীতা-নির্দেশিত সমাজ। কিছু বিবর্তন ও পরিবর্তনের পরে এই ছকটিই চলে আসে গুপ্ত সাম্রাজ্য পর্যন্ত প্রায় একই চেহারায়। মৌর্য থেকে গুপ্ত যুগে রচিত সাহিত্যে, ভাস্কর্যে, শিল্পে এই চিত্রটিই উন্মোচিত রয়েছে। তার কিছু পরে বর্ধন সাম্রাজ্যেও ছবিটা মূলত এ রকমই ছিল।
মহাভারত রচিত হবার পরে যখন তা জনপ্রিয় ও মুখে মুখে আবর্তিত হচ্ছিল— তখন সাহিত্য ছিল মূলত আস্য, অর্থাৎ মুখেমুখে রচিত। আবৃত্ত ও প্রচারিত এবং প্রসারিত। শাস্ত্রে ও বাস্তবে প্রত্যেক অংশেই অনেক ফাঁকফোকর— অর্থাৎ স্বাধীন নিয়ম-ভাঙা সঞ্চরণের রেশ অবকাশ ছিল। সমাজের দশ রকম বৈধ বিবাহের প্রচলন ছিল, অসবর্ণ বিয়ের রাস্তাও খোলা ছিল। তেমনই শাস্ত্রও অনেকটা পরিবর্তনশীল ছিল। অনেক পরের মৌর্য গুপ্তবংশের রাজাদের মতো বংশানুক্রমিক ছিল না। আগন্তুক প্রভাবশালী ব্যক্তির অনুচর। সহযোদ্ধা চর সবাই মিলে তাদের শ্রেষ্ঠ ব্যক্তিকে সিংহাসনে অধিষ্ঠিত করত। শূদ্র অসংখ্য ভিন্ন ভিন্ন পেশা থেকে আসা মানবের একটি বহুল রূপযুক্ত গোত্র বা বর্ণে মিশ্রিত হল। গৃহ্যসূত্রে শূদ্ররা ব্রাহ্মণের পাকশালায় রান্নাও করতে পারে কিন্তু পরিবেশন করতে পারত না, এমনকী খাবার রাখা হয়েছে, খেতে আসুন’, এমন কথা উচ্চারণও করতে পারত না। স্পষ্ট বোঝা যায়, শূদ্রের শ্রমটা উচ্চ ত্রিবর্ণের পক্ষে অপরিহার্য ছিল, কিন্তু সেটা থাকবে গোপন অনুচ্চারিত, অশ্রুত। অর্থাৎ সমাজবিন্যাস এমন একটা ধাক্কা খেয়েছিল যে, উচ্চত্রিবর্ণের মনে এই নিয়ে একটা দোলাচল ছিল।
এর থেকেই সমাজ বিন্যাস ধীরে ধীরে বহুধা বিভক্ত হয় এবং না বেদ না কৃষ্ণ কারও কথাই শেষ পর্যন্ত একান্ত বা একমাত্র হয়ে রইল না। সেকালের শাস্ত্রে পড়ি, ক্ষত্রিয়, বৈশ্য, অনুচর, সহচর, যোদ্ধা, গুপ্তচর মিলে সিংহাসনে এক রাজার দাবি উচ্ছিন্ন করে তাবৎ বংশের রাজাকে বসাতে পারত। পারত না শুধু বেদ পাঠ করতে বা বেদপাঠ শুনতে। উচ্চারণ করলে উচ্চবর্ণের প্রতিহিংসা তার জিভ কেটে নিত আর বেদপাঠ শুনলে কানে গলন্ত সিসা ঢেলে দিত। সর্বদাই যে দিতে পারত বা দিয়েছে এর কোনও নজির নেই। শাস্ত্রে শুধু এই নিষ্ঠুর রীতির উল্লেখ পাই। সেই শাস্ত্রবাক্যের অমোঘত্ব প্রতিপন্ন করার জন্য কতটা বাস্তবে সংঘটিত হত আর কতটা নারকীয় এই শাস্তির মহিমা কীর্তন করার জন্য তা স্পষ্ট নয়। একটা কথা মনে রাখা ভাল: এই সমাজব্যবস্থা যতটা শাস্ত্রে ও আদর্শে, বাস্তবের চিত্র নিশ্চয়ই অনেকটা শিথিল ও ভিন্ন। সমাজে সব পেশা, কাজ সামাজিক রীতিনীতিরই প্রাধান্য ছিল।
তবে মুশকিলটা কোথায়? উত্তরাখণ্ডের চারিদিক থেকে ভিন্নজাতির মানুষ দলে দলে ভারতে প্রবেশ করছিল। এর অনেকাংশই অস্ত্রধারী যোদ্ধা। এদের নানা ধর্মবিশ্বাস, ধর্মাচরণের নানা প্রথা, সামাজিক আইনে অধিকাংশ স্থলেই এরা আর্যাবর্তের বিভিন্ন অংশে স্থানীয় অধিবাসীদের মধ্যে দলে দলে ছড়িয়ে পড়েছিল। পরস্পরের মধ্যে যেমন এরা বিভিন্ন, স্থানীয় অধিবাসীদের রীতিনীতি থেকেও ভিন্ন ছিল। কাজেই সেই ভারতবর্ষ তখন বিচ্ছিন্ন বিক্ষিপ্ত একে অন্যকে দোষ দিত, কিন্তু কোনও একটি আদর্শগত ঐকিক ধর্ম বা আচরণ তখনও দেখা দেয়নি। এই সময়ে ভৃগুবংশীয় কিছু ঋষির মনে হল, এইটেকেই সমাজপতিদের অনুকূলে এনে সমাজে রক্ষণপন্থীদের নির্দেশিত রূপ দেওয়া হলে প্রতিরোধ বা বিদ্রোহী প্রভাব থেকে রক্ষা করা যাবে। নিত্যকালের এক দৃঢ় ব্রাহ্মণ্যসমাজ প্রতিষ্ঠিত হবে। কাজেই রাজা, নারী, বৈশ্য, শূদ্র এদের নির্দিষ্ট অবস্থানকে চিরদিনের মতো কায়েম করা যাবে। চেষ্টার ত্রুটি ছিল না। নিয়মলঙ্ঘনকারী শূদ্রের নারকীয় নিষ্ঠুর শাস্তি, সতীত্ব থেকে বিচ্যুত বা সামান্য মাত্ৰ বিচলিত নারীর শাস্তিও ছিল মর্মান্তিক নিষ্ঠুর। আর রাজদ্রোহীর সহজ এবং একমাত্র দণ্ড ছিল মৃত্যুদণ্ড। চারিদিকে নিয়ম শাসনের কারাগারে নিয়মনিষ্ঠরা হয়তো মোটামুটি সুখেই থাকত, যদিও বহু ফাঁকফোকর দিয়ে বেরিয়ে বিদ্রোহীরা পালাত। কিন্তু এই ছকটাই ছিল সুপরিকল্পিত এবং সুবিধাজনক।
এই ভাবে সমাজে একটা সংহতি হয়তো সৃষ্ট হয়েছিল। তবে এ সংহতি বেশ খানিকটা নড়বড়েও ছিল। তাই কুড়িজন ধর্মশাস্ত্রকারী (মনু, অত্রি, বিষ্ণু, হারীত ইত্যাদি)— এঁদের মধ্যে বহু নীতি ও আচরণের বৈষম্য ছিল। মহাভারত সম্পূর্ণ হবার পরে ভৃগুবংশীয় ধর্মসংস্থাপকরা এ মহাকাব্যে যে সমস্ত নতুন বিষয় বা পুরাতনের নবতর ব্যাখ্যা ও নির্দেশ দিলেন। সেই ভার্গব প্রক্ষেপগুলিকে ভাল করে বুঝতে হলে তৎকালীন আর্যাবর্তের পূর্বতন সমাজে আগন্তুক বহু জনগোষ্ঠীর একত্র সমাবেশে যে সব নানাস্তরের সমস্যা দেখা দিল— বর্ণাশ্রমধর্মে, জাতিভেদে নারীপুরুষের সামাজিক অবস্থানের— যে নানাবিধ বিভিন্ন সমাধান পাওয়া যায় সেগুলিকে দেখতে হবে। অল্প পরের থেকে রচিত পুরাণগুলির নানা উপাখ্যানে এ কথা বোঝা যায়। এ কথা নিঃসন্দেহে বলা যায় যে, পাঠান-মোগল বা ইউরোপীয় শক্তিগুলির আগমনে ততটা গুরুত্বপূর্ণ সমস্যার উদ্রেকও হয়নি। সমাধানও হয়নি।
আগেই বলেছি, কৃষ্ণ এই সংহতি চেষ্টার প্রবক্তা এবং গীতা বহুলাংশে এই সংহতির শাস্ত্র। এর একটানা প্রমাণ গীতায় দার্শনিকতা যা আছে তার তুলনায় বহুগুণ দার্শনিক সমস্যা ও সমাধান অন্য রচনায় থাকা সত্ত্বেও গীতাই সেই অসাধারণ ধর্মগ্রন্থের স্থানে উপনীত হয়েছে যা ভারতবর্ষের আর কোনও শাস্ত্রই পায়নি।
আগন্তুক জনগোষ্ঠী চতুর্বর্ণে বিভক্ত ছিল না, তাই আর্যাবর্তের বর্ণ বিভক্ত সমাজে আগন্তুকদের স্থান নির্ণয় করা যাথষ্ট দুরূহ ছিল। বৃত্তি, প্রবণতা এবং কীর্তি অনুসারে তারা আর্য সমাজে অন্তর্ভুক্ত হয়েছিল। ভিনগোষ্ঠীর নারীপুরুষের আচরণ, যা আর্যদের আচরণের সঙ্গে মিলত না, তাদের তিনটি বিকল্প ছিল; পূর্বতন স্থানে থেকে যাওয়া। নির্ধারিত স্থানে জায়গা করে নেওয়া অথবা এ দুয়ের মাঝামাঝি একটা অবস্থিতি নির্মাণ করে তার অন্তর্ভুক্ত হয়ে যাওয়া। আগন্তুকদের উপাসনা ও উপাস্য সহজে একই ব্যবস্থা হয়েছিল। রাজার স্থান ক্রমান্বয়ে উচ্চতায় দুর্লঙ্ঘ্য হয়ে যাচ্ছিল। ক্ষত্রিয়ের যুদ্ধবৃত্তি এক সময়ে ক্ষীণ ও প্রায় অপ্রয়োজনীয় হওয়াতে ক্ষত্রিয়রা ক্রমে ক্রমে লুপ্ত অর্থাৎ অন্য বর্ণের অন্তর্ভুক্ত হয়ে যায়। নারী ও শূদ্রের এবং কিছু পরে বৈশ্যের স্থানে কিছু পরিবর্তন দেখা গেল। বৈশ্যরা শূদ্রের কিছু বৃত্তি ও নিজস্ব কৃষি, পশুপালন ইত্যাদি থেকে সরে এসে বহির্বাণিজ্য ও অন্তর্বাণিজ্যে বিত্তবান হয়ে উঠল। এদের জন্যে সমাজে পুনর্বিন্যাস করতে হল।
আর্যদের নিজেদের দেবমণ্ডলী আঞ্চলিক দেবকুলের সঙ্গে সংমিশ্রণে স্ফীত হয়ে উঠল। পূর্বতন যজ্ঞকর্মে নবতম পূজা প্রাধান্য লাভ করল— নানা বিভঙ্গে, নানা আয়োজনে। এ বার বহিরাগতদের উপাস্য ও উপাসনার সঙ্গে মিশ্রিত হয়ে আঞ্চলিক পূজা, প্রকরণ ও নৈবেদ্যের সংমিশ্রণে নূতন আকার ও প্রকার লাভ করল।
এই গুরুতর নৈরাজ্যের মধ্যে কৃষ্ণ একটি দেবতা ও একপ্রকার উপাসনার প্রবর্তন করলেন। এর মধ্যে পারস্পরিক সম্পর্ক ও সংঘর্ষকে প্রশমিত করে একটি ছত্রের তলে তাকে সংহত করা ছিল কৃষ্ণের একটি করণীয়। এ সবই গীতার প্রচ্ছদপট। গীতামাহাত্ম্য থেকে বোঝা যায়, কৃষ্ণের চেষ্টা বহুলাংশে সার্থক হয়েছিল। বহুধা বিচিত্র ধর্মীয়, সামাজিক সমস্যাকে যতটা সম্ভব সংহতি দিয়ে সৃষ্টি করলেন গীতা এবং প্রতিষ্ঠা করলেন নিজের প্রাথম্য। গীতা তাই অসামান্য এক ধর্মগ্রন্থ যার কেন্দ্রে এক পুরুষ, অসামান্য বুদ্ধিমান কৃষ্ণ।
—
নির্বাচিত গ্রন্থ
1. Roy R N: The Bhagavadgita (text and commentary in English ), Allahabad, 1981
2. The Bhagavadgita (with text translators commentary by Sri Aurobindo), Sri Aurobindo Trust, Rajasthan, 1992
3. The Bhagavadgita for Changing Times, Bharatiya Vidya Bhavan, Bombay, 1995
4. Rajagopalachari C: Bhagavadgita, Bharatiya Vidya Bhavan, Bombay, 1967
5. Kaji G Chhaganlal: Philosophy of the Bhagavadgita, Rajkot, 1909–11
6. Srimadbhagavadgita (with glossary of Shridhara Swami), Mylapore Ramkrishna Math.
।7. Besant Annie: Bhagavadgita, London, 1905
8. Sankaracharya Jnaneshar: Commentary on the Bhagavadgita, Kolhapur, 1912
9. Srimadbhagavadgita (text and Bengali translation by Panchanan Tarkratia), Calcutta,
10. Bhagavadgita (ed by Ashutosh Bhattachary), Calcutta, 1936
11. Belvalka SK: Srimadbhagavadgita, Varanasi, 1959
12. Tilak Balgangadhar: Bhagavadgita Rahasya, Poona, 1935
13. Rajagopalachari C: Bhagavadgita, New Delhi, 1949
14. Zachner R C: The Bhagavadgita, Kolhapur, OUP, 1969
15. Gandhi M K: Discourses on the Gita, Ahmedabad, 1960
16. Desai Morarji: A view of the Gita, Ahmedabad, 1974
17. Radhakrishnan S: The Bhagavadgita, London, 1949
18. Tilak Balgangadhar: Srimadbhagavadgita, Calcutta, 1924
19. Chattopadhyay Bankimchandra: Srimadbhagavadgita, Calcutta, 1941
নির্বাচিত তর্জমা
1. August Sehlegal Latin 1861
2. I. C. Wilkins 1785
3. Sir Edwin Amold (The Song Celistal) 1865
4. Anni Besant 1912
5. Aurobindo 1922
6. ANBP Hill 1928
7. Swami Nikhilananda 1974
8. GM Sanyal 1984
9. SC Ray 1942
10. Guru Nanda Charan Sen 1987
11. Jitendra Nath Banerji 1982
12. DR Barnett 1938
13. Franklin Edgeston 1938
14. Jnan Mascars 1962
15. Juan Masperoসাধারণ ভাবে ধর্ম বলে কোনও কিছুর কথা কৃষ্ণ তেমন স্পষ্ট করে বলেননি, যদিও গীতা হয়তো ভারতের প্রধানতম ধর্মগ্রন্থ। তবু একবার বললেন, এই (নিষ্কাম) ধর্মের অল্প অংশও মহাভয় থেকে পরিত্রাণ করে। (২:৪০) সবটাই একটু রহস্যময়: মহাভয় কী? মৃত্যু না পুনর্জন্ম তথা পুনমৃত্যুর ভয়, না অনন্ত নরকবাসের ভয়, না পাপযোনিতে, দীনদরিদ্র, মূর্খ ও ধর্মবোধ বিরহিত বংশে জন্ম, না জন্মের পর দৈন্য, মূর্খতা, ব্যাধি ইত্যাদি দ্বারা আত্মার ওপর দূরপনেয় আবরণ— যার দ্বারা চিত্তবৃত্তি এমন আচ্ছন্ন হয় যে, পুণ্যকর্ম করবার প্রবৃত্তিও থাকে না, সামর্থ্যও থাকে না। প্রেতযোনির কথা গীতা খুব স্পষ্ট করে কিছু না বললেও, সেটা প্রচ্ছন্ন ভাবে সমাজমানসে বিদ্যমান ছিল এবং সে-ও একটি ভয়ের অবস্থা। তার থেকে ত্রাণ করবে কোন ধর্ম? অতএব যোগযুক্ত হয়ে থাকো; যোগ হল কর্মে কৌশল (বা কুশলতা)। (২:৫০) যোগের এই ধরনের ব্যাখ্যা যোগশাস্ত্রেও খানিকটা আছে। এ যোগ ধর্মনিরপেক্ষ কর্মনিষ্ঠা ও কুশলতা। হঠাৎ শুনি, যার ইন্দ্রিয়গুলি নিজের বশে তারই প্রজ্ঞা প্রতিষ্ঠিত। (২:৬১) অর্থাৎ প্রজ্ঞা নির্ভর করে ইন্দ্রিয়সংযমের ওপর। ‘পর্বত প্রমাণ যার তরঙ্গের উচ্চতা, যেখানে অনবরত জল এসে প্রবেশ করছে। সেইভাবে যার চিত্তে সমস্ত কামনা এসে প্রবেশ করে সেই শান্তি পায়; যে কামনায় নির্বিষ্টচিত্ত সে [সেই শান্তি] পায় না।’ (২:৭০) অর্থাৎ পূর্ণ সমুদ্রে যেমন বাইরে থেকে আসা জল আর প্রবেশপথ পায় না তেমনি সংযতেন্দ্রিয় মানুষের মনে কোনও কামনা প্রবেশ করতে পারে না। কামনা আসে ইন্দ্রিয়ের পথেই, কামনা মানুষের মনে প্রবেশ করে; সে পথ রুদ্ধ করতে হবে ইন্দ্রিয়গুলিকে স্ববশে সংযত রেখে। বলা বাহুল্য, তখন সব ক’টি দর্শনপ্রস্থানই ইন্দ্রিয় সংযমের কথা বলেছে। এমনকী, বৌদ্ধ, জৈন আজীবিক, সকল মতেই এর প্রয়োজন আছে বলা হয়।
গীতার মূল রচয়িতা যদি একজন হন তবু এতে কিছু কিছু প্রক্ষেপ তো আছেই। কিন্তু মূল ও প্রক্ষেপ মিলিয়ে যে গীতা তা অচিরেই অত্যন্ত জনপ্রিয় হয় এবং প্রায় পুরো আর্যাবর্তে ছড়িয়ে পড়ে এবং ধীরে ধীরে দাক্ষিণাত্যে প্রসারিত হয়। তার কিছু পর থেকেই দেখি নানা রকমের গীতা রচিত হতে থাকে, মহাভারতের ইতস্তত এবং বাইরেও কোনও প্রসঙ্গ ধরে নিবন্ধ রচিত হয় এবং গীতা নামে বিখ্যাত হতে থাকে। এমনি করে আমরা ষোড়শ গীতার সন্ধান পাই। এগুলি হল: বৃত্র, বিচক্ষু (বা পাঠান্তরে বিচক্কু), শম্পাক, হারীত, বোধ্য, শ্রীসপ্তশ্লোকী, মল্কি, হংস, পরাশর, ষড়জ্, অনুগীতা (২), ব্রহ্মগীতা (ভগবদ্‌গীতা), গীতাসার, অগস্ত্য, পার্বতী, শাত্তি, ব্যাদ, ভীম, গর্ভ, পাণ্ডব, অবধূত, উত্তরগীতা।
বলা বাহুল্য, মূল গীতা রচনার পরে এগুলি রচনার একটা কারণ, ভগবদ্গীতার দ্রুত বিস্তার ও জনপ্রিয়তা। অনেক কম শক্তিমান লেখকের মনে হয়েছিল প্রসিদ্ধি, খ্যাতি ও জনপ্রিয়তা পাবার একটা উপায় হল গীতা রচনা। মূল গীতার সঙ্গে ভাবে বা বক্তব্যে এগুলির মিল নেই; মিল শুধু ওই নামে। এটা উপনিষদ পুরাণের ক্ষেত্রেও ঘটেছিল। মূল উপনিষদ দশটি বা বারোটি। কিন্তু অনুকরণে অনুসরণে শেষ পর্যন্ত দাঁড়ায় একশো আটটি। তেমনই মূল পুরাণ আঠারোটি। কিন্তু অনুকরণে উপপুরাণ আরও আঠারোটি। গীতার ক্ষেত্রেও অনুরূপ ব্যাপার ঘটে। এই পরবর্তী গীতাগুলি সুপাঠ্যও নয়, বক্তব্যেও অধিকাংশেরই কোনও বৈচিত্র্য বা বৈশিষ্ট্য নেই। এগুলি শুধু প্রমাণ করে ভগবদ্‌গীতার প্রসার ও বিপুল জনপ্রিয়তা। টি এস রুকমনি বলেন, ‘গীতা একটি বহুস্তরের রচনা। এর উদ্দেশ্য কোনও একটি চিন্তাধারার বিশ্লেষণের দ্বারা একটি সুসংহত চিন্তার রূপকল্প নির্মাণ করা নয়।[৬] গীতায় নানা বিভিন্ন দর্শনপ্রস্থানের সহাবস্থান আছে। প্রায় সব পাঠকই তাঁর প্রিয় দর্শন খুঁজে পান গীতায়; ফলে গীতায় কোনও একটি সুচিন্তিত নির্দিষ্ট দর্শন পাওয়া যায় না। বরং নানা মতের একত্র সমাবেশে নির্মিত একটি বহুস্তরিক মতগুচ্ছ পাওয়া যায়। ফলে বৃহৎ এক জনগোষ্ঠীর বিভিন্ন মতবাদ এতে পাওয়া যায় বলে এর জনপ্রিয়তা বেড়ে যায়।
[৬. Journal of Studies in Ancient India. Vol (1), 1994 p. 22]
কৃষ্ণ যখন ধর্মের কথা বলেন, তখন কোন বিষয় তাঁর অভিপ্রেত বা বিবক্ষিত, তা সম্যক বোঝা যায় না। কিন্তু তিনি বলেন, ‘স্বধর্ম যদি বিগুণ [বা গুণবিচ্যুত] হয় তবে তাও যথাযথ অনুষ্ঠিত হলে পরধর্ম থেকে শ্রেয়। স্বধর্মে নিধন [মরণ] ও ভাল, [কিন্তু] পরধর্ম ভয়াবহ।’ (৩:৩৫) এখানে স্বধর্ম এবং পরধর্ম বলতে কী বোঝায় তা স্পষ্ট নয়; কিন্তু এই অংশের আকার হল যুদ্ধে ক্ষত্রিয় ধর্ম পালন করতে গেলে যদি আত্মীয়স্বজনকে হত্যা করতেও হয় তা হলে সু-অনুষ্ঠিত পরধর্মের চেয়ে তাও ভাল। এবার যুগটা স্মরণ করলে হয়তো কিছুটা অর্থ স্পষ্ট হয়। কুষাণ যুগে রচিত গীতার চারপাশের সমাজে তখন বৌদ্ধ প্রভাব বেশ স্পষ্ট। ধর্ম সেখানে মানবিকতা— অহিংসা, মৈত্রী, করুণা। আর কৃষ্ণ বলছেন শ্রেণিধর্মের কথা। ক্ষত্রিয় শ্রেণির ধর্ম হল, আতত্রাণ, শত্রুপক্ষকে আঘাতে নিহত করা। দয়াদাক্ষিণ্যের জায়গা ক্ষাত্রধর্মে নেই। তাই কৃষ্ণ যখন বলেন, নিজের ধর্ম (শ্রেণি) থেকে সামান্য ত্রুটিবিচ্যুতি ঘটলেও তা অন্য ধর্ম থেকে শ্রেয় তখন অন্য পরধর্ম হয়তো বা বৌদ্ধ, জৈন, আজীবিক যারা দয়া, মৈত্রীর প্রবক্তা। কাজেই শ্রেণিবিভক্ত ব্রাহ্মণ্যসমাজের নির্ধারিত যে কর্তব্য বা মানবিক বা নৈতিক গুণের প্রবক্তা যে পরধর্ম— যদি তা খুব ভাল ভাবেও অনুষ্ঠিত হয় তা হলেও। অপ্রত্যক্ষ ভাবে এর দ্বারা ক্ষত্রিয়ধর্মোচিত কর্তব্য আত্মীয়হনন থেকে বিচ্যুত না হওয়ার উপদেশ। অর্থাৎ যুদ্ধে বিমুখ অর্জুনকে ক্ষাত্রধর্মের শ্রেষ্ঠত্ব বুঝিয়ে যুদ্ধে প্রবৃত্ত করার চেষ্টা। এমনকী মৈত্রী করুণাবাদী পরধর্মকে ভয়াবহ বলা হয়েছে, কিন্তু কোনও কারণ না দেখিয়েই।
তার একটু পরেই সেই বিখ্যাত শ্লোকটি, ‘যখন যখন ধর্মের গ্লানি জন্মায়, হে অর্জুন, অধর্মের অভ্যুত্থান হয়, তখন; তখন আমি নিজেকে সৃষ্টি করি, সাধুদের পরিত্রাণের জন্য দূরাচারদের বিনাশের জন্য; ধর্মকে সুষ্ঠুভাকে সংস্থাপন করবার জন্যে যুগে যুগে আমি আবির্ভূত হই।’ (৪:৭-৮)
ধর্ম সম্বন্ধে কৃষ্ণ কোনও সংজ্ঞা নিরূপণ করেননি তবু বলেছেন, স্বধর্ম ভাল। (৩:৩৪ ) এই স্বধর্ম কী? বর্তমান প্রসঙ্গে ক্ষত্রিয়ের যুদ্ধই স্বধর্ম। তা হলে পরধর্ম কী? বর্ণধর্মের বাইরে যে ধর্ম, তাই। সেই কুষাণযুগে সমাজে ব্রাহ্মণ্যধর্ম— যাতে বর্ণধর্ম প্রাধান্য পেত— তা ছাড়াও বৌদ্ধ, জৈন, আজীবিক এগুলিও ছিল যাতে বর্ণ ধর্ম বলে কিছু ছিল না (অর্থাৎ যে সব ধর্মে যুদ্ধেও ক্ষত্রিয়ের পক্ষে যুদ্ধ করা বাধ্যতামূলক ছিল না)। সে সময়ে সমাজে ধর্মবোধ নানা রকমের ছিল। নির্দিষ্ট একটাই যে ছিল তা তো নয়। নানা দেশ থেকে নানা ধর্ম এবং ভারতবর্ষেও নানা ধর্মবোধের উৎপত্তি ও বিকাশ ও সংঘাত হচ্ছিল। সাধারণ মানুষের বিভ্রান্তি তাতে বাড়ছিল। এই সময়ে ব্রাহ্মণ্যধর্মের বিশেষ প্রয়োজন ছিল অন্য সব মতের বিরুদ্ধে একটি মতকেই অভ্রান্ত বলে প্রতিষ্ঠিত করে অন্যগুলিকে ভ্রান্ত বলে অস্বীকার করা। এই ধরনের শ্লোকে সে কাজটি সুষ্ঠু সম্পাদিত হচ্ছিল।
বক্তা কৃষ্ণ, তাঁকেও অভ্রান্ত একমাত্র সত্য বলে প্রতিষ্ঠা করার প্রয়োজন ছিল। এই শ্লোকের পরিপ্রেক্ষিতে মনে পড়ে, বঙ্কিমচন্দ্র তাঁর বিখ্যাত ‘কৃষ্ণচরিত্র’ প্রবন্ধে কৃষ্ণকে সম্পূর্ণ মানুষ বলেই উল্লেখ করেছেন। ‘কৃষ্ণের যে বৃত্তান্তটুকু মৌলিক তাহার ভিতর অতিপ্রাকৃতের কোনো সহায়তা নাই।’ একাদশ অধ্যায়ে যে কৃষ্ণ, ‘তাহার সবটাই অতিলৌকিক অতএব এ কৃষ্ণ মৌলিক নয়, প্রক্ষিপ্ত। মহাভারতের কৃষ্ণ মানব এবং এই কৃষ্ণেরই অতিশয়িত স্তোত্র আছে শান্তিপর্বে, স্তোতা স্বয়ং ভীষ্ম।’ বঙ্কিমচন্দ্র এ প্রসঙ্গে অনেকটাই আধুনিক বৈজ্ঞানিক মতবাদের পুনরুক্তি করেন: ‘গীতা কৃষ্ণের ধর্মমতের সংকলন ইহাই আমার বিশ্বাস।’
গীতার নানা শ্লোকে নানা ভাবে সে কাজ সম্পন্ন করা হয়েছে। সেগুলির মধ্যে সবচেয়ে বিখ্যাত ও পরিচিত হল: অর্জুন, যখনই ধর্মে গ্লানি [ক্লান্তি বা মালিন্য] দেখা দেয় এবং অধর্ম মাথা তোলে, তখনই আমি নিজেকে সৃষ্টি করে [মনুষ্যমূর্তি ধারণ করে] পৃথিবীতে অবতীর্ণ হই। কেন? ‘সাধুদের পরিত্রাণের জন্য, দুষ্কৃতীদের বিনাশের জন্য এবং ধর্মকে ভাল ভাবে সংস্থাপন করবার জন্য তখন আমি আবির্ভূত হই। যুগে যুগে, বারে বারে।’ (৪:৭,৮)
অর্থাৎ মাঝে মাঝেই কৃষ্ণকেন্দ্রিক ধর্ম ম্লান হয়, অবহেলিত হয়। তখন অন্যান্য বিধৰ্ম বা অধর্মের বিকাশ হয়, সেই সময় কৃষ্ণ আবির্ভূত হন স্বরূপে। স্বকর্মে নিযুক্ত হন যাতে ভার্গবধারার ব্রাহ্মণ্যধর্ম পুনঃপ্রতিষ্ঠিত হয়ে যজ্ঞকেন্দ্রিক, বেদনিষ্ঠ ধর্ম— বিশেষত কৃষ্ণকেন্দ্ৰিক ধর্ম প্রতিষ্ঠিত হয়। সরদেশাইয়ের মতে, ‘গীতা ভারতবর্ষের পশ্চান্মুখিতার একটি অত্যন্ত গুরুত্বপূর্ণ আদর্শিক অস্ত্র যা… কুসংস্কার ও নিয়তিবাদী ও রহস্যবাদী ধারণা এমনকি সাম্প্রদায়িক অবস্থানেরও সূচীমুখ।’ কিন্তু সমাজে বহু ধারার উপাসনা প্রচলিত ছিল, সে সবই কি ভ্রান্ত? কৃষ্ণ বলেন, যে যেভাবে আমাকে উপাসনা করে তাকে আমি সে ভাবেই ভজনা করি। (৪:১১) কিন্তু সকলে তো কৃষ্ণকে উপাসনা করে না? তাই বলতে হল, যে যেভাবে আমার উপাসনা করে আমি তাকে সেই ভাবেই ভজনা করি। এই কথার অর্থ হল, সব উপাসনাই প্রকারান্তরে কৃষ্ণ উপাসনা; প্রতিষ্ঠিত হল কৃষ্ণের প্রাথম্য, তাঁর শ্রেষ্ঠত্ব। এর বিশেষ প্রয়োজন ছিল, পরে সে কথায় আসছি।
কিছু পরে সহসা কৃষ্ণ বলেন, গুণ, কর্মবিভাগ অনুসারে চারটি বর্ণ আমি সৃষ্টি করেছি। (৪:১৩) এতে কিছু অযথা জটিলতা আছে। প্রথমত শাস্ত্র মতে সৃষ্টিকর্তা হচ্ছেন ব্ৰহ্মা- বিষ্ণু বা কৃষ্ণ নয়। বেদের প্রথম দিকে চতুবর্ণ নেই এবং যা আছে তাও সঞ্চরণশীল অর্থাৎ এক বর্ণ থেকে অন্য বর্ণে চলে যাওয়া যেত। এবং এ বর্ণবিভাজনে কোন যুগ থেকে যে বর্ণশ্রেষ্ঠ ব্রাহ্মণ প্রাধান্য পেয়ে এসেছেন তাও ঠিক জানা যায় না। শুধু এটুকু নিশ্চিত ভাবে বলা যায় যে, ব্রাহ্মণই সকলের উপরে অধিষ্ঠিত। কোসম্বী বলেন, ‘চতুর্থ শতকের শিলালিপিগুলিতে ব্রাহ্মণ্য প্রভাবের প্রাধান্য বিশেষ ভাবে লক্ষণীয়।’[৭] এই ব্রাহ্মণ্যপ্ৰাধান্য যখন সমাজে অবিসংবাদিত ভাবে প্রতিষ্ঠিত তখন, বেদের যুগে চারবর্ণের মধ্যে কতকটা সঞ্চরণশীলতা থাকলেও কিছুকালের মধ্যেই এগুলি পরস্পর অসম্পৃক্ত চারটি সম্প্রদায়ে বিভক্ত হয়ে যায়। এর মধ্যে কৃষ্ণের কোনও অবদানই ছিল না। ঐতিহাসিককৃষ্ণ বহু পরবর্তী কালের মানুষ, এমনকী মহাভারতের তথা ভগবদ্গীতার কৃষ্ণ পৌরাণিক যুগের মানুষ। তাঁর পক্ষে চাতুর্বর্ণ সৃষ্টি করা দূরে থাক, বর্ণবিভক্ত সমাজে বর্ণ সম্বন্ধে হস্তক্ষেপ করারও কোনও অবকাশ ছিল না। নিজেকে অনাদি অনন্ত ব্রহ্মের প্রকাশরূপ প্রতিষ্ঠিত করার জন্যই প্রাচীনতম, এবং বর্ণ বিভাজনের কর্তা হিসেবে উপস্থাপিত করবার এই প্রয়োজন বা বাসনা।
[৭. ‘From the 4th Century memory insciptions showing a marked rise in Brahmin influence.’ Myth and Reality, Popular Prakasan, Bombay, 1952]
গুণ অনুসারে বিভাগ কোনও দিনই ছিল না। কর্ম অনুসারে বিভাগই মোটামুটি ছিল। এবং সে বিভাজনের সঙ্গে কৃষ্ণের কোনও যোগও ছিল না। এ সেই ধরনের শ্লোক যাতে কৃষ্ণকে প্রাধান্য বা শ্রেষ্ঠত্ব দেবার জন্য নতুন শ্লোক দিয়ে তা প্রতিষ্ঠিত করা হচ্ছে। বর্ণ বিভাজন ইতিহাসে যে স্তরে প্রতিফলিত, সেখানে কোথায় কৃষ্ণ? আর এ কোন কৃষ্ণ? বৃন্দাবনের রাজপুত্র, না গোষ্ঠের গোপবালকদের দলনেতা, না পাণ্ডবরাজপুত্র অর্জুনের সখা ও যুদ্ধকালে তাঁর সারথি? এঁদের মধ্যে কারওরই বর্ণবিভাজনের সঙ্গে বিন্দুমাত্র সম্পর্ক নেই। থাকার কথাও নয়, কারণ বর্ণগুলিকে সৃষ্টি করে সমাজ নিজের প্রয়োজন অনুসারে এবং প্রয়োজনমতো পরিবর্তন এবং পরস্পরের সংবেদনে নূতন বর্ণ বা পরবর্তী কালে জাতি সৃষ্টি করে। যদিও এখানে এটি মুখ্য আলোচ্য বিষয় নয়, তবু মনে রাখা ভাল যে, যে চারটি বর্ণ থেকে কয়েকশো জাতি উপজাতিতে বৃহৎ, একটি জটিল ব্যবস্থা প্রতিষ্ঠিত রয়েছে তার মূলে বৈদেশিক জনগোষ্ঠীর আগমন ও উত্তর ভারতের সমাজে নানা ভাবে মিশ্রিত হওয়া এবং অন্তর্বিবাহ জাতীয় বিবাহ ঠিক শাস্ত্রসম্মত ছিল না, কিন্তু ঘটবার পরে নানা নামে সমাজ এদের স্বীকার করে নিতে বাধ্য হয়েছে। এ ছাড়াও সমাজে কর্মশালায় নানা বৃত্তির উদ্ভব হওয়ায় ভিন্ন ভিন্ন নামেও সেগুলি সমাজের অন্তর্ভুক্ত হয়েছে। এ সব ঘটেছে কয়েক শতাব্দী ধরে। তখন কোথায় কৃষ্ণ কোথায়ই বা তাঁর বর্ণনির্মাণ বা বর্ণবিভাজনের ভূমিকা
কৃষ্ণের অবশ্য এ ছাড়া উপায় ছিল না। সমাজে যা অন্তর্ভুক্ত হয়ে রয়েছে দীর্ঘকাল ধরে তা তাকে তো ফেলা যায় না। তাই সব কিছুরই স্রষ্টা বলে নিজে জাহির করা ছাড়া উপায় ছিল। এর দ্বারা সমাজের বর্ণ, জাতি, উপজাতির এ রকম একটা ব্যাখ্যাও মিলল— তা সে ইতিহাস-সম্মত, বৈজ্ঞানিক বা যথার্থ না হোক, খোদা কৃষ্ণের মুখের বাণী। এই তৎকালীন সমাজ তাকে একেবারে নস্যাৎ করতেও পারত না। আদিবাসী জাতির অস্তিত্বও এখানে ওখানে আছে, খুব প্রত্যক্ষ ভাবে না হলেও। অতএব এই বর্ণজাতির সমস্যাও কৃষ্ণের চিন্তায় কতকটা স্থান পেয়েছে।
গীতার শ্লোকগুলি ঠিক চিন্তার পারম্পর্য হিসাবে সাজানো নয়। পঞ্চম অধ্যায়ে একটু বিচ্ছিন্ন ভাবেই দেখি হঠাৎ কৃষ্ণের স্থান নিয়েছেন ব্রহ্ম: ‘ব্রহ্মে [সর্বকর্ম?] অর্পণ করে, ব্রহ্মকেই [যজ্ঞের] হবি জ্ঞান করে, ব্রহ্ম রূপ অগ্নিতে ব্রহ্ম দ্বারা [তা] আহুতি দেওয়া হলে ব্রহ্মকর্মে একান্ত নিবিষ্ট সে ব্যক্তি ব্রহ্মেই গমন করে।’ (৪:২৪) ব্রহ্মা গীতায় মোটামুটি গৌণ, কৃষ্ণই মুখ্য; শুধু মাঝে মাঝে ইঙ্গিত পাওয়া যায় যে কৃষ্ণই ব্রহ্ম। ছ’টি শ্লোকের পরেই শুনি যে, শ্রদ্ধাবানই জ্ঞান লাভ করে, তার পরেই জিতেন্দ্রিয়। ইন্দ্রিয়সংযমকে সর্বত্রই খুব মূল্য দেওয়া হয় আর শ্রদ্ধাটা, বলা বাহুল্য, কৃষ্ণকে। মানুষের স্বভাবজ দ্বেষ কামনার নিন্দা করা হয়েছে বহুবার, ‘তাকেই নিত্যসন্ন্যাসী বলা যায়, যার দ্বেষ বা কামনা নেই।’ (৫:৩)
একটি বিখ্যাত বহু-উল্লিখিত শ্লোকে পড়ি পণ্ডিতের সংজ্ঞা: ‘বিদ্যাবিনয়-সম্পন্ন ব্রাহ্মণ, গাভি, হস্তী, কুকুর ও চণ্ডালকে যাঁরা সমদৃষ্টিতে দেখেন, তাঁরাই পণ্ডিত।’ বিদ্যাবিনয়সম্পন্ন ব্রাহ্মণকে যদি কুকুর, হাতি, চণ্ডালের সমান জ্ঞান করতে হয়, তা হলে বিচার ও ভালমন্দের নিরিখকে বিসর্জন দিতে হবে। যিনি অনেক সাধনায় বিদ্যা অর্জন করেছেন, চরিত্রে যাঁর বিনয় আছে, তাঁর মূল্য গাভি, হাতি, কুকুর ও চণ্ডালের সমান? তা হলে বিদ্যা ও সাধনা তো নিষ্ফল বলে গণ্য করতে হবে। সমদৃষ্টি বলতে বুঝতে হবে, মানুষের যা আকস্মিক গৌরব, যেমন, রূপ, অর্থ, বংশ ইত্যাদি। সেগুলিকে উপেক্ষা করে মানুষের যা আত্যন্তিক সত্তা সেইখানে যার মহত্ত্ব তাকেই শ্রদ্ধা বা সম্মান করা যায়। এ বস্তু সাধনা ও সংযমের দ্বারা লভ্য এবং যথার্থ সম্মানের যোগ্য। তার পাশাপাশি যদি গাভি, হাতি, কুকুরকে স্থাপন করা যায় তা হলে সারস্বত বা নৈতিক মূল্যবোধ অর্থহীন হয়ে যায়। চণ্ডালকে সে সময়ে সমাজ যে স্থানে রেখেছিল সেটা এতই হেয়, অপমানজনক ও ঘৃণ্য যে তাকে সমাজের বাকি মানুষের সঙ্গে একাসনে রেখে দেখা শুধু যে উচিত ছিল তাই নয়, না দেখাটা ছিল মানবিক অপরাধ। কিন্তু ভুললে চলবে না যে, ওই হীনতর জীবের তালিকায় শুধু চণ্ডাল নয়, কুকুর, হাতি, সবই ছিল। এটা সমদর্শন নয়, মুড়ি মিছরির একদর। যে বস্তু সাধনায় ও সংযমে অর্জন করা যায় তার পাশাপাশি গরু, হাতি থাকলে তা মূল্যহীন হয়ে যায়। মূল্যবোধের তালিকায় একই সঙ্গে উচ্চারিত হলে, ধর্ম দূরে থাক, মানবিক মর্যাদাও অবলুপ্ত হয়। অথচ গীতায় মাঝে মাঝেই পড়ি, যে মানুষ ভাল-মন্দ, যোগ্য-অযোগ্য-নির্বিচারে সকলকে এক দৃষ্টিতে দেখেন তিনিই মহৎ। তা হলে জ্ঞান, চরিত্রের উৎকর্ষ, ইন্দ্রিয়-সংযম, জ্ঞানী-মূর্খ ইত্যাদি গুণের অভ্যাসের দ্বারা যাঁরা উন্নত হয়েছেন তাঁদের সে সাধনার কোনও মূল্যই নেই? এ ধরনের মূল্যবোধ সমাজের পক্ষে ক্ষতিকর, সমাজকে টেনে নামায়।
যোগী কে? এর উত্তরে গীতা বলে, যুক্ত হল যোগী, তার দৃষ্টিতে পাথরের নুড়ি, পাথর এবং সুবর্ণ একই। (৬:৮) নির্লোভতা শিক্ষা দেবার জন্য এ কথা বললে তবু একটা মানে হয়; কিন্তু যোগী হলেই তার কাছে পাথর আর সোনা একই মানের হবে, এ কথা মানলে যোগীর যোগ শিশুচিত্তের মতো হয়ে যাবে না? যার কোনও রকম মূল্যবোধই নেই? এই ধরনের কথা পড়ি: বন্ধু, মিত্র, শত্রু, উদাসীন, মধ্যস্থ [নিরপেক্ষ], সাধু এবং পাপিষ্ঠ, এদের প্রতি সমদৃষ্টি যার আছে সেই সে-ই বিশিষ্ট। এই বিশিষ্টতা কিন্তু সমাজের সাধারণ মানুষের পক্ষে ক্ষতিকর। মূল্যবোধের মান নেমে যায়, অন্য উচ্চতর কিছুর দিকে এগোবার জন্য কোনও আগ্রহ থাকে না। সব মিলে সমাজ এতে স্থাণু হয়ে যায় বা অধোগতি প্রাপ্ত হয়।মানুষের সহায়, বন্ধু কে? এই প্রসঙ্গে গীতা বলে, মানুষ নিজেই নিজের বন্ধু, নিজেই নিজের শত্রু (৬:৬) এর একটা অর্থ হতে পারে, নিজের পক্ষে যা হিতকর কিংবা যা ক্ষতিকর তা মানুষের নিজের অন্তরাত্মাই নিরূপণ করে। অর্থাৎ বাইরের কোনও প্রভাবে মানুষের মঙ্গল বা অমঙ্গল ঘটে না, ঘটে তার নিজের অন্তরের প্ররোচনাতেই। এর ফলে মানুষের জীবনে যা কিছু ভালমন্দ প্রভাব তার দায়িত্ব বাইরের কোনও ঘটনা বা প্রভাব বা ব্যক্তি নয়, তার পুরো দায়িত্ব মানুষের নিজের। পুরো সত্যি না হলেও কথাটা গুরুত্বপূর্ণ এবং মানুষকে তার নৈতিক দায়িত্ব সম্বন্ধে অবহিত রাখে এ কথাগুলি। সমবুদ্ধি সম্বন্ধে আগে যা বলা হয়েছে বারেবারেই তা উচ্চারিত হয়েছে। আবার সেই কথাই বলা হল: বন্ধু, মিত্র, উদাসীন, মধ্যস্থ [নিরপেক্ষ], দ্বেষের পাত্র, সাধু ও পাপিষ্ঠের প্রতি যে সমবুদ্ধি সে-ই বিশিষ্ট। (৬:৯) সাধারণ বুদ্ধিতেও এ কথার একটা ফাঁক চোখে পড়ে। বন্ধু, শত্রু, উদাসীন এদের প্রতি সমদৃষ্টি হওয়া শুধু যে সম্ভব তাই নয়, তা উচিতও নয়, বাঞ্ছনীয়ও নয়। যে দ্বেষের পাত্র, সে কী করে বন্ধু বা উদাসীনের সমান হয়? এই সমদৃষ্টি তো দৃষ্টির অভাব, অস্বচ্ছতা। অর্থাৎ দৃষ্টি যাতে মুক্ত যথার্থ না হয় তারই বিবরণ। এবং একেই বলা হচ্ছে বিশিষ্ট। মানে, সত্যকার মুক্তদৃষ্টির সাধনা যার করণীয়, তাকে চোখ বুজে সব সমান বলে মনে করতে উৎসাহিত করা হচ্ছে। এ যেন অন্ধতার সাধনা, দৃষ্টি হারাবার সাধনা।
পরে এক জায়গায় যোগীর চিত্ত সম্বন্ধে বলা হচ্ছে, যেখানে বাতাস নেই, সেখানে যেমন দীপশিখা স্থির থাকে [নড়ে না, চঞ্চল হয় না], তেমনি যে যোগী যোগসাধনায় লিপ্ত তার চিত্তও অবিচলিত, স্থির থাকে। (৬:১৯) যোগী মানেই, যে মানুষ একটিমাত্র লক্ষ্যে দৃষ্টি স্থির রেখে তারই সাধনা করে, তার চিত্ত ইতস্তত চঞ্চল হয় না, যেমন বায়ুবিহীন স্থানে প্রদীপের শিখা অচঞ্চল থাকে।
যোগ হল ষড়দর্শনের একটি প্রস্থান। এর সংজ্ঞা হল, ‘যোগশ্চিত্তকৃত্তিনিরোধ’: চিত্তবৃত্তিকে ইতস্তত চঞ্চল হতে না দিয়ে একটি লক্ষ্যে স্থির রাখাই হল যোগের সাধনা। যে সমাজে গীতা রচনা হচ্ছিল বা সংকলিত হচ্ছিল সেখানে যোগ একটি প্রধান দর্শনপ্রস্থান, তাই গীতায় যোগের এত প্রশংসা। একটি শ্লোকে বলা হচ্ছে: ‘নহি কল্যাণকৃৎ কশ্চিৎ দুর্গতিং তাত গচ্ছতি।’ কল্যাণকারীর কখনও দুর্গতি হয় না। একমাত্র উপযোগিতা হল এ শ্লোকটি মানুষকে মানুষের হিতব্রতে প্রেরণা জোগাবে। জোগাবে একটা আপাত মিথ্যা প্রলোভন দিয়ে। শুধু একটি অর্থে শ্লোকটি পূর্ণ অর্থবহ, তা হল দুর্গতি আর যাই হোক কল্যাণকারী মানুষ তার নিজের চিত্তের গভীরে একটা নিশ্চিত শান্তি এবং পরোপকারের সুখ বহন করে, যার থেকে তাকে কেউ বঞ্চিত করতে পারে না। মানুষের কল্যাণকর্মে প্রেরণা দেবার পক্ষে শ্লোকটির যথার্থ উপযোগিতা আছে। কিন্তু আক্ষরিক অর্থে যদি কেউ এটি বিশ্বাস করে, তা হলে তার ভ্রান্তি সে বুঝতেই পারবে। কল্যাণকারী মানুষ সর্বদাই যে দুর্গতি থেকে রক্ষা পায়, জীবনের বাস্তব অভিজ্ঞতা তা বলে না। বহু হিতব্রতী মানুষ রোগ, শোক, অভাবে ছিন্নভিন্ন হয়, অকালে মৃত্যুবরণ করে। এ সব কি দুর্গতি নয়? কিন্তু যেখানে দুর্গতি তাকে স্পর্শ করতে পারে না, সে হল তার অন্তরাত্মা— সেখানে হিতব্রতীর একটা অক্ষয় শান্তির মধ্যে বাইরের সব দুর্গতির বাইরে একটা নিশ্চল শান্তি পায়।
বলা বাহুল্য, এ ধরনের শ্লোক স্বভাবতই শোনা মাত্র শ্রোতার চিত্তহরণ করে। দুর্গতি কখনও হবে না— এমন একটা মানুষের চিরদিনের কাম্য অবস্থা। কিন্তু বাস্তব অভিজ্ঞতার সঙ্গে মিলিয়ে দেখলে এ শ্লোকের অন্তর্নিহিত ফাঁকিটা ধরা পড়ে। কারণ, কল্যাণকারী সম্বন্ধে এখানে যে প্রতিশ্রুতি, বাস্তব তাকে স্বীকার করে না। তবু মিথ্যা আশ্বাস হলেও এ শ্লোকে সাধারণ মানুষ কল্যাণকারী হবার প্রেরণা পায়, এবং অন্তিম ফাঁকি সত্ত্বেও এখানে তার ঐকান্তিক মূল্য।
অন্য প্রসঙ্গে একবার বলা হয়েছে, সহস্রজন মধ্যে মানুষের একজনই সিদ্ধির জন্য চেষ্টা করে। সাধনায় যারা নিরত তাদের মধ্যে হয়তো একজন আমার তত্ত্বগত অস্তিত্ব কী তা জানে। (৭:৩) সিদ্ধি কী, স্পষ্ট করে না বললেও বোঝা যায়, কৃষ্ণকে তাঁর স্বরূপে জানা চেষ্টাই হল সিদ্ধি। চার ধরনের মানুষ আমার সেবা করে: সেই সুকৃতিমান মানুষরা হল, আর্ত, জিজ্ঞাসু, অর্থার্থী আর জ্ঞানী। (৭:১৬) যে বিপন্ন, সে বিপদ থেকে উদ্ধারের জন্য আমার শরণাপন্ন হয়। যার মনে প্রশ্ন আছে, সমাধানের জন্য সে আমার কাছে আসে। যার কোনও প্রয়োজন আছে তা মেটাবার জন্যও আমাকে তার প্রয়োজন। আর যে জ্ঞানী, তার জ্ঞানের উৎস ও পরিণাম আমিই, তাই সে আমার কাছে আসে। কিছু পরে শুনি, আমার সেই পরম ধাম হল যেখানে পৌঁছে মানুষ আর ফেরে না। (৮:২১) কৃষ্ণই পথ আর কৃষ্ণই পথের শেষ গন্তব্যস্থল। কৃষ্ণকে সব চেষ্টার সব সাধনার লক্ষ্যস্থল হিসেবে দেখানো হয়, যাতে বোঝা যায়, কৃষ্ণের বাইরে আরাধ্য কেউ নেই, কৃষ্ণপ্রাপ্তির সাধনার বাইরে আরাধনার আর কোনও পথ বা তার প্রয়োজন নেই। কারণ, কৃষ্ণই একমাত্র ও অন্তিম গন্তব্যস্থল।
পুণ্যবলে সে কোন স্বর্গে বাস করে তাও যেমন বলা নেই, ঠিক কীসে পুণ্য সঞ্চয় করা যায় সে কথাও স্পষ্ট করে কোথাও বলা নেই। তা ছাড়া এবং কীসেই বা সে পুণ্য ক্ষয় হয়, কতটা ক্ষয় হয় বা কতটা ক্ষয় হলে সে মর্তে ফিরে আসে তার কোনও নির্দেশ কোথাও দেওয়া নেই। কাজেই, কর্ম, কর্মফল, এবং তার ফলে স্বর্গবাস, পুণ্যক্ষয়ে মর্তে পুনরাগমন (কতদিনের জন্য?) এ সব কথা যথাসম্ভব অনিশ্চিত রয়ে গেছে। ঠিক এইটিই প্রয়োজন ছিল: সুনির্দিষ্ট কোনও হিসাব পেলে কর্মের কর্তা মানুষ তার ভাগ্য নিরূপণের ব্যাপারটি নিজেই কতকটা নিয়ন্ত্রণ করতে পারত। কিন্তু সমগ্র গীতায় এই আবছা অস্পষ্টতা থাকায় মানুষ অতিলৌকিক শক্তির মুখ্যত, কৃষ্ণের হাতে ক্রীড়নকের মতো হয়ে ওঠে: তার ভাগ্য নিয়ন্ত্রণে তার কোনও ক্ষমতা থাকে না।
এর অল্প দূরেই আছে চার্বাকদের কথা, পাপপুণ্যের ফলে কোনও পরিণাম নেই।[৮] এরও পরে কাপালিকরা ছিলেন সক্রিয়বাদী। এঁদের মতে, প্রকৃতি হল উপাদান কারণ, শিব নিমিত্ত কারণ। ফলে কাপালিকরা অহেতুবাদী। কর্ম ও কর্মফলেরর কোনও আবশ্যিক ধারাবাহিক যুক্তি পরম্পরা বা চিন্তাগত বিবর্তনের আভাস নেই। তাই হঠাৎ বলা চলে পুণ্য ক্ষীণ হলে মর্তে অবতরণ করে আত্মা। ঠিক কেন, কী করে পুণ্য অর্জিত হয়, কিসে তা ক্ষীণ হয়, ক্ষীণপুণ্য মানুষ মর্তে কেন, কতদিন সচল থাকে তার কোনও নির্দেশ নেই। বলা বাহুল্য, এ জাতীয় অস্পষ্টতা সাধারণ মানুষের কাছে একান্তই গ্রহণীয়। কারও কাছে যখন কোনও নিয়মের হদিশ মেলে না তখন কর্ম সম্বন্ধে তেমন নির্দিষ্ট কোনও দায়িত্বও বর্তায় না এবং অনেকটা যা হবার তাই হবে, কর্তার কোনও দায় নেই— এ রকম একটা বোধ জন্মায়। অতএব দেখা যাচ্ছে গীতায় কৃষ্ণই কেন্দ্রীয় চরিত্র, শেষ লক্ষ্য এবং একমাত্র আরাধ্য।
[৮. ‘নাস্তি সুকৃতদূষ্কৃতকর্মণাং ফলং বিরাকঃ’, চার্বাকদর্শন, উদ্ধৃত ড. দক্ষিণারঞ্জন শাস্ত্রীর (ইং) চার্বাক ফিলজফি। প্রথম পুরোগামী প্রকাশন, কলকাতা, ১৯৬৭, রবীন্দ্রভারতী বিশ্ববিদ্যালয়, কলকাতা, ১৯৯৭, পৃ. ৩৯)]
কৃষ্ণ নিজেই বলছেন, আমি এই জগতের পিতা, মাতা, ধাতা এবং পিতামহ। জানবার বস্তু আমিই, আমি পবিত্র ওঙ্কার। ঋক, সাম ও যজুঃ। (৯:১৭) অর্থাৎ বেদের যা কেন্দ্রবস্তু তার সবের সঙ্গে নিজেকে একাত্ম করে দিলেন। মনে রাখতে হবে গীতা মহাভারতের অন্তর্ভুক্ত যা বেদের অনেক পরে সবচেয়ে গুরুত্বপূর্ণ গ্রন্থ। এর আগের যুগে মানুষ বৈদিক ব্রাহ্মণ্য শাস্ত্রে অনুগত ছিল, তাই প্রকারান্তরে কৃষ্ণকে বেদের সঙ্গে এক করে দেখানো হল। এর ফলে কৃষ্ণতত্ত্বের কাছে বৈদিক ধর্ম গৌণ হয়ে গেল। এবং বৈদিক ধর্ম আর পৃথক রইল না, কৃষ্ণতত্ত্বেরই অন্তর্গত হয়ে গেল। বেদ ও কৃষ্ণতত্ত্ব এক ভাবে মিশে গেল। গীতা বৈদিক আর্যের গ্রহণীয় হল।
অপর একটি বহু-উদ্ধৃত শ্লোকার্ধ শোনা যায়: ‘ক্ষীণে পুণ্যে মর্ত্যলোকং বিশতি।’(৯:২১) অর্থাৎ মৃত্যুর পরে যারা স্বর্গলোকে বা অনুরূপ কোনও দেবলোকে বাস করে, তাদের সঞ্চিত পুণ্য ক্ষয় হয়ে গেলে তারা পুনরায় পৃথিবীতে প্রবেশ করে। এর মধ্যে বিস্তর ফাঁক আছে। কোন পুণ্য কতটা থাকলে কতদিনের জন্য কোন দেবলোকে প্রবেশ বা বাস করা যায়, তা কোথাও বলা নেই। কত পুণ্য থাকলে সেখানে কতদিন থাকা যায় তা-ও কোথাও নির্দেশ করা নেই। এবং দেবলোক বা স্বর্গে কী করে পুণ্যক্ষয় হয় কতদিনে, কেন ও কতটা— তাও বলা নেই। সবচেয়ে গুরুত্বপূর্ণ কথা হল, এ সব কোন দেবতা বা কোন শক্তি নিরূপণ করে তারও কোনও নির্দিষ্ট হদিশ পাওয়া যায় না। শুধু জানা গেল যে, সঞ্চিত পুণ্যে কোনও দেবলোক বা স্বর্গে বাস করা যায় কিছুকাল এবং তারই মধ্যে পুণ্য ক্ষীণ হয়ে এলে পুনরায় পৃথিবীতে বাস করতে আসতে হয়।
কৃষ্ণ মাঝে মাঝে খুব উদার কথাও বলেন। যেমন, যাঁরা ভক্তিভরে অন্য দেবতার আরাধনাও করেন, তাঁরাও না জেনে আমারই পূজা করেন, শুধু বিধিবর্জিত ভাবে। (৯:২৩) এর একটা অর্থ হল, ভক্তিভরে যে কোনও দেবতার পূজা করলে তা কৃষ্ণেরই পূজা হয়, শুধু তা হয় নিয়মবর্জিত ভাবে। নিয়ম কী, গীতা তা বলেনি, কাজেই কী ভাবে তাঁর আরাধনা করা বিধেয় তাও স্পষ্ট নয়। কিন্তু সে যুগে যখন ভারতবর্ষে বহিরাগত বহু ধর্ম, দেবতা, পূজাপদ্ধতি যুগপৎ বর্তমান ছিল তখন যে কোনও দেবতাকে ভক্তিভরে পূজা করলেই তা কৃষ্ণ আরাধনাই হয়, এ এক ধরনের সর্বধর্মসমন্বয় হল। সংশয় আছে যে, কোনও একটি নির্দিষ্ট সুপরিকল্পিত ছক পাওয়া যায় না। অর্থাৎ মর্ত্যলোক ও পরলোকের মধ্যে আনাগোনাটা কোনও শক্তি বা দেবতা নির্ধারণ করে না। ফলে একটা প্রকাণ্ড অনিশ্চয়তার বাতাবরণের মধ্যেই মানুষের জন্মজন্মান্তরে চলাফেরা। একদিকে এতে যেমন স্পষ্টতার আশ্বাস, অন্য দিকে তেমনি অস্পষ্টতার এক স্বস্তি আছে।
মনে রাখতে হবে, তখন উত্তর ভারতে বহু পদ্ধতির পূজা চালু আছে বহু দেবতার উদ্দেশে। এগুলির মূল নৈবেদ্য ও বিভিন্ন বিচিত্র বিগ্রহ, পূজাপ্রণালী পৃথক। এ জন্যই কৃষ্ণকে বেছে নিতে হল লঘিষ্ঠ গুণিতকটিকে: ফল, ফুল ও জল, যা দরিদ্রতম পূজারিও সহজে আনতে পারে। না হলে বহু বিচিত্র পদ্ধতি ও উপকরণের আড়ম্বরে দরিদ্র সাধারণ মানুষ প্রবেশ পথ পায় না। এই তিন উপকরণ অতি সহজে পাওয়া যায়। ফলে পূজার বিস্তার সহজ ও ব্যাপক হয়।
একটি শ্লোকে বলা হয়েছে, যে ভক্ত পত্রপুষ্প, ফল, জল আমাকে ভক্তিভরে অর্পণ করে সেই ভক্তিপূর্ণ উপহার আমি গ্রহণ করে ভোগ করি। (৯:২৬) এই মর্মের কথাই এর আগের শ্লোকে বলা হয়েছে। যা কর, যা খাও, যা হবন কর, যা দাও, যা তপস্যা কর, ভক্তিমান পূজকের ভক্তিভরে সমানীত সেই অর্ঘ্য আমি গ্রহণ করি। (৯:২৭) এই দু’টি শ্লোকেই দেখা যায়, যৎসামান্য নামমাত্র পূজানৈবেদ্য, কোনও পূজক যা ভক্তিভরে দেবতাকে অর্পণ করে, দেবতা তা সাগ্রহে গ্রহণ করেন। এখানে লক্ষণীয় এই যে, ভক্ত কাকে ভক্তি করেন, কার উদ্দেশ্যে নৈবেদ্য সংগ্রহ করে নিবেদন করছেন, সেই নৈবেদ্যের যৎসামান্যতা দেবতার গ্রহণে বাধ্য হয় না। অর্থাৎ এক ধরনের নিরুদ্দিষ্ট উপাসনা, তা সামান্য ফল ফুল পাতা জল দিয়েও যদি দেবতাকে অর্পণ করা হয়, কৃষ্ণ তাই সানন্দে স্বচ্ছন্দ মনে গ্রহণ করেন। এতে পূজাপদ্ধতির কোনও নির্দেশ নেই, নৈবেদ্যের আড়ম্বরের কোনও নির্দেশ নেই, সর্বপ্রকার ভক্তিপূর্ণ অর্ঘ্যই কৃষ্ণ সহজে গ্রহণ করেন। আবার স্মরণ করতে হয়, যখন উত্তর ভারতে নানাবিধ দেবতা নানা অর্ঘ্যে নানা পদ্ধতিতে নানাবিধ নৈবেদ্য— তা যত তুচ্ছই হোক না কেন— দেবতাকে সমর্পণ করা হচ্ছে, তখন এর প্রকাণ্ড সমাহার সাধারণ মানুষের কাছে বিভ্রান্তিকর হয়ে উঠছে। দেবতাই বা কোনটি স্বীকার্য, তাঁর আরাধনায় প্রকৃষ্ট নৈবেদ্য ঠিক কী, পূজার পদ্ধতি যা যথেষ্ট দীর্ঘায়িত বা সংক্ষিপ্ত, জটিল বা সাধারণ সহজ হোক না কেন, দেবতা তা ভক্তের কাছ থেকে গ্রহণ করেন। এই বিচিত্র জটিল পূজা উপাসনা সাধারণ মানুষকে বিচলিত করছিল; তাই কৃষ্ণ একেবারে সংশয়ের মূলোচ্ছেদ করে সাধাণততম নৈবেদ্য গ্রাহ্য করবেন— ভক্তিভরে ভক্ত যদি তা নিবেদন করে— এমন আশ্বাস দিলেন। এতে সমাজের পূজাপদ্ধতিগত এবং নৈবেদ্যের উপকরণ নিয়ে বহুবিধ সংশয় অপসারিত হল। স্পষ্টই বোঝা যায়, সর্বজনগ্রাহ্য এক উপাসনা তার দীনতম নৈবেদ্য ও ক্ষীণতম আয়োজনকে কৃষ্ণের কাছে গ্রহণীয় করে তোলার জন্যে এই সব অতি সাধারণ উপাদান বস্তু ও পূজাপ্রণালীকে গ্রহণযোগ্য করলে তদানীন্তন উত্তর ভারতের ভক্তদের একটা প্রকাণ্ড জটিল সমস্যার সমাধান হল। কারণ বহুবিধ বিচিত্র প্রণালী ও উপাদানের মধ্যে নির্বাচন করবার দায়িত্ব থেকে ভক্ত নিষ্কৃতি পেল। বিচিত্র সব পূজাপদ্ধতিও কৃষ্ণ সমর্থিত বলে সম্পূর্ণ বৈধতা পেল।
অর্থাৎ পূজ্য দেবতাকেও যেমন বিশেষিত করা হল না, তেমনি পূজাপদ্ধতির বা নৈবেদ্যও নির্দেশ করা হল না। জপ-হোমের উপলক্ষ্যও যেমন সরাসরি বলা হল না তেমনই একেবারে নিশ্চিত স্বরে বলা হল যে, সবই অর্পণ করতে হবে কৃষ্ণকে এবং কৃষ্ণ তা গ্রহণ করবেন। অবশ্য না করলে, বহু দেবতা, বহুবিধ নৈবেদ্য ও পূজাপ্রণালী স্বীকার করতে হয়। কৃষ্ণের অভিপ্রায়, এ সবের পরিবর্তে একটি দেবতা, বহু নৈবেদ্য ও বহু পূজা প্রণালীকে এক করে তোলা। গীতায় তারই প্রয়াস। এ ছাড়াও জাপানি পণ্ডিত হাজিমে নাকামুরা বলেন, ‘সাংখ্যের সঙ্গে বেদান্ত-র একটি ঘনিষ্ঠ সম্পর্ক আছে বহু প্রাচীন কাল থেকেই।… সাংখ্য প্রস্থানের পণ্ডিতরা বলেন যে, যদিও অনেক কিছুই উপনিষদের নীতি হিসেবে শেখানো হত, সেগুলি পুরুষ এবং প্রস্থান সম্পর্কিত অথবা সাংখ্য যে বহুবিধ, প্রকারান্তরে তার উল্লেখ আছে, তারই প্রকাশ হচ্ছে তারই সমাহার।[৯] বৈশেষিক সম্বন্ধে বলা হয়েছে যে, এই দর্শনপ্রস্থানটিকে গ্রহণ করেছিল সমাজের সেই লোকেরা যাদের সংস্কৃতি এবং শিক্ষা নেই।[১০]
[৯. হাজিমে নাকামরা অভিনন্দন গ্রন্থ ‘দ্য হিস্টরিক্যাল অ্যাটিটুড অব দ ব্রহ্মসুত্ৰস’
১০. ‘The Vaisesika is embraced by people who are not of culture and learning’. তদেব, পৃ. ৩৭৭]
আবার, ‘ভগবদ্‌গীতা উপনিষদের চিন্তাভাবনা গ্রহণ করে সেগুলিকে কৃষ্ণ আরাধনার সঙ্গে মিলিয়ে নিয়েছেন। এতে বিমূর্ত ব্রহ্মার সঙ্গে দেবতা ব্রহ্মার একত্ব এসে মিলেছে কৃষ্ণচেতনায়।’[১১]
[১১. ‘Bhagavadgita takes upainsadic ideas and blends them with the krisna cult, the imporsonal Brahman with the personal Brahman, making Brahman Krishna consciousness.’ AB Van Buitenan, ‘A Contribution to the Critical Edition of the Bhagavadagita.’ Journal of Studies on Ancient India, LXXXV, 1965]
গীতা রচনা হয় কুষাণ যুগে— তখন ভারতবর্ষে নানা ধর্ম, নানা জাতি, নানা নবাগত, বিদেশাগত দেবতার ও আরাধনার প্রাদুর্ভাব ঘটেছে। স্বভাবতই সমাজে একটা আলোড়ন চলছে— কোন দেবতাকে কী পদ্ধতিতে, কী নৈবেদ্যসামগ্রী দিয়ে উপাসনা করলে তা যথাযথ দেবতার কাছে পৌঁছবে। এবং তা দেবতার কাছে গ্রাহ্য হবে। সব দেবতা, সব আরাধনা, নৈবেদ্য, জপ, হোমকেই কৃষ্ণ নিজের পায়ে টেনে নিলেন: যেন বলছেন, আমিই একমা দেবতা। এর বিকল্প হল, বহু পস্পরবিরুদ্ধ ধর্মপ্রস্থান। তখন সমাজে যে যার স্বাতন্ত্র্য বজায় রেখে ধর্মচারণ করত। হয়তো স্বাভাবিক ভাবেই পরস্পরের মধ্যে বিরোধ বা সংঘর্ষ বা প্রতিদ্বন্দ্বিতা হত। কৃষ্ণ সেটা চাননি তাই একই শ্রেণিতে সর্বপ্রকার পূজাপদ্ধতিকে সম ভাবে স্বীকার করলেন। এতে ঈর্ষাবিদ্বেষ আত্মপ্রকাশ করতে পারত এবং তখনকার উত্তর ভারতে যে বহু-রূপাশ্রিত ধর্মবাণী চলিত ছিল তাদের অনেকগুলি এই ধরনের সংঘর্ষে নিঃশেষ হয়ে যেত। কিন্তু কৃষ্ণের এই নীতিনির্দেশে তা হতে পারল না।
অবশ্য বহু শতাব্দী ধরে অন্য এক প্রক্রিয়া কার্যকর ছিল, কতকটা প্রকাশ্যে কতকটা বা গৌণ ভাবে। এ প্রক্রিয়ায় অন্তর্বিবাহ গোষ্ঠী সংমিশ্রণ দ্বারা নানা ছোট ছোট জাতি, উপজাতি গড়ে উঠল। কোনও কোনও ক্ষুদ্র গোষ্ঠীর ধীরে ধীরে নিজের সত্তা লোপ পেল কিংবা অন্য এক গোষ্ঠীতে পরিণত হল; যেটা হল না তা হল, যুদ্ধবিগ্রহ। কিংবা ব্যাপক হিংসাশ্রয়ী ক্রিয়াকলাপের দ্বারা সমাজে মহতী বিনষ্টিও এল না। পূজ্য দেবতা হিসাবে কৃষ্ণ সকল গোষ্ঠীর সকল আরাধ্য দেবতাকে স্বীকার করলেন, সব পূজার নৈবেদ্যকে সমান মর্যাদা দিলেন। পূজাপদ্ধতি হিসেবেও সকল পদ্ধতিরই স্বীকৃত দিলেন। বিরোধ বা বিদ্বেষের অবকাশ চলে গেল। ধনীদরিদ্রের নৈবেদ্য ন্যূনতম আয়োজনে এক হয়ে গেল, তুচ্ছতম সামগ্ৰী ফল, ফুল, পাতা, জল এই সব দিয়ে ভক্তিভরে যে যাকেই নিবেদন করুক না কেন, সবই পৌঁছবে কৃষ্ণের কাছে। অনুচ্চারিত যে মহাবাণী সারা দেশের আকাশ বাতাসে ধ্বনিত হতে লাগল তা হল, কৃষ্ণই একমাত্র দেবতা— শ্রেষ্ঠ দেবতা। দেবতাদের সারাৎসার, পরাৎপর। দেশ অবচেতনে খুঁজছিল এমনই একজন আরাধ্য দেবতা, কৃষ্ণ তাই জুগিয়ে দিলেন নিজের এ পরিচয়ে।
আগেও শুনেছি, ‘অন্য দেবতার ভক্ত যারা শ্রদ্ধাভরে উপাসনা করে, হে কৌন্তেয়, তারা সকলেই আমারই আরাধনা করে। তারা বিধিপূর্বক পূজা করে না বটে কিন্তু সে পূজা আমারই কাছে পৌঁছয়।’ একটু পরে বলা হচ্ছে, ‘সব যজ্ঞের ভোক্তা ও প্রভু আমিই। তারা তত্ত্ব দিয়ে আমাকে জানে না বলে বিধিচ্যুত হয় বলে মনে করে।’ আরও পরে সুবিখ্যাত একটি শ্লোকে আছে, ‘আমাকে আশ্রয় করে যে সব পাপযোনি— নারী, বৈশ্য, শূদ্র— তারাও পরম গতি প্রাপ্ত হয়।’ (৯:৩২) এখানে ব্রাহ্মণ ও পুরুষ ছাড়া আর সকলকেই পাপযোনি বলা হল। নারী, বৈশ্য, শূদ্র এরাই পাপযোনি, এরাও আমাকে আশ্রয় করলে পরম গতি প্রাপ্ত হয়। এই পরম গতি স্বর্গ অথবা অন্য কোনও দেবলোকও হতে পারে। আবার লক্ষণীয়, মোক্ষও হতে পারে। তখনকার সমাজে পাপযোনি বলে গণিত হত, বৈশ্য, শূদ্র, নারী এবং/অথবা অন্যান্য নিম্নবর্গের মানুষ। বলা বাহুল্য, বৌদ্ধধর্মে এদের নিম্নবর্ণ বলে মানা হয়নি। অন্যান্য কিছু কিছু ধর্মেও নয়। তবে ব্রাহ্মণ্য ধর্মেই এদের কোনও সদগতি ছিল না। অন্য কিছু কিছু ধর্মে ছিল, তাই কৃষ্ণ এদের জন্যে যেন পথ খুলে দিচ্ছেন: কৃষ্ণকে আশ্রয় করলে, হীনজন্মা মানুষেরও পরম গতি পাবার আশা আছে। তখনকার সমাজে এ একটা বড় পথ। কিন্তু যে সমাজে নারী পাপযোনি (কৃষ্ণের মা যশোদাও!), সেখানে শূদ্র তো বহুকাল ধরেই হীন। কিন্তু বৈশ্য? শাস্ত্রমতে বৈশ্য দ্বিজ; তার উপনয়ন হয় এবং তার যজ্ঞ করার অধিকার আছে। তা হলে সমাজ এমন একটা জায়গায় নেমেছে যেখানে ব্রাহ্মণ্য প্রাধান্য প্রতিষ্ঠা করার জন্য দ্বিজ বৈশ্যকেও পাপযোনি বলে অভিহিত করা হল। এখানে অপাপযোনি শুদ্ধ রইল শুধু ব্রাহ্মণ সদ্বংশের পুরুষ। এবং বলা বাহুল্য, উক্ত পাপযোনিই সমাজে বিরাট অংশ। এখন এদের পাপযোনি বললে তাদের একটা গতি করার দায় থাকে। তাই কৃষ্ণ বলছেন, আমাকে অবলম্বন করলে আমি এদেরও পরম গতি করে দিই। এটা তাদের পক্ষে যতটা আশাপ্ৰদ, কৃষ্ণের পক্ষেও ততটাই। অর্থাৎ যেখানে সমাজে দেশিবিদেশি নানা দেবতার ভিড়, সেখানে কৃষ্ণ এই উক্তির দ্বারা একান্ত, একমাত্র মুক্তিদাতা দেবতা হলেন। গীতা রচনার এটি একটি মুখ্য উদ্দেশ্য।
নারী সম্বন্ধে এই মনোভাব পুরুষতান্ত্রিক সমাজে সর্বত্র চিরকালই প্রচলিত ছিল। নারী বেদের যুগ থেকেই ঊনমানব; পুরুষ শ্রেয়স্তর, নারী হীন; পুরষের পদতলেই তার স্থান; এ কথার অন্যথা প্রায় কোথাওই নেই। এবং বেদের সময় থেকেই নারীকে অশুচি গণ্য করা হয়েছে। এ বোধ দীর্ঘকাল সমাজে বিরাজ করেছে। অর্থাৎ সেদিক থেকে কৃষ্ণ কোনও নতুন কথা বলছেন না। নতুন শুধু এই বৈশ্য-শূদ্রের মতো স্বভাব-অশুচি নারীকেও তিনি কৃপা করে তরিয়ে দেবেন। কৃষ্ণের মাও ছিলেন নারী; তাঁকেও এই তরিয়ে দেবার প্রতিশ্রুতিতে কতকটা ঔদ্ধত্য মিশে থাকে।
অনেক আগে প্রথম অধ্যায়েই বলা হয়েছে এবং এ কথাগুলি অর্জুন বলেছেন: কুলক্ষয় হলে সনাতন কুলধর্মগুলি নষ্ট হয়ে যায়; ধর্ম নষ্ট হলে সমগ্র কুলটিকেই অধর্ম গ্রাস করে। আর অধর্ম যখন সমাজকে অভিভূত করে, হে কৃষ্ণ, তখন কুলস্ত্রীরা দূষিত হয়। এবং নারীরা দূষিত হলে বর্ণসঙ্কর (দু’টি বর্ণের মধ্যে অন্তর্বিবাহ) হয়, এবং বর্ণসঙ্কর কুল এবং কুলনাশকারীদেরও নরকে নিয়ে যায়। নারীরা, কুলস্ত্রীরা, দূষিত হলে বর্ণসঙ্কর হয়, এ কথা নানা গ্রন্থে নানা ভাবে বারবার উল্লিখিত আছে। গীতার যুগে রাজার শ্রেষ্ঠ আসন ও পূজাপ্রাপ্তির অধিকার, নারীর সর্বতো ভাবে অবনমন এবং বৈশ্য শূদ্রের মানবজাতির একেবারে নীচে অবস্থান। এগুলি সম্বন্ধে গ্রন্থের শেষে আলোচনা থাকবে। আপাতত সম্পূর্ণ অকারণে অযৌক্তিক ভাবে নারীকে একক ভাবে বর্ণসঙ্করের জন্য দায়ী করার মধ্যে সমাজে পরিব্যাপ্ত নারীবিদ্বেষ খুব স্পষ্ট ভাবেই লক্ষ করা যায়। এদের পিতৃপুরুষকে পিণ্ডে জল দেবার কেউ থাকে না। এ সব দোষে কুলধ্বংসকারী এবং বর্ণসঙ্করকারীদের ধ্বংস হয় চিরকালের কুলধর্মের ও জাতিধর্মের বিনাশ ঘটে। এমন ধর্মহীন মানুষদের চিরকালীন নরকে বাস করতে হয় বলে চিরকাল শুনে এসেছি। (১:৩৭–৪৩)
এর মধ্যে সামান্য একটু কথা থাকে। নারী ঊনমানব বলে সেই বেদের আমল থেকেই প্রতিপন্ন হয়ে আসছে, কিন্তু একটা প্রধান ব্যাপার চেপে যাওয়া হচ্ছে: নারীকে দূষিত হতে গেলে একটি পুরুষেরও প্রয়োজন। সে সম্বন্ধে গীতা একেবারেই নীরব, যেন একটি একক নারী নিজে নিজেই দূষিত হতে পারে। পুরুষের যেন কোনও ভূমিকাই থাকে না। এবং এই দূষণ থেকে কুলক্ষয় হয়। পিতৃপুরুষের পিণ্ড ও তর্পণের নাশ হয়। অর্থাৎ প্রয়াত কুলংকর পুরুষদের ক্ষুধাতৃষ্ণার প্রতিকার হয় না। তাঁরা ক্ষুধার্ত ও তৃষিতই থেকে যান। বর্তমানের প্রজন্ম কুলক্ষয় এবং নষ্টধর্মা হয়ে থাকে। এই এত বড় সর্বনাশের মূলে রইল নারী, পুরুষের সাহায্য বিনাই যে অতীত বর্তমান ও ভবিষ্যতের মানুষের ধর্মজীবন কলুষিত করতে পারে। গীতাকার এ সব কথা অর্জুনের মুখে বসিয়েছেন, যিনি বলতে চান যে, যুদ্ধ করলে যোদ্ধা(পুরুষ)দের মৃত্যু হলে বিধবা নারীরা অন্য পুরুষে আসক্ত হয়ে দূষিত হন এবং ধাপে ধাপে তা থেকে নরক, পিতৃকুলের পিগুলোপ ও অবশেষে বংশটি ধ্বংস হবে। যুদ্ধ না করার যুক্তি হিসাবে যা শুরু হয়েছিল তা শেষ হল নারীর অবনমনে কুলক্ষয় ও নরক পর্যন্ত অধঃপতনে।
ভক্ত ও কৃষ্ণের সম্পর্ক কী এ নিয়ে একাধিকবার বলা হয়েছে যে, কৃষ্ণের কোনও পক্ষপাতিত্ব নেই। ‘সর্বভূতে আমি সমান, কেউ আমার দ্বেষের পাত্র বা প্রিয় পাত্র নয়। ভক্তিভরে যারা আমাকে ভজনা করে, তারা আমার মধ্যে এবং আমিও তাদের মধ্যে বিরাজ করি।’ (৯:২৯) পরের শ্লোকেই বলা হচ্ছে, ‘আমার ভক্তের কোনও বিনাশ নেই।’ (৯:৩১) কৃষ্ণের দ্বেষের পাত্র কেউ নেই, তাঁর ভক্তের বিনাশ নেই। প্রকারান্তরে বলা হল, ভক্ত তাঁর প্রিয়ই, এবং এ কথা নানা ভাবে আগে পরে বলা হয়েছে। কাজেই অর্জুনকে তিনি উপদেশ দিচ্ছেন, ‘আমাতে মনঃসংযোগ কর, আমার ভক্ত হও, যজনা কোরো আমাকেই, আমাকেই নমস্কার করো এমন ভাবে তোমার পূর্ণসত্তাকে আমাতে যুক্ত করলে [পরিণামে] আমাতেই এসে পৌঁছবে।’ (৯:৩৪) কৃষ্ণ মানুষের অন্তিম লক্ষ্য, গন্তব্যস্থল— কৃষ্ণলোকই সর্বোচ্চ, সর্বশ্রেষ্ঠ। অতএব সেখানে পৌঁছবার পথও কৃষ্ণ— কৃষ্ণভক্তি, কৃষ্ণ আরাধনা, কৃষ্ণতে সর্বতো ভাবে আত্মসমর্পণ।যে কথা আগে বলেছি: যুগটা ছিল নানা ধর্ম, নানা বিশ্বাস ও পন্থার সহাবস্থান। সমাজে মানুষ কতকটা বিকেন্দ্রিক ও নানা মতের আবর্তে আলোড়িত, হয়তো কতকটা বিভ্রান্তও। অতএব তারা পথপ্রান্তের অস্থিরতা ভোগ করছিল। অতএব ভিতরে ভিতরে নিশ্চিত, ধ্রুব একটা কিছু আশ্রয়ের খোঁজ চলছিল, যা পেলে আত্মিক আন্দোলন বা বিচলিত হওয়া থেকে সে রক্ষা পাবে। ভুললে চলবে না যে, এ সবের শুরুতেই অর্জুন তাঁর অবাধ্য হয়েছেন, মানবধর্মের কাছে বর্ণধর্মকে হীন প্রতিপন্ন করে ক্ষত্রিয়ের ধর্মযুদ্ধ থেকে বিরত হতে চেয়েছেন। কৃষ্ণ নানা রকম যুক্তি কুযুক্তি অপযুক্তি দিয়ে তাঁকে যুদ্ধে প্রবৃত্ত করতে চেয়েও পারেননি। টি এস রুকমনি বলেছেন, ‘এটি [গীতা] কোনও চিন্তাগত বিষয়ের ধারাবাহিক ভাবে তাত্ত্বিক ব্যাখ্যাতে উৎসাহী নয়।[১২] ফলে আভ্যন্তরীণ যুক্তিবন্ধন ছাড়া একটা মতবাদ সৃষ্টি হয় যাকে গ্রহণ করলে সাধারণ মানুষ মোটামুটি তুষ্ট হয়। না করলে মানসিক অশান্তি, অস্থৈর্য। তাই সাধারণ মানুষ সহজেই যুক্তিহীন মতবাদকে গ্রহণ করে সুখে দিন কাটায়।
[১২. ‘It is not interested in a theoretical exposition of a system of thought in a consistent manner.’ Journal of studies on Ancient India. Vol ( 1 ), 1998 No. 1 p. 22]
কারণ, এ সব যুক্তির কোনও ক্রম ধারাবাহিকতা বা পারম্পর্য নেই। সম্ভবত এগুলি সবই কৃষ্ণের যুক্তি নয়; রচয়িতারা নানা মানুষের নানা যুগে সৃষ্ট যুক্তি সাজিয়ে একটা কৃষ্ণকেন্দ্রিক কাঠামো তৈরি করতে চেয়েছিলেন, সেটা যে একটা স্থির বিশ্বাসযোগ্য অবয়ব পায়নি দশম অধ্যায় পর্যন্ত তা পরিষ্কার। অথচ, কৃষ্ণের চেষ্টার ত্রুটি ছিল না। সমাজে সঞ্চরণমান বহু মতবাদের উল্লেখ এতে আছে, যদিও সার্থক কোনও সমন্বয় বা সমাহারের চেষ্টা নেই। ফলে প্রাসঙ্গিক আলোচনাগুলি প্রকৃত অর্থে বিচ্ছিন্নই থেকে গেছে। কোনও কোনও পণ্ডিত বা ভাষ্যকার সেগুলিকে একটি সুগ্রথিত রূপ দেবার চেষ্টা করলেও তা সার্থক হয়নি। প্ৰমাণ একাদশ সর্গ।
এ ছাড়াও এই সর্গগুলিতে নানা রকম দর্শন প্রস্থানের, মত ও বিশ্বাসের উল্লেখ আছে। সেগুলি সমাজের নানা স্তরে নানা সম্প্রদায়ের মধ্যে নানা আকারে চালু ছিল। সেগুলিকে যথাসম্ভব সংহত করে একটা স্থির বিশ্বাসযোগ্য রূপ দেবার চেষ্টা সারা গীতায় ছড়িয়ে আছে। সে সংহতি কোথাও তৈরি হয়নি। তাই নানা বিচিত্র যুক্তিতে একটা কিছু স্থির মতাদর্শ নির্মাণ করার চেষ্টা গীতার সর্বত্র ছড়ানো।
দশম-একাদশ অধ্যায় স্বতন্ত্র আলোচনার অপেক্ষা রাখে, সেটা সরিয়ে রেখে দিই দ্বাদশ অধ্যায়ের কিছু কিছু অংশ। ‘যার কাছে মানুষ উদ্বেগ বোধ করে না, লোকের কাছ থেকে যে উদ্বিগ্ন হয় না, হর্ষ, ক্রোধ, ভয়, উদ্বেগ থেকে যে মানুষ মুক্তই এমন ভক্তই আমার প্রিয়।’ (১২:১৫) কৃষ্ণের প্রিয় কে সে সম্বন্ধে বলতে গিয়ে তিনি বলছেন, যে হৃষ্ট নয়, বিদ্বেষী নয়, যে শোক করে না, কামনা করে না, শুভ-অশুভকে যে ত্যাগ করেছে সে আমার প্রিয়।’ (১২:১৭) মানুষের সমাজে দৈবাৎ এক আধজনকে দেখা যায় যার হর্ষ, শোক, দ্বেষ, আকাঙ্ক্ষা নেই, সে-ই কৃষ্ণের প্রিয়। তা হলে সে ব্যক্তির কী কোনও অনুভূতি আছে শোক যার হর্ষ, দ্বেষ আকাঙ্ক্ষা নেই? অর্থাৎ প্রায় অনুভূতিহীন যে মানুষ সেই কৃষ্ণের প্রিয়। এ কথা প্রায়ই শোনা যায় যে, যার হৃদয় সমস্ত অনুভূতি থেকে মুক্ত সে-ই কৃষ্ণের প্রিয়। এমন মানুষ তো কাঠের পুতুলের মতো। ভক্তিও তো একটা অনুভূতিই, এবং তার মধ্যেও মন্দজনের প্রতি বিরাগ, সজ্জনের প্রতি শ্রদ্ধা থাকে। কাজেই অনুভূতি মাত্রই— কৃষ্ণভক্তি ছাড়া— খারাপ নয়। কৃষ্ণভক্তির মধ্যেই নিহিত থাকে কৃষ্ণ বিদ্বেষের প্রতি ক্রোধ বা অনীহা, কৃষ্ণপ্রেমীর প্রতি অনুরক্তি। কাজেই ভক্তের হৃদয় ধোওয়া-মোছা সাদা পাতার মতো হলে তা কি কোনও কাজে লাগে? এই রকমই কথা পরের শ্লোকটিতেও আছে: শত্রু ও মিত্রে সমভাবাপন্ন, মান ও অপমানে সমান ভাবাপন্ন, শীত, উষ্ণ, সুখ, দুঃখ, যার কাছে সমান, যাঁর কিছুতেই আসক্তি নেই [তিনিই কৃষ্ণের প্রিয়]।’ (১২:১৮) বর্ণনা শুনলে মনে হয় অজ্ঞান বা মৃত ব্যক্তির কথা বলা হচ্ছে, যার কোনও ইন্দ্রিয়গোচর বা অনুভূতি-গোচর উপলব্ধি নেই বলেই সে পরস্পরবিরুদ্ধ অনুভূতিগুলির ক্ষেত্রে সমান অবিচলিত।
প্রশ্ন থেকে যায়, এমন মানুষ কি সমাজে সত্যই শ্রদ্ধেয়? মন্দকে ঘৃণা ও বর্জন করা যেমন বাঞ্ছনীয়, সৎ-কে শ্রদ্ধাভরে গ্রহণ করাও তো তেমনই প্রয়োজনীয়। উভয় প্রান্তে সমান উদাসীন মানুষ কার কোন কাজে লাগবে? সে কেনই বা কৃষ্ণের প্রিয় হবে, সে তো ভাল ও মন্দে সমান উদাসীন; তেমন মানুষের ভক্তি কার কাম্য হতে পারে? কেনই বা কাম্য হতে যাবে? ওই প্রায় নির্জীব ব্যক্তির ভক্তি দিয়ে কৃষ্ণেরই বা কোন কাজ হবে? তেমনই শুনি, ‘নিন্দা, স্তুতিতে সমান প্রতিক্রিয়া যা-হোক-কিছুতেই সন্তুষ্ট, গৃহহীন, স্থিরমতি যে ভক্তিমান মানুষ, সেই আমার প্রিয়।’ (১২:১৯) এখানে নতুন একটি কথা আছে, অনিকেত অর্থাৎ যে গৃহে বাস করে না, যার গৃহ নেই। সে কে? অরণ্যবাসী বা যাযাবর অথবা ভিক্ষুক। সমাজে এমন মানুষ প্রান্তবাসী, ব্যতিক্রমী। এদের দিয়ে সমাজ গঠিত হতে পারে না, চলতেও পারে না, তা তারা যতই কৃষ্ণের প্রিয় হোক না কেন। মনুষ্যসমাজকে তারা কিছু দিতেও পারে না। সমাজ থেকে কিছু নিতেও পারে না। যাদের অনুভবশক্তি এত শিথিল বা এত নিষ্ক্রিয় যে ভালমন্দ সুখ-দুঃখ তাদের কাছে সমান, তেমন মানুষ সমাজে কাজে লাগে না, তারা কৃষ্ণের প্রিয় হলেও। যাঁরা সুখে উচ্ছ্বসিত, বা দুঃখে মুহ্যমান হন তাঁরা ছাড়াও যাঁরা সুখ-দুঃখ দুয়েতেই খানিকটা স্থৈর্য ও আত্মস্থতা রক্ষা করতে পারেন তাঁরা সত্যিই শ্রদ্ধেয়— সমাজের এবং বুদ্ধিমান মানুষ মাত্রেরই কিন্তু কৃষ্ণ যাঁদের প্রিয় বলছেন তাঁরা সমস্ত অনুভূতিতে উদাসীন। প্রকৃতপক্ষে এঁরা মনুষ্যসমাজে থেকেও তার বাইরে।
এর পরে তিন রকম যজ্ঞের কথা বলা হয়েছে: ‘ফালাকাঙ্ক্ষা ত্যাগ করে, শুধু যজ্ঞ করা উচিত বলে যে যজ্ঞ অনুষ্ঠিত হয় তা সাত্ত্বিক। ফালাকাঙ্ক্ষার সঙ্গে দম্ভ যুক্ত থাকলে তা রাজসিক। এবং, বিধিবর্জিত, মন্ত্রহীন, শ্রদ্ধাহীন যে যজ্ঞ তা তামসিক।’ (১৭:১১-১৩) তিন রকম মানুষ তিন রকম প্রবৃত্তি ও মনোভাব থেকে যজ্ঞ করে; বলা বাহুল্য, কৃষ্ণের কাছে সাত্ত্বিক যজ্ঞই গ্রাহ্য, অন্য দু’টি নয়। এ অংশে বোঝা যায়, সমাজে যজ্ঞ তখনও চলত, কিন্তু কৃষ্ণ উপাসনাকে প্রাধান্য দিয়ে, একক কৃষ্ণেরই আরাধনা চান। সেই কারণেই এই সব পদ্ধতির স্থান দেওয়ার চেষ্টা সারা গীতাতেই। কৌশলে যজ্ঞকে তার অন্তর্ভুক্ত করা হয়েছে। যেন অশ্রদ্ধার সঙ্গে যা হবন করা হয়, দান করা হয়, অনুষ্ঠান করা হয়, তাকে অসৎ বলা যায়; তা ইহলোকে ও পরলোকে কোথাও ফলধারণ করে না।’ (১৭:২৮) এ কথার পশ্চাতে সামাজিক একটি তথ্য আছে, যা চিরকাল ছিল এবং থাকবে; তা হল, মানুষ লোক-দেখানো বহু উপাসনার অনুষ্ঠান চিরকালই করত। এখনও করে এবং করবেও, এর পশ্চাতে আছে আত্মম্ভরিতা ও আত্মপ্রচার; দেবতার প্রতি শ্রদ্ধা নয়, অনুষ্ঠাতার মহিমা প্রচারমাত্র। এ উপাসনা দেবতার কাছে পৌঁছয় না। এ অংশে বোঝা যায়, সমাজে যজ্ঞ তখন চলত, কিন্তু কৃষ্ণ আরাধনাকে প্রাধান্য দিয়ে একক কৃষ্ণেরই আরাধনার কারণে এই সব পদ্ধতিকে স্থান দেওয়ার চেষ্টা সারা গীতা জুড়ে। কৌশলে যজ্ঞকে তার অন্তর্ভুক্ত করা হয়েছে, যেন যজ্ঞ, পূজা, হোম, জপ ইত্যাদি বিভিন্ন ধর্মাচরণের কোনওটিই কৃষ্ণ আরাধনার বাইরে না থাকে।
পরে দেখানো হয়েছে, যথার্থ সাত্ত্বিক মানুষ বিভিন্ন সদগুণে ভূষিত হয়ে যে ধর্মাচরণ করে তার মধ্যে আত্মম্ভরিতা, আত্মপ্রচার থাকে না; সিদ্ধিতে থাকে নির্বিকার ভাব। (১৮:৩০) এই সাত্ত্বিক উপাসনাই কৃষ্ণের কাছে গ্রাহ্য। তা হলে মোটামুটি জানা গেল, পূজা বা অনুষ্ঠানে নিজেকে গৌণ রেখে, যদি তা সম্পাদিত হয়, কেবলমাত্র কৃষ্ণেই অক্ষুণ্ন ভক্তি রেখে, তবেই তা সার্থক, কারণ তখনই তা সাত্ত্বিক পর্যায়ে পৌঁছেছে এবং তা কৃষ্ণের পক্ষে গ্রহণীয় হয়েছে।কৃষ্ণ ও অর্জুন দু’জনেই মহাভারতের দুই মুখ্য চরিত্র। কৃষ্ণ মহাভারত ছাড়াও হরিবংশে, নানা পুরাণে ও বৈষ্ণবগ্রন্থে চিত্রিত এবং এ সব চিত্রের কোনও সংহত রূপ নেই। একই ব্যক্তি বৃন্দাবনের রাজকুমার, গোপালদের সখা, পাণ্ডবদের বন্ধু, রাধার প্রণয়ী, গোপীদের প্রেমিক এটা কল্পনা করা দুষ্কর হলেও শাস্ত্র সমবেত ভাবে তাই করেছে। কিন্তু এই জটিল কৃষ্ণকে আমাদের প্রয়োজন নেই; আমাদের কাছে এটা যখন থেকে কৃষ্ণ অর্জুনের যুক্তি মত খণ্ডন করতে প্রয়াসী হন তখন থেকে ক্রমশই ব্যাপারটা একতরফা উপদেশের সংকলন হয়ে ওঠে। অর্জুনের আপত্তি ক্রমশই ক্ষীণ ও হ্রস্ব হতে থাকে। যেন বক্তা হচ্ছে কৃষ্ণ, অর্জুন নন। তিনি পরাজিত শ্রোতামাত্র। এইটেই গীতার গঠন ও রচনাপ্রণালী।
গীতার গঠনে শ্লোকছন্দ, যা সারা মহাভারতেরই। তা ছাড়া এখানে সংলাপের একটা ক্ষীণ বহিরাবরণ আছে কিন্তু প্লেটোর যে সংলাপ, উপনিষদে যে সংলাপ গীতায় তা একেবারেই অনুপস্থিত। এখানে প্রশ্ন বিরল, মৃদু, ক্ষীণ; উত্তর দীর্ঘায়িত এবং বলতে গেলে এই উত্তরগুলির সমাহারই গীতা। এই অংশে সাংখ্য, যোগ ও বেদান্ত এবং খানিকটা ন্যায় উপস্থিত— যে কারণে গীতার নিজের কোনও দর্শন নেই, হয়তো, খানিকটা বেদান্ত ছাড়া।
এ কথা ভুললে চলবে না যে, সাধারণ মানুষ দৃঢ়ভিত্তির উপর প্রতিষ্ঠিত, সদযুক্তি পরম্পরার দ্বারা কোনও দর্শন প্রস্থানকে গ্রহণ করতে পারে না তার অন্তর্নিহিত দুরূহতার জন্য। এর চেয়ে অনেক সহজে সে গ্রহণ করতে পারে নানা মতের সমাহারে নির্মিত একটি মতকে। এটাই গীতার জনপ্রিয়তার একটা কারণ। যে সমাজে বহুবিধ প্রায় পরস্পরবিরোধী নানা মতের সমাহার, কিন্তু সমন্বয় সমাস্থিত হলে একটি প্রবল শক্তিশালী কেন্দ্ৰীয় মত পাওয়া যেত এবং নানা প্রস্থানের মানুষ সেই কেন্দ্র ছত্রতলে আশ্রয় পেত; তা না হওয়ায় গীতায় তৎকালীন উত্তর ভারতের প্রাচীন ও অর্বাচীন নানা আঞ্চলিক মতের যুক্তি পরম্পরাহীন একত্র সমাবেশ ঘটেছে। এতে সব মতের লোকই নিজের বিশ্বাস ও আকর্ষণের নির্দেশ খুঁজে পায়। এতে সব প্রস্থানের মানুষ তার বিশ্বাসের ভিত্তিভূমিও খুঁজে পায়। এই প্রশস্ত বহুধা-বিস্তৃত ভিত্তিভূমির ওপর প্রতিষ্ঠিত হয় গীতা কৃষ্ণের মধ্যে প্রধান ব্রহ্মৈকত্ব প্রচার করে। ফলে সামগ্রিক দৃষ্টিতে গীতা একটি বহু-মত-মিশ্র প্রস্থান হয়ে উঠেছে।
গীতায় ব্রহ্মসূত্রের স্পষ্ট প্রভাব আছে বেদান্তের মধ্যে দিয়ে— যে বেদান্ত এখানে অন্য দর্শন প্রস্থানগুলির তুলনায় যথার্থ প্রাধান্য পেয়েছে। ব্রহ্মসূত্র বহু পূর্বতন দার্শনিক প্রস্থান থেকেই ধীরে ধীরে সংহত একটি রূপ পেয়েছে। বেদান্তের পরেই যোগ, ন্যায়, সাংখ্য মত গীতায় যথেষ্ট প্রাধান্য পেয়েছে। সাংখ্য বেদান্তের মধ্যে বটে এবং বাইরেও বটে। সে তুলনায় পূর্বমীমাংসা ও বৈশিষিকও গীতায় অনেকটাই অবজ্ঞাত; গৌণ ভাবেও এগুলি গীতার সঙ্গে যেন সম্পৃক্ত নয়। তেমনই নয় বৌদ্ধ, জৈন, আজীবিক ও বাহস্পত্য বা চার্বাক। অর্থাৎ তৎকালীন সমাজে যে প্রস্তাবগুলি বিশেষ ভাবে আলোচিত ও অনুসৃত হত, গীতা সেগুলিরই উল্লেখ ও আলোচনা করেছে। কোনও যুক্তিপরম্পরা বা দার্শনিক আলোচনার মধ্যে দিয়ে ততটা নয়, যতটা সে এক পাঁচমিশেলি দর্শন হয়ে উঠেছে, যার মধ্যে তৎকালীন সমাজে পরিব্যাপ্ত বহু দর্শন প্রস্থানের দেখা পাওয়া যায়। এতে কিন্তু নিঃশেষ, পরিণত, একমাত্র গ্রহণীয় কোনও মতের প্রতিষ্ঠা হতে পারেনি।
এর লাভের দিকটা হল প্রায় প্রত্যেক প্রস্থানবাদীরা এর মধ্যে নিজেদের মত খুঁজে পান। কিন্তু একমাত্র বা অবিসংবাদী মত হিসেবে কোনওটিই প্রতিষ্ঠিত হয়নি। এই ফাঁকটার মধ্যে সব মতই নিজেকে খুঁজে পায়— কিন্তু একমাত্র গ্রহণযোগ্য বলে কোনও কিছু প্রতিষ্ঠিত হয় না। বেদান্তকেই গীতা শ্রেষ্ঠ আসন দিয়েছে, সম্ভবত কৃষ্ণকে ব্রহ্মের সঙ্গে একাত্ম বলে দেখাবার সুযোগ পাওয়া যাবে বলে। প্রসঙ্গভেদে কৃষ্ণের বাগভঙ্গি যুক্তিনির্ভর থেকে, অনুনয়ের থেকে সহসা আদেশের ও নিযুক্তি ফতোয়া দেওয়ার সুরে পর্যবসিত হয়। এতৎসত্ত্বেও গীতায় নাটকীয়তা নেই, কারণ চরিত্র দু’টি সেই অর্থে পরস্পরবিরোধী হয়ে ওঠেনি। সমস্ত গীতার মধ্যে অর্জুন মাত্র দু’বার স্পষ্ট ও স্বতপ্রভাবে মত প্রকাশ করেছেন— দ্বিতীয় অধ্যায়ে যুদ্ধে যোগ দিতে আপত্তি করায় এবং একাদশ থেকে কয়েক অধ্যায়ে সম্পূর্ণ বংশবদ, অভিভূত ও দাসানুদাসের ভঙ্গিতে কথা বলে। এই সুরেই গীতা শেষ হয়। কৃষ্ণের স্বর প্রথম থেকেই গুরু-র— যে গুরু ভ্রান্ত বিপথগামী শিষ্যকে যুক্তির দ্বারা স্বমতে ও সত্য পথে আনবার জন্য চেষ্টা করছেন। সদগুরুর ভূমিকায় যে কৃষ্ণ, তাঁর ওপরে কোনও কথা অর্জুন বলতে সাহস পাননি, কারণ, কৃষ্ণ জ্ঞানীতম এবং তাঁর দাবি অনুসারে তিনি ব্রহ্মস্বরূপ। তুচ্ছ মানুষ অর্জুন কী সুবাদে এঁর সঙ্গে তর্ক করবেন? তাই গীতার শুরু থেকেই এ রকম বোঝা যায় যে, কৃষ্ণ যা বলবেন তাই গ্রহণীয়, যুক্তিগ্রাহ্য। এবং সত্য।
সখা ও সারথি মহাভারতে এই অংশে অর্থাৎ গীতায়, প্রাসঙ্গিক। মনে রাখতে হবে যে, শাস্ত্রে সারথিকে রথীর উপদেশ দিয়ে যুদ্ধে অনুপ্রাণিত করবার অধিকার দিয়েছে। তাই গীতার শুরুতেই কৃষ্ণ সারথিধর্ম অনুসারে অর্জুনকে তাঁর বর্ণধর্ম অনুসারে যুদ্ধ করতে নির্দেশ দেন। যুদ্ধটা ছিল হস্তিনাপুরের সিংহাসনের অধিকার নিয়ে কৌরব ও পাণ্ডবদের মধ্যে অধিকারের দ্বন্দ্ব। ধৃতরাষ্ট্র জ্যেষ্ঠ হলেও, অন্ধ বলে সিংহাসনে অধিকার নেই; তাঁর পুত্র দুর্যোধনের এক ধরনের অধিকার ছিল সিংহাসনে; কিন্তু অন্ধ অর্থাৎ বিকলাঙ্গ রাজার পুত্র হিসেবে তা নাকচ হয়ে যায়। অতএব তাঁর কনিষ্ঠ ভ্রাতা পাণ্ডুর পুত্রদের অধিকার আসে। এ অধিকার দুর্যোধন স্বীকার করতে নারাজ। কৃষ্ণ অর্জুন ও তাঁর ভাইদের অধিকার মানেন বলেই তাঁর কাছে এটা ধর্মযুদ্ধ; কৌরবদের দাবি ধর্মসম্মত নয়, পাণ্ডবরাই ধর্মত সিংহাসনের অধিকারী। ক্ষত্ৰিয় হিসাবে অর্জুনের ধর্ম হল নিজের এবং ধর্মত অন্য অধিকারীর ন্যায্য প্রাপ্য পেতে সাহায্য করা, প্রয়োজন হলে তার জন্যে যুদ্ধ করা এমনকী প্রাণ দেওয়াও। এই ধর্মনির্দেশ অনুসারে কৃষ্ণ অর্জুনকে যুদ্ধে প্রেরণা দেন।
অর্জুন কৃষ্ণের বর্ণ ধর্মনির্দেশ মানতে সম্মত নন, কারণ তাঁর কাছে বর্ণধর্মের ওপরে আর একটি ধর্ম আছে— মানবধর্ম। আত্মীয়বন্ধুদের হত্যা করে যে সিংহাসন ধর্মত লাভ করা যায় তা বর্ণধর্ম অনুসারে সঙ্গত হলেও মানবধর্মের বিরোধী। এতেই প্রায় প্রমাণ রয়েছে যে, গীতায় বৌদ্ধধর্মের প্রভাব আছে— মৈত্রী, করুণা ও অহিংসার প্রভাব ব্যাপক ভাবে উত্তর ভারতে প্রচারিত ও প্রসারিত হচ্ছিল। উৎকর্ষে কিছুকাল ধরে অন্যান্য ধর্মমতের ঊর্ধ্বে শ্রেষ্ঠ একক ধর্ম বলে উচ্চ আসন পেয়ে আসছিল। অর্জুনের আপত্তিতে এই বৌদ্ধ প্রভাবের নিগূঢ় ধ্বনি শোনা যায়।
গীতার রচনাকালের বহু পূর্বে বুদ্ধ ভারতীয় সমাজে অন্য একটি ধর্ম বা বর্ণধর্মের ঊর্ধ্বে সেই মানবধর্মকে ব্যাখ্যায়, শ্রেষ্ঠ বলে উপস্থাপিত করে গেছেন। এই মানবধর্মেরই সেই যুক্তিগুলিই অর্জুন নানা ভাবে কৃষ্ণের বর্ণধর্মের এবং তার দ্বারা লভ্য ধন, মান, যশ, বিজয় ও সিংহাসনের অনেক ঊর্ধ্বে স্থাপিত করছেন। বৌদ্ধধর্ম সমাজে তখন পূর্বের চেয়ে বিরল হয়ে এলেও কোথাও কোথাও বর্তমান আছে এবং বর্ণধর্মের ঊর্ধ্বে এক উচ্চকোটির লক্ষ্য বলে গণ্য হত। অধিকাংশের ধর্ম তখন ব্রাহ্মণ্য বর্ণধর্মের ধর্ম এবং কৃষ্ণের যুক্তির জোর অনেকটা এইখানেই। কিন্তু সব মানুষই অবচেতনে হলেও জানে যে মানবধর্ম, যার প্রতিষ্ঠা অহিংসা মৈত্রীর ওপরে, তাই তা শ্রেষ্ঠ। কাজেই খ্রিস্টপূর্ব ষষ্ঠ শতকের প্রভাব আটশো বছরে কতকটা ক্ষীণ হয়ে এলেও সম্পূর্ণ লুপ্ত হয়নি। তাই কৃষ্ণ-অর্জুনের মধ্যে যে দ্বন্দ্ব তা সমাজে দৃশ্যমান দু’টি মতাদর্শের দ্বন্দ্ব। কৃষ্ণ যা প্রতিষ্ঠা করতে চাইছেন তা অনেকগুণে তরল হয়ে এলেও তখনও জাজ্জ্বল্যমান একটি মত। এবং অর্জুন যা বলছেন তা তৎকালীন উদীয়মান একটি ধর্মপ্রস্থান। যাদের সুখে রাখবার জন্য যুদ্ধ করে সিংহাসন লাভ করার প্রশ্ন উঠছে, যুদ্ধে তো সেই সব আত্মীয়বন্ধুদের প্রাণনাশ হবে; তা হলে কোন সুখের জন্য, কার সুখের জন্য অর্জুন যুদ্ধ করবেন? তাঁর কাছে এটা আর ধর্মযুদ্ধ রইল না, অধর্ম যুদ্ধ হয়ে উঠল, এবং তিনি তাতে অসম্মত হলেন।
যুদ্ধক্ষেত্রে যেখানে অষ্টাদশ অক্ষৌহিণী-সহ কৌরবপক্ষ এবং বিপরীতে পাণ্ডবপক্ষ সুসজ্জিত, শুধু শঙ্খধ্বনিটি হলেই যুদ্ধ শুরু হয় সেই বিশেষক্ষণে এই অষ্টাদশ অধ্যায়ের গীতা শুধু কৃষ্ণ অর্জুনের বিতণ্ডা। বলা উচিত অর্জুনের আপত্তি প্রথমে স্পষ্ট ও অবিচল থাকলেও কৃষ্ণ ক্রমশই একে একে দর্শন প্রস্থানগুলির প্রসঙ্গ উত্থাপন করে ব্রাহ্মণ্যধর্মের শ্রেষ্ঠত্ব প্রমাণ করতে চাইছেন। অর্জুনের যুক্তি আপাত ভাবে ক্ষীণতর হলেও তার পশ্চাতে সর্বজনীন অহিংসা ও মৈত্রী থাকায় সেগুলি আপাত ভাবে খণ্ডনীয় হলেও দৃঢ় সর্বকালীন মহত্তর বিশ্বাসের মহিমা তার মধ্যে লিপ্ত আছে। হায়, সেই কারণে শেষ পর্যন্ত কৃষ্ণ যুক্তিমার্গ ছেড়ে অলৌকিকতার আশ্রয় নিলেন। এ নয় যে, কৃষ্ণ সব সময় যুক্তিগ্রাহ্য বা সত্য কথা বলেন। তিনি যে বলেন, চারটি বর্ণ তাঁরই সৃষ্ট এবং তা গুণ ও কর্মের বিভাগ অনুসারে নির্মিত, তা তো শাস্ত্রই খণ্ডন করে। ঋগ্বেদে চতুবর্ণের ধারণা এল অনেক পরে, দশম মণ্ডলে। এবং তাও সম্পূর্ণ নয়। ইতিহাস জানে, বিজয়ী ও বিজিতের সংমিশ্রণে যে সব জনগোষ্ঠী তৈরি হয় তা আসে অনেক পরে। ঋগ্বেদের প্রথম দিকে গুণকর্ম নির্বিশেষে বর্ণ সৃষ্ট হয় এবং অনেক পরেও, ঋগ্বেদেই বর্ণগুলি কতকটা সঞ্চরণশীল ছিল। অর্থাৎ একই গোষ্ঠী স্থির নিষ্ঠিত ছিল না। কাজেই কৃষ্ণের দাবি ধোপে টেকে না।
তেমনই, কৃষ্ণ বলেন, বৈশ্য শূদ্র, নারী এরা স্বভাবতই অশুচি এবং এরা তাঁর শরণাপন্ন হলে শুচিতা লাভ করে। বলা বাহুল্য, নারীমাত্রই অশুচি এ কথা বেদের ধর্মসূত্রে থাকলেও স্বীকার করা যায়। যেমন বৈশ্য তো শাস্ত্রমতেই দ্বিজ, অতএব আর্যবর্ণ যজ্ঞেও তার অধিকার আছে। কৃষ্ণ এদের প্রথমে অশুচি বললেন, যেটা তখনই অশাস্ত্রীয় এবং তার পরে বললেন যে, বৈশ্যও তাঁর শরণাগত হলে শুচিতা পাবে। স্পষ্টতই এর প্রতিপাদ্য বিষয়টি শাস্ত্রের সঙ্গে মেলে না, কারণ বৈশ্য আর্যবর্ণ এবং স্বভাবতই শুচি— কৃষ্ণের সাহায্য ছাড়াই!
একটা বিশেষ কথা নানা ভাবেই কৃষ্ণ বলেন: কর্মফলত্যাগ একটি বিশেষ পূণ্য। দ্বাদশ অধ্যায়ে (ভক্তিযোগ) এক জায়গায় বলা আছে ‘অভ্যাসের চেয়ে জ্ঞান শ্রেয়, জ্ঞানের চেয়ে ধ্যান এবং কর্মফলত্যাগ ধ্যানের চেয়ে শ্রেষ্ঠ।’ অভ্যাস, জ্ঞান, ধ্যান যে ভাল তা সবাই জানত, যে নতুন কথাটি কৃষ্ণ এখানে যোগ করলেন তা হল, এ সবের চেয়ে শ্রেষ্ঠ হল কর্মফলত্যাগ। অবশ্য, ত্যাগ ও দান এ দু’টি কর্ম করেও কর্মফলত্যাগ, বস্তুত সর্বফলত্যাগ হল শ্রেষ্ঠ ধর্মাচরণ। কার্ল পটার বলেন, ‘ত্যাগ সম্বন্ধে সমস্ত ভারতীয় শাস্ত্রের মধ্যে গীতাই উৎকৃষ্ট গ্রন্থ। নানা ধরনের ত্যাগের কথাই গীতায় আছে: যোগ্য অযোগ্য পাত্রকে দান, দুঃখী প্রার্থীকে দান, ত্যাগের দ্বারা দানকে মহিমান্বিত করা ও দেবতার উদ্দেশে দ্রব্যত্যাগ— এ সবই ধর্মবিধানে দান— মূল্যবান দান। সর্বোৎকৃষ্ট দান হল কর্মফল ত্যাগ অর্থাৎ কর্মফল দান। অতএব যজ্ঞের কাল থেকে দ্রব্যত্যাগ (নৈবেদ্য বা দান), একটি বিশেষ দানই; গীতার পূর্বেই একটি পুণ্যজয়ী দানের মহিমা বর্ণিত ছিল। গীতায় কয়েকটি নতুন দানের প্রবর্তন হয়। এর পরের যুগে আসবে (কৃষ্ণের) পূজা— ক্রমবর্ধমান নৈবেদ্যের সমাহারে যা নিষ্পন্ন হবে। এখন পর্যন্ত পত্রপুষ্প, জল, ফল (পূজাতে, এ সবই আছে, আরও অনেক কিছুই আছে) গীতা মানসিক ভাবে তার পূর্বপ্রস্তুতি করলেন।
অন্যত্রও শুনি, কর্মেই তোমার অধিকার, ফলে কখনওই তোমার অধিকার নেই। এখন সমাজে কৃষিজীবী হোক, নানা উৎপাদনে ও উচ্চ বর্ণত্রয়ীর সেবা শ্রমিকই হোক, এরা কর্মী এবং এদের কর্ম হল উৎপাদন: কৃষিতে ফসল এবং অন্যত্র কামার, কুমোর, ছুতোর, জেলে, গোয়ালা দ্রব্য উৎপাদন করে যা তাদের শ্রমের ফল। কৃষ্ণ বলছেন, ওই কর্মটাতেই এদের অধিকার, ফল যা উৎপন্ন হল তা এদের নাগালের বাইরে, তাতে এদের কখনও কোনও অধিকার নেই— এই হল কর্মফলত্যাগ। তা হলে সমাজের বহুল ভাবে সংখ্যাগরিষ্ঠ যারা, দুঃসাধ্য কষ্টকর শ্রমে যাদের দিন কাটে তারা তাদের শ্রমের ফলে— ফসলে বা নির্মিত বস্তুতে অনধিকারী অর্থাৎ একদিকে তার মূল্যে অধিকারী নয়। প্রশ্ন আসে, তা হলে অধিকারী কে? সমাজ তখনই শ্রেণিবিভক্ত— অর্থাৎ একদিকে অসংখ্য হতদরিদ্র চাষি ও মজুর এবং অন্য দিকে মুষ্টিমেয় ধনী। এদের মধ্যে বণিকও ছিল। এই শেষোক্ত সম্প্রদায়ের হাতে অর্থ, অর্থাৎ প্রচুর বিত্তের সঞ্চয় ছিল এবং কৃষক শ্রমিকের শ্রমফলের অধিকারী তারাই। যদি না আগেই এরা অপর কাউকে কর্মফল ত্যাগ বা দান করে থাকে। তাই এত জোরের সঙ্গে বলা হয়েছে, শ্রমজীবী মানুষ শ্রম করবে, কারণ, শুধু শ্রমেই (‘কর্মনি এব’) তাদের অধিকার। কিন্তু সে কর্মের ফলে তার অধিকার নেই— কখনওই নেই (‘কদাচ ন’)। এই কঠোর ভাষাতেই প্রমাণ যে, এখানে স্বার্থের সংঘাত ছিল, অনুমানে মনে হয়, হয়তো বা নীচের তলায় কিছু প্রচ্ছন্ন প্রতিবাদও ছিল। যদিও গীতা কোথাও স্পষ্ট উচ্চারণে বলেননি শ্রমফলের অধিকারী কে, তথাপি সমাজে কর্মী (‘কর্মাণি’) ও উৎপাদক শ্রেণির যখন কখনওই (‘কদাচ ন’) শ্রমফলে অধিকার নেই, তখন প্রশ্ন আসবেই, তা হলে কার সেই অধিকার? অবশ্যই মুষ্টিমেয় ধনীর, ব্রাহ্মণ ক্ষত্রিয় বৈশ্যের বণিকের এবং ধনিকের। রোমিলা থাপার বলেন, ভোগী স্বাধীন ব্যক্তি সর্বদাই (অর্থাৎ তারা অন্যের কর্মের ফল ভোগই করে); কখনও তার উৎপাদক নয়।[১৩] ধন তখন পুঞ্জিত হচ্ছিল এদের হাতে। সেটাকে সুরক্ষিত করার জন্য এত কড়া হুকুমনামা। বৌদ্ধ সমাজেও ওপরতলায় যখন বাণিজ্যের রমরমা, কাজেই বৌদ্ধদের কাছেও এ কথা অত্যন্ত স্বাগত। শ্রেণিবিভক্ত সমাজে ধনিকের স্বার্থ সংরক্ষণে এ সব কথা যে কত মূল্যবান ছিল, কাজেই কত যে জনপ্রিয় হয়ে উঠেছিল, তা বোঝাই যায়। আজও গীতার মধ্যে এই শ্লোকটিই সবচেয়ে বেশি মুখে মুখে ঘোরে ও হয়তো সবচেয়ে জনপ্রিয়।
[১৩. From Lineage to State OUP, New Delhi 1985, p. 75]
কৃষ্ণের আর একটি প্রিয় বক্তব্য হচ্ছে, সমস্ত বিপরীত বিষয়ে ও সেগুলির সমাহারে সমান অবিচলিত থাকা। তাঁর উক্তি: পণ্ডিতরা জীবিত বা মৃত কারও জন্য শোক করেন না। জীবিত, রোগী না হলে লোকে তার জন্য শোক করবেই বা কেন? কিন্তু মৃত? আর সে মৃত যদি আত্মীয় বা প্রিয়জন হয়, তা হলে তার জন্য শোক না করাই তো অস্বাভাবিক। এই ধরনের আচরণে দীক্ষা দেন কৃষ্ণ। সমস্ত অবস্থায়— সদর্থক ও নঞর্থক— মানুষ যেন একই রকম অবিচলিত ভাব পোষণ করে; কৃষ্ণের তাই উপদেশ। মানুষের জীবনের লক্ষ্য ও উৎকর্ষ কিন্তু ঠিক এর বিপরীতে। ছোট থেকে শেখানো হয়— শিশু, বালক, কিশোর, যুবককে— কোনটা ভাল, কেন ভাল, কোনটা খারাপ, কেন খারাপ। তারই সঙ্গে সে বিবেচনা করতে শেখে আরও ভাল আর আরও মন্দকে। সে জায়গায় কৃষ্ণের শিক্ষা হল ভাল-মন্দ, উৎকৃষ্ট-অপকৃষ্টকে সমান জ্ঞান করা। এ শিক্ষা হল মনুষ্যত্বের উন্নতির একান্ত বিরোধী। মানুষ মন্দকে মন্দ জেনে পরিহার করবে, ভালকে ভাল জেনে অনুসরণ করবে— এই পথেই তার চরিত্রের ক্রমবিকাশ ঘটবে। কিন্তু কৃষ্ণ বলেন: ‘সুহৃন্মিত্রার্যুদাসীনমধ্যস্থদ্বেষ্যবন্ধুষু। সাধুম্বপি চ পাপেষু সমবুদ্ধিবিশিষ্যতে।’ (৬:৯) অর্থাৎ প্রিয়বন্ধু (সুহৃদ), বন্ধু, শত্রু, উদাসীন, (নিরপেক্ষ), দ্বেষের পাত্র, সাধু এবং পাপিষ্ঠের প্রতি যে সমদর্শী সেই বিশিষ্ট। এখানে সাধু ও পাপিষ্ঠকে সমদৃষ্টিতে দেখতে বলা হয়েছে। তা হলে বিশিষ্ট বক্তার কাছে পাপী ও পুণ্যবানের প্রভেদ নেই? থাকলেও উভয়কে এক বলে মনে করতে হবে? তা হলে শিশুকাল থেকে মানুষ যে ভাল-মন্দর, উৎকর্ষ-অপকর্ষের শিক্ষা পায় সেটা নিরর্থক? সকলকে সমান জ্ঞান করা সম্ভবও নয়, উচিতও নয়। সকলের প্রতি অবিচলিত অথবা সমান আচরণ করাও বাঞ্ছনীয় নয়। অথচ এই হল গীতায় কৃষ্ণের উপদেশ।
মনে হয় দেশে বৌদ্ধধর্মের প্রবল জোয়ারে ভেসে যাবার পর আদর্শ শ্রমণ ও বৌদ্ধ সন্ন্যাসীদের যে ভাবমূর্তি সৃষ্ট হয়েছিল সেইটি অনুপ্রাণিত করেছিল এই নিস্তরঙ্গ চিত্তবৃত্তির মানুষের, যে সুখেদুঃখে বিচলিত হয় না, পাপী পুণ্যবান যার কাছে সমান, শত্রুমিত্রের প্রতি যার সমান মনোভাব। এই আদর্শের অল্প কিছু মাত্র মানা যায়— সুখে দুঃখে অধীর হয়ে পড়াটা পরিশীলিত চিত্তবৃত্তির মানুষের পক্ষে লজ্জাকর। কিন্তু তাই বলে পাপী ও পুণ্যবানকে একদৃষ্টিতে দেখতে হবে? পুণ্যবানকে অপমান করা হয় না তাতে? এ ধরনের কোনও প্রশ্নই তোলা হয়নি একেবারে। কাজেই এ ভাবে দেখা সম্ভবও নয়, উচিতও নয়। পাপ-পুণ্য, বিদ্বান-মুখ, শত্রু-মিত্র সব কিছুকেই সমদৃষ্টিতে দেখলে শত্রু-মিত্র, বিদ্বান, মূর্খ পুণ্যবানের মধ্যে কোনও প্রভেদ থাকে না এবং সেটা যথার্থ মানসিক শিক্ষা ও উৎকর্ষষের বিপরীতে। যথার্থ শিক্ষা তো জ্ঞান ও গুণের উৎকর্ষ-উপকর্ষ বিচার শেখায়, সব কিছুকে সমদৃষ্টিতে দেখলে দোষগুণ ও সেগুলির মাত্রা ও মান বিলুপ্ত হয়ে যায়। বেদে দেবরাজ ইন্দ্রের আচরণ একেবারেই সৎ নয়, সব সময়েই ইন্দ্ৰ কৌশলী— যেখানে মন্দ স্বচ্ছন্দে বিচরণ করে।
বেদ থেকে মহাভারত পর্যন্ত এর বিরুদ্ধ শিক্ষাই দেয়। সেখানে নীতিজ্ঞানসম্পন্ন বিবেকবান মানুষ নির্মাণ করবার জন্যই সব উপদেশ। নানা উপাখ্যানের মাধ্যমে উৎকর্ষ-অপকর্ষের পরস্পর বিরুদ্ধতা দেখিয়ে সৎ ও বিবেকবান পুরুষের বিবর্তন দেখানো হয়েছে। এই নৈতিকতার নানা উৎকর্ষ-অপকর্ষ সম্বন্ধে বিশেষ শিক্ষা দেওয়া হয়েছে। ব্যত্যয় দেখা গেছে পুরাণে এসে। যেখানে বহু উপাখ্যানে কোনও বিশেষ উদ্দেশ্য সিদ্ধির জন্য অন্যায় পথ ও অসৎ ভাবে অনুপ্রাণিত কর্মের সিদ্ধি দেখানো হয়েছে বারেবারেই। কিন্তু পুরাণে কোথাও ভাল-মন্দের প্রতি সমদর্শী হতে বলা হয়নি। বরং মহৎকে মহৎ দেখিয়ে মন্দ কাজে তাকে নিযুক্ত দেখানো হয়েছে। এই গীতাতেই শুধু কৃষ্ণের নৈতিকতার সংজ্ঞায় ভাল-মন্দ, সুনীতি-দুর্নীতি আচরণ করে যারা, তাদের প্রতি পণ্ডিতকে সমদর্শী হতে উপদেশ দেওয়া হয়েছে। এখানে যুদ্ধজয়ের পটভূমিকায় পাপ-পুণ্য সৎ-অসৎ সকলকেই একই দৃষ্টিতে দেখেই কৃষ্ণের পণ্ডিতদের কাছে একান্ত কাম্য বলা হয়েছে।যোগ সম্বন্ধে গীতায় অনেক কথা আছে। কখনও শুনি, ‘যোগশ্চিত্তবৃত্তিনিরোধঃ’ অর্থাৎ চিত্তবৃত্তি বা প্রবৃত্তিগুলির একান্ত সংযম— বহির্গতি বন্ধ হওয়াই— যোগ। অর্থাৎ চূড়ান্ত ইন্দ্রিয় সংযমই যোগ। কখনও বা শুনি, তপস্বিভ্যোঽধিকো যোগী জ্ঞানিভ্যোঽপি মতোৎধিকঃ। কর্মিভ্যশ্চাধিকো যোগী তস্মাদ্ যোগী ভবার্জুন।’(৬:৪৬) যোগীকে তপস্বী, জ্ঞানী ও কর্মীর অধিক বলা হয়েছে। তা হলে কর্মী ও তপস্বীর স্থান যোগীর নীচে। এই যোগ প্রায় নিঃসাড়, নিষ্ক্রিয়, নিজ্ঞান এক মানুষ; সেই নাকি শ্রেষ্ঠ মানুষ। ধ্যান ও তপস্যার সঙ্গে তুলনা করে শ্রেষ্ঠ বলা হয়েছে যোগীকে। এই যোগী কৃষ্ণের মতে ভক্তশ্রেষ্ঠ। সমস্তটার মধ্যে একটা অন্তর্বিরোধ ও বিরুদ্ধতা আছে।
জ্ঞানীর চেয়ে যোগীকে শ্রেষ্ঠ বললেও জ্ঞানকে বলা হয়েছে শ্রেষ্ঠ: ‘নহি জ্ঞানেন সদৃশং পবিত্ৰমিহ বিদ্যতে।’ (৪:৩৮) অর্থাৎ জ্ঞানের মতো পবিত্র আর কিছুই নেই; যদিও যোগীকে জ্ঞানীর চেয়ে উচ্চে স্থান দেওয়া হয়েছিল। বলা বাহুল্য, এ জ্ঞান ব্যাকরণ, সাহিত্য, বিজ্ঞানের নয়, এ হল তা যা অন্য সব জ্ঞানের ঊর্ধ্বে। উচ্চারণ করে বলা হয়নি বটে, কিন্তু কৃষ্ণ তৎকালীন পাঠ্যতালিকা অর্থাৎ বেদাদি শাস্ত্রের জ্ঞানের কথা বলছেন না, এটা সহজেই বোঝা যায়। তবু সাধারণ ভাবে বুঝলেও কথাটা অত্যন্ত মূল্যবান: জ্ঞান পবিত্র, এত পবিত্র পৃথিবীতে আর কিছুই নেই। নানা রকম বুদ্ধিগ্রাহ্য দর্শনচর্চার প্রস্থানের আলোচনা, বিশ্লেষণ ও বিতর্কের যুগে জ্ঞানকে শ্রেষ্ঠ বলা হবে এ তো স্বাভাবিক, কিন্তু গীতা বলছে জ্ঞান পবিত্র, এত পবিত্র যে এর তুল্য পবিত্র আর কিছুই নেই।
জ্ঞানের বিষয়ে কৃষ্ণ অর্জুনকে বলেন, ‘তোমাকে আমি জ্ঞানের কথা সম্পূর্ণ ভাবে বলব, যা জানলে জানবার জন্য আর কিছু বাকি থাকে না।’ (৭:২) এর পরে বলেন, ‘আমার পরে উপরে জানবার আর কিছু নেই।’ (৭:৭ তার মানে কৃষ্ণই শ্রেষ্ঠ জ্ঞাতব্য বিষয়, তার পরে বা তার উপরে আর কিছু জ্ঞাতব্য নেই। এই জ্ঞানকে তাই অন্যত্র শ্রেষ্ঠ জ্ঞাতব্যের জ্ঞান বলা হয়েছে। কৃষ্ণই সেই জ্ঞানের কেন্দ্রবিন্দু, যাঁকে জানলে অন্য কোনও শ্রেয়তর জ্ঞাতব্য আর থাকে না। অর্থাৎ, কৃষ্ণই জ্ঞাতব্যতম। জ্ঞানের সারা বিশ্বভুবনের ভরকেন্দ্র বটে।
গীতায় কৃষ্ণপ্রাথম্য নানা ভাবে ব্যক্ত রয়েছে, কারণ, এ গ্রন্থ রচনার অন্যতম উদ্দেশ্য হল কৃষ্ণপ্রাথম্য ঘোষণা করা। যে কারণে কৃষ্ণকে মাঝে মাঝেই ব্রহ্মস্বরূপ বলা হয়েছে। এক হিসেবে গীতার অধিকাংশ জুড়ে যে বিষয়েরই বিবরণ দেওয়া হোক না কেন, তার মূল বিবক্ষিত বিষয়ই কৃষ্ণ। কৃষ্ণকে স্বরূপে জানা অর্থাৎ তাঁকে ব্রহ্মাস্বরূপ বলে জানা-ই হল জ্ঞান। জ্ঞানযোগ বলে স্বতন্ত্র একটি প্রসঙ্গ, একটি অধ্যায় আছে। সেটি এবং ইতস্তত ছড়ানো অন্যান্য জ্ঞানের কথা— সবই গিয়ে ঠেকে কৃষ্ণে: মূল জ্ঞাতব্য হল কৃষ্ণ। তা হলে জ্ঞানবিজ্ঞান নিয়ে মানুষ যত জেনেছে, জানছে, জানবে সে সবের ঊর্ধ্বে গীতার কেন্দ্রবস্তু কৃষ্ণই জ্ঞান। বাকি জ্ঞান অপরিহার্য নয়। অপেক্ষাকৃত গৌণ এবং গুরুত্বে হীনতর। গীতার মূল উদ্দেশ্য হল কৃষ্ণকে মনুষ্য জীবনের কেন্দ্রবস্তু বলে প্রতিষ্ঠিত করা এবং এই কাজটিই নানা উপায়ে সিদ্ধ করছে এ গ্রন্থ।
আরও কতকগুলি প্রাচীন বিষয়কে নতুন যুক্তিতে নতুন ভাবে প্রতিষ্ঠিত করছে গীতা। তার মধ্যে একটা প্রাচীন ধারণা হল, সমাজে নারীর স্থান পুরুষের বহু নীচে। ধারণাটা সুপ্রাচীন, বেদ থেকেই প্রচলিত। তাকে নতুন করে প্রতিষ্ঠা করা কৃষ্ণ একটা কর্তব্য বলে মনে করলেন।
এ সময়ের বেশ কিছু আগে থেকেই জৈন, বৌদ্ধ ধর্মমতে জন্মান্তরবাদ স্বীকৃত ছিল এবং সম্ভবত দেশের চিন্তাজগতে জন্মান্তরবাদ সত্যই সঞ্চরণ ছিল।
আগেই কিছুটা উল্লেখ করেছি, তাই গীতার অপর একটি প্রতিপাদ্য হল জন্মান্তরবাদ। তবে গীতা যখন রচিত হচ্ছে তখন সমস্ত সমাজের দর্শন ও ধর্মমত জন্মান্তরবাদ স্বীকার করে; বস্তুত জন্মান্তরবাদ সত্য ও অভ্রান্ত ধরে নিয়েই সকল প্রস্থান আপন-আপন মত প্রচার করেছে এমন এক পরিমণ্ডলে যেখানে একে অভ্রান্ত ধরে নিয়েই সব আলোচনার শুরু ও শেষ। নিশ্চয়ই তখনও সমাজে কেউ কেউ এ মতে অবিশ্বাসী ছিল, যেমন চার্বাক ও বার্হস্পত্য মতবাদীরা। কিন্তু সংখ্যাগরিষ্ঠ মানুষই জন্মান্তরে বিশ্বাসী ছিল, কারণ এ ধারণার সুবিধা এই যে, মৃত্যুতেই সব শেষ নয়, তার পরও মানুষ পরবর্তী জন্মে আপন ভাগ্যকে পুনর্নির্মাণ করতে পারে; এতে খানিকটা সুযোগ থাকে পরজন্মে ত্রুটি শোধনের ও উন্নতির। স্বভাবতই এটা সব মানুষেরই কাম্য ছিল। অধিকাংশ মানুষই জীবনকে সৎ ও ভোগ্য বলে মনে করে। তাই মৃত্যু তার কাছে এক পরম অবসান। বিকল্প মতে এ অবসানের স্থানে যদি একটা নূতনতর অস্তিত্বের সূত্রপাত বলে মনে করা যায় তবে, মৃত্যুর আতঙ্ক মনে এবং জীবনকে পুনর্বার লাভ করার সম্ভাবনা দেখা দেয়। এই সব কারণে জন্মান্তর দিকটি ভাবকল্প থেকে আশ্বাসে এমনকী বিশ্বাসেও পরিণত করেছিল সমাজ। পৃথিবীর অন্যত্রও কোথাও (যেমন গ্রিসে) জন্মান্তরবাদে কিছু মানুষের বিশ্বাস ছিল, কিন্তু ভারতবর্ষের মতো এমন অভ্রান্ত পরিণতি বলে তারা বিশ্বাস করত না। এবং নানাদিক থেকে এ মতটি তেমন পরিপুষ্টিও লাভ করেনি।
সমাজে এ মত প্রচলিত ও সাধারণ গৃহীত হলেও গীতা চেয়েছে একে আরও সর্বজনগ্রাহ্য করে তুলতে। এর একটা সুবিধা হল, মৃত্যুতেই যে সব শেষ হয়ে গেল এই চূড়ান্ত নৈরাশ্য থেকে মুক্তি। জন্মান্তর অসংখ্য, ফলে এ জীবনের অতৃপ্ত কামনার পরিতৃপ্তির, এ জীবনের অপরাধ-মোচনের অনেক সুযোগ পুণ্যকর্মের জন্য প্রচুর সময় এবং সর্বোপরি বহু শত লক্ষ জন্মের পরে মোক্ষলাভের প্রতিশ্রুতি পাওয়া যাচ্ছে শাস্ত্রে— এর চেয়ে বড় লোভনীয় প্রস্তাব ভারতীয় সমাজে আর কী হতে পারে? জন্মান্তরবাদ প্রতিষ্ঠা করার কোনও যুক্তিগ্রাহ্য তত্ত্ব বা প্রমাণ দেওয়া হয়নি। শুধু দেওয়া হয়েছে এমন এক আশ্বাস যার জন্য সব মানুষ সর্বত্রই উৎসুক ছিল। এই ঔৎসুক্যকে যুক্তি দ্বারা প্রতিষ্ঠিত করা হয়নি। তবু এই অতি দুর্লভ সৌভাগ্য সাধারণ মানুষ, বিশেষত সমাজের সংখ্যাগরিষ্ঠ বঞ্চিত মানুষকে বোঝানো সহজ যে, জন্মে যা পেলে না পরজন্মে হয়তো তা পাবে। তা হলে ‘মা ফলেষু কদাচন’-এর একটা ব্যতিক্রমী ক্ষতিপূরণাত্মক সম্ভাবনাকে জিইয়ে রাখা যায়। যে এ জন্মে ভোগের সুখের কিছুই পেল না কোথাও, সে ক্ষতিপূরণ শুদ্ধতা পাবে, সে কথা সাধারণ মানুষকে কী পরিমাণ প্রলুব্ধ করতে পারে, হতদরিদ্র, অত্যাচারিত মানুষের দৃষ্টিতে যে স্বপ্নস্বর্গ সৃষ্টি করতে পারে, তা তো বোঝাই যায়।
এ তত্ত্ব প্রমাণ করার দায় নেই, যেহেতু প্রমাণ করা সম্ভব নয়। তবু এই প্রলোভন স্বপ্নখচিত স্বর্গের, এ জন্মের বঞ্চনা, শ্রম, অনাহার সব কিছুই মেনে নিতে বলে এবং চিরবঞ্চিত মানুষ এই অলীক আশ্বাসেই প্রাণপণে সেবাকর্মে নিযুক্ত থাকে। হতদরিদ্রের কাছে এ জন্মে না হলেও পরজন্মে ভোগসুখ প্রাপ্তির যে সম্ভাবনা মরীচিকার মতো তুলে ধরা হল তা যেমন কূটনীতি-সিদ্ধ তেমনই এ জন্মে উচ্চ বর্ণ-ত্রয়ীর পক্ষে বিশেষ লাভজনক। নবজন্মের অলীক মরীচিকা তাকে এ জন্মের বঞ্চনা ও দুঃখদারিদ্র্য সহ্য করার শক্তি দেয়। লাভ উভয়তই উচ্চবর্ণত্রয়ীর প্রচুর অকুণ্ঠিত সেবা প্রাপ্তি। এবং ভাগ্যহত, বাস্তবে পীড়িতকে এক মোহিনী মায়ায় সারা জীবন নেশায় বিভোর রাখে।
সাধারণ মানুষকে বলা হয়েছে যে, কর্মেই তোমার অধিকার, ফলে কখনও নয়। সেখানে সংখ্যাগরিষ্ঠ মানুষকে কর্মের ফলে নিস্পৃহ হয়ে মুখ বুজে ধনী ও উচ্চ ত্রিবর্ণের ইচ্ছাপূরণ ও সর্বতো ভাবে সেবা করে চলতে হবে। এই মানুষগুলির সামনে এ জন্মে কোনও ফললাভের আশা নেই, তাই গীতা এদের বলেছে, এ জন্মে যা পেলে না, পরজন্মে শক্তির আসনে অধিষ্ঠিত মানুষরা তোমাদের সুখ ঐশ্বর্য সম্মান সব কিছুই পাবার ব্যবস্থা করবেন। কাজেই জন্মান্তরবাদ না হলে ইহজীবনের সমস্ত বঞ্চনা, যন্ত্রণার ক্ষতিপূরণ হত না। যে সমাজে শক্তিমান শ্রেণি সংখ্যাগরিষ্ঠ মানুষকে শুধু হাতে খাটিয়ে, তাদের সমস্ত শ্রমের ফল নিজেরা ভোগ করতে চায়, জন্মান্তরবাদ তাদের হাতে একটি অত্যন্ত শক্তিশালী ও প্রায় অমোঘ অস্ত্ৰ।
এ তো গেল ব্যক্তির দিকটা। সমাজের দিক থেকেও এর প্রয়োজন ছিল। মানুষকে যদি বলা হয় যে, এ জীবনে যা পেলে না তা পরজন্মে পাবে, যদি এ জন্মে দেবদ্বিজের সেবা করে, শূদ্র যদি উচ্চ তিন বর্ণের যথাযথ সেবা করে, নারী যদি সর্বতো ভাবে পুরুষের পদতলে থেকে তার সেবা করে, প্রজা যদি নিষ্প্রতিবাদে রাজা বা জমিদারের আজ্ঞাবহ হয়, তবে পরজন্মে তার অবস্থার উন্নতি হবে। অর্থাৎ সে পরজন্মে উচ্চতর বংশে জন্মালে শিক্ষিত হবে এবং তার আর্থিক অবস্থা বহুগুণে ভাল হবে। সব মানুষের এ জন্মের অতৃপ্ত বাসনা পূর্ণ হবে— এ কি কম প্রত্যাশা? এই টোপ ফেলে অগণ্য দুঃস্থ মানুষের লোভ ও আশা জানিয়ে রাখা হয়েছে আড়াই হাজার বছর। এবং এখনও হচ্ছে। গীতার প্রয়োজন ছিল জন্মান্তরবাদের- পরে আসছি সে কথায়। জন্ম ও জন্মান্তরের মধ্যে আছে একটি মৃত্যু। এবং মৃত্যুই জীবনের সর্বাঙ্গীণ বোধের দ্বার উন্মুক্ত করে। ভগবদ্গীতায় তাই জীবন সম্বন্ধে কৃষ্ণের বোধ। উপনিষদের জীবনদর্শন এতে বিধৃত।[১৪]
[১৪. ‘It is death which opens the door for realization of life in its totality. The Bhagabadgita is an embodiment of Krisnas attitude to life, it is an elaboration of the Upanisadic idea of viewing life.’ I.T. Mallary]
জন্মান্তরবাদে মানুষের একক জীবন আপাত ভাবে মৃত্যুতে শেষ হলেও পরজন্মে অন্য রূপে অন্য পরিবেশে জন্মে সে পুণ্য অর্জন করার অন্য একটি জীবৎকালের সুযোগ পায়। মুশকিল হল, পরজন্মে তার এ জন্মের পাপপুণ্য ও ভালমন্দ কাজের স্মৃতি থাকে না, কাজেই সে যা করে তা নতুন করেই করে। অর্থাৎ সচেতন ভাবে পূর্বজন্মের পাপ খণ্ডন করে না, এ জন্মের পুণ্যও অর্জন করে না। সবই যেন সাদা পাতায় লেখা হচ্ছে; আগের জন্মের সঞ্চিত পাপপুণ্যের সঙ্গে যোগবিয়োগ হচ্ছে না। তা হলে তার নৈতিক, দার্শনিক, আধ্যাত্মিক যোগফল বা বিয়োগফল বাড়ছেও না, কমছেও না। কর্মের কর্তা যদি পূর্বজন্মের পাপপুণ্যের হিসাব না মনে রাখে, তা হলে তার কর্ম প্রতিজন্মেই তো শূন্য থেকেই শুরু হবে। একে যুক্তিযুক্ত করে তুলতে গেলে কর্মকর্তার বাইরে একজন চিরকালীন হিসাবনবিশ কল্পনা করতে হবে, যার খাতায় অনাদিকাল থেকে প্রতি ব্যক্তির পাপ-পুণ্যের একটি নির্দিষ্ট অভ্রান্ত তালিকা আছে, যাতে প্রতি জন্মের পাপ ও পুণ্য যোগ-বিয়োগের দ্বারা কিছু পরিবর্তন ঘটছে— যা সম্পূর্ণ নির্ভরযোগ্য এবং যার ওপর তার পরজন্মের অবস্থান নির্ধারিত হবে। কিন্তু তেমন কোনও চরিত্র শাস্ত্রে নেই। যেমন, ধনী দরিদ্র ভেদ, বা অন্যান্য কৃত্রিম উৎকর্ষ-অপকর্ষভেদ না মানা কতকটা ম্লান হয়ে যায়। সমাজে যে একবার উৎকর্ষ সম্মান পেয়েছে, বরাবর সেগুলির পিছনে তার সাধনা আছে এবং এই মনোভাবে সেই সাধনাকে তুচ্ছ করা হল। হাতি, গাভি, কুকুরের সঙ্গে মানুষ চণ্ডালকে একই ‘মর্যাদা’ দেওয়া হল। যেহেতু সমাজ শিক্ষিত চরিত্রবান বিত্তবান ব্রাহ্মণকে চিরকাল সম্মানের দৃষ্টিতে দেখে এসেছে, সেই হেতু সমাজ যে চণ্ডালকে মানুষের মর্যাদা দেয়নি তাকেও একাসনে বসানো হল: হাতি, গাভি, কুকুরের সঙ্গে একই সারিতে। তাতে উভয়পক্ষেরই মূল্য সংশয়িত ও হীন করা হল।
এখন প্রশ্ন হচ্ছে, এটা কি সমাজস্বার্থের অনুকূল? গীতার শুরুতে কৃষ্ণ যুক্তিপূর্ণ কথা বলছেন। শ্রোতাকে স্বমতে আনার জন্য অনুনয়ের সুরও কিছু ছিল, কিন্তু ক্রমেই তাঁর সুর হয়ে দাঁড়ায় একক বক্তার এবং অবশেষে তা হয় ফতোয়া দেওয়ার ভাষা ও ভঙ্গিমা। এর থেকে কৃষ্ণ যুক্তিনির্ভর কথার ওপরে আর ভরসা রাখতে পারলেন না, অনেকটা সমাজে তাঁর উচ্চ অবস্থানের জোরে শেষ কথা বলার ভাষা ব্যবহার করলেন। অর্থাৎ, যুক্তি বা নমনীয়তার থেকে তাঁর আস্থা সরে গেল অর্জুনের দৃঢ় প্রতিকূলতায় এবং একাদশ সর্গে বিশ্বরূপদর্শনে যুক্তির সমাধি ঘটল। সর্বোচ্চ বক্তা সর্বশেষ বাণী দিলেন, অপ্রাকৃত ঘটনায় অর্জুনকে মোহাবিষ্ট করে তুলে। হয়তো এ ছাড়া কৃষ্ণের অন্য উপায়ও কিছু জানা ছিল না। তাই তির-ধনুক ছেড়ে অবশেষে যেন বাধ্য হয়েই ব্রহ্মাস্ত্র ব্যবহার করতে হল। একাদশ অধ্যায়ে কৃষ্ণকে সজ্ঞানেই যুক্তিতর্কের প্রচলিত পথ ছেড়ে যোগের হীনতর পথ অবলম্বন করতে হল, সজ্ঞানে এবং স্বেচ্ছায়। এ কথা কি অর্জুনও বোঝেননি? তিনি নিরুপায় ভাবে মেনে নিলেন কৃষ্ণের জাদুবিদ্যা। যাঁকে তিনি ত্রিভুবনেশ্বর বলে স্বীকার করতে প্রস্তুত ছিলেন, তাঁকে গুনিন বা জাদুকর বলে দেখতে কিছু বেদনা কি অনুভব করেননি? কিন্তু যে আড়ম্বরের মধ্যে বিশ্বরূপ দর্শননের অবতারণা ঘটল তাতে সহজবুদ্ধি ম্লান ও নিষ্ক্রিয় হয়ে গেল।
আর একটি বিষয়ে কৃষ্ণ বারবার বলেছেন, তা হল সমদর্শিতা। যেমন বলা হয়েছে যে, যে মানুষ বিদ্যাবিনয়সম্পন্ন, ব্রাহ্মণ, গাভি, হস্তী, কুকুর এবং চণ্ডালকে একই ভাবে দেখে, সেই কৃষ্ণের প্রিয়। (৫:১৮) অন্যত্র শুনি, সুহৃৎ, বন্ধু এবং নিরপেক্ষ উদাসীন সাধু ও পাপীকে যে একই দৃষ্টিতে দেখে, সে সমবুদ্ধি এবং বিশিষ্ট। মনে রাখতে হবে, সেই সময়কার (এবং এখনকারও) সমাজ নারী ও পুরুষের মধ্যে যে আপেক্ষিক উচ্চনীচের অবস্থান সৃষ্টি করেছিল— বা পূর্বতন ব্যবধানের অনুবৃত্তি করেছিল— তার ফলে নারীর স্থান হয়েছিল পুরুষের পদতলে। এমনই অলঙ্ঘনীয় ব্যবধান ছিল ব্রাহ্মণ ক্ষত্রিয়ের মধ্যে, ক্ষত্রিয়-বৈশ্যের মধ্যে এবং সর্বাধিক ভাবে একটি উচ্চ ত্রিবর্ণের সঙ্গে শূদ্রের। কিন্তু যে কথা শাস্ত্র উচ্চারণ করে বলেনি প্রায় কখনওই, তা হল, ডোম-চণ্ডাল, আদিবাসী ও সমাজের প্রত্যন্তবাসী যে সব মানুষ কোনও দিনই মানুষের মর্যাদা পায়নি— এখনও পায় না। অথচ এরা সমাজের মোট জনসংখ্যার বেশ ভাল একটি অংশ। তাদের কাজের ফলের দ্বারা বাকি সমাজ লাভবান হয়। কিন্তু তারা সমাজের কোনও মর্যাদা এমনকী ন্যূনতম পারিশ্রমিকও পায় না। অর্থাৎ সমদৃষ্টির যেখানে অবকাশ ছিল, সেটা কৃষ্ণ ধর্তব্যের মধ্যেই আনেননি। কাজেই ভারী গলায় উচ্চারিত সমদৃষ্টির মধ্যে কত যে ফাঁক, অতএব কত যে ফাঁকি তা বাস্তব সমাজের অবস্থার দিকে তাকালেই স্পষ্ট হয়ে ওঠে।
অথচ গীতার বহুবিধ আকর্ষণের মধ্যে সমদর্শিতার আকর্ষণ একটি প্রধান আকর্ষণ। যেমন, কৃষ্ণ মাঝে মাঝেই বলেন কেউ আমার বিদ্বিষ্ট নয়, কেউ আমার প্রিয় নয়; অথচ বারবারই কে যে তাঁর প্রিয়, সে কথা নির্দিষ্ট করে বলা হয়েছে। এমন পরস্পরবিরোধী মন্তব্য গীতায় নানা স্থানে বিস্তর ছড়িয়ে আছে। এই কারণে গীতা কোনও একটি দর্শন প্রস্থান হয়ে ওঠেনি; তৎকালীন সব দর্শনের একটা জগাখিচুড়ি এতে পাওয়া যায়; এবং বলা বাহুল্য, সাধারণ মানুষ একটি নির্দিষ্ট প্রস্থান অনুধাবন করতে চায়ও না, পারেও না। তারা জগাখিচুড়ির মধ্যে নিজের এবং আশপাশের লোকের মতের সমর্থন খুঁজে পায়। গীতার জনপ্রিয়তার মূলে এটিও একটি বিশিষ্ট আকর্ষণ: গীতা তার পাঠককে কোনও নির্দিষ্ট মতবাদে একনিষ্ঠ হতে বলে না। বরং নানা মতের মিশ্র একটি অস্বচ্ছ পটভূমির মধ্যে কৃষ্ণকে বেছে নিয়ে তাঁর প্রতি অনুগত হতে বলে। এই ধরনের উক্তি আরও আছে। কিন্তু এই মনোভাবটির শ্রেষ্ঠত্ব প্রশ্নের অতীত নয়। কারণ, বিদ্যা, নৈতিক উৎকর্ষ যেমন সম্মানের বস্তু, তেমনি জ্ঞানীগুণী ব্রাহ্মণ, গাভি, হস্তী, কুকুর ও চণ্ডাল যদি একই পর্যায়ভুক্ত করা যায়, তা হলে কোনও বিষয়ে উৎকর্ষ লাভের সাধনাই আর বিশিষ্ট থাকে না। তার সঙ্গে গাভি ও হস্তীকেও যদি একই দৃষ্টিতে দেখতে হয়, তবে মনুষ্যত্বও অবনমিত হয়। তেমনি সাধু ও পাপিষ্ঠকেও যদি একই দৃষ্টিতে দেখা বাঞ্ছনীয় হয়, তা হলে উৎকর্ষ-অনুৎকর্ষের মূল্যমান আর থাকে না। অথচ গাভি ও হস্তীর চেয়ে মানুষের মনুষ্যত্বেরও যেমন কোনও বৈশিষ্ট্য পায় না, তেমনি সমাজে যাঁরা সাধনার দ্বারা জ্ঞানবিদ্যা অর্জন করেছেন, তাঁরাও গাভি, হস্তী, সারমেয়র সঙ্গে একাসনে বসে যান। বিশিষ্ট জ্ঞানী ও সচ্চরিত্র মানুষের সাধনালব্ধ উৎকর্ষের মূল্যায়নে কোনও মাপকাঠিই আর থাকে না। সমদর্শিতা তখন নির্বিকারত্ব, এমনকী মূর্খতারই সমপর্যায়ে এসে যায়। তা হলে কোনও ভাবেই উৎকর্ষলাভের জন্যে যে দীর্ঘ সাধনার প্রয়োজন, সে সাধনাও নিতান্ত অর্থহীন হয়ে যায়।আজীবিক মতে, চতুর্দশ লক্ষ জন্মের পরে মানুষ অনিবার্য ভাবেই মোক্ষ লাভ করে। এই রকম অচিন্তনীয় দীর্ঘায়িত জীবনব্যাপ্তি বহু জন্মান্তরের সুফলপ্রাপ্তিকে করতলগত আমলকের মতো চিরায়ত হলেও কী করে অধিগম্য থেকে দূরবর্তী বাস্তবের পরিসরের মধ্যে নিয়ে আসে? বাস্তবে, স্বয়ং চিত্রগুপ্তও এ চরিত্র নন। কাজেই এইখানে হিসেবের একটা বড় ফাঁক হয়ে গেছে। এ অংশটা অজ্ঞাত বলেই মানুষ কোনও অখণ্ডনীয় যুক্তির দ্বারা উদ্বুদ্ধ হতে পারে না। ফলে এটা শুধুমাত্র কৃষ্ণের কথার ওপর নির্ভর করে মেনে নিতে হয়। অথচ সাধারণ লোককেই জন্মান্তরবাদকে বিশ্বাস করানো খুবই দরকার ছিল। কারণ, সে এ জন্মে যা করতে পারল না, পরজন্মে তা করতে পারবে, এ আশ্বাস তার পক্ষে খুবই লোভনীয়, খুবই দরকার; এর মধ্যেই নিহিত আছে তার এ জন্মের প্রভুদের তার কাছ থেকে অকুণ্ঠ সেবা পাওয়া। শূদ্রের কর্তব্য সম্বন্ধে ঋগ্বেদ থেকে মনু ও অন্য ধর্মশাস্ত্রকারদের রচনায় নানা ভাবে ও ভাষায় একই নির্দেশ দেওয়া আছে: সে উচ্চ ত্রিবর্ণের সেবা করবে— এই তার ধর্ম।
বলা বাহুল্য, সমাজে শূদ্রই সংখ্যায় বেশি ছিল এবং মনু থেকে সকল ধর্মশাস্ত্রকারই বলেছেন, শূদ্রের একমাত্র কর্তব্য হল উচ্চ ত্রিবর্ণের সেবা। এই সেবা পারিবারিক ভৃত্য হিসেবে, পরিবারের খেতমজুর হিসেবে এবং কারখানার শ্রমিক হিসেবে ছোট বা নীচের দিকের কর্মকর হিসেবে। অর্থাৎ চাষি, তাঁতি, কামার, ধোপা, ছুতোর, ডোম, চণ্ডাল প্রভৃতি নানা বৃত্তিতে নিযুক্ত মানুষগুলি। এরাই সমাজে সংখ্যাগরিষ্ঠ ছিল এবং সেই জন্যেই কৃষ্ণ যখন এই কর্মকরদের বলেন, ‘কর্মেই তোমাদের অধিকার, ফলে কখনও নয়,’ তখন কথা আসে, তা হলে ফলে কার অধিকার? স্পষ্টতই বোঝা যায় অপেক্ষাকৃত শিক্ষিত, ধনী এবং উচ্চবর্ণের উচ্চপদস্থ মানুষেরই সে অধিকার। এই বিভাজনের ফলে শূদ্রের যে দ্রুত এবং অনিবার্য অবনমন ঘটছিল এমন ভাবে যে, আনুপাতিক ভাবে উচ্চতর শ্রেণির সেই পরিমাণে ঊর্ধ্বগতি ঘটছিল। দু’তরফের মধ্যে ব্যবধানটা দুর্লঙ্ঘ্য হচ্ছিল। তাই বেদপাঠ করলে শূদ্রের জিভ কেটে ফেলা হয়, বেদ শুনলে কানে গলিত সিসা ঢেলে দেওয়া হয়। এই ত্রিবর্ণের পদানত শূদ্র ক্রমেই সামাজিক অবস্থানে তলিয়ে যাচ্ছিল এবং এই প্রক্রিয়ায় গীতার অবদান অত্যন্ত গুরুত্বপূর্ণ।
গীতা সেই কথাটা আরও স্পষ্ট ও নির্মম ভাবে বলেছে। শূদ্র যেন মানুষই নয়, তার চেয়ে নিচু শ্রেণির জীব। এতে উচ্চ ত্রিবর্ণের লাভ: প্রায় বিনামূল্যে অথবা অল্পমূল্যে, বলতে গেলে পেট ভাতায় কাজ করে দেবার লোক শাস্ত্রসম্মত ভাবে পাওয়া যায়; তাকে দিয়ে যা খুশি করানো যায়। শূদ্রের কোনও প্রতিবাদ করার অধিকার নেই। সে উচ্চ তিন বর্ণের যথাযথ সেবা করলে পরজন্মে আরও ভাল থাকবে। গীতার এই বর্ণাধম শূদ্র, সমাজে যারা সংখ্যাগরিষ্ঠ, তারা যেহেতু পরজন্মে উন্নতির সম্ভাবনা জেনে এ জন্মের দৈন্য, অত্যাচার অপমান বিনা প্রতিবাদে সহ্য করে তাই তাদের জন্যে জন্মান্তরকরণ সম্পূর্ণ অপরিহার্য।
গীতার ওপরে গান্ধীজি এক জায়গায় বলেছেন, ‘[এদেশের] মানুষের অজ্ঞান, অতল বিশ্বাস করবার অপরিসীম ক্ষমতা, আত্মপ্রবঞ্চনার প্রবণতা বিস্ময়কর এবং সহিষ্ণুতার ধৈর্য অনন্ত।’[১৫] এ সব ছিল বলেই কর্মেই শুধু তাদের অধিকার, ফলের অধিকার স্বভাবতই উচ্চবর্ণের ধনীদের। কৃষ্ণ বহু অসমানকে সমান করে দেবেন এমন একটা প্রতিশ্রুতি ইতস্তত করেছেন। এতে সমাজে নারীর চরিত্র ও অবস্থান নিয়ে একটা স্পষ্ট মত দেখা যাচ্ছে। সেটা হল, যারা সমাজে নিচু স্তরের— নারী, বৈশ্য, শূদ্র— তারাও আমাকে আশ্রয় করলে পরম গতি প্রাপ্ত হয়। (৯:৩২)
[১৫. Discourses on the Gita, Ahmedabad, 1960]
একটি লক্ষণীয় বিষয় হল, এদের সকলেকেই পাপযোনি বলা হচ্ছে, এবং এ তালিকার শুরুতেই আছে নারী। শূদ্র এবং সমাজের প্রত্যন্তবাসীরা তো চিরকালই নিম্নতম স্তরের জীব ছিল, নতুনের মধ্যে বৈশ্য এখন সে তালিকায় দ্বিতীয় স্থান পেল। দ্বিতীয়ত, পাপযোনির অর্থ পাপ থেকে উদ্ভূতও হয়, এবং অশুচি যোনির অধিকারীও হয়। আর যারা অশুচিযোনিবিশিষ্ট, তারাও হয়। বলা বাহুল্য, দুই-ই সমাজের চোখে অস্পৃশ্যবৎ ঘৃণ্য হয়। অর্থাৎ সমাজ এদের পদনখ দ্বারা স্পর্শ করবে, মানুষের পাশে স্থান কখনও দেবে না। দুই কারণেও এরা অশুদ্ধ এবং উত্তম গতির অযোগ্য হয়। যেহেতু এ তালিকা শুরু হচ্ছে নারী দিয়ে তাই মনে হয় নারীই এই পাপযোনিদের মধ্যে প্রথম স্থানের অধিকারিণী। এরা কৃষ্ণকে আশ্রয় করলে সদগতি প্রাপ্ত হয়। এখানে নারী সম্বন্ধে সমাজের মনোভাব বেশ স্পষ্ট ভাবেই উল্লিখিত: যে পাপযোনি এবং পাপযোনিদের মধ্যে অগ্রণী। অথচ মহাভারতে বহু উত্তম পুণ্যবতী নারীর কথা বলা আছে। তবুও এখানে প্রথমেই নারীকে পাপযোনিদের মধ্যে অগ্রণী দেখানো হল কেন? পরে এ বিষয়ে আলোচনা করব। আপাতত দেখে রাখলাম যে, নারী পাপীদের মধ্যে অগ্রগণ্যা এবং কৃষ্ণকে আশ্রয় করা ভিন্ন তার উন্নতির আর গত্যন্তর নেই। ভুললে চলবে না যে, নারী সমাজের জনসমষ্টির অর্ধেক, সেই অর্ধেক সংখ্যক নারী পাপিষ্ঠা তালিকায় অগ্রগণ্য। সেই পাপিষ্ঠা কেবলমাত্র কৃষ্ণকে আশ্রয় করে ‘তরে’ যেতে পারে। এতে কৃষ্ণের মহত্ত্ব যতটা প্রতীত হল, নারীর পাপাত্মা সত্তা ততটাই নিশ্চিত বোঝা গেল। এটা গীতা নিঃসংকোচে বলেছে এবং কোথাও এর বিপরীত কোনও কথা বলেনি। তাই গীতায় নারীর স্থান শূদ্রের মতোই নিচু এবং পাপিষ্ঠ। প্রতিকার একমাত্র কৃষ্ণের শরণাগত হওয়া।
পাপযোনির মধ্যে শূদ্রের স্থান ওপরের দিকেই, এবং সেটা কৃষ্ণের উদ্ভাবন নয়, বেদের সময় থেকেই তা প্রতিষ্ঠিত ছিল। এখানে লক্ষণীয় যে, শূদ্র সমাজে পুরুষদের মধ্যে সংখ্যাগরিষ্ঠ অংশ এবং এদের কৃষ্ণ পাপযোনি বললেন। একমাত্র কারণ এরা নিম্নবর্ণের।
শূদ্রের প্রসঙ্গে ঠিক নয়, কিন্তু কৃষ্ণ অন্যত্র বলেছেন, ‘চাতুর্বর্ণ্যং ময়া সৃষ্টং গুণকর্ম বিভাগশ্চ।’ ভারতবর্ষের ইতিহাসের ছাত্ররা জানেন, ঋগ্বেদ থেকেই আমরা চারটি বর্ণের নাম পাই। কেউ এদের সৃষ্টি করেছেন, এমন কথা সেখানে বা অন্যত্র কোথাও নেই। কারণ, সমাজে বিবর্তনের ফলে নিতান্ত স্বভাবিক ভাবেই কর্মবিভাগ (গুণ কোথাও স্পষ্টত উল্লেখিত হয়নি) অনুসারে বর্ণবিভাগ হয়েছিল। প্রথম দিকে সব সময়ে চারটি বর্ণের কথা নেই। তাদের কর্মও খুব সুনির্দিষ্ট ভাবে পৃথক ছিল না। এবং পরস্পরের মধ্যে স্বেচ্ছাসঞ্চরণও হত। অর্থাৎ বর্ণগুলি তখনও কঠোর ভাবে অনমনীয় হয়ে ওঠেনি। অবশ্য, ব্রহ্ম সম্বন্ধে ঋগ্বেদের শেষের দিকের একটি সূক্তে বলা হয়েছে, ‘তাঁর মুখ [হল] ব্রাহ্মণ, [তাঁর] বাহু ক্ষত্রিয়, উরু বৈশ্য এবং পা দুটি হল শূদ্র।’ এখানে চারটি বর্ণকেই ব্রহ্মার শরীরের চারটি অংশ বলা হয়েছে। তা হলে বৈশ্য ও শূদ্র কী করে পাপযোনি হতে পারে? এরা দু’জনেই তো ব্রহ্মার শরীরের বিভিন্ন অংশবিশেষ এবং দেখা যাচ্ছে ব্রাহ্মণের প্রাধান্য প্রতিষ্ঠার চেষ্টার সঙ্গে সঙ্গেই আনুপাতিক ভাবে প্রথমে শূদ্রের এবং পরে বৈশ্যের সামাজিক অবনমন ঘটছে। একটা কারণ সম্ভবত বেদপরবর্তী কালে বৈশ্য, কৃষি ও পশুপালক হওয়ার দ্বারা এবং অন্তর্বাণিজ্য ও বহির্বাণিজ্যের দ্বারা বেশ কিছু বিত্তের অধিকারী হতে থাকে এবং কয়েক শতাব্দীর মধ্যেই বণিক হয়। এখন কোনও সাম্রাজ্যের বা রাজার সাধ্য নেই বণিককে অবহেলা করার। খ্রিস্টপূর্ব পঞ্চম শতক থেকেই সমাজে বৈশ্যের অভ্যুত্থান ও সম্মানের আসন উন্নত হতে থাকে। জাতকগুলি এবং অন্যান্য বহু বৌদ্ধ গ্রন্থে বৈশ্যকে রাজার প্রসাদপুষ্ট এবং সম্মানিত শ্রেণিতে উন্নীত হতে দেখতে পাই। কৃষ্ণের ভাষায় এটা সেই বৈশ্য, যে পাপযোনি। একটা কারণ হতে পারে, অন্তর্বাণিজ্য ও বহির্বাণিজ্যে লব্ধ ধন বৈশ্যকে সম্মানে এবং শক্তিতে রাজার সহায়ক সম্মানভাজন স্থান দিয়েছিল। ক্ষত্রিয় রাজা ও তাঁর প্রধান সহায়ক ব্রাহ্মণ— বৈশ্যকে প্রতিদ্বন্দ্বী বলে দেখতে শুরু করে। ধর্মীয় ভাষায় তাকে গালাগালি করতে গেলে পাপযোনি বলা সহজ। কৃষ্ণ যে কথা বলছেন, ঐতিহাসিক ভাবে তা সম্পূর্ণ ভিত্তিহীন। কারণ, কেউ কোনও সময়ে বর্ণগুলি নির্মাণ করেনি। সমাজের গতিপ্রকৃতি অনুসারে তা স্বভাবিক ভাবেই নির্ণীত হয়েছিল। বর্ণগুলি পরস্পরের মধ্যে সঞ্চরমানও ছিল, অর্থাৎ একই পরিবারের বিভিন্ন সদস্য বিভিন্ন বৃত্তিতে নিযুক্ত ছিল। এমন অবস্থার কথা কৃষ্ণের না জানার কথাই ওঠে না। তাই তাঁর দাবিটা এমন অযৌক্তিক। এর স্বপক্ষে বলা যেতে পারে, কৃষ্ণ নিজেকে ব্রহ্মের সঙ্গে একাত্ম ভাবছেন এবং সৃষ্টিকর্তা ব্রহ্মার ভূমিকায় নিজেকে স্থাপন করে তিনি এক অবিসংবাদিত ভূমিকায় নিজেকে স্থাপন করলেন। কারণ, গীতাকার যিনিই হোন না কেন, গীতা রচনায় তাঁর অন্যতম উদ্দেশ্য ছিল, গীতার কৃষ্ণকে অবিসংবাদিত শ্রেষ্ঠ স্থানে উপস্থাপিত করা।
আগেই বলেছি, গীতার খ্যাতির একটি বিশেষ সূত্র হল একটি সর্বজনপ্ৰিয় শ্লোক: ‘কর্মণ্যেবাধিকারস্তে মা ফলেষু কদাচন। মা কর্মফলহেতুভূমাতে সঙ্গো্যত্বককর্মণি।’ (২:৪৭) কর্মেই শুধু তোমার অধিকার, ফলে কখনওই নয়। কর্মফলের হেতু কখনও হয়ো না, (তা বলে) অকর্মেও আসক্ত হয়ো না। এর প্রথমাংশটা সকলের মুখে মুখে ফেরে এবং প্রায় সকলেই মনে করেন এর অর্থ হল মানুষকে নিষ্কাম কর্মে প্রবৃত্ত করা ও উৎসাহ দেওয়া। কিন্তু একটু বিশ্লেষণ করে দেখলে বোঝা যায়, এর মধ্যে অন্য কথাও আছে। সাধারণ মানুষ কাজ করুক ফলের আশা না করে, শুধু কাজের জন্যই কাজ করুক। দার্শনিক কাণ্ট যেমন বলেছেন, কর্মের মূল্য আসে তার প্রণোদনা থেকে, তার ফল থেকে নয়।’[১৬] এ ভাবে দেখলে নিষ্কাম কর্ম করার প্রণোদনটা বোঝা না গেলেও সেইটেই যে কৃষ্ণের অনুমোদিত তা বোঝা যায়। এমন নয় যে, কৃষ্ণ কর্মে উৎসাহ দিচ্ছেন এবং ফল সম্বন্ধে সম্পূর্ণ নিস্পৃহ। কর্ম থাকলে তার ফলও থাকবেই। কিন্তু কৃষ্ণ খুব সচেতন ভাবেই বলেন, সেই ফল কখনওই সেই ব্যক্তি পাবে না, যে কর্মটি করেছে। শ্রেণিবিভক্ত সমাজে কর্ম শ্রমিকের কর্তব্য, ফল ধনিকের লভ্য। কর্মফলের হেতুও সে হবে না এবং অকর্মেও তার যেন প্রবৃত্তি না হয়।
[১৬. ‘Merit of an action devices from its motive and not from its effect.’]
আগেই যেমন কিছুটা আলোচনা করেছি, এর পরও তো একটা কথা থেকে যায়: কর্মফলটার কী হবে? যে কাজ করবে, সে ফল ভোগ করবে না কখনও? কিন্তু কর্মফলটা তো থেকে যাবে। স্পষ্ট বোঝা যায়, এই ফলটা সমাজের উচ্চ, ধনী, শিক্ষিত শ্রেণির মানুষ ভোগ করবে। আজও সমাজে এই বিভাজন প্রচলিত শ্রমিক, কৃষক, মজদুর, কাজই নিরন্তর করবে (অধিকাংশ ক্ষেত্রে শুধুমাত্র পেটভাতায়); তার কর্মের থেকে যে ফল উদ্গত হবে, তাতে, তার কোনও অধিকার নেই।
প্রথম না হোক, দ্বিতীয় অধ্যায় থেকে দশম অধ্যায় পর্যন্ত গীতার গঠন হল বিষয় অনুসারে সাজানো যুক্তিপরম্পরা— কৃষ্ণের বয়ানে। কদাচিৎ অর্জুন কথা বলেছেন, সেটা যতটা প্রতিবাদ বা খণ্ডন, তার চেয়েও অনেক বেশি পরিমাণে কৃষ্ণের উক্তির ব্যাখ্যা চাওয়া। এই ভাবেই চলেছে দশটি অধ্যায় পর্যন্ত এবং এ পর্যন্ত অর্জুনকে ক্ষাত্রধর্ম অনুযায়ী কর্ম, অর্থাৎ যুদ্ধ— যে যুদ্ধে স্বজনহত্যা ঘটবে— তাতে অর্জুনের অমত অব্যাহত থেকেছে। কখনও বা দীর্ঘ যুক্তির ভিত্তি হল, কোনও একটি দর্শনপ্রস্থানের বিস্তৃত ব্যাখ্যা। এটা গ্রন্থের মূল বিবক্ষিতকে একটুও অগ্রসর করেনি। অনেকটা যেন কোনও কোনও দর্শনপ্রস্থানকে নতুন বা প্রাচীন যুক্তির ভিত্তিকে প্রতিষ্ঠিত করা। সেটা যতটা সার্থক ভাবেই নিষ্পন্ন হোক না কেন, গীতায় কৃষ্ণের মূল অভিপ্রায় একটুও যুক্তি বা জোর পায়নি। ফলে ওই দশ অধ্যায়ে আর যাই হোক, কৃষ্ণের অভিপ্রায় সিদ্ধি একটুও এগোয়নি। যা হয়েছে তা হল, তৎকালীন সমাজের বিশেষত বিদ্বমহলে যে দর্শন প্রস্থানগুলি প্রচলিত অর্থাৎ আলোচনায় প্রতিষ্ঠিত বা খণ্ডিত হচ্ছিল সংক্ষিপ্ত বিবরণ প্রক্রিয়া গোছের একটা কিছু। এর দ্বারা গীতায় উদ্দেশ্য একটুও প্রতিষ্ঠা পায়নি।
পায়নি বলেই একাদশ অধ্যায়ে ভিন্ন আঙ্গিকে ভিন্ন উপায়ে কৃষ্ণ অর্জুনের আপত্তি নস্যাৎ করতে প্রবৃত্ত হলেন। এ আঙ্গিক গীতার মৌলিক বক্তব্যের অনুকূলে হলেও যুক্তিতর্ক খণ্ডন-মণ্ডন, বাদবিতণ্ডা যা এতক্ষণ ধরে গীতার মূল আঙ্গিক ছিল, তা থেকে সম্পূর্ণ সরে এসে ভিন্ন এক দার্শনিক অসদুপায়ের আশ্রয় নিলেন কৃষ্ণ। যে কৃষ্ণ এতাবৎ অর্জুনকে বিরুদ্ধ যুক্তি দিয়ে স্বমতে অর্থাৎ ক্ষত্রিয়ের ধর্মযুদ্ধে প্রবৃত্ত করতে চেষ্টা করেছিলেন, একাদশ অধ্যায়ে সহসা সে পন্থা পরিত্যাগ করে জাদুবিদ্যা কলাকৌশল অবলম্বন করলেন। এটা যুক্তিবাদীর পক্ষে গর্হিত মনে হওয়াই উচিত যে, যে পরমেশ্বর অর্জুনকে স্ববশে আনবেন সদযুক্তি প্রয়োগের দ্বারা তাঁর পক্ষে এটা একটা নিচু স্তরের প্রচেষ্টা বা উপায়। কিন্তু গরজ বড় বালাই, তাই কৃষ্ণ কিছুমাত্র ইতস্তত না করে এই অযৌক্তিক পন্থা অবলম্বন করলেন। ফলও ফলল, কিন্তু কৃত্য-মানের দিক থেকে গীতা যেন আমাদের চোখে অনেক নেমে গেল। কৃষ্ণের উদ্দেশ্য সাধনের মধ্যে তাঁর আত্মসম্মানও যেন কতকটা নেমে গেল। কিন্তু তিনি গোড়া থেকেই একনিষ্ঠ ভাবে অর্জুনের সারথ্য গ্রহণ করেছেন, যুদ্ধক্ষেত্রের মধ্যস্থলে। এতক্ষণে ছলে বলে কৌশলে তা সিদ্ধ হল। এর আগে পর্যন্ত কোনও একটি মত প্রধান ও নির্ভরযোগ্য হয়ে ওঠেনি, যুক্তির পরম্পরা ব্যাহত হয়েছে, ফলে এ অংশটি নির্দিষ্ট কোনও মতে পৌঁছতে পারেনি। এই পরিস্থিতিতে এল বিশ্বরূপদর্শন।[১৭]
[১৭. বাইবেলে যিশুও শিষ্যদের সামনে রূপান্তরিত হন, কিন্তু তাতে কোনও নতুন মাত্রা যোগ হয়নি, যিশুর দৈব আয়তনে কোনও নতুন ইষ্ট সিদ্ধ হয়নি, কারণ, শিষ্যরা আগে থেকে তাঁর ঈশ্বরতনয়ত্বে বিশ্বাসী ছিলেন।]বিশ্বরূপদর্শনে কৃষ্ণ তাই নিজের সেই অভীষ্ট সিদ্ধ করলেন যা দশ অধ্যায়ের ‘যুক্তি’তে সিদ্ধ হয়নি। এখন অর্জুন কী দেখলেন? অর্জুন দেখলেন দেব-দানব গন্ধর্ব-যক্ষ সব দলে দলে কৃষ্ণের মুখগহ্বরে প্রবেশ করছে। সমস্ত বিশ্বচরাচর একত্র হয়ে সেই গহ্বরে অবস্থান করছে। দিব্য মাল্য আভরণ, উদ্যত অস্ত্র, মাল্যগন্ধ সেখানে বিরাজ করছে। যদি আকাশে একই সঙ্গে সহস্র সূর্য উদিত হয় তবে সেখান থেকে যে দিব্যকিরণ সম্পাত ঘটে তেমনই জ্যোতি কৃষ্ণে। দেখে অর্জুন মোহিত হয়ে বললেন, ‘ভগবন, দেখছি তোমার দেহে একত্র উপস্থিত হয়েছেন সমস্ত দেবতা। প্রাণিকুল, ব্রহ্মা-বিষ্ণু-শিব, সর্ব ঋষিকুল, দিব্য সর্পকুল, এঁরা সবাই যুগপৎ বিদ্যমান তোমার মধ্যে। তোমার অনেক বাহু, উদর, মুখ তেজোদীপ্ত অবয়ব দেখাও কঠিন, কারণ জ্বলন্ত অগ্নি ও সূর্যকিরণের সমাবেশ তোমাতে।
‘তুমি অক্ষয়, ধর্মের রক্ষক, তুমি সনাতন পুরুষ। তোমার আদি, মধ্য, অন্ত নাই। আছে অজস্র বাহু, সূর্য-চন্দ্র তোমার দু’টি নেত্র, তোমার প্রভায় বিশ্বচরাচর প্রদীপ্ত; তোমার এই অদ্ভুত উগ্র রূপ দেখে ত্রিলোক ব্যথিত। ওই যে দেবকুল তোমাতে প্রবেশ করছে তার মধ্যে কেউ ভীত, জ্বলন্ত হয়ে তোমার স্তব করছে। অসংখ্য তোমার অবয়ব, আকাশস্পর্শী তোমার দেহ, মুখ খোলা, দীপ্ত জ্বলন্ত তোমার দুই নেত্র। প্রকাণ্ড তোমার উদর, করাল দত্ত, উন্মুক্ত তোমার মুখগহ্বর, নেত্র দু’টি বিশাল, উজ্জ্বল। তোমাকে দেখে চিত্ত অশান্ত, ব্যথিত। তাই আমি দিগ্বিদিক জ্ঞান হারাচ্ছি, চিত্তে প্রশান্তি নেই। ভীষ্ম, দ্রোণ, কর্ণ এঁরা সব দ্রুতবেগে তোমার মুখাভ্যন্তরে প্রবেশ করছে তোমার করাল দন্তে পিষ্ট হচ্ছে। কেউ বা দন্তের ফাঁকে আটকে আছে।
‘যেমন নদীর জলবেগ সমুদ্রে গিয়ে পড়ে, যেমন পতঙ্গরা দীপ্ত অগ্নিশিখার অভিমুখে যায়, তেমনই আত্মবিনাশের জন্যে এই সব দেবমানব ও অন্যেরা তোমার মুখগহ্বরে প্রবেশ করছে; তুমি তোমার তীব্র তেজে তাদের দগ্ধ করছ।’
এক কথায় কৃষ্ণ যে আত্মপরিচয় দিয়েছিলেন তা ‘কালোহহং লোকক্ষয়কৃৎ।’ পুরাণের ভাষায় প্রলয় যেমন সৃষ্টিকে ধ্বংস করে তেমনই কৃষ্ণ বর্তমান সৃষ্টিকে নিঃশেষ করতে উদ্যত। এই সৃষ্টির মধ্যে যেমন আছেন দেবতারা, যক্ষ-বক্ষ-গন্ধর্ব-নাগ মুনি-ঋষিরা তেমনই আছে সৃষ্টির সমগ্র প্রাণীকূল। এরা ধ্বংস হলে কৃষ্ণের মহাকালরূপ ধ্বংসাত্মক রূপ সার্থক হবে। তাঁর প্রলয়ংকর রূপই প্রকটিত হবে। স্পষ্ট হবে তাঁর লোকক্ষয়কারী সর্ববিনাশী পরমা বিনষ্টির ভূমিকা। কিন্তু যে রূপ মানুষ কল্পনা করতেও ভয় পায়, সেই কল্পনাতেও অগম্য রূপ অর্জুন দেখতে পেলেন।
এর বিধ্বংসী বীভৎস তাঁকে যুগপৎ মুগ্ধ, আকুল ও সন্ত্রস্ত করে তুলল। ‘সকলকে গ্রাস করছ। তুমি কে? আমি জানি না, আমাকে জানাও।’ উত্তরে কৃষ্ণ বললেন, ‘আমি ত্রিলোকের বিনাশের জন্য আবির্ভূত হয়েছি, আমি মহাকাল। তুমি না থাকলেও এঁরা কেউ বাঁচবেন না। এই যে যোদ্ধারা সৈন্যদলের সম্মুখে অবস্থিত, আমি এদের পূর্বেই হত্যা করে রেখেছি, তুমি শুধু নিমিত্ত হয়ে বাকি কাজটুকু করো। এর জন্য অযথা ব্যথিত হয়ো না। যুদ্ধ করে জয়ী হও।’
অর্জুন কৃষ্ণের স্তব করে বলেন, ‘তোমার মহত্ত্ব কে না স্বীকার করবে? তুমি ব্রহ্মারও অধিক, সর্বতো ভাবে বন্দনীয় তুমি। কিন্তু এতকাল তোমাকে স্বরূপে জানতাম না বলে তোমাকে সখা বলে যে সম্বোধন করেছি সেই অজ্ঞানকৃত অপরাধ তুমি মার্জনা করো। আহার, বিহার, শয়নে তোমার সঙ্গে বন্ধু ভাবে যে আচরণ করেছি তা ক্ষমা কোরো। তুমি সর্বলোকের পিতৃতুল্য জেনে আজ তোমাকে প্রণাম করি। পিতা যেমন পুত্রের, সখা সখার, প্রিয়া প্রিয়ের আচরণ সহ্য করে তেমনই তুমিও আমার ধৃষ্টতা ক্ষমা কোরো। চক্রগদাধর কিরীপ-শীর্ষ কৃষ্ণকে আমি জানি। সেইরূপেই তুমি প্রকাশিত হও, আমার সন্ত্রাস কেটে যাক।’
কৃষ্ণ বললেন, ‘বেদধ্যায়ন, যজ্ঞসম্পাদন, অন্যান্য ধর্মক্রিয়া, উগ্র তপশ্চর্যার দ্বারা আমার এই রূপ তুমি ছাড়া অন্য কারও পক্ষে দেখা সম্ভব নয়। তুমি খেদ, বিমূঢ়তা ত্যাগ করো। অর্জুনের স্বস্তি ‘তোমাকে পূর্বপরিচিত রূপে আবার দেখতে পেয়ে আশ্বস্ত বোধ করছি। কৃষ্ণের উত্তর হল, ‘যেরূপ তুমি দেখতে পেলে, দেবতারাও এইরূপ দেখবার জন্য ব্যাকুল। অবশ্য তোমার ভক্তির জন্যেই তুমি আমার এ রূপ দেখতে পেলে। যারা মহৎ কর্ম করে, সেই সব ভক্তরা আমাকে এ রূপে দেখতে পায় যেমন তুমি পেলে।’
এক অর্থে সত্যকার গীতাটির এখানেই শেষ, কারণ, গীতার শুরু হয়েছিল কৃষ্ণ অর্জুনকে যুদ্ধে অংশ নিতে প্রবৃত্ত করতে চেষ্টা করেছিলেন, অর্জুন সে চেষ্টা নানা ভাবে প্রতিহত করছিলেন। বহু যুক্তি, অযুক্তি, কুযুক্তি নিষ্ফল হলে পর জাদুবিদ্যার দ্বারা কৃষ্ণ তাঁর এক অলৌকিক মূর্তি দেখিয়ে অর্জুনের বশ্যতা ক্রয় করলেন। কৃষ্ণের উদ্দেশ্য সিদ্ধ হল; অর্জুন যুদ্ধ করতে রাজি হলেন। এর পরেও আর সাতটি অধ্যায় আছে গীতায়। বহু পণ্ডিতের মতে সেগুলি প্রক্ষিপ্ত। কারণ, গীতার মুখ্য উদ্দেশ্য একাদশেই সিদ্ধ হয়।
দ্বাদশ অধ্যায়ে ভক্তিযোগ। একাদশে কৃষ্ণকে ব্রহ্মরূপে বিস্ময়কর রূপে দেখে অর্জুনের মনে তাঁর প্রতি ভক্তির উদ্রেক। কৃষ্ণই বক্তা: সে সর্বতো ভাবে আমার ধ্যান উপাসনা করে সেই আমাকে ভক্তি করে। এর পরে ত্রয়োদশ অধ্যায়ে ক্ষেত্র-ক্ষেত্রজ্ঞ-বিভাজনযোগ। শরীর হল ক্ষেত্র, একে যে স্বরূপে বোঝে সে ক্ষেত্রজ্ঞ। এ সমস্তের প্রভু ও ভর্তা মহেশ্বর বলেন, ক্ষেত্রজ্ঞরা মৃত্যুকে অতিক্রম করে। চতুর্দশ অধ্যায়ে গুণত্রয় বিভাগযোগ— অর্থাৎ সত্ত্ব, রজঃ ও তমঃকে স্বরূপে বোঝানোই এর উদ্দেশ্য। পঞ্চদশ অধ্যায়ে পুরুষোত্তমযোগ। উপনিষদের সেই ঊর্ধ্বমূল নিম্নশাখ বনস্পতিটির কথা, যা স্বরূপ ধারণ করলে মানুষ পূর্বজন্ম থেকে মুক্তি পায়। চন্দ্রের আলোকে সে দীপ্তি পায় না। যে ধামে গিয়ে কেউ ফেরে না, সেই আমার পরম ধাম। ষোড়শ অধ্যায়ে দেবাসুর সম্পদ বিভাগ যোগ, অর্থাৎ দেবতাদের সম্পদ ও অসুরদের সম্পদ বিভাজন। যোগী দেবতাদের সম্পদ হল মুক্তি, অসুরদের সম্পদ বন্ধন। ভোগবিলাসের কামনায় প্রণোদিত জীবন অসুরদের পরিচালনা করে, আর দেবতাদের প্রেরণা দেয় যজ্ঞানুষ্ঠান, দান ও আনন্দ। সপ্তদশ অধ্যায়— শ্রদ্ধাত্রয় বিভাগ যোগ। দেবতাদের যাজন করে দেবতারা, যক্ষরক্ষরা রাজসভাতে থাকে, যক্ষরক্ষের আরাধনা করে আর ভূতপ্রেতের ভজনা করে তামসিক মানুষ। শেষ অষ্টাদশ অধ্যায় হল মোক্ষযোগ
সাংখ্য সর্বকর্ম সিদ্ধির জন্য পাঁচটি কারণ নির্ণয় করেছে। সেগুলি হল: দেহ, অহংকার, ইন্দ্রিয়সমূহ, প্রাণ ও মানুষের নানাবিধ কর্ম। এগুলিকে শুদ্ধ করলে মানুষ মোক্ষের পথে অগ্রসর হয়। আবার পুরনো কথায় ফিরে এসে কৃষ্ণ বলেন, কিছু গুণচ্যুত হলেও স্বধর্মই শ্রেয়, পরধর্ম ভয়াবহ। এতক্ষণ গীতা পড়ে বেশ বোঝা যায় অর্জুনের স্বধর্ম হচ্ছে যুদ্ধ আর পরধর্ম তাঁর মানবিক মৈত্রী, করুণা ইত্যাদি। বিশেষত তখন সমাজে বৌদ্ধ, জৈন, আজীবিক ও তদানুরূপ বার্হস্পত্য এগুলি এবং পরধর্ম এত আতঙ্ক সেগুলি বিদেশীয়, ধর্মবিশ্বাস, বোধ আচরণ তা স্পষ্ট বোঝা যায়।
তবু মানুষ জানে যে, তার কর্ম থেকে কিছু ফল তো উদ্গত হয়, তার পরিণতি কোথায়? চাষির চাষের ফসল, মজুরের কারখানার উৎপাদন এত ধীরে ধীরে সঞ্চিত হয়ে ওঠে, কে তা ভোগ করে? কর্ম যে করে না এমন উচ্চবিত্ত মানুষই শ্রমিকের শ্রমফল ভোগ করে। এর থেকে প্রতিপন্ন হয় যে, সেই দ্বিতীয় শতকেই সমাজে কর্মকারী ও পরকর্মের ফলভোগী দু’টি সম্প্রদায় রয়েছে। এবং তখনকার ধর্মগ্রন্থ গীতা স্পষ্ট করে বলছে, যারা কর্ম করবে, ফল তাদের জন্য নয়। যে সৌভাগ্যবান শ্রেণি ফলভোগ করবে, তারা নিষ্কর্মা। গীতা এই শ্রেণিবিভাজন শুধু উচ্চারণ করে বলেনি, সমর্থন করেছে স্পষ্ট ভাষায়। শ্রম যে করে সে ভুলেও (‘কদাচন’) ফলের আশা করবে না। ফল ভোগ করবে তারাই ফলে যাদের বিন্দুমাত্র সত্য অধিকার নেই, অর্থাৎ সমাজের অভিজাত শ্রেণি। ব্যবস্থাটা নিশ্চয়ই গীতার আগে থেকেই চলে আসছে, কিন্তু কৃষ্ণের মুখে গীতার এই উচ্চারণ সমস্ত ভাবীকালের জন্য এই অমানবিক অনৈতিক তত্ত্বকে সমর্থন জোগাল। এবং এ ব্যবস্থা আজও চলছে।
কর্ম বলতে গীতায় শুধু উৎপাদনমুখী কর্মই বোঝায় না, যজ্ঞকেও বোঝায়। এর পূর্বে যজ্ঞই ছিল ধর্মক্রিয়া। যজ্ঞও কর্ম, কিন্তু সেই কর্ম ধর্মের অন্তর্ভুক্ত এবং এই বোধ সমাজে ততদিনই শ্রেষ্ঠ বলে বিবেচিত ছিল, যতদিন না মোক্ষের ধারণা প্রাধান্য লাভ করল। তখন আনুপাতিক মূল্যায়নে ধর্ম, অর্থের পরে কাম এবং সর্বোচ্চ স্থান পেল মোক্ষ। নির্গুণ ব্রহ্ম যখন শ্রেষ্ঠ বলে গণ্য হলেন তখনই— ব্রহ্মে লীন হওয়াই মোক্ষ বলে— মোক্ষই সর্বশ্রেষ্ঠ কাম্য ও সাধনা বলে বিবেচিত হল। এবং এই বোধ চলে এসেছে দীর্ঘকাল ধরে। এখনও এটিই সর্বপ্রধান। গীতা এ সম্বন্ধে দু’রকম কথা বলে: এক, ‘সর্বগত ব্রহ্মনিত্য যজ্ঞে প্রতিষ্ঠিত।’ (৩:৩২) আর অন্যত্র বলে সমুদ্রে নদীর জলপ্রবাহের যা সার্থকতা, কৃষ্ণের আগমনের পরে সমাজে যজ্ঞের ততটুকুই সার্থকতা। অর্থাৎ যজ্ঞ তার পূর্ব প্রতিষ্ঠা হারিয়েছে। এটা সম্ভবত বৌদ্ধধর্মের প্রভাবে ঘটেছে। বৌদ্ধধর্মের প্রভাব গীতার শুরুতেই দেখি, যখন অর্জুন তাঁর বর্ণধর্ম পালন করতে অস্বীকার করছেন, কারণ তার মধ্যে হিংসা আছে। বেশ কয়েক শতাব্দী ধরে বৌদ্ধধর্মের প্রভাবে অহিংসা সমাজে একটি প্রতিষ্ঠিত মূল্যবোধে পরিণত হয়েছিল। এই প্রভাবেই যজ্ঞ তখনও সমাজে ইতস্তত চললেও মূল ধর্মবোধে অহিংসা প্রতিষ্ঠিত। তাই যজ্ঞ কর্ম, কিন্তু কৃষ্ণ সমর্থিত ধর্ম নয়।
যারা এ জীবনে শুধু কাজ করে যাবে, ফলভোগ করতে পারবে না, তাদের জন্য শাস্ত্র এবং গীতা একটা বড় রকমের ক্ষতিপূরণের ব্যবস্থা করেছে, তা হল জন্মান্তর, এ কথাও আগেও বলেছি। রামায়ণ, মহাভারত সব গ্রন্থই এ ব্যবস্থা করেছে। গীতায় কৃষ্ণ প্রথম দিকেই অর্জুনকে বলেন, যে জন্মেছে সে অবশ্যই মরবে, আর যে মরেছে সে অবশ্যই জন্মাবে। (২:২৭) অতএব যে এ জন্মে সুখসমৃদ্ধি পেল না, পরজন্মে সে এ সব পেতে পারে। জন্মান্তরবাদে বিশ্বাস বহু আগে থেকেই সমাজে রয়েছে; জৈনধর্ম, বৌদ্ধধর্ম দু’টিই জন্মান্তরবাদে বিশ্বাসী। ব্রাহ্মণ্যধর্মও এ বিশ্বাস গ্রহণ করেছিল। ফলে শূদ্র ও নারীকে সর্বতো ভাবে বঞ্চিত করেও তাদের আশ্বাস দেওয়া যেত: এ জন্মে পেলে না বটে কিন্তু পরজন্মে ঠিক পাবে, যদি উপযুক্ত ধর্মনির্দিষ্ট কর্ম করো। যুক্তিতে এ আশ্বাসের কোনও ভিত্তি ছিল না, কিন্তু এ আশ্বাস এমন লোভনীয় যে, মানুষ তা সহজেই গ্রহণ করত। করত অনন্যোপায় হয়েও বটে, না করলে তো তার ইহজন্ম পরজন্ম দুই-ই ফাঁকা হয়ে যাবে। তার চেয়ে এ জন্মে পেলাম না পরজন্মে পাব, এমন একটা আশ্বাস থাকলে, বর্তমানের দুঃখটা কতকটা সহনীয় হয়। জন্মান্তরবাদের পক্ষে প্রমাণ যুক্তি এ সব কিছুই ছিল না, কিন্তু এর কোনও বিকল্পও তো ছিল না কোথাও। তাই জন্মান্তরে বিশ্বাস দু’-এক স্থানে অন্য ভাবে বলা আছে— ‘ক্ষয়’ হচ্ছে সংসারে যা কিছু ক্ষয়শীল, অনিত্য তাই; এ হল আধিভৌতিক। যা কিছু নিত্য তা আধিদৈবিক, দেবতাদেরও ঊর্ধ্বে অর্থাৎ ব্রহ্ম। আর যা কিছু যজ্ঞ ছাড়িয়ে অধিযজ্ঞ, তা হল অবতার। গীতায় কৃষ্ণ তাই অধিযজ্ঞ। গীতার একটি প্রধান প্রতিপাদ্য হল কৃষ্ণের অবতারত্ব।
যুগটা হল বেদোত্তর, ততদিনে ইতস্তত যজ্ঞ অনুষ্ঠিত হলেও, উপাসনার প্রধান স্রোত না নয়। মনে রাখতে হবে বেদের যুগ থেকে খ্রিস্টপূর্ব তৃতীয়-দ্বিতীয় শতকে, অর্থাৎ, গীতার রচনাকালের পূর্বে জৈনধর্ম, বৌদ্ধধর্ম প্রথমে প্রবল এবং পরে অপেক্ষাকৃত ক্ষীণ হলেও সমাজে স্পষ্ট ভাবে বিদ্যমান, যদিও তখন মূল ব্রাহ্মণ্যসমাজে যজ্ঞক্রিয়াই প্রধান ধর্মাচরণ। গীতার প্রয়োজন তাকে অতিক্রম করে কৃষ্ণকেই শুধু প্রধান নয়, একমাত্র দেবতারূপে প্রতিষ্ঠিত করা। এর সাধারণ পঞ্চ বৃষ্ণিবীর এক একজনে সাময়িক ভাবে, কিছুটা আঞ্চলিক ভাবে, কতকটা ব্যাপক ভাবেই, কোথাও কোথাও পূজা পেয়েছেন। এই পরিবেশে বহু উপাস্যের ভিড়ে একটা অস্থিরতা সমাজে ঘূর্ণিত হচ্ছিল। সেটাকে প্রশমিত করবার জন্য প্রয়োজন ছিল উপাসনার একটিমাত্র কেন্দ্রবিন্দুকে প্রাধান্য দিয়ে সমাজ প্রতিষ্ঠা করা যাতে, জনগণের যে বহুধা প্রসারিত ভক্তি এবং উপাসনার প্রবৃত্তি তা একটি স্থিরকেন্দ্র পায়। কৃষ্ণ সেই অধিযজ্ঞ পুরুষোত্তম। এই কৃষ্ণ গীতার কেন্দ্রবিন্দু। এই কথা সকলের হৃদয়স্থ করার জন্য নানা ভাবে কৃষ্ণকে প্রধানরূপে বর্ণনা করা হয়েছে, তার কিছু যদিবা মননগ্রাহ্য, আর অনেক কিছুই স্পষ্টতই ওই উদ্দেশ্যে অতিশয়োক্তি। যেমন কৃষ্ণ বলেন, বহু জন্ম আমি পার করে এসেছি, অর্জুন।
কেমন সে বহুজন্ম? যে কোনও ধর্ম হোতা কিছুকালের জন্যও যদি সমাজে বহুজনের ভক্তি পেয়ে থাকেন তো তাঁরাই তখনকার মতো সমাজের বা সমাজের ছোট বা বড় অংশের সার্বভৌম নেতারূপে অবতীর্ণ হয়েছেন। কৃষ্ণ চাইলেন সারা উত্তর ভারতের ভক্তির একমাত্র কেন্দ্রবিন্দু হবেন, এবং গীতায় সে চেষ্টা স্পষ্ট ভাবে প্রকাশ পেয়েছে। ‘মে বহুনি মে ব্যতীতানি জন্মানি’– আমি বহু আগে থেকেই তোমাদের মধ্যে প্রধান হিসেবে জন্মে জন্মে প্রতিষ্ঠিত ছিলাম। অর্থাৎ পূর্বেও আমি অবতাররূপে ছিলাম। আর এখন? এখন আমি আবার জন্ম নিয়েছি, সর্বকালের একমাত্র অবতার, পুরষোত্তম। সমাজের সংহতির জন্যে এর প্রয়োজন ছিল— ধর্মের একটি ছত্রের নীচে সমস্ত সমাজ একীভূত হবে ধর্মেরই পরিসরে। মহম্মদ যা করেছিলেন: আরবের বহুধাবিভক্ত বহু গোষ্ঠীকে, বহু দেবদেবীর উপাসক আরব সমাজকে শ্রদ্ধেয় এক অদৃশ্য আল্লাহর ছত্রছায়ায় এমন একটি সংহতি দিলেন যার ফলে পূর্বের বহুধাবিভক্ত মুসলিম সমাজ আজও পৃথিবীর সব দেশে মিলে একটি বৃহৎ সংহতি পেয়েছে। এ কাজই গীতার মাধ্যমে কৃষ্ণ সাধন করলেন।
কৃষ্ণ যখন বলেন, আমি বহু পূর্ব জন্ম পেরিয়ে এসেছি, তখন জন্মান্তরবাদ দেবতাদের পক্ষেও প্রযুক্ত হয়। এতে মানুষের জন্মান্তর একটা দেবতাতুল্য ভাগ্যের সমর্থন পায়। শিব বা ব্রহ্মার জন্মান্তরের কথা শুনি না, একমাত্র বিষ্ণু নারায়ণই নানা নামে নানা যুগে অবতীর্ণ হয়েছেন এমন কথা শাস্ত্র বলে। তাই কৃষ্ণের জন্মান্তরের দ্বারাই মানুষের জন্মান্তর সমর্থিত, প্রত্যয়িত হয়। এবং তৎকালীন সমাজে, এর খুব প্রয়োজন ছিল যেখানে সংখ্যাগরিষ্ঠ এক সম্প্রদায়কে উচ্চ ত্রিবর্ণের প্রতি নিষ্প্রতিবাদ দাস্য মেনে নিতে বাধ্য করেছে। আর শূদ্র থেকে বৈশ্য, বৈশ্য থেকে ক্ষত্রিয় এবং সর্বশেষে ব্রাহ্মণ জন্ম পাবার একটা অঙ্গীকারও দেওয়া হয়েছে। পরে শিবলোক, ব্রহ্মলোক, গোলোক, বৈকুণ্ঠ, অক্ষয় স্বর্গবাস, ইত্যাদি সম্ভাবনা সাজিয়ে রেখেছে। অভুক্ত, অত্যাচারিত, চিরদরিদ্র, সংখ্যাগরিষ্ঠ সম্প্রদায়ের কাছে জন্মান্তর একটি দুর্দমনীয় প্রলোভন
আর নারী, সমাজের অর্ধেক, যাদের এ জন্মের ঊনমানবের মতো হীন অবস্থান, তারাও কৃষ্ণের প্রতি ভক্তিমতী হয়ে তাঁর আরাধনা করলে মুক্তি পাবে। পুরুষের পদসেবা যার সারাজীবনের কৃত্য তারাও যে জন্মান্তরে উচ্চ অবস্থানে বা পুরুষ হয়ে জন্মাতে পারে এমন কথা মহাকাব্যপুরাণে এবং বৌদ্ধশাস্ত্রেও উচ্চারিত হয়েছে। ফলে সমাজের যে সব ঘৃণ্য পীড়াদায়ক বৈষম্য নিত্যদিনের অপমান ও অত্যাচারকে কায়েম করে রেখেছিল, কৃষ্ণ তার বিকল্প নানা ভাবে একটি লোভনীয় মরীচিকা— পরজন্মে উন্নততর অবস্থান— এমন দৃঢ় ভাবে ঘোষণা করলেন যাকে অবিশ্বাস করা কঠিন। ব্রাহ্মণ্য মতবাদের ওপর প্রতিষ্ঠিত সমাজের পক্ষে এ একটি অতি প্রয়োজনীয় সংস্কার ছিল। জন্মান্তরে এ বিশ্বাস না করলে তারা সমস্ত ভবিষ্যৎটাকেই অভিশপ্ত দুঃখময় বলে মানতে বাধ্য হত। তাই এ কল্পকথাই একমাত্র মরীচিকা ছিল যা তাদের অনুপ্রাণিত করত। দেখা যাচ্ছে ধর্মসাধনার ফল কিন্তু ধর্মীয় বা নৈতিক কিছু নয়, এই জগতেরই ভোগ্য ও কাম্যবস্তুই এ জাতীয় ধর্মসাধনার ফল।
পরজন্মে সুখ ছাড়াও অন্য প্রতিশ্রুতিও আছে: এ জন্মে নিম্নবর্গে বা নারী হয়ে জন্মেছে বলে যে মানুষকে হীনম্মন্যতা, জ্বালাযন্ত্রণা অপমান অত্যাচার অবিচার সহ্য করতে হয়েছে, তার কাছে প্রতিশ্রুতি রাখা হয়েছে, এ জন্মে উচ্চ তিনবর্ণের আপ্রাণ সেবা করলে পরজন্ম যোগীদের বংশে, কিংবা শিক্ষিত ধনবানদের গৃহে জন্ম হবে। (৬:৪১-৪২) তখন তো সুখ অনিবার্য।
আর নারী। আগেই আমরা অর্জুনের কাছে শুনেছি কুলক্ষয়ের দোষে কী হয়। কুলক্ষয়ে সনাতন কুলধর্ম নষ্ট হয়। ধর্ম নষ্ট হলে সমস্ত কুল অধর্মের দ্বারা অভিভূত হয়। অধর্মে-অভিভূত সমাজে কুলস্ত্রী দূষিত হয়; আর নারী দূষিত হলে বর্ণসঙ্কর হয়। বর্ণসঙ্করের ফলে নরক, সে যে কুলকে বিনষ্ট করে এবং কুলের সকলেরই ওই দশা হয়। এবং পরলোকগত পিতৃকূল তর্পণের জল ও পিণ্ড থেকে বঞ্চিত হন। (১:৩৭-৪১) এখানে লক্ষ্যণীয় যে, এই সব অনর্থের মূলে ভ্রষ্টা নারীরা। পুরুষ যেন ভ্রষ্টাচারী না হয়। এটি একটি অযুক্তি, কিন্তু বেদের আমল থেকেই নারী নরকের দ্বার, এ কথাটা সমাজে চলে আসছে। গীতা সে কথা উচ্চারণ করছে দু’ জায়গায়।
দু’টি কথা মনে রাখতে হবে আগেই বলেছি, ওই যৌন দূষণ একা নারীর কাজ নয়, এতে পুরুষেরও সমান ভূমিকা থাকে। অর্জুনের মতে (যা কৃষ্ণেরও) নারীই এই দূষণের সক্রিয় কর্ত্রী ও একমাত্র আধারও বটে। দ্বিতীয়ত, নানা বিপর্যয়ে আক্রান্ত সমাজে বর্ণসঙ্করই কেন নরকের পথ এবং নরকের হেতু বলে বিবেচিত হবে? কারণ, বর্ণগুলির যথাযথ অবস্থান এ সমাজে একান্তই রক্ষণীয়, তাতে রাজার রাজত্ব করা সহজ, সমাজে একটা সংহতি থাকে, অন্তত আপাতদৃষ্টিতে। টি রুকমণি বলেন, ‘গীতার স্পষ্ট উদ্দেশ্য হল, যত বিচ্ছিন্ন ধর্মীয় ও দার্শনিক দলমত প্রচলিত ছিল সেগুলিকে একটি ছত্রের নীচে আনা… এই অভিন্ন মতবাদের মধ্যে ধর্ম এবং মোক্ষ দুই বিপরীত মেরুতে অবস্থান করে— এটা গীতায় স্পষ্ট।’[১৮]
[১৮. ‘T S Rukmani, Journal of studies on Ancient India, Vol 1 (1998) No. 1, p. 23]
পরজন্ম যুক্তিহীন, অপ্রমাণিত, কাল্পনিক। কিন্তু কে বলে কল্পনা চালিকা শক্তি হতে পারে না? এই সুনিশ্চিত মিথ্যাটি খুব কার্যকর ছিল। এখনও রয়েছে। এটি গীতার অন্যতম ভিত্তিপ্রস্তর এবং বারেবারে নানা ভাবে উচ্চারিত হয়েছে বিভিন্ন প্রসঙ্গে। গীতার প্রবক্তা যে সমাজ নির্মাণ করতে চেয়েছেন, সেই কৃষ্ণকেন্দ্রিক সমাজে নারীর অবনমন, দরিদ্র কৃষক শ্রমিকের অবদমন একান্ত প্রয়োজন। এবং এ সবেরই ভিত্তি মজবুত করবে জন্মান্তরবাদ। পুরাণে অসংখ্য কাহিনিতে এর সমর্থন আছে।
কোনও বর্ণে বেচাল ঘটলে রাজা শাস্তি দেন। এখন এ সমাজে যখন বর্ণসঙ্কর ঘটে, তখন তা নিদারুণ বিপর্যয় বলেই গণ্য হয়। মূল দোষটা নারীর হলে পুরুষ নির্দোষ, নির্মল বলে প্রতিপন্ন হয়। বাস্তবে কিন্তু তা সত্য নয়। নারী অপরাধী, অশুচি এবং প্রকারান্তরে নরকের দ্বার বলে গণিত হয়। এ সমাজের ওই ভ্রষ্টা (গীতায় ‘দুষ্টা’) বা অশুচি নারীকেও কৃষ্ণ তরিয়ে দেবেন এমন আশ্বাস দেন। বৈশ্য, শূদ্র এবং নারী— সর্বতো ভাবে পাপিষ্ঠার অগ্রগণ্যা— তাকেও পাপ থেকে বা তার শাস্তি থেকে অব্যাহতি দেন। কৃষ্ণের প্রতিষ্ঠিত মহত্ত্ব এ তত্ত্বে তারও মহিমা লাভ করে।
সমাজে অত্যাচারিত শ্রেণি ও ব্যক্তি কিন্তু ভিতরে ভিতরে অসন্তোষ ও বিদ্রোহী মনোভাব পোষণ করত, এখনও করে। সবাক হয়ে, সমবেত ভাবে সেই বিরুদ্ধ মনোভাবকে বিপ্লবের আকৃতি দেওয়া সর্বত্র হয়নি। অধিকাংশস্থলেই প্রতিবাদী মনোভাব চাপা থাকে। এমনকী ওপরতলার মানুষ সব সময়ে টেরও পায় না যে, শক্তির অভিনয়ে নীচে জ্বলদগ্নি জমছে। উপযুক্ত নেতৃত্বের অভাবে তা সার্থক বিপ্লবে ফেটে পড়ছে না।
মহাভারতে যে ভৃগুবংশীয় পণ্ডিতদের রচিত ও সংযোজন প্রক্ষেপ আছে তার মধ্যে নারীর অবনমন একটি অত্যাবশ্যক করণীয় ছিল। তার সঙ্গে দীর্ঘকাল সমাজের বিবর্তনে প্রতিষ্ঠিত তত্ত্ব— শূদ্রের অবনমনকে মেনে নিয়ে তাকে শুধু কাজ করার অধিকার দেওয়া হল কিন্তু কর্মফলে— নৈব নৈব চ। ফলভোগ করার গুরু দায়িত্বটা নিতে রাজি ছিল সমাজের উচ্চবর্গীয় শ্রেণি। তারা যেমন কর্মে বিমুখ, তেমনই কর্মফলের নিঃসপত্ন অধিকারী। এ সমাজ বর্ণগুলির যথাযথ অবস্থান ও ক্রিয়ায় তীক্ষ্ণ ভাবে রক্ষণশীল এবং অতন্দ্র প্রহরী। বলা বাহুল্য, যে কৃষ্ণের এত দয়া যে, পত্রপুষ্প ফল জলের অর্ঘ্যেই তিনি প্রীত, তিনি স্বভাবত অশুচি নারী ও বর্ণাধম শূদ্রেরও গতি করে দিতে সম্মত। এতে সমাজ নিয়মাশ্রিত পরিসরে সুষ্ঠ ভাবে চলবে।
এ সব শ্লোকে এমন এক উদারতার কথা শুনি যাতে, হঠাৎ বিস্ময় জাগে। যে যেমন করে আরাধনা করুক, শুধু ফুল, ফল, পাতা, জল এই দিয়েই কৃষ্ণের পূজা করা যাবে। আর এ কথা স্বয়ং কৃষ্ণ বলছেন? এর একটা কারণ তখনও কৃষ্ণপূজার কোনও পদ্ধতি সমাজে প্রচলিত ছিল না, কাজেই এই উদারতার কোনও বিকল্প ছিল না। তবু কৃষ্ণপূজা বলে কোনও পূজা প্রচলিত হল না। হল কৃষ্ণভক্তি— এবং সেটা অবতারবাদের মধ্যে দিয়ে নানা রূপে সারা ভারতবর্ষে ছড়িয়ে পড়ল। গীতার একটা বড় উদ্দেশ্য সিদ্ধ হল। তাঁর ওপরে আর কিছু নেই, কেউ নেই। সুতোয় যেমন মণিরত্ন গাঁথা থাকে, তেমনই বিশ্ব কৃষ্ণে ওতপ্রোত ভাবে গ্রথিত। (৭:৭) ‘বাসুদেবই এই সমস্ত’, এ কথা যিনি বিশ্বাস করেন, ‘সেই মহাত্মা দুর্লভ। বহু জন্মের শেষে জ্ঞানবান আমাকে [কৃষ্ণকে] পায়।’ (৭:১৯)
কৃষ্ণের পূজা আজও সমাজে পূজা হিসাবে চলিত নয়, শুধু ভাগবতে উল্লিখিত অনুষ্ঠান বিশেষ বিশেষ তিথিতে কৃষ্ণকে নিয়ে পূজা, উপাসনা ও উৎসব হয়, যেমন জন্মাষ্টমী, দোল, রাস ইত্যাদি।
কৃষ্ণ আরাধনা সম্বন্ধে কৃষ্ণ নিজে বলছেন, এর পদ্ধতি হল, কৃষ্ণকে প্রণাম, সর্ব বিষয়ে কৌতূহল, পরিপ্রশ্ন এবং সেবা। (৪:৩৪) এর মধ্যে ওই পরিপ্রশ্ন অংশটি নতুন এবং তাৎপর্যপূর্ণ। এর অর্থ হল, কৃষ্ণকে সর্বতো ভাবে নানা দিক থেকে জানার চেষ্টা, যেটি গীতার মর্মবাণী। এখানে জ্ঞান, তপস্যা, যোগ, দান, ইন্দ্রিয় সংযম, ভক্তি, যজ্ঞানুষ্ঠান— সবগুলিকেই কৃষ্ণপূজার আবশ্যিক অঙ্গ বলে উল্লেখ করা হয়েছে। এর একটা তাৎপর্য হল, পূর্বে প্রচলিত যতগুলি কর্ম ধর্মাচরণের অঙ্গ ছিল সব ক’টিকেই স্বীকৃতি দেওয়া; এবং সেই সঙ্গে বলা যে, এগুলি একক ভাবেও অসম্পূর্ণ, যৌথ ভাবেও তাই। এগুলিকে স্থান দিয়েও বলা হল যে, কৃষ্ণ যেহেতু ব্রহ্মস্বরূপ, তাই কৃষ্ণে একান্ত আত্মসমর্পণ হল মুক্তিলাভের নিশ্চিত উপায়।কৃষ্ণকে ভক্ত পূজা করবে কেন? তিনিই ব্রহ্মভক্তকে মুক্তি পর্যন্ত দিতে পারেন। অবশ্য অন্য সব দেবতাই দেবমণ্ডলীতে উচ্চ আসনে পৌঁছেছেন। এই মুক্তি দেবার ক্ষমতার বলেই। এবং তাঁদের ভক্তরা তাঁদের ব্রহ্মরূপ বলেই স্তব করেছেন। কিন্তু গীতায় কৃষ্ণ যেমন বারেবারে নিজের ব্রহ্মত্ব প্রতিপাদন করেছেন, এঁরা তা করেননি। পূর্বে কৃষ্ণপূজার কোনও ইতিহাস ছিল না বলে গীতা নানা ভাবে তা নির্মাণ করল। এবং এমন ভাবে করল যা সহজে সকলেই গ্রহণ করে পালন করতে পারে। কৃষ্ণ দাবি করেন, ‘মৃত্যুকালে যে ব্যক্তি আমাকে স্মরণ করে দেহত্যাগ করে, সে আমার ভাবে প্রলীন হয়, এতে কোনও সংশয় নেই।’ (৮:৫) এ সম্বন্ধে খানিকটা যেন অলৌকিক ও কুসংস্কারধর্মী কথাই বলা আছে: ‘মৃত্যুকালে অচলা ভক্তি ও যোগবলে যে ব্যক্তি দুই ভ্রূর মধ্যে প্রাণকে স্থাপন করে [প্রাণত্যাগ করে], সে সম্যক দিব্য পরম পুরুষকে প্রাপ্ত হয়।’ (৮:১০) এমন কথাও আছে, যে, যে ভাবে ভাবিত হয়ে ভক্তি এবং যোগবলে যুক্ত হয়ে দেহত্যাগ করে, সে সেই-সেই দিব্যধামে আশ্রয় পাবে। এই ধরনের কথা যোগশাস্ত্রে, হঠযোগেও বলা আছে। কৃষ্ণ সেগুলি ব্যবহার করে নিজের পূজা প্রতিষ্ঠা করছেন। ব্রহ্ম থেকে ভিন্ন ভিন্ন ভুবনে মানুষ পুনঃপুনঃ জন্মগ্রহণ করে, কিন্তু আমার শরণাগত যে মানুষ তার আর পুনর্জন্ম হয় না।’ (৮:১৬) ‘পুনর্জন্ম দুঃখের ব্যাপার এবং অশাশ্বত। আমার শরণাগত যে মানুষ, তার আর এই পুনর্জন্ম হয় না। কারণ, সে পরম সংসিদ্ধি লাভ করে।’ (৮:১৫) এই পরম সংসিদ্ধি হল, অব্যক্ত এবং অক্ষয় যা লাভ করলে আর ফিরে আসতে হয় না। সেই আমার পরমধাম।
সৃষ্টি, স্থিতি, প্রলয় মিলে একটি কল্প। কৃষ্ণ বলছেন, ‘সমস্ত জীবই আমার প্রকৃতি প্রাপ্ত হয় আবার কল্পের শুরুতে আমি তাদের সৃষ্টি করি।’ (৯:১৭) কল্পের শেষে, এই অর্থে তিনি স্রষ্টা। মহাভারত ও পুরাণে শিব ও ব্রহ্মাণ্ড স্রষ্টা, ব্রহ্মার নির্দেশে কখনও শিব, কখনও বিষ্ণু সৃষ্টিকার্য সম্পন্ন করেন, কিন্তু গীতায় কৃষ্ণই স্বয়ং স্রষ্টা। স্বয়ং প্রণোদিত হয়ে— কারও নির্দেশে নয়— তিনি সৃষ্টি করেন। এটা কৃষ্ণের উৎকর্ষ ও ক্ষমতা প্রতিপাদন করবার জন্যই। এই শক্তিমান স্বয়ংস্রষ্টা কৃষ্ণকে জানে ক’জন? কৃষ্ণ বলছেন, ‘মূর্খরা এই মানুষরূপী আমাকে অবজ্ঞা করে; ভূতমহেশ্বরত্বই যে পরম রূপ তা তারা জানে না।’ (৯:১৩) এই কৃষ্ণ তাই বলেন, ‘আমি সমস্ত দেবতাদের ও মহর্ষিদের আদি।’ (১০:২) এ ধরনের বহু শ্লোকে কৃষ্ণ নিজের শ্রেষ্ঠত্ব সর্বদেবতাদেরও ঊর্ধ্বে এক অবস্থানে প্রতিষ্ঠা করেন। এমন কথাও বলেন, ‘পৃথিবীতে যা কিছুতে ঐশ্বর্য বা বিভূতি আছে, শ্রী আছে, বীর্য আছে— জেনো তা সবই আমার অংশ থেকে উদ্ভূত।’ (১০:৪) অর্থাৎ কৃষ্ণের বাইরে ভাল কিছুই নেই।
এই কৃষ্ণকে পাবার উপায় কী? তিনটি মার্গ চালিত ছিল: জ্ঞান, কর্ম ও ভক্তি। তিনটিই কৃষ্ণ গ্রহণ করেন। মূর্খরা মানুষের রূপে দেখে কৃষ্ণকেই তাঁর স্বরূপে চেনে না, তাই অবজ্ঞা করে। কৃষ্ণের উপাসনা যেমন পাতা, ফুল, ফল, জল দিয়েও হয় তেমনি শুদ্ধ ভক্তি দিয়ে, জ্ঞানচর্চা দিয়ে যজ্ঞ, পূজা ইত্যাদি কর্ম দিয়েও সাধিত হয়। কিন্তু কৃষ্ণের সবচেয়ে প্রিয় হল আত্মসমর্পণের দ্বারা উপাসনা। তার মধ্যে ভক্তের অহং একেবারে কৃষ্ণে সমর্পিত হবে, তার জীবনের যা কিছু তাৎপর্যপূর্ণ, মূল্যবান তা সবই কৃষ্ণে সমর্পিত হবে এবং এই সর্বাত্মক আত্মসমর্পণই কৃষ্ণের পূজা। এই পূজা প্রবর্তন করাই গীতার প্রধানতম উদ্দেশ্য। ‘আমিই তোমার মন জুড়ে থাকব। আমার ভক্ত হও, আমারই যজনা করো, নমস্কার করো আমাকে। এ ভাবে একান্ত ভাবে আমারই উপাসনা করে তোমার আপন আত্মা আমাতে যুক্ত করলে আমাতেই তুমি লীন হবে।’ (৯:৩৪) কৃষ্ণে লীন হওয়াই গীতার কৃষ্ণ আরাধনার শ্রেষ্ঠ লক্ষ্য। পরে অন্যান্য দেবতার উপসনাতেও এই একান্ত আত্মবিলুপ্তি অনুসৃত হয়, গীতাই এ পথ দেখায়।
যজ্ঞে আত্মসমর্পণের ব্যাপারই ছিল না; ছিল স্তব এবং বিধিসম্মত ক্রিয়াকাণ্ড। জৈনধর্মে প্রথম মহাবীরের ধ্যান এবং বৌদ্ধধর্মে বুদ্ধের ধ্যান ধর্মোপসনার প্রধান অঙ্গ। এ সবের অনেক পরে গীতা, অর্থাৎ এ সব যখন দেশের সমস্ত প্রস্থানের মধ্যে অঙ্গাঙ্গী ভাবে ঢুকে গেছে তখন গীতা এ সবকে নিজের পদ্ধতির মধ্যে অনুপ্রবিষ্ট করে নিয়েছে। ততদিনে দেশে কোথাও কিছু কিছু যজ্ঞ অনুষ্ঠিত হচ্ছে বটে, কিন্তু উপাসনার পদ্ধতি হিসেবে যজ্ঞ প্রায় বিলীন। যজ্ঞের বিকল্প হিসেবে পূজা তখনও ব্যাপক ভাবে ব্রাহ্মণ্য সমাজে প্রচলিত হয়নি। যদিও প্রাগার্য সমাজে নানা রূপে পূজা চলিত ছিল এবং সমাজে তার প্রভাবও পড়েছিল। তবুও পূজা তখনও সমাজে আরাধনার প্রধান রূপ হিসাবে গৃহীত হয়নি। তাই কৃষ্ণের বিধানে পূজার কথা নেই, আছে সর্বান্তঃকরণে কৃষ্ণভক্তি ও কৃষ্ণে আত্মসমর্পণ। এটা সহজ হয়েছিল দর্শন প্রস্থানগুলির প্রবল প্রভাবে; এগুলিতে তো অনুষ্ঠানের কিছু নেই, বিমূর্ত চিন্তার আলোচনা। তাই কৃষ্ণ আরাধনার মধ্যে আচার অনুষ্ঠান কম। আছে নামজপ, ধ্যান, আত্মসমর্পণ। অবশ্য পরে আঞ্চলিক ভাবে কৃষ্ণের নানা অবতারের উপাসনার সঙ্গে নানা ‘মিথ’ (কল্পকথা) যুক্ত হয়ে উপাসনাকে বহু-অঙ্গবিশিষ্ট জটিল পদ্ধতিতে রূপান্তরিত করে। সমাজে প্রবল ভাবে আছে ছ’টি দর্শনপ্রস্থান। এ ছাড়া বৌদ্ধ, জৈন, আজীবিক এবং অন্যান্য প্রাগার্য পূজাপদ্ধতি অনুসারে নানা বিচিত্র দেবতার উপাসনা হচ্ছে এবং দর্শনের চর্চা হচ্ছে যেগুলির অধিকাংশের মধ্যেই দেবতা অনুপস্থিত। এই বিচিত্র মত ও পথের কোলাহলের মধ্যে— লোকে বলে— গীতা একটা সংহতি আনার চেষ্টা করেছে এবং অনেকে বলেন, এটা সার্থক হয়েছে।
আমাদের বিবেচ্য হল, গীতা এ চেষ্টায় কতটা সার্থক হয়েছে। গীতা রচনার অনেক আগে থেকে সমাজের কোনও কোনও অংশে পূজা প্রচলিত ছিল, গীতার যুগের পরে সে পূজাই নানা রূপ নানা উপচারে প্রায় একমাত্র আরাধনা পদ্ধতি হয়ে উঠল। কিন্তু এই সবের অনেক ওপরে স্থান হল কৃষ্ণের, যে কৃষ্ণ ব্রহ্মস্বরূপ, অতএব যাঁর ওপরে আর কেউ নেই, তাঁর কোনও পূজার পদ্ধতি নির্মাণ হয়নি। কিন্তু আভিজাত্যে ও উৎকর্ষে এই কৃষ্ণ অনন্য হয়ে উঠলেন। এই প্রতিষ্ঠা পাবার পর ব্রহ্মস্বরূপ এই কৃষ্ণের সব নির্দেশ অমোঘ, অলঙ্ঘনীয় হয়ে উঠল।
তখনও কিন্তু অর্জুন এই কৃষ্ণের আজ্ঞা পালন করতে রাজি হলেন না। সাংখ্য, যোগ, বেদান্ত এ সব শাস্ত্র থেকে যুক্তি সংকলন করে কৃষ্ণ অর্জুনকে বোঝালেন, যুদ্ধ করা তাঁর অবশ্য কর্তব্য। এখানে কৃষ্ণ বর্ণধর্মের প্রবক্তা: ক্ষত্রিয়কুলে জন্মগ্রহণ করে যুদ্ধে প্রতিপক্ষের নিধন সাধন করা তাঁর অবশ্য কর্তব্য, এর অন্যথা ঘটানো পাপ। কিন্তু সেই যে দ্বিতীয় অধ্যায়ে অর্জুন বলে রেখেছেন, স্বজনহত্যা বর্ণধর্মপালনের জন্যও তিনি করতে পারবেন না, সেখান থেকে কৃষ্ণের কোনও যুক্তিই তাঁকে সরাতে পারেনি।
অর্জুনের এই মনোভাবের জোরটা এসেছে দেশে বৌদ্ধধর্মের প্রভাবে অহিংসার নীতি থেকে এবং অহিংসা প্রাধান্য পেলে যুদ্ধ হয় না। এই সব দর্শন প্রস্থানের থেকে সংকলন করে কৃষ্ণ অর্জুনকে ভাল ভাল তত্ত্ব শোনালেন, যাতে তিনি তাঁর বর্ণধর্মের কর্তব্যে প্রবৃত্ত হন, রাজ্যলাভের জন্য যুদ্ধ করেন। কিন্তু আঠারো অধ্যায়ের গীতার দশ অধ্যায় ধরে এই চেষ্টা চলার পরেও অর্জুন যেমন নিজের অবস্থানে অটল রইলেন, তখন গত্যন্তর না দেখে কৃষ্ণ অর্জুনের অনুরোধে তার সামনে স্বরূপে আত্মপ্রকাশ করলেন। একাদশ সর্গের এই বিখ্যাত বিশ্বরূপ-দর্শনের সূচনা হল। কিন্তু কৃষ্ণের স্বরূপ চর্মচক্ষে তো দেখা যাবে না। ব্যাপারটা আধ্যাত্মিক, তাই অধ্যাত্মদৃষ্টি চাই। তার জন্যও ব্যবস্থা হল, কৃষ্ণ অর্জুনকে দিব্যদৃষ্টি দিলেন, একমাত্র সেই দৃষ্টিতেই কৃষ্ণকে তাঁর যথার্থরূপে দেখা যাবে।
কী সেই যথার্থরূপ? এই অধ্যায়ের নাম বিভূতিদর্শন-যোগ, অর্থাৎ কৃষ্ণের মহিমা ও ঐশ্বর্য প্রদর্শনের অধ্যায়। মনে পড়ে, যিশুখ্রিস্টও শিষ্যদের সামনে তাঁর অলৌকিক ঐশ্বর্যমণ্ডিত স্বরূপে আত্মপ্রকাশ করেন এবং শিষ্যরা যথারীতি অভিভূত হন। কিন্তু এখানে বিশ্বরূপদর্শন ব্যাপারটাই বিশেষ উদ্দেশ্যপ্রণোদিত। অর্জুনের যুদ্ধে আপত্তি খণ্ডন করে কৃষ্ণের অনুগত করার জন্যই এর প্রবর্তন। ব্যাপারটার ভূমিকা হিসেবে কৃষ্ণ অর্জুনকে মোহগ্রস্ত করবার জন্য একটা ভূমিকা করেন: দেখো, আদিত্য, বসু, রুদ্র, অশ্বিনরা, মরুৎত্রা (অর্থাৎ সব গণদেবতারা) এখানে একত্র হয়ে সর্বচরাচর-সহ সর্বজগৎ আমার দেহে সন্নিবিষ্ট। তোমাকে যে দিব্যদৃষ্টি দিচ্ছি, তার দ্বারা তুমি এটা দেখতে পাবে।
এর পরই অর্জুন দেখেন, ‘মহাকাশে সহস্র সূর্য উদিত হলে তার যা প্রবল দীপ্তি তা যদি একত্র হয়ে যায় সেই অত্যুজ্জ্বল দিব্য দীপ্তি …তোমার উজ্জ্বল খোলা মুখে বহুবর্ণ, বিশাল নেত্র দেখে ভয়ে আত্মা ব্যথিত হয়ে ওঠে। তোমার করালদন্তশোভিত মুখমণ্ডলে সে যেন কালাগ্নির সমান— দেখে দিকভ্রান্ত হয়েছি, মনে স্বস্তি পাচ্ছি না। হে দেবশ্রেষ্ঠ প্রসন্ন হও। ওই ধৃতরাষ্ট্রের পুত্রদের সঙ্গে নানা দেশের রাজারা সেনাপতিরা ভীষ্ম, দ্রোণ, কর্ণ সঙ্গে আমাদের পক্ষেরও নানা বীর— তোমার করালদন্তযুক্ত মুখে প্রবেশ করছে। কেউ বা দাঁতের ফাঁকে আটকে আছে। …যেমন নদীসমূহের জল সমুদ্র অভিমুখে সর্বদা যায়, যেমন পতঙ্গরা জ্বলন্ত অগ্নি অভিমুখে ছুটে যায় বিনষ্টির জন্য তেমনই লোকেরা তোমার মুখে প্রবেশ করছে অন্তিম বিনাশের জন্য। তুমি আমাকে বলো, তুমি প্রকৃতরূপে কে?’
কৃষ্ণ বললেন, আমি লোকক্ষয়ের জন্য উদ্যত সেই মহাকাল, ত্রিলোকের সংহারের জন্য এখানে উদ্যত। তোমার কর্ম ছাড়াও এরা কেউ থাকবে না— এই যে এরা যুদ্ধে প্রবৃত্ত, এরা সকলেই বিনষ্ট হবে। অতএব তুমি ওঠো, যশ লাভ করো, শত্রু জয় করে সমৃদ্ধ রাজ্য ভোগ করো। আমি পূর্বেই এদের নিহত করেছি। সব্যসাচী তুমি নিমিত্তমাত্র হও। …তুমি যুদ্ধ না করলেও এরা কেউই থাকবে না। …আমি যাদের পূর্বেই বধ করেছি তাদের প্রকাশ্যে হত্যা করার জন্য তুমি ব্যথিত হয়ো না।’
কৃষ্ণ এবারে বললেন, এতকাল যা ছিল ধর্মাচরণ যেমন বেদপাঠ, যজ্ঞ, দান, তপস্যা, সেগুলি আর প্রয়োজনীয় নয়। তপস্যা ধ্যান এ সব দুঃসাধ্য। তাই তুমি সর্বান্তঃকরণে আমার কাছে আত্মসমর্পণ করো। তা হলে কৃষ্ণের মধ্যেই তুমি অবস্থান করবে। অভ্যাসের চেয়ে জ্ঞান শ্রেয়, জ্ঞানের চেয়ে ধ্যান, ধ্যান অপেক্ষা শ্রেয় কর্মফলত্যাগ। এই ত্যাগ থেকে আসে শান্তি, মৈত্রী, করুণা, মমতা ও অহংকার ত্যাগ। দুঃখ-সুখে নির্বিকার চিত্ত— এ তো স্পষ্টতই বৌদ্ধ প্রভাবে রচিত।[১৯]
[১৯. অক্সফোর্ডের অধ্যাপক R C Zachner কথা প্রসঙ্গে আমাকে গীতায় বুদ্ধোত্তরতার কথা বলেছিলেন, ১৯৬৭ সালে।]
কৃষ্ণের কথা শুনে ভীত অর্জুন কৃতাঞ্জলিপুটে, গদগদ ভাবে বারবার কৃষ্ণকে প্রণাম করে বললেন: ‘হৃষীকেশ, এটা খুবই ন্যায্য যে তোমার কীর্তিতে জগৎ হৃষ্ট ও অনুরক্ত, সকলে তোমাকে নমস্কার করে। আর করবে নাই বা কেন? তুমি ব্রহ্মারও অধিক প্রাচীন। তুমি সৎ, অসৎ এবং তার পরেও যা থাকে তাই। বারংবার তোমাকে নমস্কার করি, সম্মুখে, পশ্চাতে সব দিক থেকে এই অনন্ত বীর্যবান, অনন্তবিক্রমী, সর্বব্যাপী তোমাকে প্রণাম করি।’
কৃষ্ণ বললেন, ‘বেদোক্ত যজ্ঞ, ক্রিয়া, তপস্যা দ্বারা এরূপ দেখা যায় না। তুমি ছাড়া আর কেউ এরূপ দেখতে পাবে না। তুমি ভয় পেয়ো না, দুঃখ পেয়ো না। এই রূপ একা তোমাকেই দেখিয়েছি। দেবতারা আমার রূপ দেখেননি। যে আমাতে নিবেদিত প্রাণ সে আমার এইরূপ দেখতে পায়।’ অর্জুনকে মনে রাখতে হবে, মৃত্যুতে জীবন শেষ হয় না, পরজন্মে তিনি পুরস্কৃত হবেন। বঙ্কিমচন্দ্র বলেন ‘গীতার প্রথম তত্ত্ব আত্মার অবিনাশিতা। …দ্বিতীয় জন্মান্তরবার।…বাস্তবিক আত্মার অস্তিত্ব সম্বন্ধে যেমন কোনও প্রমাণ নাই, জন্মান্তর সম্বন্ধেও তদ্রূপ কোন প্রমাণ নাই।’ আত্মা অবিনাশী, এ কথা গীতায় বহুবার বহু ভাবে বলা হয়েছে, এ সম্বন্ধে বঙ্কিমচন্দ্র বলেন, ‘যাহা জানি না, যাহার প্রমাণাভাব তাহা মানিব না।’[২০] এই প্রবন্ধেই তিনি বলেন, ‘গীতাগ্রন্থখানি ভগবৎপ্রণীত নহে, কোনও ব্যক্তিই ইহার প্রণেতা।’ অথচ কৃষ্ণ অর্জুনের উক্তিপ্রত্যুক্তিতে প্রাধান্য কৃষ্ণের, ফলে পাঠকের মনে হওয়া স্বাভাবিক যে, গীতার প্রণেতা কৃষ্ণই, ‘গীতা কৃষ্ণের ধর্মমতের সংকলন ইহাই আমার বিশ্বাস।[২১]
[২০. ‘শ্রীমদ্ভগবদ্‌গীতা’ প্রবন্ধে বঙ্কিমচন্দ্রের কথা
২১. প্রাগুক্ত]
আগেই উল্লেখ করেছি, আজও কিছু মনীষী গীতার তত্ত্ব বিচার করে বলেছেন, গীতার তত্ত্ব হল সমাজে তৎকালে চলিত, ধর্ম ও দর্শন প্রস্থানগুলির সংক্ষিপ্ত সমাহার। এর মধ্যে দু’টি তত্ত্বই মুখ্য: প্রথমত যজ্ঞক্রিয়া, জপতপ, ধ্যান, পূজা এগুলি দ্বারা পুনর্জন্ম বোধ করা যায় না; যায় কেবল অচলা কৃষ্ণভক্তি দ্বারা। দেবতাদের পূজা তখনও স্পষ্ট ভাবে প্রবর্তিত হয়নি, প্রচলিত তো নয়ই। কিন্তু কৃষ্ণকে ব্রহ্মস্বরূপ শ্রেষ্ঠ দেবতা রূপে মেনে নেওয়ার মধ্যে এর লক্ষণীয় সূচনা।
মনে পড়ে, কোরানের ৭:১১ আয়াতে বিশ্বরূপদর্শনের অনুরূপ একটি অংশ আছে। বাইবেলে transfiguration বা যিশুর রূপান্তরে এর কাছাকাছি একটি বর্ণনা আছে।
এই বিশ্বরূপ দর্শনে কৃষ্ণ কী পেলেন, অর্জুনই বা কী পেলেন? দশটি সর্গ ধরে কৃষ্ণ নানা যুক্তি, অযুক্তি, কুযুক্তি দিয়েও অর্জুনকে বোঝাতে পারেননি যে, যুদ্ধ তাঁর করা উচিত। দ্বিতীয় সর্গে সেই যে অর্জুন অত্যন্ত মানবিক যুক্তিতে যুদ্ধের নামে অকারণ নরহত্যা, বিশেষত আত্মীয়সংহারে অসম্মত হলেন, তা অক্ষুণ্ণ ছিল দশম সর্গ পর্যন্ত। একাদশ সর্গের পরও তা ক্ষীণ ভাবে বিদ্যমান ছিল।
পণ্ডিত জে এল ব্রকিংটন অধ্যাপক রুডলফ অটোর উক্তি উদ্ধৃত করে বলেন, ভগবদ্‌গীতা নিশ্চয়ই অনেক পরবর্তী কালের রচনা, খুব সম্ভবত খ্রিস্টীয় প্রথম শতকের রচনা… রচনাশৈলী থেকে মনে হয়, এই বিশ্বরূপদর্শন অংশটি পরবর্তী মহাকাব্যশৈলীর সঙ্গে সাযুজ্যপূর্ণ, যে শৈলী কাব্যিক ভঙ্গিতে রচিত। এতে অর্জুনের সংশয়ের এবং কৃষ্ণের উত্তরের একটি সংক্ষিপ্ত বিবরণ আছে। এটি নিশ্চয়ই একটি স্বতন্ত্র রচনা হিসেবে উদ্দিষ্ট ছিল, যেটি মূল মহাকাব্যের সঙ্গে সংযুক্ত হয়েছিল, মহাকাব্যের অন্য একটি স্তবরূপে নয়।[২২]
[২২. ‘The Bhagavadgita must be considerably later, more like the first century CE. The structure of the text seems almost more consistent with the later epic part of the text, since it contains a brief statement of Arjunas dilemma and not just Krisnas answer to it, if must have been intended as a separate composition and not another layer added to the epic part.’]
বিশ্বরূপদর্শন অংশটি নানা কারণেই একটি স্বতন্ত্র রচনা বলে মনে হয়। প্রথমত, সমগ্ৰ গীতার যে গতিধারা তার সঙ্গে এটি এক সুরে বাঁধা নয়। বাকি গীতা প্রশ্নোত্তর প্রসঙ্গ ধরে আলোচনা বা উপদেশ। এর মধ্যে প্রশ্নোত্তরপর্ব হঠাৎ থামিয়ে দিয়ে সম্পূর্ণ ভিন্ন জাতের অযৌক্তি জাদুক্রিয়ার প্রবর্তন করলেন কৃষ্ণ। এবং অবাক কাণ্ড, যে-অর্জুন যুক্তির কাছে নতিস্বীকার করেননি, তিনি এই জাদুতে অভিভূত হয়ে স্বজনহত্যায় সম্মত হয়ে গেলেন। তা হলে দাঁড়াল এই যে, যুক্তি কৃষ্ণের অস্ত্র নয়, বা ব্যর্থ অস্ত্র। শেষ পর্যন্ত অর্জুন কৃষ্ণের তথাকথিত যুক্তি পরম্পরাকে বস্তুত অগ্রাহ্য করে বা তাতে যথার্থ ভাবে কর্ণপাত না করে যে আপত্তির প্রাচীর নির্মাণ করেছিলেন, জাদুবিদ্যার আঘাতে সে প্রাচীর শতধা চূর্ণ হয়ে গেল। এমনও হওয়া খুবই সম্ভব যে, কৃষ্ণ ও অর্জুনের অবস্থান ও যুক্তি বা বক্তব্য তখনকার সমাজের মানুষের দু’টি অংশের প্রকৃত মনোভাব। বর্ণাশ্রমধর্মে একান্ত বিশ্বাসী অধিকাংশ মানুষ কৃষ্ণকে সমর্থন হয়তো করছিলেন। আর তার পূর্ব যুগের জৈন-বৌদ্ধ মতের অহিংসা, করুণা, মৈত্রী এগুলি অন্য এক অংশের মনোভাব। গীতায় তার দ্বন্দ্ব প্রতীকী ভাবে রূপায়িত হয়েছে। এবং যেমন প্রায়ই হয়— যুক্তি হার মেনেছে অলৌকিকতার কাছে। মানুষের গৌরবজনক মননসত্তা বিহ্বল হয়ে মাথা হেঁট করেছে জাদুবিদ্যার কাছে। অর্জুন বর্ণধর্মপালনের নামে স্বজনহত্যায় অসম্মত হলেন। তার পরের ছয় সর্গে সাংখ্য, বেদান্ত, ন্যায় ইত্যাদির নজির দেখিয়ে অর্জুন যে ‘না’ বলেছিলেন, কৃষ্ণ বহু চেষ্টাতেও সেটাকে ‘হাঁ’র সম্মতিতে পরিবর্তিত করতে পারেননি। অর্জুন নানা বিষয়ে জানতে চেয়েছেন: কৃষ্ণ শাস্ত্র এবং আপাত যুক্তি দিয়েও অর্জুনকে টলাতে পারেননি। এইবারে কৃষ্ণ যুক্তিতর্কের পরিসরের বাইরে এসে শেষ অমোঘ অস্ত্রটি প্রয়োগ করলেন: জাদুবিদ্যার দ্বারা অর্জুনের মনন ও চিন্তাকে আচ্ছন্ন করে, মায়াজালে তাঁকে আবদ্ধ করে, তাঁর অভিভূত জাদুতে বিহ্বল মোহাচ্ছন্ন চেতনার সম্মতি অপকৌশলে আদায় করে নিলেন।
কৃষ্ণ পেলেন অর্জুনের সর্বান্তঃকরণে আত্মসমর্পণ। কিন্তু ওই বিশ্বরূপদর্শনে কবিত্ব নেই, অতিশয়োক্তি আছে। সব কিছুকেই অতিশয়িত করে দেখানো। জীবজন্তু, মানুষ, দেবতা এ সব কিছুই বৃহদাকার সকলেই কৃষ্ণের মুখগহ্বরে প্রবেশ করছে। এর মধ্যে আতঙ্ক আছে, কিছু বা বীভৎসাও। আর আছে মানুষ কৃষ্ণের দেবত্ব, আলৌকিকত্ব। রক্তমাংসের মানুষ এই অলৌকিক প্রকাশে অভিভূত। যে কৃষ্ণ এমন অলৌকিক, অসামান্য শক্তিধর তাঁর বিরুদ্ধে যাওয়া মানুষ অর্জুনের পক্ষে আর সম্ভব হল না। ছয় সর্গের নানা যুক্তিতর্কেও অর্জুন নিজের অবস্থান থেকে সরেননি। এ বার বিশুদ্ধ অলৌকিক দৃশ্যে অর্জুন কেমন যেন বিহ্বল, অভিভূত হয়ে পড়লেন। যুক্তি মননের বাইরে এই জাদু-দর্শন তাঁকে জানাল, কৃষ্ণ ঠিক তাঁর (অর্জুনের) মতো মানুষ নন, তিনি অন্য, ঊর্ধ্বতর লোকের এক মানবাকার; দেবতাদের ঊর্ধ্বে স্বয়ং ব্রহ্মসদৃশ অতিদেবতা। এঁর কাছে আনুগত্য ও প্রণিপাত এবং সর্বাত্মক আত্মসমর্পণ ছাড়া অর্জুন আর কোনও অবস্থান নিতে পারেন না।
এতে অর্জুনের সংশয়ের উক্তিও সংক্ষেপে বলা আছে, শুধুই কৃষ্ণের উত্তর নেই। এটি নিশ্চয়ই একটি স্বতন্ত্র রচনা হিসেবে সংকলিত হয়েছিল, মহাকাব্যের একটি স্তর হিসেবে সংযোজিত হয়নি। বিশ্বরূপদর্শন ছাড়াও বহু অংশে গীতা ঠিক দার্শনিক প্রবন্ধ বা আলোচনা নয়, বরং স্থানে স্থানে গীতিধর্মী এবং কতকাংশে কাব্যধর্মী রচনা। দার্শনিক রচনা হিসেবে এর তেমন কোনও সংহতি নেই, যেমনটা দর্শনপ্রস্থানগুলির মূল গ্রন্থে পাওয়া যায়। বিশ্বরূপ-দর্শনের মধ্যে প্রকৃত দর্শন প্রায় অনুপস্থিত, এতে বিস্ময় ও শ্রদ্ধা পাবার উপাদানই মুখ্য। এবং এ চেষ্টা সম্পূর্ণ সার্থক হয়েছে। জাদু প্রদর্শনীর যা অভিপ্রেত সেটি পুরোপুরি সফল হয়েছে। যুদ্ধে অনিচ্ছুক অর্জুন কৃষ্ণের প্রতি পরিপূর্ণ আনুগত্য দেখিয়ে যুদ্ধ করতে উদ্যত হলেন। কারণ, সুদীর্ঘ যুক্তিমালায় অর্জুন একেবারেই নিজের অবস্থান পরিবর্তন করেননি, কিন্তু যে জাদু যুক্তিবহির্ভূত তার সামনে অর্জুনের কোনও প্রতিরোধের অস্ত্র নেই, তাই সম্পূর্ণ ভাবে আত্মসমর্পণ করলেন। এর পর কৃষ্ণ পূজ্যদেবতা, অর্জুন ভক্ত পূজারি।
বিশ্বরূপদর্শন দার্শনিকতা স্পষ্টতই নেই। দার্শনিকতায় যুক্তিগুলির একটা পারম্পর্য থাকে, প্রথমটি থেকে দ্বিতীয়টি আসে। দ্বিতীয় থেকে তৃতীয়। তা ছাড়া যুক্তিগুলির মধ্যে কার্যকারণ সম্পর্ক থাকে। গীতা যে অংশগুলি সরাসরি দর্শনসূত্র থেকে নিয়েছে, সেখানে পারম্পর্য ও কার্যকারণ সম্পর্ক আছে। বিবক্ষিতকে প্রসঙ্গের অনুগত করবার জন্য যেখানে ব্যাখ্যার চেষ্টা আছে সেখানে পারম্পর্য বা কার্যকারণযোগ সর্বত্র নেই। ধর্মের অন্যান্য দিক— ভক্তি, আরাধনা ইত্যাদিও মুখ্যত উপস্থিত নেই। যা আছে তা হল, কৃষ্ণকে সর্বশ্রেষ্ঠ দেবাদিদেবের মর্যাদা দেওয়া। এর উপায় হল, সমস্ত বর্ণনাটিকে বহুগণিত করে তোলা— সমস্ত দেবতা, যক্ষ, রক্ষ, গন্ধর্ব, নাগ ও অন্যান্য প্রাণিকুল তাঁর মুখগহ্বরে প্রবেশ করছে এবং কৃষ্ণ তাদের ধ্বংস করছেন। অর্থাৎ এ পর্যন্ত যত দেবতা ও উপদেবতা সমাজমানসে উপাসিত হতেন, তাঁদের সকলেরই বিনাশসাধন করেন কৃষ্ণ। এ যেন পূর্বের তাবৎ পূজ্যদেব ও উপদেবতাকে কৃষ্ণ আত্মসাৎ করেছেন। তাই বাকি রইলেন একা কৃষ্ণ, যিনি ব্রহ্মস্বরূপ, অতএব একমাত্র পূজনীয়। তাঁর আজ্ঞা অমান্য করা যায় না, তাই অর্জুন যুদ্ধে আপত্তি বা তাঁর বর্ণধর্মপালনে অসম্মতি প্রত্যাহার করে নিলেন। যথার্থ অর্থে গীতার পরিসমাপ্তি এখানেই যদি গীতার এই গঠন মনে রাখি, তা হলে মহাভারতে গীতার স্থান নিয়ে একই অসঙ্গতির কথা ওঠে। মহাভারতে যুদ্ধে উদ্যত দু’পক্ষ— কৌরব-পাণ্ডব যখন যুদ্ধক্ষেত্রে সমবেত, রণসজ্জায় সজ্জিত, শুধু শঙ্খধ্বনিটি হলেই হত্যাকাণ্ড শুরু হয়, ঠিক তখনই অষ্টাদশ সর্গ গীতার তিন ঘণ্টাব্যাপী কথোপকথন অস্থানপ্রযুক্ত। এই গীতার স্থান এখানে হতে পারে না। গীতার অভিধানগত অর্থে, যদি সুরে গাওয়া হয়, তা হলে তো সাত আট ঘণ্টার ব্যাপার আর সি জেহনারের গীতা অনুবাদের শেষের দিকে পড়ি, ‘আমাকে মনে রাখবে, ভালবাসবে এবং উপাসনা করবে। যজ্ঞ করো। আমার সামনে প্রণত হও। তবে তুমি আমার কাছে আসবে, এ আমার প্রতিশ্রুতি। সত্যই, কারণ তুমি আমার প্রিয়।’ (১৮:৬৪-৬৫)[২৩]
[২৩. ‘Bear me in mind, love me and worship me / Sacrifice, prostrate thyself to me / So shall thou come to me. I promise thee / Truly, for thou art dear to me. ‘ -R C Zancer Introduction to the translation of the Bhagabadgita, p. xx.]