পেরিয়ে সবুজ পরীদের ঘাট,
পেরিয়ে অনেক জ্যোৎস্নার মাঠ
এল নির্জন বাড়িটার কাছে
অচিন ঘোড়সওয়ার।
আঁধারে জ্বলছে পাগড়ির চুড়ো,
ঘোড়ার শরীর তারাদের গুঁড়ো
বন্ধ কপাটে বল্লম ঠোকে
অচিন ঘোড়সওয়ার।
বলে না কিছুই, কাউকে ডাকে না,
এখানে তা হলে কেউ কি থাকে না?
বাড়িটাকে ঘিরে ঘোরে একা একা
অচিন ঘোড়সওয়ার।
চিকচিকে ঘাম ঘোড়ার শরীরে,
নিশ্বাস কাঁপে জোনাকির ভিড়ে,
ঘাড়ফোলা পেঁচা দ্যাখে কী যে একা
অচিন ঘোড়সওয়ার।
ভুখা চাঁদ ক্রমে হেলে পড়ে কোণে,
ঘোড়ার খুরের ধ্বনি ডোবে বনে,
ঘাসগুলি দ’লে চলে যায় দূরে
অচিন ঘোড়সওয়ার।

ফুরফুরে এই ফটিক হাওয়ায়
উড়ছে উড়ুক চুল,
ফুটফুটে সব ফুটপাতে আজ
ফুটুক অচিন ফু্ল।

অন্তর সোনা যন্তর হাতে
ঘোরে বারান্দায়।
দুপায়ে তার চরকি বাঁধা,
ঘরে রাখাই দায়।
অন্তর যাদু ভাত খাবে না,
ডাল খাবে না মোটে।
খুশিতে খুব নেবে লুফে
মিষ্টি যদি জোটে।
অন্তর সোনা ফুস-মন্তরে
দত্যি-দানো তাড়ায়।
এক দৌড়ে অলিম্পিকে
দৌড়বাজদের হারায়।
অন্তর যাদু বীর সে বটে,
কার চেয়ে সে কম বা।
থাকবে না আর ছোট্র হয়ে,
আজই হবে লম্বা।

ইস্টিশানে নামল দেখি
একজন লোক তাগড়া।
কেউ বলে তার তুরান বাড়ি,
কেউ বলে, না, আগ্রা।
দেখছি না তো পাজামা তার,
দোল খেয়ে যায় ঘাগড়া।
পাগড়ি সে তো পায়ে বাঁধে,
মাথায় পরে নাগরা।
তাই-না দেখে বাজপাখিটা
দিল ভীষণ বাগড়া।

একটি ছেলে, গাঁয়ের ছেলে
মাঠে-ঘাটে ছোটে,
রোদের মতো তাজা হাসি
ফোটে যে তার ঠোঁটে।
ঘাসের দিকে, লতার দিকে
তাকায় ভালোবেসে,
মধুমতী নদী তাকে
দেখে ওঠে হেসে।
এই ছেলেটি বড় হয়ে
দেশের লোকের তরে,
শক্রসেনার সঙ্গে জীবন
বাজি রেখে লড়ে।
জেল জুলুমে দিন কাটে তার,
ভয় পায় না মোটে,
মুক্তি পেলে তার মিছিলে
সবাই এসে জোটে।
গাছের পাতা, ধূলিকণা
বলছে অবিরাম,
‘বঙ্গবন্ধু শেখ মুজিবুর
অমর তোমার নাম।

এই শহরে এক যে ছিল আঁকিয়ে,
আঁকত ছবি ঘাড়টা কিছু বাঁকিয়ে।
মাঝে-মাঝে গোঁফটা শুধু পাকিয়ে
বৈঠকে সব বসত বটে জাঁকিয়ে।
ছবি দেখে বলত সবাই, ‘ফাঁকি এ’।
বুক ফুলিয়ে চুলের ঝুঁটি ঝাঁকিয়ে
নিজের ছবি দেখত নিজেই তাকিয়ে।

আঁটুল বাঁটুল শামলা সাঁটুল, শামলা গেছে হাটে।
কুঁচবরন কন্যা যিনি, তিনি ঘুমান খাটে।
খাট নিয়েছে বোয়াল মাছে, কন্যে বে কাঁদে,
ঘটি বাটি সব নিয়েছে, কিসে তবে রাঁধে?
আর কেঁদো না, আর কেঁদো না, ছোলা ভাজা খেয়ো,
মাটির ওপর মাদুর পেতে ঘুমের বাড়ি যেয়ো।

শহরটাকে ধরল ঘিরে
মিশমিশে এক আঁধার,
খোলা ছাদের, হাটের মাঠের
সময় হল কাঁদার।
কেমন করে সইব এমন
অন্ধকারের কামড়?
এমন আঁধার জালিম বড়
ভীষণ এক পামর।
আমার প্রিয় শহরটাকে
করেছে তো বন্দী
ছাড়বে না সে কোনও মতে
এঁটেছে এক ফন্দি।
সবাই মিলে করি যদি
‘আঁধার খেদাও’ লড়াই,
লেজটি তুলে পালাবে সে
করবে না আর বড়াই।

পথের ধারে ছিল পড়ে
ছোট্র মতো কী-যে!
ন্যাকড়া না কি? পুঁটলি কোনো
শুকনো কিংবা ভিজে?
মেঘ-মুলুকে উড়ছে একা
হলদে পাখার পাখি।
ইচ্ছে জাগে ওকে আমার
হাতটি নেড়ে ডাকি।
রাতের বেলা ঘুমের ঘোরে
কী-যে স্বপ্ন দেখি-
পক্ষীরাজের পিঠে বসে
মজার ছড়া লেখি।
হঠাৎ দেখি দশটি তারা
উঠোন জুড়ে নাচে।
সাতটি পরী দোলায় মাথা
জ্যোৎস্না মাখা গাছে।
আচ্ছা যদি সাত আকাশে
বেড়াই আমি উড়ে,-
পাবো কি এক হীরের বাড়ি
মেঘের পাড়া ঘুরে?

আজব কথার আজব সুরের গান চলেছে বেতারে।
তফাত বোঝা দায় হ’ল রে তবলা এবং সেতারে।
গানের খোঁচায় প্রাণ গেলবে, কোন দেশী এই কেতারে?
বলল হেঁকে ধোপার গাধা গান গাবে সে-ও বেতারে।

আতা গাছে চারটি পাখি,
ডালিম গাছে তিন-
সাতটি পাখি মনের সুখে নাচে তা’ধিন ধিন।
সাতটি পাখি সাতটি সুরে গান গেয়ে যায় রোজ,
আতা গাছে, ডালিম গাছে সুরের সে কি ভোজ।
হুকুম এলো একই সুরে গাইতে হবে গান,
নইলে জেনো সাতটি পাখির যাবে যে গর্দান।
শুনলো সবাই গাছতলাতে বাপরে সে কী হাঁক,
পড়লো ঢাকা সাতটি পাখির মিষ্টি সুরের ডাক।
কৈ পালালো গানের পাখি শূন্য ক’রে শাখ?
আতা গাছে, ডালিম গাছে বসছে শুধু কাক!

কোথায় যেন গেছে উড়ে
কাপড় জামা সবই।
কাপড় ছাড়া পথে ঘাটে
হাঁটা মজার হবি।
এই দেহটা ঢেকে আমি
পাতায়, গাছের ছালে
ভাবব আহা গেছি চলে
সেই-না আদ্যিকালে।

আমার পিঁড়ি নৌকা হয়ে
ক্ষীর নদীতে ভাসে।
জামবাটিটা চাঁদের মতো
নীল আকাশে হাসে।
আমার টেবিল হঠাৎ করে
বাগান হয়ে যায়।
সেই বাগানে সোনার পাখি
হীরার ফল খায়।
আমার ছোট বিছানাটা
রত্নদ্বীপের মতো
সেই দ্বীপেতে নেচে বেড়ায়
পরী শত শত।
আমার খাতা ঈগল পাখি,
পাহাড়চূড়ায় থাকে,
চায় না সে তো থাকতে জানি
ছোট্র পাখির ঝাঁকে।
আমার দোয়াত সাঁতার কাটে
নিঝুম সরোবরে;
আমার কলম অস্ত্র হয়ে
দুষ্ট দমন করে।

আমার খাতা অবাক করা
তেলেসমাতি খাতা,
চমকে তুমি উঠবে জানি
দেখে হরেক পাতা।
আমার খাতায় জড়িয়ে আছে
সবুজ পরীর মায়া,
তাই সেখানে খেলা করে
পাষাণপুরীর ছায়া।
আমার খাতায় দোলে হাওয়ায়
হীরের গাছের ফল,
বাজে মধুর চম্পাবতীর
পায়ে সোনার মল।
আমার খাতায় আছড়ে পড়ে
সাত সাগরের ঢেউ,
আকাশ কালো করে আসে
সুলেমানের দেও।
আমার খাতায় সিন্দাবাদের
জাহাজ বেড়ায় ভেসে,
আকাশ-ছেঁড়া তারা ঝরে
কঙ্কাবতীর কেশে।
আমার খাতায় ডালিম কুমার
পক্ষীরাজে ওড়ে,
পক্ষীরাজের পালক পড়ে
দুয়োরানির দোরে।
আমার খাতায় রবি ঠাকুর
হাসেন রবির মতো।
কাজী কবি ঝড় হয়ে যান,
দোলেন অবিরত।
আমার খাতায় বানায় বাসা
বাবুই পাখি সুখে,
সুর ঝরিয়ে দেয় পাপিয়া
উইয়ের ঢিঁবির বুকে।
আমার খাতায় ডুকরে ওঠে
লক্ষ ভুখা লোক,
তাকিয়ে থাকে হিরোশিমার
গলে যাওয়া চোখ।
আমার খাতায় গর্জে ওঠে
ভীষণ মেশিনগান,
আমার খাতায় মিশে থাকে
ভোরের পাখির গান।
আমার খাতায় স্বাধীনতার
নিশান আছে আঁকা
আমার খাতা জুড়ে শাদা
কবুতরের পাখা।

একটি আমার আলসে ছড়া
দিব্যি ঘুমায় খাটে,
একটি আমার উদাস ছড়া
বেড়ায় নদীর ঘাটে।
একটি আমার রাগী ছড়া
চেঁচায় ঝাঁঝাঁ স্বরে,
শাসায় আমায় থাকবে না সে
এমন ছোট্র ঘরে।
একটি আমার জেদী ছড়া
তাকায় লালচে চোখে।
মানে না সে কোনও কিছুই,
ভয় পেয়ে যায় লোকে।
একটি আমার সুবোধ ছড়া
দেবেই সাড়া ডাকে,
কলম থেকে নেমে এসে
খাতার পাতায় থাকে।

আমার দেশের শিশু, সবাই দলে দলে
কখনও যায় মুক্ত মাঠে, নদীর কিনারে-
কখনও যায় প্রতিবাদী নিশান হাতে
বুক ফুলিয়ে রক্তে-গড়া শহীদ মিনারে,
নানা রঙের শক্র যখন ঘটায় ভাষার ক্ষতি
এবং দেশের হৃদয় নিয়ে করে তামাশা,
নতুন যুগের শিশুরা সব দেবে মুছে
হাটের, মাঠের, শহর গাঁয়ের কালো হতাশা।

এইতো আমি বসেই আছি
রাতের বেলা নিজের ঘরে
হঠাৎ মনে হল যেন
শুয়ে আছি একলা চরে।
হচ্ছে কী-যে এখন আমার,
স্বপ্ন দেখি এমন কিছু-
চলতে চলতে চোখে পড়ে,
সর্প যে নেয় আমার পিছু।
আমার পাড়ার সবাই খুবই
ভদ্র এবং শান্তিময়।
এমন মানুষ যায় না দেখা
তাদের গুণের হবেই জয়।

ঢাকা শহর, আমার শহর
সব শহরের সেরা।
ধুলো দিয়ে মোড়া এবং
রিকশা দিয়ে ঘেরা।
দিনদুপুরে মাঝপথে লোক
করে চলাফেরা,
রাতদুপুরে হরহামেশা
বেলতলা যায় নেড়া!
মাথায় বাড়ি দিলেও কেউ
করে নাকো জেরা,
মানুষগুলো শান্ত যেন
গরু, ছাগল, ভেড়া।
বাদশাজাদীর বসত হেথা,
চক্ষু পটলচেরা,
পথে ঘাটে স্বপ্ন কত
হচ্ছে শুধু ছেঁড়া।
ঢাকা শহর, আমার শহর
সব শহরের সেরা।
আমার কথা সত্য কিনা
দেখো বেঁধে ডেরা।

নীলে ঘোড়া নীলে ঘোড়া পক্ষিরাজের ছা,
মেঘড়ুমাড়ুম আকাশপারে তা থৈ তা থৈ তা।
মেঘের দোলায় চললি কোথায়, কোন সে অচিন গাঁ?
আয়-না নেমে গলির মোড়ে করবে না কেউ রা’।
খিড়কি-দুয়োর কেটে দেব আস্তে ফেলিস পা,
সাগরপারের চাল দেব পেটটি ভরে খা।
মাছের কাঁটা ফুটল পায়ে, হাঁটতে পারি না-
চিকচিকে তোর ডানায় করে আমায় নিয়ে যা।

আমের কুঁড়ি, জামের কুঁড়ি
পড়ছে ঝরে ভুঁয়ে।
তেঁতুল গাছে চালতা বাদুড়,
ডালটা আসে নুয়ে।
ঝির ঝির ঝির হাওয়া চলে
বটের ঝুরি ছুঁয়ে।
বটতলাতে দুটি বাঁদর,
ঝগড়া বাঁধে দুয়ে।
চাঁদের বুড়ি মুখটি রাখে
জ্যোৎস্না দিয়ে ধুয়ে।
কে নেভাল ঘিয়ের বাতি
ইয়া বড় ফুঁয়ে?
দেখছো নাকি একলা ঘরে
খোকন আছে শুয়ে!

আরশোলা রে আরশোলা
দেখে আমার দ্বার খোলা
উড়ে এসে বসলি জুড়ে
চার দেয়ালে কাছে দূরে,
বসলি এসে ঝাঁকে ঝাঁকে
আলমারিতে বইয়ের তাকে।
করলি ঘরের পাড় ঘোলা,
আরশোলা রে আরশোলা।
আরশোলা রে আরশোলা
খাবি কি গুড় চার তোলা?
ঘটিবাটি ময়দা আটা,
হাওয়াই জামা চিমটে ঝাঁটা
রঙের বাক্স, জমার খাতা,
ডিক্সনারির শ’য়েক পাতা,
চেটেপুটে করলি সাবাড়,
যা ছিলো সব হলো কাবার।
এবার ব’সে ঘাড় দোলা,
আরশোলা রে আরশোলা।

লোকটা নানা রঙের এক
পোশাক পঁরে ঘোরে,
গভীর রাতে দূর আকাশে
পাখির মতো ওড়ে।
সবাই যখন ঘর বাড়িতে
ঘুমের ছায়ায় থাকে,
লোকটা তখন ওদের ঘুমে
নানা স্বপ্ন আঁকে।
তখন তাকে কেউ দেখে না,
ঘুম আসে না বলে
কেবল দেখি আলোর মতো
পাখির ডানা জ্বলে!

আয় ঘুমানি আয়,
পড়িরে তোর পায়।
আয় ঘুমানি আয়,
খুকির চোখে আয়।
আয় ঘুমানি আয়,
পক্ষী উড়ে যায়,
ঝুরঝুরানি ছায়া
দিল খুকির গায়।
নদীর পানি ফুরফুরানি;
লাগছে দোলা নায়।
আয় ঘুমানি আয়,
স্বপ্ন নিয়ে আয়।

সুমির মুখে বায়না শুধু বায়না,
মেলা থেকে আনতে হবে আয়না।
আয়না ছাড়া আর কিছু সে চায় না।
হঠাৎ সেদিন পাঁচ বছরের কন্যা
দোরের গোড়ায় দেখতে পেল বন্যা।
শুকনো মাটি কোথাও খুঁজে পায় না-
এক নিমেষে দেশটা হলো আয়না।

ইঁদুর কাটে চাদর-বালিশ
কাটে শাড়ির খুঁট,
কাটে ওরা ঘরের বেড়া
কুটুর কুটুর কুট।
ধেড়ে ইঁদুর দেখে বিড়াল
দিচ্ছে দূরে ছুট;
চোরের দাপট বাড়ছে ক্রমে
পুলিশ পালায় হুট।
শহর-গ্রামে দিনদুপুরে
চলছে হরির লুট,
গোল করো না, নইলে পাড়ার
স্বপ্ন যাবে টুট।
রাতদুপুরে মচমচিয়ে
ওঠে হাজার বুট;
সত্য গেছে বনবাসে
রাজ্যি চালায় ঝুট!

ঘোড়ার গাড়ি, বলো তোমায়
কোথায় গেলে পাব?
এই দুপুরে ঝাঁঝাঁ রোদ
কোন্‌ সে পাড়ায় যাব?
ঘোড়ার গাড়ি, তুমি আমার
মনের মতো গাড়ি।
তোমার কাছে আছে জমা
গল্প সারি সারি।
ঘোড়ার গাড়ি, তুমি আমার
রঙিন ছেলেবেলা-
তোমার স্মৃতি জাগায় মনে
কত্ত মজার মেলা।
ঘোড়ার গাড়ি, ঘোড়ার গাড়ি,
ছুটছে দুটি ঘোড়া।
পীচের পথে উড়ছে যেন
পক্ষীরাজের জোড়া।
ঘোড়ার গাড়ি, তোমার চাকা
ঘুরছে খুশির সুরে;
খোকা-খুকির দলটি নিয়ে
যাচ্ছ অচিনপুরে।
ঘোড়ার গাড়ি, তোমার মনে
আছে নিখুঁত গাঁথা
আমার প্রিয় ঢাকার কিছু
ইতিহাসের পাতা।

ইরাক, ইরাক, ইরাক,
গোলাপ-ছাওয়া
সেখান থেকে গায়ে-পড়া শক্ররা সব যাক।
ইরাক, ইরাক, ইরাক,
সবার চাওয়া-
সেখানে সব শান্তিপ্রিয় মানুষেরা থাক।
ইরাক, ইরাক, ইরাক,
ইরাকবাসীর
কণ্ঠে জাগে, দেশপ্রেমিকের যুদ্ধ জয়ের ডাক।
ইরাক, ইরাক, ইরাক,
মার্কিনীদের
ভাঙুক বড়াই, এই লড়াইয়ে ভাঙুক উঁচু নাক!
ইরাক, ইরাক, ইরাক,
আস মানে তার
নতুন ভোরে উড়ুক সুখে শ্বেত পায়বার ঝাঁক।

ইল্লি ইল্লি ইল্লি-
কেমন তুমি বিল্লি?
অষ্টপ্রহর করছ কেন
এমন চেল্লাচিল্লি?
চুন-সুপুরি দিয়ে তুমি
পান খাবে তিন খিল্লি?
চুন-সুপুরি মেলে নাকো,
ইল্লি, ইল্লি,ইল্লি।
আর কটা দিন সবুর করো
হয়ে যাবে হিল্লি।

বক সাতদিন রইল উপোস,
ফেনিয়ে গেল জল কি?
হেঁই উকুনে বুড়ি তোমার
হাতে ওটা ফল কি?
ফল খেয়েছে চালতা বাদুড়
গিলছ ব’সে গুড় কি?
উকুনগুলি হচ্ছে বুঝি
উড়কি ধানের মুড়কি।
বকের উপোস ভাঙবে ব’লে
ধরলে নাকি সুর কি?

কোন দিকে গেলে পার পাবে?
ডান দিকে গেলে মার খাবে,
বাম দিকে গেলে মার খাবে।
কোন দিকে গেলে পার পাবে?

নদীর কথা বলতে গিয়ে
গাছের কথা বলি।
সদর রাস্তা খুঁজতে গিয়ে
দেখি কানা গলি।
অন্ধকারে আলো দিতে
জোনাক হয়ে জ্বলি।
সহজ পথে চলতে গিয়ে
কঠিন পথে চলি।

রোদের রেণু, চাঁদের আলো
চাই নে কিছুই চাই নে।
আঁধার ছাড়া কোনো কিছুই
নেইকো বাঁয়ে-ডাইনে।
ফুলের গন্ধ, ছড়ার ছন্দ
চাই নে কিছুই চাই নে,
বলছে কারা নাকি সুরে
‘মাটির তলায় ঠাঁই নে’।
গুণিজনের বিদ্যেবুদ্ধি
চাই নে পেতে চাই নে,
দাঁড়াই হেসে আমরা সবাই
মুরুক্ষুদের লাইনে।
পাতকুয়োতে বেশ তো আছি
অন্যকোথাও যাই নে
ময়ূরপঙ্খি নায়ে চেপে
সমুদ্দুরে বাই নে।
গায়ের কাপড় মুখের অন্ন
চাই নে কিছুই চাই নে,
বাদ দিয়েছি সব কিছু ভাই
যাচ্ছেতায়ের আইনে।

হায়রে ধেড়ে ইঁদুর সব
কেটে কুটে করল সাফ।
বাপরে বাপ!
শাড়ি চাদর পাজামা আর
বাহারি কোট ছারখার।
ডিকশনারি, লেখার খাতা
হচ্ছে রোজই ফাতা ফাতা।
সারাদিন সারারাত
ইঁদুরের উৎপাত।
ইচ্ছে করে মনের দুখে
নদীতে দিই ঝাঁপ।
মাফ চাই মাফ।
হায়রে চতুর ইঁদুর সব
কেটে কুটে করল সাফ,
বাপরে বাপ!

ভালো ওদের লাগত জানি
খোলা আকাশ, হাওয়ার পরীর নাচ।
লাগত ভালো ছোট্র পাখির
ডাকাডাকি, সবুজ পাতার গাছ।
ওদের খোকা খুমুকণি
রোজ বানাত কত্ত বালুর ঘর।
হাওয়ায় ভরা ফসলজোড়া
জায়গাটাকে বলে উড়ির চর।
হঠাৎ রাতে কালো পাখার
ঝাপটা মারে সুলেমানের দেও।
উড়ির চরে আছড়ে পড়ে
অজগরের মতোই হাজার ঢেউ।
ঘর উড়ে যায়, দোর উড়ে যায়,
পানির তলায় ডোবে দূরের দ্বীপ।
কেয়ামতের আঁধার যেন
নামল এসে, কেউ জ্বালে না দীপ।
কোথায় গেল ধানভানা দিন?
কোথায় গেল কিস্‌সা-বলা রাত?
বুকের মানিক ঘুমায় এখন
পানির তলে, এ কোন তেলেসমাত?
পাখপাখালি ডাকে না আর,
কেউ শোনে না বাঁশি উড়ির চরে।
সাঁঝবেলাতে চাঁদকপালি
গোরুর বাছুর ফেরে না আর ঘরে।
আকাশ কাঁদে, পাতাল কাঁদে,
বাতাস কাঁদে, কাঁদে মাঠের ঘাস।
কোথাও কারো নেই যে সাড়া-
এখন শুধু লাশের পরে লাশ।
চিল শকুনের আওয়াজ আসে,
ফুঁসছে শুধু সাগরপারের ঢেউ।
দিনদুপুরে, রাতদুপুরে
উড়ির চরে রইল না আর কেউ।

এই গলিটা সরু এবং এদো বটে,
কিন্তু চমৎকার।
এই গলিতে থাকে উকিল, কেরানি আর
সীধু, গণৎকার।
এই গলিতে রৌদ্র ওঠে, বৃষ্টি পড়ে,
নামে অন্ধকার।
হঠাৎ কখন ঘূর্ণি হাওয়া আসে নিয়ে
ঝড়ো ছন্দ তার।
এই গলিতে দুধ বিহনে উপোস করে
বুকের মানিক কার?
এই গলিতে মধ্যরাতে টাকা গোনে
ঝানু আড়তদার।
এই গলিতে আছেই লেগে ছিঁচকে
চোরের
ছুটকো অত্যাচার।
এই গলিতে নতুন দিনের নতুন মানুষ
তোলে ঝান্ডা তার।

এই পৃথিবীকে আমি বড় ভালবাসি-
এখানে রঙিন ফুল আছে রাশি রাশি,
আছে সুন্দর পাখিদের নানা ঝাঁক,
ফিতের মতন কালো নদীটির বাঁক,
আছে গোলগাল চাঁদ মামাটির হাসি-
তাই পৃথিবীকে আমি বড় ভালবাসি।
বক-সাদা মেঘ আকাশে সাঁতার কাটে,
সোনা-রোদ্দুরে লোকগুলো যায় হাটে,
অনেক অনেক দুষ্ট চোখের মতো
আসমানে কাঁপে মিটিমিটি তারা কতো।
বাঁশবাগানের ধার ঘেঁষে খোলা মাঠ,
পদ্মপুকুরে জল থইথই ঘাট।
ময়ূরপঙ্খী সেই ঘাটে বাঁধা আছে,
সাদা পালে তার হাওয়ার পরীরা নাচে-
তাতে চড়ে সুখে তীর থেকে তীরে ভাসি
এই পৃথিবীকে আমি বড় ভালবাসি।
ছড়ার ছন্দে খোলা মাঠে অবিরত
প্রজাপতি ওড়ে রঙের গুঁড়োর মতো।
ধূলি-ওড়া পথে একলা গোরুর গাড়ি,
রৌদ্র পোহায় খেলনা তো নয়, বাড়ি।
দরজা পেরিয়ে চেনা ঘরে ফিরে আসি-
এই পৃথিবীকে আমি বড় ভালবাসি।
রোদ-ছায়া পৃথিবীটা সুন্দর,
সকলের বাড়া আমাদের খেলাঘর।

এই শহরে সাতসকালে
হঠাৎ কী-যে হ’ল,
ফুটপাতেরই বুকে প’ড়ে
মাছরাঙাটা ম’ল!
কেন যে হায় মাছরাঙাটা
এত্ত দূরে এল?
নদীর মায়া ছেড়ে এসে
এখানে কী পেল!
শহর রাঙা আরেক নদী,
হয়তো ভেবেছিল।
পাথুরে এই শহর-গাঙে
এভাবে ডুব দিল।

এক যে ছিল কবি,
হরফ দিয়ে লিখতো
এবং আঁকতো বটে
নানা ঢঙের ছবি।
তার সে লেখায়, আঁকায়
থাকতো বটে সবই।
লোকটা ছিল একা,
ছোট্র ঘরে থাকতো।
সহজে তার সত্যি
পেতো না কেউ দেখা।
‘ঝিলিমিলি’র পাতায়
থাকতো কবির লেখা।
মজার কথা হলো-
কবির ছড়া প’ড়ে
বলতো নানা মুনি,
‘পদ্যগুলো জোলো’
তাই না শুনে হাসতো
ছড়াকারের ঢোলও।

এক যে ছিল কেমন টিয়ে
দেখত, কিছু বলত না।
তাকে ছাড়া শেবামণির
এক নিমেষও চলত না।
একটু আমায় বলবে তুমি
কোথায় টিয়ের জন্মভূমি,
সেই দেশে কি হীরার গাছে
একটি ফলও ফলত না?
সেই টিয়েটা দেখত কত
পাখপাখালি ফুলের গাছ,
দেখত কত হাতি ঘোড়া,
দেখত মজার পুতুলনাচ।
পণ করেছে লক্ষ্মী টিয়ে
থাকবে মুখে গিলটি দিয়ে।
তাই তো শেবার ছোট্র ঘরে
ঘিয়ের প্রদীপ জ্বলত না।

বহু দূরের পথ পেরিয়ে, বন পেরিয়ে
এই শহরে আসবে উড়ে
একটা পাখি ভালো।
তার দু চোখে মায়াপুরীর ছায়া আছে,
দূর পাতালের স্বপ্ন আছে,
আছে তারার আলো।
সেই পাখিটা এই শহরে আসবে ব’লে
পথের ধারে ভিড় জমেছে,
সবাই তাকায় দূরে।
চোখগুলো সব আকাশ পারে বেড়ায় ছুটে-
মস্ত রঙিন পাখা নেড়ে
আসবে পাখি উড়ে।
রাঙা ঠোঁটের সেই পাখিটা ঝড়ে-কাঁপা
আকাশ ছেড়ে নামবে পথে,
সবাই নেবে পিছু।
সেই পাখিটা স্বর্গপথের নানান গানে
শহরটাকে করবে মধুর,
বলবে খবর কিছু।
কিন্তু কোথায় সেই পাখিটা? এই শহরে
বাজলো না তার পাখা দুটি;
আকাশ করে ধুধু।
শহরবাসী ক্লান্ত হয়ে ফিরলো ঘরে,
সবাই ঘুমে সেই পাখিটার
স্বপ্ন দ্যাখে শুধু।

গলিতেই থাকে আমার সাধের ঘোড়া,
আছে চঞ্চল ডানা তার এক জোড়া।
লেজখানা দামি মুক্তো মানিকে মোড়া,
যেন জ্বলজ্বলে ফুলের একটি তোড়া।
আছে তার জানি খেয়াল-খুশিতে ওড়া,
চালাতে কখনো লাগে নাকো কোনো কোড়া।
যখন-তখন সেই কবেকার ঘোড়া
গলিকে বানায় রূপকথা আগাগোড়া।

একি আজব কাণ্ড ঘটে
দিন দুপুরে ঢাকায়-
এতটুকুন হলদে পাখি
মোটর গাড়ি হাঁকায়,
আধখানা চাঁদ আটকে গেলো
মোটর গাড়ির চাকায়।
নীল পরী আর লাল পরীরা
চলছে মুটের ঝাঁকায়,
ফেরেশতারা মিটিং করে
চুপসে খাঁ খাঁ ফাঁকায়।
বাঁদরগুলো শক্ত সিধে
রাস্তাগুলো বাঁকায়,
তাগড়া যত লোকেরা সব
প্রজাপতির ঘা খায়,
তাই না দেখে পালোয়ানেরা
চোখ কেবলি পাকায়।
এসব দেখে ভারি মজা
চুপটি করে থাকায়।

সকালবেলা
চড়ুই শালিক খেলে কেমন মজার খেলা।
দুপুর হলে
মেঘনা নদীর জলে লক্ষ হীরে জ্বলে।
বিকেল এলে
সূর্যিমামা ক্লান্ত হয়ে যায় যে হেলে।
সাঁঝের কালে
মিনুর পিসি তুলসীতলায় প্রদীপ জ্বালে।
রাত্রি আসে,
দূর আকাশে দুধের রঙের চন্দ্র হাসে।
এমনিভাবে
সকল সময় দিনের পর রাত্রি যাবে।

সেই ছেলেটা জান্‌লা থেকে দেখতো চেয়ে
পুকুর ঘাটে বটের ঝুরি।
দেখতো চেয়ে জলের ঘড়া, চিলের ওড়া-
কখনো ফের ইল্‌শে গুঁড়ি।
সবাই যখন থাকতো শুয়ে রাত দুপুরে
জড়িয়ে গায়ে ঘুমের কাঁথা,
সেই ছেলেটা একলা ব’সে শুনতে শুধু
আঁধার ঘরে তারার গাথা।
সেই ছেলেটা রাতের শেষে দেখত শাদা
রাস্তা যেন চুলের ফিতা।
পুব আকাশে সূর্য এলে বলতো হেসে,
“এইতো এলো আমার মিতা”।
আর সকলে পড়ার ঘরে দুলতো যখন
ধারাপাতের সুরে সুরে,
শুনতো সে-যে ছুটির রাখাল কোথায় যেন
বাজায় বাঁশি বহু দূরে।
শুনতো আরো নানান ধ্বনি, অচিন ঘাটে
শুনতো খেয়া-মাঝির গলা।
লেপের গুহায় শুনতো একা স্বপ্ন-নদীর
নিঝুম বুকে না’য়ের চলা।
পেন্সিলেরই রেখার মতো বৃষ্টি এলে
ঝম্‌ঝমিয়ে কালো ঘরে,
শুনতো সে-তো সারাবেলা মনের ঘাটে
জল পড়ে আর পাতা নড়ে।
মেঘ-মেঘালি, পাখ-পাখালি বলতো তাকে,
বর্ষা তাকে বলতো “রবি,
ঠাকুর বাড়ির ছেলে তোমায় বলুক লোকে
সবার তুমি আপন কবি”।

শোনো সবাই, আমার পাড়া বেজায় শান্ত,
নয়কো গোঁয়ার-গোবিন্দ সে, নয়কো ভ্রান্ত।
এই পাড়াতে জ্যোৎস্না ঝরে, যেন বৃষ্টি,
যখন তখন নেইকো কোনও অনাসৃষ্টি।
এখানে নেই খুনখারাবি, তবে সত্যি-
গুলির চোটে লাশ পড়ে যায় ষোলো রত্তি!
গলির মোড়ে থাকেন বটে পদ্য লিখিয়ে,
আছেন বেঁচে বিদ্যালয়ে ছাত্র পড়িয়ে
কবির চুলে জমায় উঁকুন ইয়া আড্ডা,
হুমড়ি খেয়ে পড়েন পথে থাকলে গাড্ডা।
‘কবি’ বলে ছোঁড়ারা সব করে ঠাট্রা,
কেউবা মজার খেলা ভেবেই মারে গাট্রা!
৩০-১১-২০০২

কলতলাতে ভিড় জমেছে
পানি হবে আনতে।
কিউ দিয়েছে কলসিগুলো
নোংরা গলির প্রান্তে।

খক খক খক রোজ শোনা যায়
মোটরগাড়ির কাশি।
ভোর না হতেই বেজে ওঠে
অবুঝ কলের বাঁশি।

ভাঙা একটা দেয়ালে
কী জানি কী খেয়ালে
বসল এসে কাক।
ক্ষুধায় কাতর ছিল সে,
হঠাৎ তাড়া দিল কে?
মৌমাছিরই ঝাঁক?
মৌমাছি তুই উড়ে যা,
ভাঙা দেয়াল ঘুরে যা,
কাকটা বসে থাক।
সারা দুপুর কাঁপিয়ে
শহরটাকে ছাপিয়ে
উঠছে কাকের ডাক।

কাঠফাটা সেই দুপুরে
কাকটা গেল পুকুরে।
পানি খাওয়ার আমেজে
পুকুরপাড়ে নামে যে।
সরিয়ে ঝরা পাতাটা,
দেখে কাকের মাথাটা।
কে এল ফের দুপুরে
ভাগ বসাতে পুকুরে?
ঠুকরে মজা পানিকে
নিজের ছায়া খানিকে
তাড়িয়ে দিয়ে ঘুসিতে
নেচে ওঠে খুশিতে!

যাসনে খোকা, যাসনে খুকি
আলবদরের ঘরে।
(ওরা) খুন করেছে অনেক মানুষ
এই তো একাত্তরে।
খুনের নেশা যায়নি ওদের
স্বাধীন বাংলাদেশে।
আজো ওরা লোকের গলায়
চালায় ছুরি হেসে।
কেউটে ওরা, যখন-তখন
ফোঁসে ফণা নেড়ে।
একাত্তরের কথা বললে
মারতে আসে তেড়ে।
এমন সবুজ বাংলাদেশে
আর নয়রে খুনের দাগ।
(ওরে) আলবদরের কেউটেরা সব
ভাগরে তোরা ভাগ।

লোকটা যেন দেখতে কেমন,
আমি কি ছাই ডরাই?
যখন-তখন লুফে বেড়ায়
লোহার মস্ত কড়াই।
হোক সে যতই বীর বাহাদুর
কেয়ার কবি থোড়াই।
কখন কোথায় ঘুমায় সে যে,
কখন ঘোরে বাউল সেজে,
বলতে পারা সহজ নয়।
যখন হঠাৎ মরজি হয়,
নেচে বেড়ায় তেপান্তরে,
কিংবা বসে বালুচরে।
তার খেলার সঙ্গী চখা,
ময়না, শালিক, চড়াই।
কাজ করে সে হরেক রকম,
একটু বেশি, একটু-বা কম।
রাঙা মেঘে উড়ে বেড়ায়,
খানিক জিরোয় তারার ডেরায়।
লোকটা তবু একরত্তি
করে নাকো বড়াই।
আসলে এই লোকটা, শোনো,
ভয়ের পাত্র নয় সে কোনো,
নিজের সাথেই সকালসন্ধ্যা
করছে শুধু লড়াই।

দারুণ এক খিদের তাড়ায়
লোকটা ঘোরে পাড়ায় পাড়ায়।
যা-কিছু সে পাচ্ছে খাবার
চেটেপুটে করছে সাবাড়।
মাংস, পোলাও, কোপ্তা, কাবাব
কাবার করে দিচ্ছে জবাব।
লোকটা বটে পেটের নবাব।
ঘুরছে তবু খিদের জ্বালায়,
দেখলে তাকে সবাই পালায়।
মুরগি, ভেড়া, গোরু, ছাগল
টপ টপা টপ গিলছে কেবল।
পাখির বাসা, কালির ঝুল,
নবাববাড়ি, লোহার পুল,
দেখছি শুধু পুরছে পেটে-
পাটকলটা খাচ্ছে চেটে।
ডাকলে কাছে ভুলেও কভু
ঘেঁষি না তার সামনে তবু।
তফাত থেকেই ঠুকি সেলাম।
পথে যেতে দেখতে পেলাম-
ডি আই টি-টাও হচ্ছে কাবাব;
লোকটা বসে খাচ্ছে খাবার!

১
বাদলা দিনে বাঁশবাগানে
হাওয়ার রাজা বাজায় বাঁশি!
বাঁশির সুরে ব্যাকুল হয়ে
আমরা সবাই বাইরে আসি।
২
ভকভকিয়ে ভীষণ কালো
ধোঁয়া বেরোয় গলিময়,
বুকের ভেতর চমকে ওঠে
ভূতের মতোই ভূতের ভয়।
৩
রবিবারের রোদের মতো
খুশি মনে ঝরে;
রোগীর গালে রঙ লেগেছে
হাড় কাঁপে না জ্বরে।

ভোরের আলোয় গাছে
তিনটি পাখি নাচে।
তাদের নাচন দেখে
খুকু নাচতে শেখে।
খুকু নাচের ফাঁকে
তিন পাখিকে ডাকে।
তিনটি পাখি হেসে
খুকুর সাথে মেশে।
খুকু ক’দিন পরে
ব’সে পড়ার ঘরে
শুনলো শব্দ কী-যে
দেখলো রক্তে ভিজে
গেছে গাছের তলা-
ছেঁড়া পাখির গলা।
তিনটি পাখি নেচে
উঠবে না আর ডালে।
নেই তো ওরা বেঁচে
পানি খুকুর গালে।

আয়রে আয় টিয়ে,
খুকুমণির বিয়ে।
সোনার মাদুর পেতে
লংকা দেব খেতে।
আয়রে টিয়ে ছুটে,
ছোলা খাবি খুঁটে
টুকটুকে ঠোঁট দিয়ে।
লাল জুতুয়া প’রে
বর আসবে ঘরে।
হেই টিয়ে তুই দাঁড়া,
লেজের ডগা নাড়া
বরের কাছে গিয়ে।
বরের মাথা খালি,
বাজা সবাই তালি।
কানতো বরের কুলো,
টোপর নিল হুলো-
কী ক’রে হয় বিয়ে?

খুশি, হঠাৎ খুশি
তুই কি আমার পুষি?
চড়ে সোনার রথে
স্বপ্নপুরীর পথে
আসিস কি তুই ওরে
হঠাৎ আমার দোরে?
খুশি, হঠাৎ খুশি
তুই কি আমার পুষি?
দিনটা যখন ডাকে,
কাজলা মেঘের ফাঁকে
তুই কি রোদের উঁকি?
তুই কি সূর্যমুখী?
দুউপুর যখন চড়া,
কানায় কানায় ভরা
কালো দিঘির জলে
পদ্মপাতার তলে,
তুই কি মাছের নড়া?
এই শহরে তোকে
পাচ্ছে পাড়ার লোকে।
সবখানে তোর সাড়া;
উঠছে মেতে পাড়া।
ভাঙা ইটের ফাঁকে
তুই কি সবুজ চারা?
সে সুর ঝরে ঝুনঝুনিয়ে
ঝাঁঝাঁ দুপুর বেলায়,
মৌমাছিদের মেলায়।
সে সুর এল মাঠে পেরিয়ে
হাট পেরিয়ে
ঘাট পেরিয়ে
বালিহাঁসের পাট এড়িয়ে
হঠাৎ এল পথ ভুলে কি
প্রিয় আমার শহরে?
আনাগোনার প্রহরে?
সে সুর ওড়ে ফুরফুরিয়ে
সে সুর ঝরে ঝুরঝুরিয়ে
মস্ত বড় বাড়িতে
রিকশা, মোটরগাড়িতে।
সে সুর ঝরে পথের ধারে
ব্যস্ত মুদির চালায়,
নোংরা গলির নালায়।
ট্রাফিক আলোর হুকুম চেখে,
পথে-ঘাটে পুলিশ দেখে
থমকে দাঁড়ায় একলা,
মুখ হলো তার মেঘলা।
একটু পরে সামলে নিয়ে
বেচারামের দেউড়ি গিয়ে
সে সুর ওড়ে ফুরফুরিয়ে,
সে সুর ঝরঝুরিয়ে
দিন মজুরের খুপরিতে,
উপুড়-করা চুপড়িতে।
সেই যে সকাল হতে
শান-বাঁধানো পথে
মানুষগুলো চলে
পুতুলনাচের ছলে।
অজানা এক ঝোঁকে
ইটের গুহায় ঢোকে।
সেখানে সব ঢুকে
মাথায় মাথা ঠুকে
কাশে এবং হাঁচে,
এমনি করেই বাঁচে।
হঠাৎ আকাশ ফুঁড়ে
পক্ষী আসে উড়ে।
সোনার জলে ভিজে
পক্ষী বলে কী-যে।
পাখির মধুর সুরে
কাছে এবং দূরে
সত্যি সবার আগে
চম্পা পারুল জাগে।
খুশি, হঠাৎ খুশি,
তুই কি আমার পুষি?
রাখব তোকে বুকে,
চোখের তারায়, মুখে।
আমার কাছে এলে
রৌদ্রে দেব মেলে।
রাত্রে তোকে পেলে
জ্যোৎস্না দেব ঢেলে।
দুপুর হলে খাঁ খাঁ,
করব তোকে পাখা।
শীতে হলে কাবু
বানিয়ে দেব তাঁবু।
দত্যিদানোর হাঁকে,
হুতুম পেঁচার ডাকে
ডাইনি বুড়ির শাপে
বুক যদি তোর কাঁপে,
ধরব তোকে বুকে,
থাকবি শান্ত সুখে।
বল তো তোকে খুশি
কেমন করে পুষি?

হাতী নাচছে ঘোড়া নাচছে
কদমতলায় কে?
সিংহ বলে, আমায় তোরা
খ্যাংড়া কাঠি দেয়।
হাতী নাচছে ঘোড়া নাচছে,
ভালুক নাচে রে।
সেই না নাচন দেখে ঈগল
বিষম হাঁচেরে।
ড্রাগন সোনা ঝাঁঝর বাজায়
পাঁজর দুলিয়ে।
কাগা বগা বাজায় শানাই
গালটি ফুলিয়ে।

রাতদুপুরে একটি হরিণ হ্রদের ধারে আসে,
জ্যোৎস্না দিয়ে তৈরি পরী পা রেখেছে ঘাসে।
হাওয়ার দোলায় দুলে ওঠে কনকচাঁপার পাতা,
তাই-না দেখে ছড়ার ছন্দে হরিণ নাড়ে মাথা।
হ্রদের পানি খাচ্ছে চুমো পরীর শাদা পায়ে,
কে যেন ঐ আসছে দ্যাখো চ’ড়ে চাঁদের নায়ে।
চাঁদের নায়ে হাল ধরেছে ছোট্র খোকন সোনা,
ফুলে-ওঠা পালটা বটে তারা দিয়ে বোনা।
পাতার আড়াল থেকে হঠাৎ কোকিল ওঠে ডেকে,
সুরের ধ্বনি পরীর মুখে আবীর দিল মেখে।
রাতদুপুরে কোথায় বাজে আদ্যিকালের ঘড়ি?
চমকে তাকায় এদিক ওদিক হরিণ এবং পরী।
মনে আমার রইল গাঁথা রাতদুপুরের ছবি,
ভোরের আলোয় মিলিয়ে যাবে হরিণ পরী সবই।
রাজামণি স্বপ্ন থেকে উঠবে জেগে হেসে,
একটু পরে খেলাঘরে সবাই জুটবে এসে।

আলুর পাতা আলুথালু বেগুন পাতায় দই,
সাতটা কাকে খেয়ে গেল, খোকন গেল কই?
খোকন গেছে পাঠশালাতে লাল গামছা গায়,
বইগুলো সব রইল পড়ে বুড়ো বটের ছায়,
খোকন গেছে ক্ষীরসাগরে ময়ূরপঙ্খি নায়।

মাছের মতো তাকায় খোকন
পাখির মতো ওড়ে,
বাঁশির সুরে বলে কথা
ঘরে, গলির মোড়ে।
মেঘের পাড়ায় বেড়ায় ভেসে
পঙ্খিরাজের পিঠে,
কখনো ফের বসে থাকে
ক্ষীর নদীটার সিটে।
পদ্মপাতায় খায় সে খাবার
দিনে এবং রাতে;
জ্যোৎস্নারাতে এক্কাদোক্কা
খেলে পরীর সাথে।
শালিকটাকে কনে সাজায়
হবে মজার বিয়ে,
বুড়ো শেয়াল জলদি আসে
টোপর মাথায় দিয়ে।
সাত হরিণের আটাশ খুরে
জ্বলে হাজার হীরে,
খোকন সে-সব কুড়িয়ে ছড়ায়
জোনাকিদের ভিড়ে।
কত্ত চিঠি পাঠায় খোকন
হালকা মেঘের খামে,
রৌদ্র ছায়ায় ছড়া লেখে
বাংলাদেশের নামে।

খোকন সোনা একটা পাখি খুঁজতে গিয়ে
পেয়ে গেল আটটা,
পালকিগুলো ময়ূরপঙ্খি নাও হয়েছে-
নয়কো মোটে ঠাট্রা।
খোকন সোনা সকালবেলা দু’হাতে রোজ
তবলা বাজায় জোরসে।
পাড়ার সবাই তাক ধিনা ধিন তবলা শুনে
চোখে দ্যাখে সর্ষে।
খোকন এখন ঘুড়ি ওড়ায় আকাশ জুড়ে,
হাজার ঘুড়ি ভোকাট্রা।
নানার রঙের পাখির মতো ঘুড়ির মেলায়
ভ’রে গেল মাঠটা।
জ্যোৎস্নারাতে খোকন সোনা দোলনা দোলে,
ঘোড়ারা ঘাস খাচ্ছে।
লাল পরী আর সবুজ পরী আকাশ ছেড়ে
ফুটপাতে আজ নাচছে।
পরীর নাচন দেখবে যদি তাড়াতাড়ি
এই পাড়াতে আসবে।
খোকন সোনা লিখবে কত মজার ছড়া,
তোমরা শুনে হাসবে।

চাঁদ দোলে সুয্যি দোলে,
দোরে নদীর জল।
দোলে আমার খোকন সোনা,
দোলে হীরের ফল।
সোনার গাছে ডাকছে ব’সে
কোন সে পাখি বল?
হীরামনের মিতা বুঝি
নামায় সুরের ঢল।
চাঁদ দোলে সুয্যি দোলে
দোলে ফুলের দল।
জোছনা-দড়ির দোলনা দোলে,
দেখবি সবাই চল।

সাঁঝের বেলা নীল আকাশে
ফুলের মতো ফুটলে আলো,
খেলা ছেড়ে খোকা খুকীর
তারার নাচন লাগে ভালো।
পড়ার বইটি ছবিভরা
হলেই ঠোঁটে ফোটে হাসি।
আমরা যারা বুড়োবুড়ি,
তাদের খেলা ভালোবাসি।
এই যে ওরা বইয়ের পাতায়
ছবির সাথে শব্দ দেখে,
নানা শব্দ শিখে ওরা
আরো মজার গল্প শেখে।
খোকা, খুকী মনে রেখো-
শুধুই তারা দেখবে না।
মাটির দিকে চক্ষু মেলে
অনেক কিছুই যায় চেনা।

বাগদি পাড়ার বাগদি, তকেই আমি ডাক দি।
ডাক শুনে ভাই জলদি বাগদি আনে হলদি।
হলদি দিয়ে করব কী? নাকে তোমার ভরব কী?
বাগদি ভাবে জিরিয়ে, হলদি নেবে ফিরিয়ে।
একটা দুটো রেখে যা, খোকার নাচন দেখে যা।
নাচবে খোকা এখনি, এমন নাচন দেখনি।
খোকা নাচে জলদি, গায়ের বরন হলদি।

বিকেলবেলা প্রজাপতির ওড়াউড়ি
দেখতে আমার ইচ্ছে হয়,
শীত-সকালে চুপটি ক’রে উনুনে হাত
সেঁকতে আমার ইচ্ছে হয়,
রাতের বেলা রুপোর বুটির মতো তারা
গুনতে আমার ইচ্ছে হয়,
ভেলায় ব’সে মেঘনা নদীর ভাটিয়ালি
শুনতে আমার ইচ্ছে নয়,
দুপুরবেলা মাঝপুকুরে সাঁতার কেটে
ভাসতে আমার ইচ্ছে হয়,
কাঠবিড়ালি এলে হঠাৎ খিলখিলিয়ে
হাসতে আমার ইচ্ছে হয়।

খোকার আছে মজার খাতা,
বাহা, বাহা, বাহারে।
সেই খাতাটা উঠতে পারে
মস্ত উঁচু পাহাড়ে।
খোকার খাতা পাখির মতো
উড়তে পারে আকাশে,
গোলাপ ফুলের তোড়া হয়ে
ভাসতে পারে বাতাসে।
সেই খাতাটা যেতে পারে
নীল সাগরের কিনারে,
এক নিমেষে পারে যেতে
হালকা মেঘের মিনারে।
খোকার খাতায় পরী ঘুমায়,
রৌদ্র পোহায় পৃথিবী।
বলছে খাতা, ‘কনক চাঁপা,
বল তো আমায় কী দিবি?’

রাতদুপুরে কপাটে কে
আস্তে দিল কোটা?
বলতো আমায় চুপটি ক’রে
এলি কি তুই খোকা?
বাগান জুড়ে জুঁই চামেলি
ফুটছে থোকা থোকা।
এমন সময় কোথায় গেলি
লক্ষ্মী আমার খোকা?
ঘরের ভেতর আঁধার কাঁপে
বাইরে জোনাকপোকা।
আড়ালে আর থাকিসনে তুই
আয় চলে আয় খোকা।
রাগ করেছি ভেবে কি তুই
আসিস না আর খোকা?
কী করে বল ভাবলি এমন,
তুইতো ভারি বোকা!
শব্দ শুনি হরেক রকম,
খাচ্ছি শুধু ধোঁকা;
সবকিছুতে পায়ের শব্দ
পাচ্ছিরে তো খোকা।
কত নিশুত রাত গেল যে
নেইকো লেখাজোখা,
তবু আমার খাঁখা-বুকে
এলি না তুই খোকা।

খোকার দাদুর ছিল বটে
একটা মজার খাতা।
সেই খাতাতে ছিল আঁটা
অনেকগুলো পাতা।
একটা পাতা যেতো উড়ে
তেপান্তরের মাঠে।
অন্য পাতা বসতো গিয়ে
কঙ্কাবতীর ঘাটে।
হঠাৎ কোনো পাতা গিয়ে
ভাসতো সমুদ্দুরে।
একটি পাতা পরীর দেশে
নৃত্য দিতো জুড়ে।
খোকার দাদু খাতার কানে
মন্ত্র দিতেন ফুঁকে।
ফুঁকের গুণে হরেক পাতা
উড়তো বেজায় সুখে।
খোকার দাদুর খাতা নিয়ে
ঘুরতো পরীর দেশে।
পরীরা সব খোকার সাথে
নাচতো মধুর হেসে।

দারুণ ক্ষ্যাপা মানুষগুলো
বিশ্বটাকে করবে ধুলো,
এই করেছে পণ।
দলে দলে আসছে তেড়ে
পণ করেছে নেবে কেড়ে
সাতটি রাজার ধন।
বোমা নিয়ে কাড়াকাড়ি
তেপান্তরে মারামারি;
বাধলো বুঝি রণ।
বাঘ-ভালুকে লড়াই করে,
নানা ভিটায় ঘুঘু চরে-
শুনছি বিবরণ।
আমাদের এই খেলাঘরে
তাদের বোমা যদি পড়ে,
খোদা তখন পুতুলগুলো
গুড়িয়ে যেন না হয় ধুলো-
করি নিবেদন।

এখন থাকি সবাই মিলে এক বাড়িতে
একটি সরু গলিতে।
আছে কত মজার গল্প জমা আজও
গলির ইয়া থলিতে।
একটি দুটি পাখি হঠাৎ উড়ে এসে
গাছের ডালে বসছে,
তাদের নাচে গাছের কিছু হলদে পাতা
ইতস্তত খসছে।
ওগো পাখি, ছোট্র পাখি, খুকীকে রোজ
শোনাও পরীর কিসসা,-
কিস্‌সা শুনে সত্যি খুকী হবে খুশি,
পাবো খুশির হিস্‌সা।
যখন রাতে একলা ঘরে চুপটি বসে থাকি,-
তখন মনে ভাসবে
ভয়-জাগানো নানা ঢঙের ছবি কিন্তু,
আঁধার হো-হো হাসবে!

একদা রোজ সকাল সন্ধ্যা নদীতীরে
বসতো এসে একটা লোক,
কে জানে তার হৃদয় জুড়ে ছিল নাকি
পুরনো এক বেজায় শোক।
কারও সংগে বলতো না সে কোনও কথা
থাকতো এক গাছতলাতে নিত্য,
হাওয়া খেয়ে অষ্টপ্রহর কাটাতো সে
ছিল না তার একটুও বিত্ত।
কিন্তু নদী, সোঁদামাটি ঘাসের জন্যে
ফুলের জন্যে মায়া ছিল ঢের,
কুকুরছানা, পাখি এবং ন্যাংটো শিশু
সেই আদরের আলো পেতো টের।
এক বিকেলে হঠাৎ রোগের আক্রমণে
প্রাণ হারালো একলা থাকা লোক,
কুকুরছানা, পাখপাখালি, শিশু ছাড়া
তার মরণে করলো না কেউ শোক।

এই শহরের একটু কাছে
ছায়াঘেরা জায়গা আছে,
সেখানে সব গাছের বুকে
নেচে বেড়ায় বেজায় সুখে
ছোট্র কিছু ময়না
ঝগড়া ওদের হয় না।
ময়নাগুলো কিসের ঘোরে
রোজই দূরে শূন্যে ওড়ে
ওদের পাখা বাঁশির মত
সুরের কলি ঝরায় কত
হিংসা ওরা করে না,
কারো সাথেই লড়ে না।
হঠাৎ শান্তি গেলো ডুবে
পশ্চিমে আর ফর্সা পুবে
গাছে কুঠার মারছে কারা?
ময়না সবাই গৃহহারা।
কোথায় যাবে ময়না?
সুখ যে ওদের সয় না।

গাছ কেটো না, গাছ মেরো না,
গাছ আমাদের ভাই।
মন দিয়ে আজ শোনো সবাই
বলতে যেটুকু চাই-
গাছের মতো এমন ভালো
বন্ধু বেশি নাই।
দেয় সে ছায়া, তারই জন্যে
শুদ্ধ হাওয়া পাই।
গাছের ডালে নানা রঙের
ফুলের বাহার দেখি,
গাছে তাজা ফলের মেলা,
নয়তো কিছুই মেকি।
গাছ লাগাতে মাটি খোঁড়ো
বাসার আশেপাশে,
চোখে-মুখে আরাম পাবে
গাছের পাতায়, ঘাসে।
গাছ লাগাতে, গাছ বাঁচাতে
চলো আমরা যাই,
গাছ চুরিতে ব্যস্ত যারা,
তাদের মুখে ছাই।

দেশতো আমার সবুজ দিয়ে
সাজানো এক বাগান বটে,
কিন্তু কিছু খারাপ লোকের
কাণ্ডে দেশের দুর্নাম ঘটে।
আমরা জানি কিছু লোকের
ভণ্ডামিতে হচ্ছে ক্ষতি,
তাদের জন্যে একটুকুতে
চলে দেশের বাজে গতি।
অন্ধকারে দেশ ডুবে যায়,
আলো পাওয়া কষ্ট খুবি,
দুষ্টু কিছু লোকের ফাঁদে
পড়ে আমরা ডোবায় ডুবি।

আস্তে আস্তে রাত্রি কাটে,
খুকি ঘুমায় সোনার খাটে।
ঘুমো খুকি নিঝুম ঘুমো,
তোমার চুলে মেঘের চুমো।
হঠাৎ দেখি দুপুররাতে
গোলাপ ফোটে খুকির হাতে।

গোলাপ তুমি গাছের ডালে
কেমন ক’রে ফোটো?
ঘুম জড়ানো খুব সকালে
কী করে বোন ওঠো?
জগৎ জোড়া সুনাম তোমার
সত্যি বলে জানি।
সবাই তোমায় ভালোবেসে
ডাকে ফুলের রানী।
তোমার ঘ্রাণে সবার প্রাণে
খুশির দোলা লাগে;
কারো কারো মনে আবার
ছড়ার ছন্দ জাগে।
তোমায় নিয়ে কত কবি
পদ্য লেখেন সুখে,
থাকো তুমি ফুলবাগানে
সদাই হাসিমুখে।
জানি তোমার রূপ পাবো না
শত চেষ্টা করে,
যেন ঘ্রাণের মতোই গুণে
মনটি ওঠে ভরে।

ঘণ্টা বাজে, ঘণ্টা বাজে,
সোনার ঘণ্টা অই।
এমন সময় আমার আপন
খোকন সোনা কই?
খোকার কথা ভেবে রাতে
জোনাকজ্বলা মাঠের দিকে
একলা চেয়ে রই।
কোথায় গেল ঘোড়ায় চ’ড়ে?
এইতো পাতে আছে প’ড়ে
বিন্নি ধানের খই।

গিন্নি বলেন গয়নাগুলি
হতেই হবে জড়োয়া
বলেন হেঁকে পাতি নেতা-
‘কে করে কার পরোয়া?
রাজনীতিটা জমবে ভালো
হোক-না সেটা ঘরোয়া’।

ঘোড়ার গাড়ি, ঘোড়ার গাড়ি
যাচ্ছ কোথায় তাড়াতাড়ি?
আহা তোমার দুটি ঘোড়া
যেন পক্ষিরাজের জোড়া।
করছে কারা মারামারি?
কাছেই আছে পুলিশ ফাঁড়ি।
লোকের মাথায় লাঠির বাড়ি,
পুলিশ পালায় জায়গা ছাড়ি’।
ঘোড়ার গাড়ি, ঘোড়ার গাড়ি,
ছুটছ কোথায় তাড়াতাড়ি?
গাড়োয়ানের সঙ্গে আড়ি,
কী ক’রে পথ দেবে পাড়ি?

চরকাবুড়ি চরকাবুড়ি চাঁদের ঘরে ব’সে
মেঘের পেঁজা তুলো নিয়ে চরকা ঘোরাও কষে।
নেই পাজামা, নেইকো জামা গোটা শহরটায়,
চাঁদের ঘরে কী করে যাই আজকে আদুল গায়?
চরকাবুড়ি টুকটুকে লাল একটা জামা দিয়ো,
তার বদলে শুকনো গালে হাজার চুমো নিয়ো।

চাঁদ মামাকে ডেকে খুকী
বলে কিছু চাও কি?
চেয়ে হীরার হারটি সত্যি
হাতে পেয়ে যাও কি?
এই তো দ্যাখো চাঁদের কাছে
আছে মালা ফুলের।
সেই মালাটা মেঘের মাথার
ঢেউ-খেলানো চুলের।
চাঁদ মামাটা দুষ্টু ভারি
মেঘে থাকে লুকিয়ে।
অন্ধকারের দেনা কিছু
দেয় সত্যি চুকিয়ে।
বাদ্যি বাজায় সুরের রাজা
গালটি বেজায় ফুলিয়ে।
সুরের টানে তারার আসর
নাচে মাথা দুলিয়ে।
আমরা ঘুমে দেখছি কত
স্বপ্ন মজার রঙের।
সেসব রঙে জীবন বটে
হয়তো নানা ঢঙের!

একটি জাদুকর আনিয়ে
চাঁদমামাকে বল বানিয়ে
খেলবে খোকা জ্যোৎস্নারাতে
ডানাঅলা পরীর সাথে।
লাল নীল আর সবুজ পরীর
জ্যোৎস্না দিয়ে তৈরি শরীর?
পরীর গায়ে মেঘের শাড়ি?
মেঘমুলুকে পরীর বাড়ি?
খেলার সাথি খুঁজছে খোকা
আর সে যে বড্ড বোকা!
কাছেই আছেন দাদু ভায়া,
নয় মোটে তার ভারী পায়া।
জ্ঞানে তিনি বিশাল বট,
আছে পায়ে তুখোড় শট।
পেলের মতো ডজ মেরে ভাই
সবার আগে তাঁর ছোটা চাই।
চাঁদমামাকে একটি শটে
পাঠিয়ে দেবেন আকাশ-পটে।
বলবে সবাই বাজিয়ে ঢোল-
গোল হয়েছে, গোল, গোল।

শোন্‌ দীপিতা আমরা দু’জন
উড়ে উড়ে চাঁদের দেশে যাবো।
রাতের বেলা সেই মুলুকে
পৌঁছে গেলে তারার মালা পাবো।
সেই মালাটা তোকে আমি
পরিয়ে দেবো হাওয়ায় ভেসে ভেসে।
তক্ষুণি তোর গলা জানি
তারার মতোই উঠবে বটে হেসে।
শোন্‌ দীপিতা, আমরা দু’জন
তোর সে গলার মায়াজালে
যাবো ভেসে এক নিমেষে
পরীর দেশে, নাচবো ওদের তালে।
শোন্‌ দীপিতা, তোর সে হারের
দোলায় দুলে উঠবে নদীনালা।
চোখের পাতা কেঁপে ওঠার
সাথেই শুরু বাড়ি ফেরার পালা।

চোখ-জুড়ানো দ্বীপে নানা
ঘর-বাড়িতে মানুষ থাকে।
দ্বীপে আছে গাছ গাছালি,
গাছের ডালে পাখি ডাকে।
শান্ত, মধুর বিকেল বেলা
নেচে ওঠে বধূর গানে।
ছুটে আসে বাচ্চা, যুবা
ভেসে-আসা সুরের টানে
নানা দ্বীপে ছিল সবাই
হেসে, খেলে মুক্ত মনে।
পরস্পরের সুখে দুঃখে
আসতো ছুটে সর্ব-ক্ষণে।
হঠাৎ রাতে ঘুমের ঘোরে
থাকা সবাই ওঠে কেঁপে।
ভাঙা বাড়ি মরণ হয়ে
লক্ষ জনকে ধরে চেপে।
নানা দিকে হাজার ঘরে
ছিল লক্ষ জনের ঠাঁই
হায়রে সবই গেলো মুছে,
কোথাও কোনও চিহ্ন নাই।

আমার রঙের বাক্স থেকে
ঢালবো এমন নীল,
আকাশ পাতাল খুঁজলে তবু
পাবে না তার মিল।
আমার তুলির ছোঁয়ায় শাদা
পাতায় পড়বে দাগ।
হরিণ যাকে ভয় পাবে না
গড়বো তেমন বাঘ।
রঙের ছোপে উঠবে হেসে
পাথরকাটা পথ,
চিলেকোঠায় থামবে এসে
সূয্যিমামার রথ।
মেঝের চকে আঁকতে পারি
আকাশ-ছোঁয়া ঘর,
দেয়াল জুড়ে ভলগা নদী
কিংবা শুকনো থর।
ছাদে ওঠে ঝলমলিয়ে
সোঁদরবনের গাছ,
আঁচড় কেটে ধরতে পারি
সবুজ পরীর নাচ।
আমার রঙের খেলা এমন
রাতকে করে দিন।
খাতার কোণায় ঝলসে ওঠে
কঙ্গো কিংবা চীন।

ঢাকা শহর আজব শহর
এই শহরে জবর খবর-
তাক ডুমা ডুম ডুম।
এই শহর মহা ধুমে
ডিম পেড়েছে ঘোড়া ডুমে,
তাক ডুমা ডুম ডুম।
দৌড়ে এলে আমার কিছু,
খবর পাবে আরো কিছু-
তাক ডুমা ডুম ডুম।
বর্ণমালা টেডি হবে,
খিটির মিটির কথা কবে-
তাক ডুমা ডুম ডুম।
কান-ফোকরে গুঁজে তুলো
চালায় কাঁচি দর্জিগুলো,
তাক ডুমা ডুম ডুম।
বর্ণমালার কাপড় ছেঁটে
করবে আঁটো করবে বেঁটে,
তাক ডুমা ডুম ডুম।
আমার মনে চালের মণে
মিল হবে যে মাথার কোণে,
তাক ডুমা ডুম ডুম।
পাক-না হাসি, হোক-না ফানি,
পানি ছেড়ে লিখব ‘হানি’,
তাক ডুমা ডুম ডুম।
ওহে একটু করে ফুঁ দাও,
হবে বর্ণমালা-ই উধাও-
তাক ডুমা ডুম ডুম।
পড়ার পাটটি যাবে চুকে,
বাদ্যি বাজাই তাই তো সুখে-
তাক ডুমা ডুম ডুম।

ছোট্র আমার ছেলেবেলা,
লক্ষ্মী আমার ছেলেবেলা,-
তুকি কি ভাই হীরের ফল?
কিরণমালার পায়ের মল?
তুমি কি লাল পরীর কেউ?
ক্ষীর-সাগরে উতল ঢেউ?
চলন বিলে দুপুরবেলা
তুমি কি ভাই ছোট্র ভেলা?
ছোট্র আমার ছেলেবেলা,
লক্ষ্মী আমার ছেলেবেলা!
তুমি কি ভাই দাদুর শাল?
হীরামনের ঠোঁটের লাল?
তুমি কি নীল পাখির ডাক?
জ্যোছ্‌না-মাখা গাছের ফাঁক?
স্বপ্ন-ঢাকা রাতের বেলা
তুমি কি ভাই মজার খেলা?
ছোট্র আমার ছেলেবেলা,
লক্ষ্মী আমার ছেলেবেলা!

দীপিতা, তোর খেলাঘরে
আমায় নিবি না কি?
পড়ার ঘরে আর কত ভাই
একলা বসে থাকি?
তোর সে ছোট্র খেলাঘরে
অনেক মজা আছে,
সেখানে তো পুতুলগুলো
মজার ছন্দে নাচে।
আমি তো তোর সঙ্গে রোজই
লেখতে ভালোবাসি,
তাই না মজার খেলাঘরে
দৌড়ে চলে আসি।
খেলতে খেলতে সন্ধেবেলা
যাস তো পরীর দেশে।
সেখানে তোর সময় কাটে
চাঁদের ভেলায় ভেসে।
সঙ্গে নিলে দাদুটিকে
নাচবো আমি সুখে,
চাঁদের শোভা ক্ষণে ক্ষণে
জাগবে আমার মুখে।
দে না রে ভাই দুটি পাখা
আমার কাঁধে জুড়ে,
তাহলে ওই চাঁদের দেশে
গাইবো ছড়ার সুরে।

ছোট্র মেয়ে দীপিতা রোজ
ঘুমায় বেশি, জেগে থাকে অল্প।
হাত-পা নাচায়, ও আঁ করে,
চায় না শুনতে ছড়া কিংবা গল্প।
চাঁদের টুকরো দীপিতা চায়
মায়ের কোলে অস্টপ্রহর থাকতে।
খায় না কোনো শক্ত খাবার,
পারে একটু ডিমের কুসুম চাখতে।
দীপিতা তার দাদাভাইকে
দেখে ভাবে, কেমনতরো লোকটা?
ছোট্র মেয়ে জানে না তো
দাদুর এমন ছড়া লেখার ঝোঁকটা।
নয়না ওর মিষ্টি আপু,
প্রথম শ্রেণীর শান্ত ভালো ছাত্রী।
বইয়ের বোঝা টেনে টেনে,
লেখাপড়ায় দিন হয়ে যায় রাত্রি।
দীপিতা রোজ থাকে মজায়,
হয় না ওকে নিত্য অঙ্ক কষতে।
ছাত-পা নাচায়, হাসে কাঁদে,
টিভি ছেড়ে হয় না পড়তে বসতে।
ছোট্র মেয়ে দীপিতা রোজ
আদর কুড়ায় ছোট বড় সবার।
ঘুমায় যখন মায়ের পাশে,
স্বপ্ন দ্যাখে নীল পরীদের সভাব।

ছোট্র শিশু, বলছে আমায়-
‘শোনো তো ভাই কবি,
পারবে না কি আঁকতে তুমি
আঁকতে আমার ছবি?’
ছিলাম আমি একলা তখন
রাঙা মেঘের ভেলায়,
তারার সঙ্গে ছিলাম সুখে
মন-মাতানো খেলায়।
ছোট্র শিশু, তোমার কথা
ফেলতে পারি না তো।
দিচ্ছি তোমায় তারার তোড়া,
হাতটা তুমি পাতো।
ছোট্র শিশু বললো ‘শোনো,
চাইনে আমি তারা।
পেলে ছড়া আনন্দে ভাই
হবো আত্মহারা’।
মিষ্টি শিশু, এবার তোমার
জন্মদিনে হেসে
আসবে দেখো আমার কথার
সপ্ত ডিঙা ভেসে।

ছড়া কোথায়? ছড়া কোথায়?
কই পালাল ছড়া?
পাই না খুঁজে কই মিলাল
ছড়ার হাতের নড়া?
অষ্টপ্রহর ছড়ার পিছে
মিছেই ঘুরে মরা।
গাছের পাতায়, চপল রোদে
বাজত ছড়ার মল।
যখন-তখন জোছনা-রাতে
নামত ছড়ার ঢল।
গলির মোড়ে কলের জলে
বাজত ছড়ার গলা,
ফুটপাতটায় দেখত লোকে
ছড়ার জোনাক-জ্বলা!
আজকে ছড়ার শুকনো নদী
তাই পড়েছে চরা।
ছড়া কোথায়? ছড়া কোথায়?
কই পালাল ছড়া?
সবাই মিলে ষাঁড়ের মতো
করল এমন তাড়া,
প্রাণ বাঁচাতে ছাড়ল ছড়া
ছন্দমিলের পাড়া।
পাঁচজনে আজ ভাবুক বসে
দোষটা হলো কার?
এদিকে ভাই হঠাৎ দেখি
ছড়া পগারপার।

সবাই করে আহা উহু,
কার কাহিনী কে শোনে?
চায়ের চিনি উধাও হ’ল,
চাল মেলে না রেশনে।
সর্ষে তেলের ঘ্রাণ পাওয়া ভার,
নেইকো ঘরে জ্বালানি।
পণ্যগুলো হচ্ছে লোপাট,
ধন্য চোরচালানি।

১
ফুরফুরে এই ফটিক হাওয়ায়
উড়ছে উড়ুক চুল,
ফুটফুটে সব ফুটপাতে আজ
ফুটুক অচিন ফুল।
২
বর্ষা এলে বৃষ্টি বটে
বুটির মতো পড়ে।
কখনো বা বৃষ্টি ধারা
বর্ষা হয়ে ঝরে।
৩
ভরদুপুরে ফাঁকা ভিটায়
ভুতুম ডাকে নাকি?
ভূতের ভয়ে ভড়কে গেল
ভারিক্কি-এক পাখি।
৪
মাঝরাতে ঐ মেঘের ডুলি
হাওয়ায় নড়ে চড়ে
পরীর মতো মেয়ে নামে
ময়নামতীর চরে।

আমার ছড়ার এ-বই পড়তে দেব কাদের?
এ-বই পড়ার মতো সময় আছে যাদের,
তাদের, তাদের, তাদের।
যারা জোছনা-রাতে দেখে পরীর নাচ,
যারা জানলা দিয়ে দেখে সোনার গাছে,
যারা হয়রে মাঝি নায়েব মতো চাঁদের,
চাঁদের, চাঁদের, চাঁদের।
আমার ছড়ার এ-বই হাতে দেব তাদের,
তাদের, তাদের, তাদের।
আমার ছড়ার এ-বই পড়তে দেব কাদের?
মিঠে দুষ্টুমিতে চক্ষু ভরা যাদের,
তাদের, তাদের, তাদের।
যারা বেড়ায় উড়ে পক্ষিরাজের পিঠে,
যারা জিরোয় বঁ’সে স্বপ্নবাড়ির ভিটে,
যারা ভেলকি বোঝে হঠাৎ মিলের ফাঁদের,
ফাঁদের, ফাঁদের, ফাঁদের।
আমার ছড়ার এ-বই পড়তে দেব তাঁদের,
তাঁদের, তাঁদের, তাঁদের।

ছড়ার দেশে ছবির খেলা,
রঙের মেলা আকাশে।
পরীর মেয়ে ওড়না ওড়ায়
হাল্‌কা মিহি বাতাসে।
পদ্মদীঘির কালো জলে
কতো না ফুল ফুটেছে।
চাঁদের মুখে ঝুমকো লতা
জ্যোছ্‌না বেয়ে উঠেছে।
টুকটুকে রঙ গালে মেখে
সকাল আসে রোজানা।
সন্ধ্যা আসে ঘোমটা মুখে
চোখ দুটো কি বোজা না?
আমের ডালে মুকুল দোলে,
ঘোড়া দোলে ঢোলকে।
রোদের গুঁড়ো ঝলসে ওঠে
চম্পাবতীর নোলকে।
নদীর বালি ঝুরঝুরনি,
পানি গোলা আবীরে।
সুয্যি মামার বিয়ে হবে,
সঙ্গে তোরা যাবিরে।
বরের গায়ে হলুদ দিলো
কমলা পুলির টিয়েটা।
ঢোলক নিয়ে ঢুলি এলো,
হ’য়ে গেল বিয়েটা।

বাস্‌রে সে কী একাত্তরে
ফুলবাগানে, খেলাঘরে,
গলির মোড়ে, নদীতীরে,
ফ্ল্যাটে এবং খড়-কুটিরে,
ক্ষেত্রের আলে, ছাঁদনাতলায়,
বাংলাদেশের বুকে গলায়
রাত-দুপুরে অন্ধকারে
খটখটা খট পড়ল হাড়ে
জেনারেলের বুট।
হাজার হাজার সৈন্য এসে
দাগল কামান বাংলাদেশে
মেশিনগানের চ্যাঁচানিতে
পারে না কেউ নিদ্রা দিতে।
মরল মানুষ মাছির মতো
দিনরাত্তির অবিরত,
মরল মানুষ পথে ঘাটে,
বন্ধ ঘরে, খোলা মাঠে-
নয়কো মোটে ঝুট।
দানোর ভয়ে দলে দলে
গ্রাম্য বধূ লুকায় জলে।
খেলা ভুলে শিশুরা হায়
মায়ের বুকে শুধু লুকায়।
শহর শহর সব শহরে
গেরস্তদের পোড়াঘরে,
হাট-বাজারে গঞ্জ-গ্রামে
দিন-দুপুরে খোদার নামে
চলল হরির লুট।
হাজার হাজার মুক্তিসেনা,
কেউ-বা চেনা, কেউ অচেনা-
পড়ল ছেয়ে সারাদেশে
রকমারি ছদ্মবেশে।
রইল মিশে খালের পাশে,
গাছের পাতায় ঘাসে ঘাসে।
তাদের দেখে শক্র যত
ভয়-পাওয়া সব হুলোর মতো
দিল বেজায় ছুট।

থেনা থেনা থেনা ওমা বট পাকুড়ের থেনা,
আদ্যিকালের বটের ঝুড়ি জটিবুড়ির চেনা।
জটিবুড়ি জটিবুড়ি দোহাই ফিরে চাও,
ভরদুপুরে তোমার জটের ছায়া দিয়ে যাও।
জটের ছায়া হোক পুরানো, হোক-না কিছু ফিকে,
ভয় পেয়ো না, দামটি পাবে পুরো আড়াই সিকে।

জল-টুপটুপ দিঘির পাড়ে ডালিম গাছের ডাল,
ডালিম গাছে জল ঢেলেছে খুকুমণি কাল।
তোতাপাখি লেজ নাচাল, ডালিম গাছে মৌ,
হঠাৎ দেখি ডুব দিয়েছে লাল শালুকের বৌ।
লাল শালুকের বৌ-এর মাথায় মুক্তো জমে ঐ,
মুক্তো নিল হাওয়ার রাজা, আমরা চেয়ে রই।

এইতো আমার ছোট্র নিঝুম ঘরে
দুপুরবেলায় চাঁদের পাপড়ি ঝরে।
আঁধাররাতেই হঠাৎ সূর্য ওঠে,
চোখের পাতায় আকাশ-কুসুম ফোটে।
চেয়ে দেখি একী আমার ঘরের পাশে
রঙিন পালের ময়ূরপঙ্খি আসে।
সেতারের সুরে পৌষের কুয়াশায়
গলির গাছটি নীল পরী হয়ে যায়।
দেয়ালে ঝোলানো পুতুলের গোল মাথা
রাজহংসের চষ্ণুতে আছে গাঁথা।
দরজায় এসে কড়া নাড়ে এক ছায়া,
ঝুলে থাকে রাতে পাষাণপুরীর মায়া।
খোকা ব’সে ভাবে, বাবার লেখার খাতা
কী ক’রে হয়েছে মায়াবৃক্ষের পাতা?
কী যে মজা হয় এ সরু গলিটা যদি
হয়ে যায় আজ খোকার গ্রামের নদী।
ভাবতেই গলি হ’ল নদী লহমায়,
এখানে কত যে জলপরী সাঁতরায়।
ঝুল-বারান্দা হীরে দিয়ে যেন গড়া
শূন্যে ভাসছে খুকির সোনার ঘড়া।
কবিতার বই কী যেন কিসের ঘোরে
অচিন পাখির মতো ঘরময় ওড়ে।
লেখার টেবিল ঝলমলে সরোবর
মনের খেয়ালে বানাল কে জাদুকর?

যাযাবরের মজার যাওয়া,
কী-যে মজার আসা,
যখন খুশি যেখানে তার
বানায় জাদুর বাসা।

একটা লোকের উঠোন-জোড়া
জুতোর বহর মস্ত।
জুতোর ভেতর লোকটা জানি
উঠত এবং বসত।
ঘরহারা কেউ ঝড়ের পরে
ধরলে ঘরের বায়না,
লোকটা তখন বলত ডেকে,-
“জুতোর ভেতর আয়-না?”

জ্যোৎস্না-রাতে দিঘির কাছে
গিয়ে দেখি তিনটি পরী নাইছে।
তারা সবাই জল ছিটিয়ে
মধুর সুরে অচেনা গান গাইছে।
এমন দৃশ্য দেখবে যারা,
তারা সবাই খুশির ঢেউয়ে ভাসবে।
তোমরা যারা পরী দেখে
হবে খুশি, জানি তারাই ছুটে আসবে।
দিঘির জলে পরী দেখার
সুযোগ আমি কখনো তো পাইনি।
দৃষ্টি থেকে তিনটি পরী
এক পলকে যাক মিলিয়ে, চাইনি।

এই যে খোকা গাছের নিচে
খেলছো তুমি মজার খেলা-
এদিকে যে আকাশ থেকে
হুট করে ভাই পালায় বেলা।
জানি তুমি ভয় করো না
থাকতে পারো সত্যি একা,
ভড়কে তুমি যাবে নাকো
হুতোম হঠাৎ দিলে দেখা।
যদি তোমার দেরি দেখে
মায়ের বুকে কাঁপন জাগে,
চমকে তুমি যাবে ছুটে
মায়ের কাছে সবার আগে।
তখন তোমার জয়ের পথে
ব্যর্থ সবাই বাঁধা দিতে;
পারবে তুমি ছুটে গিয়ে
মায়ের বুকে আদর নিতে।

কট্‌ কটা কট্‌ কট্‌
কট্‌ কটা কট্‌ কট্‌ বুলি ওদের
কট্‌ কটা কট্‌ কট্‌-
আমরা ছিলাম সবার সেরা
কট্‌ কটা কট্‌ কট্‌।
মোদের ছিল সেরা শাসন
ফট্‌ ফটা ফট্‌ ফট্‌।
এক ঘাটে সব খেত পানি
ফট্‌ ফটা ফট্‌ ফট্‌।
দুধের নহর বইত সদা
ঝট্‌ পটা পট্‌ পট্‌।
হ’ত সবাই মস্ত ধনী
ঝট্‌ পটা পট্‌ পট্‌।
তবু মোদের হয়নি কদর
লট লটা লট্‌ লট্‌।
হয়ে গেল ওলটপালট
লট্‌ লটা লট্‌ লট্‌।
আমরা ওদের হটিয়ে দেব
হট্‌ হটা হট্‌ হট্‌।
ঝুটের জোরে ভাগিয়ে দেব
হট্‌ হটা হট্‌ হট্‌।

নদীর তীরে আকাশ ফুঁড়ে
লক্ষ কোটি হায়না কাঁদে-
বুক হ’ল জর্জর
ঝড়, ঝড়, ঝড়,
সর্বনাশা ঝড়!
রাত দুপুরে কোন্‌ খেয়ালে
এক পলকে উড়িয়ে বলো
কে নিয়েছে ঘর?
ঝড়, ঝড়, ঝড়,
সর্বনাশা ঝড়!
আকাশটাকে ভাঙছে কারা?
ভাঙছে বাড়ি সারি সারি,
যেন বালির ঘর।
ঝড়, ঝড়, ঝড়,
সর্বনাশা ঝড়!
চাল নিলো, চুলো নিলো
ঘটি, বাটি সবই নিলো,
নিলো কাঠের গড়।
ঝড়, ঝড়, ঝড়,
সর্বনাশা ঝড়!
ধান নিয়েছে, জান নিয়েছে,
চাষীভায়ের হাল নিয়েছে,
রইলো পড়ে চর।
ঝড়, ঝড়, ঝড়,
সর্বনাশা ঝড়!
গোয়ালঘরের নেই ঠিকানা,
নেইকো গরু, নেইকো বাছুর,
নেই বিচালি খড়।
ঝড়, ঝড়, ঝড়,
সর্বনাশা ঝড়!
ভাসছে জলে ময়না, টিয়ে,
কাকের ছানা, বকের ডানা,
ভাসছে কবুতর।
ঝড়, ঝড়, ঝড়,
সর্বনাশা ঝড়!
একলা পথে ঘরের বধূ
কপাল ঠুকে রইলো পড়ে-
কোথায় গেলো বর?
ঝড়, ঝড়, ঝড়,
সর্বনাশা ঝড়!
জেলের সরু নৌকাগুলো
ডুবলো হঠাৎ স্রোতের টানে,
ডুবল মধুকর।
ঝড়, ঝড়, ঝড়,
সর্বনাশা ঝড়!
ঘরে ঘরে কান্না জাগে,
মৃত্যু শুধু বেড়ায় ঘুরে,
অচিন সদাগর।
ঝড়, ঝড়, ঝড়,
সর্বনাশা ঝড়!
ঘূর্ণিহাওয়ায় হারিয়ে গেলো,
এক নিমেষে হাতেম গেলো,
গেলো লখিন্দর!
ঝড়, ঝড়, ঝড়,
সর্বনাশা ঝড়!
ক্ষেপে-ওঠা নদীর ধারে
মরা মোষের পিঠের’ পরে
শিশুর কচি ধড়।
ঝড়, ঝড়, ঝড়,
সর্বনাশা ঝড়!

নয়না সে ছোট্র মেয়ে দাদুভায়ের সাথি,
যখন-তখন জ্বালে ঠোঁটে হাসির হাজার বাতি।
দিনদুপুরে পক্ষিরাজের ডানার হাওয়া খায়,
রাতদুপুরে ভেসে বেড়ায় রাঙা চাঁদের নায়।
পেটমোটা সব বইয়ের ইটে বানায় খেলাঘর,
এক পলকে বিছানা হয় মেঘনা নদীর চর।
বিকেলবেলা ড্রইংরুমে হরিণ ডেকে আনে,
নয়না তো পশুপাখির মজার ভাষা জানে।
হরিণ যখন খিদের তাড়ায় খোঁজে গাছের পাতা,
দেয় সে খেতে দাদুভায়ের পদ্য লেখার খাতা।
নয়না খুব মিষ্টি মেয়ে সূর্যি যে তার মামা,
জ্যোৎস্না দিয়ে তৈরি মেয়ের গায়ের মিহি জামা।
অ আ লেখায় নয়না রোজ দোয়াত করে উপুড়,
ছুটে বেড়ায় হাতে নিয়ে মাসিক ‘টইটম্বর’।

টিকটিকিটা দেয়াল জুড়ে
ঘুরে বেড়ায় আনন্দে।
ঠিক ঠিক সে শোনায় গান
ঘড়ির কাঁটার ছন্দে।
দেখতে দেখতে ভোর চলে যায়,
এসে পড়ে সন্ধে।
ঘাপ্‌টি মেরে ব’সে থাকে
ছোট্র পোকার গন্ধে।
টিকটিকি তুই খাস নে পোকা,
অহিংসাতে মন দে।

সকালবেলা ফুল, পাখি আর
ঘাসের ডগা জাগে,
গাছের পাতায় রোদের কাঁপন
দেখতে ভালো লাগে।
দুপুরবেলা মনের সুখে
মেঘে ভাসে চিল,
হঠাৎ আমার মনে পড়ে
আপন গাঁয়ের ঝিল।
সন্ধেবেলা পাখির মালা
দূর আকাশে দোলে,
একে একে মেঘের দেশে
তারারা চোখ খোলে।
রাত্রিবেলা অন্ধকারে
চুপটি ক’রে থাকি,
রাত্রি দিনের অনেক কথা
পদ্যে লিখে রাখি।

ঝক্‌ ঝকাঝক্‌ ট্রেন চলেছে
রাতদুপুরে অই।
ট্রেন চলেছে, ট্রেন চলেছে
ট্রেনের বাড়ি কই?
একটু জিরোয়, ফের ছুটে যায়,
মাঠ পেরুলেই বন্‌।
পুলের ওপর বাজনা বাজে
ঝনঝনা ঝন্‌ঝন্‌।
দেশ-বিদেশে বেড়ায় ঘুরে
নেইকো ঘোরার শেষ।
ইচ্ছে হলেই বাজায় বাঁশি
দিন কেটে যায় বেশ।
ইশকুলে তো হয় না যেতে,
হয় না খেতে বেত।
মজা ক’রে দেখছে শুধু
পাহাড়, নদী, ক্ষেত।
সন্ধ্যা হ’লেই হয় না খেতে
ধারাপাতের গুঁতো।
হাত থেকে কেউ নেয় না কেড়ে,
ঘুড়ি লাটাই, সুতো।
ঝক্‌ ঝকাঝক্‌ ঐ চলেছে
মজার গাড়ি ট্রেন।
খুব মজা হয় এখন যদি
কেউ টেনে দেয় চেন।
থামবে হঠাৎ মজার গাড়ি
একটু কেশে খক্‌ ।
আমায় নিয়ে ছুটবে আবার
ঝক্‌ ঝকাঝক্‌ ঝক্‌।

জোড়াসাঁকোর ঠাকুর বাড়ির
বাসিন্দা এক ছেলে
আকাশ পাতাল অনেক কিছুই
দ্যাখে দু’চোখ মেলে।
সেই ছেলেটি খাতার পাতা
সাজায় পদ্য লিখে,
দূরের চন্দ্র তারা থেকে
নেয় সে কিছু শিখে।
সেই ছেলেটি যুবক হয়ে
কাজের ফাঁকে সুখে
বজরা নিয়ে ঘুরে বেড়ায়
পদ্ম নদীর বুকে।
সেই ছেলেটির মিতা বটে
রোদ-ছড়ানো রবি,
সেই ছেলেটি পদ্য লিখে
হলো বিশ্বকবি।

পাশের বাড়ির ডাকাবুকো
সেই ছেলেটা
হরহামেশা পাড়াটাকে মাতায়।
বাপের জামার পকেট থেকে
মাঝে মাঝে
দিনদুপুরে টাকাকড়ি হাতায়।
সেই ছেলেটা লেখাপড়ার
ধার ধারে না,
হিজিবিজি আঁকে শুধু খাতায়।
যখন খুশি হেসে খেলে
কাঁঠাল ভাঙে
পাড়ার যত খেলার সাথীর মাতায়।
ঝম ঝমা ঝম বৃষ্টি এলে
ঘুরে বেড়ায়
ছাতা নিয়ে, হাজার ফুটো ছাতায়!
ধুলো কাঁকর শুকনো পাতা,
ভাঙা চুড়ি
নিয়ে খালি মেতে থাকে যা’তা’য়।
পাখির সাথে, বনবেড়ালের
ভায়ের সাথে
কী সহজে দোস্তি সে-যে পাতায়।

ঢ্যাম কুড়কুড় বাদ্যি বাজে
বাজে হরেক যন্ত্র।
ঢোলের তালে বদ্যি পড়ে
সাপ-তাড়ানো মন্ত্র।
মন্ত্র শুনে উঠছে কেঁপে
চিতাবাঘের অন্ত্র।
নেকড়ে মশাই খেপে বলেন-
‘মস্ত ষড়যন্ত্র,
পক্ষিরাজের পিঠে চড়ে
আসবে গণতন্ত্র’।

কলের কালোয় ময়লা-আকাশ
কালো ধোঁয়ার ফাঁদ।
ধোঁয়ার ফাঁকে ঝলসে ওঠে
হঠাৎ তামার চাঁদ।

দীপিতা রোজ সাঁঝের বেলা
চাঁদ মামাকে ডাকে,
চাঁদ মামা তো অনেক দূরে
নীল আকাশে থাকে।
দীপিতা ওই চাঁদকে দেখে
তা ধিন নেচে ওঠে,
নাচন দেখে চাঁদের ঠোঁটে
মধুর হাসি ফোটে।
নাচের ছন্দে তারাগুলো
দোলনা হয়ে যায়।
দীপিতা ওই দোলনাটিতে
রোজানা দোল খায়।
দীপিতা রোজ ঘুমের আগে
গল্প শুনতে চায়
পরীর দেশের গল্প শুনে
ঘুমের বাড়ি যায়।
ঘুমের বাড়ি নিঝুম বড়,
পরী হাওয়ায় ভাসে,
পরীর পাখায় স্বপ্নগুলো
রঙ ঝরিয়ে হাসে।

জানি না এই ছোট্র মেয়ে চুপটি ব’সে
আকাশ থেকে কত্ত কিছু শিখছে।
আবার ঝুঁকে কলম দিয়ে শব্দ ঝেড়ে
নক্‌শা এঁকে কী যেন সব লিখছে।
ছোট্র মেয়ে দীপিতা ওর তুলির কাছে
কী-যেন আজ নতুন কিছু চাইছে,
গাছের পাতার নাচন দেখে দীপিতা খুব
মধুর সুরে মজার গান গাইছে।
দীপিতা এই সাঁঝের বেলা তারার ফুলে
চোখ-জুড়ানো একটি মালা গাঁথছে,
সেই মালাটি পাওয়ার আশায়
সবাই দীপুর কাছে দু’হাত পাতছে।
দীপু তারার মালা থেকে ফুল খুলে আজ
সব শিশুকে হাসি মুখে দিচ্ছে,
ছোট্র, মিষ্টি শিশুরা সব তারার ফুলের
মন-মাতানো অচেনা ঘ্রাণ নিচ্ছে।

খট্‌ খটা খট্‌ ঘোড়া ছোটে
তেপান্তরের মাঠে,
হন্‌ হনা হন্‌ পালকি চলে
পাড়াতলির ঘাটে।
টপ্‌ টপা টপ্‌ শিশির ঝরে
টিনের ঘরের চালে,
হুম্‌ হুমা হুম্‌ ভুতুম ডাকে
রাত-জমানো ডালে।
মট্‌ মটা মট্‌ লাকড়ি ভাঙে
রাকামণি ভোরে,
ঘট্‌ ঘটা ঘট্‌ রেলগাড়িটা
চলছে বড় জোরে।
ঝম্‌ ঝমা ঝম্‌ বৃষ্টি পড়ে
খেলাঘরের ছাদে,
থম্‌ থমা থম্‌ আকাশ শুধু
ঘ্যানঘ্যানিয়ে কাঁদে।
দম্‌ দমা দম্‌ ঢোলক বাজে,
বাজনা আরো আছে।
ঝন্‌ ঝনা ঝন্‌ ঘুঙুর পায়ে
রাকামণি নাচে।

দুটি হরিণ তি
জুটল হ্রদের তীরে।
হরিণ দ্যাখে হ্রদের পানি
চন্দ্রহারের হীরে।

পক্ষীরাজের সফেদ ডানা আধখানা,
হীরামনের হীরের টুকরো সাত ছানা
কয়েক আনায় কিনতে পারো তোমরা,
কিনতে পারো পাতালপুরী ভোমরা।
কঙ্কাবতীর চোখের আলো সাচ্চা,
কিনতে পারো ওহে দু-তিন কাচ্চা।
তেপান্তরে মাঠের ধুধু নিশ্বাস
কিনতে পারো-করো আমায় বিশ্বাস।

থামরে বৃষ্টি থাম,
দোহাই তোদের থাম।
টুকটুকে লাল লংকা দেব,
দেব চিড়ের দাম।
থামরে বৃষ্টি থাম,
দোহাই তোদের থাম।
শোনরে বৃষ্টি শোন
কান্না তোদের বোন।
ঘর ভাসালি, দোর ভাসালি,
আনলি দেশে বান,
চাষির চোখে জল নামালি,
নিলি সোনার ধান।
শোনরে বৃষ্টি শোন,
কান্না তোদের বোন!

বাংলাদেশের দামাল ছেলে,
দেশজোড়া তার লাফ।
বলল হেঁকে, ‘দৈত্য-দানো,
সাফ হয়ে যা সাফ’।
যেখানে যায় সঙ্গে ছোটে
মস্ত শহর, গ্রাম।
তার যে নাচেব ছন্দে নাচে
মানুষ, বাড়ি, ট্রাম।
কী জাদু তার গলার স্বরে
দেশ হয়ে যায় গান!
গানের সুরে ভিনদেশী সেই
রাজার কাঁপে প্রাণ।
রাজার সেপাই বাঁধল তাকে,
হ’ল যে তার জেল,
কিন্তু এ কী দেখল সবাই
ভানুমতীর খেল।
বাংলাদেশের দামাল ছেলে
বাজায় এমন বীণ,
তারই সুরে শেকল ছেঁড়ে,
রাত হয়ে যায় দিন!

আয় নয়না আয় দীপিতা
তোদের দিদাভায়ের কাছে,
দিদাভায়ের ঝুলির ভেতর
অনেক মজার গল্প আছে।
দিদা তোদের যাবে নিয়ে
সোনার রাঙা বেলাশেষে,
সাত আকাশের ওপারে এক
ডানাঅলা পরীর দেশে।
পরীর দেশে গহীন রাতে
নানা রঙের বসে মেলা,
সেই মেলাতে তোদের মতো
মিষ্টি মেয়ে করে খেলা।
কিন্তু সে দেশ হোক না যতই
মজার খেলার রঙে ভরা,
নেই সেখানে ফুলের আসর,
নেই’ক নদীর ঘাটে ঘড়া।
শোন নয়না, শোন দীপিতা
দেশ আমাদের মায়ের মতো,
তার মাটিতে আমরা সবাই
নিত্য করি মাথা নত

দীপিতা খুব সকাল বেলা
দিলো জুড়ে মজার খেলা
হাতে নিয়ে হলদে পাখি।
যতই তাকে কাছে ডাকি,
মোটেও সে দেয় না সাড়া।
পছন্দ তার পাখির পাড়া।
নানা রঙের পাখি তাকে
মজার নাচে ঘিরে থাকে।
দীপিতা ওর গানের সুরে
দিলো পাখির আসর জুড়ে।
হঠাৎ এক শব্দ হতেই
দেখি চেয়ে পাখিরা নেই।
দীপিতা ওর কোলে একি
রক্তমাখা পাখি দেখি!
কোন শিকারী ছুঁড়ে গুলি
শিকার দিয়ে ভরে ঝুলি?
যখন করে ছোট্র শিকার,
কাঁপে নাকি হাতটি তার?

দীপিতা রোজ দূর আকাশে
দেখে কত্ত মজার খেলা।
দেখে ওই তো যাচ্ছে ভেসে
আপন মনে মেঘের ভেলা।
কখনও ফের মেঘের কোলে
উঠছে দুলে ছোট্র মেয়ে
রাঙাপাখার পাখি হেসে
দেখছে তাকে চেয়ে চেয়ে।
ওই যে মেঘে যাচ্ছে মেয়ে,
বলতো তোরা যাচ্ছে কে রে?
ডাকছে তাকে ভালবেসে
দীপিতা হাত নেড়ে নেড়ে।
দীপিতা মেঘ-পরীর কাছে
বলছে, ‘ওকে যাও না রেখে।
খেলার সাথী হবে আমার,
করবো আদর কাছে ডেকে’।
মেঘ-পরীরা যায় ভেসে যায়,
মেঘলা পুরীর মেয়ে ভাসে।
দীপিতা মন খারাপ করে-
কোলের মাটির পুতুল হাসে।

দীপিতা তুই যাবি কি আজ ময়নামতীর মাঠে?
আমার সংগে যাবি এখন পদ্মবতীর ঘাটে?
চাস যদি তুই আনতে পারি পক্ষীরাজের মামা,
আনতে পারি পাষাণপুরীর পরী রানীর জামা।
দীপিতা তুই চাস কি খেতে স্বপ্নমাখা ফল?
তাহলে আয় আমার সংগে খোশ বাগানে চল।
আয় না দু’জন আজকে রাতে তারার দেশে যাই,
তারার কাছে হাতটি পেতে আলোর শোভা চাই।
দীপিতা শোন রাখিস না আর মুখটি করে ভারি
আজকে তোকে যাবোই নিয়ে সবুজ পরীর বাড়ি।

দীপিতা তোর ইচ্ছেগুলো পঙ্খীরাজে চড়ে
রাত-বিরেতে নীল আকাশে ওড়ে।
দীপিতা তুই যখন তখন মজার স্বপ্ন দেখে
স্বপ্নগুলো খাতায় রাখিস এঁকে।
দীপিতা তোর সেই খাতাটা কেউ দেখে না
ওরে,
তাইতো সেটা নেয় না কোনও চোরে।
শুধু আমার চোখে পড়ে সেই খাতাটা সত্যি,
মিথ্যে আমি বলছিনা এক রত্তি।
খাতায় আঁকা নানা রঙের ছবি অনেকগুলো-
পরীর পাখা, দশটি তারার ধুলো।
নানা ছবির মুখগুলো সব দৈত্যি যেন,
আচ্ছা আমার মুখটি অমন কেন?
আমার হাতে দীপিতা ওর ছবির খাতা দেখে
লজ্জা পেয়ে মুখটি নিলো ঢেকে।
‘শিল্পী এসো’ বলে ওকে নিজের কাছে
ডাকি,
দু’জন মিলে খাতায় ডুবে থাকি।

দীপিতা এক ছোট্র মেয়ে
আমার কাছে থাকে।
পাখির সুরে সুর মিলিয়ে
‘দাদ্দু’ আমায় ডাকে।
দীপিতা ওর খেলাঘরে
নিত্য করে খেলা,
সেই ঘরে সে বসায় রোজই
পুতুল রানীর মেলা।
খেলার মাঝে ডাকলে ওকে
লাগে না তার ভালো,
রাঙা মুখটি বিরক্তিতে
নিমেষে হয় কালো।
খেলায় খেলায় হামেশা তার
বেলাটা যায় উড়ে।
দীপিতা আর পুতুলগুলো
নাচে গানের সুরে।
পড়ার কথা বললে ওকে
দেয় সে জবাব হেসে-
“অ আ, ক খ সব পড়েছি
মেঘের কোলে ভেসে”।

দাদা ভাইটা দুষ্টু ভারি
যতই ধরি বায়না,
আমার সাথে লুকোচুরি
খেলতে মোটেই চায় না।
পেট-মোটা সব কেতাব নিয়ে
পড়ছে বসে একা।
খেলার বেলায় একটুও তার
পাই না আমি দেখা।
সকল সময় বই পড়াটা
দেব বটে চুকিয়ে,
ফন্দি করে চশমাটা তার
রাখব দূরে লুকিয়ে।
তখন কী যে হবে মজা-
দাদাভাইয়ের হাতটা খালি।
দেখবে চোখে ধোঁয়া ধোঁয়া,
আমার হাতে বাজবে তালি।
আমার কাণ্ড বুঝে দাদু
বলবে, ‘এসো, পাজি,
চশমাটা দাও, তোমার সাথে
খেলতে আমি রাজি’।

দীপিতা ওর কাঁধে রাখে
ছোট্র পাখি ময়না।
সেই পাখিটা নাচে, হাসে
কিন্তু কথা কয় না।
সেই পাখিটা কেমন যেন,
এমন পাখি হয় না।
রোদের ছটা শরীরে তার
এত্তটুকু সয় না।
দীপিতা তো দুপুর বেলা
ঘরে শুয়ে রয় না।
পাখিটাকে পরায় হেসে
ঝাঁঝাঁ রোদের গয়না।

ছোট্র আমার দীপিতার আজ
পুতুল মেয়ের বিয়ে।
বিয়েতে আসবে বাজনা বাজিয়ে
কবুতর আর টিয়ে।
পুতুল মেয়েকে সাজিয়ে দীপিতা
পোলাও রান্না করে।
বরযাত্রীরা কোরমা, কবাব
খাবে ঠিক পেট ভরে।
রান্না বান্না শেষ হয়ে যায়,
এলো যে সাঁঝের বেলা।
দীপিতা জপছে মনে মনে শুধু-
বিয়ে নয় ছেলে খেলা।
দীপিতার এই মনোভাব দেখে
ছোটে বান্ধবী তার,
ছুটে গিয়ে কাছে বাড়ি থেকে আনে
বরকে পরিয়ে হার।
ছোট্র আমার দীপিতার মুখে
ফুটে ওঠে রাঙা হাসি।
ছোটদের সেই খেলার আসরে
বাজলো বিয়ের বাঁশি।

বিকেল বেলা আমার কাছে
দীপিতা আজ দাঁড়ায় এসে।
তখন দেখি একটি ঘুড়ি
নীল আকাশে যাচ্ছে ভেসে।
আচ্ছা দাদু, পারিনা তো
লিখতে আমি মজার ছড়া
কিন্তু তোমার হাতে বোজই
ছড়ার বাড়ি হচ্ছে গড়া।
‘তোমার হাতে যাদু আছে?
আছে কি এক সোনার কাঠি?
দাও না দাদু সেই কাঠিটা,
গড়বো আমি ছড়ার ঘাঁটি’।
তখন আমি চুপটি করে
নেই তো ওকে বুকে টেনে,
বলি, ‘তোমার খাতায় পরী
অনেক ছড়া দেবে এনে’।

দীপিতা কয়, ‘আচ্ছা দাদু,
দিন দুপুরে, বিকেল বেলা
খাতার বুকে হরফ এঁকে
খেলছো তুমি কেমন খেলা?
তোমায় দেখি আড়াল থেকে-
তাকাও তুমি দূরের মেঘে,
দেখি মজার ঝর্ণাকলম
খাতার পাতায় থাকে লেগে।
এই যে তুমি খাতা জুড়ে
নক্‌শা আঁকো শব্দ দিয়ে-
সেসব মজার শব্দ বুঝি
দিচ্ছে তোমায় আজব টিয়ে’।
‘আচ্ছা দাদু, আমায় তুমি
দাও শিখিয়ে তেমন খেলা,
যার জাদুতে বাল্য শিক্ষা
হয়ে যাবে তারার মেলা’।
বলেন দাদু, ‘শোন দীপিতা,
তুই যদি এই খাতায় এসে
কলমটাকে চালিয়ে দিস,
খাতা যাবে আলোয় ভেসে’।

দীপিতা, তুমি যে আজকে তোমার হাতে
উড়িয়ে নিশান ছুটছো সবার সাথে,
বলো, এটা কেন? মন দিয়ে তবে শোনো-
আজ আমাদের বিজয় দিবস জেনো।
ভিনদেশী কিছু শক্র এখানে এসে
করেছে জুলুম আমাদের নিজ দেশে।
সয়েছি আমরা বহুকাল মুখ বুজে,
পরে ঠিক পথ সবাই নিয়েছি খুঁজে।
দীপিতা, বলছি শোনো মন দিয়ে কথা,
সয়েছি আমরা পদে পদে নানা ব্যথা।
বিদেশী শক্র, ঘরের শক্র মিলে
বাঙালির প্রাণ কেড়েছে একটি ঢিলে!
দীপিতা, যখন তুমি হবে বড় বেশ,
বুঝবে কী করে স্বাধীন হয়েছে দেশ।
জনতা এবং মুক্তিযোদ্ধা যারা,
তোমার হাতের নিশান এনেছে তারা।

শহর থেকে অনেক দূরে এক বাগানে
থাকতো সুখে নানা রঙের পক্ষী।
সবাই ওরা সেখানে খুব হেসে নেচে
দিন কাটাতো, ছিল ওরা লক্ষ্মী।
ওরা হাওয়ায় পাখনা মেলে দিনদুপুরে
নীল আকাশে খুশির ছন্দে ভাসতো
দলের সবাই মেঘের সাথে গল্প ক’রে
হর-হামেশা ফুর্তিতে খুব হাসতো।
সহসা সেই পাখির দলের একটি পাখি
নিলো খুঁজে আলাদা এক পক্ষ;
নতুন দলের সঙ্গে জুটে গেল ভুলে
আগের দলের সাথীদেরই সখ্য।
নয়া ঝাঁকের পাখিরা সব ছিল পটু
ঘোঁট পাকাতে এবং এবং ষড়যন্ত্রে।
দলত্যাগী সেই পাখি নতুন দলে জুটেই
দীক্ষা নিলো একটি নয়া মন্ত্রে!
নয়া ঝাঁকের পাখিগুলো হামলা করে
অন্য দলের শান্ত নীড়ের লক্ষ্যে।
হিংসার ঝড়ে নানা রঙের পাখি মরে,
আলো ফোটে ভালো পাখির বক্ষে।

দু’জন লোকের সঙ্গে হঠাৎ
দেখা হ’ল কাল।
মস্ত বীরের মতোই ওহো
ওদের চলার তাল।
একজন খুব মশা মেরে
যশ কিনেছেন, যশ।
তাঁর দাপটে পাড়ার সবাই
বশ মেনেছেন, বশ।
এবার শোনো, অন্যজনা
তার চেয়ে কী কম?
মশার শক্র উনি, ইনি
ছারপোকারই যম!

একটি মেয়ে দুষ্টু বটে,
একটি মেয়ে মিষ্টি।
জন্মদিনে কী চাই ওদের
করছে বসে লিস্টি।
একটি মেয়ের চলন সিধে,
একটির খুব ফিস্টি।
একটি তাকায় সোজাসুজি,
একটির বাঁকা দৃষ্টি।
একটি শান্ত, একটি ঘরে
বাধায় অনাসৃষ্টি।

জেগে শুনি দুপুর-রাতে
কিসের শব্দ ঘরের ছাতে?
খুরের আওয়াজ যাচ্ছে শোনা,
ছাতে ওড়ে জ্যোৎস্না-কণা।
এইতো দেখি আমার ঘরে
পক্ষিরাজের ডানা নড়ে।
ঘোড়ার পিঠে রাজার, ছেলে,
বলি ওকে, ‘কেন এলে?”
‘শুনতে এলাম তোমার কথা,
কত তোমার মনের ব্যর্থা,
জানতে এলাম আজকে রাতে’-
এই-না ব’লে লাগাম হাতে
ছোটায় ঘোড়া রাজার ছেলে
একা ঘরে আমায় ফেলে।
ছুটল ঘোড়া তেপান্তরে,
আমি থাকি আমার ঘরে।

(একটি বিদেশী ছড়া মনে পড়ে, তাই)
ধুপ ধুপা ধুপ ধাপ,
বাস রে সে কী লাফ।
ষাঁড়টা হঠাৎ জোরে
এক লাফেতে ওরে
পৌঁছে গেছে শেষে
চাঁদ মামার দেশে।
ধুপ ধুপা ধুপ ধাপ,
বাস রে সে কী লাফ।
পড়ল চাঁদে পা’টা,
খুর যেন তার ঝাঁটা।
ডাইনে-বামে ছুটল শুধু
এত্ত ধুলো উড়ল ধুধু।
ঝুপ ঝুপা ঝুপ ঝাপ,
চাঁদের মাটি সাফ।

কবিতার নয়া গুলবাগে ব’সে
গেয়েছিল গান কোন সেই বুলবুল?
নজরুল, নজরুল।
ছিল কার দুটি জ্বলজ্বলে চোখ,
দিলখোলা হাসি, মাথায় ঝাঁকড়া চুল?
নজরুল, নজরুল।
হাতে ছিল কার আগুন-ঝরানো
সুরময় বীণা, হৃদয়ে ফুটত ফুল?
নজরুল, নজরুল।
কার কবিতার ঝংকারে বলো
গোঁড়ামির কালো দুর্গ হয়েছে ধুল?
নজরুল, নজরুল।
কার গানে-গানে ছিঁড়ত শেকল,
উপড়ে পড়ত সাম্প্রদায়িক মূল?
নজরুল, নজরুল।
জীবনের শেষ পর্যায় তাঁর
যেন বিষাক্ত তীরবেধাঁ দুলদুল।
নজরুল নজরুল।
ছিল না কণ্ঠে কথা আর সুর;
দৃষ্টি প্রখর, উধাও মাথার চুল।
তবু তিনি নজরুল

কালো টাকার পাহাড় গড়া
মহাপ্রভুর ধামা ধরা
টাকার জোরে ভোট বাগানো
মিথ্যে কথায় লোক খ্যাপানো
মঞ্চে উঠে বকবকানো
যখন-তখন লোক-ঠকানো-
এইতো আমার কেতা,
মস্ত আমি নেতা।
যা ইচ্ছে তা-ই বলতে পারি
ডান দিকে ভাই চলতে পারি
দিনকে রাত করতে পারি
উলটোরথে চড়তে পারি
নিজের পকেট ভরতে পারি
ছায়ার সাথে লড়তে পারি-
আমি স্বাধীনচেতা
মস্ত আমি নেতা।
আমার পুকুর, আমার খামার,
ঘাতক দালাল মিতা আমার
ধর্ম আমার বিরাট পুঁজি
আলো ছেড়ে আঁধার খুঁজি
আগামী এই নতুন সনে
যে-ক’রেই হোক ইলেকশনে
চাই যে আমার জেতা
মস্ত আমি নেতা।

নয়না আয় ফুল কুড়ানি
শিউলিতলায় এসে,
সেখানে ওই ফুলের গন্ধ
হাওয়ায় বেড়ায় ভেসে।
নয়না আয় নদীর পাড়ে
দেখবি নৌকো কত;
নদীর বুকে জ্বলছে রোদে
হীরে শত শত।
নয়না আয় সন্ধেবেলা
সবুজ ঝোপের কাছে,
সেখানে শোন পাতায় পাতায়
জোনাক পোকা আছে।
নয়না আয় চল না যাবি
পাড়াতলি গাঁয়,
সেখানে রোজ হরেক রকম
পাখিরা গান গায়।
নয়না তুই সোনার খাটে
চুপটি করে ঘুমো,
রাতের বেলা পরীর রানি
তোকে দেবে চুমো।

নয়না, তোমার সমান বয়সী ‘টইটম্বুর’ আজ
তোমার মতোই পরেছে সে খুব জ্বলজ্বলে এক সাজ।
যখন সে হেসে নেচে নেচে ঠিক আসতো তোমার কাছে,
তুমিও তো তাকে নেচে নেচে ঠিক মেতে মজাদার নাচে।
কত যে দেখেছি সকালে বিকেলে তুমি তার হাত ধরে
নিমেষেই গেছ মেঘের মুলুকে এবং তেপান্তরে।
‘টইটম্বর’ এতটুকু দেরি করলেই তুমি খুব
মুখ ভার করে কষ্টের হ্রদে ঘন ঘন দিতে ডুব।
তোমার হাসির জন্যে জলদি ‘টইটম্বুর’ এনে
ধরেছি তোমার চোখের সামনে, নিয়েছ তুমি তা টেনে
নয়না, তোমার ‘টইটম্বুর’ এবং আমার তুমি
বেঁচে থাকো সুখে যতদিন থাকে আমার জন্মভূমি।

নয়না তার বোনকে বলে, শোন দীপিতা,
দিচ্ছি তোকে বলে
আমার ছড়ায় কান না দিলে চিমটি খাবি,
কানটা দেব মলে।
ঐ যে দূরে নীল আকাশে উড়ছে নানা
মেঘ-পরীদের শাড়ি,
সেখানটাতে আছেরে শোন চোখ-জুড়ানো
চন্দ্রমামার বাড়ি।
চন্দ্রমামার নাম শুনিস নি হদ্দ বোকা,
চাঁদমামা তো তিনি।
তার বাগানে তারাগুলি বাজনা বাজায়
মধুর রিনিঝিনি।
পণ করেছি, রাতের বেলা উড়ে আমি
যাব চাঁদের বাড়ি।
আজব কত মণ্ডা, মিঠাই পাব খেতে
পাব মধুর হাঁড়ি।
যাবি কি তুই আমার সাথে গভীর রাতে
অত্ত দূরে উড়ে?
চাঁদমামা না খুবই ভালো, কত্ত মজার
গল্প দেবেন জুড়ে।
তুই তো আবার জানি বেজায় ঘুমকাতুরে,
ঘুম আসে তোর সাঁঝে।
তোকে নিয়ে গভীর রাতে দূর আকাশে
আমার যাওয়া সাজে?
শোন দীপিতা, বোনটি আমার রাগ করিস নে,
চাঁদের বাড়ি যাব।
তারার নূপুর, মেঘের পরী, দুধের নদী
দেখতে ঠিকই পাব।

নয়না তোর নাচন দেখে
পাখি ছুটে আসে।
নয়না তোর হাসি দেখে
লক্ষ তারা হাসে।
নয়না তুই হাত বাড়ালে
চন্দ্র আসে নেমে।
নয়না তুই ধমক দিলে
হাওয়া যায় থেমে।
নয়না তোর কান্না দেখে
আকাশ ওঠে কেঁডে।
নয়না তোর জন্যে কত
পুতুল আনে বেদে।
নয়না তুই ঘুমাস যদি,
নিঝুম সারা বাড়ি।
নয়না তুই হাসিমুখে
ওঠরে তাড়াতাড়ি।

মাটির ঘোড়া, কাঠের ঘোড়া
গড়তে আমার ভালো লাগে।
নানা রঙের পরীর কথা
পড়তে আমার ভালো লাগে।
মনে মনে পাখির মতো
উড়তে আমার ভালো লাগে।
তেপান্তরের ধুধু মাঠে
ঘুরতে আমার ভালো লাগে।
নদীর ঢেউয়ের সঙ্গে কথা
বলতে আমার ভালো লাগে,
জ্যোৎস্নারাতে পথে একা
চলতে আমার ভালো লাগে।
দোয়েল পাখির মধুর ধ্বনি
শুনতে আমার ভালো লাগে,
শুয়ে-শুয়ে রাতের তারা
গুনতে আমার ভালো লাগে।
দিদার সাথে রাতের বেলা
থাকতে আমার ভালো লাগে।
ফুলের ছবি, বকের ছবি
আঁকতে আমার ভালো লাগে।
বই থেকে রোজ অনেক কিছু
শিখতে আমার ভালো লাগে,
দাদাভায়ের মতো ছড়া
লিখতে আমার ভালো লাগে।

নয়না তার জন্মদিনে
নিয়ে অনেক সাথি
একটি ফুঁয়ে কেকের ওপর
নেভায় মোমের বাতি।
ছোট্র মেয়ে নয়না তার
ঠোঁটে জ্বালে হাসি,
হাসি দেখে দাদুর মনে
বাজে মধুর বাঁশি।
বলেন দিদা, ‘জন্মদিনে
বলো তো কী চাও?’
নয়না কয় ‘আকাশ থেকে
চাঁদটা এনে দাও’।
কাগজের এক চাঁদ বানিয়ে
দাদু বলেন, ‘নাও’।

বইটা ফেলে খুকুমণি
মায়ের কাছে বায়না ধরে;
পক্ষীরাজের পিঠে চড়ে
একলা যাবে তেপান্তরে।
হট্রমালার হাট পেরিয়ে
যাবে বটে অনেক দূরে।
মেঘের সাথে চলবে উড়ে,
পড়বে ছায়া সমুদ্দুরে।
কড়ির পাহাড়, পাষাণপুরী
পেছনে রইবে পড়ে,
পক্ষীরাজের সওয়ার হয়ে
খোকন যাবে তেপান্তরে।
দৈত্যদানোর নিশ্বাস লেগে
কত কিছুই গেছে উড়ে,
পক্ষীরাজের ডানাজোড়া
এক নিমেষে গেছে পুড়ে।
ঘোড়ার পা’টা আজকে কোথায়
আটকে গেছে কোন সে চরে?
তাই বলো না কেমন করে
খোকন যাবে তেপান্তরে?
বইটা খুলে খুকুমণি
ভাবছে কী যে অতশত।
নতুন কিছু খুঁজছে যেন
নয়া কলম্বাসের মতো।

যাদের ঘরে মুখে দেবার
দু’মুঠো নেই অন্ন,
যাদের কাছে নেইকো কাপড়
শরীর ঢাকার জন্য,
তারা এখন জোরসে ফাটায়
ইয়া বড় পটকা।
বেতারে এই খবর শুনে
মনে লাগে খটকা।
খেলছে ব’সে পাশা খেলা
পোড়া বাজির ভস্মে,
রাতবিরেতে উড়ে বেড়ায়
ছায়ায় গড়া অশ্বে।
বউ-বাচ্চা সব উপোস করে,
নেই যে কোনো চিন্তা,-
পটকা ফাটার আনন্দেতে
নাচে তা ধিন ধিন তা।
আমরা যারা পড়শি তারা
বলছি এ কী কাণ্ড!
নিজের পায়ে মারছ কুড়াল,
মুখে বিষের ভাণ্ড।
করো পাড়ায় আগুন নিয়ে
খেলাটা ভাই বন্ধ,
সব পড়শির প্রাণে বাজুক
মিলনমেলার ছন্দ।

পথে যেতে হঠাৎ দেখি
পথের ধারে লোক ছুটেছে।
লম্বা খাটো লোকেরা আজ
সেই দিকেতেই জোর ছুটেছে।
সেখানে আজ ক’টি বাঁদর
নেচেকুঁদে খেল দেখাবে।
ভেংচি কেটে, লেজ নাড়িয়ে
ভিড়কে আজব বোল শেখাবে।
একটি বাঁদর বাঁদরামিতে
বিশ্বরেকর্ড চুর করেছে।
মিছে বুলির ঝুলি ঝেড়ে
গলায় মণিহার পরেছে।

এই নিয়েছে ঐ নিলো যাঃ
কান নিয়েছে চিলে।
চিলের পিছে ঘুরছি মরে
আমরা সবাই মিলে।
কানের খোঁজে ছুটছি মাঠে
কাটছি সাঁতার বিলে।
আকাশ থেকে চিলটাকে আজ
ফেলবো পেড়ে ঢিলে।
দিন-দুপুরে জ্যান্ত আহা,
কানটা গেল উড়ে।
কান না পেলে চার দেয়ালে
মরব মাথা খুঁড়ে।
কান গেলে আর মুখের পাড়ায়
থাকলো কী-হে বলো?
কানের শোকে আজকে সবাই
মিটিং করি চলো।
যাচ্ছে, গেলো সবই গেলো,
জাত মেরেছে চিলে।
পাজি চিলের ভূত ছাড়াবো
লাথি, জুতো, কিলে।
সুধী সমাজ! শুনুন বলি,
এই রেখেছি বাজি,
যে-জন সাধের কান নিয়েছে
জান নেব তার আজই।
মিটিং হলো সিটিং হলো,
কান মেলে না তবু।
ডানে-বাঁয়ে ছুটে বেড়াই
মেলান যদি প্রভু।
ছুটতে দেখে ছোট্র ছেলে
বললো “কেন মিছে
কানের খোঁজে মরছো ঘুরে
সোনার চিলের পিছে?”
“নেইকো খালে নেইকো বিলে
নেইকো মাঠে গাছে;
কান যেখানে ছিল আগে
সেখানটাতেই আছে”।
ঠিক বলেছে, চিল তবে কি
নয়কো কানের যম?
বৃথাই মাথার ঘাম ফেলেছি,
পণ্ড হলো শ্রম।

আকাশটাকে পালটে দিতে পারবে কি ভাই তুমি?
পারবে কি আজ করতে তাকে নীল্‌চে কোনো ভূমি?
নয়কো মোটে ঠাট্রা কোনো শোনো আমার নিতে,
করতে পারো নদীটাকে বোনের চুলের ফিতে?
ঐ যে সুদূর আকাশ পারে চাঁদ আছে না শাদা-
মুক্তো তাকে না বানালে খেতাব পাবে গাধা।
পারবে তুমি মেঘগুলোকে বানিয়ে দিতে ভেড়া?
গড়তে পারো মরুর বুকে রঙিন ফুলের বেড়া?
দেখছো তো ঐ নানান গাছের নানা ঢঙের শাখা,
ওদের তুমি করতে পারো ফেরেশতাদের পাখা?
যখন-তখন এক নিমেষে পারবে কি ভাই কেউ
ঘরের ভেতর বইয়ে দিতে দুধ-সাগরের ঢেউ?
তোমরা যদি না পারো কেউ, স’রে দাঁড়াও বোকা,
হেলায় সবই করবে জেনো পাঁচ বছরের খোকা।

মেঘনা নদী দেব পাড়ি
কলঅলা এক নায়ে।
আবার আমি যার আমার
পাড়াতলি গাঁয়ে।
আলুঘাটায় নেমে পায়ে
মাখব রাঙা ধুলো।
আমায় দেখে খিলখিলিয়ে
হাসবে শিমুলগুলো।
গাছ-ঘেরা ঐ পুকুরপাড়ে
বসব বিকেলবেলা।
দুচোখ ভরে দেখব কত
আলোছায়ার খেলা।
বাঁশবাগানে আধখানা চাঁদ
থাকবে ঝুলে একা।
ঝোপেঝাড়ে বাতির মতো
জোনাক যাবে দেখা।
ধানের গন্ধ আনবে ডেকে
আমার ছেলেবেলা-
বসবে আবার দুচোখ জুড়ে
প্রজাপতির মেলা।
পড়বে মনে দিঘির জলে
উথালপাথাল নাওয়া,
বাউড়ি বিলে খেলার ঝোঁকে
সরু ডিঙি বাওয়া।
হঠাৎ আমি চমকে উঠি
হলদে পাখির ডাকে;
ইচ্ছে করে ছুটে বেড়াই,
মেঘনা নদীর বাঁকে।
শত যুগের ঘন আঁধার
গাঁয়ে আজো আছে।
সেই আঁধারে মানুষগুলো
লড়াই করে বাঁচে।
মনে আমার ঝলসে ওঠে
একাত্তরের কথা,
পাখির ডানায় লিখেছিলাম-
‘প্রিয় স্বাধীনতা’।

ও-পাড়ার ঐ লতু বেজায় চতুর,
হাজার কয়েক কড়ি ছিল লতুর।
অষ্টপ্রহর লেগেই আছে ভোজ যে,
গপ্‌ গপা গপ্‌ গিলত গজা রোজ সে,
গজা খেয়েই লতু হ’ল ফতুর।

ফাও পেতে চাও? ফাও?
ওয়াসার কাছে চাও।
পানির সঙ্গে পাবে
গুবরেপোকার ছা-ও।

ফুটফুটে ঐ ফুল ফুটেছে
খুকির ফ্রকে কত্ত।
ফুরফুরিয়ে ফড়িঙ বলে-
সত্য এটা সত্য।

চামড়া দিয়ে তৈরি জিনিশ
ফুটবলটা গোলই বটে।
ছোট্র জিনিশ, সুনাম তার
দুনিয়া জুড়ে রটে।
দুনিয়া নিজে বলের মতো
দেখতে গোলাকার।
চাঁদের রংটি শাদা, মুখটি
বলের মতোই তার।
এক বল নিয়ে দুটি দলের
বাইশ জনার খেলা।
সবাই জানে খেলার মাঠে
হাজার লোকের মেলা।
জালের ভেতর বল ঢুকলেই
সবাই চ্যাঁচায় ‘গোল’।
সমর্থকের খুশির চোটে
বাজতে থাকে ঢোল।
এই জগতের অনেক কিছুই
এক ধরনের খেলা।
বেঁচে থাকার লড়াই, মরা,
ছড়া লেখাও খেলা।
ফুটবলে ভাই ছড়ার মতো
মজার ছন্দ আছে।
বলটা দেখি পায়ে-পায়ে
এবং মাথায় নাচে।

হাঁটতে গিয়ে আমরা ক’জন
বিকেল বেলা
দিঘির পথে দেখি হঠাৎ
পাখির মেলা।
হলদে, কালো, লালচে, সাদা
হরেক পাখি।
আমরা ওদের আদর করে,
কাছে ডাকি।
মনে হলো, হঠাৎ ওরা
মাতলো নাচে।
ছড়ার ঢঙে দুলে দুলে
আসছে কাছে।
খুশিতে মন উঠলো বেজে,
যেন বাঁশি।
সবার মুখে ফুলের মতো
ফুটলো হাসি।

পোড়াবাড়ির দেয়াল ফুঁড়ে
ফুটল হলুদ ফুল।
হঠাৎ ভাবি, ফুল তো ওটা,
নাকি চোখের ভুল!

লোকটা ভারি মজার জানি,
হীরের ঝিলিক চোখে।
আজব দেশে ফেরি-অলা,
নাম রেখেছে লোকে।
নেইকো চুড়ি, চুলের ফিতে,
নেইকো খেল্‌না কিছু।
খালি হাতে ঘুরছে সদা,
লোক নিয়েছে পিছু।
কোন্‌ খেয়ালে দেখায় শুধু
শূন্য হাতের খেলা!
তারই টানে জুটছে সবাই,
ছুটছে সারাবেলা।
পয়সা ছাড়াই বিলায় কী-যে,
হয় না কিছুই দেরী।
নয়কো মোতি, নয়কো পুঁতি
স্বপ্ন করে ফেরি।

বক মামা, বক মামা
মাছ এনে দাও।
তার বদলে একটি কানা-
কড়ি নিয়ে যাও।
কড়ি দিয়ে তেলে ভাজা
চরে ব’সে খাও।
ঘরে এলে তোমায় আমি
খেতে দেবো কী?
খেতে দেবো চালের কাঁকর,
দেবো ভেজাল ঘি।

একজন আছে লোক
চৌকস বলিয়ে।
তিলকে সে করে তাল
বিদ্যেটা ফলিয়ে।
কী যে বলে রাত দিন
দেখেনাকো তলিয়ে।

একটি সবুজ টিয়ে পাখি
বসল এসে গাছে।
তাকে দেখে খোকন বলে,
‘বন্ধু এসো কাছে’।
দেয়াল বেয়ে উঠছে দুটি
সোনা রঙের লতা,
বন্ধু জেনে ওদের সাথে
খোকন বলে কথা।
রঙিন কত প্রজাপতি
আসে কাছে উড়ে;
চায় না খোকন রাখতে ওদের
দৃষ্টি থেকে দূরে।
ঐ যে ঘাসে ঘুরে বেড়ায়,
গুব্‌রে পোকাগুলো,
ওদের খোকন বন্ধু ভেবে
আদর ক’রে ছুঁলো।
খোকন বলে, ‘আমরা সবাই
মিলে মিশে আছি।
থাকলে ওরা নিরাপদে,
তবেই আমরা বাঁচি’।

আষাঢ় মাসে বরষা আসে,
মুষলধারে বৃষ্টি।
মোষের গায়ের রঙের মতো
মেঘ হতেছে সৃষ্টি।

ছেলে ঘুমায় না, পাড়া জুড়ায় না,
বর্গিরা এল দেশে।
বর্গি তাড়াবে তাই তো খোকন
সাজল বীরের বেশে।
সূর্যের মুখে দেয় যারা কালি,
আগুন ছড়ায় হাটে-মাঠে খালি,
কেরে নেয় কচি-কাঁচাদের হাসি,
মেঘ থেকে বোমা ছোড়ে রাশি রাশি,
তাদের রুখতে খোকন দাঁড়ায়
কামানের কাঁধ ঘেঁষে।
দত্যি-দানব আসুক না হয়,
রাক্ষস দেখে পায় না সে ভয়।
দেবে না ভাঙতে ঘর-বাড়ি, পুল,
ভায়ের লাটাই, বোনের পুতুল,
মায়ের হাতের চুড়ি সুন্দর-
দেবে না ভাঙতে এই খেলাঘর,
তাই তো খোকন কামান-গোলায়
বুক পেতে দেয় হেসে।
দ্যাখো, দ্যাখো চেয়ে বর্গি পালায়,
খোকনের ওই গোলার জ্বালায়।
প্রাণ নিয়ে দেয় চম্পট ওরা,
কেউ প’ড়ে মরে, কেউ হয় খোঁড়া।
আজকে খোকন তাড়ায় বর্গি
মেঘ হতে মেঘে ভেসে!

বর্ষা এলে বিষ্টি বটে
বুটির মতো পড়ে,
কখনো বা বিষ্টিধারা
বর্শা হয়ে ঝরে।

এই তো দ্যাখো ফুলবাগানে গোলাপ ফোটে,
ফুটতে দাও।
রঙিন কাটা ঘুড়ির পিছে বালক ছোটে,
ছুটতে দাও।
নীল আকাশে সোনালি চিল মেলছে পাখা,
মেলতে দাও।
জোনাকপোকা আলোর খেলা লেখছে রোজই,
খেলতে দাও।
মধ্যদিনে নরম ছায়ায় ডাকছে ঘুঘু,
ডাকতে দাও।
বালির ওপর কত্ত কিছু আঁকছে শিশু,
আঁকতে দাও।
কাজল বিলে পানকৌড়ি নাইছে সুখে,
নাইতে দাও।
গহিন গাঙে সুজন মাঝি বাইছে নাও,
বাইতে দাও।
নরম রোদে শ্যামাপাখি নাচ জুড়েছে,
নাচতে দাও।
শিশু, পাখি, ফুলের কুঁড়ি-সবাইকে আজ
বাঁচতে দাও।

পশ্চিমা যত লুটেরা সবাই
বাংলাদেশের সোনা রূপা সব
লুট করে নিয়ে গেছে বার বার
বাঙালির ভাই সেজে রাত-দিন
কাঁধে কাঁধ রোজ মিলিয়ে আখেরে
ভরা ভাণ্ডার করেছে উজাড়।
হায়! বেশ কিছু বাজে, মতলবি
বাঙালি ওদের খুশি করবার
জন্য দেশের ক্ষতিতে নামলো।
পাকিস্তানীরা যা-ই বলে ওরা
তাই করে ঠোঁট হাসিতে সাজিয়ে।
অবশ্য পরে সে কাজ থামলো।
শেষে হারমাদ পশ্চিমা সব
শক্ররা সব মানলো, বিজয়ী
মুক্তিযোদ্ধা ভাইদের কাছে
কিন্তু এখনো স্বাধীনতাময় জ্বল জ্বলে পথে
সবকিছু ঠিক নয় মসৃণ
আজো পথে কিছু কালো কাঁটা আছে।

বাংলার বাঘ
মনে রেখে দাগ
গেলেন যেদিন,
আমরা সেদিন
শতকোটি লোক
মুছলাম চোখ।
ঘুরছে বছর,
বাড়ছে খবর।
জনমানবের
রং-বেরঙের
অনেক পুতুল
হয়েছেন ধুল।
তবু দেখি আজ
তিনি মহারাজ
কোটি মানুষের
তাজা হৃদয়েরঃ
আমাদের মন
তাঁর রাজাসন!

এক যে ছিল মস্ত বড় বাঘ,
তার শরীরে চাকা চাকা দাগ।
বলল হেঁকে, “ভাগরে তোরা ভাগ,
জানিস নাকি আমার ভীষণ রাগ”।
হাঁক শুনে তার পাড়ার সবাই ডরে
জলদি ক’রে খিল তুলে দেয় ঘরে।
ভয়ে গা’টা কাঁপছে যেন জ্বরে,
বাঘের ডাকে উঠছে শহর ন’ড়ে।
কিন্তু খোকন ভয় পায় না মোটে,
তাই বুঝি সে পথের মোড়ে ছোটে,
বাঘকে দেখে খোকন বলে, “দাঁড়া
দেখাচ্ছিরে মজা হতচ্ছাড়া”।
শব্দ শুনে ভড়কে গেল বাঘ,
এক নিমেষে উধাও হ’ল রাগ
ওমা একী, নেইকো নড়াচড়া,
বাঘ যে দেখি কাগজ দিয়ে গড়া!

বাদুড় বাদুড় চৈতা,
কোন ডালেতে বইতা?
আদুর আদুর গায়ে
কারে কিতা কইতা?
বনবাদাড়ে তুমি
চক্ষু মুইদ্যা রইতা
অইলে বিহান তাজা
পরতা রইদের পৈতা।

ঘরের ভেতর কোমর পানি,
থাকব কোথায় আজ?
বানের এমন জুলুম দেখে
মাথায় পড়ে বাজ।
ঠাঁই পেয়েছি দালানকোঠায়
বউ-বাচ্চা নিয়ে।
মাঝে মাঝে স্বেচ্ছাসেবক
যাচ্ছে রিলিফ দিয়ে।
রৌদ্র পোড়ায়, বৃষ্টি ভেজায়,
পেটে আগুন জ্বলে।
এরই মাঝে হঠাৎ ভীষণ
রোগের খেলা চলে।
ঘর-হারানো মা ব’সে রয়,
কোলে রুগ্‌ণ ছেলে।
বাঁচবে ছেলে একটু খাবার,
একটু ওষুধ পেলে।
বাড়ছে পানি চতুর্দিকে,
বাঁধও যাচ্ছে ফেটে।
হাত মেলালে সবাই শেষে
বিপদ যাবে কেটে।

হঠাৎ এ কি চতুর্দিকে
উঠলো পানি বেজায় ক্ষেপে,
সকল দিকে পানির গুঁতোয়
ঘর বাড়ি সব উঠছে কেঁপে।
প্রকৃতি হায় কী যে মজা
পাচ্ছে এমন খেলা খেলে?
গাঁয়ে কিংবা শহর জুড়ে
নানান দিকে থাবা মেলে?
বানের পানি চতুর্দিকে
ক্ষুধায় কাঁপে যুবা, বুড়ো,
কাঁদছে শিশু ভাতের জন্যে
ডুবছে জলে ঘরের চূড়ো।
এসো আজকে আমরা সবাই
দাঁড়াই দুখী, সবার পাশে,
কোথাও যেন কাউকে বদলে
যেতে না হয় শীর্ণ লাশে!

ডানে পানি, বামে পানি,
পানি পশ্চিমে আর পুবে।
তা হলে কি পানির তলে
সারা দেশটা যাবে ডুবে?
পানির তোড়ে ঘর ডুবেছে,
হালের গরু, মুরগিছানা,
ক্ষেতের ফসল সব ডুবেছে,
উধাও চাষির শস্যদানা।
বানের জলে ভেসে গেছে
বাঁশের বাঁশি, পাখির বাসা।
কারও মুখে নেইকো হাসি,
বানের পানি সর্বনাশা।
নদীর পানি সাপের মতো
উঠছে ফুঁসে রেগে মেগে।
এই বিপদে অনেক মানুষ
ঘরের চালে আছে জেগে।
বন্যা যাদের ঘর কেড়েছে,
তাদের জন্যে চাইতো খাবার,
কাপড়, ওষুধ, টাকাকড়ি-
বাঁধবে ওরা ঘর আবার।

এক যে আছে এই শহরে
বাপী নামের ছেলে।
বলতে পারি তুলনা তার
সহজে না মেলে।
পড়াশোনা করতো খুবই
লিখতো ছড়া কত।
ছড়াগুলো গান শোনাতো
ভোরের পাখির মতো।
স্বপ্নে-দেখা ঘোড়া উড়ে
আসতো বাপীর কাছে,
উঠোন জুড়ে ঝরতো আলো
পক্ষ্মীরাজের নাচে।
হঠাৎ কারা দিলো ছেঁটে
সেই ঘোড়াটার পাখা।
সেই ঘোড়াটা আর আসে না
বাপীর উঠোন ফাঁকা।
বাপীর সাধের স্বপ্নগুলো
থেঁতলে দিলো যারা,
লোকের পাঁজর গুঁড়িয়ে দিয়ে
মোটর হাঁকায় তারা।
বাপী এখন রোগের সাথে
লড়ছে সারাক্ষণ।
তারই জন্যে ছড়া কাটেন
আজকে কবিগণ।

বাড়ি করছেন,
আশমান-ছোঁয়া
বাড়ি করছেন!
উনি করছেন,
তিনি করছেন,
দোতলা তেতলা
বাড়ি করছেন।
লেনে বাইলেনে
রাস্তার ধারে,
পুকুরে পাড়ে,
বাড়ি করছেন।
বগর বাজিয়ে
কেমন গাজিয়ে
বাড়ি করছেন।
খোকা খুকুমণি
বাজাও এখুনি
বাজাও হে তালি।
হাত বড় টান,
তবু আলিশান
বাড়ি করছেন
মীর করমালি।
মেরে কিছু মাছি
এ শহরে আছি।
সাত তাড়াতাড়ি
এখনো গড়তে
পারিনিতো বাড়ি।
তবু সান্ত্বনা
আছে এক কণা।
মেঘ-মুল্লুকে
আমি মহাসুখে
গড়েছি মহল!
করিনি খরচ
এক কানাকড়ি।
আমার মহল
বিনি আলোতেই
করে ঝ
সেখানে নিত্য
খুব সুন্দরী
লাল নীল পরী
দিচ্ছে টহল।

কাফন ছাড়াই লাশগুলো সব
করছ দাফন কি?
ছেঁড়া কাঁথা কলার পাতা
মন্দ কাফন কী!

ঠগ বেছো না, ঠগ বেছো না,
এ-গাঁয়ে ভাই ঠগ বাছাটা বারণ।
এক নিমেষে উজাড় হওয়ার
ভয়টা হ’ল ঠগ না বাছার কারণ।

বিষ্টি পড়ে টাপুর টুপুর পাড়াতলীর
বিলে,
বিলের পাড়ে শিল কুড়াতে যাবো সবাই
মিলে।
বিষ্টি পড়ে হাঁসের পাখায়, বুড়ো বটের
চুলে,
বাগদি পাড়ার সুন্দরী বউ দেখে ঘোমটা
খুলে।
বিষ্টি পড়ে টাপুর টুপুর মেঘনা নদীর
বুকে,
সবির মাঝি বাইছে লগি সামনে ঝুঁকে
ঝুঁকে।
বিষ্টি পড়ে নবাবপুরে, জিন্দাবাহার
লেনে,
খোকন সোনা ঘুমিয়ে পড়ে গায়ে চাদর
টেনে।
ভেজা কাকের মতো শহর রা কাড়ে না
মোটে,
হঠাৎ ফোটে হাসির ঝিলিক কাজলা
মেয়ের ঠোঁটে।
দিনদুপুরে রাত্রি নামে, রাস্তা ভীষণ
ফাঁকা,
ঠাণ্ডা ভয়ে কাঁপতে-থাকা কাক ডেকে
যায় কা কা।
বিষ্টি পড়ে থুরথুরে এক বাড়ির খোলা
ছাতে,
অন্ধ হাওয়া অন্ধকারে ঝোড়ো খেলায়
মাতে।
এক পলকে পানির তোড়ে গলি হলো
নদী
লন্ড্রি ভাসে, ভাসে দোকান, মহাজনের
গদি।
গাছের ডালে কোন জাদুকর ফোটায়
কদম তাজা?
আমার পাতে ইলিশ পড়ে, সর্ষে তেলে
ভাজা।

অমুক পাড়ার তমুক কাজী
গায়ে চাদর চাপিয়ে
গোমড়া মুখে হাঁটেন সদা
সারা পাড়া কাঁপিয়ে।
মগজখানার ওজন ভারী,
দেখতে পারো মাপিয়ে।
মেপে তবু কূল পাবে না,
পড়বে শুধু হাঁপিয়ে।
বিষ্টি এলে তড়াক ক’রে
পথে ওঠেন লাফিয়ে,
গা বাঁচাতে নদীর জলে
পড়েন তিনি ঝাঁপিয়ে।

জানলা থেকে হঠাৎ দেখি
আকাশটাকে ধরলো ঘিরে
দোয়াত থেকে উল্টে-পড়া
বড্ড কালো রঙ।
ছিলাম বসে ঘরের কোণে,
সামনে ছিল ক্যারাম বোর্ড।
ছিলাম সবাই খেলায় মেতে,
হঠাৎ একি ডঙ!
আকাশ থেকে ঝরলো দেখি
চোখ ধাঁধানো অগ্নি।
সঙ্গে নামে বৃষ্টিধারা,
ওই অগ্নিরই ভগ্নী।
চতুর্দিকে বৃষ্টি নামে,
শহর নয়, নহর।
রিকশা ডোবে, মোটর ডোবে
ডোবে সারা শহর।
ইচ্ছে হলো যাই ছুটে যাই
বৃষ্টিঘেরা বাইরে-
সবাই মিলে বাদলা দিনের
মজার গান গাইরে।

বৃষ্টি পড়ে ঝমঝমিয়ে আকাশ ফেটে,
বৃষ্টি পড়ে, বৃষ্টি পড়ে।
শুকনো জমি ফোঁটাগুলো খাচ্ছে চেটে,
বৃষ্টি পড়ে, বৃষ্টি পড়ে।
বৃষ্টি পড়ে পাড়াতলীর ধুধু চরে,
বৃষ্টি পড়ে, বৃষ্টি পড়ে।
বৃষ্টি পড়ে গরিব চাষির কুঁড়েঘরে,
বৃষ্টি পড়ে, বৃষ্টি পড়ে।
বৃষ্টি পড়ে চিকন সবুজ ডুমুর পাতায়,
বৃষ্টি পড়ে, বৃষ্টি পড়ে।
বৃষ্টি পড়ে খইয়ের মতো, জুঁইয়ের মতো,
বৃষ্টি পড়ে, বৃষ্টি পড়ে।
বৃষ্টি পড়ে অষ্টপ্রহর অবিরত,
বৃষ্টি পড়ে, বৃষ্টি পড়ে।
বৃষ্টি পড়ে আঁধার ঢাকা ছোট্র গাঁয়ে,
বৃষ্টি পড়ে, বৃষ্টি পড়ে।
বৃষ্টি পড়ে ঘাটে-বাঁধা ডিঙি নায়ে,
বৃষ্টি পড়ে, বৃষ্টি পড়ে।
বৃষ্টি পড়ে হারান মাঝির উঠোন জুড়ে,
বৃষ্টি পড়ে,বৃষ্টি পড়ে।
বৃষ্টি পড়ে কাজী বাড়ির তাল পুকুরে,
বৃষ্টি পড়ে, বৃষ্টি পড়ে।
বৃষ্টি পড়ে, দিচ্ছে উঁকি ছেলেবেলা,
বৃষ্টি পড়ে, বৃষ্টি পড়ে।
বৃষ্টি পড়ে চলছে দুলে সাধের ভেলা,
বৃষ্টি পড়ে, বৃষ্টি পড়ে।
বৃষ্টি পড়ে এই শহরে গলির মোড়ে,
বৃষ্টি পড়ে, বৃষ্টি পড়ে।
বৃষ্টি পড়ে আজিমপুরের নতুন গোরে,
বৃষ্টি পড়ে, বৃষ্টি পড়ে।
বৃষ্টি পড়ে ফ্ল্যাট বাড়ির খোলা ছাদে,
বৃষ্টি পড়ে, বৃষ্টি পড়ে।
খোলার ঘরে কালো মেয়ে খোঁপা বাঁধে,
বৃষ্টি পড়ে, বৃষ্টি পড়ে।
বৃষ্টি পড়ে ঘুমের ভেতর গহীন গাঙে,
বৃষ্টি পড়ে, বৃষ্টি পড়ে।
বৃষ্টি পড়ে মধ্যরাতে স্বপ্ন ভাঙে,
বৃষ্টি পড়ে, বৃষ্টি পড়ে।
বৃষ্টি পড়ে ময়ূরপঙ্খী নায়ের দাঁড়ে,
বৃষ্টি পড়ে, বৃষ্টি পড়ে।
বৃষ্টি পড়ে মায়াপুরীর সিংহদ্বারে,
বৃষ্টি পড়ে, বৃষ্টি পড়ে।
বৃষ্টি পড়ে অনেক দূরের পাহাড়পুরে,
বৃষ্টি পড়ে, বৃষ্টি পড়ে।
বৃষ্টি পড়ে একলা কবির ছাপরা কুঁড়ে,
বৃষ্টি পড়ে, বৃষ্টি পড়ে।

বিকোচ্ছে তো অনেক কিছু
এই শহরে, দূরের গ্রামে।
কত্ত দামে? কত্ত দামে?
অল্প দামে, জলের দামে।
হাঁড়িকুড়ি, কলসি, ঘটি,
আলমারি আর চৌকি, চুলো
হর-হামেশা কিনছে সবাই
কিনছে তুলো, কিনছে কুলো।
মাছের ঝাঁকা, ফুলের ঝুড়ি,
দাঁড়ের পাখি, ফুলের চারা
এক নিমেষে হচ্ছে উধাও-
হচ্ছে খালি বাজার-পাড়া।
এই নিয়ে যাও পুতুল জোড়া,
কাঠের ঘোড়া তোমার নামে।
কত্ত দামে? কত্ত দামে?
অল্প দামে, জলের দামে।
ডজন চারেক কিনবে গুণী?
বিকোন তাঁরা ডানে-বামে।
কত্ত দামে? কত্ত দামে?
অল্প দামে, জলের দামে।

এক যে ছিল ছোট্র গলি,
সেই গলিটার গল্প বলি।
গলির ভেতর মানুষ থাকে,
মাঝে-মাঝে কোকিল ডাকে,
গলির মোড়ে সেলুন।
গলির ভেতর রোজ বিকেলে
রোদ কিছুটা ঝিমিয়ে এলে
মাথায় রঙিন ফেটি বেঁধে
যেন সে এক মজার বেদে-
বলত-‘এ নিন বেলুন’।
নানা রঙের বেলুনগুলো
গ্যাসের দমে ফুলোফুলো
দু-চারটা চাইলে পরে
বলত হেসে মিষ্টি স্বরে-
‘আগে কড়ি ফেলুন’।
দু-চার কদম হেঁটে গিয়ে
পকেট থেকে পয়সা দিয়ে
বেলুন কিনি অবশেষে;
বেলুনঅলা বলল হেসে,
‘বেলুন নিয়ে খেলুন’।
কিন্তু এ কী বেলুন হাওয়া
আবার ফিরে যায় কি চাওয়া?
বেলুনঅলা গলির মোড়ে
বলে, চক্ষু বন্ধ করে
এবার চোখটা মেলুন।
ওমা এ যে রাস্তা জোড়া
ডানাঅলা নানান ঘোড়া
ওদের পিঠে স্বপ্ন এসে
বসে রঙিন নানা বেশে
বলে, ‘বামে হেলুন’।
বেলুনঅলা এক নিমিষে
অনেক দূরের মেঘে মেশে,
স্বপ্নগুলো ক্রমাগত
খেলা করে শিশুর মতো।
স্বপ্নগুলোই বেলুন?

আমায় দেখে হঠাৎ বলো
হাসছো কেন কেমন করে?
মাথায় আমার শিং ফুটেছে?
চোখ দুটো কি তৈরি খড়ে?
সত্যি করে বলো শুনি-
গজালো কি লেজুড় কোনও?
মুখ কি আমার প্যাঁচার মতো-
বলতে হবে, বন্ধু শোনো।
এই যে আমি বলছি কথা,
সে কথা কি যাচ্ছে বোঝা?
না কি শুধুই কিচির মিচির
করছে শুধু বোবা ওঝা।

কশ কশ কশ কশানো,
কশালাম।
খস খস খস খসানো
খসালাম।
গছ গছ গছ গছানো,
গছালাম।
ঘট ঘট ঘট ঘটানো,
ঘটালাম।
চট চট চট চটানো,
চটালাম।
ছট ছট ছট ছোটানো
ছোটালাম।
জট জট জট জোটানো
জো্টালাম।
ঝক ঝক ঝক ঝাঁকানো,
ঝাকালাম।
টক টক টক টকানো,
টকালাম।
ঠক ঠক ঠক ঠকা্নো,
ঠকালাম।
ডক ডক ডকু ডাকানো,
ডাকালাম।
ঢক ঢক ঢক ঢোকানো,
ঢোকালাম।
তক তক তক তাকানো,
তাকালাম।
থম থম থম থামানো,
থামালাম।
দম দম দম দমানো,
দমালাম।
ধস ধস ধস ধসানো,
ধসালাম।
নম নম নম নামানো,
নামালাম।
পল পল পল পালানো,
পালালাম।
ফট ফট ফট ফাটানো
ফাটালাম।
বস বস বস বসানো,
বসালাম।
ভস ভস ভস ভাসানো,
ভাসালাম।
মত মত মত মাতানো,
মাতালাম।
যচ যচ যচ যাচানো,
যাচালাম।
লড় লড় লড় লড়ানো,
লড়ালাম।
শন শন শন শানানো
শানালাম।
ষাট ষাট ষাট ষাটানো,
ষাটালাম।
সর সর সর সরানো,
সরালাম।
হস হস হস হাসানো,
হাসালাম।

ভরদুপুরে হঠাৎ ক’রে কাকের ডাকে
ন’ড়ে ওঠে নিঝুম পাড়া,
প্রজাপতির ওড়া দেখে নাচতে থাকে
রাকামণির চোখের তারা।
আকাশ-গাঙে ঝপ ঝপা ঝপ পড়ে শুধু
সোনার নায়ের রুপোর দাঁড়,
রাকার গলায় দুলছে দ্যাখো দুপুরবেলার
রঙে-গড়া চিকন হার।
ভরদুপুরে একটি দুটি তিনটি পাখি
গান শুনিয়ে উড়ে যায়,
গানের সুরে ঝুমুর ঝুমুর ঘুঙুর বাজে
রাজামণির রাঙা পায়।
ভরদুপুরে শুয়ে-শুয়ে ভাইয়া পড়ে
ছবি-ভরা গল্প কত-
বইয়ের পাতা থেকে বেরোয় ডানাঅলা
মেয়েরা সব পরীর মতো।
ভরদুপুরে গলির মোড়ে ডেকে ওঠে
ঝাঁকড়া চুলের ফেরিঅলা;
রাকা ভাবে-লোকটা কখন রোদের ভেতর
ঢুকে পড়ে, যায় না বলা।

শিম আর ফুলকপি
তরকারি ভালো।
তবে শোনো কিছু নিয়ে
কাড়াকাড়ি ভালো নয়।
বড়সড় জমকালো
আলমারি ভালো।
তবে শোনো কারও সাথে
মারামারি ভালো নয়।
ছোট বড় খেলনার
মতো বাড়ি ভালো।
তবে শোনো কারও সাথে
মারামারি ভালো নয়।

দিন-দুপুরে ওমা!
ফেললে কারা বোমা?
মেকং নদীর দেশে
হুট করে ভাই এসে
গোল বাধাল কারা?
বর্গি নাকি তারা?
ফসল হল ধুলো,
পুড়ছে শহরগুলো-
কী যে তাদের নাম?
কোথায় ওদের ধাম?
পুড়ছে ভিয়েতনাম।
বাজপাখিদের মতো
উড়ছে বিমান শত
শহর এবং গ্রামে,
উড়ছে ভিয়েতনামে।
বাজপাখিরা জেনো
পণ করেছে যেন
ঝাপটা মেরে জোরে
তেড়ে এসে ওরে
ডানে কিংবা বাঁয়ে
তীক্ষ্ম নখের ঘায়ে
উপড়ে নেবে গ্রাম,
পুড়ছে ভিয়েতনাম।
বর্গি বটে তারা।
দিন-দুপুরে যারা
করছে রাহাজানি,
তাদের কাছে জানি
নেই মানুষের দাম।
পুড়ছে ভিয়েতনাম।
জ্বলছে অবিরত
বারুদ জ্বলার মতো,
জ্বলছে ভিয়েতনাম।

ভরদুপুরে ফাঁকা ভিটায়
ভুতুম ডাকে নাকি?
ভূতের ভয়ে ভড়কে গেল
ভারিক্কি এক পাখি।

এক যে ছিল মজার মানুষ,
নাম ছিল তার পিটার।
ছিল নাকো ঠিক ঠিকানা
চাল চুলো আর ভিটার।
জ্যোৎস্না-রাতে বনবাদাড়ে
বাজাতো সে গিটার।
বলতো হেসে-‘চাঁদের গড়ন
বড় দিনের পিঠার’।
শীতের রাতে ছু মন্তরে
বানাতো সে হিটার।

দূর আকাশের শুকতারাটা
আমার মিতা,
আমার খেলার সাথীরা সব
জানোকি তা?
মামণিটা যখন তখন
বলে, ‘পড়ো’।
আচ্ছা দাদু এই কথাটা
কেমনতরো?
যখন আমি তোমার কাছে
গিয়ে দাঁড়াই,
তুমি কি ছাই বলো দাদু
‘তোকে পড়াই’!
তুমি আমার মনের মতো
মিষ্টি দাদু,
দেখতে তুমি শাদা চুলের
ভালো সাধু।
দেখলে আমায় হাতের মোটা
বইটা রেখে
দীপিতাকে গল্প ছায়ায়
দাও যে ঢেকে।
এই পাড়ার কত্তজনের
গাড়ি আছে।
নেইকো কেন মোটর গাড়ি
তোমার কাছে?
‘শোন্‌ দীপিতা, দাদু যে তোর
নয়তো ধনী,
আমার আছে দীপিতা এক
লক্ষ্মীমণি’।
‘হ্যাঁ, দীপিতা আমার হাতে
আছে মায়া,
তার যাদুতে তোকে নিয়ে
হই তো ছায়া’।
‘আমরা তখন দূর আকাএ
বেড়াই উড়ে
তারার মেলায়, মায়াবী এক
চন্দ্রপুরে’।

যাসনে খোকন যাসনে,
মামার বাড়ি যাসনে।
চাসনে রে তুই চাসনে
খৈ-চিড়ে দৈ চাসনে।
মামার বাড়ি নেইকো মজা,
নেইকো পিঠে, নেইকো গজা।
এই তো নেচে ভোঁদড় বলে,
‘মামার বাড়ি জলের তলে’।
কাক করে কা কা,
মামার বাড়ি খাঁ খাঁ।
কেউ বসে না পুকুর ঘাটে,
ক’মাস থেকে গাঁয়ের হাটে
জন মানুষের বাস নেই।
যাসনে খোকন যাসনে,
মামার বাড়ি যাসনে।
চাসনে খোকন চাসনে,
খৈ-চিড়ে দৈ চাসনে।
দৈ পাবে কই? দুধ নেই।
খৈ পাবে কই? ধান নেই।
কাক করে কা কা,
মামার বারি খাঁ খাঁ।
কেউ বসে না বাসন পেতে,
ক’মাস থেকে মামার ক্ষেতে
বিন্নী ধানের চাষ নেই।
যাসনে খোকন যাসনে
মামার বাড়ি যাসনে।

ইঁদুর ইঁদুর ইঁদুর
পায়ে পড়ি,
তড়ি ঘড়ি
চাল খেয়ো না, ডাল খেয়ো না,
মাথায় দেব সিঁদুর।

মিলের খেলা খেলবে বলে
খুলল খোকন খাতা।
খাতায় খাতায় মিল-ধরা ঐ
জাল রয়েছে পাতা।
মিল আসে না, দেয় না ধরা,
ঢুলছে খোকন বসে।
ঘুমের মাঠে মিলটা এলে
ধরবে তখন কষে।
মিল বুঝি দূর বনের হরিণ,
দৌড়ে পালায় শুধু।
মিল ছাড়া এই খাতার পাতা
করছে বেজায় ধুধু।
এই এসেছে, এই তো এল
মেঘপাহাড়ি মিল।
খোকন সোনা দিল হঠাৎ
খাতার দোরে খিল।

ঘরের ভেতর পড়ার শেষে
বইটা রেখে রাত্রিবেলা
জানলা দিয়ে দেখলো খোকন
নীল আকাশে তারার মেলা।
দেখলো বাঁকা চাঁদটা যেন
রূপোয় গড়া নৌকো এক
বলছে হেসে-তোরা সবাই
দেখরে আমার রূপটি দ্যাখ’।
চাঁদের কথা শুনে খোকন
একটুও ভাই যায়নি চটে,
এই কথাটা বাড়ির ভেতর
খানিক পরে গেলো রটে।
চাঁদের ভেলা দূর আকাশে
ভাসতে দেখে লাগে ভালো,
সোনামণি দু’হাতে তাই
মুঠো মুঠো কুড়ায় আলো।

মেঘনা নদীর তীরে যদি
একটুখানি যাও,
তখন তুমি দেখতে পাবে
নানা রূপের নাও।
ঢেউয়ের মাথায় ডিঙি চলে
নাচের তালে তালে,
মেশিন-অলা নৌকা যেন
ওড়ে নদীর গালে।
মেঘনা নদীর তীরে আছে
পাড়াতলী গাঁও,
তোমায় নেবে বুকে টেনে
দেখতে যদি চাও।
দেখবে তুমি সর্ষে ক্ষেতে
প্রজাপতির মেলা;
সূর্য ডোবার পরেই চলে
জোনাক পোকার খেলা।

দিনের বেলা মেঘে মেঘে
দেখি আমি কী?
দেখি কত মুখের মেলা,
দূরের পাখিটি।
মেঘে থাকে রোদের ছেলে,
বিষ্টি মেঘের ঝি।
মেঘ তো রাতে হাজার তারার,
চাঁদের পড়োশি।
মেঘের কোলে রামধনুকের
সাঁকো পেয়েছি।
সেই সাঁকোতে বসে সাধের
নাড়ু খেয়েছি।
মেঘের দিকে চেয়ে থেকে
অনেক শিখেছি,
মেঘের দেয়া বিষ্টি নিয়ে
ছড়া লিখেছি।
মেঘে মেঘে যেমন খুশি
ছবি এঁকেছি,
সত্যি আমি মেঘের বুকে
পরী দেখেছি।

মাঝরাতে ঐ মেঘের ডুলি
হাওয়ায় নড়েচড়ে
পরীর মতো মেয়ে নামে
ময়নামতীর চরে।

মোল্লাগুলো যখন-তখন
ফতোয়া জারি করে-
পাড়াগাঁয়ের দুলালিরা
দোর্‌রা খেয়ে পরে।
পাথর ছুড়ে, ঝাঁটা মেরে
ওদের করে জখম,
এভাবে সব দুখি মেয়ে
নিমেষে হয় খতম।
দুখিনী সব মেয়েগুলো
বড় অসহায়।
কী ক’রে এই দুলালিদের
রক্ষা করা যায়?
মোল্লাগুলোর জুলুমবাজি
খতম করার তরে
দেশের মানুষ সবাই মিলে
যেতে হবে ল’ড়ে।

মধু নিয়ে মাতামাতি
মৌমাছিদের পাড়ায়,
মাতাল হয় ভালুক ভায়া
মৌচাকে হাত বাড়ায়।

সানাই বাজে মধুর সুরে
তেপান্তরের মাঠে,
কঙ্কাবতী সাঁতার কাটে
ময়নামতীর ঘাটে।
সাঁঝের বেলা দেখেন কবি
জলের পরী একা-
তাকে নিয়ে রাতের বেলা
পদ্য যাবে লেখা।
খানিক পরেই হঠাৎ পরী
হয়ে গেলো হাওয়া;
ভাবেন কবি, কোথায় গেলে
তাকে যাবে পাওয়া?
এক নিমেষে সূয্যি মামা
গেলেন চলে পাটে;
একলা বসে থাকেন কবি
ময়নামতীর ঘাটে।

ময়লা গলির পয়লা বাড়ির
আজব বটে ছাদ।
সেখানে এক বুড়ো থাকেন
বাঁকা যে তার কাঁধ।
ডাকলে কুঁকড়ো বুড়োর ঠোঁটে
ভাঙে হাসির বাঁধ,
ডিগবাজি খান উঠলে হঠাৎ
গলির মাথায় চাঁদ।

ভাইয়া বড় দুষ্টু ওরে, ভাইয়া ভারি বিশ্রী।
কথায় যেন উচ্ছে মাখা, একটুও নেই মিছরি।
যখন-তখন প্রশ্ন করে, জিগেস করে নামতা,
ভড়কে গিয়ে সব ভুলে যাই, নামতা যে হয় আমতা।
“টরটইজের বাংলা কী রে?”-ব’লেই ধরে কানটা,
বলার আগেই হ্যাঁচকা টানে বেরিয়ে আসে জানটা।

মা মণিটার চোখ এড়িয়ে
গলির মোড়ের পুল পেরিয়ে
রোদের সাথে বুক মিলিয়ে
পাখ্‌না-ভরা রঙ বিলিয়ে
এখান থেকে অনেক দূরে
যদি আমি যেতাম উড়ে
প্রজাপতির মতো,
কেমন মজা হতো?
পাড়ার সবাই গোল থামালে,
বাবা বইয়ে চোখ নামালে
দুপটি করে ঘোর আঁধারে
যেতাম যদি বনবাদাড়ে
রাতটা হলে বেজায় কালো,
যদি আমি দিতাম আলো
জোনাক পোকার মতো,
কেমন মজা হতো?
রাতদুপুরে ঘুম পালালে,
তারার রাণী দীপ জ্বালালে,
দরজা খুলে এক নিমেষে
যেতাম ছুটে দেশ-বিদেশে,
যেতাম যদি ঘোড়ায় চড়ে
টগ্‌বগিয়ে তেপান্তরে
লাল কমলের মতো,
কেমন মজা হতো?

আলবদরের ঝাড় বেড়েছে,
ওদের বড় বাড় বেড়েছে।
আলবদরের দলটি ঘুমায়;
দিকে দিকে পাড়া জুড়ায়।
ওরা যদি না জাগে আর
ঘর হবে না ছারখার।
ওরা যদি শানায় ছুরি,
পায়রার প্রাণ হবে চুরি।
হাতের পায়ের শিরা কেটে
রক্ত ওরা নেবে চেটে।
ওরা যদি হল্লা করে,
শান্তি যাবে দেশান্তরে।

যা রাজাকার ভেগে যা,
এদেশ ছেড়ে ভেগে যা,
খোকার সাহস দেখে যা,
মারের মজা চেখে যা।
তোদের হাতে খুনের দাগ,
ভাগরে তোরা জোরসে ভাগ।
নোসরে তোরা ভালো মানুষ,
ওড়াস শুধু ঝুটের ফানুস।
শয়তানিটা নেশা তোদের,
মানুষ মারা পেশা তোদের,
এদেশেতে নেইকো ঠাঁই,
তোদের সবার বিচার চাই।
যা রাজাকার ভেগে যা,
এদেশ ছেড়ে ভেগে যা।

আজকে আমি বলব শুধু
যুদ্ধজয়ের কথা,
যার সুবাদে পেয়ে গেছি
সাধের স্বাধীনতা।
জাদুবলে নয়কো মোটে,
নয়কো সহজ পথে,
স্বাধীনতা এল জানি
রক্তমাখা রথে।
স্বাধীনতার শক্র যারা,
তাদের পায়াভারি।
এসো, সবাই মিলে ওদের
তাড়াই তাড়াতাড়ি।
নইলে বাগান উজাড় হবে
ফুটবে না তো ফুল।
এক নিমেষে বিরান হবে
ক্ষীরনদীর কূল।

তোমরা যারা এই শহরে
যে যেখানে থাকো
জলদি এসে যাও দেখে যাও
রংধনুর সাঁকো।
বাকি যারা থাকে তাদের
এখানে আজ ডাকো।
সাতটি রঙের সাঁকো দেখার
সুযোগ ছেড়ো নাকো।

পড়ছে মনে অনেক আগের
একটি কথা
পেয়েছিলাম রক্তরাঙা
স্বাধীনতা।
নিজের দেশের মুক্তি আনার
জন্যে সবাই
শক্রর সাথে করেছিলাম
ভীষণ লড়াই।
অস্ত্র হাতে নিয়েছিলো
ছাত্র, চাষী
আমরা সবাই দেশকে বড়
ভালবাসি।
তাই না কত বীর বাঙালি
প্রাণ হারালো
লুটেরা সব দুশমনকে
ঠিক তাড়ালো।

রাকা নামের কন্যে
ছড়া লেখার জন্যে
খুঁজতে গেল মনে-মনে
কঙ্কাবতীর ঘাটকে,
তেপান্তরের মাঠকে।
দুয়ারে খিল এঁটে
বিছানাটায় সেঁটে
রাকা মিলায় ছন্দ,
খেলাটা নয় মন্দ।
আমরা সবাই দেখি
ময়ূরপঙ্খি একী
হল রাকার খাটটা।
নয়কো মোটে ঠাট্রা।
হচ্ছে একী যা-তা
যাচ্ছে ছড়ার মাথা
চাঁদের গলায় আটকে
এখন সময় রাকার
চুপটি ক’রে থাকার।
ছড়ায় ছড়ায় ছন্দ
হয়ে গেলো বন্ধ।

দুনিয়াজোড়া ভীষণ লড়াই
কখনো ফের বাঁধবে কি?
ওলটপালট ধ্বংস দেখে
হাওয়ার পরী কাঁদবে কি?
আচ্ছা, তখন সর্ষেখেতে
প্রজাপতির উড়বে তো?
তখনো রোজ রোদ মেখে গায়
পায়রাগুলো ঘুরবে তো?
জল-থইথই এই পুকুরে
হাঁসেরা সব নাইবে তো?
সবুজ পাতার আড়াল থেকে
বুলবুলি গান গাইবে তো?
নাদুসনুদুস গাছের ডালে
টসটসে ফ্ল ফলবে তো?
ভরা সাঁঝে ঝোপের মাঝে
জোনাকপোকা জ্বলবে তো
খেতে সাধের ছানার পায়েস
আম্মু আমায় ডাকবে তো?
তখনো এই পুতুলভরা
খেলাঘরটা থাকবে তো?

রাতদুপুরে রাঙা চাঁদের
রাংতামোড়া হাসি,
রাস্তাঘাটে রাতের পুলিশ
বাজায় জোরে বাঁশি।

আজব দেশের ধন্য রাজা
দেশজোড়া তাঁর নাম।
বসলে বলেন ‘হাঁট রে তোরা’,
চললে বলেন, ‘থাম।
রাজ্যে ছিল সান্ত্রি-সিপাই
মন্ত্রী কয়েক জোড়া।
হাতিশালে হাতি ছিল
ঘোড়াশালে ঘোড়া।
গাছের ডালে শুক-সারিদের
গল্প ছিল কত,
গল্পে তাদের রাজার কথা
ফুটত খইয়ের মতো।
চাষির মাঠে ধান ফলে না,
ফসল গেল কই?
রাজা বলে খাওগে সবাই
রাঙাধানের খই।
রাঙাধানের খই পাব কই,
বলল দেশের প্রজা,
খই ফুরুল, দই ফুরুল,
নেইকো পিঠের মজা।
‘আর কটা দিন সবুর করো’
রাজা বলেন হেসে,
‘ফলবে মেওয়া, সোনা-দানায়
রাজ্যি যাবে ভেসে।
এই-না বলে স্বপ্নে রাজা
দেখেন সোনার ঘোড়া।
প্রজা দেখে রাজার মুকুট
কাগজ দিয়ে গড়া!

বর্গি এল খাজনা নিতে,
মারল মানুষ কত।
পুড়ল শহর, পুড়ল শ্যামল
গ্রাম যে শত শত।
হানাদারের সঙ্গে জোরে
লড়ে মুক্তিসেনা,
তাদের কথা দেশের মানুষ
কখনো ভুলবে না।
আবার দেখি নীল আকাশে
পায়রা মেলে পাখা;
মা হয়ে যায় দেশের মাটি,
তার বুকেতেই থাকা।
কাল যেখানে আঁধার ছিল
আজ সেখানে আলো।
কাল যেখানে মন্দ ছিল,
আজ সেখানে ভালো।
কাল যেখানে পরাজয়ের
কালো সন্ধ্যা হয়,
আজ সেখানে নতুন করে
রৌদ্র লেখে জয়।

লালচে লালচে লঙ্কা খেলে
গালটি যাবে পুড়ে।
লাল টুকটুক ডালিম খেও,
দুলবে মিষ্টি সুরে।

সিরাপ খেয়ে জিরাফ পেল
গলা ইয়া লম্বা।
লম্বা গলায় কী এসে যায়,
কার চেয়ে সে কম বা?
জেনে রাখো লাভ আছে ঢের
গলা হলে লম্বা।
মই লাগে না পাতা খেতে,
খেতে পাকা রম্ভা।

সারা পাড়া ঘুমিয়ে আছে,
জাগবে এবার কারা?
লাল কমলের সঙ্গী যারা,
তারা, তারা, তারা।
দত্যি-দানো আসছে ছুটে,
মারবে ওদের কারা?
লাল কমলের সঙ্গী যারা,
তারা, তারা, তারা।
আমরা আছি অন্ধকারে,
আলোর নেই যে সাড়া।
অন্ধকারের কবল থেকে।
মুক্ত করবে কারা?
লাল কমলের সঙ্গী যারা,
তারা, তারা, তারা।

লোকটা ছিল লিকলিকে খুব,
চুল ছিল তার ঝাঁকড়া।
দু’চোখে তার ভাসত শুধু
কুস্তিগীরের আখড়া।
পাড়াটাকে তুলত মাথায়
জোর বাজিয়ে নাকড়া।
বাজার ঘুরে দেখলো যখন
চাল ডাল সব আক্রা,
বুদ্ধি করে চললো খেতে
নীল সাগরের কাঁকড়া।
কাঁকড়া খেতে বিষম খেলো,
ছিঁড়লো যে তার টাকরা।

লোকটা লিখে মজার ছড়া
মাথায় গুঁজে রাখত।
চাইলে পরে ছড়াগুলোর
নাম ধ’রে সে ডাকত
পাখির মতো নানান ছড়া
বাবরি ছেড়ে আসত।
লোকটা গোঁফে মোচড় দিয়ে
একটু কেশে হাসত।
বলত শুধু “আমার ছড়া
সত্যি নিতে চাস তো?
আমার ছড়া টিয়ের মতো
ঠোকর মারে জোরসে;
দোষ দিবিনে দুই চোখে তুই
দেখিস যদি সর্ষে”।

লোকটা খুবই মজার বটে,
হাসছে শুধু হাসছে,
তার সে হাসি থামে না আর
একটু নেচে কাশছে।
তার সে মজার হাসি শুনে
পাড়ার সবাই দুলছে,
হঠাৎ ওরা কোন্‌ খেয়ালে
গায়ের জামা খুলছে।
তাই না দেখে গাছের পাখি
সবাই বেজায় হাসছে।
হাসির চোটে নাস্তা সবার
মেঘের পাড়ায় ভাসছে!

শব্দ সে তো জোছনা-নাওয়া নদীর
তীর,
শব্দ সে তো সন্ধেবেলার মেলার ভিড়।
শব্দ সে তো ভর-দুপুরে শঙ্খচিল,
শব্দ সে তো টলটলে ওই পদ্মা বিল।
শব্দ সে তো রাখালছেলের ডাগর চোখ,
শব্দ সে তো চলতি পথে হাটের লোক।
শব্দ সে তো খোকনসোনার চিকন ছিপ,
শব্দ সে তো লক্ষ্মী-মেয়ের লালচে
টিপ।
শব্দ সে তো আয়না-জোড়া নানির মুখ,
শব্দ সে তো নকশি পিঠে খাওয়ার সুখ।
শব্দ সে তো ভরা গাঙের মাঝির হাঁক,
শব্দ সে তো ধর্মঘটের ব্যস্ত ডাক।
শব্দ সে তো পিঠে-বাঁধা নতুন তূণ,
শব্দ সে তো বীর শহিদের তাজা খুন।
শব্দ সে তো দুঃখভরা পথের শেষ,
শব্দ সে তো রৌদ্রমাখা বাংলাদেশ।

শহুরে এক ছোট্র ছেলে
গেলো দূরে গাঁয়ে একা।
বহুদিন আর বেশকিছু মাস
তার সাথে আর হয়নি দেখা।
সেই ছেলেটি সত্যি ছিলো
আমার দুটি চোখের মণি।
তার সে গলার স্বরটি ছিলো
মিষ্টি গানের মধুর ধ্বনি।
সেই ছেলেটা পুত্র আমার
গেলো দূরে খেলার ছলে।
গেলো হঠাৎ আঁধারপুরে
হিংসুটে এক নদীর জলে।

শান্ত দিঘির শাপলা-শালুক
শান্তি আনে মনে,
শালপাতাটি শোলক শোনায়
নিঝুম শালের বনে।

নতুন গাছে ফুলের হাসি
দেখলে বড় লাগে ভালো।
অন্ধকারে জাগে খুশি
যদি দেখি চাঁদের আলো।
শিশুর মেলা পড়লে চোখে
সবার হৃদয় নেচে ওঠে।
খেলতে ওরা খেলার মাঠে
হাসি মুখে নিত্য জোটে।
শিশুর খেলা নষ্ট করে
যারা হিংসবশে কোনো,
তাদের ভালো, সত্যি বলি,
কখনো ঠিক হয় না জেনো।
তাই তো বলি ছোট্র আমার
ভাই-বোনেরা হাসিমুখে
থাকবে সদাই! তা’হলে ঠিক
সকল সময় থাকবে সুখে।

শীতসকালে লোকটা কাঁপে,
কাঁদে সবার পা ধ’রে।
একটা শুধু ছিল জামা,
তা-ও ছিঁড়েছে ভাদরে।
হি-হি শীতে থাকে প’ড়ে,
ডাকে না কেউ আদরে।
বলল তাকে খোকন সোনা,
মিছে কেন কাঁদরে?
একটু তুমি ধৈর্য ধরো,
সাহসে বুক বাঁধোরে।
শহরটাকেই দিচ্ছি ঢেকে
পশমি বড় চাদরে।

শেবামণি ভাবছে বসে
কোথায় সে দ্বীপ বিরানা?
কোন ঠিকানায় লিখলে চিঠি
পাবে দ্বীপের ঠিকানা?
হলদে পাখি বলল ওকে-
সত্যি বলি, মিছা না;
সাত সমুদ্র তের নদীর
মাঝে দ্বীপের নিশানা।
হঠাৎ শেবা পেয়ে গেল
পাখির ঠোঁটে ঠিকানা,
বড় আপুর টিপের মতো
দ্বীপ যে চেনা বিছানা।

সন্ধ্যা হলে সরোবরে
সারস আসে উড়ে।
সাতটি তারা সেতার বাজায়
সুনীল আকাশ জুড়ে।

করিম বলো, কানু বলো
সবার পানি চাই।
পানি ছাড়া কারুর জানি
বাঁচার উপায় নাই।
মিঠাই বলো, মণ্ডা বলো-
মজার খাদ্য বটে।
কিন্তু যদি না পাই পানি
মস্ত বিপদ ঘটে।
বাঁচতে হ’লে রোজানা ভাই
সত্যি পানি চাই।
নইলে গলা শুকিয়ে ঠিক
হবে ভষ্ম ছাই।
কিন্তু পানি ফেঁপে ফুলে
বাড়তে যখন থাকে,
তখন প্রাণে ধাক্কা লাগে,
বিপদ আসে ঝাঁকে।

আছে, আছে, আছে,
সবার মনেই একটি মজার
খেলাঘর আছে।
আমাদের এই
খেলাঘরে, ওহো, তারার সঙ্গে,
চাঁদের সঙ্গে ছড়ার ছন্দে
নীল পরী নাচে।
আসে, আসে, আসে,
অনেক কিছুই মনের কোঠায়
রাঙা সাজে আসে।
স্বপ্নরা সব ওহো
সাঁতরে বেড়ায় এদিক সেদিক,
নানা রঙে ভাসে।
আরে আরে আরে
আমাদের এই মনের শহর
প্রতিদিনই বাড়ে।
দোলনায় দোলে শিশু,
নানান খেলনা, পুতুলের মেলা
শিশুদের-মন কাড়ে।
জাগে, জাগে, জাগে,
যারা বামে হাঁটে, রোশনি ছড়ায়,
তারা জাগে আগে।
আগে, আগে, আগে,
আলোর ঝর্ণা ভালবাসে যারা,
তাদের মধুর হাসির ছটায়
কালো ছায়া ভাগে।

রাতারাতি লাল হয়ে যায়
কালোবাজারি
শুনলে পরে হবে ওরা
কয়েক হাজারই।
আইনে বলে, হ্যাঁ গো, কাজটা
ওদের সাজারই।
কিন্তু ওদের সাজা দিলে
রুই কাতলা সবাই মিলে
রেগেমেগে করবে মিটিং
করবে মুখ ব্যাজার-ই।

চাল উড়ছে, ডাল উড়ছে,
উড়ছে গরু, উড়ছে মোষ।
খই, উড়ছে, বই উড়ছে,
উড়ছে পাঁজি, বিশ্বকোষ।
ময়না চাদর, ফর্সা জামা
উড়ছে ক্ষেতের সর্ষে, যব।
লক্ষ্মী প্যাঁচা, পক্ষী ছানা
ঘুরছে যেন চরকি সব।
মাছ উড়ছে, গাছ উড়ছে,
ঘূর্ণিহাওয়া ঘুরছে জোর।
খাল ফুলছে, পাল ছিঁড়ছে,
রুখবে কারা পানির তোড়?
হারান মাঝি পরাণ শেখ
বাতাস ফুঁড়ে দিচ্ছে ডাক।
আকাশ ভেঙে কাচের গুঁড়ো,
উঠলো আজান, বাজলো শাঁখা।
চম্পাবতীর কেশ ভাসছে,
ভাসছে স্রোতে খড়ের ঘর।
শেয়াল কুকুর কুঁকড়ো শালিক
ডুবলো সবি, ডুবলো চর।
ভস্মচিকন লাল বাবাজী,
সিঁধেল চোরের সাক্ষীটাও
উধাও হলো হ্যাঁচকা টানে,
উজাড় হলো সোনার গাঁও।
রোদ হচ্ছে বৃষ্টি হচ্ছে
খেঁকশেয়ালের বে’।
সর্বনাশা ঝড়ের পরে
কোমর বাঁধে কে?

সেই যে কবে চাপলো কাঁধে
সাত সাগরের বুড়ো,
হিসেব কষে দেখছি হলো
হাজার বছর পুরো।
দুধ আনো হে, তামাক আনো’,
বলে কাঁধের বুড়ো,
জলদি আনো কড়াই থেকে
মাছের ল্যাজা মুড়ো।
নইলে বাছা লাথির চোটে
করবো পাঁজর গুঁড়ো।
তোমরা খেয়ো মাঝে মাঝে
মজা খুদের কুঁড়ো।
‘কাঁধ ছেড়ে আর নামছি না তো
নেইকো তাড়াহুড়ো।
মাথায় নিয়ে নাচো সবাই,
গানটি সাথে জুড়ো’।
এই না বলে তুলতে থাকে
সাত সাগরের বুড়ো,
হিসেব কষে দেখছি হলো
হাজার বছর পুরো।

আজকে হঠাৎ সুয্যিমামার
মেজাজ হল গুম,
কালো চাদর মুড়ি দিয়ে
খুব দিয়েছে ঘুম।
তাইতো দেখি দিনের বেলা
অন্ধকারের ধুম।
নোলক নেড়ে শোলক ব’লে
পলাশতলির গাঁয়
কাজলা দিনে কন্যা নাচুক
লাল খাড়ুয়া পায়।
ঘাটের আড়ে, মাঠের ধারে
ডাকুক পাড়ার লোক,
সুয্যিমামা পণ করেছে
খুলবে না সে চোখ।

সুর ফুটেছে, সুর ফুটেছে
কোন সে পাখির গলায়,
বাবলা গাছের তলায়।
বাবলা-বনের টোপর ছুঁয়ে
তেপান্তরে একটু নুয়ে
সে সুর ঝরে ঝুরঝুরিয়ে
ক্ষীর নদীটির চরায়,
বুড়ো বটের গোড়ায়।
সে সুরেরই চিকন আলো
পাতায় পাতায় ঝলমলাল।
চম্পাবতীর নূপুর হয়ে
মন-জুড়োনো মধুর লয়ে

সূর্যি মামা গেল এখন কদ্দূর?
কতটা আর ঢালবে সোনা-রোদ্দুর?
আকাশ জুড়ে সূর্যি মামা থাকে,
যায় সে বটে যেতে পারে যদ্দূর।
কালো মেঘে ঢাকা পড়ে সূর্য,
দেয় না দেখা বাজালেও তূর্য।
যখন আবার দেয় সে উঁকি আস্তে,
আকাশে ফের আলো থাকে ভাস্‌তে।
খোকা খুকি বেরিয়ে আসে বাইরে,
এসো সবাই রোদেলা গীত গাইরে।
আমরা যাবো পরীর দেশে বেড়াতে,
পরীর গায়ে সাজাবো ফুল সে-রাতে।
এই ভ্রমণে কারা হবে সঙ্গী?
যাদের আছে প্রাণ-জুড়ানো ভঙ্গি।

আচ্ছা খোকা, আচ্ছা খুকী
তোমরা যারা আছো সুখী,
খাচ্ছো দাচ্ছো, খেলছো খেলা
মধুর আলোয় বিকেল বেলা-
যে-ছেলেটা অনেক আগে,
যখন শুধু পাখি জাগে,
ছোটো ঘরের জানলা ধরে
দাঁড়িয়ে থেকে মিষ্টি করে
তাকাতো দূর মেঘের দিকে
হাতের মুঠো থাকতো শিকে।
নাম কী তার, বলতে পারো?
সময় দিচ্ছি সেকেন্ড বারো,
পারলে নাতো? দিচ্ছি বলে
শোনো সবাই ভাল করে কানটি মলে,
সেই ছেলেটা জোড়াসাঁকোর রবি ঠাকুর
তার পদ্য জাগে সত্যি নানান সুর।
হুট করে সেই গলি থেকে
ছুট দিলো এক দুষ্টু ছেলে,
সেই ছেলেটা মেতে ওঠে
খেলায় কোনো সঙ্গী পেলে।
সেই ছেলেটা যায় ছুটে যায়
খেলার লোভে দূরের মাঠে,
সঙ্গী সাথীর সঙ্গে খেলে
সময়টা ওর মজায় কাটে।
কিন্তু সাঁঝের অনেক পরে
সেই ছেলেটা ফিরলে ঘরে,
বকা-ঝকা খায় না শুধু
লাল হয়ে যায় গালটা চড়ে।
বেশ কিছুদিন কেটে গেলে,
ছেলেটিকে দেখে না কেউ,
খেলার মাঠে জাগে না আর
হৈ-হুল্লোড়, খুশির ঢেউ।

যখন আমি আমার ঘরে
একলা বসে থাকি,
হঠাৎ ঘরে এসে পড়ে
রাঙা ঠোঁটের পাখি।
সেই পাখিটা সারা ঘরে
ছড়ায় নানা আলো,
বিশেষ ক’রে টেবিলটিকে
দেখায় আরও ভালো।
পাখিটা সুর ঢালে আমার
লেখার কলম জুড়ে-
কলম হেসে গেয়ে ওঠে
প্রাণ-জুড়ানো সুরে।
পাখিটা ফের চলে গেলে
যায় যে কলম থেমে;
লিখতে গিয়ে পারি না আর,
শুধুই উঠি ঘেমে।
লেখার পাখি না এলে মন
আঁধার ক’রে থাকি,
খেয়ালী সেই পাখিটিকে
বুকটা চিরে ডাকি!
যখন পাখি ফিরে আসে
দুলিয়ে তার পাখা,
লেখার খাতা নেচে ওঠে,
সফল হয় ডাকা।

সেই যি যিনি বাংলাদেশে পদ্য লিখে
এনেছিলেন বান,
বলতে পার কাদের জন্যে তাঁর
সে-লেখা
প্রাণ-জুড়োনো গান?
বলতে পার কাদের তিনি? বিশেষ করে
কাদের তিনি আজ?
সত্যি বলি, এই কথাটা বলতে পারা
নয়কো সহজ কাজ।
ওই যে দ্যাখো আকাশ জুড়ে সূর্য
থাকেন
আদ্যিকালের বুড়ো-
বিশেষ করে কাদের জন্যে দিন-দুপুরে
ছড়ান আলোর গুঁড়ো?
লাটের বাড়ি, চাষির কুটির-যেখানে
যাও,
সূর্য ওঠে হেসে।
তখন জানি শুধায় না কেউ, তার
ঠিকানা
কোন সে অচিন দেশে?
এপার ওপার সবখানেতে একই রূপে
সূর্য বিলোন আলো।
তার সে আলোর রং ওপারে হলদে হলে
এপারে নয় কালো।
সেই যে যিনি ছিলেন কবি, তাঁর
কবিতার
পাই যে আজো রেশ।
সেই কবিকে ভূগোল দিয়ে যায় না
বাঁধা,
সবখানে তাঁর দেশ।

এক যে ছিলো সোনার ছেলে
বন্দি হলো লোহার জেলে
জাল করেনি নোটের তাড়া
হয়নি লুটে আত্মহারা
লোক ঠকানো নয়তো পেশা
ছিলো না তার মদের নেশা
করেনি সে কিছুই চুরি
চালায়নিকো বুকে ছুরি।
তবু তাকে লোহার জেলে
রাখলো ওরা রাখলো ফেলে
মিলের মজুর মাঠের চাষি
তাদের মুখে ফুটবে হাসি
আসবে সুদিন ঘোড়ায় চড়ে
দেখতো সে যে স্বপ্ন ঘোরে
এই দোষে সেই সোনার ছেলে
বন্দি হলো লোহার জেলে!

স্বপ্ন দখে খোকন বলে-
স্বপ্ন আমার পুতুল,
স্বপ্ন আমার জন্মদিনের
টুকটুকে লাল জুতুল।
স্বপ্ন আমার মায়াপুরীর
মস্ত সোনার খাট,
স্বপ্ন আমার অনেক দূরের
তেপান্তরের মাঠ।
স্বপ্ন আমার কাজলা গাঁয়ের
ছোট্র খড়ের ঘর,
স্বপ্ন আমার মেঘনা পাড়ের
জোছ্‌না-ধোওয়া চর।
স্বপ্ন আমার ট্রাফিক বাতির
হল্‌দে সবুজ, লাল,
স্বপ্ন আমার এভেনিউর
রৌদ্রমাখা গাল।
স্বপ্ন আমার গলির মোড়ে
একলা লাজুক গাছ,
স্বপ্ন আমার ছাদের ওপর
পক্ষীরাজের নাচ।

রাতবিরেতে একলা হাঁটে,
ঘোরে সে বন-বাদাড়ে।
কী-যে কুড়োয় যখন-তখন
কুচকুকে ঘোর আঁধারে।
আজগুবি তার কথা, কাঁথা,
দেখতে যেন তুরানি।
রাতবিরেতে স্বপ্ন কুড়ায়,
সে যে স্বপ্ন-কুড়ানি!

দালান ভরা এই শহরে
এক যে ছিল হাঘরে।
সারি সারি বাড়ির দিকে
থাকত চেয়ে হাঁ করে।
থাকার মতো ঘর ছিল না
ঘুরত পথে আহা রে!
ভাবত ব’সে যায় না থাকা
বনে কিংবা পাহাড়ে?
এই শহরে সবাই বলে
‘এখান থেকে হটো রে’।
তাই বুঝি সে থাকতে গেল
গাছের ফাঁকা কোটরে।

মস্ত বড় থাবার মতো
বাস্‌রে সে কী হাত!
হাতের তলায় চাপা প’ড়ে
হাজার পাখি কাত।
হাতের নিচে পড়ল ঢাকা
সাত শো বাড়ির ছাত।
গাছগাছালি, মানুষ ঢেকে
হাতটা দেখায় দাঁত।

হাতা, হাতা, হাতা
বকছো কেন যা-তা?
ছেড়ে আপেল আতা
ছিছি আরে ছিছি
কেন মিছেমিছে
খাচ্ছ আমার মাথা?

একলা বঁসে ছোট্র ঘরে
শব্দ দিয়ে মালা গাঁথি।
সেই মালারই ঘ্রাণে পরী
হয় যে এসে আমার সাথী।
যখন আমি সতেজ ভোরে
ঘুরে বেড়াই ফুল-বাগানে,
ভ্রমর এসে গান গেয়ে যায়
মধুর সুরে আমার কানে।
আচ্ছা যদি হাওয়ায় ভেসে
হীরার পাখি এসে পড়ে,
তার জন্য ঘর বানাবো
সোনা দিয়ে আমার ঘরে।
সেই পাখিটা গান শোনাবে
ভোরে কিংবা সন্ধ্যা বাতে।
আমরা সবাই সুর মেলাবো
হীরার পাখির গানের সাথে।

হুতুম প্যাঁচার ভুতুম সাথী দু’জন মিলে
নেচে বেড়ায় ডানে বামে।
যেমন তেমন সুরের তালে তিন বছরে
ইচ্ছে হ’লে খানিক থামে।
হুতুম প্যাঁচার ভুতুম সাথী মনের সুখে
আকাশ পাতাল জুড়ে নাচে,
খায় না ওরা পোকা মাকড়, ইচ্ছে হ’লে
একটু হাওয়া খেয়েই বাঁচে।
হুতুম ভুতুম ইচ্ছে মতো ঘুরে বেড়ায়
মগের মুলুক, জাদুর দেশে।
হঠাৎ যদি ঘুটঘুটে সব বিপদ দ্যাখে,
পালায় তখন হাওয়ায় ভেসে।
বাংলাদেশে লক্ষ্মীছাড়া আঁধার আছে,
তবু দেশের মাটি ভালো।
ভবিষ্যতে জুলুমবাজি, সর্বনাশা
আঁধার ছিঁড়ে জাগবে আলো।

