হিমশীতল জানুয়ারি।
রাত সাড়ে নয়টা।
অস্ট্রিয়ার রাজধানী ভিয়েনার খুব কাছে বরফে ছাওয়া প্রায় নির্জন এক এলাকায় প্রাসাদোপম ম্যানশন। তারই ভিতর এক পাথুরে নগ্ন করিডোরে তীব্র আতঙ্ক ও মানসিক যন্ত্রণায় থরথর করে কাঁপছে অ্যালেক বেকার। এইমাত্র ছিটকে বেরিয়ে এসেছে পাতাল মন্দির থেকে। স্বচক্ষে যা দেখেছে, তা বিশ্বাস করতে কষ্ট হচ্ছে। পেট মুচড়ে বমি এলেও শুকিয়ে খটখটে হয়ে গেছে ওর গলা!
মানুষের নজর এড়িয়ে বিশাল ম্যানশনের অভ্যন্তরে খুঁজে দেখতে গিয়ে যে বীভৎস দৃশ্য চাক্ষুষ করেছে, তারপর আর দেরি হয়নি প্যাচানো পাথরের সিঁড়ি বেয়ে ছুটে ওপরে উঠে আসতে। আরেক দৌড়ে ব্রিজ পেরিয়ে পৌঁছে গেছে দালানের মূল অংশে। ক্লাসিকাল আর্কিটেকচার অনুসরণ করে প্রকাণ্ড এই ম্যানশন তৈরি হলেও এখন অ্যালেক আছে রুক্ষ এক করিডোরে। এখান থেকেও শোনা যাচ্ছে পার্টিতে আসা অতিথিদের হাসি ও কলগুঞ্জন। বলরুমে স্ট্রিং-কোয়ার্টেট-এ বাজছে ওয়াল-এর সুর।
একটু পর নিজেকে কিছুটা সামলে নিয়ে ম্যানশনের মেইন ডোরওয়ের দিকে চলল অ্যালেক বেকার। ভিডিয়ো মোডে চালু অবস্থায় হাতে ধরা নোকিয়া ফোনটা অফ করে টুক্সেডোর পকেটে রাখল ও। দরজা খুলতেই ঘামে ভেজা কপালে লাগল বরফ-ঠাণ্ডা হাওয়া। কনকনে শীতে বুজে এল শ্বাস।
ম্যানশনের বাইরে সাদা তুষারের বিস্তৃত চাদর। আঁধার আকাশে নীলচে বিদ্যুৎশিখা ঝলসে উঠতেই মুহূর্তের জন্যে দিনের মত আলোকিত হলো ম্যানশনের আঠারো শতাব্দীর চেহারাটা। একটু দূরে চকচকে ক্যাডিলাক ও ল্যামবোরঘিনির ভিড়ে বেমানান দেখাচ্ছে ওর সবুজ রঙের টয়োটা ইয়ারিস হ্যাচব্যাক গাড়িটা। ওদিকে চলল অ্যালেক বেকার। কিন্তু কয়েক পা যেতেই পেছন থেকে এল কর্কশ নির্দেশ: ‘হল্ট!’
সিকিউরিটি গার্ডকে তোয়াক্কা না করে দরজা খুলে ইয়ারিস গাড়িতে উঠল অ্যালেক। ইঞ্জিন চালু করে গিয়ার ফেলে মেঝেতে চেপে ধরল অ্যাক্সেলারেটর। বরফ-শীতল কোবল পাথরে পিছলে গেল গাড়ির চার চাকা। দীর্ঘ ড্রাইভওয়ে ধরে দূরের মেইন গেট লক্ষ্য করে চলল অ্যালেক বেকার।
এ মুহূর্তে সামনের গেটহাউসে কানে রেডিয়ো তুলে কী যেন শুনছে আরেকজন গার্ড। অন্যহাতে রিমোট কন্ট্রোলের সুইচ টিপে দেয়ায় সরসর করে বন্ধ হয়ে যাচ্ছে চওড়া রটআয়ার্নের গেট। যেদিকে যাচ্ছে ওটা, সেদিকেই গাড়ির নাক তাক করল অ্যালেক। মাত্র কয়েক মুহূর্ত পর ভীষণ হোঁচট খেল সে। প্রচণ্ড আঘাতে সামনের উইং মুচড়ে গেলেও গেট বাঁকা করে বেরিয়ে গেল ইয়ারিস হ্যাচব্যাক। পেছনে চেঁচিয়ে উঠেছে সিকিউরিটি গার্ড। বরফে ঢাকা পথে পড়ে গাড়ির গতি তুলল অ্যালেক। তবে একমিনিট পেরোবার আগেই রিয়ার ভিউ মিররে দেখল ঝলমলে সাদা দুটো হেডলাইট। দ্রুত পেছন থেকে আসছে গাড়িটা।
অ্যালেকের গাড়ির হলদেটে আলোয় দু’পাশে বিদ্যুদ্বেগে পিছিয়ে পড়ছে সফেদ তুষারে ছাওয়া ত্রিকোণ আকৃতির গাছগুলো। সামনের পথ পিচ্ছিল বরফে ছাওয়া, বিপজ্জনক। এখন আর কমাতে পারবে না সে গাড়ির গতি। দু’হাতে স্টিয়ারিং হুইল ধরল অ্যালেক। পরক্ষণে হড়কে গেল ওর গাড়ি, তবে নিয়ন্ত্রণের বাইরে গেল না। রিয়ার ভিউ মিররে দেখল, প্রচণ্ড গতিতে ধাওয়া করে কাঁচের মত মসৃণ বরফে পৌঁছেই পিছলে গেল পেছনের গাড়ি। তীরবেগে গুঁতো দিল পথের পাশে দাঁড়ানো মোটা এক গাছের গুঁড়িকে। পরক্ষণে এক গড়ান দিয়ে কাত হয়ে পড়ল গভীর খাদে।
বিশ মিনিট পর গেস্টহাউসে পৌঁছে গেল অ্যালেক বেকার। তুবড়ে যাওয়া গাড়ি পার্কিং লটে রেখে ছুটে গিয়ে ঢুকল দালানের পেছনদিকে নিজের রুমে। বাইরে শুরু হয়ে গেছে ঝড়। অ্যালেক শুনল, ছাতে অবিশ্রান্তভাবে তবলা বাজাচ্ছে অঝোর বৃষ্টি। ল্যাপটপ অন করতেই একবার নিভে আবারও জ্বলল টেবিল ল্যাম্প। অ্যালেকের মনে হলো, চিরকাল ধরে লোড হচ্ছে ওর ল্যাপটপ। অথচ, হাতে একদম সময় নেই!
‘জলদি চালু হ, কই, চালু হ,’ বিড়বিড় করল সে।
ই-মেইল অ্যাকাউন্টে লগ করে ব্যস্ত হয়ে খুঁজে নিল ইন- বক্সে বিশেষ একটি মেসেজ: দ্য মোযার্ট’স্ ডকুমেন্ট।
ওই চিঠি দিয়েছেন এক ইতালিয়ান প্রাক্তন প্রফেসর।
রিপ্লাই বাটনে ক্লিক দিয়ে ঝড়ের বেগে লিখতে লাগল অ্যালেক জরুরি চিঠি।
প্রফেসর,
মোযার্টের চিঠির বিষয়ে কিছু কথা বলতে চাই। এটা খুবই জরুরি। পরে আপনাকে ফোন দেব। জেনেছি ভয়ঙ্কর এক সত্য। আমি আছি মস্তবড় বিপদে। শ্রদ্ধা-
অ্যালেক বেকার।
মেসেজ পাঠিয়ে পকেট থেকে স্মার্টফোন নিয়ে ওটার সঙ্গে ল্যাপটপের ইউএসবি কেই যুক্ত করল অ্যালেক। মনে মনে বলছে: ‘মাথা ঠাণ্ডা রাখো, অ্যালেক! নইলে স্রেফ…’
নোকিয়া থেকে ল্যাপটপের হার্ড-ড্রাইভে ভিডিয়ো ডাউনলোড করল সে। জানে, এখন ওটা সহ ধরা পড়লে খুন হয়ে যাবে।
এই ভিডিয়োটা এখন নিরাপদে থাকবে মাত্র একটা নোকিয়ায়। ওটা পাঠাতে হবে এমিলিয়ার ই-মেইলে। দুনিয়ার যেখানেই থাকুক, মেসেজ সহ ভিডিয়ো ঠিকই পাবে সে।
ই-মেইল লিখবে অ্যালেক, এমনসময় নিভে গেল ঘরের বাতি।
বিদ্যুৎ চলে গেছে!
স্ক্রিনের দিকে চেয়ে বুঝল, ফেইল করেছে ইন্টারনেট। বিড়বিড় করে কপালকে দোষ দিল অ্যালেক। ফোনটা পরীক্ষা করে দেখল, ওটাও ডেড।
বিদ্যুৎ-ঝড়ে বিচ্ছিন্ন হয়েছে ইন্টারনেট কানেকশন।
দাঁত দিয়ে নিচের ঠোঁট কামড়ে ধরে ঝড়ের সঙ্গে পাল্লা দিয়ে ভাবছে অ্যালেক।
নিজস্ব পাওয়ার আছে বলে চলছে ল্যাপটপ।
ব্রিফকেস খুলে ওটা থেকে নিল একটা সিডি-রম। সেটার ভেতরে আছে ওর রিসার্চের কাজে সংগ্রহ করা সমস্ত ফোটোগ্রাফ।
চট্ করে ল্যাপটপের ডিস্ক ড্রাইভে সিডি-রম ভরল অ্যালেক। সময় লাগল না ভিডিয়ো ফাইল কপি করতে। আঁধার হাতড়ে পেয়ে গেল মোযার্টের অপেরা দ্য ম্যাজিক ফুট-এর বক্স সেট। গতকাল ওটা ডাক বিভাগের মাধ্যমে পাঠাবে বলে এনভেলপে ভরে স্ট্যাম্প সাঁটিয়ে ঠিকানা লিখেছিল, তারপর ব্যস্ততার কারণে আর পোস্ট করতে পারেনি
বক্স সেটের দিকে চেয়ে আনমনে মাথা দোলাল অ্যালেক।
এটাই একমাত্র উপায়!
এনভেলপ থেকে মোযার্টের ডিস্ক বক্স নিয়ে ভেতরের মিউযিক সিডি সরিয়ে, তার বদলে বাক্সে ভরল ওর নিজের তৈরি ভিডিয়ো সিডি। ওটার ওপর মার্কার পেন দিয়ে কয়েকটা শব্দ লিখল। তারপর ওই সিডির ওপর চাপিয়ে দিল মিউযিক সিডি। বক্স আটকে ভরল এনভেলপের ভেতর। মনেপ্রাণে প্রার্থনা করল: ওদের দেখা হওয়ার আগেই এমিলিয়া যেন না দেখে ওই ভিডিয়ো।
অ্যালেক জানে, সামনের রাস্তায় পোস্ট বক্স আছে। তুষার ঝড়ের ভেতর গেস্টহাউস থেকে বেরিয়ে ওদিকে চলল সে।
ইলেকট্রিসিটি এখনও আসেনি।
অন্ধকারে ডুবে আছে চারপাশ।
আকাশ ভেঙে নামছে তুষার ও তুমুল বৃষ্টি।
পোস্ট বক্সের কাছে যাওয়ার আগেই ভিজে চুপচুপে অ্যালেকের টুক্সেডো। রাত খুব গভীর নয়, তবে শুয়ে পড়েছে গ্রামের বাসিন্দারা। বাড়িগুলোর মাঝে সরু সব, গলিতে জমেছে তুষারের কাদাটে স্তূপ।
আশপাশে কোথাও কেউ নেই।
পোস্ট বক্সে প্যাকেজটা ফেলে গেস্টহাউসের দিকে ফিরে চলল অ্যালেক। চাপা আতঙ্ক আর শীতে কাঁপছে সে। ভাবছে, সব গুছিয়ে নিয়ে এবার পালিয়ে যেতে হবে ওকে।
আঁধার গেস্টহাউসের বিশ গজের ভেতর পৌঁছে যেতেই সামনের পথের বাঁক ঘুরে সরাসরি ছুটে এল একটা গাড়ি। ওটার উজ্জ্বল হেডলাইটের জোরালো আলো পড়ল ভীত অ্যালেকের ওপর। গাড়িটা আসছে খুব দ্রুতবেগে!
ঘুরে উল্টো দিকে ছুটল অ্যালেক। কিন্তু পিচ্ছিল বরফে পা হড়কে যেতেই ঠাস্ করে হাঁটু পড়ল পেভমেন্টের ওপর। তীব্র ব্যথায় কুঁচকে গেল ওর মুখ। তিন সেকেণ্ড পর ব্রেক কষে পাশেই থামল মার্সিডিয়। ভেতরে চারজন লোক। খুলে গেল পেছনের দুই দরজা। উঠে আবার ছুটে পালাবার চেষ্টা করল অ্যালেক। কিন্তু গাড়ি থেকে নেমে খপ্ করে ওর দু’বাহু ধরল শক্তপোক্ত গড়নের দুই লোক। তাদের চেহারা খুব গম্ভীর। হ্যাঁচকা টানে গাড়ির পাশে নিয়ে ময়দার বস্তার মত ওকে খোলা দরজা দিয়ে পেছনের সিটে ফেলল তারা। নিজেরাও উঠে বসল দু’পাশে। ধুপ্ করে বন্ধ হলো দুই দরজা। নীরব গ্রামের নির্জন পথ ধরে ঝোড়ো বেগে ছুটে চলল মার্সিডিয।
টু শব্দ করছে না চার কিডন্যাপার।
আঁধারে নিজের পায়ের দিকে চেয়ে বসে রইল অ্যালেক।
একসময় থামল গাড়ি। টান মেরে বের করা হলো ওকে।
গাড়ি থেমেছে একটা লেকের তীরে। থেমে গেছে ঝড়- তুফান, তুষার ও বৃষ্টিপাত। জমাট বাঁধা সাদা লেকের ওপর ফ্যাকাসে আলো ফেলেছে ঝাপসা চাঁদ। বহু দূরে আবছাভাবে টিমটিম করে জ্বলছে গ্রামের বাড়িগুলোর বৈদ্যুতিক হলদে আলো।
ধাক্কা দিয়ে অ্যালেককে গাড়ির গায়ে ফেলল দুই কিডন্যাপার। ডানদিকের লোকটা ওর ডানহাত মুচড়ে ধরে ঠেলে দিল পিঠের ওপর। ব্যথায় কাতরে উঠল অ্যালেক। তৃতীয়জন লাথি মেরে ফাঁক করল ওর পা-দুটো। দক্ষ হাতে সার্চ করছে লোকটা।
কোটের পকেটে নোকিয়া ফোন রয়ে গেছে মনে পড়তেই বুকের ভেতরটা কেঁপে উঠল অ্যালেকের। তাড়াহুড়োয় ডিলিট করা হয়নি ডিভাইসের ভেতরের ভিডিয়ো ক্লিপ!
কয়েক সেকেণ্ড পর ফোনটা পেল তৃতীয় কিডন্যাপার। হ্যাঁচকা টানে গাড়ি থেকে সরানো হলো অ্যালেককে। চাঁদের আবছা আলোয় বেচারা দেখল, কিডন্যাপারদের একজনের হাতে বেরিয়ে এসেছে পিস্তল। লোকটার উচ্চতা অন্তত ছয় ফুট চারইঞ্চি। ভারী গড়নের। চোখদুটো মরা মাছের চোখের মত নির্বিকার, নিরাসক্ত। মাথার চুল বালি রঙের। তার বামকানের লতি বোধহয় ছিঁড়ে নিয়েছে কেউ। ঠিক সময়ে সেলাই করা হয়নি বলে বিশ্রীভাবে মুচড়ে রয়েছে পুরনো ক্ষতটা।
তার দিকে চেয়ে কয়েক মুহূর্ত পর বলল অ্যালেক, ‘আমি আগেও তোমাকে দেখেছি কোথাও।’
‘হাঁটো!’ পিস্তলের নল দিয়ে লেক দেখাল লোকটা।
ছোট ছোট ঝোপ ডিঙিয়ে ঢাল বেয়ে নেমে জমাট বাঁধা লেকের শক্ত মেঝেতে পা রাখল অ্যালেক। যাতে পিছলে না যায়, তাই সাবধান।
দশ গজ… বারো… পনেরো গজ…
পায়ের নিচে পুরু বরফের মেঝে। ভীষণ ভয়ে স্নায়ু যেন ছিঁড়ে পড়ছে অ্যালেকের। গলার কাছে উঠে এসেছে অস্থির হৃৎপিণ্ড। খুঁজছে এই ফাঁদ থেকে বেরোবার উপায়।
কীভাবে যেন মনটা বুঝে গেছে, আজ রেহাই নেই ওর। হাঁটছে অ্যালেক। মসৃণ বরফে পিছলে যাচ্ছে পা। বৃষ্টি- ভেজা টুক্সেডো আবারও ভিজে গেছে কালঘামে।
লেকের তীর থেকে বিশ গজ মত সরে যাওয়ার পর গুলির আওয়াজ শুনে থমকে দাঁড়াল অ্যালেক। নাক-মুখ কুঁচকে অপেক্ষা করল। কিন্তু গুলি লাগেনি গায়ে। কোনও ব্যথাও নেই। একের পর এক গুলি এসে লাগছে আশপাশের বরফে। জমাট বাঁধা লেকের মেঝেটা বুলেট লেগে থরথর করে কেঁপে উঠছে।
বুঝে গেল অ্যালেক, গুলি করে খুন করা হবে না ওকে। অসহায় চোখে তাকাল সাদা মেঝের দিকে। বুলেটের আঘাতে পায়ের কাছে মুটমুট শব্দে বরফ ভেঙে তৈরি হচ্ছে নীলচে ফাটল। ক্রমেই বাড়ছে ওগুলো। লেকের তীরে চোখ গেল অ্যালেকের। কার্টসি লাইটের আলোয় দেখল গাড়ি থেকে কী যেন বের করছে কিডন্যাপারদের একজন।
সাবমেশিন গান!
লম্বা লোকটার হাতে অস্ত্রটা তুলে দিল তার অনুচর
ভয়ে চোখ বুজে ফেলেছে বলে অ্যালেক দেখল না, লম্বা কিডন্যাপারের মুখে নিষ্ঠুর হাসি। কোমরের কাছে সাবমেশিন গান ধরে সংক্ষিপ্ত একপশলা গুলি করল সে অ্যালেকের পায়ের কাছে।
নানাদিকে ছিটকে গেল বরফের খণ্ড। মাকড়সার জালের মত অ্যালেককে ঘিরে তৈরি হচ্ছে সরু সব ফাটল। কোথাও পালিয়ে যাওয়ার উপায় নেই ওর! চারপাশেই পড়ছে গুলি।
পায়ের নিচে গুঙিয়ে উঠে কাত হয়ে একপাশে সরে গেল বরফের চাঁই। সড়াৎ করে হিমঠাণ্ডা পানিতে পড়তেই ভয়ঙ্কর শীতে শ্বাস আটকে গেল অ্যালেকের। খামচে ধরতে চাইল গর্তের এবড়োখেবড়ো বরফ। কিন্তু দু’হাত পিছলে যেতেই টুপ করে তলিয়ে গেল নিচে। নাক-মুখ দিয়ে ঢুকল কনকনে ঠাণ্ডা পানি। কানে কীসের এক জোরালো চাপ। চারপাশে ধুপ-ধুপ শব্দ। প্রাণপণে পা নেড়ে ভেসে উঠতে চাইলেও অ্যালেক বুঝে গেল, কীভাবে যেন সরে গেছে গর্তের নিচ থেকে। স্রোত? মাথার ওপর এখন পুরু বরফের ছাত। নাক- মুখ দিয়ে বেরিয়ে ওপরে উঠছে বুদ্বুদ। অ্যালেকের মতই আটকা পড়বে ওগুলো বরফের নিচে। এখন আর বাঁচার কোনও উপায় নেই ওর!
শ্বাস আটকে মাথার ওপরের বরফে দু’হাতে ধুপ-ধাপ ঘুষি বসাল অ্যালেক। তবে একটু পরেই নিস্তেজ হয়ে এল ঘুষি ও লাথি। অক্সিজেনের অভাবে শরীরে শুরু হলো ভীষণ খিঁচুনি। নাক-মুখ দিয়ে গলগল করে ঢুকে ফুসফুসে পৌঁছে গেল ঠাণ্ডা পানি।
মৃত্যুক্ষণে অ্যালেকের মনে হলো যেন খল-খল করে হাসছে ওর খুনি! কী যেন নাম ওর…?থমথম করছে ভিয়েনার ধূসর পরিবেশ। যে-কোনও সময়ে শুরু হবে ভারী তুষারপাত। প্রায় ছুটতে ছুটতে নিজের ফ্ল্যাটে ঢুকল ক্রিস্টা। দরজা বন্ধ করে পৌঁছে গেল বেডরুমে। ভীষণ ভয় পেয়েছে সে। চট করে আটকে দিল বেডরুমের দরজা। কিছুক্ষণের জন্যে বুজে ফেলল দু’চোখ। ভাবছে: কতক্ষণ ধরে পিছু নিয়েছিল ওই পুলিশ অফিসার? কী যেন নাম তার? চট্ করেই মনে পড়ল: কেইলম্যান। ডিটেকটিভ সার্জেন্ট লুদভিগ কেইলম্যান!
পর পর বড় দুটো ভুল করেছে ক্রিস্টা, জানলে খুব নাখোশ হবে ওরা। প্রথম কথা: ওই ক্যাফেতে পুলিশ অফিসারকে চেনার সঙ্গে সঙ্গে ওর উচিত ছিল ওখান থেকে বেরিয়ে যাওয়া। ধীরেসুস্থে গিয়ে উঠতে পারত কোনও খালি ট্যাক্সিতে। সেক্ষেত্রে সম্ভাবনা ছিল, পিছু নিত না সার্জেন্ট।
আর দ্বিতীয় ভুলের জন্যে হয়তো ওকে খুঁজে বের করবে লোকটা। হাতে নগদ টাকা থাকা খুব জরুরি বলে সবসময় ব্যাগে যথেষ্ট পরিমাণে রাখে। কিন্তু এতই ভয় পেয়েছিল, তাড়াহুড়ো করে বেরোতে গিয়ে ব্যবহার করেছে জেনিসা ব্রোসেটের ক্রেডিট কার্ড। এরপর থেকে আর কখনও ব্যবহার করতে পারবে না ওই পরিচয়। জেনিসা ব্রোসেট নামের ব্যাপারে খোঁজ নিলেই পুলিশ অফিসার বুঝবে, ও ঘুরছিল নকল পরিচয়ে। তাতে আরও সন্দেহপ্রবণ হবে সে। এবার কপাল ভাল বলে ধরা না পড়ে পালিয়ে আসতে পেরেছে ও। কিন্তু সত্যি যদি কেইলম্যান ওকে সন্দেহ করে থাকে, গন্ধ শুঁকে ঠিকই হাজির হবে এই বাড়িতে।
ভীষণ আতঙ্কে ঘাড় ও কাঁধের পেশি ব্যথা করছে ক্রিস্টার। শুকিয়ে গেছে জিভ ও গলা।
কেন পিছু নিল লোকটা?
আবারও কি অ্যালেক বেকারের কেসের ব্যাপারে ছোঁক-ছোঁক শুরু করেছে সে?
কিন্তু তেমনটা করবে কেন?
এরপর তো পেরিয়ে গেছে মাসের পর মাস!
ওই কেস চাপা দিয়েছে পুলিশেরই লোক।
মাত্র কয়েকজন জানে, সেরাতে আসলে কী ঘটেছিল। হ্যাণ্ডব্যাগ খুলে ছোট্ট স্টেইনলেস স্টিলের ব্ল্যাক উইডো ম্যাগনাম রিভলভারটা নিল ক্রিস্টা। ওটা .২২ ক্যালিবারের। কিছুক্ষণ চেয়ে রইল অস্ত্রটার দিকে। ওটার ওজন মাত্র আট আউন্স। দৈর্ঘ্যে ছয়ইঞ্চি। তবে যে-কারও মগজ উড়িয়ে দেবে সিলিণ্ডারের পাঁচটা বুলেট। আগে কখনও কোনও মানুষকে খুন না করলেও ক্রিস্টা জানে কীভাবে গুলি করতে হয়।
জীবিত কারও দিকে রিভলভার তাক করে ট্রিগার টিপলে কেমন লাগবে, ভাবতে চাইল ক্রিস্টা। বাধ্য হলে সেই কাজই. করতে হবে ওকে। পড়ে গেছে মস্ত ঝামেলায়। একবার পুলিশের খপ্পরে পড়লে বাঁচার উপায় নেই।
হয়তো লুদভিগ কেইলম্যানকে পিছু নিতে দিলেই ভাল হতো, ভাবল ক্রিস্টা। ঈশ্বর অঢেল রূপ দিয়েছেন ওকে। শরীরের লোভ দেখিয়ে নির্জন কোথাও নিয়ে সহজেই খুন করতে পারত সার্জেন্টকে।
অ্যালেক বেকারের কথা মনে পড়ল ক্রিস্টার। কবে লোকটার বোনকে হাতের মুঠোয় পাবে ভয়ঙ্কর লোকগুলো, জানা নেই। তবে এদের হাত থেকে রক্ষা নেই কারও।
ছোট্ট রিভলভার হাতে বিছানার পাশে থামল ক্রিস্টা। দেখতে পেল বালিশের ওপর লাল ভেলভেটের জুয়েলারি কেস। ওটার ঢাকনি খুলে চোখ বোলাল ভেতরে। সপ্তাহখানেক আগে ভিয়েনার নাম করা এক অ্যান্টিক শপে দেখেছিল ল্যোলিখাত নিভেউ ফ্রঁচটা। প্রশংসা করেছিল ওটার। দারুণ সুন্দর গহনা। সোনার তৈরি। তাতে নিখুঁত- ভাবে বসিয়ে দেয়া হয়েছে ডায়মণ্ড ও স্যাফায়ার। লাল বাক্সের ভেতর ছোট একটা নোট। ওটা খুলে পড়ল ক্রিস্টা।
চিঠি ওই ভয়ঙ্কর দলের নেতার!
সংক্ষেপে লিখেছে: আজ রাতে ওটা পরবে।
গহনার কেস বন্ধ করে বিছানার আরেকদিকে ছুঁড়ে ফেলল ক্রিস্টা। শুয়ে পড়ল আরামদায়ক বেডে। কিন্তু ওর মনে হলো, চারপাশ থেকে যেন ঘিরে ধরছে ওকে ঘন কালো আঁধার।
ব্ল্যাক উইডো রিভলভার কপালের পাশে জুলফিতে ঠেকাল ক্রিস্টা। মাল্‌টা ভীষণ ঠাণ্ডা। চোখ বুজে আস্তে করে ছোট্ট হ্যামার তুলতেই ক্লিক-ক্ল্যাক আওয়াজ তুলল ওটা। একটিবার সাহস করে ট্রিগার টিপে দিলেই চিরকালের জন্যে মুক্তি পাবে ও।
শক্ত হাতে রিভলভারের বাঁট ধরে বড় করে শ্বাস ফেলল ক্রিস্টা।
কয়েক মুহূর্ত পর বুঝল, সাহস করে কাজটা করতে পারবে না। কোথাও পালাবার উপায়ও নেই ওর!হচিন্সটন হল পেছনে ফেলে তীরবেগে ছুটছে নীল টিভিআর টুস্কান। কোথায় যাবে এখনও জানে না রানা। কান্ট্রি রোডে গাড়িঘোড়ার চাপ নেই। ঝড়ের বেগে ছয় মাইল যাওয়ার পর গাড়ির গতি কমাল রানা। বারবার দেখছে রিয়ার ভিউ মিরর, জানতে চায় পেছন থেকে তেড়ে আসছে কি না কোনও গাড়ি।
একপাশে জঙ্গুলে সরু পথ পেয়ে ওখানে ঢুকল রানা টিভিআর টুস্কানের ইঞ্জিন বন্ধ করে লিয়ার দিকে তাকাল।
ছাইয়ের মত ফ্যাকাসে হয়েছে বেচারির মুখ।
‘অসুস্থ লাগছে?’ জানতে চাইল রানা। ঘুরে পেছনের সিট থেকে ব্যাকপ্যাক নিয়ে ওটা থেকে বের করল প্রায় শেষ করে আনা উইস্কির বোতল। ওটা লিয়ার হাতে দিয়ে বলল, ‘হয়তো টেনশন কমবে।’
বোতলের ছিপি খুলে দু’ঢোক সোনালি তরল গিলে মুখ বিকৃত করল লিয়া। খালি বোতল রানার হাতে ফেরত দিয়ে বলল, ‘ধন্যবাদ।’
ব্যাকপ্যাকে খালি বোতল রাখল রানা। এদিকে হ্যাণ্ডব্যাগ থেকে ফোন বের করেছে লিয়া। ওর কাছে জানতে চাইল রানা, ‘কাকে ফোন দেবে?’
‘পুলিশকে।’
ধীরে ধীরে মাথা নেড়ে লিয়ার হাত থেকে ফোনটা নিল রানা। ‘উচিত হবে না।’
‘কেন?’
‘গতরাতে কেউ জানত না আমরা আছি হচিন্সটন হলে। ফোনে পুলিশকে জানানোর পর ভোরেই এল একদল খুনি।’
‘এটা কী বলছ, রানা?’
‘ব্যাপারটা কাকতালীয় নয়,’ বলল রানা, ‘তা ছাড়া, ওই বাড়িতে আছে খুন হওয়া তিনটে লাশ। পুলিশ ওখানে গেলে ধরে নেবে তুমিও এসবে জড়িত। ফলে গ্রেফতার হব।’ ব্যাগ থেকে সরু বক্স ফাইল নিয়ে ওটা লিয়াকে দেখাল রানা। ‘এটা খুঁজছিল।’ ফাইলের লেবেলে তামাটে রঙ ধরেছে শুকিয়ে যাওয়া রক্তের ফোঁটা।
‘মোযার্ট’স্ ডকুমেন্টস্? ওটাই তো অ্যালেকের রিসার্চ!’ অসহায় চোখে রানাকে দেখল লিয়া। ‘কিন্তু কেন কেউ…’
‘আমাদের এই ফাইলের সবকিছু খুঁটিয়ে দেখা উচিত, ‘ বলল রানা। পায়ের কাছে রাখল ব্যাকপ্যাক। ওটা থেকে এল অস্ত্রের ঠোকাঠুকির ভোঁতা ধাতব আওয়াজ। স্টিয়ারিং হুইলে ঠেকিয়ে কোলের ওপর খাড়া করে ফাইলটা রাখল রানা। খুট শব্দে খুলল ওটার ঢাকনির ক্যাচ।
ফাইলে পোড়া কাগজপত্র দেখে চমকে গেল লিয়া। ‘এই হাল? সবই তো পুড়ে গেছে!’
রানার কোল থেকে ফুটওয়েলে পড়ল পুরু এনভেলপ। ওটা না তুলে ফাইলের কাগজপত্র দেখতে লাগল রানা। সাবধানে ধরছে আধপোড়া কাগজ।
কিছু ডকুমেণ্ট হাতে লেখা, আবার কিছু কমপিউটার প্রিন্ট। পুড়ে যাওয়ায় বেশিরভাগই পড়ার উপায় নেই ডকুমেন্টগুলো দেখে রানা ধারণা করল, এসবই ঐতিহাসিক তথ্য। এখানে ওখানে মোযার্টের নাম লেখা।
ফাইল থেকে বাজেভাবে পুড়ে যাওয়া একটা কাগজ তুলল লিয়া। গুঁড়ো হলো ওটা ওর হাতের চাপে। দাঁত দিয়ে নিচের ঠোঁট কামড়ে ধরল বেচারি। ‘অ্যালেকের রিসার্চ পেপার। বহু জায়গা ঘুরে নানান তথ্য সংগ্রহ করে আমার কাছে পাঠিয়ে দিয়েছিল। সবই এখন শেষ!
বক্স ফাইলে ছাই ও পোড়া কাগজ রাখল রানা। ঢাকনি বন্ধ করে লিয়ার দিকে তাকাল। ‘আসলে কী বিষয় নিয়ে কাজ করছিল অ্যালেক, লিয়া? কেন এগুলো খুঁজছিল এরা?’
‘আমি জানব কী করে?’ মাথা নাড়ল লিয়া।
‘গতকাল রাতে বলেছ, এসব নোট মাসের পর মাস অনেক দিন ধরে তোমার কাছে পাঠিয়েছে অ্যালেক—এটা কি ঠিক? সেক্ষেত্রে এত দিন পর কেন এগুলোর জন্যে ব্যস্ত হয়ে উঠবে কেউ? কারণটা কী? কী আছে এসবের ভেতর? আর তারা জানল কীভাবে যে এগুলো তোমার কাছে আছে?’
ধীরে ধীরে মাথা নাড়ল লিয়া। জবাব নেই ওর কাছে। ‘অ্যালেকের এই বইয়ের ব্যাপারে তুমি ছাড়া আর কারা জানে?’
হঠাৎ ঝিক করে উঠল লিয়ার সবুজ চোখ। ‘হায়, ঈশ্বর!’
ওর দিকে চেয়ে আছে রানা।
ঢোক গিলল লিয়া। ‘অন্তত বিশ লাখ মানুষ জানে এই বইটার কথা!’
‘কী করে?’
‘আগামীবছর ইউরোপিয়ান ট্যুর সম্পর্কে বলার সময় টিভিতে বিবিসি মিউযিক প্রোগ্রামে উল্লেখ করেছি এই বইটার কথা। তখন বলেছি কীভাবে রিসার্চ করে সব তথ্য আমার কাছে পাঠাত অ্যালেক। এমন কী শেষ দিনেও নতুন কিছু পাঠিয়েছিল। তবে ওর মৃত্যুর পর ওগুলো দেখার মানসিকতা আমার আর ছিল না।
‘কবে প্রচার হয় ওই প্রোগ্রাম?’ জানতে চাইল রানা।
কাঁধ ঝাঁকাল লিয়া। ‘লণ্ডনে আমাকে কিডন্যাপ করার চেষ্টার দু’দিন আগে।’
পায়ে কী যেন ঠেকে আছে বুঝতেই রানার মনে পড়ল এনভেলপটার কথা। ঝুঁকে তুলে নিল ওটা।
‘আরে, আমি তো এটা চিনি,’ ফিসফিস করল লিয়া। হাত বাড়িয়ে রানার কাছ থেকে নিল এনভেলপ। ‘এটার কথাই বলেছি। মৃত্যুর দিন পাঠিয়ে দিয়েছিল অ্যালেক।’ ঘুরিয়ে ফিরিয়ে এনভেলপটা দেখল ও। ‘ফিউনেরাল শেষে বাড়ি ফিরে পেয়েছি। ক’দিন আগে আমার পিএস র‍্যাচেলকে বলেছি, অন্য সবকিছুর সঙ্গে এটাও যেন ইংল্যাণ্ডে পাঠিয়ে দেয়।
‘এবার এটা খুলে দেখতে হবে,’ বলল রানা।
‘বুঝতে পেরেছি।’
সামান্য পোড়া এনভেলপটা নিয়ে একপ্রান্ত ছিঁড়ল রানা। ভেতরে র‍্যাপিং পেপারে মোড়া কিছু। রুপালি কাগজটা খুলতেই বেরোল অক্ষত একটা সিডি বক্স। কাভারে লেখা: মিউযিক। মোযার্ট’স্ অপেরা: দ্য ম্যাজিক ফুট।
লিয়ার দিকে তাকাল রানা। ‘হঠাৎ কেন তোমার কাছে এটা পাঠাবে অ্যালেক?’
দীর্ঘশ্বাস ফেলল লিয়া। ‘কারণ ওটা আমার। শোনার জন্যে নিয়েছিল অ্যালেক। ফেরত দিচ্ছিল।’
‘খামের ভেতরে আর কিছু নেই।’
সিটে হেলান দিল হতাশ লিয়া। ‘কিছুই তো বুঝছি না। আসলে এসব কী হচ্ছে, রানা?’
সিডিবক্সের ঢাকনিটা খুলল রানা। ক্যাচ খুলে আলগা হয়ে গেছে সিডিটা। ওটা পিছলে পড়ল ওর কোলে। দেখা গেল কেসের ভেতর রয়েছে আরেকটা সিডি। ওপরে লেখা: সিডি-রেকর্ডেবল। নিচে মার্কার পেন দিয়ে আঁকাবাঁকা হাতে লেখা: লিয়া, ‘যা-ই ঘটুক এই ডিস্ক চালু করে দেখবি না। গোপন কোথাও লুকিয়ে রাখ। আমি বাড়ি ফিরে আসছি।
অ্যালেক।
ড্যাশবোর্ডের নির্দিষ্ট বাটন টিপল লিয়া। বাতি জ্বলে উঠেছে গাড়ির সিডি প্লেয়ারে। ‘চালু করে দেখা যাক।’
‘এটা অডিয়ো ডিস্ক নয়,’ বলল রানা, ‘ভিডিয়ো চালু করতে হলে কমপিউটার লাগবে।
.
একঘণ্টা পর মাইলখানেক দূরে ছোট এক হোটেলে উঠল রানা ও লিয়া। রেজিস্ট্রি খাতায় লিখেছে, ওরা মিস্টার অ্যাণ্ড মিসেস গর্ডন। হোটেলে যাওয়ার পথে মার্কেট থেকে কিনে নিয়েছে নতুন একটা ল্যাপটপ কমপিউটার। এখন হোটেলের ঘরে বসে বাক্স থেকে জিনিসটা বের করছে রানা। র‍্যাপিং খুলে ল্যাপটপ রাখল রুমের বৃত্তাকার টেবিলের ওপর। মিনিট তিনেক লাগল মেশিনটা চালু করতে। দ্য ম্যাজিক ফুট-এর কেস থেকে ভিডিয়ো সিডি নিয়ে ভরল কমপিউটারের ডিস্ক ড্রাইভে। ফিসফিস শব্দে কাজ শুরু করল নতুন ল্যাপটপ ফ্ল্যাট স্ক্রিনে খুলে গেল একটা উইণ্ডো।
ডিস্ক লোড হতেই রানার পাশে চেয়ার টেনে বসল লিয়া। কয়েকটা ছবি ফুটতেই শুকনো গলায় বলল, ‘ইউরোপের নানান এলাকার ছবি। এই সিডি বোধহয় অ্যালেকের রিসার্চ ট্রিপের ফোটো ডায়েরি।
কুঁচকে গেল রানার ভুরু। ‘সেক্ষেত্রে তোমার মোযার্ট বক্সের ভেতর এই ছবির সিডি কেন রাখল?’
‘জানি না।’ একটা ছবির ওপর ক্লিক দিল লিয়া। মনিটরে দেখা গেল বৃদ্ধ এক লোকের ছবি। মানুষটার বয়স অন্তত সত্তর। গাল ও কপালের ত্বকে অসংখ্য ভাঁজ থাকলেও চোখে তীক্ষ্ণ বুদ্ধির ঝিলিক। পেছনে উঁচু বুককেস। ওখানে শোপ্যান, বিটোফেন বা এলগারের মত নাম করা সব সুরকারের ওপরে লেখা বই।
‘কে এই লোক?’ জানতে চাইল রানা।
‘চিনি না,’ বলল লিয়া। আবারও ক্লিক দিল। বৃদ্ধের ছবির বদলে স্ক্রিনে ফুটেছে আরেকটা ছবি। বাড়িটা সাদা রঙের পাথরের। ছোট কোনও মন্দির বলে মনে হলো রানার। বাড়ির মাথার ওপর বড় গম্বুজ। ‘চিনেছি,’ বলল লিয়া ‘ইতালির র‍্যাভেনা। ওখানেই আছে দান্তের সমাধি। আমি একবার ওখানে গিয়েছি।’
‘অ্যালেকের রিসার্চ ছিল ভিয়েনায়,’ বলল রানা। ‘তা হলে ইতালিতে গেল কেন?’
‘জানি না।’
‘ইতালিতে প্রচুর সময় কাটাতেন মোযার্ট?’
ক’মুহূর্ত ভাবার পর বলল লিয়া, ‘মিউযিক স্কুলে পড়াশোনার সময় যা জেনেছি, তা বলতে পারি। বোলোগনায় কৈশোর কাটিয়েছেন তিনি। এ ছাড়া, জরুরি প্রয়োজন না হলে কখনও ইতালিতে যেতেন না।’
‘ঠিক আছে, পরের ছবিতে যাও।’
লিয়া ক্লিক দিতেই এল পরের ছবি। পার্টিতে সুন্দরী দুই মেয়ের সঙ্গে অ্যালেক। ওর দুই গালে চুমু দিচ্ছে তারা। খুশি মনে হচ্ছে অ্যালেককে। হাতের গ্লাসে ককটেল ড্রিঙ্ক।
আবারও ক্লিক দিল লিয়া।
একই পার্টির ছবি। এবার অ্যালেক বসে আছে পিয়ানোর সামনে। ডাবল টুলে ওর পাশে এক তরুণ। দু’জন মিলে বাজাচ্ছে পিয়ানো। ‘কি’ টিপছে অ্যালেক, মুখে আনন্দের হাসি। পার্টির ড্রেস পরা কয়েকটা মেয়ে মিউযিক শুনছে, সবার হাতে শ্যাম্পেনের লম্বা গ্লাস। ঝলমল করছে সবার চেহারা। দারুণ মজায় আছে সবাই পার্টিতে।
ভাইয়ের দিকে বেশিক্ষণ তাকাতে পারল না লিয়া। পরের ছবিতে গেল। এবারের ছবি তুষার ছাওয়া কোনও গ্রামের। পেছনে পাহাড়ের কোলে সাদা হওয়া সব গাছ। ভুরু কুঁচকে ফেলল লিয়া। ‘সুইট্যারল্যাণ্ড?’
ছবিটা মন দিয়ে দেখল রানা। ‘হয়তো, অথবা অস্ট্রিয়া।’ ছবির প্রপার্টি দেখল। এই ছবি তোলা হয়েছে অ্যালেক মারা যাওয়ার তিন দিন আগে।
দীর্ঘশ্বাস ফেলল লিয়া। ‘কিছুই তো বুঝতে পারছি না।’
ছবি দেখা বাদ দিয়ে চেয়ার ছেড়ে বেডের কিনারায় গিয়ে বসল রানা। পাশেই আছে একটা দৈনিক পত্রিকা। ওটার ওপর বক্স ফাইল থেকে নেয়া আধপোড়া কাগজপত্র। কয়েকটা কাগজের নিচে মুচড়ে যাওয়া একটা ডকুমেন্টের ওপর চোখ পড়ল ওর। ওটা অন্য কাগজ থেকে আলাদা। এতই পুড়ে গেছে, জায়গায় জায়গায় গায়েব হয়েছে শব্দ বা অক্ষর। গোটা জিনিসটা জিগ্‌সও পাযলের মত। নিচে জার্মান ভাষায় কী যেন লেখা। ওদিকে মন দিল রানা। তবে কয়েকটা বাক্য ছাড়া আর কিছুই নেই ওখানে।
হঠাৎ করেই রানার মনে হলো, ওই ডকুমেন্ট মোযার্টের হাতে লেখা সত্যিকারের চিঠি। শ্বাস আটকে ফেলল। তবে কয়েক সেকেণ্ড পর বুঝল, ওটা আসলে সাধারণ ফোটোকপি।
ওটা কারও কাছে লেখা মোযার্টের চিঠি।
অ্যালেকের কথা মনে পড়ল রানার। ক’বছর আগে মোযার্টের চিঠি নিয়ে একটা কাহিনী বলেছিল অ্যালেক, পরিষ্কার মনে আছে ওর।
বেশ ক’বছর আগে বেকারদের অ্যান্টিক পিয়ানো মেরামতির দোকানে এসেছিল পুরনো এক পিয়ানো। তখন মাত্র মারা গেছেন লিয়া আর অ্যালেকের মা। স্ত্রীর মৃত্যুতে একদম হাল ছেড়ে দিয়েছিলেন ওদের বাবা। দিনের পর দিন মদ গিলে পড়ে থাকতেন। সেকারণেই ধসে গেল পারিবারিক ব্যবসা। বিরক্ত হয়ে অন্য কারখানায় নিজেদের পিয়ানো মেরামতের জন্যে জমা দিতে লাগল কাস্টোমাররা। তবে সেসময়ে একদিন বাড়ির চিলেকোঠায় এমন এক জিনিস পেলেন গ্যারি বেকার, যেটা বদলে দিতে পারত তাঁর জীবনের মোড়।
ওই অতি পুরনো পিয়ানো ছিল উনিশ শতকে ভিয়েনার নাম করা বাদ্যযন্ত্র নির্মাণকারী জোসেফ ব্যমের নিজ হাতে তৈরি। নানা জায়গায় ঘুরতে ঘুরতে উনিশ শ’ ত্রিশের দিকে ওটা পৌঁছেছিল ব্রিটেনে। যত্নের সঙ্গে রাখা হয়নি বলে, পিয়ানোর কেসওঅর্ক প্রায় খেয়ে নিয়েছিল ঘুণপোকা। ওই পিয়ানো মেরামত করতে চাইলে লাগবে মেলা সময়। তবে ওটা ছিল গ্যারি বেকারের পেশাদারী জীবনে পাওয়া সবচেয়ে সুন্দর পিয়ানো। ওটা দেখার পর খুশি হয়ে উঠলেন তিনি। ভাবলেন, মেরামত করে নিলামে তুলবেন। তাতে হয়তো পাওয়া যাবে দশ বা বারো হাজার পাউণ্ড। ওই টাকা তখন তাঁর কাছে অনেক। কাজেই পর্ট বা শেরির বোতল সরিয়ে রেখে কাজে নেমে পড়লেন গ্যারি।
অবশ্য পুরো কাজ শেষ হওয়ার আগেই পিয়ানোর একটা পায়ার ভেতর তিনি আবিষ্কার করলেন তাঁর স্বপ্নের জিনিসটা। ফাঁপা ছিল ওই পায়া। ভেতরে ছিল রিবন দিয়ে মুড়ে রাখা একটা ডকুমেন্ট। হলদে কাগজে লেখা অক্ষরগুলো জার্মান তারিখ সতেরো শ’ একানব্বুই সালের নভেম্বর মাসের একটি দিনের। চিঠির নিচে কার সই তা বুঝতে পেরে আরেকটু হলে হার্ট অ্যাটাক করে মারা যেতেন গ্যারি বেকার।
চিঠির লেখক উলফগান আমাদিউস মোযার্ট!
মারা যাওয়ার ক’সপ্তাহ আগে ওই চিঠি লেখেন তিনি আজকাল আর তাঁর লেখা এ ধরনের চিঠি পাওয়া যায় না। কীভাবে পিয়ানোর ফাঁপা পায়ার ভেতর ওটা এল, তা এক গভীর রহস্য। গ্যারি বুঝে গেলেন, তিনি পেয়ে গেছেন এক ঐতিহাসিক সম্পদ। আর ওটাই হয়তো চিরকালের জন্যে বদলে দেবে তাঁর অর্থনৈতিক জীবন।
রানার সঙ্গে দেখা হলেই ঘুরিয়ে ফিরিয়ে শুধু ওই চিঠির কথা বলত অ্যালেক। লণ্ডনে গিয়ে এক্সপার্ট মিউযিকোলজিস্ট আর অ্যান্টিকুয়েরিয়ানদের সঙ্গে যোগাযোগ করেন গ্যারি বেকার। তবে এক্সপার্টরা ওই চিঠি নকল বলে রায় দিলে মুখ থুবড়ে পড়ে তাঁর রঙিন স্বপ্ন।
‘ওটা হয়তো সত্যিই নকল নয়,’ আনমনে বলল রানা।
ঘুরে ওর দিকে তাকাল লিয়া। ‘কী সত্যি নয়?’
‘তোমার বাবার ওই চিঠি হয়তো আসল। আর সেজন্যেই ওটা পেতে তোমার পিছু নিয়েছে লোকগুলো। সত্যিকারের চিঠি হলে সেটার দাম কত হতে পারে?’
ধীরে ধীরে মাথা নাড়ল লিয়া। ‘তোমার মনে নেই, বাবা ওটা বিক্রি করে দিয়েছিল? তুমি বোধহয় জানো না। তাও তো অন্তত সাড়ে পাঁচ বছর আগের কথা।’
‘ওটা জেনুইন নয় জেনেও কিনল কেন কেউ?’
মৃদু হাসল লিয়া। ‘মন ভেঙে গিয়েছিল বাবার। তবে সেসময়ে যোগাযোগ করলেন উন্মাদ এক সংগ্রাহক। তিনি ছিলেন ইতালির মিউযিক স্কলার। চিঠিটা কিনতে চাইলেন। বাবা যেমন ভেবেছিল কোটি কোটি টাকা পাবে, তেমন না পেলেও রাজি হয়ে গেল বিক্রি করতে। সেসময়ে ইতালিয়ান সংগ্রাহক আরও জানালেন, ওই পিয়ানোটাও তিনি কিনে নিতে চান। তখন মেরামতির মাঝপর্যায়ে আছে পিয়ানো। তবুও পুরো দামে ওটা কিনলেন তিনি। আমার মনে আছে, সব গুছিয়ে ট্রাকে তুলে নিয়ে গিয়েছিলেন তিনি। এক্সপার্টরা হতাশ করলেও ওই টাকা পেয়ে আবারও সচ্ছল হলো বাবা। আর সেজন্যেই নিউ ইয়র্কে গিয়ে মিউযিক অ্যাকাডেমিতে ভর্তি হতে পেরেছিলাম আমি।’
‘ওই ইতালিয়ান স্কলারের নাম কী?’ জানতে চাইল রানা। ‘মনে নেই,’ কয়েক মুহূর্ত ভাবল লিয়া। ‘এরপর পেরিয়ে গেছে পাঁচ বছরেরও বেশি সময়। তা ছাড়া, কখনও তাঁর সঙ্গে দেখা হয়নি আমার। অ্যালেক চিনত। আমাকে বলেছিল, ওই ভদ্রলোকের বয়স অনেক। এতদিনে হয়তো আর বেঁচেই নেই।’
ফোটোকপি করা চিঠি আরেকদিকে সরিয়ে রাখল রানা। ঘাঁটছে অন্যান্য ডকুমেন্ট। কিছুক্ষণ পর অন্যকিছু চোখে পড়ল ওর। মনোযোগ দিল ওটার দিকে।
আগুনে পুড়ে গেছে অ্যালেকের লেখা কাগজের মার্জিন। কয়েক লাইন পড়ল রানা। এরপর কাগজে বোল্ড ক্যাপিটাল অক্ষরে আণ্ডার লাইন দিয়ে লেখা হয়েছে একটা বাক্য। তবে পুড়ে ছাই হয়েছে বাক্যের পরের অংশ। লিয়ার দিকে চেয়ে উচ্চারণ করে পড়ল রানা: ‘এখানে ইংরেজিতে লিখেছে: ‘অর্ডার অভ আর… কাঁধ ঝাঁকাল। ‘এটা দিয়ে কী বোঝাতে চেয়েছে অ্যালেক?’
‘আমার জানা নেই।’
অন্যান্য কাগজের সঙ্গে পোড়া ডকুমেন্ট রাখল রানা। ‘আগুনে পুড়ে আবর্জনা হয়েছে সব।’
কমপিউটারে ফোটোগ্রাফ দেখা শেষ লিয়ার।
সিডিতে রয়েছে মাত্র একটা ফাইল।
রানা পেছনে গিয়ে দাঁড়াতেই ওটার ওপর ক্লিক করল লিয়া।
শুকনো গলায় বলল রানা, ‘এটা ফোটো ফাইল নয়, ভিডিয়ো ক্লিপ।’মাঝ-দুপুরে ঘনিয়ে এসেছে সন্ধ্যার আবছা আঁধার। চারপাশে কুয়াশার গাঢ় ধূসর চাদর। ভীষণ শীত পড়েছে ভিয়েনায়। নতুন করে জমাট বাঁধছে বিশাল লেক। পানিতে ভাসছে পাউডারের মত সাদা তুষারকণা। চার শ’ গজ দূরে পাতলা বরফে ঢাকা জমির পর পাইনের জঙ্গল। ধূসর আকাশের পটভূমিতে যেন কালো ছায়া।
দু’হাত ডলে সাড়া ফেরাতে চাইছে ডিটেকটিভ সার্জেন্ট কেইলম্যান। ঘাড়ের কাছে তুলে দিল কোর্টের কলার। দাঁড়িয়ে আছে ফোর-হুইল ড্রাইভ গাড়িটার পাশে। মনে পড়ছে, শেষবার কবে এসেছে এখানে। সেদিন লেকের জমাট বরফের নিচ থেকে বিদেশি লোকটার লাশ উদ্ধার করেছিল ওরা।
এরপর পেরিয়ে গেছে প্রায় একবছর। আবারও এসেছে তুষারে ভরা হিমঠাণ্ডা শীতকাল। আজ আবারও ফিরে এল এখানে। বোধহয় ঠিকই বলেছিল তার স্ত্রী ব্ল্যাণ্ডা। একবার কিছু নিয়ে লেগে পড়লে তার শেষ না দেখে ছাড়ার লোক নয় লুদভিগ।
ওকে একা ফেলে কোথায় যেন হারিয়ে গেছে ব্ল্যাণ্ডা, আনমনে ভাবল ডিটেকটিভ সার্জেন্ট। একে একে পেরিয়ে গেছে পুরো তিনটে বছর। ব্ল্যাণ্ডা নেই ভাবতে গেলে আজও আঁকড়ে আসে ওর বুক। জল জমে চোখে। ভীষণ অভিমান হয় কার ওপর যেন। কেন এত কমবয়সে পৃথিবী ছেড়ে চলে যেতে হবে ওর স্ত্রীকে?
দীর্ঘশ্বাস ফেলে আবারও অ্যালেক বেকারের কেস নিয়ে ভাবতে চাইল লুদভিগ। মাসের পর মাস পেরিয়ে গেছে, তদন্ত করেনি কেউ। এটা ভাবলে অস্বস্তির ভেতর পড়ে সে। কী যেন গোলমাল ছিল ওই কেসে। বড় দ্রুত বন্ধ করে দেয়া হয় তদন্ত। অথচ, মানুষ হিসেবে খারাপ নয় অস্ট্রিয়ান পুলিশ ডিপার্টমেন্টের বড় কর্তারা। আসলে গোপন কোনও কারণে আগ্রহ হারাতে বাধ্য হয় তারা। এরপর মাথা থেকে চিন্তাটা দূর করতে লুদভিগের লেগেছে কয়েক মাস। আর তারপর সব যখন ভুলতে বসেছে, সেসময়ে হঠাৎ করেই আবার দেখা দিল রহস্যময়ী ওই মেয়ে। আসলে তার নাম মেরি বার্নলে নয়।
ওই নাম নিয়ে তদন্ত করতে গিয়ে বেশি দূর এগোতে পারেনি লুদভিগ। জেনিসা ব্রোসেটের ক্রেডিট কার্ড সঠিক। কিন্তু খুঁজতে গিয়ে পাওয়া গেল না ওই নামের কাউকে। ক্রেডিট কার্ড কোম্পানিকে ইণ্ডাস্ট্রিয়াল এরিয়ায় পরিত্যক্ত এক ওয়্যারহাউসের ঠিকানা দিয়েছে মেয়েটা।
বেকারের মৃত্যুর তদন্ত করতে গিয়ে একের পর এক প্রশ্নের মুখোমুখি হয়েছে লুদভিগ, যেগুলোর কোন জবাব নেই। মেরি বার্নলের সঙ্গে পার্টি থেকে বেরিয়ে লেকে ডুবে লোকটার মৃত্যুই একমাত্র রহস্য নয়। জোসেফ গ্রাফহসলারের মৃত্যুটাও খুবই রহস্যময়। সে ভাল করেই চিনত বেকারকে। দু’জনই মিউযিশিয়ান, পিয়ানো বাজাত। দু’জনই মারা গেছে একই রাতে। মৃত্যুস্থানের মাঝে ব্যবধান ছিল মাত্র দুই কিলোমিটার। বেকারের ঘড়িটা লেকের পানিতে তলিয়ে গিয়েই বন্ধ হয়। ফলে পরিষ্কার জানা গেছে, ঠিক কোন সময়ে মারা গেছে লোকটা। এরপর মাত্র কয়েক ঘণ্টার মধ্যেই স্টুডেন্টস্ হোস্টেলে নিজের ঘরে পাওয়া গেল গ্রাফহসলারের ঝুলন্ত লাশ। পোস্টমর্টেম অনুযায়ী, মাত্র দু’ঘণ্টার ব্যবধানে মৃত্যু হয়েছে দু’জনের। প্রথমে মরল অ্যালেক বেকার, তারপর জোসেফ ছেলেটা।
মৃত্যুর আগে কোন চিঠি লেখেনি জোসেফ গ্রাফহসলার। ফলে জানা গেল না, কী দুঃখে আত্মহত্যা করল সে। তার পরিবারের সঙ্গে কথা বলেছে লুদভিগ। মানসিক ডিপ্রেশন বা এ জাতীয় কোন রোগবালাই নেই গ্রাফহসলারের বংশে। বেশিরভাগ ছাত্রের মতই পয়সা ছিল না তার। তবে ঋণগ্রস্তও ছিল না। আবেগজনিত কোন সমস্যাও ছিল না তার। মনেপ্রাণে ভালবাসত এক মেয়েকে। সে-মেয়েও কম করেনি ওর জন্যে। স্যালযবার্গে একটা স্কুলে মিউযিক টিচারের চাকরি পেয়েছিল জোসেফ। পরের গ্রীষ্মেই কাজে যোগ দেবার কথা ছিল। ততদিনে শেষ হতো ভিয়েনা কনসার্ভেটয়েরে তার পড়াশোনা। সহজ ও সুন্দর ছিল ছেলেটার জীবন। মাত্র কয়েক মাস পর বিয়ে করত পছন্দের মেয়েটাকে। অথচ, ঝুলে পড়ল সে গলায় দড়ি বেঁধে।
কাকতালীয় বহু কিছুই ঘটে মানুষের জীবনে। তবে আরেক মিউযিশিয়ানের মৃত্যু হয়েছে বলে সেই দুঃখে গলায় ফাঁস দিয়ে আত্মহত্যা করে না কেউ। গত বেশ কয়েক মাস এসব নিয়ে ভাবছে লুদভিগ কেইলম্যান। বাটারটোস্ট খাওয়ার সময় যেমন ছোট কিছু গুঁড়ো দাড়িতে আটকে যায়, সেভাবেই ওর মগজে গুঁজে গেছে গোটা ব্যাপারটা। জোসেফের রুমে অপেরার টিকেট পাওয়ায় ব্যাপারটা আরও জটিল বলে মনে হয়েছে তার কাছে।
কুয়াশা ভরা লেকের দিকে তাকাল লুদভিগ। ওটার ওপর যদিও বরফের স্তর এখনও পাতলা, আগামী কয়েক সপ্তাহের ভেতর অনায়াসে ওখানে দাঁড়াতে পারবে যে-কেউ। আগেও এই লেকে অনেককে স্কেট করতে দেখেছে সে। কিন্তু অ্যালেক বেকার যে ওখানে স্কেটিং করতে যায়নি, এ ব্যাপারে সে শত ভাগ নিশ্চিত। আশপাশে কোথাও সে রকম কোনও আলামত পাওয়া যায়নি।
লুদভিগ ভাবতে চাইল, বরফ ভেঙে লেকে পড়লে কত কষ্ট পেয়ে একজন মানুষকে মরতে হবে। ভীষণ শীতে বন্ধ হবে হৃৎপিণ্ড। স্রোত টেনে নেবে পুরু বরফের নিচে। স্লেজ হ্যামার দিয়ে পিটিয়েও উঠে আসতে পারবে না কেউ। অথচ, মাত্র ক’ইঞ্চি ওপরেই তাজা অক্সিজেন ভরা বাতাস!
পুলিশি জীবনে মানুষের নানান ধরনের মৃত্যু দেখেছে লুদভিগ। অ্যালেক বেকারের লাশ ছিল নীলচে। জমাট বাঁধা মুখে খুব যন্ত্রণার ছাপ। আগে কখনও কোনও লাশের চেহারায় এত কষ্টের ছাপ দেখেনি লুদভিগ। কয়েক মাস পেরিয়ে গেলেও চোখ বুজলেই দেখতে পেত ওই লাশ। এখন লেকের তীরে দাঁড়িয়ে মনের আয়নায় আবারও দেখছে সেই একই নির্মম, জলজ্যান্ত দৃশ্য।
হাতঘড়ি দেখল লুদভিগ। বহুক্ষণ হলো এখানে এলেও নতুন কিছুই জানতে পারেনি ও। এবার ফিরতে হবে। আজ সকালে ওর মেয়ের কেয়ারটেকার ব্রিজিটাকে জানিয়ে দিয়েছে, নিজেই স্কুল থেকে আনবে এমিলিকে। খুব দ্রুত বড় হয়ে উঠছে মেয়েটা। দেখতে না দেখতে বয়স হয়ে গেছে সাড়ে নয় বছর। অথচ, কখনও ওকে যথেষ্ট সময় দিতে পারেনি লুদভিগ।
আজ বাবা স্কুলে গেলে খুব খুশি হবে মেয়েটা। লুদভিগ ঠিক করেছে বিকেলে ওকে নিয়ে স্কেট করবে বা সিনেমায় যাবে। একমাত্র সন্তান এমিলির জন্যে এমন কিছু নেই, যা সে করতে পারে না। ভর্তি করেছে অভিজাত প্রাইভেট স্কুলে। ঠিকভাবে লেখাপড়ার সুযোগ পাচ্ছে এমিলি। বেহালা শিখছে নাম করা শিক্ষকের কাছে। না চাইতেই পেয়ে যাচ্ছে দামি দামি খেলনা। সবই আছে ওর, তবে ভীষণ মিস করে বাবাকে। এরপর থেকে ক্ষতিটা পুষিয়ে দেবে লুদভিগ।
বরফে জমাট বাঁধা ঘাসে থপথপ শব্দ শুনে ঘুরে তাকাল সার্জেন্ট। ‘আরে, জো! কোথায় গিয়েছিলি তুই?’
পেছনের দু’পায়ে বসে কালো মাথাটা একদিকে কাত করল বিশাল কুকুরটা। শক্তিশালী চোয়ালে কামড়ে ধরেছে রাবারের বল। অনেক বয়স হয়েছে রটওয়েইলার কুকুরটার। তবে ঠিক সময়ে ওষুধপত্র দিয়ে ওকে সুস্থ রেখেছে লুদভিগ।
‘তো দে,’ নরম সুরে বলল সে। ‘তবে এবারই শেষবার। এরপর সোজা শহরে ফিরব। এখানে আসাই উচিত হয়নি।’
লুদভিগের হাতে আস্তে করে বলটা দিল রটওয়েইলার। লালা ও কাদায় ভরে গেছে রাবারের বল। ‘তোর কপাল খুব ভাল, বুঝলি?’ কুকুরটাকে বলল লুদভিগ, ‘তোর মত সারাদিন খেলতে পারলে বেঁচে যেতাম আমিও। তুই যদি জানতি কোন্ আবর্জনার ভেতর পড়ে থাকি, কান্না আসত তোর আমার জন্যে।’ ছুঁড়ে দূরের ঘাসে বলটা ফেলল লুদভিগ। তীরবেগে ওদিকে ছুটল কুকুরটা। পেছনে ছিটিয়ে দিচ্ছে বরফমাখা কাদা।
জায়গামত পৌঁছে ফোঁসফোঁস করে শ্বাস ফেলতে ফেলতে ছোট ছোট ঝোপঝাড়ের ভেতর বল খুঁজতে লাগল রট- ওয়েইলার। খুব দ্বিধা ওটার নড়াচড়ায়। মাথা ঘুরিয়ে দেখছে এদিক-ওদিক।
‘খবরদার, বলবি না এই বলটাও হারিয়ে ফেলেছিস,’ হতাশ হয়ে বলল লুদভিগ। নিজেই নলখাগড়ার কাছে পৌঁছে বরফে জমাট ঘাস আর কাদার ভেতর খুঁজতে লাগল রাবারের নীল বল। ওটা খুঁজতে গিয়ে চারপাশের নলখাগড়া মাটিতে মিশিয়ে দিয়েছে কুকুরটা। ‘তুই চালিয়ে যা, জো,’ বিড়বিড় করল লুদভিগ। ‘তোর তো জানা নেই একেকটা বলের দাম আট ইউরো! এখন পর্যন্ত অন্তত দশটা বল তুই হারিয়েছিস। গাধা কোথাকার!’
কাদায় সিগারেটের শেষাংশ দেখে লুদভিগ ভাবল, এসব নোংরা ড্রাগখোরদের কাণ্ড। যেখানে যাবে, সর্বনাশ করে ছাড়বে সুন্দর প্রকৃতির।
আরেকটু ঝুঁকে একটা বাঁট তুলল সে।
তবে ওটা সিগারেটের শেষাংশ নয়।
খরচ করা কার্ট্রিজের খোসা। জায়গায় জায়গায় সবুজ হয়ে গেছে পিতল। জংধরা প্রাইমারের ঠিক মাঝে ফায়ারিং পিনের দাগ। গুলির রিমের নিচে খুদে অক্ষরে লেখা: নাইন .এম. এম. প্যারাবেলাম- সিবিসি।
কিন্তু এ জায়গায় নাইন এম. এম. পিস্তল দিয়ে গুলি করেছে কে? –ভাবল লুদভিগ। ফিরে এসে ওর দিকে আশা নিয়ে চেয়ে আছে জো। আবারও ঝুঁকে বরফ ভরা নলখাগড়ার ভেতর থেকে গুলির আরেকটা খোসা তুলল লুদভিগ। এটাও আগেরটার মতই। এরপর হলদে শেকড়গুলোর ভেতর পেল আরও দুটো। খুঁজতে শুরু করে ঘাসের মাঝে পেল বেশ ক’টা। বলপয়েন্ট কলম দিয়ে খুঁচিয়ে তুলছে বরফের ভেতর থেকে। তিন মিনিটে জড় হলো একুশটা বুলেটের খোসা। লুদভিগের সামনে জমে গেছে ছোট একটা স্তূপ।
একুশটা গুলির খোসা মুখের কথা নয়। গুলি করা হয়েছে একই জায়গায় দাঁড়িয়ে। সেটা করেছে মাত্র একজন লোক। বোধহয় সাধারণ পিস্তল নয়। অথবা খরচ করেছে একাধিক ম্যাগাযিন। আবার এমনও হতে পারে, ব্রাশ ফায়ার করা হয়েছে অটোমেটিক ওয়েপন থেকে। অস্ত্রটা সাবমেশিন গান হলে গুলি করতে সময় লেগেছে বড়জোর দেড় সেকেণ্ড। ব্যাপারটা খুব রহস্যময় ও জটিল মনে হচ্ছে ওর কাছে।
কলম দিয়ে ঘুরিয়ে ফিরিয়ে এক এক করে প্রতিটা খোল দেখল সে। বুলেটের নির্দিষ্ট জায়গায় ম্যাগাযিনের স্প্রিং চেপে বসার দাগ। ইজেক্টার পোর্ট থেকে ছিটকে যাওয়ার সময় খোলের গায়ে লেগেছে হালকা চিহ্ন। এত দিন পর আর করডাইটের গন্ধ নেই খোসার ভেতর। এক এক করে একুশটা গুলির খোসা ছোট এক প্লাস্টিকের ব্যাগে রাখল লুদভিগ। জ্যাকেটের পকেটে চলে গেল ব্যাগটা। ভুলে গেছে রাবারের বলের কথা। বুঝে নিল ঠিক কোথা থেকে গুলি করা হলে এখানে এসে পড়বে খোসাগুলো।
আশপাশে কেউ নেই। হাত বাড়িয়ে কুকুরটার মাথায় আদরের চাপড় দিল লুদভিগ। বিড়বিড় করে বলল, ‘ঠিক আছে, চল, জো, আমাদের কাজ এখানে শেষ।’ পাশাপাশি হেঁটে গাড়ির সামনে পৌঁছুল ওরা। হ্যাচ খুলতেই লাফিয়ে গাড়ির ভেতর ঢুকল জো। আধহাত জিভ বের করে হাঁফাতে লাগল। ভেতরে হুইল আর্চে ঝুলছে স্পেয়ার চাকা। ওটা খুলে নিয়ে লেকের তীরে পৌছে গেল লুদভিগ।
আরও ঘন হয়েছে কুয়াশা। বরফে জমাট লেকের ওপর দিয়ে স্পেয়ার চাকা গড়িয়ে দিল সে। ধূসর বরফের নিচে আবছাভাবে দেখছে কালো গভীর জল। বেশ কয়েক গজ গিয়ে কাত হয়ে পড়ল চাকা। অনায়াসেই ওটার ওজন নিচ্ছে পাতলা বরফের মেঝে।
হোলস্টার থেকে সিগ সাওয়ার পি২২৬ পিস্তলটা নিয়ে পড়ে থাকা চাকার আশপাশে গুলি ছুঁড়ল, লুদভিগ। কানে ঝিঁঝি ধরিয়ে দিয়েছে ‘নাইন এম. এম. বুলেটের গর্জন লেকের উল্টো দিকের তীর থেকে এল প্রতিধ্বনি। দ্বিতীয়বারের মত গুলি ছুঁড়ল লুদভিগ। তারপর আবারও। কী ঘটে দেখার জন্যে অপেক্ষা করছে সে।
ফাটল ধরেছে বরফের মেঝেতে। তীর থেকে পনেরো গজ দূরে বগবগ আওয়াজে পিছলে লেকে নেমে গেল ভারী চাকা।
দামি মার্সিডিযের চাকার কথা না ভেবে একজন মানুষের ওজনের কথা ভাবছে কেইলম্যান। বরফ আরও পুরু হলে চির ধরাতে লাগবে আরও ওজন। কিন্তু কতটা ওজন চাই লেকের বরফের মেঝে ফাটিয়ে দিতে? সেজন্যে কি দরকার ছিল একুশটা নাইন এম. এম. বুলেট? একটু নড়লেই পকেটে মৃদু আওয়াজ তুলছে খরচ হওয়া একুশটা গুলির খোসা। এখন লুদভিগের মনে হচ্ছে, গত বছর জানুয়ারি থেকেই ওগুলো পড়ে আছে লেকের তীরে।অক্সফোর্ডশায়ারের সেই হোটেল কক্ষ।
পাশাপাশি দুই চেয়ারে বসে ভিডিয়ো ক্লিপ দেখছে রানা ও লিয়া। ছবির মান নিম্ন শ্রেণির। থরথর করে কাঁপছে দৃশ্য। ভিডিয়োতে দেখা গেল মোমবাতি থেকে চারপাশে ছড়িয়ে পড়েছে কমলা-হলদেটে আভা। ক্যামেরাম্যান আছে পাথরের বিরাট এক ঘরে। মেঝেতে কালো-সাদা টাইল্স্। ঘরের আরেক প্রান্তে কয়েক ফুটের ব্যবধানে তিনটে পাথরের পিলার। বহু ওপরে গম্বুজের মত ছাত। তিনটে পাথরের পিলারের সামনে ছোট, উঁচু মঞ্চ। পেছন-দেয়ালে ঝুলছে রামছাগলের সোনার মাথা। আগুনের কাঁপা আলোয় চকচক করছে ওটার দুই শিং।
ভুরু কুঁচকাল লিয়া। ‘বুঝছি না জায়গাটা কোথায়।’
‘আবছা আওয়াজ শুনছ?’ বিড়বিড় করল রানা। ভলিউম বাড়িয়ে দিল ল্যাপটপের। এবার শুনল শ্বাস-প্রশ্বাসের ভারী আওয়াজ। ওই শব্দ করছে ক্যামেরাম্যান। হঠাৎ আরেকদিকে ঘুরল ক্যামেরা। ঝাপসা হলো দৃশ্য। মাইক্রোফোনে ভেসে এল ভীত কণ্ঠ, বিড়বিড় করছে: মাই গড! ও, মাই গড!’
‘অ্যালেকের গলা, ফিসফিস করল লিয়া। খামচে ধরল টেবিলের কিনারা। চাপ খেয়ে সাদা হয়েছে সুন্দর আঙুলের ডগা।
গভীর মনোযোগ দিয়ে ছায়াছবি দেখছে ওরা।
ঠিক দিকে তাক করা হলো ক্যামেরা।
কালো এবড়োখেবড়ো কী যেন ঢেকে দিল ছবির তিনভাগের একভাগ।
‘অ্যালেক লুকিয়ে আছে পিলারের আড়ালে,’ বলল রানা। এইমাত্র ধনুকের মত বাঁকা খিলানের তলা দিয়ে ঘরে ঢুকেছে একদল লোক। ঘোলাটে হলো দৃশ্য। ক্যামেরা ঝাঁকি খাওয়ার পর চালু হলো অটোফোকাস।
দলে অন্তত বারো থেকে পনেরোজন লোক। পরনে কালো সুট। পিলারের আরও পেছনে সরল ক্যামেরা।
‘ওখানে কী করছে অ্যালেক?’ ফিসফিস করল লিয়া।
মঞ্চের সামনে অর্ধচন্দ্রের মত হয়ে দাঁড়াল লোকগুলো। প্রত্যেকে যেন পাথুরে মূর্তি। অ্যাটেনশনের ভঙ্গি, তবে দু’হাত পেছনে বাঁধা। কারও চেহারা দেখা গেল না। সবচেয়ে কাছের জন আছে অ্যালেকের কাছ থেকে মাত্র ক’ফুট দূরে। ক্যামেরা তাক হলো তার দিকে। লোকটার চুল বালিরঙা। আর্মি ছাঁট দেয়া। অটোফোকাসের কল্যাণে স্পষ্ট দেখা গেল তার মুখের এক অংশ। মুচড়ে গেছে ক্ষত-বিক্ষত একটা কানের লতি। ওটা ছিঁড়ে গেলে সেলাই করা হয়েছিল অযত্নের সঙ্গে।
মঞ্চের দিকে মন দিল রানা। ওদিকটা আবছা বলে ভাল করে কিছুই দেখা যাচ্ছে না। অবশ্য ক’মুহূর্ত পর বুঝে গেল ও, ওটা কী ধরনের মঞ্চ। ওই ঘরের মূল আকর্ষণ ওটার বেদি।। দু’দিকে দেয়ালের গায়ের বারোটা গর্তে জ্বলছে বারোটা মোমবাতি। ওই মঞ্চে বোধহয় ঘটবে নারকীয় কোনও বীভৎস হত্যাকাণ্ড। আগেও এমন কালো জাদুর আচারানুষ্ঠান দেখেছে রানা।
বেদির মাঝখানে দেখা যাচ্ছে দু’ফুট ব্যাসের একটা গাছের এবড়োখেবড়ো, রুক্ষ গুঁড়ি। উচ্চতায় আট ফুট। ওপরে লোহার রিভেট করা বেল্ট থেকে ঝুলছে ভারী দুটো শেকল।
ঘরের ভেতর নড়াচড়া দেখল রানা ও লিয়া। বেদিওয়ালা মঞ্চের পেছনে খুলে গেছে লোহার উঁচু দরজা। ঘরে ঢুকল তিনজন লোক। দু’পাশের দু’জনের মুখে আঁটা কালো মুখোশ। তৃতীয়জন বোধহয় বন্দি। শক্ত করে ধরা হয়েছে তার দু’হাত। ছুটে যেতে আপ্রাণ চেষ্টা করছে মাঝের লোকটা। টেনে হিঁচড়ে তাকে মঞ্চে তুলে দাঁড় করানো হলো বেদির সামনে।
নড়ল ক্যামেরা।
উত্তেজিত শ্বাস-প্রশ্বাসের ফোঁসফোঁস আওয়াজ।
পাথুরে দেয়ালে বাড়ি খেয়ে ফিরল বন্দির ভীতসন্ত্রস্ত চিৎকারের প্রতিধ্বনি।
‘আমার মনে হয় বাকি দৃশ্য তোমার না দেখাই ভাল,’ লিয়াকে বলল রানা। হাত বাড়িয়ে দিল স্টপ বাটনের দিকে।
‘পুরোটা দেখতে চাই,’ চাপা স্বরে আপত্তি জানাল লিয়া।
কাঠের গুঁড়ির ওপর লোকটাকে ঠেসে ধরল কালো মুখোশ পরা লোকদু’জন। বন্দির হাতে জড়িয়ে দিল ভারী শেকল। আগের চেয়ে জোরে শোনা যাচ্ছে তার চিৎকার।
মুখোশ পরা ডানদিকের জন সামনে দাঁড়িয়ে দু’হাত উঁচু করে কী যেন দেখাচ্ছে বন্দিকে। তার পিঠে ফোকাস হলো ক্যামেরার লেন্স। লোকটা কী করছে, বোঝা গেল না। তীক্ষ্ণ হয়ে উঠল বন্দির আর্তনাদ। প্রাণপণে ছুটে যেতে চাইছে শেকল থেকে।
সরে এল মুখোশধারী। কী যেন ঝুলছে বন্দির মুখে। ওটা সরু দড়ি বা কেই। কালো পোশাক পরা লোকটা পিছিয়ে যেতেই টানটান হলো কেইল্।
রানা বুঝে গেল এবার কী ঘটবে।
থরথর করে কাঁপছে ক্যামেরা।
‘হায়, যিশু!’ ঢোক গিলল আতঙ্কিত লিয়া। ‘জিভে বড়শির মত কী যেন গেঁথে দিয়েছে!’
কালো পোশাক পরা লোকটা ঘুরে দাঁড়াল দর্শকদের দিকে
গিটারের তারের মত টানটান হলো কেই। এখন আর চিৎকার করার সাধ্য নেই বন্দির। মুখ থেকে ছয়ইঞ্চি বেরিয়ে এসেছে জিভ। কোটর থেকে খসে পড়তে চাইছে বেচারার চোখদুটো। বাঁশপাতার মত কাঁপছে শরীরটা।
সামনে বাড়ল দ্বিতীয় মুখোশধারী। মোমবাতির লালচে আলোয় ঝিক করে উঠল কী যেন। রানা ও লিয়া দেখল, মাথার ওপর নকশাখচিত একটা ড্যাগার তুলেছে লোকটা।
মোমের আলোয় ঝিলিক তুলে নেমে এল ড্যাগার। ভয় পেয়ে মাথা পিছিয়ে নিতে চাইল বন্দি। কিন্তু পারল না। কচ্ করে কেটে নেয়া হলো তার জিভ। সাপের মত কিলবিল করে মঞ্চের সামনের দিকে চলে গেল কেব্‌ল্। ওটার সঙ্গে গেঁথে আছে কাটা জিভ। বন্দির মুখ থেকে গলগল করে রক্ত বেরোচ্ছে। প্রচণ্ড যন্ত্রণায় এদিক-ওদিক করছে মাথা। উল্টে গেছে দুই চোখ।
অবশ্য ওই ব্যথা অল্প সময়ের জন্যে। সামনে এগিয়ে ঘ্যাচ করে বন্দির পেটে ছোরা গাঁথল মুখোশধারী। আগে বোধহয় কসাই ছিল। পেশাদারী দক্ষতার সঙ্গে পেট চিরে বন্দির পাঁজরের খাঁচায় ঢুকিয়ে দিল ধারালো ছোরা।
অসহায় মানুষটার রক্ত ও পিচ্ছিল নাড়িভুঁড়ি বেরিয়ে আসতেই অন্যদিকে চোখ ফেরাল রানা।ভয়ানক দৃশ্যটা দেখার অনেকক্ষণ পর অবশেষে শান্ত হয়েছে লিয়া। যদিও সেজন্যে ওকে দিতে হয়েছে কড়া ঘুমের ওষুধ। এখন হোটেল কক্ষে অকাতরে ঘুমাচ্ছে বেচারি। বালিশে বিছিয়ে আছে মেঘের মত একরাশ কালো চুল। ধীরে ধীরে উঠছে-নামছে বুক ও পেট।
লিয়ার গা কম্বল দিয়ে ঢেকে বিছানার ধারে বসে থাকল রানা, চিন্তিত। বহুক্ষণ পর আবারও গিয়ে বসল ল্যাপটপের সামনে। প্রথম থেকে দেখল গোটা ভিডিয়ো ক্লিপ।
পরের দু’বার দেখার সময় নানান জায়গায় থেমে বুঝে নিল জরুরি কিছু দিক। পরিষ্কার টের পেল, বন্দি খুন হলে কী সাঙ্ঘাতিক ভয় পেয়েছে অ্যালেক। সেজন্যেই খুব কেঁপেছে ছবি। আগের চেয়েও বেশি হাঁফিয়ে উঠেছে বেচারা। তারপর ছুটে পালিয়ে গেছে মন্দির ছেড়ে।
আবারও ভিডিয়ো স্থির করে দেখল রানা। ক্যামেরা দেখাচ্ছে পাথুরে দেয়াল। ওটা কোনও স্টেয়ারকেস। গোটা ভিডিয়ো ক্লিপ অদ্ভুত লাগছে ওর। জায়গায় জায়গায় থামিয়ে খেয়াল করছে নানান কিছু। অ্যালেক ছুট দিতেই পেছনে পড়ল রুক্ষ পাথুরে দেয়াল। ডোরওয়ে পেরোলে শুরু হলো বিলাসবহুল, অভিজাত বাড়ির দামি কাঠের চকচকে প্যানেলিং করা করিডোর। ছাতের আলোয় ঝিকঝিক করছে একটা পেইণ্টিং। ভিডিয়ো পয করে কাছ থেকে চিত্রটা দেখল রানা।
পেইন্টিংটা কোনও সমাবেশের। লোকগুলো বসেছে এক বিশাল হলঘরে। এই ঘর সেই ঘরের মতই, যেখানে খুন হয়েছে বন্দি। মেঝেতে একই টাইল্স্। লোকগুলোর মাথায় পরচুলা। পরনে আঠারো শত শতাব্দীর পোশাক—ব্রোকেড জ্যাকেট ও সিল্কের মোজা। দেয়ালে দেয়ালে অচেনা সিম্বল তবে বোঝা গেল না ওগুলো কীসের।
ভিডিয়ো ক্লিপ আবারও দেখতে লাগল রানা। শ্বাস নিতে গিয়ে হাঁসফাঁস করছে অ্যালেক। টলতে টলতে ছুটে চলেছে করিডোর ধরে। কেউ পিছু নিয়েছে কি না বুঝতে একবার ঘুরে তাকাল।
ভিডিয়োতে দেয়ালের একটা অ্যালকোভ দেখল রানা। ওখানে অস্বাভাবিক কিছু। ওটা মিশরীয় বলেই মনে হলো। কোনও ফারাওয়ের মূর্তির মুখে মৃত্যু-মুখোশ।
এরপর হঠাৎ করেই শেষ হলো ভিডিয়ো ক্লিপ। ক্যামেরা অফ করেছে অ্যালেক।
কালো স্ক্রিনের দিকে চেয়ে রইল রানা। যা দেখেছে, তার অর্থ আসলে কী, বুঝতে চাইছে। ফাইলের প্রপার্টিতে ক্লিক দিল। ভিডিয়ো ক্লিপটা তৈরি হয়েছে অ্যালেকের মৃত্যুর রাতেই নয়টা সাতাশ মিনিটে।
ভিডিয়োটা রহস্যজনক। পুলিশের তরফ থেকে বলা হয়েছে, সুন্দরী এক মহিলাকে পটিয়ে নিয়ে তার সঙ্গে পার্টি ত্যাগ করেছিল মাতাল অ্যালেক। এরপর বরফে ছাওয়া লেকে স্কেট করতে গিয়ে পানিতে ডুবে মৃত্যু হয় ওর। অথচ এ ভিডিয়ো অনুযায়ী মৃত্যুর আগে পৈশাচিকভাবে একজন লোককে খুন হতে দেখেছে অ্যালেক। তা হলে কি এতবড় পশু হয়ে গিয়েছিল, পাশবিক হত্যাকাণ্ড দেখার পরেও লেকের তীরে গেছে মেয়েটাকে নিয়ে ফুর্তি করতে? এসব একেবারেই মিলছে না অ্যালেকের স্বভাবের সঙ্গে!
মনে মনে হিসাব কষছে রানা।
সুসংগঠিত কোনও দলের হাতে অসহায় এক লোককে খুন হতে দেখেছে অ্যালেক। তারা ভয়ঙ্কর নিষ্ঠুর, ধনী ও বিপজ্জনক। হাতে প্রমাণ এলেও পুলিশের কাছে না গিয়ে ভিডিয়ো গোপন করেছে অ্যালেক। প্রথম সুযোগে সিডি পাঠিয়ে দিয়েছে বোনের কাছে। এরপর মৃত্যু হয়েছে ওর বরফের মেঝে ভেঙে লেকে পড়ে। খুব তাড়াহুড়োয় শেষ করা হয়েছে তদন্ত। অথচ, এমন হওয়ার কথা নয়। আর তারপর লিয়া যখন টিভিতে দর্শকদের জানাল, অ্যালেকের সংগ্রহ করা ডেটা ওর কাছে আছে, তখন থেকেই কারা যেন চাইছে ওকে কিডন্যাপ করতে।
ঘুমন্ত লিয়ার মুখ থেকে এলোমেলো চুলগুলো সরিয়ে দিতে মন চাইল রানার। চাপা দীর্ঘশ্বাস বেরোল ওর বুক চিরে। অ্যালেকের মৃত্যুর ধকল মাত্র সামলে নিয়েছে, এমনসময় আবার ওই একই বিষয়ে জড়িয়ে গেছে লিয়া। আরও খারাপ দিক হচ্ছে বেচারি এখন জানে, দুর্ঘটনা ছিল না সেটা, খুন হয়েছে ওর ভাই। মাতাল হয়ে ফুর্তি করতে গিয়ে নয়, তার মৃত্যু হয়েছে ভীষণ আতঙ্কের ভেতর। কেউ বা কোনও দল ঠাণ্ডা মাথায় শেষ করে দিয়েছে তাকে।
কিন্তু কাজটা কাদের? – আনমনে ভাবল রানা।
ঘরের কোণে গিয়ে বসল আর্মচেয়ারে। ক্লান্তিতে ভেঙে আসছে দেহ! গত দেড় সপ্তাহে প্রতিদিন ঘুমাতে পেরেছে বড়জোর এক বা দুই ঘণ্টা।
চোখ বুজে বসে থাকল রানা। মাথায় এল পুরনো সব স্মৃতি। কানে যেন শুনতে পেল অ্যালেকের ভরাট হাসির আওয়াজ। তখনই মনে পড়ল বিশেষ একটি দিনের কথা। সেদিন অ্যালেক না বাঁচালে নিশ্চিতভাবেই মারা পড়ত ও।
.
আগে ইউরোপে এমন শীত দেখেনি রানা। ও ছিল ওয়েস্- এর সীমান্তে। বাংলাদেশ থেকে পাঠানো হয়েছিল বিশ্বের সেরা কমাণ্ডো ট্রেইনিঙে। প্রতিযোগিতা করতে হবে বেশকিছু দেশের সামরিক অফিসার ও সৈন্যদের সঙ্গে। তাদের ভেতর ছিল ২২ স্পেশাল এয়ার সার্ভিস ফোর্সের যোদ্ধারাও। ওরাই ব্রিটিশ আর্মির সেরা ও অভিজাত ফাইটিং ফোর্স।
রানা আজও ভাবে, ওই ট্রেইনিঙে কেন গিয়েছিল অ্যালেক? কৌতুক করে বলত, আমি এসেছি ট্রেইনিঙের নামে গরুর কাবাব আর ভেড়ার মাংসের চপ খেতে, নইলে নরকের মত এই সিকেনার ওয়ান এলাকায় আসি?
প্রথম ভোরে হেরিফোর্ড ত্যাগ করে ওদের কনভয় গিয়ে ঢুকল মধ্য ওয়েল্স-এর ক্যাব্রিয়ান পর্বতমালার ভেতর। ঝরঝর করে পড়ছে তুষার। সারাদিন কীসের মাঝ দিয়ে যেতে হবে বুঝতে পেরে মুখ শুকিয়ে গিয়েছিল প্রায় সবার। তবে তাদের মধ্যে একমাত্র মানুষ অ্যালেক, যে কি না হাসিমুখে মস্করা করছিল। রাইফেল হাতে দোদুল্যমান, চলন্ত বেডফোর্ড ট্রাকের কোণে বসে ভাবছিল রানা, আগামী কয়েক সপ্তাহ প্রচণ্ড দৈহিক ও মানসিক চাপ যাবে ওর ওপর দিয়ে। এই যে দল বেঁধে চলেছে, কয়েক দিনের ভেতরেই ঝরে যাবে এদের বেশিরভাগ অফিসার ও সৈনিক। যারা রয়ে যাবে, তাদেরকে দেয়া হবে চোদ্দ সপ্তাহের কঠোরতম ট্রেইনিং। তার ভেতর থাকবে অ্যাডভান্সড্ ওয়েপন অ্যাণ্ড সার্ভাইভাল ইন্সট্রাকশন, প্যারাশুট কোর্স, ল্যাংগুয়েজ ইনিশিয়েটিভ টেস্টিং, জাঙ্গল-ওঅরফেয়ার ট্রেইনিং, সমস্ত ওজন বহন করে একহাজার গজ সাঁতার প্রশিক্ষণ ও ইন্টারোগেশন-রেফিস্ট্যান্স এক্সারসাইয। এসব করতে গিয়ে যে-কোনও সময়ে প্ৰাণ যাবে যে-কারও। ট্রেইনিঙের এক পর্যায়ে টিকে থাকবে মাত্র কয়েকজন। তারা পাবে অত্যন্ত সম্মানসূচক কোভেটেড উইংড ড্যাগার ব্যাজ। ব্রিটিশ ফোর্স থেকে যারা এসেছে, তারা চাইলে যোগ দিতে পারবে কিংবদন্তির রেজিমেন্ট ২২ স্পেশাল এয়ার সার্ভিস ফোর্সে। কোনও কোনও বছর গোটা ব্রিটেন থেকে একজন অফিসার বা সৈনিকও পাশ করে না এই ট্রেইনিঙে। এবার অবশ্য সব শেষে বাংলাদেশ ও অন্যান্য দেশের প্রতিযোগীদের সঙ্গে রেজিমেন্ট ২২ স্পেশাল এয়ার সার্ভিস ফোর্সের হবে একটি প্রতিযোগিতা। প্রথম তিনজনকে দেয়া হবে বিশেষ সম্মাননা।
সিকেনার ওয়ানের ট্রেইনিং ছিল ভীষণ কঠিন। বরফের মত ঠাণ্ডা ভোরে আবারও মন শক্ত করত একদল ক্লান্ত মানুষ সেদিনের নির্যাতনের জন্যে। প্রতিদিন একটু একটু করে বাড়ত পরিশ্রমের মাত্রা। প্রতি রাতে টুপটাপ করে তুষার ঝরত ক্যাম্পের ক্যানভাসের ওপর, আর গোল হয়ে নীরবে বসে থাকত ওরা। রাতে দারুণ খাবার দেবে, শীঘ্রি সে-আশা বিদায় নিল অ্যালেকের মন থেকে। হতাশ হয়ে পড়ল ও। ট্রেইনিংটা মন ভেঙে দেয়ার মতই।
গোটা সপ্তাহ ধরে ওদের ওপর দিয়ে চলল স্টিম রোলার। এমন কী রানাও তৈরি ছিল না এত সব সহ্য করতে। ওই এলাকায় বছরের সবচেয়ে খারাপ পরিবেশ হয় এ সময়ে। দেহে নানান ব্যথা ও ক্ষত নিয়ে এক শ’ আটত্রিশজনের ভেতর টিকে থাকল শেষপর্যন্ত বারোজন। শোঁ-শোঁ আওয়াজ তোলা তুষার ঝড়ের ভেতর দিয়ে চব্বিশ ঘণ্টা মার্চ করল ওরা। ওই কোর্সের জন্যে ভলান্টিয়ার হয়েছিল এক এসএএস মেজর, বয়স তেত্রিশ। গন্তব্যে পৌঁছুবার পর জানা গেল হারিয়ে গেছে সে। পরে তুষারের মাঠে পাওয়া গেল তার লাশ।
কীভাবে যেন যন্ত্রণা বা কষ্ট সহ্য করার শক্তি বেড়ে গেল রানার। বুঝে গেল আরও দুর্ভোগ সহ্য করেও টিকে থাকতে পারবে ও। মাঝে মাঝে গলা ভিজিয়ে নেয়ার জন্যে চুলো জ্বেলে গলিয়ে নিত তুষার। সেসময়ে ব্যাকপ্যাক থেকে নিয়ে কামড় দিত পাথরের মত শক্ত মার্স বারে। ওটার চিনি দিত একরাশ শক্তি। আবারও হেঁটে চলত রানা। বারবার মনে হতো, বাদ দিই এবার, আর তো পারি না। কিন্তু চিন্তাটা মনে এলেই চোখের সামনে ভেসে উঠত সবুজের বুকে লাল এক জ্বলজ্বলে সূর্য। বিড়বিড় করে বলত, ‘না, তোকে পারতে হবে। প্রথম হতেই হবে তোকে। তুই হারবি না! তোকে প্রমাণ করতেই হবে, তুই বাংলাদেশের সুযোগ্য সন্তানদের একজন!’
এই ট্রেইনিং দুর্ধর্ষ যোদ্ধার মন ভেঙে দেয়ার জন্যে তৈরি। এরপরেও কেউ পাশ করলে, সে হবে সবচেয়ে কঠোরভাবে প্রশিক্ষিত কমাণ্ডো। বিশ্বে রয়েছে সে ধরনের মাত্র কয়েক শ’জন যোদ্ধা। প্রতিটি মুহূর্ত ছিল একেকটা করে পরীক্ষা।
আরও কঠিন হলো প্রশিক্ষণ। রাতে অতি ক্লান্তিতে ভেঙে আসত সবার শরীর। ক্যাম্পে ফিরে মোজায় জলপাইয়ের তেল মাখত ওরা, যাতে পরদিন পায়ের ফোস্কা নরম থাকে। প্রশিক্ষণের সময় অদ্ভুত ঘোরের ভেতর দিয়ে পেরোত প্রতিটা দিন। আগের চেয়ে দীর্ঘ যাত্রায় হেঁটে যেত ওরা। ক্রমেই বাড়ত প্যাকের ওজন। মন শক্ত করে এক পা এক পা করে গন্তব্যের দিকে এগোত ওরা। দূরে কোনও জায়গা টার্গেট করত রানা, তারপর ওখানে পৌঁছুলে খুঁজে নিত পরের টার্গেট। তাতে যেন বাড়ত দৈহিক যন্ত্রণা।
তৃতীয় সপ্তাহের চতুর্থ দিন টিকল ওরা মাত্র আটজন। পেন ওয়াই ফ্যান পর্বতের চূড়ার কাছে উঁচু এক জমিতে পৌঁছুল রানা। ঘুরে দেখল, দূরে সাদা তুষারের চাদরের বুক চিরে জঙ্গল ভেদ করে আসছে সবুজ ফোঁটার মত কিছু বিন্দু। ওর তিরিশ গজ পেছনে অ্যালেক।
বন্ধুর জন্যে অপেক্ষা করল রানা। তবে পৌঁছুতে বহুক্ষণ নিল অ্যালেক। রানা বুঝল, শরীরের শেষ শক্তি খরচ করে এ পর্যন্ত এসেছে বেচারা। একেক পা এগোতে গিয়ে টলমল করছে ভরপেট মহুয়া ফুল খাওয়া মাতাল ভালুকের মত। তারপর আর দাঁড়িয়ে থাকতে পারল না। হাঁটু গেড়ে বসল তুষারের ভেতর। রাইফেল ধরে হাঁফাতে হাঁফাতে বলল, ‘এগোও! আমি শেষ! যদি বাঁচি, ক্যাম্পে দেখা হবে!’
চিন্তায় পড়ে বন্ধুকে দেখল রানা। ‘চলো, আমি তোমাকে ধরে নিয়ে এগোই। আর মাত্র কয়েক মাইল।’
‘উপায় নেই, রানা। আর এক পা-ও হাঁটতে পারব না।’
‘তো বিশ্রাম নাও। তোমার জন্যে অপেক্ষা করছি। পরে একসঙ্গে যাব,’ জানাল রানা।
চোখ থেকে তুষারকণা সরিয়ে ওকে দেখল অ্যালেক। বিশ্রীভাবে কেশে উঠল। ‘না। তুমি এগোও। আমাকে ডুবিয়ে দিয়ো না। গর্ব করে লিয়াকে বলে ফেলেছি, তুমি এই ট্রেইনিঙে ফার্স্ট হবে।’
দু’পায়ের তালু ছিলে গেছে রানার। ভারী ব্যাকপ্যাকের ওজনে স্ট্র্যাপের রুক্ষ ফিতা চেপে বসেছে পিঠে। মেরুদণ্ড বেয়ে দরদর করে নামছে উষ্ণ রক্ত। হতাশ রানা বুঝল, অ্যালেকের ওজন বয়ে এগোতে পারবে না। নিজের ওজন বহন করাই প্রায় অসম্ভব। বড় মুখ করে ওর ব্যাপারে লিয়াকে বহু কিছু বলে ফেলেছে অ্যালেক। এখন যদি রানা হেরে যায়, মাথা হেঁট হবে বন্ধুর। নিজেও ছোট হবে রানা। মনের চোখে দেখল লিয়ার মিষ্টি মুখ। শুকনো গলায় বলল, ‘ঠিক আছে, পাহাড়ে ইন্সট্রাক্টর আছেন। তিনি তোমাকে ফেরত নিয়ে যাবেন ক্যাম্পে’
হাত নাড়ল অ্যালেক। ‘রওনা হও। আমি ঠিক আছি। যেতে দেরি হলে বাদ পড়বে ট্রেইনিং থেকে। আমাকে ডুবিয়ে দিয়ো না, রানা!’
অপরাধবোধ ও সারা শরীরের ব্যথা নিয়ে আবারও রওনা হলো রানা। সামনে থেকে হাওয়ায় ভর দিয়ে হু-হু করে এল তুষারকণা। প্রায় খাড়া পাথুরে ঢাল বেয়ে নামার সময় পিছলে গেল বুট। কুয়াশাচ্ছন্ন পাথরের বড় এক স্তূপের কাছে নড়াচড়া দেখল রানা। পাইন গাছের জঙ্গল থেকে বেরিয়ে এল হুড পরা এক ছায়ামূর্তি।
ওই অফিসারের চেহারা মনে পড়ল রানার। এ-ও একজন মেজর। এসেছে রয়েল ফিউসিলিয়ার গ্রুপ থেকে। আজ ক্যাম্পে তাকে দেখেনি রানা। প্রথম থেকেই দলের অন্যদের থেকে দূরে সরে থাকে সে। তার ধূসর চোখে ওর প্রতি অবজ্ঞা আর ঘৃণা দেখেছে রানা।
‘ভাবিনি বাঙালি একজন এতদূর আসতে পারবে,’ বলল মেজর।
‘তা হলে ভুল ভেবেছিলে।’
তিক্ত হাসল লোকটা। ‘তোমার কাছে লাইটার হবে?’
‘সিগারেট ধরাবার সময় কোথায়? ‘ রানা কথাটা বলতেই হঠাৎ ওর বুকে জোরে একটা ধাক্কা দিল আর্মি অফিসার। তাল সামলাতে না পেরে ঢালু পাহাড় বেয়ে গড়িয়ে নেমে চলল রানা। পতনের গতি আরও বাড়ল পঞ্চাশ পাউণ্ড ওজনের প্যাকের জন্যে। ঢালু জমি খামচে ধরতে গিয়ে রাইফেল হারাল রানা। পাহাড়ের পায়ে হুড়মুড় করে নামতেই ওর পা ফাটিয়ে দিল বরফের পাতলা চাদর। পরক্ষণে কাদা ভরা এক ডোবার ভেতর ঊরু পর্যন্ত গেঁথে গেল রানা।
ওপর থেকে দেখছে ব্রিটিশ মেজর। একবার কাঁধ ঝাঁকিয়ে নিজের পথে রওনা হয়ে গেল লোকটা।
আঠালো কাদার ডোবা। তলিয়ে যাচ্ছে রানা। পিঠ থেকে নামাতে চাইল ভারী ব্যাকপ্যাক। তবে স্ট্র্যাপদুটো চেপে বসেছে কাঁধে। ভারী ওজনের কারণে দ্রুত ডুবছে রানা। বরফে জমাট বাঁধা কয়েকটা নলখাগড়া দেখে আঁকড়ে ধরল। পা তুলবে কাদা থেকে। কিন্তু বরফ আর কাদা থেকে বগবগ আওয়াজ তুলে উঠে এল নলখাগড়া। আরও ছয়ইঞ্চি নেমে গেল রানা। কোমর পর্যন্ত ডুবে গেল শীতল, নরম কাদায়। ইঞ্চি-ইঞ্চি করে তলিয়ে যাচ্ছে। ডুবে গেল কোমরের বেল্ট। চমকে গেল রানা… চোরাবালি নাকি! উঠে এসে পাঁজরের নিচের হাড় স্পর্শ করল কাদা। চোরাবালিতে পড়লে কী করতে হয় জানে রানা। কিন্তু কোনও কৌশলে কাজ হলো না পিঠের ভারী ওজনের কারণে।
তীরে পৌঁছুবার চেষ্টা করতে গিয়ে আরও দুর্বল হলো রানা। আশপাশে কেউ থাকলে সাহায্য পাবে, ভাবল ও। তবে ওর চিৎকার চাপা পড়ল জোরালো হু-হু হাওয়ার গর্জনের নিচে। শেষমেশ হাল ছেড়ে দিল রানা। কাদা উঠে আসছে আরও।
যা ভেবেছে তার চেয়ে অনেক গভীর এ ডোবা। দ্রুত ডুবছে রানা। একটু পরেই জীবন্ত কবর হয়ে যাবে কাদার ভেতর। এরই মধ্যে ভীষণ শীতে অবশ হয়েছে দুই পা। ঊরু পর্যন্ত সাড়া নেই। ডোবা থেকে না উঠতে পারলে এখুনি শুরু হবে হাইপোথারমিয়া। এমন সময় বুটের আগায় কিছুটা শক্ত মাটি টের পেল ও। তীরের দিকে এগোতে চাইল রানা। কিন্তু লাভ হলো না, নরম কাদা আরও আঁকড়ে ধরল ওর সর্বাঙ্গ, নড়তে দেবে না। দ্রুত ফুরিয়ে আসছে শক্তি। বুক ছাড়াল নরম কাদা। বরফ-ঠাণ্ডা পরিবেশে কঠিন হয়ে উঠল শ্বাস নেয়া।
রানা বুঝল, বাঁচার উপায় নেই। আজ কাদা ভরা ডোবার ভেতর মৃত্যু হবে ওর। আবারও লাথি মেরে তীরের দিকে যেতে চাইল। কিন্তু শক্তি নেই শরীরে। একইঞ্চিও এগোতে পারল না।
‘রানা!’
বহু দূর থেকে যেন উচ্চারিত হলো ওর নাম। মুখ তুলে পাহাড়ের দিকে তাকাল রানা। তুষারপাতের মাঝে ঢালু জমি বেয়ে নেমে আসছে আর্মির পোশাক পরা একটা ছায়ামূর্তি। তার দিকে চেয়ে রইল রানা। প্রায় পিছলে নেমে এসে একটু পর ডোবার ধারে পৌঁছুল লোকটা।
রানার প্রিয় বন্ধু অ্যালেক বেকার।
‘এটা শক্ত করে ধরো,’ রাইফেলের বাঁট এগিয়ে দিল সে। খপ্ করে ওটা ধরল রানা। বাঁটের ওয়েবিং স্লিং জড়িয়ে নিল অ্যালেক নিজের কোমরে। শক্ত পাথরে পা বাধিয়ে রানাকে টেনে তুলতে চাইল ও। প্রচণ্ড শক্তি খাটাতে গিয়ে গলা চিরে বেরোচ্ছে চাপা গর্জন। দু’হাতে রাইফেলের নল ধরে পিছিয়ে যাচ্ছে একটু একটু করে। টান খেয়ে একইঞ্চি-দুইইঞ্চি করে উঠতে লাগল রানা। কাদা থেকে এল চোঁ-চোঁ আওয়াজ। লাথি মেরে এগোতে গিয়ে পায়ের নিচে পেয়ে গেল ও কিনারার অপেক্ষাকৃত শক্ত মাটি।
একমিনিটের ভেতর ডোবা থেকে উঠে এল রানা। ওকে শক্ত জমিতে টেনে এনে হাঁফাতে লাগল অ্যালেক। ডোবার তীরে শুয়ে থাকল রানা। শ্বাস নিতে গিয়ে মনে হচ্ছে যে- কোনও সময়ে ফেটে যাবে বুকটা।
মিনিট পাঁচেক পর কাদা ভরা রাইফেল কাঁধে ঝুলিয়ে ওর দিকে হাত বাড়িয়ে দিল অ্যালেক। হাসছে বত্রিশ পাটি দাঁত বের করে। ‘উঠে পড়ো, ব্রাদার! তুমি না বলে ফার্স্ট হবে? জলদি!’
সেই সন্ধ্যায় ক্যাম্পে পৌঁছল মাত্র ছয়জন। অন্যরা হতক্লান্ত শরীরে চলে গেছে হেরিফোর্ডের রেলওয়ে স্টেশনের উদ্দেশে। দু’এক দিন বিশ্রাম নিয়ে যে-যার মত ফিরবে পুরনো ইউনিটে।
ট্রেইনিং শেষে প্রায় খালি ট্রাকে চেপে ফেরার সময় ওদের সঙ্গে সেই মেজরকে দেখেছিল রানা। ওকে দেখেই চোখ নিচু করে নিল লোকটা। পাশের জনকে জিজ্ঞেস করে ওর নামটা জেনে নিয়েছিল রানা—মাইক বুচার। সত্যিকারের কসাই লোকটা। এত করেও রানাকে হারিয়ে প্রথম হতে পারেনি ও প্রতিযোগিতায়। ঘটনার কোনও সাক্ষী ছিল না, তাই টু শব্দটি করেনি রানা; কিচ্ছু বলেনি কাউকে। কিন্তু ঘটনাটা মনে রেখেছে।
ডোবা থেকে উদ্ধার পাওয়ার পরদিন ভোর থেকে শুরু হওয়ার কথা ইনিশিয়াল সিলেকশনের জন্যে এনডিয়োরেন্স মার্চ। কোথা থেকে যেন আধবোতল উইস্কি জোগাড় করল অ্যালেক। ডরমিটরিতে ক্যানভাস বাঙ্কে বসে দুই বন্ধু সাবড়ে দিল ওটা। কিছুক্ষণ পর নীরবতা ভেঙে বলল রানা, ‘তোমার জন্যে আর মাত্র একটা দিন।’
‘আমার জন্যে আর একটা দিনও নয়,’ মগের দিকে চেয়ে বলল অ্যালেক। ফ্যাকাসে মুখ। চোখে তীব্র বেদনার ছাপ। ‘ওই ব্যাজ চাই না আমি। মরে গিয়ে বেঁচে থেকে লাভ কী?’
‘মাত্র একটা দিন, অ্যালেক, তারপর পাবে দুনিয়া-সেরা আর্মি ব্যাজ,’ বলল রানা।
তিক্ত হাসল ওর বন্ধু। ‘আমার আর সাধ্যই নেই, রানা। আমি তোমার মত কঠিন ইস্পাত দিয়ে তৈরি নই। আসলে সৈনিকই নই। মধ্যবিত্ত পরিবারের অতি সাধারণ এক ছোকরা। জেদ করে বাবাকে দেখাতে চেয়েছি, আমিও কিছু করতে পারি—মিউযিক নিয়ে কাজ না করলেও চলবে। তবে এখন বুঝে গেছি, প্রথম সুযোগেই আর্মি ছেড়ে বাড়ি ফিরব।’
‘তারপর কী করবে?’ জানতে চাইল রানা।
‘মিউয়িক নিয়েই কাজ করব,’ কাঁধ ঝাঁকাল অ্যালেক। ‘ওটা আমাদের রক্তে আছে। লিয়া বহু ওপরে উঠবে, আমি ওর মত অত মেধাবী নই, তবে না খেয়েও মরব না।’
মন খারাপ হওয়ায় চুপ করে থাকল রানা।
‘ডিগ্রি নিয়েছি পিয়ানিস্ট হিসেবে,’ বলল অ্যালেক, ‘হয়তো শিক্ষকতা করব কোনও স্কুলে। তারপর সুযোগ পেলে ওয়েস্-এর ভাল একটা মেয়েকে বিয়ে করে সংসার পাতব। হয়তো দশটা কি বারোটা ছেলেমেয়ে হবে।’
‘তুমিও বললে আর আমিও বিশ্বাস করলাম,’ সারা দেহের ব্যথায় বাঙ্কে শুয়ে পড়ল রানা।
‘আমি অতটা বখাটে নই,’ বলল অ্যালেক। ‘তোমার আর লিয়ার ছেলেমেয়েগুলোকেও মানুষ করে দেব, যাও।’ রানার চোখে তাকাল সে। ‘লিয়া কিন্তু তোমার ব্যাপারে খুব সিরিয়াস, রানা। ওর মনটা ভেঙে দিয়ো না। যতবার দেখা হয়, ঘুরিয়ে ফিরিয়ে তোমার কথাই খালি তোলে। ওকে কোনদিন কষ্ট দিয়ো না।’
প্রিয় বন্ধুর কথা ভেবে দীর্ঘশ্বাস বেরোল রানার বুক চিরে। এরপর পেরিয়ে গেছে প্রায় ছয় বছর। ও দেশের কাউন্টার ইন্টেলিজেন্সের ঝুঁকিপূর্ণ কাজে নিয়োজিত, তা ভালভাবেই বুঝেছিল অ্যালেক। আর সেজন্যেই চায়নি কপাল পুড়ুক আদরের বোনটির। গায়েব করে দিয়েছে ওর ই-মেইলে লেখা চিঠি। হয়তো সেটাই ভাল হয়েছে লিয়া বা ওর জন্যে। বিয়ের বাঁধনে জড়ালে দেশের স্বার্থে ভয়ঙ্কর সব বিপদে ঝাঁপ দিতে গিয়ে হয়তো দ্বিধা আসত ওর মনে।
মুখ তুলে তাকাল রানা। ঘুমের ভেতর দুঃস্বপ্ন দেখছে বলে কুঁচকে যাচ্ছে লিয়ার ধনুকের মত ভুরু। আরও কিছুক্ষণ অনিন্দ্য সুন্দর মুখটা দেখল রানা। বুকে উঁকি দিল উদ্ভট, অযৌক্তিক চিন্তা: লিয়ার সঙ্গে বিয়ে হলে কেমন হতো ওর জীবনটা?
মনের গভীর থেকে কোনও সদুত্তর পেল না রানা।বার-কাউন্টারের পেছন-দেয়ালে সারি দেয়া বোতলের উপর চোখ বোলাল মাসুদ রানা। খদ্দের পেয়ে আগ্রহ নিয়ে এগিয়ে এসেছে বারম্যান।
এক পাইন্ট শিভাস রিগাল হবে?’ ক্লান্ত স্বরে বলল রানা।
মাথা দুলিয়ে ঘুরে দাঁড়াল বারম্যান। একটু পর রানার সামনে রাখল সুন্দর সবুজ একটা বোতল। বিল মিটিয়ে বোতল হাতে আবারও দোতলায় ফিরল রানা। ঘরের দরজা খুলে দেখল এরই ভেতর জেগে গেছে লিয়া। কার সঙ্গে যেন কথা বলছে ফোনে। ঘুমের ওষুধের প্রভাবে চোখ খুলে রাখতে পারছে না। কাকে যেন ধন্যবাদ জানিয়ে গুডবাই বলে দামি স্মার্টফোন রাখল বালিশের পাশে।
‘কার ফোন?’ জানতে চাইল রানা। ‘পুলিশ।’
‘তুমি ফোন করেছিলে?’ চমকে গেলেও বিস্ময় গোপন করল রানা।
‘না, ওরাই ফোন করেছে।’
‘ওই একই লোক, হচিন্সটন হলে যে ফোন করেছিল?’ মৃদু মাথা দোলাল লিয়া।
‘কী জানতে চেয়েছে?’
‘কোথায় আছি। তবে, খুনের ব্যাপারে কিছুই বলিনি।’ আঙুল তুলে ল্যাপটপ দেখাল লিয়া। ‘এটাও জানে না, কী আছে ওর ভেতর।’
গম্ভীর রানা জানতে চাইল, ‘কতক্ষণ কথা বলেছ?’
‘বেশিক্ষণ নয়। দুই কি তিন মিনিট। …কেন?’
‘জিনিসপত্র গুছিয়ে নাও, লিয়া। এখান থেকে চলে যেতে হবে।’ ল্যাপটপ থেকে ডিস্ক ইজেক্ট করল রানা। ওটা কেস-এ পুরে রাখল নিজের প্যান্টের পকেটে। দ্রুত হাতে ল্যাপটপ ভরল চামড়ার ব্যাগে। ব্যাকপ্যাকে গেল মোয়ার্টের ফাইল। বাথরুম থেকে তোয়ালে এনে ভাল করে মুছল রুমে ওদের স্পর্শ করা জায়গাগুলো।
‘হঠাৎ কী হলো, রানা? এভাবে চলে যেতে হবে কেন?’
‘তোমার ফোনটা দাও।’
রানার হাতে স্মার্টফোন দিল লিয়া। ডিভাইসটা অফ করে নিজের পকেটে পুরল রানা। ‘প্রথম সুযোগে নির্জন কোথাও ফেলে দেব।’
‘কিন্তু ওই ফোন খুব দরকারি,’ আপত্তি তুলল লিয়া। ‘জরুরি সব ফোন নম্বর আছে কল লিস্টে!’
‘ওটা আর সঙ্গে রাখতে পারবে না, লিয়া,’ বলল রানা। ‘পরে তোমাকে সব বুঝিয়ে বলব।’
পাঁচ মিনিটের ভেতর লিয়াকে নিয়ে নিচতলায় নেমে এল রানা। কাউন্টারে নগদ টাকায় মিটিয়ে দিল বিল।
ওরা গাড়ির কাছে পৌঁছুতেই লিয়া জানতে চাইল, ‘কী হয়েছে, রানা? তুমি তো কিছুই বলছ না!’
লিয়া প্যাসেঞ্জার সিটে উঠতেই টিভিআর-এর ইঞ্জিন চালু করল রানা। পার্কিং লট ছেড়ে ঢুকল ড্রাইভওয়েতে। পাথর বিছানো পথে খড়মড় শব্দ তুলছে টুস্কানের চওড়া চার চাকা। দু’পাশে পাইন গাছের সারি। গেটের দিকে যাওয়ার আগে রিয়ার ভিউ মিররে চোখ রাখল রানা।
হোটেলের দ্বিতীয় গেট দিয়ে ঢুকছে কালো দুটো রেঞ্জ রোভার। লাইসেন্স প্লেট প্রাইভেট। দুই গাড়ির কাঁচগুলো টিন্টেড। ঝলমল করছে জ্বলন্ত হেডলাইট। কড়া ব্রেক কষে হোটেল ভবনের সামনে থামল। ঝট্ করে খুলে গেল আট দরজা। রিয়ার ভিউ মিরর ঠিক করে নিল রানা। গাড়িদুটো থেকে নেমেছে ছয়জন লোক। তাদের হাঁটার ভেতর আর্মির পেশাদারী ঋজু ভঙ্গি।
নিঃশব্দে চলে যেতে পারলে ভাল হতো, বুঝতে পারছে রানা। কিন্তু স্পোর্টস কারের ইঞ্জিন সবসময় অতিরিক্ত আওয়াজ তোলে। গর্জনটা শুনে টুস্কানের দিকে ঘুরে তাকাল লোকগুলো। একজন আঙুল তাক করল রানাদের দিকে। ঘুরে রেঞ্জ রোভারের দিকে ছুটল তারা।
‘গাড়িটা কার নামে রেজিস্ট্রি করা?’ জানতে চাইল রানা।
‘আমার নামে। তুমি কিন্তু এখনও বললে না…’
রানা অ্যাক্সেলারেটর মেঝেতে চেপে ধরতেই বিকট গর্জন ছাড়ল ইঞ্জিন। বনবন করে ঘুরল চার চাকা। সিটে সেঁটে গেল ওরা। তীরবেগে রাস্তায় বেরোল টুস্কান।
আবারও ওদেরকে খুঁজে নিয়েছে এরা, এটা কাকতালীয় ব্যাপার হতে পারে না। ইঞ্জিনের কর্কশ শব্দের ওপর দিয়ে বলল রানা, তোমার ফোন ট্র্যাক করে আবারও আমাদের কাছে পৌঁছে গেছে ওরা।’
ফ্যাকাসে হয়ে গেল লিয়ার মুখ। ‘কিন্তু এরা কারা? পুলিশ?’
‘হয়তো পুলিশ। অথবা অন্য কোনও দল। তাদের সঙ্গে লেনদেনের সম্পর্ক আছে পুলিশের। ফোন কোম্পানির গোপন তথ্য ওই দলের কাছে পৌঁছে দিচ্ছে সে।’
‘কে সেই লোক?’ দুর্বল স্বরে বলল লিয়া।
জবাব দিল না রানা। এগিয়ে চলেছে ঝড়ের বেগে। এক শ’ গজ পেছনে দুই রেঞ্জ রোভার। নির্জন, নীরব গ্রাম্যপথ পেছনে ফেলে শহুরে পথে শত গাড়ির ভিড়ে সামিল হলো ওরা। কয়েকটা গাড়িকে পাশ কাটালেও সামনে থেকে আসছে একের পর এক দ্রুতগামী ট্রাক, লরি, প্রাইভেট কার। দু’সারি গাড়ির মাঝের সামান্য ফাঁক দিয়ে ওভারটেক করা কঠিন। একটা অক্সফোর্ড টিউব কোচ পেছনে ফেলে রিয়ার ভিউ মিররে চোখ রাখল রানা। ঝুঁকি নিয়ে ছুটছে দুই রেঞ্জ রোভারের ড্রাইভাররাও। দূরে হর্নের কর্কশ আওয়াজ।
দু’হাতে সিটের কিনারা খামচে ধরেছে লিয়া। ভীত কণ্ঠে বলল, ‘আমরা আসলে কোথায় চলেছি, রানা?’
‘একবার শহরে পৌঁছুলে হয়তো ওদেরকে খসিয়ে দিতে পারব,’ বলল রানা, ‘অক্সফোর্ড সিটি ভাল করেই চিনি।’
অক্সফোর্ডের পুবপ্রান্তে হেডিংটন হিলে পৌঁছুতে না পৌঁছুতেই পেছনে কালো দুই রেঞ্জ রোভার দেখতে পেল রানা। ওগুলো মাত্র দশ-বারোটা গাড়ির পেছনে। টিলা থেকে নামতেই লাল হলো সেইণ্ট ক্লেমেন্ট্স সড়কের ট্রাফিক বাতি।
‘ওই যে পুলিশ,’ তর্জনী তুলে ওদিকটা দেখাল লিয়া।
পুলিশের গাড়ি দেখেছে রানা। ‘এখন ওদের কাছ থেকে কোনও সাহায্য পাওয়া যাবে না।’ রাস্তার একদিক ঘিরে রেখেছে তারা। ওখানে অ্যাম্বুলেন্স। জায়গাটা শামুকের গতি তুলে পার হচ্ছে গাড়ির সারি। একের পর এক গাড়িকে ওভারটেক করছে দুই রেঞ্জ রোভার। পেছনে হর্নের বিশ্রী আওয়াজ।
রানার সামনে চারটে গাড়ি। কিন্তু হাত তুলে সেগুলোকে থামিয়ে দিল এক পুলিশ। দুর্ঘটনার এলাকা পাশ কাটিয়ে এবার আসবে বিপরীত দিকের গাড়ি। সিটে ঘুরে পেছনে তাকাল রানা। খুব কাছে পৌঁছে গেছে দুই রেঞ্জ রোভার। ‘ওরা আসছে,’ বিস্ফারিত চোখে রানাকে দেখল লিয়া কী করবে ভাবছে রানা।
এইমাত্র খুলে গেল দুই রেঞ্জ রোভারের প্যাসেঞ্জার ডোর। তিক্ত চেহারায় নেমেছে তিনজন লোক। হেঁটে আসছে দ্রুত। বড়জোর বিশ গজ দূরে টিভিআর গাড়িটা।
সামনে বেড়ে পথের ধারে টুস্কান রাখল রানা। ইগনিশন থেকে চাবি নিয়ে খুলল পাশের দরজা। ব্যাকপ্যাক তুলে নিয়ে অন্য হাতে ধরল লিয়ার কবজি।
‘নেমে পড়ো!’
গাড়ি থেকে নামল লিয়া। রুক্ষ পথে ছুটে চলল ওরা। পেছনে পড়ছে সারি দেয়া দোকানের কাঁচের জানালা। এক আহত সাইক্লিস্টকে স্ট্রেচারে তুলে অ্যাম্বুলেন্সে ভরছে মেডিকরা। নর্দমায় পড়ে আছে ভাঙা সাইকেল। ভিড়টাকে পাশ কাটিয়ে ছুটছে রানা ও লিয়া। পেছনে দৌড়াতে শুরু করেছে সেই তিন লোকও।
অ্যাক্সিডেন্ট দেখতে থেমে পড়া দর্শকদের ভিড়ভাট্টা পার হয়ে দোকানগুলোর পাশ দিয়ে দৌড়ে চলেছে রানা ও লিয়া। সামনেই প্লেইন-এর রাউণ্ডঅ্যাবাউট। রানার মনে পড়ল, ওটা মিশেছে ম্যাগডালেন সেতু আর হাই স্ট্রিটে। সে-পথে গেলে ওরা পৌঁছুবে শহরের যিরো পয়েন্টে।
পেছনে গাড়িগুলোর মাঝ দিয়ে ছুটে আসছে লোকগুলো। প্লেইন পেরোলেই বড় এক ওয়াইনের দোকান। এইমাত্র ওটার জানালার পাশে স্কুটার রেখে নেমেছে এক ছাত্র। সোজা ঢুকল ওয়াইন শপে। স্কুটারের সিটের পাশে ঝুলছে হেলমেট। ইগনিশনে রয়ে গেছে চাবি।
হ্যাঁচকা টানে হালকা মেশিনটা জানালার কাছ থেকে সরাল রানা। মুহূর্তে সিটে চেপে চালু করল ইঞ্জিন। পেছন- সিটে বসে পড়ল লিয়া। নিজের স্কুটারের ইঞ্জিনের আওয়াজ শুনে ঘুরে তাকাল ছাত্র। পরক্ষণে ছুটে বেরোল দোকান থেকে। গলা ফাটিয়ে চিৎকার করছে: ‘চোর-চোর-চোর-চোর! আমার বাইক নিয়ে গেল!’
ততক্ষণে স্কুটার নিয়ে দশ গজ সরে গেছে রানা। পথ জুড়ে দাঁড়িয়ে আছে ছাত্র, তাকে ধাক্কা দিয়ে সরিয়ে ছোটার গতি বাড়াল পেছনের সেই তিন অনুসরণকারী। পকেট থেকে মোবাইল নিয়ে ব্যস্ত হয়ে কার সঙ্গে যেন কথা বলছে তাদের একজন।
সেইণ্ট ক্লেমেন্ট্স সড়কের গাড়িগুলোয় ধাক্কা-গুঁতো মেরে ছুটে এল দুই রেঞ্জ রোভার। ওদের টালমাটাল অবস্থা দেখে দোকানে ঢুকে আত্মরক্ষা করল পুলিশের লোক।
স্কুটারের থ্রটল মুচড়ে ধরেছে রানা। সেলাই মেশিনের মত খির-খির আওয়াজ তুলছে দুর্বল ইঞ্জিন। লাল-সবুজ রঙের বাস, হলদে ট্যাক্সি আর ব্যক্তিগত হরেক জাতের গাড়ির মাঝ দিয়ে ছুটছে রানা। পেছনে পড়ল প্লেইন। দেখতে না দেখতে ম্যাগডালেন সেতুতে উঠল স্কুটার। প্রাণপণে রানার কোমর জড়িয়ে ধরেছে লিয়া। দূরে পুলিশের গাড়ির সাইরেন। কাঁধের ওপর দিয়ে পেছনে দেখল রানা। ঝোড়ো বেগে আসছে রেঞ্জ রোভার। ওগুলোকে ধাওয়া করছে পুলিশের গাড়ি, মাথায় ঝিলমিল করছে নীল ভালো।
সামনে লাল বাতি জ্বলতেই থেমে গেছে গাড়ির সারি। পাশের ফুটপাথে লাফিয়ে উঠল স্কুটার। আবারও থ্রটল মুচড়ে ধরল রানা। দ্রুতগতি স্কুটার বেপরোয়াভাবে আসছে দেখে ছিটকে সরে যাচ্ছে পথচারীরা। কড়া চোখে দেখছে বেয়াক্কেলে যুবক-যুবতীকে। কেউ কেউ অকথ্য গালিও দিচ্ছে। ফুটপাথ ধরে এগিয়ে হাই স্ট্রিটের মাঝে পৌঁছে গেল চোরাই স্কুটার।
সামনেই খুলে গেল একটা দোকানের কাঁচের দরজা। প্যারাম্বুলেটার নিয়ে বেরোল নব্য এক মা। কম্বলে মুড়িয়ে রেখেছে ফুটফুটে সাদা বাচ্চাটাকে। অন্যদিকে চেয়ে আছে মা। ঘাড় ফিরিয়ে তুমুল বেগে স্কুটার আসতে দেখে ফ্যাকাসে হয়ে গেল বেচারির মুখ। বোয়াল মাছের মত মস্ত এক হাঁ করল—এখুনি বাজিয়ে দেবে সাইরেন।
কড়া ব্রেক কষতেই একসাথে পিছলে গেল দুই চাকা। পা নামিয়ে ভারসাম্য রাখতে চাইল রানা। কিন্তু ওদের তলা থেকে সরে গেল স্কুটার। ফুটপাথে বেকায়দাভাবে পড়ল রানা ও লিয়া। ফুটপাথ থেকে নেমে কাত হয়ে ছ্যার ছ্যার আওয়াজে বড় এক ডাবল ডেকার বাসের নিচে নাক গুঁজল স্কুটার। ব্রেক কষে থামল বাস। বিশ্রী আওয়াজে চাকার নিচে চুরমার হয়েছে স্কুটারের প্লাস্টিক বডি।
ধড়মড় করে উঠে দাঁড়িয়ে কাঁধে ব্যাকপ্যাক ঝুলিয়ে নিল রানা। অন্যহাতে টেনে তুলল লিয়াকে। বেচারির হাঁটুর কাছে ছিঁড়ে গেছে জিন্সের প্যান্ট। বিপরীতমুখী দুই সারি গাড়ির মাঝ দিয়ে হর্ন বাজিয়ে তেড়ে এল দুই রেঞ্জ রোভার। রানা ও লিয়ার কাছ থেকে ওগুলো আছে বড়জোর পঁচিশ গজ দূরে।
হাত ধরে দিয়াকে নিয়ে ঝেড়ে দৌড় দিল রানা। হাই স্ট্রিট শেষ হলে সামনেই কয়েকটা লোহার বোলার্ড। ওগুলোর জন্যে ওদিকে যেতে পারবে না কোনও গাড়ি। সামনে কোবল পাথরে ছাওয়া লেন। ওটা পেছনে ফেলে র‍্যাডক্লিফ ক্যামেরা ও হার্টফোর্ড কলেজ পেরোল রানা ও লিয়া।
বোলার্ডগুলোর সামনে থামল দুই রেঞ্জ রোভার। গাড়ি থেকে নামল ছয়জন লোক। দেরি না করে ধাওয়া করল রানা ও লিয়াকে।
কাছে পৌঁছে গেছে পুলিশের সাইরেন।
লিয়াকে নিয়ে ছুটতে ছুটতে গ্র্যাণ্ড বডলিয়ান লাইব্রেরির পাশ কাটিয়ে ব্রড স্ট্রিটে পৌছুল রানা। সামনেই বিখ্যাত শেলডোনিয়ান থিয়েটার। প্রতিদিন এখানে হয় ক্লাসিক কনসার্ট। টিকেটের জন্যে কাউন্টারের সামনে ভিড় করেছে একদল সঙ্গীতভক্ত। তাদেরকে পাশ কাটাল ওরা। তবে লিয়াকে চিনতে পেরে ঝলমল করে উঠল এক মেয়ের মুখ। কনুই দিয়ে গুঁতো দিল বন্ধুর কোমরে। ‘ওই দেখো! স্বয়ং এমিলিয়া বেকার!’
কথাটা চেঁচিয়ে বলেছে মেয়েটা।
মুহূর্তে শতখানেক মানুষের জটলার মাঝে আটকা পড়ল রানা ও লিয়া। শ্রোতাদের মুখে আন্তরিক হাসি। সবার চাই অটোগ্রাফ। কারও খেয়াল নেই ভয়ে শুকিয়ে গেছে গায়িকার মুখ। পরনের জিন্সের প্যান্ট হাঁটুর কাছে ছেঁড়া। চারপাশে ঝলসে উঠছে মোবাইল ক্যামেরার ফ্ল্যাশের উজ্জ্বল সাদা আলো।
বহু দূর ছুটে হাঁফাতে হাঁফাতে ভিড়ের ওদিকে দুই টার্গেটকে খুঁজছে সেই ছয় কিডন্যাপার। রাস্তার কোনা ঘুরে পুলিশের গাড়ি পৌঁছে যেতেই আলাদা হয়ে গেল তারা। রাস্তা পার হয়ে ব্ল্যাক-ওয়েল বইয়ের দোকানের জানালায় থেমে বই দেখার ভান করল তাদের দু’জন। দু’জন গিয়ে উঠল গ্র্যাণ্ড বডলিয়ান লাইব্রেরির উঁচু সিঁড়িতে। রাস্তার মোড়ে আলাপের ভঙ্গি করছে দলের শেষ দু’জন। পাশ কাটিয়ে পুলিশের গাড়ি চলে যেতেই আবারও চারপাশে তাকাল তারা।
লিয়ার হাত ধরে ভিড় ঠেলে বেরোল রানা। ধীরগতি এক পুলিশের গাড়ির দিকে চলেছে। একবার ঘুরে পেছনে তাকাল রানা। আবারও জড় হয়েছে ছয় কিডন্যাপার। দ্রুত হেঁটে আসছে ওদের দিকে।
ব্রড স্ট্রিট ও কর্ন মার্কেটের বাঁক ঘুরে ভিড়ের ভেতর পড়ল রানা ও লিয়া। সামনে ক্রিসমাস, কেনাকাটার হুলস্থুল চলছে কাস্টোমারদের ভেতর। খুব ব্যস্ত দোকানিরা। একটু দূরে ট্যাক্সি র‍্যাঙ্ক দেখে লিয়ার হাত ধরে ওদিকে চলল রানা।
একমিনিট পেরোবার আগেই ট্যাক্সিতে চাপল ওরা। পেছন জানালা দিয়ে রানা দেখল, খুব রেগে গেছে ছয় জোয়ান। তখনই ঝাঁকি দিয়ে রওনা হলো ওদের ট্যাক্সি। একটু পর হবু কিডন্যাপারদের আর দেখতে পেল না ওরা।দরজায় টোকা না দিয়েই পুলিশ চিফ এবিল-ফি-এর অফিসে ঢুকল ডিটেকটিভ সার্জেন্ট লুদভিগ কেইলম্যান। কোটের পকেট থেকে প্লাস্টিকের ছোট্ট একটা ব্যাগ নিয়ে ঠাস্ করে রাখল চিফের টেবিলের উপর। ব্যাগের ভেতর আছে লেকের তীরে পাওয়া সেই একুশটা বুলেটের খোসা।
প্লাস্টিকের ব্যাগ দেখছে চিফ। ক’মুহূর্ত পর ভুরু কুঁচকে তাকাল লুদভিগের চোখে। ‘এর মানে কী, লুদভিগ?’ ক্লান্ত আর হতাশ দেখাচ্ছে তাকে। মাত্র একদিনেই আরেকটু বড় হয়েছে মাথার টাক। অসুস্থ মুখ সাদা মোমের মত ফ্যাকাসে। অক্ষিকোটরে ডেবে গেছে লালচে দু’চোখ। চোখের নিচে ত্বকে গভীর কালো ছোপ। লুদভিগ জানে, অবসরে যাওয়ার জন্যে অধীর অপেক্ষায় রয়েছে চিফ।
‘মনে হচ্ছে আবারও চালু করতে হবে বেকারের কেস,‘ বলল লুদভিগ। সে লিয়ন এবিল-ফি-এর টিমের একমাত্র সদস্য, যে চিফকে ‘স্যর’ বলে সম্বোধন করে না।
ডেস্কে দুই কনুই রেখে নাকের গোড়া দুই আঙুলে টিপে ধরল এবিল-ফিচ্। দুর্বল কণ্ঠে বলল, ‘আমি তো জানতাম, আমরা ওই কেস নিয়ে আর মাথা ঘামাব না। খেয়েদেয়ে আর কোনও কাজ পেলে না তুমি?’
‘ওই কেস অস্বাভাবিক,’ চিফের চোখ থেকে নিজের দৃষ্টি সরালো না লুদভিগ কেইলম্যান।
‘নতুন কিছু জানতে পেরেছ?’
ছোট্ট ব্যাগ দেখাল সার্জেন্ট। ‘নাইন এম. এম. গুলির খোসা।’
‘তা তো দেখতেই পাচ্ছি,’ বলল এবিল-ফিটচ্। ‘কিন্তু ফায়ারিং রেঞ্জের মেঝে থেকে এসব টুকিয়ে এনেছ কেন?’
‘ওগুলো ছিল লেকের তীরে, যেখানে মরেছে অ্যালেক বেকার।’
চোখ থেকে চশমা খুলে টিশ্য পেপার দিয়ে প্লাস্টিকের লেন্স ডলতে লাগল এবিল-ফি। ডেস্কের দিকে ঝুঁকে কঠোর দৃষ্টিতে তাকাল কেইলম্যানের চোখে। ‘আসলে কী বলতে চাও? ওটা তো কোনও কেসই নয়। পানিতে ডুবে মরেছে অ্যালেক বেকার। সাধারণ একটা দুর্ঘটনা।’
‘আমার তা মনে হয় না।’
‘গুলির খোসা দিয়ে কী প্রমাণ করবে?’
‘এখনও জানি না। তবে মনে হলো, ওগুলোর বিষয়ে আপনাকে জানিয়ে রাখা ভাল।’
‘আমরা আগেই জানি কী ঘটেছে। সাক্ষীকে জেরা করার সময় তুমি নিজেও সেখানে ছিলে। জবানবন্দিও দিয়েছে সে।’
‘কিন্তু ওই সাক্ষী ছিল মিথ্যুক এক মেয়ে।’
চেয়ারে হেলান দিয়ে ফোঁস করে দীর্ঘশ্বাস ফেলল চিফ এবিল-ফিচ্। পেটে দু’হাত ভাঁজ করে বিরক্ত স্বরে জানতে চাইল, ‘ওই সাক্ষী মিথ্যুক, একথা আবার কোথায় টুকিয়ে পেলে? যা বলছ, জেনে বলছ?’
‘ভাল করেই জানি।’
‘তোমার বক্তব্য একটু বেশি কড়া হয়ে যাচ্ছে না, সার্জেণ্ট?’
‘তা ঠিক।’
‘তোমার কথা সঠিক, সেটা প্রমাণ করতে পারবে?’
‘পারব,’ জোর দিয়ে বলল কেইলম্যান।
আরেকটা দীর্ঘশ্বাস ফেলল লিয়ন এবিল-ফিচ্। লুদভিগের মনে হলো, চিফের কাঁধে চেপেছে এক মণ ওজন। চেয়ারে আরও একইঞ্চি দেবে গেছে মানুষটা।
হতাশ সুরে বলল চিফ, ‘বরাবর বিপদে তোমার পাশে থেকেছি, লুদভিগ। কিন্তু বেশিরভাগ কর্মকর্তা আমার মত এতটা সহ্য করবে না।’
‘তা জানি, চিফ। সেজন্যে অনেক ধন্যবাদ।’
‘সেক্ষেত্রে উপযুক্ত প্রমাণ না পাওয়া পর্যন্ত, দয়া করে তোমার মুখটা একদম বন্ধ রাখো,’ বলল এবিল-ফিচ্ ‘পরিষ্কার মনে আছে আমার মেরি বার্নলে আসলে কে। সেসময়ে কনসুলেট থেকে খুব চাপ এসেছিল। নতুন করে আবারও ওই ঝামেলায় জড়াতে চাই না।’ হালকা হওয়া মাথার চুলে হাত বোলাল সে। ‘মনে হচ্ছে, ওই কেস নিয়ে তোমার কাজ না করাই ভাল। লুদভিগ, অ্যালেক বেকার হয়তো বড়লোকের বখে যাওয়া ফালতু কোনও ছেলে। মাতাল হয়ে গাধামি করে ডুবে মরেছে। এ নিয়ে ঘাঁটাঘাঁটি না করাই মঙ্গল। নিজেকে বিশ্রাম দাও। এসব না করে খুঁজে নাও সহজ কোন কাজ।
কাঠের ডেস্কে আঙুলের কড়া ঠুকল লুদভিগ। ‘যদি প্রমাণ করে দেখাতে পারি, আবারও চালু করবেন বেকারের কেস?’
‘সেক্ষেত্রে লাগবে পাথরের মত শক্ত প্রমাণ।’
‘কিন্তু সেটা যদি জোগাড় করতে পারি?’,
বিরক্ত হলো এবিল-ফিচ্। ‘ঠিক আছে, প্রমাণ পেলে আবারও চালু করব কেসটা।’ কঠোর হলো চিফের চোখ। ‘আশা করি পরিষ্কারভাবে বুঝতে পেরেছ, আমি কী বলেছি?’
‘হ্যাঁ, বুঝেছি,’ ঘুরে চিফের অফিস থেকে বেরিয়ে গেল লুদভিগ কেইলম্যান।
.
লেক থেকে সরাসরি পুলিশ স্টেশনে গেছে লুদভিগ। ওখান থেকে বেরিয়ে এখন চলেছে এমিলির স্কুলের দিকে। তবে পৌঁছুতে দেরি হচ্ছে। পথে ভীষণ জ্যাম। বিশটা মিনিট এক জায়গায় বসে স্টিয়ারিং হুইলে তবলা বাজিয়ে অধৈর্য হয়ে গেল বেচারা। নীরবে দেখছে সামনের গাড়ির পেছনের বাম্পার।
পথের ধারে দোকানের শো-কেসে বসানো একাধিক টিভিতে চলছে বিভিন্ন চ্যানেলের অনুষ্ঠান। প্রথমে ওদিকে মন দিল না লুদভিগ। অবশ্য, একটা অনুষ্ঠানে যে রাজনৈতিক নেতার সাক্ষাৎকার নেয়া হচ্ছে তাকে চেনে লুদভিগ। আজকাল দেয়ালে দেয়ালে থাকে তার ছবির পোস্টার। বিশাল এক বড়লোকের একমাত্র সন্তান। টাকার অভাব নেই, তাই বিলাসিতার রাজ্যে হয়ে উঠেছে কট্টর সমাজতন্ত্রী। কী যেন নাম? ক’মুহূর্ত পর লুদভিগের মনে পড়ল: এডি অ্যামন। মধ্যবিত্তরা ভাবছে, মন্দার গভীর মহাসাগরে তলিয়ে যাওয়া ইউরোপকে বাঁচাতে হলে ক্ষমতায় বসাতে হবে এই লোককে।
ড্যাশবোর্ডের ঘড়িতে চোখ যেতেই দীর্ঘশ্বাস ফেলল লুদভিগ। ঠিক সময়ে না গেলে বাসে উঠবে এমিলি। তখন ফিরে গিয়ে ওকে খুঁজতে হবে বাসস্টপে। ওখানে রাস্তার ধারে দাঁড়িয়ে অবাক হয়ে ভাববে এমিলি, আজ ওকে নিতে এল না কেন ব্রিজিটা?
মহা মুশকিল!
হঠাৎ লুদভিগের মনে পড়ল, এই মুশকিল আসান করা খুব সহজ। থাবা মেরে গাড়ির ছাতের লাল-নীল বাতি জ্বেলে দিল সে। জোর আওয়াজে চালু হয়েছে সাইরেন। জাদুর মত কাজ হলো। মাত্র দুই মিনিটে সামনে থেকে সরে গেল গাড়িগুলো। মাঝের সরু রাস্তা ধরে এগোল ডিটেকটিভ সার্জেন্ট। বাঁক ঘুরে পড়ল পরের রাস্তায়। একটু পর লুদভিগ পৌঁছুল সেইণ্ট মেরি’য কলেজের উঁচু দেয়ালের বাইরে।
ছুটি হয়ে গেছে স্কুল। বাইরে বাসে ওঠার জন্যে জটলা পাকিয়ে হৈ-চৈ করছে ধূসর ইউনিফর্ম ও গাঢ় নীল কোট পরা ছোট্ট মেয়েগুলো। জাগুয়ার আর বিএমডাব্লিউ-র মত দামি গাড়ি থেকে নামছে অভিজাত পোশাক পরা বড়লোকদের স্ত্রীরা, খুঁজে নিচ্ছে যার যার মেয়েকে।
পথের ধারে গাড়ি রেখে সাইরেন বন্ধ করল লুদভিগ। নেমে পড়তেই কৌতূহলী চোখে ওকে দেখল একদল মহিলা। দ্রুত বাসের দিকে চলল লুদভিগ। বাচ্চা মেয়েদের ভিড়ে এমিলি নেই। অবশ্য খুব কাছেই ওর ক’জন বান্ধবী। ওদের কাছে জানতে চাইল লুদভিগ, ‘তোমরা এমিলিকে দেখেছ?’
জবাবে মাথা নাড়ল মেয়েগুলো। বাসে উঠে ভেতরটা দেখল লুদভিগ। এমিলি ওখানেও নেই।
স্কুলের খোলা গেট দিয়ে বেরোল ক’জন মেয়ে। পিঠে ভারী ব্যাগ নিয়ে পথের পাশে ফুটপাথে উঠল ওরা। গল্প করতে করতে হেঁটে চলেছে বাড়ির দিকে। কী নিয়ে যেন হাসছে। তাদের একজনের হাতে বেহালার কেস। মেয়েটার নীল বনেটের নিচ দিয়ে উঁকি দিচ্ছে সোনালি চুলের বেণী। বাস থেকে নেমে মেয়েগুলোর দিকে চলল লুদভিগ। জোর গলায় ডাকল এমিলির নাম ধরে। তাতে ঘুরে ওর দিকে তাকাল মেয়েরা। বিশাল শরীরের লালচে মুখের এক পুলিশ অফিসার পুরনো আমলের রেলগাড়ির ইঞ্জিনের মত হাঁফাতে হাঁফাতে ছুটে আসছে। তবে যার কাছে বেহালা, সে কোনও দিকে না চেয়ে গল্পে মজে বান্ধবীর সঙ্গে হেঁটে চলেছে। লুদভিগকে দেখেনি ওরা। ক’মুহূর্তে ওদের পেছনে পৌঁছে গেল সার্জেন্ট। বেহালাবাদক মেয়েটার কাঁধে হাত রাখল।
‘এমিলি, এদিকে কোথায় চললে…’
ঘুরে তার দিকে তাকাল মেয়েটা। ভয় পেয়েছে। পিছিয়ে গেল এক পা।
‘সরি,’ বলল লুদভিগ, ‘আমি ভেবেছি তুমি এমিলি কেইলম্যান। তুমি কি ওকে দেখেছ?’
নার্ভাস ভঙ্গিতে মাথা নাড়ল মেয়েদুটো। বড় বড় চোখে দেখছে লুদভিগকে। আরেকবার মাথা নেড়ে ঘুরে হেঁটে চলল ওরা। মাঝে মাঝে কাঁধের ওপর দিয়ে দেখছে পুলিশ অফিসারকে। লোকটা ফিরে চলেছে স্কুলের গেটের দিকে। বামের মেয়েটা টোকা দিল নিজের মাথায়। নীরবে বুঝিয়ে দিচ্ছে, ওই পুলিশটা পাগল!
খিলখিল করে হেসে ফেলল ওর বান্ধবী।
দ্রুত গিয়ে স্কুলে ঢুকল লুদভিগ। ড্রাইভওয়ের দু’পাশে গাছের সারি। আবারও শুরু হয়েছে সাদা পালকের মত তুষারপাত। চোখ থেকে তুষার সরিয়ে লুদভিগ চিনে ফেলল এমিলির প্রিয় এক শিক্ষিকাকে। ওর দিকেই হেঁটে আসছেন তিনি।
‘ফ্রাউ অ্যালিয়াহ্, আপনি কি এমিলিকে দেখেছেন?’ সামনে বেড়ে জিজ্ঞেস করল লুদভিগ।
এ প্রশ্নে বিস্মিত হয়েছেন টিচার। ‘কেন, বাসে ওঠেনি, হের কেইলম্যান? আমি তো দেখলাম বান্ধবীদের সঙ্গে গেটের দিকে গেল।’
মাথা নাড়ল লুদভিগ। ‘না, ওদের সঙ্গে নেই।’
‘দুশ্চিন্তা করবেন না, হের কেইলম্যান। তা হলে বোধহয় অন্য কোনও বান্ধবীর সঙ্গে বাড়ির দিকে গেছে।’
‘এমিলি এটা করবে না,’ দাঁত দিয়ে নিচের ঠোঁট কামড়ে ধরল লুদভিগ।
আইভি লতা দিয়ে সাজানো সুন্দর এক তোরণ পেরিয়ে স্কুলের গেটের দিকে চলেছে ছোট্ট এক মেয়ে, হাতে ক্ল্যারিনেটের কেস। মাথার চুল কালো, চোখদুটো বাদামি। লুদভিগকে দেখে ভয়ে বিস্ফারিত হলো ওর দুই চোখ।
‘অ্যাবি, এমিলিকে দেখেছ?’ জানতে চাইলেন ফ্রাউ অ্যালিয়াহ্।
‘ও তো চলে গেছে,’ দুর্বল স্বরে বলল অ্যাবি। ‘কোথায় গেছে?’ জানতে চাইল লুদভিগ।
পুলিশের অফিসার চেয়ে আছে দেখে ভয় ও লজ্জায় লাল হলো পিচ্চি।
‘কী হলো, জবাব দাও,’ নরম সুরে বললেন শিক্ষিকা। বসলেন মেয়েটার সামনে। আদর করে হাত বুলিয়ে দিলেন মাথায়। ‘ভয়ের কিছু নেই। বলো তো, কোথায় গেছে?
‘একটা গাড়িতে উঠেছে। এক লোকের সঙ্গে।’
কালো হলো শিক্ষিকার মুখ। ‘ওই লোককে চেনো তুমি?’
‘না। চিনি না।’
‘কতক্ষণ আগের কথা, বলো তো?’
গেটের দিকে তাকাল অ্যাবি। ওদিকে থামছে একের পর এক বাস। ‘আমি এমিলির সঙ্গে ছিলাম। তারপর মনে পড়ল, ভুলে ফেলে এসেছি আমার ক্ল্যারিনেট। তাই আবারও স্কুলে ঢুকলাম। তার আগে দেখলাম এমিলির পাশে থামল একটা গাড়ি। ওটা থেকে নামল একজন। হেসে এমিলিকে বলল, সে হের কেইলম্যানের বন্ধু।’ কাতর চোখে লুদভিগের দিকে তাকাল পিচ্চি মেয়েটা।
ধুপ-ধাপ শব্দে পাঁজরে হাতুড়ি পিটছে সার্জেন্ট লুদভিগের হৃৎপিণ্ড। শীতেও ঘামছে। ‘ওই লোক দেখতে কেমন?’ অ্যাবির কাছে জানতে চাইল লুদভিগ।
‘তা জানি না,’ দুর্বল স্বরে বলল অ্যাবি, ‘তবে অনেক লম্বা। পরনে দামি সুট ছিল।’
‘কী ধরনের গাড়িতে করে এসেছিল? ওটার রঙ বলতে পারবে?’
‘কালো,’ বলল অ্যাবি, ‘তবে কী-গাড়ি, তা বুঝিনি।’
বলতে পারবে কোন্ দিকে গেছে?’
সরাসরি রাস্তা দেখিয়ে দিল অ্যাবি।
ওদিকে এইমাত্র ছেড়ে গেল একটা বাস।
রাস্তার বহু দূরে চেয়ে রইল লুদভিগ।
এখানে কেউ বলতে পারবে না কোথায় এমিলি।
ওকে কিডন্যাপ করে নিয়ে গেছে কে যেন!তিনবার ট্যাক্সি ও চারবার বাস পাল্টে সেইণ্ট ইশাম গ্রাম থেকে লাল এক ডাবল-ডেকার বাসে চেপে আবার অক্সফোর্ড-শায়ারের দিকে চলেছে রানা ও লিয়া।
রানা এখন শিওর, পিছু নিচ্ছে না কেউ।
ঘনিয়ে এসেছে সন্ধ্যা। একটু পর ডুবে যাবে সূর্য।
এই মুহূর্তে ডাবল-ডেকার বাসের ওপরতলায় ওরা ছাড়া আর কেউ নেই। শেষ সিটে বসে পেছনে চোখ রেখেছে রানা।
‘এবার, রানা?’ জানতে চাইল লিয়া।
‘আমরা জানি, অ্যালেকের মৃত্যু সাধারণ কোন দুর্ঘটনা নয়,’ বলল রানা। ওর চোখে চেয়ে আছে লিয়া। ‘এবার ভেবে বের করতে হবে কী করা যায়।’
মৃদু মাথা দোলাল লিয়া। ‘আসলে কী করছিল অ্যালেক? কী ঘটেছিল ওর জীবনে? ও তো কেবল সাধারণ একটা বই লিখবে বলে রিসার্চ করছিল!’
‘করোনার কি মৃত্যুর ঠিক সময় জানিয়ে দিয়েছিল?’ জানতে চাইল রানা।
ওর মৃত্যু হয়েছে রাত দশটা আটত্রিশ মিনিটে। কেন?’
‘করোনার এত নিশ্চিত হলো কীভাবে?’ বলল রানা, ‘এত নিখুঁতভাবে জানাতে পারার কথা নয়। আসলে উপায় নেই।’
ওর হাতে ছিল পুরনো ঘড়ি,’ বদল লিয়া। ‘বাবাকে মনে রাখতে সবসময় ওটা পরত অ্যালেক। থেমে গিয়েছিল… পানিতে পড়ার পর…’ বুক ভেঙে যাচ্ছে বলে ঢোক গিলল লিয়া। চোখের কোলে দেখা দিয়েছে একফোঁটা অশ্রু। হাত দিয়ে ওটা মুছে ফেলল।
‘বুঝলাম, এসব নিয়ে কথা বলতে কষ্ট হচ্ছে তোমার,’ বলল রানা।
‘অথচ, না বলে উপায়ও তো নেই,’ বলল লিয়া।
‘গোটা বিষয়টা আমি কীভাবে দেখছি, বলছি তোমাকে,’ বলল রানা। ‘অ্যালেক অস্বাভাবিক একটা মৃত্যু দেখতে পায়। কোথায় ওটা ঘটেছে, জানা নেই। তবে এটা জানি, ওটা ছিল কোনও আনুষ্ঠানিক মৃত্যু। ওই মন্দিরে কেউ না কেউ দেখে ফেলে অ্যালেককে। ধাওয়া করা হয় ওকে। ও পালিয়ে যাওয়ার পর ওকে ধরতে গিয়ে একঘণ্টার বেশি সময় নিয়েছে তারা। এরপর ওকে মেরে ফেলা হয়।
নীরবে মাথা দোলাল লিয়া। টিশ্য দিয়ে মুছল দুই চোখ। ‘স্মার্টফোন দিয়ে ভিডিয়ো ক্লিপ তোলে অ্যালেক,’ বলল রানা। ‘ধরা পড়ার সময় ওই স্মার্টফোনে ভিডিয়ো ক্লিপটা ছিল। খুনিদের ধারণা হয়েছিল, সবধরনের প্রমাণ তারা নিশ্চিহ্ন করতে পেরেছে।’
‘আর তারপর দেখল আমার টিভি ইন্টারভিউ,’ তিক্ত স্বরে বলল লিয়া।
মৃদু মাথা দোলাল রানা। ‘মাসের পর মাস পেরিয়ে গেছে, ওরা ভেবেছিল আড়াল করতে পেরেছে অপরাধের সব চিহ্ন। কিন্তু তারপর জানল, তোমার কাছে আছে অ্যালেকের নোট ও অন্যান্য প্রমাণ। হত্যাকাণ্ডের ভিডিয়ো তোমার কাছে থাকলে যখন তখন বিপদে পড়বে, এটা বুঝতে পেরেই তোমার পিছনে লেগেছে তারা।’
নীরবে কাঁদছে লিয়া।
‘দুঃখিত,’ নিচু গলায় বলল রানা। ‘গোটা ব্যাপারটা হয়ে উঠেছে খুব বিপজ্জনক।’
‘জানতে চাই আমার ভাইয়ের আসলে কী হয়েছিল, ‘ কান্না চেপে বলল লিয়া। ‘কিন্তু জানার তো কোনও উপায় নেই। তার ওপর আমরা এখন পুলিশের কাছেও যেতে পারব না।’
‘গোটা বিষয়টা ভীষণ বিপজ্জনক,’ বলল রানা। ‘এবার গোটা ইউরোপ জুড়ে তোমাকে খুঁজবে খুনির দল। তাই নিরাপদ কোথাও তোমাকে রেখে তারপর বের করার চেষ্টা করব এসব কী ঘটছে। কেনই বা।
‘প্রথমে কোথায় যাবে ভাবছ?’
‘এখনও স্থির করিনি। তবে আগে তোমাকে সরিয়ে দেব নিরাপদ কোথাও। গাড়ি ভাড়া করে যাব স্কটল্যাণ্ডে। এরপর স্ট্র্যানরায়েতে ফেরি ধরে পৌঁছে যাব গ্যালওয়ের সীমান্তে। সেক্ষেত্রে পাসপোর্টের ঝামেলা থাকবে না। কেউ জানবে না তুমি ওখানে আছ।’
শুকিয়ে গেছে লিয়ার অশ্রু। চোখে-মুখে-ফুটল প্রতিবাদ। ‘তার মানে তুমি প্লেনে উঠে একা যেতে চাও খোঁজ নিতে?’
‘সেটাই ভাল।’
ঘন ঘন মাথা নাড়ল লিয়া। ‘আমি রাজি নই, রানা। অ্যালেকের ব্যাপারে জানতে গিয়ে ঝামেলায় জড়িয়ে পড়বে তুমি, আর ওদিকে নির্জন কোনও সৈকতে বসে আমি ডিমে তা দেব, সেটি হবে না। তুমি ভুলে যাচ্ছ, অ্যালেক আমার আপন ভাই।’
‘তুমি আমার সঙ্গে গেলে মহাবিপদে পড়বে। আজ যা ঘটল, নিজের চোখেই দেখলে। তোমাকে সহজেই চিনে ফেলে মানুষ। অথচ আমি একা কোথাও গেলে কেউ সন্দেহ করবে না। আর সেটা বিপজ্জনকও হয়ে উঠবে না তোমার জন্যে।’
‘একটা স্কার্ফ আর সানগ্লাস পরলেই কেউ বুঝবে না আমি কে। কারও সামনে কথাও বলব না। তা হলেই তো হলো?’
‘তোমার পাসপোর্ট ব্যবহার করে কোথাও যাওয়া যাবে না, গেলেই টের পেয়ে যাবে পুলিশের লোক। হয়তো সে-ই খবর পৌঁছে দেবে খুনিদের কাছে। ইউরোপের যেখানেই যাও, একঘণ্টার ভেতর তারা জানবে তুমি কোথায় আছ।’
‘পুলিশের সঙ্গে আমাদের কী, রানা?’
‘তা এখনও জানি না,’ বলল রানা।
চুপ করে কী যেন ভাবছে লিয়া, চোখ বহু দূরে।
জানালার পাশ দিয়ে সাঁই-সাঁই করে পিছিয়ে চলেছে দুই সারি গাছ। দুলতে দুলতে ভাঙাচোরা রাস্তায় এগিয়ে চলেছে ডাবল-ডেকার বাস। কিছুক্ষণ পর হঠাৎ করেই বলল লিয়া, ‘অন্য উপায়ে পাসপোর্ট ছাড়াও ফ্রান্সে যেতে পারব। আর তারপর তো খুলে যাবে ইউরোপের সব পথ। কী বলো?’আড়াই ঘণ্টা পর ওরা পৌঁছুল সাউথ্যাম্পটনে। একটু দ্বিধা বোধ করছে মাসুদ রানা। নিজের পরিচিত কোন বন্ধুর সাহায্য নিতে পারলে খুশি হতো। কিন্তু ওর ধারণা এত কম সময়ে তৈরি হতে পারবে না ওরা কেউ, খামোকা বিব্রত করা হবে।
পুবাকাশে জ্বলজ্বল করছে কালপুরুষের নক্ষত্রগুলো। মেরিনার পানিতে ঝিকিয়ে উঠছে রুপালি জ্যোৎস্না। দীর্ঘ জেটির দু’পাশে মৃদুমন্দ ঢেউয়ে দুলছে দুই সারিতে রাখা সাদা ইয়টগুলো।
.
ষাট ফুটি ইয়ট আইল্যাণ্ডারের ডেকে গরম কফির মগে চুমুক দিচ্ছে ফ্র্যাঙ্ক গর্ডন। মন দিয়ে শুনছে ইয়টের খোলে কলকল আওয়াজে চাপড় দিচ্ছে সাগরের ঢেউ। একটু আগে দূরে কোথাও ধুপ্ করে বন্ধ হয়েছে গাড়ির দরজা। মিনিটখানেক পর জেটিতে গর্ডন চিনতে পারল পরিচিত মেয়েটির অবয়ব।
বহুদিন পর লিয়ার দেখা পাবে ভাবতে গিয়ে আনমনে হাসল ফ্র্যাঙ্ক গর্ডন। হয়তো ঘনিষ্ঠভাবেই পাবে!
কিন্তু লিয়ার পাশে হাঁটছে সুঠামদেহী এক লোক।
এ আবার কে?
ইয়টের কাছে লিয়া পৌছুতেই শক্ত হলো গর্ডনের চোয়াল। ভাবছে, সুপুরুষ লোকটাকে বিয়ে করে ফেলেনি তো মেয়েটা? আগে কখনও একে দেখেনি ফ্র্যাঙ্ক। লোকটা সুঠামদেহী দেখতে দারুণ, পরনে জিন্সের প্যান্ট ও চামড়ার জ্যাকেট। দৈর্ঘ্যে তার চেয়ে কয়েক ইঞ্চি উঁচু। বয়স পঁচিশ থেকে তিরিশের ভেতর। নিজের দৈহিক হাল মনে পড়তেই শ্বাস ছেড়ে ভুঁড়িটা পিঠের দিকে টানল গর্ডন। ক’সপ্তাহ স্কোয়াশ খেলেনি বলে এখন বড্ড আনফিট লাগছে তার নিজেকে।
কিন্তু বড় কথা হচ্ছে: লোকটা আসলে কে?
একে সঙ্গে আনবে, আগে থেকে বলেনি লিয়া!
‘ব্যাপারটা ভাল লাগছে না,’ নোঙর করা ইয়টের কাছে পৌঁছে বলল রানা। মেরিনার আলোয় দেখছে ভারী গড়নের এক লোক ইয়টের ডেকে। পরনে সাদা, পুরু উল-মেশানো ফ্লিসের সোয়েটার ও ঢলঢলে ঢিলে প্যান্ট। মাথায় বেইসবল ক্যাপ। ওর দিকেই কঠোর চোখে চেয়ে আছে সে। ‘তোমার বন্ধুরও ভাল লাগছে না আমাকে দেখে।’
‘রানা, মানুষ খারাপ নয় গর্ডন। সহজে নিচু রেইলিং টপকে ডেকে উঠল লিয়া। মুখে মিষ্টি হাসি। একটু টলমল করছে বলে দু’হাতে ওকে ধরল ফ্র্যাঙ্ক গর্ডন। ‘এত কম সময়ে তৈরি হয়ে গেছ বলে অনেক ধন্যবাদ।’
রানা আর গর্ডনের পরিচয় করিয়ে দিল লিয়া।
বাদামি যুবকের উদ্দেশে মৃদু নড করল ইয়টের মালিক।
জবাবে একই আচরণ পেল রানার তরফ থেকে। শীতল স্বরে বলল গর্ডন, ‘তুমি বলোনি সঙ্গে অতিথি আনবে!’
তার কাঁধে হাত রেখে ডানগালে ছোট্ট একটা চুমু দিল লিয়া। নরম সুরে বলল, ‘একটু ভদ্র আচরণ করো, গর্ডন। তুমি কি চাও আমরা নেমে যাই?’ পিছিয়ে এসে তাকাল গর্ডনের পুরনো স্কিপারের দিকে। দড়াদড়ি নিয়ে কাজ করছে বয়স্ক মানুষটা। ‘হাই, রাফায়েল!’
‘বহুদিন পর দেখা,’ হাসল ইয়টের ক্যাপ্টেন। ‘আবার এই ইয়টে পা রেখেছ বলে ভাল লাগছে।’
‘আশা করি বেশি বিরক্ত করিনি,’ বলল লিয়া।
মাস্তুল থেকে লাফিয়ে নেমে দু’হাত ডলতে ডলতে লিয়ার দিকে এল বৃদ্ধ। ছোটখাটো মানুষ সে। শরীরে তারের মত পেঁচানো পেশি। দাড়ি ধূসর রঙের। চকচক করছে কালো দুই চোখের মণি। ‘নো প্রবলেম, লিয়া। ডিসেম্বরের ঝড়ে ইংলিশ চ্যানেল পেরোতেও কখনও কোনও সমস্যা হয়নি আমার।’
‘গুড,’ বলল লিয়া। ‘আর আমার সঙ্গে যাকে দেখছ, তার নাম মাসুদ রানা। অনেক পুরনো বন্ধু। একইসঙ্গে ফ্রান্সে যেতে চাই।
‘পরিচিত হয়ে খুশি হলাম,’ রানার দিকে হাত বাড়িয়ে দিল স্কিপার।
‘আমিও,’ হাতটা ধরে আন্তরিক ভঙ্গিতে ঝাঁকিয়ে দিল রানা। প্রশংসার চোখে দেখছে সাদা ইয়ট। ‘কতক্ষণ লাগবে ফ্রান্সের তীরে পৌঁছুতে?’
কাঁধ ঝাঁকাল রাফায়েল। ‘সেইন্ট-ভাস্ট-লা-হিউগ তো? .. কমবেশি নয় ঘণ্টা।’
‘তোমাদের সঙ্গে লাগেজ দেখছি না?’ বলল ফ্র্যাঙ্ক গর্ডন। ‘শুধু একটা ক্রেডিট কার্ড,’ হাসল লিয়া। ‘সেইণ্ট-ভাস্ট- এ পৌঁছে শপিং করে নেব।’
‘যা ভাল বোঝো,’ বলল গর্ডন। পরক্ষণে জানতে চাইল, ‘তোমার হাঁটু ছিলে গেল কী করে?’
জিন্সের প্যান্টের ছেঁড়া জায়গাটা দেখল লিয়া। ‘পা পিছলে পড়ে গিয়েছিলাম।’
‘রক্ত বেরিয়েছে দেখছি।’
‘সামান্য একটু ছিলে গেছে। তেমন কিছু নয়।’
রানার দিকে চেয়ে শীতল কণ্ঠে বলল ফ্র্যাঙ্ক গর্ডন, ‘ঠিক আছে, সুস্বাগতম আইল্যাণ্ডার ইয়টে। এবার দেখিয়ে দিচ্ছি তোমাদের কেবিনদুটো।’
তার পিছু নিয়ে কমপ্যানিয়নওয়েতে নেমে এল রানা ও লিয়া। ইয়টে যথেষ্ট জায়গা। সুন্দর করে সাজানো। ‘দক্ষ মিস্ত্রির হাতে চেরি কাঠে তৈরি,’ রানাকে দেখে নিয়ে গর্বের সঙ্গে বলল গর্ডন। ‘লম্বায় এ ইয়ট একষট্টি ফুট। ক্লাসিক মডেল। প্রতিটি জিনিস স্বয়ংক্রিয়। লিয়ার কাছ থেকে জেনে নিতে পারবে, বহুবার সাগর পাড়ি দিয়েছে। বাদ পড়েনি বাডেইরা, সেইণ্ট লুসিয়া, গ্রেনাডার মত বন্দরও।’ লিয়ার দিকে তাকাল সে। তোমার মনে আছে, মাস্টিকে ছোট্ট এক হোটেলে উঠেছিলাম আমরা?’
‘হ্যাঁ, মনে আছে, পরদিন ভোরে আমার কামরা থেকে শুনলাম তোমার বুকফাটা আর্তনাদ,’ বোমা ফাটাল লিয়া, ‘বাগানে জগিং করার সময় কামড়ে পেছন থেকে আধ কেজি মাংস ছিঁড়ে নিয়েছিল ধেড়ে বাঁদরটা। তারপর তোমাকে নিয়ে যাওয়া হলো হাসপাতালে। অনেক দিন থাকতে হলো ওখানে। আজও কি শীতকালে জায়গাটা ব্যথা করে?’
ফ্যাকাসে মুখে খুক খুক করে কাশল ফ্র্যাঙ্ক গর্ডন।
এই লোক আলগা ফুটানি দেখাতে ভালবাসে, বুঝে গেছে রানা। তবে ওর ওই ঠাটবাটের গোড়ায় পানি ঢেলে দিয়েছে লিয়া। গর্ডন এখন প্রাণপণে ভুলতে চাইছে হিংস্র বাঁদরের সেই আচমকা আক্রমণের ব্যাপারটা।
‘মাস্টার কেবিন আমি ব্যবহার করি,’ ক্ষুব্ধ দৃষ্টিতে লিয়াকে দেখল গর্ডন। ‘তোমরা থাকবে অতিথিদের জন্যে রাখা অন্য দুই কেবিনে।
‘তাতে আমাদের কোনও সমস্যা নেই,’ বলল লিয়া।
তিন কেবিনের ভেতর সবচেয়ে ছোটটা রানাকে দিল ফ্র্যাঙ্ক গর্ডন। আরেকবার দেখে নিল রানার আধ-পুরনো চামড়ার জ্যাকেট ও হাতে ধরা ক্যানভাস ব্যাগ। ব্যাগটা বেশ ভারী মনে হলো তার। হাত তুলে দেখিয়ে দিল বাঙ্কের ওপরের স্টোরেজ ইউনিট। ‘মালপত্র ওখানেই রাখতে হবে।’
ঠিক বিশ মিনিট পর রওনা হলো ইয়ট। হু-হু হাওয়ার তোড়ে ফুলে উঠল পাল। কিছুক্ষণের মধ্যেই তীর ছেড়ে খোলা সাগরে বেরিয়ে এল ওরা।
গোপনে ইংলিশ চ্যানেল পেরোতে সাহায্যের হাত বাড়িয়ে দিয়েছে ফ্র্যাঙ্ক গর্ডন, তাই নিজে থেকেই কিচেনে ডিনার তৈরির কাজে নেমে পড়ল লিয়া। রানা টের পেল, বিরক্তি ভরা চোখে বার বার ওকে দেখছে ইয়টের মালিক। লিয়ার সঙ্গে তার মধুর মিলনে ওকেই একমাত্র বাধা বলে ধরে নিয়েছে সে। তাকে আরও বিরক্ত না করে নিজের কেবিনে ফিরল ও। বাঙ্কে বসে খুলল মোযার্ট ফাইল।
অ্যালেকের পোড়া নোট থেকে কিছু উদ্ধার করা খুব কঠিন কাজ। কিছুক্ষণ পর চোখে পড়ল একটা কাগজে লেখা অর্ডার অভ আর… ব্যস, আর কিছু নেই। ওটা থেকে কিছুই বুঝল না ও। হতাশ হয়ে কাগজটা রেখে দিল ফাইলে।
আরেকটা কাগজে অ্যালেক লিখেছে ঐতিহাসিক তথ্য ও সংখ্যার তালিকা। লাল কালিতে তিন জায়গায় লিয়োনার্দো লিখে ঘিরে দিয়েছে ওগুলো। গতবছর ডিসেম্বরের তারিখ। তার দু’সপ্তাহ পর মারা গেছে অ্যালেক।
পুড়ে ছাই হয়েছে কাগজের নিচের দিকের লেখা।
এ ছাড়া, প্রায় প্রতিটি কাগজের মার্জিনে আছে গোক্ষুর সাপ আঁকা ছবি। একটা কোবরার স্কেচের নিচে বড় করে লেখা: দ্য কোবরা???
বোধহয় ফুরিয়ে গিয়েছিল কলমের কালি। জরুরি কিছু ভাবছিল অ্যালেক। তবে সেটা কী বিষয়ে, জানার উপায় নেই।
আধঘণ্টা আধপোড়া কাগজ ঘেঁটে দেখার পর হাল ছেড়ে দিল রানা। তখনই ওর কেবিনে এল লিয়া। হাতে ধোঁয়া ওঠা এক মগ কফি। ওটা ধরিয়ে দিল রানার হাতে। সরু বাঙ্কে ওর পাশে বসল। দুই কেবিনের মাঝে পাতলা দেয়াল, গর্ডন যেন শুনতে না পায়, তাই নিচু গলায় জানতে চাইল, ‘কী বুঝলে?’
‘কিছুই বুঝতে পারিনি,’ মাথা নাড়ল রানা। কফির মগ পাশে রেখে তুলে নিল ফাইল থেকে একটা কাগজ। ওটা বাড়িয়ে দিল লিয়ার দিকে। ‘জানতে চাই কী লেখা ছিল অর্ডার অভ আর-এর পর। এ ছাড়া, নানান জায়গায় গোক্ষুর সাপ আর এক লোকের মুখের স্কেচ কেন এঁকেছে অ্যালেক?’
‘লোকের মুখ?’ কাগজটা নিল লিয়া। লিয়োনার্দো লেখা জায়গাটা ওকে দেখাল রানা। বৃত্ত তৈরি করেছে শব্দটাকে ঘিরে। কৌতূহলী চোখে ওটা দেখে নিয়ে রানাকে দেখল লিয়া।
‘লিয়োনার্দো দ্য ভিঞ্চি?’ জানতে চাইল রানা, ‘অ্যালেক তাঁর কোনও শিল্প দেখতে ইতালিতে গিয়েছিল? পাশেই লেখা তারিখ।’
‘ওখানে গিয়ে থাকলেও আমাকে কিছু বলেনি।’
‘ভাল করে ভেবে দেখো,’ বলল রানা, ‘এটা জরুরি। তুমিই একমাত্র মানুষ, যে জানত অ্যালেক কোথায় যাচ্ছে বা কী করছে।’
ডানহাতে থুতনি ধরল লিয়া। ‘কিন্তু আমার এ বিষয়ে কিছুই জানা নেই।’
‘আরও গভীরভাবে ভাবো,’ বলল রানা।
‘কিন্তু কী নিয়ে ভাবব তাই তো জানি না,’ দীর্ঘশ্বাস ফেলল লিয়া।
‘মোযার্টের চিঠিতে লিয়োনার্দো দ্য ভিঞ্চির কথা এসেছিল? ওটার কারণে ফ্লোরেন্সে গিয়ে থাকতে পারে অ্যালেক?’
‘আমার তেমন কিছুই মনে পড়ছে না,’ অধৈর্য স্বরে বলল লিয়া। ‘তা ছাড়া, তারপর তো পেরিয়ে গেছে প্রায় একবছর। সবকিছু তো মনেও নেই।
‘কিন্তু গুরুত্বপূর্ণ কিছু তথ্য না পেলে কোনও দিকেই এগোতে পারব না আমরা,’ বলল রানা।
‘তবে মনে পড়ছে একটা কথা, মুখ তুলে রানাকে দেখল লিয়া।
‘সেটা কী?’
‘ভুল পথে যাচ্ছি আমরা। লিয়োনার্দো দ্য ভিঞ্চি নয়, এটা অন্য এক লোকের নাম।
‘কে সে?’
‘ইতালিয়ান সংগ্রাহক,’ পরিষ্কার মনে পড়েছে লিয়ার। ‘উদিই কিনে নিয়েছিলেন বাবার কাছ থেকে মোযার্টের চিঠি। তাঁর নাম লিয়োনার্দো ডিয়ানো। একজন প্রফেসর।’
অ্যালেকের সিডি-রমে বৃদ্ধ ভদ্রলোকের ছবি দেখেছে, পেছনে ছিল মিউযিকের ওপরে লেখা হরেক রকম বইয়ে ভরা বুকশেল্‌ফ্, সবই মনে পড়ল রানার। ‘তা হলে তাঁর সঙ্গে দেখা করতে গিয়েছিল অ্যালেক?’
‘তা-ই বোধহয়,’ বলল লিয়া, ‘মনে হয় এখনও বেঁচে আছেন।’
‘কোথায় থাকেন তিনি?’
‘র‍্যাভেনায়,’ বলল লিয়া, ‘মনে নেই দান্তের সমাধির কথা? ওখানে গিয়েছিল অ্যালেক। ওই শহরে একটা কলেজে মিউযিক পড়াতেন লিয়োনার্দো ডিয়ানো।’
কয়েক মুহূর্ত ভেবে বলল রানা, ‘অ্যালেক ওই চিঠির বিষয়ে জানার জন্যে তাঁর ওখানে গিয়েছিল। আমাদেরও বোধহয় যাওয়া উচিত।’
‘তুমি ভাবছ, ওই চিঠি নিজের কাছে রেখে দিয়েছেন তিনি?’ জানতে চাইল লিয়া।
‘বহু টাকা খরচ করেন ওটার জন্যে, কাজেই হাতছাড়া করেছেন বলে মনে হচ্ছে না।’
‘কিন্তু ওই চিঠিতে কী আছে ভাবছ?’
‘ওটা পড়ার পর বুঝব।’ইয়টের স্যালুনে বসে লিয়ার রান্না করা ফিশ চাউডার ও সবুজ সালাদ দিয়ে ডিনার শুরু করল ওরা। ফ্রিয থেকে বের করে বরফ-ঠাণ্ডা, দামি ওয়াইন সার্ভ করল ফ্র্যাঙ্ক গর্ডন।
‘লিয়ার কাছে শুনেছি, আপনি ফিল্মের মিউযিক তৈরি করেন,’ খাওয়ার ফাঁকে বলল রানা।
মাথা দোলাল গম্ভীর গর্ডন। ‘তা-ই করি। আপনি বুঝি খুব সিনেমা দেখেন?’
কাঁধ ঝাঁকাল রানা। ‘খুব না, মাঝে মাঝে দেখি।’ শেষবার কোন সিনেমা হলে ঢুকেছে মনে পড়ল ওর। সেসময়ে দুর্ধর্ষ এক পাকিস্তানি এজেন্টের মানিব্যাগ থেকে জরুরি লিস্ট গায়েব করেছিল গিল্টি মিয়া। আর ওর কাছ থেকে ওটা সংগ্রহ করতে গিয়ে ওই সিনেমা হলে ঢুকেছিল রানা। ‘আপনি কী ধরনের সিনেমায় মিউযিক দেন?’ জানতে চাইল ও।
‘দ্য ফায়ার ইন অ্যাটিক সিনেমাটা আমার সর্বশেষ কীর্তি। হয়তো জানেন না, ওটার পরিচালকও আসলে আমি।’
‘সত্যিই জানতাম না,’ বিস্ময় নিয়ে মাথা নাড়ল রানা।
‘আপনি বোধহয় অপেরা নিয়ে ব্যস্ত থাকেন।’ চট্‌ করে লিয়াকে দেখে নিল গর্ডন।
‘না, ওসব দেখার সময় পায় না রানা,’ বলল লিয়া।
‘তা হলে তাঁর উপার্জন আসে কোথা থেকে?’
‘টুকটাক গোয়েন্দাগিরি করি,’ বিনয়ের সঙ্গে বলল রানা।
অবাক চোখে ওকে দেখল গর্ডন। চোখে তাচ্ছিল্য।
‘আগে আর্মিতে ছিল রানা,’ রানার ভরাডুবি ঠেকাতে বলে বসল লিয়া। ‘ওখানেই আমার ভাই অ্যালেকের সঙ্গে বন্ধুত্ব হয়।’
‘ও, তা হলে আপনি সৈনিক? অফিসার র‍্যাঙ্কে ছিলেন?’
‘মেজর!’ এবারও উত্তর দিল লিয়া।
‘ও, ওকে পাত্তা দেবে না বলে স্থির করেছে গর্ডন। বরফের মত শীতল কণ্ঠে বলল, ‘তার মানে বহু বছর ধরেই চেন তুমি একে।’ রানার ওপর থেকে চোখ সরাচ্ছে না সে।
‘তবে কয়েক বছর যোগাযোগ ছিল না,’ বলল লিয়।। আপদটা আবারও মেয়েটার জীবনে এসেছে ভাবতে গিয়ে অখুশি হলো ফ্র্যাঙ্ক গর্ডন। আবারও মন দিল খাবারে।
খাবার ও ওয়াইন শেষ করেই উঠে দাঁড়াল রানা। ‘আপনারা গল্প করুন। আমি কেবিনে গিয়ে খানিক বিশ্রাম নেব।’
গর্ডনের জন্য ফাঁকা মাঠ ছেড়ে দিয়ে কেবিনে ফিরল রানা। ব্যাগ থেকে নিয়ে দক্ষ হাতে পরিষ্কার করল প্রতিটা পিস্তল। রেখে দিল ব্যাগে। ব্যাগ গেল বাঙ্কের ওপরের কাউন্টারে। পরের একঘণ্টা শুয়ে থাকল রানা। ইয়টের খোলে আছড়ে পড়ছে একের পর এক ঢেউ। বাড়ছে বাতাসের তোড়। আগের চেয়ে জোরে দুলছে ইয়ট আইল্যাণ্ডার।
.
মাঝরাতে শুয়ে পড়ার কথা ভাবল লিয়া। টেবিলের আরেক দিকে চেয়ারে বসে মস্ত পেটটা ভাসিয়ে টিভি দেখছে ফ্র্যাঙ্ক গর্ডন। ডিনারের পর প্রায় কোনও কথা হয়নি ওদের ভেতর।
‘বুঝতে পারছি তুমি আমার ওপর খেপে আছ, গর্ডন,’ বলল লিয়া। ‘তবে কী কারণে, তা জানি না।’
চুপ করে থাকল যুবক। কালো হয়ে আছে মুখ।
‘বলে ফেলো, তোমাকে ভাল করেই চিনি,’ বলল লিয়া। রিমোট কন্ট্রোল দিয়ে টিভি বন্ধ করল গর্ডন। ঘুরে তাকাল লিয়ার দিকে। ‘এই লোক সেই একই লোক, তাই না?’
‘কার কথা বলছ?’
‘যার কথা বারবার বলতে। মাসুদ রানা। পাগলের মত ভালবাসতে যাকে। তুমি এখনও ওকে বিয়ে করতে চাও।’
‘কথাটা হয়তো ঠিক নয়, গর্ডন। ওর সঙ্গে বিয়ের কথা হওয়ার পর পেরিয়ে গেছে প্রায় ছয় বছর।
তিক্ত হাসল গর্ডন। ‘জানতাম, ভুলতে পারবে না ওকে।’
‘আমাদের ভেতর প্রেমের কোনও সম্পর্ক নেই, গর্ডন। তোমার সঙ্গে যেমন, ঠিক তেমনি স্রেফ বন্ধুত্বের সম্পর্ক।’
‘তা হলে ওর কেবিনে ঢুকে ফিসফাস করে কথা হচ্ছিল কীসের?’ বিরক্তির সঙ্গে নাক টানল গর্ডন। ‘আমি যদি জানতাম আমার ইয়টে চেপে ফ্রান্সে চলেছ পরকীয়ার টানে, এককথায় মানা করে দিতাম। তুমি আমাকে গাধা মনে করো, লিয়া? তোমরা যাতে পাপারাজ্জিদের এড়িয়ে গোপনে ফুর্তি- ফার্তি করতে পারো, সেজন্যে ব্যবহার করছ আমার ইয়ট। আমার উচিত এক্ষুণি ইয়ট ঘুরিয়ে নিয়ে ব্রিটেনে ফিরে যাওয়া।’
‘বেশ তো, তাই করো, গর্ডন,’ কঠিন সুরে বলল লিয়া। ‘তুমি দেখছি যা ছিলে তা-ই রয়ে গেছ! তোমার কাছে সাহায্য চাওয়া আমার ভুল হয়ে গেছে। চলো, ঘোরাও ইয়ট!’
গলাটা একটু নামালো গর্ডন।
‘ভাবতে খারাপ লাগছে যে মিথ্যা বলেছ তুমি আমাকে। বলেছিলে ভুলে যেতে চাও মাসুদ রানাকে। অথচ এখন? আমার নাকের সামনে দিয়ে তাকে নিয়ে অভিসারে চলেছ ফ্রান্সে। আর সেজন্যে ব্যবহার করছ আমারই ইয়ট। এটা ভাবলে রাগে গা জ্বলে যাচ্ছে আমার।’
লিয়ার প্রতি অমোঘ টান অনুভব করে সে বহুদিন ধরেই, নানাভাবে বিয়ের প্রস্তাব দিয়েছে বহুবার। হঠাৎ ইয়ট ভ্রমণের প্রস্তাব শুনে ভেবে নিয়েছিল, এতদিনে বুঝি শিকে ছিঁড়তে চলেছে ওর ভাগ্যে। কিন্তু এখন লিয়া ওর প্রাক্তন প্রেমিককে সঙ্গে নিয়ে ওর ইয়টে এসে ওঠায় রাগে-দুঃখে টগবগ করে ফুটছে ফ্র্যাঙ্ক গর্ডন।
‘হয়তো ভুল করে তোমাকে বিয়ে করেই ফেলতাম,’ ঠাণ্ডা গলায় বলল লিয়া, ‘যদি না সেদিন আমার বার্থডে পার্টিতে বিছানায় সেই আপস্টার্ট মেয়েটার সঙ্গে তোমাকে দেখতাম।’
কাঁধ ঝাঁকিয়ে কথাটা উড়িয়ে দিতে চাইল গর্ডন। ‘মাত্র একবার ছোট্ট একটা দোষ। মানুষ তো ভুল করেই, তাই না? আমি তো সেজন্যে ক্ষমাও চেয়েছি। তাই না? তা ছাড়া, মাসের পর মাস একা ছিলাম… তুমি বিয়ের ব্যাপারে আগ্রহ দেখাচ্ছিলে না। তাই…’
‘কোনও লোক কোনও মেয়েকে ভালবাসি বলার পর একটি বার বিশ্বাসঘাতকতা করলেও, সেটাকে আমি হালকা চোখে দেখি না, বলল লিয়া।
‘কিন্তু তুমি তো তখনও রানার প্রেমে হাবুডুবু খাচ্ছিলে!’
‘সেজন্যেই তোমার প্রস্তাবে রাজি হইনি। ভাবছিলাম। তবে ওই পার্টিতে গেস্টরুমে পা রেখেই বুঝলাম, আর যাকেই বিয়ে করি না কেন, তোমাকে নয়।’
‘আমি কি আরেকটা সুযোগ পেতে পারি না, লিয়া?’ কাতর সুরে বলল ফ্র্যাঙ্ক গর্ডন।
ধীরে ধীরে মাথা নাড়ল লিয়া। ‘না, আমরা বড়জোর ভাল বন্ধু। ব্যস, এর বেশি আর কিছু আমার কাছ থেকে আশা কোরো না, গর্ডন।’
‘ওই লোক তোমার কাছে ভিড়েছে টাকার লোভে,’ রেগে গিয়ে বলল ফ্র্যাঙ্ক গর্ডন। ‘তুমি সেটা বুঝেও বুঝতে চাইছ না। তার হাতে দামি ঘড়ি দেখলাম। ওটাও নিশ্চয় তুমিই কিনে দিয়েছ।’
‘বাজে কথা বাদ দাও, গর্ডন। মনে রেখো, আমরা কেউ কারও সঙ্গে প্রেমের সম্পর্কে জড়িত নই।’
‘তা হলে তাকে নিয়ে ফ্রান্সে যাচ্ছ কেন?’
‘যাচ্ছি জরুরি কাজে। এখন এ বিষয়ে কিছু বলব না।’ সরাসরি গর্ডনের চোখে তাকাল লিয়া। ‘কখনও শুনেছ আমি একটাও মিথ্যা বলেছি?’
‘কিন্তু আমি একপলকের জন্যেও তোমাকে ভুলতে পারিনি, লিয়া,’ চেয়ার ছেড়ে উঠে দাঁড়াল গর্ডন। লিয়ার সামনে থেমে ওর দু’কাঁধে দু’হাত রেখে নাক ডুবিয়ে দিল মিষ্টি সুবাস ভরা কালো চুলে। ফিসফিস করল, ‘আমি তোমাকে খুব কাছে চাই, লিয়া।’ আরও একটু এগোবার ইচ্ছে ছিল ওর, কিন্তু ঠোঁটে চুমু দেয়ার আগেই ধাক্কা দিয়ে ওকে সরিয়ে দিল লিয়া।
ঠিক সেই মুহূর্তে কেবিন থেকে বেরিয়ে ডাইনিং হলের দরজায় এসে দাঁড়িয়েছে রানা। লিয়া লোকটাকে ধাক্কা দিয়ে সরিয়ে দেয়ায় ঘরে বরফের মত ঠাণ্ডা পরিবেশ বিরাজ করল কিছুক্ষণ। রানার দিকে অপ্রস্তুত হয়ে তাকিয়ে আছে গর্ডন।
‘সরি, বিরক্ত করতে চাইনি,’ বলে কমপ্যানিয়নওয়ের দিকে চলল রানা। উঠবে ইয়টের ডেকে।
আগের চেয়ে বেড়েছে হাওয়ার তোড়। ইয়টের বো-র দিক থেকে আসছে ঝোড়ো বৃষ্টি। জ্যাকেটের যিপার গলা পর্যন্ত টেনে নিল রানা। মাথার ওপর ফটাস্-ফটাস্ আওয়াজ তুলছে ভেজা পাল। ধাস্ করে সাগরের ঢেউয়ের খোঁড়লে নেমে যাচ্ছে ইয়টের বো, তারপর আবার উঠে আসছে ওপরে। কমলা অয়েলস্কিন পরে হুইলে লড়ছে বৃদ্ধ স্কিপার রাফায়েল। পরস্পরের দিকে নড করল ওরা। ডেকে ছিটিয়ে পড়ছে সাদা ফেনা। পায়ের তলা থেকে সরে যেতে চাইছে পিচ্ছিল ডেক। আগের চেয়েও জোরে আওয়াজ তুলছে মাথার ওপরের পাল।
‘সামনের সাগরে ঝড়,’ চেঁচিয়ে রানাকে জানাল স্কিপার। আঁধার আকাশ দেখল রানা। থালার মত চাঁদটাকে ঢেকে দিয়ে দিগ্বিদিকে ছুটে চলেছে কালো মেঘের ভেলা। আবছা আলোয় দেখা যাচ্ছে বড় ঢেউগুলোর চূড়ায় সাদা ফেনা।
বহুক্ষণ চুপ করে ডেকে দাঁড়িয়ে থাকল রানা। মন চাইল না নিচের আড়ষ্ট পরিবেশে যেতে। তা ছাড়া, আজ বোধহয় ঘুম হবে না ওর। মনের আঙিনায় ঘুরছে একের পর এক চিন্তা। অ্যালেক। মোযার্টের চিঠি। ভিডিয়ো ক্লিপ। খুন হয়েছে ওর বন্ধু। অক্সফোর্ডশায়ারের বাড়িতে পড়ে আছে তিন আততায়ীর লাশ। এসবের সঙ্গে জড়িয়ে গেছে পুলিশের লোক। সবই রহস্যময়।
মনের পটে উঁকি দিচ্ছে লিয়ার স্নিগ্ধ মুখ। মেয়েটাকে জোর করে চুমু দিতে গিয়ে অপমানিত হয়েছে ফ্র্যাঙ্ক গর্ডন। বিভ্রান্ত সে। জোর করে দৃশ্যটা মন থেকে মুছতে চাইল রানা। বুকে অনুভব করল ভীষণ অস্বস্তি ও একাকীত্ব। নিজেকে জিজ্ঞেস করল: ‘সত্যিই সরে গিয়ে থাকলে, অন্য কারও সঙ্গে লিয়াকে দেখে বুকের ভেতর এমন কাঁটা বিধছে কেন?
বুক চিরে দীর্ঘশ্বাস এল রানার। ভাবল: সত্যি কি এখনও লিয়াকে নিজের জীবনে চাইছি আমি?
লিয়া বোধহয় শুয়ে পড়েছে। কল্পনায় রানা দেখল, সরু বাঙ্কের বালিশে বিছিয়ে আছে লিয়ার কালো চুল।
বহুক্ষণ পর রানা বুঝল, আরও বেড়ে গেছে ডেকের ওঠা- নামা। উন্মত্ত সাগরে ঝড়ের ভিতর ঢুকেছে ইয়ট আইল্যাণ্ডার। মস্তসব ঢেউ আছড়ে পড়ছে ছোট্ট জাহাজের ওপর। তিরতির করে কাঁপতে কাঁপতে ঢেউয়ের মাথায় উঠছে ইয়ট, তারপর ধড়াস্ করে নেমে যাচ্ছে সাগরের দুই দৈত্যাকার ঢেউয়ের মাঝের গর্তে। চারপাশ থেকে আসছে জলকণা ও সাদা ফেনার ছাঁট। দু’হাতে শক্ত করে রেলিং ধরল রানা।
.
নিজের কেবিনে বাঙ্কে এপাশ-ওপাশ করছে লিয়া। অস্থির লাগছে মন। জোর করে ভুলে যেতে চাইছে রানার কথা। কিন্তু কী যেন হয়েছে আজ, উধাও হয়েছে ওর ঘুম-পরী।
আরও বহুক্ষণ পর ঘড়ি দেখল লিয়া।
বাজে প্রায় চারটে। একটু পর ভোর হবে।
একটা ব্ল্যাঙ্কেট শরীরে জড়িয়ে কেবিন থেকে বেরিয়ে কিচেনের দিকে চলল লিয়া। ভীষণ দুলছে ইয়ট। হেঁটে চলা খুব কঠিন।
কিচেনে লিয়ার নড়াচড়ার আওয়াজে মাস্টার কেবিনের দরজা খুলে ফ্যাকাসে মুখে বেরিয়ে এল ফ্র্যাঙ্ক গর্ডন। রাত জেগে লাল হয়েছে তার দুই চোখ।
কিচেন থেকে ধোঁয়া ওঠা কফির মগ হাতে বেরিয়ে লিয়া দেখল, কমপিউটারে আবহাওয়ার রিপোর্ট পড়ছে গর্ডন। স্ক্রিন থেকে অসুস্থ চোখ তুলে কাঁপা গলায় বলল, ‘একটু পর ঝড় থামবে। তোমার মেজর বন্ধু কোথায়?’
‘জানি না।’ বিরক্ত হলো লিয়া। ‘নিশ্চয়ই নিজের কেবিনে ঘুমাচ্ছে?’
‘ওর কেবিনের দরজা খোলা। ভেতরে নেই সে।’
‘তাই ভেবেছ ও আমার কেবিনে?’ বিরক্তির মাত্রা বাড়ল লিয়ার।
নাক দিয়ে ঘোঁৎ শব্দ তুলে ডেকের দিকে চলল ফ্র্যাঙ্ক গর্ডন। হ্যাচ খুলতেই ওর চোখে-মুখে আছড়ে পড়ল ঝোড়ো হাওয়া ও বৃষ্টির ছাঁট। চোখ বুজে মাথা নাড়ল মিউযিক ডিরেক্টর। আবার চোখ মেলে দেখল ডেকের দূরে। ঝড়ের ভেতর নীরবে ইয়ট নিয়ে ব্যস্ত স্কিপার রাফায়েল আর মাসুদ রানা। বৃষ্টিতে চকচক করছে তাদের অয়েলস্কিন।
গর্ডন বুঝল, কখন কোটা দরকার জানে মেজর। মনে মনে তাকে গালি দিল সে। আবারও বন্ধ করল হ্যাচ। ঠিক করল ফিরবে মাস্টার্স কেবিনে। তবে কমপ্যানিয়নওয়ের সিঁড়ির অর্ধেক ধাপ নেমে অদ্ভুত এক চিন্তা এল তার মাথায়।
মেজর এখন কেবিনে নেই!
এই তো সুযোগ!
সিঁড়ি বেয়ে নেমে স্যালুনের দরজা পেরোল গর্ডন। নীরবে ঢুকল রানার কেবিনে। পেছনে নিঃশব্দে ভিড়িয়ে দিল দরজা। বল্টু আটকে চোখ বোলাল কেবিনের চারপাশে। কয়েক মুহূর্ত পর কাউন্টার থেকে বাঙ্কে নামিয়ে আনল ভারী ক্যানভাসের ব্যাগটা। তারপর খুলল ওটা।তুরস্কের বিরান এক পাহাড়ি এলাকা।
একতলা বাড়ির রান্নাঘরের টেবিলে বসে রামি খেলছে দুই দোস্ত। হঠাৎই শুনল দ্রুতবেগে আসছে ভারী কোন গাড়ি। তাস থেকে মুখ তুলে জানালা দিয়ে প্যাটিয়োর দিকে চোখ যেতেই আতঙ্কে আত্মা উড়ে গেল তাদের। নাকের কাছে হাজির হয়েছে কালো রঙের পুরনো এক জিপগাড়ি! ড্রাইভিং সিটে কালো মুখোশ পরা এক লোক! পরক্ষণে জানালা ও পলকা দেয়াল বিধ্বস্ত করে চারপাশে কাঁচ ও কাঠের টুকরো ছিটিয়ে ঘরে প্রবেশ করল যন্ত্রদানব!
কড়া ব্রেক কষে থামল ধুলোমাখা কালো গাড়ি।
এদিকে প্রাণ বাঁচাতে চেয়ার ছেড়ে মেঝেতে ঝাঁপিয়ে পড়েছে লোকদু’জন। নানাদিকে ছিটকে গেছে খালি বিয়ারের বোতল। অবশ্য গোলাগুলির ট্রেইনিং আছে লোকগুলোর। দেরি না করে মেঝে ছেড়ে লাফিয়ে উঠে দাঁড়াল তারা। হোলস্টার থেকে রিভলভার নিয়েই গুলি করল জিপের সামনের দিক লক্ষ্য করে। ঝনঝন শব্দে ভেঙে গেল উইণ্ডশিল্ড। কোনও ঝুঁকি না নিয়ে রিভলভারের বেশিরভাগ গুলি খরচ করল তারা ড্রাইভিং সাইডে। ভেতর থেকে এল না কোন গোঙানি বা আর্তনাদ। বোধহয় ঝাঁঝরা হয়ে মারা পড়েছে ড্রাইভার।
কিন্তু এদিকে ‘খটাং’ শব্দে খুলে গেছে জিপের পেছন- দরজা। মেঝেতে লাফিয়ে নেমেছে এক যুবক। পরনে কালো কমব্যাট জ্যাকেট। মুখে কালো স্কি মাস্ক। কালো গ্লাভ্স্ পরা হাতে সাইলেন্সার সহ .৩৮ ক্যালিবারের ওয়ালথার পি. পি.। পলকের জন্যে তাকে দেখল লোকদু’জন, পরক্ষণে তার দিকে ঘুরিয়ে নিল রিভলভারের নল। ততক্ষণে অবশ্য অনেক দেরি হয়ে গেছে তাদের।
নিষ্কম্প হাতে তাদের দিকে ওয়ালথার তাক করল যুবক। নিখুঁত লক্ষ্যে এক এক করে দুটো গুলি বিধিয়ে দিল লোকদু’জনের হৃৎপিণ্ডে। ধুপ্ করে মেঝেতে পড়ল তাসুড়ে দুই কিডন্যাপারের লাশ। ঘরের ডানদিকের মেঝেতে ছিটকে গেছে গুলির দুটো তামার খোসা।
গতপরশু থেকে ঝোপঝাড়ের আড়ালে বসে বিনকিউলার হাতে এই বাড়ির ওপর চোখ রেখেছে কালো পোশাক পরা যুবক। কোন তাড়া ছিল না তার। ভাল করে জেনে নিয়েছে এদের রুটিন। বাড়ির পেছনের গ্যারাজে জংধরা ফোর্ড জিপ রেখেছে এরা। ইগনিশনেই থাকে চাবি। বাড়ির বেড়া টপকে কুঁজো হয়ে পেছন জানালার তলা দিয়ে পৌঁছুনো যায় জিপের কাছে। দিনের এ সময়ে বিয়ার গিলতে গিলতে রামি খেলে লোকদু’জন।
যুবক এ-ও জানে, এরা কোথায় রেখেছে বন্দিনীকে।
বিধ্বস্ত কিচেনে উড়ন্ত ধুলোবালি থিতু হওয়ার আগেই ওয়ালথার হাতে বাড়ির অভ্যন্তরে পা রাখল যুবক। একবার দেখল হাতঘড়ি। দেয়াল ভেঙে ঢোকার পর পেরিয়ে গেছে পুরো দুই মিনিট।
কঠিন দুই লাথি খেয়ে কবজা ভেঙে একদিকে কাত হলো বন্দিনীর ঘরের দরজা। বিছানায় বসে ভয়ে কাঁপছে কিশোরী মেয়ে। ভেতরে ঢুকল যুবক। বিছানার কোণে চাদর গায়ে কুঁকড়ে বসে আছে মেয়েটা, চোখে ভীষণ আতঙ্ক।
যুবক ভাল করেই জানে, মেয়েটির বয়স মাত্র তেরো বছর বারো দিন। মেয়েটার পাশে থামতেই কান্নার ভঙ্গিতে বিকৃত হয়ে গেল কিশোরীর মুখ। ওকে ঘুমের ইঞ্জেকশন দেবে? একবার ভাবল যুবক, তারপর সিদ্ধান্ত নিল: প্রয়োজন নেই
যুবক মুখ থেকে স্কি মাস্ক খুলতেই তার সুপুরুষ তামাটে চেহারা দেখতে পেল মেয়েটা। কুচকুচে কালো মণিদুটো দেখছে ওকে। ওখানে খেলা করছে অদ্ভুত মায়া। আস্তে করে মেয়েটার কাঁধে হাত রাখল যুবক। নরম সুরে বাংলা ভাষায় বলল, ‘আমার সঙ্গে এসো।’
কান্না ভুলে দ্বিধান্বিত চোখে তাকে দেখছে কিশোরী। এ বাড়ির সবার চোখে চরম নিষ্ঠুরতা দেখেছে ও। এই যুবক একদম আলাদা।
জ্যাকেটের পকেট থেকে নিয়ে মেয়েটাকে একটা ছবি দেখাল যুবক। ওটাতে আছে মাঝবয়সী এক দম্পতি। মাত্র দশ দিন আগেও নিরাপদে তাঁদের কাছেই ছিল একমাত্র সন্তান লিলি। তারপর আকাশ ভেঙে তাদের ওপর নেমে এল ভয়ানক বিপর্যয়।
‘কোনও ভয় নেই,’ নিচু গলায় বলল যুবক। ‘আমার নাম মাসুদ রানা। তোমার বাবা-মা অপেক্ষা করছেন তোমার জন্যে। দু’এক দিনের ভেতর তাঁদের কাছে তোমাকে পৌঁছে দেব।’
দরদর করে দু’চোখ বেয়ে পানি নেমে গাল ভিজিয়ে দিল কিশোরী লিলির। কাঁপা গলায় জিজ্ঞেস করল, ‘আপনি কি পুলিশ?’
মৃদু মাথা নাড়ল রানা। ‘না, পুলিশ নই।’ হাত বাড়িয়ে দেয়ায় ওর বাহু ধরে বিছানা থেকে নামল খোন্দকার আসমা লিলি। পরনে দামি, তবে ঘামে ভেজা, ময়লা লাল ব্লাউজ ও সবুজ পেটিকোট। গত ক’দিনে কুঁচকে গেছে ওগুলো। এখন ঘরে নেই ওর প্রিয় সবুজ শাড়িটা। লিলি খেয়াল করছে, ওর প্রতি বিন্দুমাত্র লোভ নেই যুবকের চোখে।
রানার হাত ধরে ঘর থেকে বেরোল লিলি। কিচেনের মেঝেতে দুটো লাশ দেখেও কোনও প্রতিক্রিয়া হলো না ওর। বাড়ি থেকে বেরোতেই সূর্যের কড়া রোদে কুঁচকে গেল চোখ। গত ক’দিন বসে থেকে আড়ষ্ট হয়ে গেছে ওর হাত-পা। একটু টলমল করছে মেয়েটা। তাকে কাঁধে তুলে নিয়ে একটু দূরের ঝোপে ঢুকল রানা। সাবধানে লিলিকে তুলে দিল ল্যাণ্ড রোভার জিপের প্যাসেঞ্জার সিটে। ভয় ও শীতে থরথর করে কাঁপছে বেচারি। পেছন-সিট থেকে ব্ল্যাঙ্কেট নিয়ে ওর হাতে দিল রানা। চট্‌ করে দেখল হাতঘড়ি।
কিডন্যাপারদের অন্য তিনজন ফিরবে আরও পাঁচ মিনিট পর। এটাই তাদের নিয়মিত রুটিন।
গাড়ির নাক ঘুরে ড্রাইভারের দরজা খুলল রানা। ‘চলো, এবার রওনা হওয়া যাক।’
জবাবে খুব দুর্বল কণ্ঠে অস্ফুট কী যেন বলল মেয়েটা।
‘কিছু বললে?’ জানতে চাইল রানা।
‘সিণ্ডির কী হবে?’ একটু জোরে জিজ্ঞেস করল লিলি। চেয়ে আছে রানার চোখে।
সরু হলো বিসিআই এজেন্টের দুই চোখ। ‘সিণ্ডি কে?’
তর্জনী তুলে বাড়িটা দেখাল লিলি। ‘ওখানে রয়ে গেছে।’
‘তাকেও কি তোমার মতই কিডন্যাপ করা হয়েছে?’ আস্তে করে মাথা দোলাল লিলি। ‘একই স্কুলে পড়ি আমরা।’
সিদ্ধান্ত নিতে সময় নিল না রানা। ‘ঠিক আছে, চুপ করে একটু বোসো। তিন মিনিটের ভেতর ফিরছি।’
মাথা দোলাল কিশোরী।
‘বলো তো, বাড়ির কোথায় ওকে পাব?’ জানতে চাইল রানা।
মেয়েটা যেখানে থাকবে বলে জানিয়েছে লিলি, দু’মিনিটের ভেতর সে-ঘরের সামনে পৌছে গেল বিসিআই এজেন্ট। বাইরের ঘরে ট্রাইপড়ে কয়েকটা ক্যামেরা। কিছুটা দূরে সরু বিছানা। ঘরের কোণে সস্তা লাইটিং ইকুইপমেন্ট ও মিউট করা টিভি। নিঃশব্দে চলছে ভিসিআর। টিভির ইমেজ দেখে মুহূর্তে সব বুঝে গেল রানা। লোকগুলোর ভেতর চিনতে পেরেছে একজনকে। এখন কিচেনে লাশ হয়ে পড়ে আছে সে। উলঙ্গ জানোয়ারটা চড়াও হয়েছিল বারো বছরের নিষ্পাপ এই কিশোরীর ওপর।
প্রচণ্ড রাগে অন্তরটা জ্বলছে রানার। লাথি মেরে টেবিল থেকে টিভি ফেলতেই মেঝেতে পড়ে বিকল হলো ওটা। চারদিকে ছিটিয়ে গেল স্ফুলিঙ্গ।
সিণ্ডির ঘরের দরজা খোলা। ভেতরে ঢুকে মুহূর্তের জন্যে রানার মনে হলো, ভয়ঙ্কর নির্যাতনে মৃত্যু হয়েছে বেচারির। ভিডিয়োর সেই একই মেয়ে। কড়া ড্রাগ দেয়া হয়েছে বলে শ্বাস-প্রশ্বাস নেই বললেই চলে। নড়ছে না বুকের পাঁজর। পরনে ময়লা টি-শার্ট ও জাঙ্গিয়া। সাবধানে মেয়েটাকে বিছানা থেকে তুলে কাঁধে নিল রানা। দ্রুত বাড়ি থেকে বেরিয়ে ঢুকল ঝোপের ভেতর। শুইয়ে দিল ল্যাণ্ড রোভারের পেছন-সিটে নিজের জ্যাকেট খুলে ঢেকে দিল শীর্ণ, অপুষ্ট দেহ। সিণ্ডির হাত ধরল লিলি, ঘুরে তাকাল রানার চোখে। ওর দৃষ্টিতে একহাজার নীরব প্রশ্ন।
‘সুস্থ হয়ে উঠবে,’ বলল রানা। সতর্ক হয়ে উঠেছে গাড়ির ইঞ্জিনের আওয়াজ পেয়ে। ফিরছে অন্য তিন কিডন্যাপার। ঘন ঝোপের ভেতর ল্যাণ্ড রোভার চোখে পড়বে না তাদের। কালো জিপগাড়ি কিচেনে ঢুকলেও আপাতত আছে আড়ালে। অবশ্য একটু পর সবই দেখতে পাবে তারা।
ল্যাণ্ড রোভারের ড্রাইভিং সিটে উঠে কান পাতল রানা। কয়েক মুহূর্ত পর শুনল কর্কশ পুরুষকণ্ঠ। এইমাত্র বাড়ির গেট খুলেছে লোকটা। নুড়িপাথরে কড়কড় আওয়াজ তুলল সুজুকি জিপের চওড়া চাকা। ভাল সাইলেন্সার নেই বলে ইঞ্জিনের আওয়াজ বেশি। জোরালো ফাটফাট আওয়াজে বাড়ির সামনে পৌঁছে গেল গাড়িটা। খুলে গেল দরজা। আবারও বন্ধ হলো ধুম্ শব্দে। পায়ের আওয়াজ। গলা ছেড়ে হাসছে লোকগুলো।
নিঃশব্দে ড্রাইভিং দরজা বন্ধ করল রানা। ইগনিশনের দিকে হাত বাড়িয়ে ভাবছে: কেউ বুঝবার আগেই ঝড়ের বেগে চলে যাব বহু দূরে। দু’এক দিনের ভেতর লিলি আর সিণ্ডিকে পৌছে দেব ওদের অভিভাবকদের হাতে। এরপর আবার ফিরব। প্রতিশোধ নেব জুনায়েদের করুণ মৃত্যুর। চরম শাস্তি পেতে হবে এই কিডন্যাপারদেরকে।
ইগনিশনের চাবিটা ধরেও হঠাৎ করেই সিটে হেলান দিয়ে চোখ বুজল রানা। কেমন যেন থমকে গেছে। মনের আয়নায় একে একে ভেসে উঠছে জুনায়েদের হাসিমুখ ও গুলিতে ঝাঁঝরা বুক নিয়ে রাস্তায় ছিটকে পড়া লাশ। রানার মনে পড়ল, টিভির সেসব নোংরা দৃশ্য। কিডন্যাপার লোকটা দু’হাতে খামচে ধরেছে কিশোরীর অপুষ্ট স্তন। প্রাণপণে আর্তচিৎকার করছে মেয়েটা। শরীর মুচড়ে সরে যেতে চাইছে দানবের কাছ থেকে। ক্ষয়ে যাওয়া বড় বড় দাঁত বের করে হাসছে লোকটা।
কাঁধের ওপর দিয়ে অচেতন সিণ্ডিকে দেখল রানা।
পাশের প্যাসেঞ্জার সিটে বসে ভুরু কুঁচকে ওকে দেখছে লিলি, চোখে ভয়।
অন্তর থেকে কে যেন রানাকে জানিয়ে দিল, এবার কী করতে হবে। সিটের নিচ থেকে একটানে ব্যাকআপ ওয়েপনটা নিল রানা। অস্ত্রটা কালো রঙের ভয়ঙ্কর-দর্শন বারো গজের ইথাকা ইতালিয়ান শটগান। নল কেটে নেয়ায় সবমিলে দৈর্ঘ্যে দু’ফুট। টিউব ম্যাগাজিনে ০০ বাক রাউণ্ড। দুর্ভেদ্য কোনও ঘরে ঢুকতে হলে এই জিনিসই চাই।
দরজা খুলে ল্যাণ্ড রোভার থেকে নেমে পড়ল রানা। নিচু গলায় বলল, ‘একটু অপেক্ষা করো।’
কিডন্যাপাররা বাড়ির সামনের বারান্দায় উঠতে না উঠতেই তাদের পেছনে পৌঁছে গেল রানা। মোটা লোকটা তুর্কি ভাষায় বাজে কৌতুক বলছে লম্বা সঙ্গীকে। তৃতীয়জনকে বিপজ্জনক মনে হলো রানার। তার হাতে একগোছা চাবি কোমরের বেল্টে কোল্ট ১৯১১-এ১ মডেলের নকল চাইনিয পিস্তল। অপেশাদারী ভঙ্গিতে নামিয়ে রাখা হয়েছে হ্যামার।
ক্ল্যাক-ক্ল্যাঙ্ক শব্দে কক হলো ইথাকা শটগান। ধাতব শব্দটা শুনেই চরকির মত ঘুরে তাকাল তিন কিডন্যাপার। বিস্ফারিত হলো তাদের আতঙ্কিত চোখ। অস্ত্র বের করার কোনও সুযোগ পেল না তারা। লম্বা লোকটা হাঁ করতেই ঠোঁট থেকে খসে পড়ল জ্বলন্ত সিগারেট।
বরফ-শীতল চোখে তিন নরপশুকে দেখছে মাসুদ রানা। পরমুহূর্তে পয়েন্ট-ব্ল্যাঙ্ক রেঞ্জে ইথাকার ম্যাগাজিন খালি করল তিন জানোয়ারের বুকে।আজ বোধহয় আরও ভারী তুষারপাত হবে ভিয়েনায়। ঘনিয়ে এসেছে সন্ধ্যা। নিজের ফ্ল্যাটের লিভিংরুমে বন্দি বাঘের মত পায়চারি করছে ডিটেকটিভ সার্জেন্ট লুদভিগ কেইলম্যান। থরথর করে কাঁপছে দু’হাত। কী যেন পাক খাচ্ছে পেটের ভেতর। যে-কোনও সময়ে বমি করে দেবে।
অসুস্থ বোধ করলেও মনে ঘুরছে একটা চিন্তা: এমিলি কোথায়? কোথায় নিয়ে গেছে ওকে? কারা কিডন্যাপ করল ওর মেয়েকে? কেন?
গত দু’চার মাসে ক’জন বড় ধরনের অপরাধীকে জেলে পুরেছে লুদভিগ। মনে পড়ছে কিছু চেহারা ও নাম। তাদের দলের লোক এমিলির ক্ষতি করবে ভাবতে গিয়ে বুক কাঁপছে এখন। নিষ্ঠুর অপরাধীরা অসহায় বাচ্চাদেরকে কী ধরনের নির্যাতন করে, ভাল করেই জানে সে। প্রথমেই দল বেঁধে রেপ করবে। তারপর মেরে ফেলবে খুব কষ্ট দিয়ে। তবে ওর মেয়ের কোন ক্ষতি করলে একে একে প্রত্যেককে খুঁজে বের করে নিজ হাতে খুন করবে সে। হুঁ!
আর ভাবতে পারছে না লুদভিগ। দু’হাতে মাথা চেপে ধরে ধপ করে বসল আর্মচেয়ারে। নিজেও জানে না, কখন টপটপ করে চিবুকে নেমেছে অশ্রু। সে একজন অসহায় বাবা, তা বুঝে খেপে উঠল নিজের ওপর। ঘুষির পর ঘুষি চালাল দেয়ালে। একটু পর রক্তাক্ত হয়ে গেল দুই মুঠো। ঘরের কোণে নিজের আরামদায়ক বিছানা থেকে উদ্বিগ্ন চোখে মনিবকে দেখছে মস্তবড় রটওয়েইলার কুকুরটা।
হঠাৎ ফোন বাজতেই লাফিয়ে গিয়ে টেবিল থেকে রিসিভার নিয়ে কানে ঠেকাল লুদভিগ। বুঝে গেছে, এবার চাওয়া হবে মুক্তিপণ।
ওদিক থেকে বলল এক সেলসম্যান, ‘আপনি ছাতের ফাটা বন্ধ করতে চাইলে আমাদের…’
‘মর, হারামজাদা শালা! বায়েন…!’ ঠাস করে ক্রেডলে রিসিভার রাখল লুদভিগ।
বাইরে কর্কশ আওয়াজে রওনা হলো একটা গাড়ি। ক’মুহূর্ত পর বেজে উঠল দরজার বেল। দৌড়ে গিয়ে দরজা খুলল লুদভিগ। মুহূর্তের জন্যে দেখল রাস্তার বাঁক ঘুরে চলে গেল কালো এক মার্সিডিস গাড়ি। এত কম সময়ে ওটার লাইসেন্স প্লেট পড়তে পারল না লুদভিগ।
দরজার গোড়ায় দাঁড়িয়ে মিষ্টি হাসছে এমিলি। ‘হাই, বাবা! হাই, জো!’ বিছানা থেকে উঠে এক দৌড়ে ওর সামনে পৌছল বিরাট কুকুরটা। জিভ দিয়ে চেটে দিল প্রিয় বন্ধুর গাল। ভীষণ বেগে নাড়ছে খাটো লেজ। লালায় ভরা মুখ মুছতে মুছতে বাড়ির ভেতর ঢুকল এমিলি।
জোকে ঠেলে সরিয়ে দু’হাতে মেয়েকে বুকে জড়িয়ে ধরল লুদভিগ।
‘তুমি আমাকে পিষে চ্যাপ্টা করে দিচ্ছ, বাবা, জোর করে পিছিয়ে গিয়ে অবাক চোখে লুদভিগের দিকে তাকাল এমিলি। ‘কী হয়েছে, বাবা?’
‘কোথায় ছিলে তুমি?’ আর কিছু বলতে পারল না লুদভিগ। প্রায় তুলে নিয়ে মেয়েকে বসিয়ে দিল চেয়ারে। প্রথম থেকে জেনে নিল কী ঘটেছে।
এমিলি জানে না, বাবা কেন এত উদ্বিগ্ন। কোথাও তো কোনও সমস্যা নেই। খুব ভাল আচরণ করেছে লুকাস। হবেই তো, বাবার ঘনিষ্ঠ বন্ধু যখন! বাবাই বলেছে ওকে শহর ঘুরিয়ে দেখাতে। দারুণ সুন্দর এক ক্যাফেতে ঢুকে আইসক্রিম কিনে দিয়েছে। হাসিতে পেট ফাটিয়ে দেয়ার মত মজার কত কথা বলল! …না তো, ক্যাফেতে ঢোকার সময় ছাড়া ওর হাত ধরেনি লুকাস। …না, মনে নেই ক্যাফের নাম। এটাও জানা নেই রাস্তাটা কোথায়। বাবা এত চিন্তিত কেন, বুঝে পাচ্ছে না এমিলি।
সব শোনার পর বুকের কাছে নেমে গেল লুদভিগের মাথা। নরম সুরে জানতে চাইল, ‘লুকাস দেখতে কেমন?’ চেপে রেখেছে প্রচণ্ড রাগ।
বারাকে বোকার মত প্রশ্ন করতে শুনে মাথা নাড়ল এমিলি। ‘কেন, তোমার মতই বিরাট বড়। তবে এত মোটা নয়।’ খিলখিল করে হেসে ফেলল ও।
‘ঠাট্টা নয়, এমিলি, ব্যাপারটা জানা খুব জরুরি।’
কপাল থেকে ধূসর চুল সরাল এমিলি। ‘কেন, অনেক বয়স। ত্রিশ তো হবেই। বেশিও হতে পারে।’
‘আর কিছু মনে পড়ছে তার ব্যাপারে?’
‘একটা কান অদ্ভুত। হাসি পায়।’
‘কেন হাসি পায়?’
গম্ভীর হয়ে গেল এমিলি। ‘একটু ভয়ও লেগেছে। মনে হয়েছে কেউ চিবিয়ে খেয়ে ফেলতে চেয়েছে ওর কানের লতি।’
‘ক্ষত-বিক্ষত?’
‘জিজ্ঞেস করেছি কীভাবে এমন হলো। আমাকে বলল, একদিন বড় একটা টিয়া পাখি কাঁধে বসে ওর কানের লতি ছিঁড়ল। অভিনয় করে দেখিয়েছে। তার পর থেকে টিয়া পাখি দেখলেই ভীষণ ভয় লাগে ওর। কথা বলার ভঙ্গি দেখে খুব হাসি পেয়েছিল। সত্যিকারের মজার মানুষ।’
রাগ আরও বাড়ল লুদভিগের। ‘আর কখনও কারও কথা শুনে কোথাও যাবে না, এমিলি। এরপর হয় উঠবে আমার গাড়িতে, নইলে ব্রিজিটারটায়। আমার কথা বুঝতে পেরেছ?’
মাথা নিচু করে নিল এমিলি। চোখে জমেছে অশ্রু। ‘ঠিক আছে, বাবা।’
আবারও বেজে উঠল টেলিফোন।
দ্বিতীয় রিঙে রিসিভার কানে ঠেকাল লুদভিগ।
‘হের কেইলম্যান?’
‘কে বলছেন?’
‘মন নিয়ে শুনুন।’
‘আমি শুনছি।’
‘প্রথম এবং শেষবারের মত সাবধান করছি। এরপর ভুলেও বেকারের কেস নিয়ে নাড়াচাড়া করতে যাবেন না।’
‘আপনি কে?’
‘পরেরবার কিন্তু আপনার লক্ষ্মী মেয়েটা হাসতে হাসতে বাড়ি ফিরবে না।’
দাঁত দিয়ে নিচের ঠোঁট কামড়ে রক্ত বের করে ফেলল লুদভিগ।
খুট্ আওয়াজে কেটে গেল লাইন।কানের পেছনে ও কবজির ওপর স্প্রে করল দামি পারফিউম, তারপর আয়নায় নিজেকে দেখল ক্রিস্টা গুন্থার। আজ মাথায় পরেছে বড় এক সোনালি উইগ। একটু নেড়েচেড়ে ঠিকভাবে বসিয়ে নিল ওটা। নিখুঁত সাজে কোথাও কোনও ত্রুটি নেই। সিল্কের লাল প্যান্টি পরেই বেরিয়ে গেল বাথরুম থেকে। ঢুকল ওয়াক-ইন ওয়ারড্রোবে। র‍্যাকে র‍্যাকে ঝুলছে ওর জন্যে তৈরি দামি সব অপূর্ব সুন্দর ড্রেস।
কোথা থেকে যেন এল নিয়ন্ত্রিত শুকনো কণ্ঠ, ‘কালো ড্রেসটা নাও।’
ক্রিস্টা জানে, ঘরের ভেতর আছে কয়েকটা স্পিকার। আর আছে ক্যামেরা-নির্নিমেষে দেখছে ওকে সারাক্ষণ।
র‍্যাক থেকে ভেলভেট কাপড়ের ড্রেসটা নামালেও মন থেকে ওটাকে ঘৃণা করে ক্রিস্টা। আসলে প্রতিটা ড্রেসের প্রতি তার আছে তীব্র বিতৃষ্ণা। প্রায় উলঙ্গ শরীরে বুকের কাছে ড্রেসটা ধরল ক্রিস্টা।
‘না,’ এল শুকনো কণ্ঠস্বর। ‘স্যাটিনের পোশাকটা নাও।’
র‍্যাকের আরেকদিকে সরে হ্যাঙার থেকে লো-কাট স্যাটিনের ড্রেস নামাল ক্রিস্টা। মাত্র ক’দিন আগে উপহার দেয়া হয়েছে ওটা।
‘হ্যাঁ, এটা পরো,’ আবারও এল আবেগহীন কণ্ঠ।
নির্দেশ পালন করল ক্রিস্টা।
‘এবার পরবে মুক্তার সেট।’
ওয়ারড্রোব থেকে সরে উল্টো দিকের দেয়ালে অ্যান্টিক গ্লাস দিয়ে ঢাকা ক্যাবিনেটের সামনে থামল ক্রিস্টা। ডিসপ্লেতে সারি সারি ঢাকনি খোলা গহনার বাক্স। ঝিকমিক করছে সোনার হরেক ডিযাইনের চেইন ও হীরার নেকলেস। একটু সরে ক্যাবিনেটের ডালা খুলে বড় একটা মুক্তার মালা নিয়ে মাথার ওপর উঁচু করে ধরল। দুই স্তনের মাঝে নেমে এল ওটার শেষপ্রান্ত। উষ্ণ ত্বকে শীতল লাগছে ওটা।
ওরকম দুটো পরো,’ জানাল শুকনো কণ্ঠ। ‘ম্যাচ করে পরবে মুক্তার দুল।’
যান্ত্রিক ভঙ্গিতে নির্দেশ পালন করল ক্রিস্টা গুন্থার।
বাড়ির অন্যপ্রান্তে নিজের অফিসে আরামকেদারায় বসে কোলে হাতদুটো রাখল বিলিয়নেয়ার লুকা ব্রুনার। বরাবরের মতই গলা থেকে ঝুলছে নিভাঁজ, নিখুঁত টাই। রঙিন ফ্ল্যাট- স্ক্রিনে দেখছে ক্রিস্টাকে। ঘুরে দাঁড়িয়ে নিজেকে মেলে ধরেছে যুবতী। ভাল করেই জানে, এমন করে তাকে দেখতে ভালবাসে মনিব। প্রশংসা নিয়ে মাথা দোলাল লুকা ব্রুনার। মাইক্রোফোনে বলল, ‘ঠিক আছে। গুড। এবার যাও ওই ঘরে।’ সামনের কন্সোলে টিপ দিল একটা বাটনে। বদলে গেল ক্যামেরা। বেডরুম থেকে ক্রিস্টাকে বেরোতে দেখল বিলিয়নেয়ার। মেয়েটা হেঁটে চলেছে দীর্ঘ করিডোর ধরে। একটু পর সিঁড়ি বেয়ে উঠতে লাগল।
আগেও তাকে যেতে হয়েছে ভয়ঙ্কর নোংরা সব কাজে। বারবার ভেবেছে, লোকটা আসলে কী চায় তার কাছে? প্রতিবার একটু একটু করে বেড়েছে আপত্তিকর নির্দেশ। ক্রমেই তা হয়েছে আরও কষ্টকর। ভারী দরজার সোনার হাতল মুচড়ে ঘরে ঢুকল ক্রিস্টা। চমৎকারভাবে সাজানো ঘর। অনেক ওপরে ছাত। দেয়ালে দেয়ালে সিল্কের পর্দা থেকে চারপাশে ছড়িয়ে পড়েছে ছায়া। অত্যন্ত দামি ও শৌখিন কিছু আসবাব ছাড়া ঘরে বাড়তি কিছু নেই। পুরু কার্পেটে ডুবে গেল ক্রিস্টার গোড়ালি।
ঘরের মাঝে পৌঁছে চারপাশে তাকাল। ভীষণ অস্বস্তি বোধ করছে সে। মেঝে থেকে শুরু করে ছাতে গিয়ে উঠেছে চওড়া এক আয়না। ওটাতে নিজেকে দেখেই চট করে চোখ সরিয়ে নিল ক্রিস্টা
ঘরের কোণে গুঙিয়ে উঠা কেউ। আওয়াজ লক্ষ্য করে ঘুরল সে। চওড়া বিছানায় শুয়ে আছে এক মেয়ে। বয়স ষোলো কি সতেরো। প্রায় চেতনাহীন। পরনে সংক্ষিপ্ত পোশাক। বেডের চার পায়ার সঙ্গে বেঁধে রাখা হয়েছে তার চার হাত-পা।
ঘরের কোনা থেকে এল গোপন স্পিকারে শুকনো কন্ঠস্বর। ক্রিস্টার মনে হলো ওই আওয়াজ আসছে চারপাশ থেকে। ‘এবার তোমার পোশাক খোলো… খুব ধীরে ধীরে।’
ক’মুহূর্ত দ্বিধা করে পোশাক খুলতে লাগল ক্রিস্টা।
‘আরও ধীরে,’ সতর্ক করল লুকা ব্রুনার।
নির্দেশ শুনে কাঁধ থেকে স্ট্র্যাপদুটো খসাল ক্রিস্টা। পিছলে শরীর থেকে নেমে মেঝেতে স্তূপ তৈরি করল দামি ড্রেস। ওটা টপকে এগোল ক্রিস্টা।
‘গুড,’ বলল শুকনো গলা। ‘এবার গিয়ে খোলো টেবিলের ওপর রাখা ব্রিফকেসটা।’
নির্দেশ পালন করল ক্রিস্টা। চকচকে টেবিলের দিকে পা বাড়িয়ে অবশ হয়ে এল শরীর। নরম চামড়ার ব্রিফকেসের ডালা খুলে পিছিয়ে এল এক পা। ভেতরে যা দেখেছে, শ্বাস আটকে গেছে তার।
আয়নার দিকে চেয়ে আস্তে করে মাথা নাড়ল ক্রিস্টা। কাঁপা গলায় বলল, ‘প্লিয, আমাকে একাজ করতে বাধ্য কোরো না। আমি মাফ চাই।’
টু-ওয়ে আয়নার ওদিকে আছে লোকটা, বুঝতে পারছে ক্রিস্টা। প্রায় কেঁদে ফেলল। ‘আমি এটা পারব না। মেয়েটা বেঁচে থাকলে বাকি জীবন নরকে বাস করবে।’
ভেসে এল লুকা ব্রুনারের শীতল কণ্ঠস্বর। জানিয়ে দিল, নির্দেশ না মেনে উপায় নেই ক্রিস্টার।
কথা না শুনলে কী হবে শোনার পর বুকের কাছে ঝুলে গেল যুবতীর মাথা। বুজে ফেলেছে দুই চোখ।
তবে লুকা ব্রুনারের কথা শেষ হলে ব্রিফকেস থেকে ধীরে ধীরে বের করে নিল ছোরার চেয়েও ধারালো এক স্ক্যাল্পেল।একটু পর ভোর হবে।
ইংলিশ চ্যানেলের বিক্ষুব্ধ জল কেটে হেলে-দুলে এগিয়ে চলেছে সাদা ইয়ট আইল্যাণ্ডার। দূরে গাঢ় নীল দিগন্তের গায়ে ঝিকমিক করছে ফ্রান্সের জনপদের খুদে সব রঙিন আলো। ঝড় থামার পর ধীরে ধীরে শান্ত হয়েছে সাগর। ইয়টের সঙ্গে পাল্লা দিয়ে উড়তে উড়তে কর্কশ শব্দে ডাকছে কয়েকটা সি- গাল। ওঅটর-প্রুফ পোশাক ছেড়ে কেবিনের দিকে চলল রানা। পাশ কাটাচ্ছে যখন, আদর করে ওর কাঁধ চাপড়ে দিল স্কিপার রাফায়েল। ঝড়ের সঙ্গে লড়াই করে খুব ক্লান্ত বৃদ্ধ।
হ্যাচওয়ে পেরোবার পর রানার সঙ্গে দেখা হলো লিয়ার। দুশ্চিন্তার ছাপ ওর চোখে। হাতে ফ্রাইং প্যান। ওটা থেকে আসছে ভাজা মাংসের লোভনীয় সুবাস।
জিভে পানি চলে এল রানার।
নরম সুরে বলল লিয়া, ‘নাস্তা তৈরি।’
‘গর্ডন কোথায়?’ সিঁড়ি বেয়ে নামল রানা।
‘এখনও বোধহয় নিজের কেবিনে ঘুমাচ্ছে।’
‘সত্যিকারের ক্যাপ্টেন,’ বিড়বিড় করল রানা।
মন্তব্য না করে ওর হাতে বাটারটোস্টের সঙ্গে ভাজা মাংস ও স্ক্র্যাম্বল করা ডিম ভরা বড় একটা প্লেট ধরিয়ে দিল লিয়া রানা ডাইনিং রুমে বসতেই জ্যাকেট পরে ওপরের ডেকে চলে গেল ও স্কিপার রাফায়েলকে নাস্তা পৌঁছে দিতে।
রানা নাস্তা খেতে শুরু করতেই দড়াম করে খুলে গেল মাস্টার কেবিনের দরজা। ভুরু কুঁচকে বেরিয়ে এল ফ্র্যাঙ্ক গর্ডন। ভীষণ রাগে লাল হয়ে আছে তার মুখ।
এদিকে সিঁড়ি বেয়ে নেমে আসছে লিয়া। গর্ডনের চেহারা দেখে থমকে দাঁড়িয়ে গেল।
‘খবরদার, একটুও নড়বে না,’ কর্কশ স্বরে রানাকে বলল গর্ডন। ডানহাতে শক্ত করে ধরেছে প্যারা-অর্ডন্যান্স পিস্তল। নল সরাসরি তাক করা রানার বুকের দিকে।
একটু থমকে গিয়ে পিস্তলের দিকে তাকাল রানা।
‘খুব অবাক হচ্ছ, মেজর, নাকি?’ আড়ষ্ট হাসি দিল ফ্র্যাঙ্ক গর্ডন। ‘লিয়া, এই লোক আসলে তোমার বন্ধু নয়। এর চেয়ে হারামি লোক জীবনে দেখিনি। তুমি জানোও না এর ব্যাগের ভেতর কী পেয়েছি। তিন-তিনটে পিস্তল, সঙ্গে গাদাগাদা গুলি।’ রানার ওপর পিস্তল তাক করে রেখে নিজের কেবিনের দরজার ওদিক থেকে ক্যানভাস ব্যাগ টেনে আনল সে। ‘শুধু যে পিস্তল, তা নয়। এই ময়লা ব্যাগের ভেতর আছে বড় নোটে সবমিলিয়ে পনেরো হাজার ইউরোরও বেশি। এবার জবাব দাও, মেজর! অস্ত্র চোরাচালানি, তাই না? ড্রাগও বিক্রি করে বেড়াও? দুটোই একইসঙ্গে চালিয়ে যাচ্ছ?’ বিজয়ীর হাসি ফুটল ফ্র্যাঙ্ক গর্ডনের মুখে। ‘তবে যা-ই করে বেড়াও, এবার আর তোমার রেহাই নেই। আমি তোমাকে গ্রেফতার করছি। এবার ডেকে আনব পুলিশ আর কোস্ট গার্ড।’
‘গর্ডন,’ কাতর স্বরে বলল লিয়া। ‘তুমি কি পাগল হলে?’
‘ভয় পেয়ো না। তোমার নাম প্রকাশ হবে না। তুমি তো আর এসবের ভেতর জড়িত নও, তাই না?’
‘তুমি এত গাধা কেন, বলো তো, গর্ডন?’ বলল লিয়া। ‘যা খুশি করে বোসো না। পরে তোমাকে ব্যাখ্যা করে সব খুলে বলব। আমরা কোনও অপরাধ করছি না।’
ওর কথা পাত্তা না দিয়ে রানার দিকে পিস্তলের নল নাচাল লোকটা। ‘নিজেকে কী ভাবো, মেজর? শেষপর্যন্ত আমার হাতে ধরা তো তোমার পড়তেই হলো!’
উদাস মুখে চুপচাপ নাস্তা খেয়ে চলেছে রানা। শুকনো গলায় বলল, ‘পিস্তলের ব্যাপারে সবসময় মেনে চলতে হয় তিনটে নিয়ম। ওগুলো কি তুমি জানো, গর্ডন?’
‘তোমার কাছ থেকে কিছু শিখতে হবে না আমার, আরও লাল হলো গর্ডনের মুখ। ঠোঁটে টিটকারির হাসি।
‘কিন্তু সিঙ্গল অ্যাকশন সেমিঅটোমেটিক পিস্তলের ক্ষেত্রে ওই তিন নিয়ম সর্বদা প্রযোজ্য।’
অনিশ্চিত হাসল গর্ডন। বুঝতে চাইছে রানার বক্তব্য আসলে কী।
নাস্তা খাওয়ার ফাঁকে নরম সুরে বলল রানা, ‘প্রথমে কক করে লক করবে পিস্তল। গুলি করতে হলে অফ করবে সেফটি ক্যাচ। তারপর ট্রিগার টিপে দিলেই খুন হব আমি।’ প্লেট সামনে ঠেলে চেয়ার ছেড়ে উঠে মিউযিক ডিরেক্টরের দিকে পা বাড়াল রানা।
‘সাবধান, আমি কিন্তু গুলি করে দেব!’ হুমকি দিল গর্ডন।
‘চেম্বারে বুলেট থাকলে আগে কক করবে হ্যামার। সেজন্যে ব্যবহার করবে বুড়ো আঙুল।’ আরেক পা সামনে বাড়ল রানা।
‘আমি কিন্তু সাবধান করেছি তোমাকে…’
‘অস্ত্রের হ্যামারিং নেইল ঠিক রাখতে হলে চেম্বারে গুলি রাখবে না ভাল শুটার।’ গর্ডনের সামনে পৌঁছে গেছে রানা। ওর বুকের একইঞ্চি দূরে কালো মাল। থরথর করে কাঁপছে গর্ডনের পিস্তল ধরা হাত।
‘তবে, গাধা, গুলিই তো নেই তোমার পিস্তলের চেম্বারে! ওটা আমার হাতে দাও, নইলে লাথি মেরে তোমার মোটকা পাছা ফাটিয়ে দেব।’ হাত বাড়িয়ে পিস্তল কেড়ে নিল রানা। চেক করে দেখল ম্যাগাযিন। ভেতরে এগারোটা গুলি। ব্যাকপ্যাক তুলে বুঝল, অনেক হালকা হয়েছে ওটা। টাকা আছে, তবে সরিয়ে নেয়া হয়েছে পিস্তল ও গুলি ভরা বাড়তি ম্যাগাযিন। কড়া গলায় জিজ্ঞেস করল রানা, ‘অন্য দুই পিস্তল কোথায়?’
অস্বস্তি নিয়ে দু’হাত ডলছে মিউযিক ডিরেক্টর। ফ্যাকাসে হয়েছে মুখ। নিচু গলায় বলল, ‘ফেলে দিয়েছি।’
‘সাগরে?’
মাথা দোলাল গর্ডন।
কোমরের বেল্টে পিস্তল গুঁজল রানা। ‘লিয়া, খুঁজে বের করো ফ্রান্সের উপকূলের ম্যাপ।’ কঠোর দৃষ্টিতে তাকাল গর্ডনের চোখে। ‘সোজা সেঁধিয়ে যাও নিজের কেবিনে। আবারও বেরোলে নোঙরের সঙ্গে বেঁধে সাগরে ফেলে দেব।’
প্রাণভয়ে ছুটে মাস্টার কেবিনে গিয়ে ঢুকল সুরকার। সে দরজা বন্ধ করার আগেই রানা বলল, ‘আরেকটা কথা, গর্ডন।’
‘কী?’ কাঁপা গলায় জানতে চাইল লোকটা।
‘তোমার নির্দেশনায় তৈরি দ্য ফায়ার ইন অ্যাটিক ভাল করেই দেখেছি,’ ডাহা মিথ্যা বলল রানা। ‘ওটার মত এত পচা সিনেমা জীবনেও দেখিনি!’
পেটে লাথি খেলেও এতটা কুঁকড়ে যেত না ফ্র্যাঙ্ক গর্ডন। নীরবে বন্ধ করে দিল কেবিনের দরজা।
‘ওকে তো একদম পিষে দিলে।’ টেবিলে মানচিত্র রাখল লিয়া। ‘বেচারা ভেবেছিল ভয়ঙ্কর এক চোরাচালানির হাত থেকে আমাকে উদ্ধার করছে।’
জবাব না দিয়ে মানচিত্র দেখতে লাগল রানা।সুনীল আকাশের নিচে টলমল করছে শান্ত সাগর। ফ্রান্সের তীরের দিকে চলেছে ইয়ট আইল্যাণ্ডার। এইমাত্র নিজেদের ব্যাগ-ট্যাগ নিয়ে ওপরের ডেকে উঠেছে রানা ও লিয়া। একমাইল দূরের নির্জন এক ছোট্ট উপসাগরের দিকে ইয়টের নাক তাক করেছে স্কিপার রাফায়েল। ওদিক দিয়ে তীরে উঠলে একটু দূরেই সেইণ্ট-ভাস্ট-লা-হিউগ। কিছুক্ষণ পর তীর থেকে দু’শ’ গজ ব্যবধানে ইয়ট থেমে যাওয়ায় ছোট্ট ডিঙি নৌকায় নিজেদের জিনিসপত্র তুলল রানা। একবার ঘুরে এল নিচ থেকে। আবার উঠে এসে হাত মিলিয়ে বিদায় নিল স্কিপার রাফায়েলের কাছ থেকে।
‘আপনার সঙ্গে মিস্টার গর্ডনের কী হয়েছে জানি না, তবে ভাল হোক আপনার, মিস্টার রানা,’ আন্তরিক স্বরে বলল বৃদ্ধ স্কিপার। মিষ্টি হাসল লিয়ার দিকে চেয়ে। ‘তোমারও ভাল হোক, লিয়া।’
‘পরে দেখা হবে, রাফায়েল,’ জবাবে বলল লিয়া। টুক করে ছোট্ট চুমু দিল বৃদ্ধের দাড়ি ভরা গালে।
ইয়টের পাশে ভাসছে ডিঙি নৌকা। ওটাতে নেমে পড়ল রানা। সাবধানে নামিয়ে নিল লিয়াকে। চালু করল আউট- বোর্ড মোটর। টিলার ধরে নৌকা সরাল ইয়টের গা থেকে। ছোট ছোট ঢেউয়ের মাথায় নাচতে নাচতে তীরের দিকে চলেছে ডিঙি। গলুইয়ে বসে আছে লিয়া। মৃদু বইছে ডিসেম্বরের শীতল হাওয়া। সোয়েড কোটের বোতাম আটকে নিল লিয়া। মাথার ওপরে আকাশে ভাসছে কিছু সি-গাল।
‘তোমার কি মনে হয় পুলিশে যোগাযোগ করবে গর্ডন?’ উদ্বিগ্ন কণ্ঠে জানতে চাইল লিয়া।
‘আমি জানব কী করে?’ উদাস সুরে বলল রানা। ‘তবে মনে হয় না ঝামেলা করবে।’
‘যদি করে?’
‘সেজন্যেই তো নিচে গিয়ে বলে এলাম, আবারও ঝামেলা করলে একগুলিতে উড়িয়ে দেব ওর মগজ।’
দীর্ঘশ্বাস ফেলে ভুরু কুঁচকে দূরের সাগর দেখল লিয়া।
কয়েক মিনিট পর নুড়িপাথরে ভরা সৈকতে ডিঙি নৌকা টেনে তুলল রানা। সামনে বালির ছোট কিছু ঢিবি। ওদিকে বাড়িঘরের ছাত ও চার্চের টাওয়ার। ব্যাগ কাঁধে তুলে লিয়ার বাহু ধরে গ্রামের দিকে চলল রানা। ‘একটু দূরেই সেইন্ট- ভাস্ট-লা-হিউগ।’
বালির ছোট কিছু ঢিবি পেরোবার পর সামনে পড়ল ঘাসের প্রান্তর। ওখান থেকেই শুরু গল্ফ কোর্স। আঁকাবাকা সরু পথে রানা ও লিয়া পৌঁছে গেল গ্রামের মাঝে। কিছুক্ষণ ঘোরাঘুরি করে ছোট এক গ্যারাজ থেকে রানা কিনল কমদামি সেকেণ্ডহ্যাণ্ড একটা সিট্রোন গাড়ি। দেরি হলো না ওদের রওনা হতে।
বহুবার ফ্রান্সে এসেছে বলে ভাল করেই রাস্তাঘাট চেনে রানা। রোডের মানচিত্র লাগল না। পুলিশের লোক ওদেরকে খুঁজতে পারে বলে বড় রাস্তা এড়িয়ে গ্রাম্যপথে সিট্রোন নিয়ে এগোল ও।
বারোঘণ্টা পর ফ্রান্স পেছনে ফেলে ইতালিতে ঢুকল ওরা। মাঝে একবার গাড়ি চালাল লিয়া। তখন বিশ্রাম নিয়েছে রানা। ফিউয়েল নেয়া ও খাবারের দোকানে খেয়ে নেয়ার জন্যে থামাটুকু বাদ দিলে, পুরো সময়টা ড্রাইভ করল ওরা। ডিসেম্বরের কনকনে ঠাণ্ডা পরিবেশে সর্বক্ষণ চালু থাকল গাড়ির হিটার। একটানা চলে ক্লান্ত ওরা। নিজেদের ভেতর তেমন কোনও কথা হলো না।
ইতালির সীমান্ত পেরোবার পর চারপাশ আঁধার হয়ে এল ঘন ধূসর কুয়াশার চাদরে। পুরো মনোযোগ দিয়ে নীরবে ড্রাইভ করল রানা। পথ ধূসর সুড়ঙ্গের মত, তার মাঝ দিয়ে বেশি দূরে যাচ্ছে না দুই হেডলাইটের আলো।
হিটারের গরম হাওয়ায় ঘুম এল লিয়ার। কিন্তু জরুরি একটা কথা মনে পড়তেই জানতে চাইল, ‘এবার ফোনটা ফেরত দেবে, রানা?’
‘ওটা আছে অক্সফোর্ডশায়ারের একটা নর্দমায়,’ বলল রানা, ‘আমি তোমাকে আগেই বলেছি, ওটা ফেলে দিতে হবে।’
‘তা হলে তোমার ফোনটা দাও।’
‘কাকে কল দেবে?’
‘র‍্যাচেলকে।’
‘তোমার পিএ? কীজন্যে?’
‘দু’দিন হলো লুকিয়ে বেড়াচ্ছি। ও খুব দুশ্চিন্তায় পড়বে। একে-ওকে বলবে খারাপ কিছু হয়েছে আমার। তার চেয়ে বরং ফোন করে বলে দিই, আমি ভাল আছি।’
‘ঠিক আছে, তবে বোলো না আমরা কোথায় যাচ্ছি। কথা সংক্ষেপে সারবে।’ জ্যাকেটের পকেট থেকে নিয়ে লিয়ার হাতে নিজের ফোনটা দিল রানা।
একবার দীর্ঘশ্বাস ফেলে ডায়াল করল লিয়া। ওদিক থেকে মেয়েটা ফোন ধরতেই জানিয়ে দিল, ওর জন্যে যেন দুশ্চিন্তা না করে।
রানার ধারণা সঠিক। র‍্যাচেল জানতে চাইল, লিয়া এখন কোথায় আছে। ঘাবড়ে গেছে ওর এজেন্ট। ওরা মিস করেছে দুটো ইন্টারভিউ। এদিকে মাত্র পাঁচ সপ্তাহ পর ইতালিতে শুরু হবে দ্য ম্যাজিক ফুটের অনুষ্ঠান। আগে থেকে রিহার্সেল জরুরি। অথচ, দু’দিন হয়ে গেল কারও সঙ্গে যোগাযোগ করছে না গায়িকা।
‘আমাকে নিয়ে ভেবো না,’ বলল লিয়া।
‘আজ সন্ধ্যার দৈনিক পত্রিকায় আপনার ছবি ছেপেছে,’ বলল র‍্যাচেল, ‘আপনার সঙ্গে অক্সফোর্ডে বিদেশি এক লোক। দুটো হেডলাইন পড়ে শোনাচ্ছি:
‘“এমিলিয়া বেকারের সঙ্গে কে এই সুদর্শন যুবক?”
‘“সে কি জনপ্রিয় গায়িকা এমিলিয়ার নতুন প্রেম?’’
বিরক্ত হলো লিয়া। ‘এসব নিয়ে ভেবো না, র‍্যাচেল।’
‘দেখতে কিন্তু উনি দারুণ,’ বলল র‍্যাচেল। ‘আমি নিজে হলে…’
‘বাদ দাও তো, র‍্যাচেল।’
‘মেয়েটাকে জিজ্ঞেস করো হচিন্সটন হলে সব ঠিক আছে কি না,’ বলল রানা।
মুখের কাছ থেকে ফোন সরাল লিয়া। ‘কেন?’
‘শুধু জিজ্ঞেস করো। তারপর ফোন রেখে দাও।’ হচিন্সটন হলের ব্যাপারে জানতে চাইল লিয়া।
ওখানে আজ নতুন করে মেরামতের কাজ ধরেছে মিস্ত্রিরা। এই মাসের ভেতরেই তৈরি হবে রিহার্সেল স্টুডিয়ো।
‘ওরা অস্বাভাবিক কিছু পায়নি?’ জানতে চাইল লিয়া।
‘না,’ অবাক স্বরে বলল র‍্যাচেল, ‘অস্বাভাবিক কী থাকবে? ও, আমি ভুলেই গিয়েছিলাম। ফোন করেছিল এক লোক।’
‘সে কে? কথা সংক্ষেপ করো, র‍্যাচেল।’
সামান্য নীরবতার পর বলল মেয়েটা, ‘আপনার ভাই অ্যালেকের ব্যাপারে ফোন করেছিল লোকটা।’
চমকে গেল লিয়া। ‘কী বলেছে?’
কুয়াশা ভরা রাস্তা থেকে চোখ সরিয়ে ওকে দেখল রানা।
‘ডিটেকটিভ। ভিয়েনা থেকে। নিজের নাম জানিয়ে বলেছেন, আপনি যেন যোগাযোগ করেন। ….একমিনিট! তাঁর নাম ডিটেকটিভ সার্জেন্ট লুদভিগ কেইলম্যান। বুঝলাম না হঠাৎ আপনাকে কেন…’
‘আর কিছু বলেছেন তিনি, র‍্যাচেল?’
‘আমার সঙ্গে কথাই বলতে চাননি। মনে হলো ব্যাপারটা খুব জরুরি। নিজের ফোন নম্বর দিয়েছেন। …লিয়া, আপনি কি কোন ঝামেলায় পড়ে গেছেন?’
‘ফোন নম্বর দাও, র‍্যাচেল।’
জোরে জোরে সংখ্যা পড়ল পিএ। ব্যাগ থেকে প্যাড ও কলম নিয়ে ফোন নম্বর লিখল লিয়া। নিজে একবার পড়ে শোনাল র‍্যাচেলকে। সংখ্যাগুলো ঠিক আছে বুঝে নিয়ে কল কেটে দিল। পেরিয়ে গেল পুরো একমিনিট। ভাবছে লিয়া তারপর বিড়বিড় করে বলল, ‘ব্যাপারটা কী!’
ওর দিকে তাকাল রানা। ‘কী বলল মেয়েটা?’
‘কেউ একজন শেলডোনিয়ান-এ ছবি তুলে ওটা বিক্রি করেছে দৈনিক পত্রিকাগুলোর কাছে,’ বলল লিয়া।
‘একেই বলে খ্যাতির বিড়ম্বনা।’
‘হয়তো বিপদে পড়তে পারি।’
‘সেজন্যেই আয়ারল্যাণ্ডে রেখে আসতে চেয়েছিলাম, অনেক নিরাপদে থাকতে।’ স্টিয়ারিং হুইলে তবলা বাজাল রানা। কয়েক মুহূর্ত ভেবে নিয়ে জানাল, ‘এখন ভেবে লাভ হবে না। অ্যালেকের ব্যাপারে কী জানলে ওর কাছ থেকে?’
ডিটেকটিভ সার্জেন্ট লুদভিগ কেইলম্যান কী বলেছে, রানাকে জানাল লিয়া। এরপর বলল, ‘তোমার কী ধারণা, লোকটা কী চায়?’
‘জানি না।’
‘র‍্যাভেনায় না গিয়ে আমাদের বোধহয় উচিত অস্ট্রিয়ায় যাওয়া। তা হলে জানতে পারব, কী বলতে চায় লোকটা হয়তো জরুরি কিছু।’
‘অথবা, ওটা আরেকটা ফাঁদ।’
‘কিন্তু আমি তো আর সর্বক্ষণ পুলিশের লোককে এড়াতে পারব না, তাই না, রানা? শেষে তো তাদের কাছে যেতেই হবে। কেউ অ্যালেককে খুন করে থাকলে…
‘তোমার কথা বুঝতে পেরেছি। তুমি চাও ন্যায় বিচার।’
‘হ্যাঁ। বিচার হোক আমার ভাইয়ের খুনির। তুমিও তো সেটাই চাও, তাই না?’
‘আমি প্রতিশোধ নিতে চাই বন্ধু-হত্যার।’
‘সেটা করবে কীভাবে? তুমি তো নিজের হাতে আইন তুলে নিতে পারবে না।’
‘আইন-শৃঙ্খলা বিভাগের ওপর সবসময় ভরসা রাখা যায় না, লিয়া। হয়তো নিজেই পালন করব বিচারকের দায়িত্ব।’
‘তা দেখেছি ইংল্যাণ্ডে, বিড়বিড় করল লিয়া। ‘তবে কারও মাথায় বুলেট গেঁথে দেয়া সুস্থ মস্তিকের মানুষের কাজ নয়।’
‘আমারও যে ভাল লাগবে খুন করতে, তা নয়, লিয়া,’ বলল রানা। ‘তবে কখনও কখনও ওটাই একমাত্র উপায়। নইলে নিজেই খুন হব।’
‘কিন্তু তুমি তো আর সত্যিকারের বিচারক নও,’ বলল লিয়া।
১৬০
জবাব দিল না রানা।
অস্বস্তিকর নীরবতা নামল ওদের মাঝে। কুয়াশা ভরা পথে চেয়ে ওয়াইপারের ছন্দবদ্ধ শব্দ শুনছে লিয়া। গত কয়েক দিনে এলোমেলো হয়ে গেছে সব। পরিচিত জগৎ‍ এখন বহু দূরের। মাত্র ক’দিন আগেও এক অপেরা হাউস থেকে অন্য অপেরা হাউসে ছুটে বেড়িয়েছে। নিয়মিত রিহার্সেল করেছে, আর পারফর্মেন্স। জীবনটা ভীষণ ব্যস্ত হলেও সেটা ছিল একদম নিরাপদ। অথচ, এখন নিরাপদ জগৎটা হারিয়ে বসেছে ও। জানা নেই এরপর কী ঘটবে। মাথার পেছনে দু’হাত রেখে দীর্ঘশ্বাস ফেলল লিয়া।
‘এক ঢোক উইস্কি?’ ব্যাগ থেকে সবুজ বোতল নিয়ে লিয়ার দিকে বাড়িয়ে দিল রানা। ‘দুশ্চিন্তা কমবে।’
মৃদু মাথা দোলাল লিয়া। বোতলের ছিপি খুলে গলায় ঢালল শিভাস রিগাল। আরও দুই ঢোক গিলে বোতলটা ফেরত দিল রানার হাতে। মুখ বিকৃত করে বলল, ‘আশা করি ঘুমের ওষুধের মত কাজ করবে।’
ব্যাকপ্যাকে বোতল রাখল রানা। ‘ডিটেকটিভ সার্জেন্ট সম্বন্ধে বলো।’
‘বলার তো কিছুই নেই,’ বলল লিয়া। ‘ফোন করলে হয়তো কিছু জানা যেতে পারে।’
‘সে চাইলে পরে দেখা করব আমরা,’ বলল রানা। ‘তবে আগে যাব প্রফেসর ডিয়ানোর ওখানে। তিনি হয়তো গোটা বিষয়টা ব্যাখ্যা করে বলতে পারবেন।’
.
রাত দশটায় র‍্যাভেনায় পৌঁছল ওরা। মিস্টার অ্যাণ্ড মিসেস রিড হিসেবে শহরের বাইরে ছোট এক হোটেলে উঠল কাগজপত্র দেখতে চাইল না কর্তৃপক্ষ। নগদ টাকা পেয়ে খুশি। বাড়ির মালকিন ওদেরকে নিয়ে গেল দোতলায়। একটা দরজা খুলে ধরিয়ে দিল তালার চাবি। মহিলা বিদায় নেয়ার পর ওদেরকে বিরক্ত করতে এল না কেউ।
সবুজ রঙের ছোট্ট ঘর। আসবাবপত্র নেই বললেই চলে।
‘মাত্র একটা বেড, রানার দিকে তাকাল লিয়া। যদিও ডাবল-বেড, ঘরের বেশিরভাগ জায়গা দখল করে নিয়েছে ওটা।
‘ঘর নেয়ার সময় ভাবিনি ডাবল-বেড দেবে,’ আর্মচেয়ারে ব্যাকপ্যাক রাখল রানা। ওয়ারড্রোব খুলতেই গুঙিয়ে উঠল ওটা। ভেতরে চারটে ব্ল্যাঙ্কেট। ওগুলো বের করে মেঝেতে ফেলল ও। ‘বাধ্য হয়ে একই রুমে আমাকে থাকতে হবে, লিয়া। দরজার বাইরে সারারাত করিডোরে থাকলে কালকে কোনও কাজে আর মন দিতে পারব না।’
‘মেঝেতে শুতে হবে না, বলল লিয়া। ‘আমরা বিছানা শেয়ার করতে পারি।’
‘ফ্র্যাঙ্ক গর্ডন যদি রেগে যায়?’ হাসিমুখে বলল রানা অস্ফুট কণ্ঠে।
কিন্তু শুনে ফেলেছে লিয়া। ভুরু কুঁচকে তাকাল রানার দিকে। তর্ক করতে গিয়েও রানার হাসি দেখে হেসে ফেলল নিজেও। ‘রাগলে তোমার ওপর রাগবে, আমার কী?’
‘কিছুই না,’ জানাল রানা, ‘তাই তো মেঝেতেই বিছানা করে নেব। এরচেয়ে ঢের খারাপ জায়গায় শোয়ার অভ্যেস আছে আমার।’
‘গর্ডনের ব্যাপারে তোমার কি কিছু জানার আছে, রানা?’
‘না, বিন্দুমাত্র নেই।’
‘ইয়টে যা ঘটেছে, সেসব নিয়েই ভাবছিলে, তাই না? বলো তো, আসলে কী দেখেছ তুমি?’
‘গর্ডন আর তোমার ভেতর যা-ই ঘটুক, সেসব তোমাদের ব্যক্তিগত বিষয়।’
‘আমাদের ভেতরে কিছুই ঘটেনি, রানা।’
‘তা হলে তো চুকেই গেল। কারও ব্যক্তিগত ব্যাপারে নাক গলানো আমি পছন্দ করি না।’
‘ও আমাকে বিয়ে করতে চেয়েছিল, ব্যস, রেগে গিয়ে বলল লিয়া, ‘তুমি কিচ্ছু শুনতে চাইছ না, রানা। বহু আগেই স্পষ্ট মানা করে দিয়েছি। ও আমার একজন ভক্ত ও বন্ধু ব্যস, আর কিছুই নয়।’
‘আমি কিন্তু কোনও ব্যাখ্যা চাইনি, লিয়া।’ ব্যাকপ্যাক থেকে উইস্কির বোতল নিল রানা। ‘নেবে আরেকটু?’
এবার রেগে মাথা নাড়ল লিয়া। ‘ইচ্ছে হলে গলা পর্যন্ত গিলে ঘুমোও। আমি কাউকে কোনও ব্যাপারেই কৈফিয়ত দিচ্ছি না।’ জুতো খুলে বিছানায় শুয়ে পড়ল লিয়া। ‘কী দরকার আমার কিছু বলার?’
বেডসাইড টেবিল থেকে নিয়ে ফুঁ মেরে ধুলো উড়িয়ে গ্লাসে উইস্কি ঢালল রানা। সোনালি তরল শেষ করে টেবিলে ঠক্ করে রাখল গ্লাস। মেঝে থেকে তুলে বিছানায় লিয়ার পায়ের ওপর চাপাল দুটো ব্ল্যাঙ্কেট। নিজের কম্বলের একটা মেঝেতে পেতে অন্যটা গায়ে দিয়ে শুয়ে পড়ল। কেন যেন নিজেকে ওর মনে হচ্ছে হিংসুটে প্রেমিক-প্রবর। মহাবিরক্ত হয়ে পড়ে থাকল ও চোখ বুজে।বিকেল পাঁচটা।
বোর্দোর ফ্রান্সারলিয়ার
গমগম করছে বোর্দো ইউনিভার্সিটির পলিটিক্স অ্যাণ্ড ইকোনমিক্স অডিটোরিয়াম। জনসাধারণের জন্যে খুলে দেয়া হয়েছে প্রতিটি প্রবেশপথ। সিট শেষ, চলাচলের পথেও গিজগিজ করছে শত শত মানুষ। আগে কখনও এত মানুষ হয়নি বিশাল এই অডিটোরিয়ামে। যারা এটার আয়োজন করেছেন, ভাবতেও পারেননি উঠতি এক রাজনৈতিক নেতার বক্তৃতা শোনার জন্যে আগ্রহী হবে এত লোক।
বাইরে ঝরছে তুষার। তারই ভেতর সিকিউরিটির দায়িত্ব পালন করছে শতখানেক পুলিশ ও কয়েকটি সিকিউরিটি টিম। এইমাত্র এডি অ্যামনের মোটরকেড ভেতরে যাওয়ার জন্যে পথ থেকে সরিয়ে নেয়া হয়েছে ব্যারিকেড। প্রিয় নেতার আগমনে ব্যানার হাতে চিৎকার করছে হাজার হাজার মানুষ। তাদের একপাশে প্রতিবাদ করতে জড়ো হয়েছে স্বস্তিকা হাতে ন্যাড়ামাথা নিয়ো ফ্যাসিস্টদের একটা দল। তারা যেন ঝামেলা করতে না পারে, সেজন্যে তাদেরকে ঘিরে রেখেছে পুলিশবাহিনী। ফ্যাসিস্টদের একজন এডি
এডি অ্যামনের কুশপুত্তলিকায় আগুন দিতে যাওয়ায় তার ওপর ঝাঁপিয়ে পড়ল একদল পুলিশ। লোকটাকে চ্যাংদোলা করে নিয়ে চলল নিজেদের ভ্যানের দিকে। হৈ-চৈ ও ধাক্কাধাক্কি শুরু হয়েছে বলে ওদিকে ছুটল মিডিয়ার লোকজন। বারবার ঝলসে উঠছে ক্যামেরার ফ্ল্যাশ। আজ টিভি সংবাদে এবং আগামীকাল সকালে দৈনিক পত্রিকায় দেখা যাবে, পুলিশের ভ্যানে তোলা হচ্ছে রক্তাক্ত এক লোককে। গোলমাল করতে গিয়ে গ্রেফতার হয়েছে অন্তত বারোজন তরুণ ও যুবক।
রায়ট শিল্ড ও ব্যাটন হাতে পুলিশ অফিসাররা তৈরি। সঙ্গে আছে টিয়ার গ্যাস গান। টিভি ক্রু ও দৈনিক পত্রিকার সাংবাদিকরা মনেপ্রাণে চাইছে রক্তারক্তি হোক। সেক্ষেত্রে জমবে তাদের রিপোর্ট।
ভারী লাল পর্দার ওদিক থেকে মঞ্চে এসে ক্যামেরার দিকে চেয়ে হাসিমুখে দাঁড়ালেন ইউনিভার্সিটির চ্যান্সেলার রবার্তো ফ্রান্সিসকো। পডিয়ামের পেছনে বিশাল স্ক্রিনে এডি অ্যামনের পার্টির পঞ্চাশ ফুট উঁচু স্লোগান লেখা ব্যানার। তাতে পরিষ্কারভাবে উল্লেখ আছে, কী কারণে রাজনীতিতে এসেছেন এডি অ্যামন। তিনি চান নতুন ইউরোপ, যেখানে থাকবে সবুজ প্রকৃতির প্রতি ভালবাসা, ভাল কিছু করার আশা ও প্রতিজ্ঞা। স্ক্রিনে প্রতিটি ইউরোপিয়ান দেশের একত্রিত পতাকা। লোকারণ্যে ভরে গেছে সব উইং। অডিটোরিয়ামের ওপরতলায় কন্ট্রোল সেন্টার থেকে সব দিকে চোখ রেখেছে একদল সশস্ত্র সিকিউরিটি পারসোনেল।
পডিয়ামে পৌঁছে গেলেন চ্যান্সেলার রবার্তো ফ্রান্সিসকো। দু’হাত ওপরে তুলতেই নীরব হলো বিশাল অডিটোরিয়াম। লেডিস অ্যাণ্ড জেন্টলমেন,’ বিশুদ্ধ ফরাসি ভাষায় বললেন তিনি, ‘ভাল করেই জানি, আজ যিনি বক্তৃতা দেবেন, তাঁকে নতুন করে পরিচয় করিয়ে দেয়ার কিছু নেই। আগে কখনও কোন রাজনৈতিক নেতা এত কম সময়ে সাধারণ মানুষের এত ভক্তি ও ভালবাসা অর্জন করতে পারেননি। এমনি এমনি তাঁকে বলা হয় না ব্রাসেলসের জেএফকে। প্রাকৃতিক পরিবেশের উন্নয়নে সত্যিকারের এক দক্ষ স্থপতি তিনি। নিজেই ব্যক্তিগতভাবে গরিবের জন্যে দান করেছেন শত কোটি ইউরো। অবিশ্রান্ত লড়ছেন ইউরোপের দেশগুলোর শিক্ষার মান বাড়াবার জন্যে। বয়স মাত্র চল্লিশ, অথচ মানুষের মন এতই দ্রুত জয় করে নিয়েছেন, হয়তো কিছু দিনের ভেতর তিনি হবেন ইউরোপিয়ান কমিশনের ভাইস প্রেসিডেন্ট। এই মহাদেশের জন্যে তাঁর তৈরি পরিকল্পনা বাস্তবায়িত হলে কোনও দেশে থাকবে না নিউক্লিয়ার এনার্জি প্ল্যান্ট। ইউরোপের পরিচিত রাজনৈতিক আঙিনায় নিজ দৃঢ় অবস্থান তৈরি করে নিয়েছেন তিনি। লেডিস অ্যাও জেন্টলমেন, এবার আপনাদের সামনে হাজির হচ্ছেন সেই স্বনামধন্য এডি অ্যামন।
পডিয়াম থেকে পিছিয়ে ব্রাসেলসের রাজনীতিকের দিকে হাতের ইশারা করলেন চ্যান্সেলার। মঞ্চে উঠলেন এডি অ্যামন। ঝলসে উঠল শত শত ক্যামেরা।
বিশাল অডিটোরিয়ামের সিট ছেড়ে উঠে দাঁড়াল পাঁচ শত মানুষ। রাজনৈতিক নেতার পরনে চমৎকার মানানসই নীল সুট। গলায় টাই পরেননি তিনি। পডিয়ামে দাঁড়াবার আগে জনগণের উদ্দেশে হাত নাড়লেন। আনন্দধ্বনি থেমে যাওয়ার পর শুরু করলেন বক্তৃতা।
‘লেডিস অ্যাণ্ড জেন্টলমেন, নিজেদের কাজ ফেলে আজ আপনারা আমার কথা শুনতে এসেছেন বলে অসংখ্য ধন্যবাদ।’ অ্যামনের পেছনের স্ক্রিন থেকে বিদায় নিল বিশাল স্লোগান। বদলে ফুটল নতুন ইমেজ। নিজেদের ভেতর বিড়বিড় করে আলাপ করছে শ্রোতারা। অতি ডানপন্থী প্রতিবাদকারীদের দেখা যাচ্ছে বাইরে। মাথা ন্যাড়া, হাতে স্বস্তিকা। মুখগুলোয় ভয়ানক হিংস্রতা।
হাসলেন এডি অ্যামন। ‘প্রতিবাদ করছে বলে ধন্যবাদ দেব আমাদের নিয়ো-নাযি বন্ধুদেরকেও।’ কথাগুলো বুঝতে দেয়ার জন্যে ক’মুহূর্ত চুপ থাকলেন তিনি। তারপর বললেন, ‘আজ ওরা এসেছে বলে আপনাদেরকে সঠিক পথের নির্দেশনা দেয়া সহজ হবে আমার জন্যে। …লেডিস অ্যাণ্ড জেন্টলমেন, বলা হয় একত্রিত হয়েছে ইউরোপ।’ তিনি থেমে যাওয়ায় হাসতে লাগল শত শত মানুষ। কিন্তু এডি অ্যামনের মুখ থেকে বিদায় নিয়েছে হাসি। দর্শকদের ওপর থেকে ঘুরিয়ে আনলেন দৃষ্টি। ‘অথচ বাস্তবে ইউরোপে আমরা এসব কী দেখছি? জাতীয়তাবাদ ও লোভের সাগরে ডুবে গেছে প্রতিটি দেশ। তবে এখনও সময় আছে নিজেদের সামলে নেয়ার। আমরা চাইলে সবাই মিলে গড়তে পারব একত্রিত ইউরোপ, যেখানে থাকবে না কোনও হিংসা, নীচতা ও নোংরামি। এমন এক ইউরোপ, যেখানে সত্যিকার স্বাধীনতা ভোগ করবে সাধারণ মানুষ।’
নেতার কথা শুনে গলা ফাটিয়ে সমর্থন জানাল শত শত মানুষ।
এডি অ্যামনের পেছনের স্ক্রিন থেকে বিদায় নিল নিয়ো- ফ্যাসিস্টরা। নতুন করে ফুটে উঠল ব্যানার। সেখানে লেখা: প্রথমবারের মত একত্রিত হও ইউরোপ!
আগের চেয়ে বাড়ল মানুষের উল্লাস।
মঞ্চের পেছনে রিসেপশন রুমে মনিটর দেখছেন ডায়ানা অ্যামন, হাতে কফি ভরা স্টায়রোফোমের কাপ। স্বামীর নিখুঁত আচরণ ও শ্রোতা নিয়ন্ত্রণে রাখার ক্ষমতা দেখে মৃদু হাসছেন তিনি। চারপাশে অ্যামনের দলের লোকজন ও সিকিউরিটি পারসোনেলরা ব্যস্ত। ঘরের আরেক মাথায় সবকিছুর ওপর নজর রেখেছেন জিআইজিএন কাউন্টার টেরোরিস্ট পুলিশ রেসপন্স ইউনিটের প্রাক্তন কমাণ্ডার আঁদ্রে অ্যালার্ড। নিরাপত্তা নিখুঁত করতে তাঁকেই স্বামীর ব্যক্তিগত সিকিউরিটি ফোর্সের প্রধান করেছেন ডায়ানা। সরকারী এজেন্টদের ওপর ভরসা নেই তাঁর। নিজের কাজ গুরুত্বের সঙ্গে নিয়েছেন অ্যালার্ড। উজ্জ্বল আলোয় চকচক করছে তাঁর ন্যাড়ামাথা। দু’হাত বুকে ভাঁজ করে ভুরু কুঁচকে নানাদিকের সারি সারি স্ক্রিনের দিকে নজর রেখেছেন তিনি।
প্রতিটি সমাবেশে স্বামীর পেছনে সমস্ত সমর্থন নিয়ে হাজির থাকেন ডায়ানা অ্যামন। সত্যিকারের ভাল মানুষ তাঁর স্বামী। তবে মনে মনে ডায়ানা চান, এত ঝুঁকি না নিয়ে আর্কিটেকচার নিয়ে আগের মত ব্যস্ত থাকুন স্বামী। মাঝে মাঝে নিজেকে পাগল মনে হয় ডায়ানার। দিনের পর দিন এক জায়গা থেকে আরেক জায়গায় ছুটতে হচ্ছে তাঁদেরকে। প্রতিদিন একের পর এক প্রেস ইন্টারভিউ। এমন কী এডিও ভাবেননি, মাত্র ক’বছরের ভেতর এত আকাশচুম্বী জনপ্রিয়তা পাবেন। এজন্যে তৈরিও ছিলেন না। ডায়ানা জানেন, জনপ্রিয়তার সঙ্গে বেড়ে গেছে হামলার সম্ভাবনা। সাধারণ মানুষের জন্যে এই ধরনের সভায় দুনিয়ার সেরা সিকিউরিটি পারসোনেলরাও দিতে পারবে শতভাগ নিরাপত্তা। প্রতিটা অডিটোরিয়ামে অসংখ্য মানুষকে তল্লাসী করে ঢুকতে দেয়া অসম্ভব। শ্রোতাদের ভেতর মাত্র একজন ফ্যাসিস্ট ফ্যানাটিক অস্ত্র সহ ঢুকে পড়লেই সর্বনাশ!
এ কথা ভাবতে গিয়ে শিউরে উঠলেন ডায়ানা অ্যামন। তিনি জানেন, গত জানুয়ারিতে কটিনায় যা ঘটল, তা কোনও দুর্ঘটনা ছিল না।র‍্যাভেনা শহরের প্রান্তে রানা ও লিয়ার হোটেল।
সকালে ঘুম ভাঙতেই লিয়া দেখল, কার সঙ্গে যেন নিচু গলায় ফোনে কথা বলছে রানা। ওর জানা নেই, এটা সপ্তম কল। স্থানীয় ফোন ডিরেক্টরিতে প্রফেসর ডিয়ানোর নাম ও ফোন নম্বর নেই। তাই এক এক করে ডিয়ানোদেরকে কল করছে রানা। তালিকার মাঝে পৌঁছে ভাবল, এভাবে সময় নষ্ট না করে সোজা যাবে প্রফেসর যে মিউযিক ইন্সটিটিউটে চাকরি করেন, সেখানে।
হোটেলে নাস্তা সেরে সিট্রোন গাড়িতে চেপে র‍্যাভেনা শহরের মাঝে পৌঁছল ওরা। পার্কিং লটে গাড়ি রেখে কোবল পাথরে বাঁধাই করা গলি ধরে হেঁটে চলল। শহরে এখন চলছে অফ সিযন। ঝিমিয়ে আছে চারপাশ।
সেইণ্ট ভিটালের চার্চ পাশ কাটিয়ে পৌঁছুল ইসটিটিউটো মনটেভারডির কাছে। সরু ওই দালানের সামনে সাদা পাথরের একের পর এক কলাম আর বেশ কয়েক ধাপ সিঁড়ি। কাঁচের দরজা পেরোলেই রিসেপশন ফয়ে। মার্বেলের মেঝেতে ওদের পদশব্দ ছাতে গিয়ে বাড়ি খেয়ে তৈরি করছে প্রতিধ্বনি। ওপরতলায় চেলো বাজাচ্ছে কেউ। আরেক ঘর থেকে আসছে পিয়ানোর সঙ্গে কোন মহিলার তারস্বরে সরগম। নানান বাদ্যযন্ত্রের শব্দে পাথরের তৈরি পুরনো বাড়িটা হয়ে উঠেছে মাছের বাজারের মতই সরগরম।
ডেস্কের সামনে গিয়ে থামল রানা ও লিয়া।
কালো পোশাকে পাথুরে চেহারার এক মহিলা বসে আছে রিসেপশন ডেস্ক সামনে নিয়ে। ভুরু কুঁচকে ওদেরকে দেখল সে। ভারী গলায় জানতে চাইল, ‘কী সাহায্য করতে পারি?’
‘আমরা প্রফেসর ডিয়ানোকে খুঁজছি,’ ইতালিয়ান ভাষায় বলল রানা।
তাতে মাথা নাড়ল মহিলা। ‘প্রফেসোরে ডিয়ানো আর শিক্ষকতা করেন না। ক’বছর আগেই অবসর নিয়েছেন।’
‘তাঁর ফোন নম্বর পেতে পারি?’ জানতে চাইল রানা। আগেই জানে, মানা করে দেয়া হবে ওকে।
‘না, আমরা কারও ফোন নম্বর দিই না।’
‘আপনার কথা বুঝেছি, তবে বিষয়টা খুব জরুরি। আর আমরা এসেছি বহু দূর থেকে।’
ভীষণ গম্ভীর হয়ে বুকে দু’হাত ভাঁজ করল মহিলা। ‘দুঃখিত। আমি কোনও সাহায্য করতে পারছি না।’
মানিব্যাগের দিকে হাত বাড়াল রানা। দ্বিতীয় চেষ্টার সময় দুর্গম পথ প্রায়ই সুগম করে দেয় এর ভেতরের জিনিস। তবে ডাইনীর মত এই ভয়ঙ্কর মহিলা টাকায় পটবে কি না, তা নিয়ে মনে গভীর সন্দেহ আছে রানার। ওর পাশ থেকে মৃদুকণ্ঠে ইংরেজিতে বলে উঠল লিয়া, ‘ব্যাপারটা আমাকে দেখতে দাও।’
কঠিন চেহারায় ওদেরকে দেখছে মহিলা।
তাকে মিষ্টি হাসি উপহার দিল লিয়া। নিখুঁত ইতালিয়ান ভাষায় বলল, ‘সিনোরা, আপনার ডিরেক্টরকে একটু ইন্টারকম করুন।’
এ কথা শুনে চমকে গেল মহিলা। ‘তা কেন করব?’
আবারও হাসল লিয়া। ‘তাঁকে বলবেন, জরুরি একটা কাজে তাঁর সঙ্গে দেখা করতে এসেছেন এমিলিয়া বেকার।’
এমিলিয়া বেকার নামটা জাদুর মত কাজ করল মহিলার পাষাণ হৃদয়ে।
তামাক চিবানো খয়েরি দাঁতের বিশাল এক হাসি দিল মহিলা। বিখ্যাত সোপরানোকে চিনতে পারেনি বলে পাঁচবার ক্ষমা চাইল। পথ দেখিয়ে সিঁড়ি বেয়ে ওদেরকে নিয়ে উঠে এল দোতলায়।
বিরক্ত চোখে লিয়াকে দেখছে রানা।
‘কী হলো?’ ফিসফিস করে জিজ্ঞেস করল লিয়া।
‘তোমাকে না বলেছি কাউকে পরিচয় জানাবে না।’
‘এ ছাড়া আর কোন উপায় ছিল?’
‘অন্য পথ খুঁজে নিতাম।’
‘পিস্তল ধরতে মহিলার মাথায়?’
‘বুদ্ধিটা খারাপ দাওনি,’ বিড়বিড় করল রানা।
কালো এক দরজার সামনে থেমে তিনটে টোকা দিল রিসেপশনিস্ট, তারপর কপাট ফাঁক করে ভেতরে ভরে দিল মাথা। ঝড়ের বেগে কী যেন বলল ইতালিয়ান ভাষায়। দুই একটা শব্দ ছাড়া আর কিছুই বুঝল না রানা। ঘর থেকে এল গম্ভীর কণ্ঠস্বর: ‘লা বেকার? কুই?’
পাঁচ সেকেণ্ড পর রিসেপশনিস্টকে ডজ দিয়ে ১৯৮২-র ওয়ার্ল্ড-কাপ হিরো পাওলো রসির মত অফিস থেকে ছিটকে বেরোলেন বেঁটে এক ঝাড়ুর কাঠি। পরনে ১২ গেজ দোনলা বন্দুকের নলের মত সরু প্যান্ট আর কাকের পালকের মত কালো কোট। লিয়ার হাত ধরে প্রবল বেগে ঝাঁকাতে লাগলেন তিনি। তারই ফাঁকে বললেন, এক্ষুণি কফি-কেক-বিস্কুট আনো। চোখ সরাতে পারছেন না লিয়ার ওপর থেকে। নাক কুঁচকে ভয়ানক বিদঘুটে হাসি দিলেন। ‘আমি লুই ইভানি। এটা যে কতবড় সম্মান, মেইস্ত্রা, কিছুতেই বুঝিয়ে বলতে পারব না। বলুন, আপনার জন্যে কী করতে পারি?’
অফিসে নিয়ে রানা ও লিয়াকে বসালেন ঝাড়ুর কাঠি। লিয়া জানাল, জরুরি কাজে দেখা করতে চায় প্রফেসর ডিয়ানোর সঙ্গে। তাঁর টেলিফোন নম্বরটা দিলেই চলবে।
অনিশ্চিত হয়ে গেলেন ইভানি। দাঁতের ফাঁক দিয়ে শ্বাস ফেলছেন।
‘উনি মারা যাননি তো?’ জানতে চাইল লিয়া।
‘না, না, মরেননি!’ বললেন ডিরেক্টর। ‘মরবেন কেন? নিজের গ্রামের বাড়িতেই আছেন। এখান থেকে মাইল দশেক দূরে। খুশি মনেই আপনাদেরকে পরিচয় করিয়ে দেব। তবে একটু সাবধান হতে হবে।’ কী যেন ভাবলেন ডিরেক্টর। ‘লিয়োনার্দো ডিয়ানো মানুষ হিসেবে খুবই ভাল। তাঁর সময়ে তিনি ছিলেন সেরা মোযার্টিয়ান স্কলার। কিন্তু বয়স হয়েছে তো, তাই… ইয়ে… একটু যেন পাগলামিতে পেয়ে বসেছে তাঁকে।’
‘কী ধরনের পাগলামি?’ জানতে চাইল রানা।
কাঁধ ঝাঁকালেন ডিরেক্টর। ‘মাথায় একবার কিছু ঢুকলে সেটা আর মগজ থেকে বেরোতে চায় না। তাই ক্রমেই হয়ে উঠলেন খ্যাপাটে। ছাত্র-ছাত্রীদের সঙ্গে বিরোধ হতো। একসময়ে হয়ে গেলেন ইসটিটিউটো-র জন্যে বড় ধরনের বোঝা। তাঁকে নিয়ে হাসিতামাশা করত সবাই। একবার চেতিয়ে দিলে ঘণ্টার পর ঘণ্টা আবোলতাবোল বকতেন।’ দুঃখের হাসি দিলেন ডিরেক্টর। তাই নিজে যখন অবসরে যেতে চাইলেন, আমরা এককথায় হাঁফ ছেড়ে বাঁচলাম।’
‘কী বিষয়ে বলতেন তিনি?’ জানতে চাইল রানা। মাথা নাড়লেন ইভানি। ‘কথা বললেই বুঝবেন।’অস্ট্রিয়া।
মাঝ-সকাল।
লোকটা দৈত্যের মত, দৈর্ঘ্যে অন্তত সাড়ে ছয় ফুট। ওজন দু’শ’ আশি পাউণ্ড। অর্থাৎ একশ’ সাতাশ কেজি। মনে হয় সবটুকুই পেশি, একফোঁটা চর্বি নেই শরীরে। দানবটা উলঙ্গ দেহে স্প্রিংবোর্ডে উঠতেই ওজন নিতে গিয়ে বেঁকে গেল ওটা। ক’বার দোল দেয়ার পর সারা শরীরের পেশি শক্ত করল সে, তারপর নিখুঁত ডাইভ দিয়ে পড়ল সুইমিং পুলে।
পানি না ছিটিয়ে বা বাড়তি শব্দ না করেই ছুরির মত গেঁথে গেল সে পানির ভিতর। কয়েক মুহূর্ত পর ভেসে উঠে শুরু করল সাঁতার। ত্রিশবার ফ্রি স্টাইলে এদিক-ওদিক করে উঠে এল সুইমিং পুল থেকে। যে চেয়ারে পোশাক, ওখানে গিয়ে দাঁড়াল। একটানা পনেরো শ’ মিটার সাঁতরেও হাঁফাচ্ছে না একটুও। ইনডোর পুলের জানালা দিয়ে দেখল তুষারে ছাওয়া এস্টেট। বহু দূরে উঁচু দেয়ালের কাছে গিয়ে থেমেছে পাইন গাছের অরণ্য।
ভেজা চুল তোয়ালে দিয়ে মুছে দেখল নিজের সুঠাম দেহ। হাতে ও পাঁজরে কয়েকটা গুলি ও ছোরার পুরনো চিহ্ন। প্রতিটা ক্ষত তৈরির সময় ও তারিখ মনে আছে তার। একেক ক্ষতের আছে একেক কাহিনী। অবশ্য ওগুলো যারা তৈরি করেছে, পরের তিন মিনিটে তারা ত্যাগ করেছে এই পৃথিবী।
লোকটার বয়স ত্রিশ। জন্মেছে লণ্ডনে। আগে ছিল ব্রিটিশ আর্মির মেজর। নাম’ মাইক বুচার। কখনও মাতাল হলে গর্ব করে বলে তার আর্মি জীবনের ভয়ঙ্কর সব কাহিনী। কমাণ্ডো ট্রেইনিঙে পদক পেয়েছে, সেটা সবাইকে মনে করিয়ে দিতে ডানহাতে উল্কি এঁকে নিয়েছে। কেউ ওটা দেখলে ভয়ঙ্কর হাসি ফোটে বুচারের মুখে।
আর্মিতে অধীনস্থদের সঙ্গে মারপিটে জড়িয়ে যাওয়ায় কঠোর ভাষায় বকা দেন এক ব্রিগেডিয়ার। সেজন্যে তাকে বেধড়ক পেটায় সে। ফলে আর্মি থেকে বের করে দেয়া হয় বুচারকে। এর আগে সাইকোলজিকাল ইভ্যালুয়েশনে জানা গেছে, অত্যন্ত বিপজ্জনক সাইকোপ্যাথ সে। আর্মি থেকে কোর্ট-মার্শাল হওয়ায় কোথাও সিকিউরিটির ভাল কোন চাকরি পায়নি। বাধ্য হয়ে করছিল সাধারণ সব কাজ।
লণ্ডনে একরাতে বারে এক পুরনো বন্ধুর সঙ্গে আবারও দেখা হলো তার। সেই লোক চাকরি দিতে চাইল আফ্রিকায় প্যারামিলিটারি অপারেশনে। তাতে হাতে আসবে প্রচুর টাকা। তা ছাড়া, শত্রুর কেউ খুন হলে থাকছে বোনাস। ওঅরলর্ডের চাকরিটা নিতে দেরি করেনি মাইক বুচার। তিন দিন পর যোগ দিল লড়াইয়ে। এরপর আর কখনও পা রাখেনি ব্রিটেনে।
কঙ্গো, রুয়াণ্ডা, লাইবেরিয়ায় ছিল ভাড়াটে খুনি হিসেবে। যোগ দিয়েছে সরকার বিরোধী দলে। পুড়িয়ে দিয়েছে স্কুল, হাসপাতাল, মহল্লার পর মহল্লা বা গ্রাম। গোটা পরিবারকে খুন করেছে উপদলীয় সংঘাতে। টাকার বিনিময়ে হেন কাজ নেই, যা করেনি।
কঙ্গোতে ছিঁড়ল কানের লতি। গুলিটা এসেছিল একটা একে-৪৭ রাইফেল থেকে। ওটার মালিক ছিল এগারো বছরের কৃষ্ণাঙ্গিনী বাচ্চা এক মেয়ে। রাইফেলের ম্যাগাযিনে শেষ গুলি ছিল ওটা। মেয়েটা যখন দেখল কান চেপে ধরে চিৎকার করে গালি দিচ্ছে বুচার, ভীষণ ভয়ে অস্ত্র ফেলে পালিয়ে যেতে চেয়েছিল।
কিন্তু ধাওয়া করে ওকে ধরল বুচার। ঝোপে টেনে নিয়ে মেয়েটার বুকে রাখল ডানহাঁটু। বামহাতে বাচ্চাটার দু’হাত চেপে ধরল মাথার পেছনে। অন্যহাতে বের করল বেয়োনেট। এরপর ধীরে ধীরে ছোরা গাঁথল, ওর রুগ্ন বুকে। অন্তত পাঁচ মিনিট ধরে হত্যাকাণ্ডটা ঘটায় সে।
ওই কথা ভাবলে আজও পুলকিত হয়ে ওঠে বুচার। ঠিক করেছে, আবার সুযোগ পেলে সেইভাবে খুন করবে কাউকে 1
অবশ্য এরপর মৃত্যু-ঝুঁকি কমাতে আফ্রিকায় চোৱাই অস্ত্রের ব্যবসা ধরল সে। কিছু দিনের ভেতর বুঝল, যুদ্ধে না গিয়েও মেলে চোরাই সোনা, হীরা ও নগদ টাকা। ভাল রোজগার হচ্ছিল মাইক বুচারের। কিন্তু কেপ টাউনে পরিচয় হলো অস্ট্রিয়ান এক ব্যবসায়ীর সঙ্গে। ওই লোক চাইল, সে যেন কাজ করে তার হয়ে। বদলে বুচার পাবে মোটা অঙ্কের বেতন। অঙ্কটা এতই মোটা যে না-বলতে পারেনি ও।
গত ক’বছর এমন সুযোগের কথাই ভেবেছে বুচার। ঊনত্রিশ বছর বয়সে যোগ দিল ব্রুনারের পার্সোনাল সেক্রেটারি ও জেনারেল এইড হিসেবে। গত একবছর বিলিয়নেয়ারের চাকরি করে বুঝেছে, তার মনিব সাধারণ কোন ব্যবসায়ী নয়। চোরাই অস্ত্রের ব্যবসায় যা পেত তার চেয়ে অন্তত দশগুণ বেশি বেতন পাচ্ছে সে। কাজেই জানতেও চায়নি, লুকা ব্রুনারের পারিবারিক ব্যবসা কী ধরনের। চাকরিতে যোগ দেয়ার পর জেনেছে, সামান্যতম বেইমানি করলে কাউকে মাফ করে না বিলিয়নেয়ার। ছোটখাটো মানুষটাকে দেখলে মনে হবে কারও সাতেপাঁচে নেই, বড়জোর বয়স্ক এক স্কুল-মাস্টার… ছাত্র পেটায়। তবে বুচার জানে, জীবনে ভয়ঙ্কর বিপজ্জনক যেসব লোক দেখেছে, তাদের চেয়েও নির্মম, নিষ্ঠুর ও ঠাণ্ডা মাথার খুনি এই লুকা ব্রুনার।
মনের আয়নায় বুড়ো ব্যবসায়ীর কুঁচকে যাওয়া ধূসর মুখ দেখল বুচার। আনমনে ভাবল, একদিন খুন করব শুয়োরের বাচ্চাটাকে। আর সেদিন… মনের সুখে যা-খুশি-তাই করব হারামজাদার সুন্দরী রক্ষিতাটার সঙ্গে।
সাদা শার্ট ও ধূসর প্যান্ট পরে গায়ে ব্লেযার চাপিয়ে নিল বুচার। নিজের অফিসে ফিরে ডেস্কে পেল ফ্যাক্স মেশিনের একটা পাতা। ওটা এসেছে লণ্ডন থেকে।
মন দিয়ে কাগজটা পড়ল সে। বুঝে গেল, গোটা ব্যাপারটা ক্রমেই হয়ে উঠছে জটিল।
.
রক্ষণশীলভাবে সাজানো ব্রেকফাস্ট রুমে ক্রিস্টা গুন্থারের সঙ্গে নাস্তায় বসেছে বিলিয়নেয়ার লুকা ব্রুনার। নীরবে খাচ্ছে সে। জানালার দিকে পিঠ। বাইরে সুন্দরভাবে সাজিয়ে রাখা লেকের ওদিকে তুষারে ছাওয়া সাদা পাহাড়। গত তিনবছর ধরে রোজ একই নাস্তা খেয়ে চলেছে সে। দুটো ডিম পোচ, পাউরুটির দুই স্লাইস টোস্ট ও প্লেটের পাশে এক গ্লাস কমলার জুস। গত তিনবছরে একবারও লোকটাকে মাখন নিতে দেখেনি ক্রিস্টা। পিঁপড়ার গতি তুলে খাবার শেষ করে খুনিটা।
একটা ফোল্ডার হাতে ঘরে ঢুকল মাইক বুচার।
একইসময়ে থেমে গেল ব্রুনারের হাতের কাঁটাচামচ ও চোয়াল। ন্যাপকিন দিয়ে মুছল দু’ঠোঁট। কঠোর দৃষ্টিতে দেখছে সহকারীকে। ক’মুহূর্ত পর বরফের মত শীতল কণ্ঠে বলল, ‘আগেও বলেছি নাস্তার সময় আসবে না।’ নাক কুঁচকে গেল। ‘ছিহ্, বুচার, আবারও চিউইং গাম চিবুতে শুরু করেছ?’
মনে মনে হাসল মাইক বুচার। মুখ থেকে আঠার মত জিনিসটা বের করে ফেলল ওয়েইস্ট পেপার বাস্কেটে। সুযোগ পেলে বুড়ো ব্যবসায়ীকে বিরক্ত করে বিকৃত আনন্দ পায় সে। ‘সরি, স্যর। মনে হলো, এটা দেখতে চাইবেন। একটু আগে এসেছে।’ ফাইল খুলে কাগজটা লুকা ব্রুনারের হাতে দিল সে।
কোটের পকেট থেকে দামি একটা বাইফোকাল চশমা নিয়ে নাকের ডগায় বসাল বিলিয়নেয়ার। কাগজটা লণ্ডন টাইমসের গত সন্ধ্যার সংস্করণের কপি। এমিলিয়া বেকারের চকচকে ছবি। ওকে ঘিরে রেখেছে একদল ভক্ত। অক্সফোর্ডের দৃশ্যপট দেখে ব্রুনার বুঝল, কোথা থেকে তোলা হয়েছে ছবি। মেয়েটার পেছনে শেলডোনিয়ান থিয়েটার। গায়িকার বামে সুঠামদেহী এক যুবক। তাকে আগে কখনও দেখেনি ব্রুনার। পরস্পরের হাত ধরে আছে এমিলিয়া বেকার ও যুবক। হেডলাইনে লেখা: ‘ইনিই কি জনপ্রিয় গায়িকা এমিলিয়ার নতুন প্রেম?’
কাগজটা রেখে চশমার ওপর দিয়ে বুচারের দিকে তাকাল ব্রুনার। ‘এই লোকই আমাদের দক্ষ কয়েকজনকে খুন করেছে? …কী দিয়ে যেন….’
‘ভারী ফ্রাইং প্যান, স্যর,’ বলল বুচার।
ছবির যুবকের দিকে তাকাল ক্রিস্টা। ওর মনে হলো, ওই লোক দুর্দান্ত সুপুরুষ। এবং অ্যাথলেটিক।
কাছ থেকে ক্রিস্টাকে দেখছে বুচার। মনে মনে বলল, বুড়ো হাবড়াটাকে গা থেকে ঝেড়ে ফেলতে পারলে তুই হয়তো পালিয়ে যাবি ওই শালার সঙ্গে! খুক-খুক করে গলা পরিষ্কার করল সে। ‘আমি জানি ওই লোক কে, স্যর।’
‘পেশাদার বডিগার্ড?’ জানতে চাইল ব্রুনার।
‘তার চেয়েও বিপজ্জনক। আমি আরও খোঁজ নেব। তাতে লাগবে দু’চার দিন। তবে ভুল না হলে আমি যার কথা ভাবছি এ সেই একই লোক।’
হাতের ইশারায় তাকে বিদায় জানিয়ে ডিমের দিকে মন দিল লুকা ব্রুনার। তবে ঠাণ্ডা হয়ে গেছে পোচ ডিম। বিরক্ত হয়ে সামনের দিকে প্লেট ঠেলে উঠে পড়ল সে।
.
নাস্তার পর নিজের ঘরের দিকে চলেছে ক্রিস্টা গুন্থার। একটা বাঁক নিতেই করিডোরে দেখল মাইক বুচারকে। হেলান দিয়ে দাঁড়িয়ে আছে ওর রুমের দরজার পাশে। বামহাত কপাটের ওপর।
দরজার কাছে পৌঁছে শীতল স্বরে বলল ক্রিস্টা, ‘তুমি কি ভাবছ ঘরে আমাকে ঢুকতে দেবে না?’
আন্তরিক হাসল বুচার। সুন্দরী মেয়েটার পা থেকে মাথা তক দেখে নিল। তাকে পাশ কাটিয়ে দরজা খুলতে চাইল ক্রিস্টা। তবে খপ্ করে ওর কবজি ধরল শক্তিশালী দানব।
একটানে ঘুরিয়ে নিল নিজের দিকে।
‘আমার গা থেকে হাত সরাও,’ সতর্ক করে দেয়ার সুরে বলল ক্রিস্টা।
পাত্তা না দিয়ে ক্রিস্টাকে কাছে টানল বুচার। ব্লাউজের ওপর দিয়ে বামহাতে ধরল ওর বুক। ‘দারুণ জিনিস তো!’
ছিটকে পিছিয়ে তার গালে কষে একটা চড় দিল ক্রিস্টা। কর্কশ ত্বকে লেগে জ্বলছে হাতের নরম তালু।
হাসি বিস্তৃত হলো বুচারের। নিচু গলায় বলল, ‘মন দিয়ে তোমাকে দেখছিলাম। তাই জেনে গেছি, ওই লোকের কাছ থেকে কী চাও তুমি।’
‘কিছুই চাই না। তুমি ভুল ভাবছ।’
মেয়েরা পতিতা হলে জীবন আর গুছিয়ে নিতে পারে না কোনদিনই। তুমি আসলে ওই বুড়ো ভাম অকর্মা শালার নরম রাবারের বদলে শক্ত কিছু খুঁজছ।
‘একদম বাজে কথা বলবে না!’
‘আমারই তো ভাল একটা আছে।’
‘বাড়াবাড়ি করলে আমি কিন্তু ব্রুনারকে জানিয়ে দেব।’ এককান থেকে অন্যকানে গেল বুচারের হাসি। ‘সেদিন দূরে নয়, আমার পায়ে হুমড়ি খেয়ে পড়ে ক্ষমা চাইবি, হারামি কুত্তী মাগী!’রোদেলা সোনালি বিকেল।
হ্যাণ্ডশেক করার পর রানা ও লিয়াকে পথ দেখিয়ে দোতলায় উজ্জ্বল আলোয় আলোকিত বিশাল এক স্টাডিরুমে এনেছেন প্রফেসর লিয়োনার্দো ডিয়ানো। ইতালীয় সুরে কথা বললেও ইংরেজিতে তিনি যথেষ্ট সাবলীল। হাঁটার সময় ব্যবহার করেন ওয়াকিং স্টিক। প্রাচীন টুইড জ্যাকেটটা অন্তত, তিন সাইয বড়। রানা ও লিয়া টেবিলের এদিকে বসার পর, কাঁপা হাতে ক্রিস্টালের বোতল থেকে দুটো গ্লাসে সোনালি গ্র্যাপা ঢেলে ওদের সামনে রাখলেন তিনি।
রুপার অ্যান্টিক মোমদানীতে জ্বলছে চার্চে ব্যবহৃত সুগন্ধী মোমবাতি। ঘরে ভ্যানিলার সুবাস। টেবিলের পিছনে খিলানযুক্ত দুটো বড় জানালা। বাইরে গোছানো বিশাল বাগান। আড়ষ্ট পায়ে টেবিল ঘুরে বাগানের দিকে পিঠ দিয়ে নিজের চেয়ারে বসলেন প্রফেসর ডিয়ানো।
কড়া গ্র্যাপায় চুমুক দিয়ে চমকে গিয়ে গ্লাস নামিয়ে রাখল লিয়া। মনে মনে গুছিয়ে নিচ্ছে নিজের কথা।
চেয়ারে হেলান দিয়ে রানার দিকে তাকালেন প্রফেসর ডিয়ানো। জানালার কাঁচ ভেদ করে টেবিলে পড়েছে সোনালি রোদ। চকচক করছে মানুষটার দুই চোখ। রানার ওপর থেকে লিয়ার দিকে গেল দৃষ্টি। ‘সিনোরিটা বেকার, আপনি খুব ভাল করছেন অপেরায়।
‘ধন্যবাদ, স্যর,’ মৃদু হাসল লিয়া। ‘আমাকে সিনোরিটা বলার দরকার নেই, স্যর। শুধু লিয়া বলবেন, প্লিয। নিজেই জানি খুব ভাল করছি না। … তবে, এ বিষয়ে কথা বলতে এখানে আসিনি আমরা।’
‘আমারও তা-ই ধারণা,’ বললেন বৃদ্ধ।
‘ভুল না হয়ে থাকলে গত শীতে আপনার সঙ্গে দেখা করে আমার বড়ভাই। সে ব্যাপারে কিছু জানাতে পারবেন?’
‘ভাল ছেলে,’ দুঃখিত সুরে বললেন প্রফেসর ডিয়ানো ‘মাত্র দু’এক দিনের জন্যে এসেছিল। তবে ওই দুই দিনে প্রচুর আলাপ করেছি আমরা। খুশি হয়েছি মিউযিক সম্পর্কে ওর গভীর জ্ঞান দেখে। আমার জন্যে পিয়ানোতে বাজিয়েছিল গোল্ডবার্গের ভ্যারিয়েশন আর ক্ল্যামেন্টির সনেটাস। ও ছিল সত্যিকার একজন প্রতিভাবান পিয়ানিস্ট।’
‘একটা বই লিখতে গিয়ে রিসার্চের সময় আপনার কাছ থেকে বেশ কিছু তথ্য সংগ্রহ করেছিল,’ বলল লিয়া।
‘হ্যাঁ, রহস্যময় কিছু ব্যাপারে জানতে চেয়েছে অ্যালেক।’
সেসব কি মোযার্টের সেই চিঠিতে ছিল?’ জানতে চাইল লিয়া।
মৃদু মাথা দোলালেন প্রফেসর। ‘ক’বছর আগে তোমার বাবার কাছ থেকে যে চিঠিটা কিনেছিলাম, তারই ফোটোকপি দেখায় অ্যালেক। তবে ওটার সত্যিকারের অর্থ বুঝতে পারেনি।’
‘আপনার সঙ্গে দেখা হওয়ার পর অ্যালেকের কী হয়েছিল, তা কি জানেন, স্যর?’
দীর্ঘশ্বাস ফেললেন ডিয়ানো। জানি। ও মারা গেছে ভিয়েনায়।’
‘আমি এখন জানি, খুন করা হয়েছিল ওকে।’
বিস্মিত না হয়ে মাথা দোলালেন প্রফেসর। ‘আমারও তা-ই ধারণা।
‘কেন এমন মনে হলো আপনার, স্যর?’
‘কারণ, ওর কাছ থেকে একটা ই-মেইল পেয়েছিলাম। বলেছিল রহস্যজনক কিছু জেনেছে। মস্তবড় বিপদে আছে।’
‘সেটা কখন জানলেন, স্যর?’ জানতে চাইল রানা।
‘সেই একই রাতে মারা যায় অ্যালেক। এটা জানতে পেরে খুব দুঃখ পেয়েছিলাম।’ আস্তে করে মাথা নাড়লেন প্রফেসর।
‘আপনি কি জানেন, ওটা কী ধরনের বিপদ ছিল?’ জানতে চাইল রানা।
‘বলেনি কিছু। তবে মনে হয়েছিল খুব তাড়াহুড়ো করে চিঠি লিখেছে।’
বৃদ্ধের টেবিলে রাখা কমপিউটারের দিকে তাকাল রানা। ‘ওই ই-মেইল কি এখনও রয়ে গেছে?’
‘না। ও মারা যাওয়ার পর পরই ডিলিট করে দিই।’
‘আপনি নিশ্চয়ই জানেন, অ্যালেক হত্যার তদন্তে ওটা কাজে লাগত?’
‘লাগতই বলা যায় না,’ নরম সুরে বললেন প্রফেসর ডিয়ানো। ‘হয়তো লাগতে পারত।’
‘ওই চিঠি নিজের কাছে রাখলে বিপদ হবে বুঝতে পারেন আপনি, তাই না? এ-ও টের পান, যে বিপদে আছে অ্যালেক, তাতে নিজেও জড়িয়ে যাবেন।’ প্রফেসরের দিকে চেয়ে আছে রানা।
কোলে দু’হাত রেখে চুপ করে আছে লিয়া। ভাবছে, রানার কথায় হয়তো বিরক্ত হয়ে উঠবেন বৃদ্ধ মানুষটা।
হালকা হওয়া সাদা চুলে হাত বোলালেন প্রফেসর ডিয়ানো। ‘যা করেছি, সেজন্যে আমি লজ্জিত। সন্দেহ করেছিলাম খুন হয়েছে অ্যালেক, তবে হাতে শক্ত কোনও প্রমাণ ছিল না। ওই দুর্ঘটনার কোন সাক্ষী ছিল না। … নাম করা এক আধপাগল ইতালিয়ান বুড়োর কথা কে বিশ্বাস করবে, বলুন? তা ছাড়া, খুব ভয়ও পেয়েছিলাম।’
‘কীসের ভয় পেয়েছেন, স্যর?’ জানতে চাইল লিয়া।
‘খুন হওয়ার,’ বললেন ডিয়ানো, ‘ক’দিন পরেই কারা যেন ঢুকেছিল আমার বাড়িতে।’
‘এখানে?’
‘হ্যাঁ। ব্লাড প্রেশার বেড়ে যাওয়ায় রাতে ছিলাম হাসপাতালে। বাড়ি ফিরে দেখলাম তচনচ হয়েছে প্রতিটা ঘর। তন্নতন্ন করে কিছু খুঁজেছে তারা।’
‘মোযার্টের চিঠি বা অ্যালেকের ই-মেইলের জন্যে এসেছিল তারা?’ জানতে চাইল লিয়া।
‘চিঠিটা কি চুরি হয়ে গেছে?’ জিজ্ঞেস করল রানা।
‘না,’ মাথা নাড়লেন প্রফেসর। ‘অ্যালেক ই-মেইল করার পর মোয়ার্টের চিঠি সরিয়ে ফেলেছি গোপন জায়গায়। ওটা খুঁজে পাবে না আর কেউ।
‘বলবেন ওটা এখন কোথায়?’ জানতে চাইল রানা।
‘খুব নিরাপদ কোন জায়গায়।’ হাসলেন ডিয়ানো। ‘নিজের বাড়িতে ফিরেছে ওটা।’
আসলে কী বলা হলো, বুঝল না রানা।
‘এরপর বহুদিন নিজেকে অনিরাপদ মনে হয়েছে,’ বললেন প্রফেসর। ‘কারা যেন চোখ রেখেছিল আমার ওপর। ‘ওই চিঠির সঙ্গে সম্পর্ক আছে আমার ভাইয়ের খুনের,’ বলল লিয়া।
গম্ভীর হয়ে গেলেন ডিয়ানো। ‘তা বোধহয় ঠিক।’
‘এ ব্যাপারে কিছু জানাতে পারবেন, স্যর?’ বলল রানা।
দ্বিধায় পড়লেন প্রফেসর। কিছুক্ষণ ভাবলেন। তারপর বললেন, ‘তা হলে সংক্ষেপে বলছি। অ্যালেক বই লিখতে চেয়েছিল। জানত, মোযার্টের ব্যাপারে বহু বছর ধরেই স্টাডি করেছি আমি।
‘মোযার্ট খুনের বিষয়ে?’ বলল লিয়া।
‘শুধু তা-ই নয়, আমি জানতে চেয়েছি আঠারো শতকে ইউরোপের সেই সময় বা পরিবেশের কথা।
‘স্যর, ওই সময় নিয়ে ভাবছি না,’ বেরসিকের মত বলল রানা, ‘আমরা শুধু জানতে চাই কেন খুন হলো অ্যালেক।’
মাথা দোলালেন প্রফেসর। ‘তবে ভূমিকা হিসেবে দু’চার কথা না বললে গোটা ব্যাপারটা বোঝাতে পারব না।’
‘আমার ভাই বলেছিল, ও অনেক রিসার্চ করেছে মোযার্ট ও ফ্রিম্যাসনদের ব্যাপারে,’ বলল লিয়া।
‘মোযার্ট নিজেও ফ্রিম্যাসন ছিলেন,’ বললেন প্রফেসর, ‘মাত্র কয়েক বছরে হন মাস্টার ম্যাসন। তাঁর সঙ্গে ছিল ঘনিষ্ঠ একদল বন্ধু।
চেয়ারে নড়েচড়ে বসল অধৈর্য রানা। ‘এসবের সঙ্গে অ্যালেকের মৃত্যুর কী সম্পর্ক, স্যর?’
ওর উরুতে হাত রাখল লিয়া। ‘প্রফেসর বলুন, আমরা বরং শুনি।
মাথা দোলালেন ডিয়ানো। ‘অস্ট্রিয়ায় সতেরো শ’ আশির দিকে ফ্রিম্যাসনরা ছিলেন সমাজের প্রথম শ্রেণির বুদ্ধিজীবী। সমাজের প্রতিটা দিকে তাঁদের ছিল অবদান। ওই দলে ছিলেন অভিজাতরাও। বাদ ছিল না রাজনৈতিক নেতা, কূটনীতিক, উচ্চপদস্থ সামরিক অফিসার, ব্যাঙ্কার ও ব্যবসায়ীরা। আরও ছিলেন লেখক, শিল্পী, সুরকার ও কবিরা।’
‘জানতাম না তাঁরা এত ক্ষমতাশালী ছিলেন,’ বলল লিয়া।
‘এবং সেটা ভাল করেই জানত অস্ট্রিয়ার সিক্রেট পুলিশ,’ বললেন প্রফেসর ডিয়ানো। ‘ফলে সম্রাট দ্বিতীয় জোসেফের কান ভারী করল তারা। দিনের পর দিন ফ্রিম্যাসনদের বিরুদ্ধে বাজে কথা শুনে শেষে খেপে উঠলেন তিনি। সময়টা ছিল খুব বিপজ্জনক। চারপাশে বিদ্রোহের আবহ। আর তাতে জড়িয়ে গিয়েছিলেন ম্যাসনরা। নতুন করে গড়ছেন একেবারেই নতুন এক সমাজ। তবে তাঁদের ওপর খেপে গেল অভিজাত সমাজের ক্ষমতাশালীরা। সেসময়ে ফ্রান্সে অভিজাতদের ধরে ধরে গিলোটিনে তুলছে সাধারণ মানুষ। ক্ষমতা হারাবার ভয় পেলেন অস্ট্রিয়ার সম্রাট। তাঁর নির্দেশে কচুকাটা করা হলো দেশের ফ্রিম্যাসনদেরকে। আর তখনই ক্ষমতায় বসলেন নতুন সম্রাট লিয়োপোল্ড দ্বিতীয়। আধুনিক মানসিকতার ফ্রিম্যাসনরা জানতেন না তাঁদেরকে কী দৃষ্টিতে দেখছেন নতুন সম্রাট। তাঁরা প্রচার করতে লাগলেন, নতুন সমাজে ভালবাসতে হবে সবাইকে। আর সেসময় মোযার্ট তৈরি করলেন তাঁর দ্য ম্যাজিক ফুট। ওই অপেরা দেখে নতুন করে উজ্জীবিত হয়ে উঠল সাধারণ মানুষ। থিয়েটারে দিনের পর দিন চলল ওই পালা।’
‘মোযার্টের সেরা কীর্তি,’ বলল লিয়া।
‘তবে ফ্রিম্যাসনরা খুশি হলেও কমপোযিশন শেষ হওয়ার মাত্র তিন মাসের ভেতর মারা গেলেন মোযার্ট।’
‘আমি তো লিয়ার কাছে শুনেছি, ম্যাসনদের হাতেই খুন হন মোযার্ট,’ বলল রানা।
‘আমি পুরো ব্যাপারটা আসলে জানি না,’ স্বীকার করল লিয়া।
হাসলেন প্রফেসর ডিয়ানো। ‘ম্যাসনরা নন, মোযার্টকে খুন করে সম্রাটের অনুগত অভিজাত শ্রেণির একদল খুনি।’
‘এ ব্যাপারে কোনও প্রমাণ আছে?’ বলল রানা। ‘বলা হয় রিউমেটিক জ্বরে মারা যান মোযার্ট,’ বললেন প্রফেসর, ‘কিন্তু সেসময়ে তাঁর মত একদল প্রতিভাবান মানুষ মারা যান একইভাবে। সবাই ভাবতে শুরু করে বিষ প্রয়োগে খুন হচ্ছেন তাঁরা। আর মোযার্টের ওই চিঠিতেই ছিল পরিষ্কার প্ৰমাণ।’
‘চিঠিতে কী ধরনের প্রমাণ ছিল?’ জানতে চাইল লিয়া।
অবাক চোখে ওকে দেখলেন প্রফেসর। ‘পড়োনি ওটা?’
মাথা দোলাল লিয়া। ‘আমার ভাইয়ের কাছে ওটার ফোটোকপি ছিল। তবে ওটা পুড়ে গেছে।’
‘কিন্তু তোমার বাবা ওটা পড়তে দেননি তোমাকে?’
‘প্রফেসর, আমার বয়স তখন মাত্র উনিশ। অন্যান্য দিকে মনোযোগ ছিল।’ চট করে রানাকে দেখল লিয়া।
‘ও।’ ঘ্যাঁশঘ্যাঁশ করে দাড়ি সহ থুতনি চুলকালেন প্রফেসর ডিয়ানো। ‘তা হলে সংক্ষেপে বলছি। সেসময়ে চালু হলো অর্ডার অভ রা। রা ছিল মিশরীয় সূর্য-দেবতা। সেই ভাবধারা এসেছিল প্রাচীন মিশর থেকে। অস্ট্রিয়ায় ওই দলে যোগ দিত শুধু ধনী, অভিজাত মানুষেরা। এরা ছিল রাজানুগত। ফ্রিম্যাসনদের মত গণতন্ত্রকামী নয়। দেশের সত্যিকারের ক্ষমতা কিন্তু ছিল তাদেরই হাতে। আর সেজন্যেই সুযোগ পেলেই ফ্রিম্যাসনদের খুন করে তারা।’ চকচক করছে প্রফেসরের দু’চোখ। ‘মোযার্টের চিঠিতেই আছে প্রমাণ। সতেরো শ’ একানব্বুই সালে অভিজাতরা গঠন করে গোপন সংস্থা অর্ডার অভ রা। তারা সবাই শপথ করেছিল অস্ট্রিয়া থেকে মুছে দেবে ফ্রিম্যাসনদের সব ধরনের চিহ্ন। সতেরো শত একানব্বুই সালে মারা গেলেন মোযার্ট তার আগে নভেম্বর মাসে প্রিয় এক বন্ধুকে চিঠি লেখেন। যদিও তাঁর শেষ চিঠি হিসেবে যেটা ধরে নেয়া হয়, তা ছিল স্ত্রীকে লেখা একটা চিঠি। অক্টোবরের চোদ্দ তারিখের। যাই হোক, মোযার্টের শেষ চিঠি ছিল ঘনিষ্ঠ বন্ধু গুস্তাভ লুয়ের কাছে লেখা। তবে ওটা গন্তব্যে পৌঁছুবার আগেই নভেম্বরের একুশ তারিখে খুন হন প্রতিভাবান সেই ফ্রিম্যাসন। সেটা মোযার্ট মারা যাওয়ার চোদ্দ দিন আগে। ভয়ঙ্করভাবে নির্যাতন করার পর ছিঁড়ে নেয়া হয় তাঁর জিভ। সিক্রেট পুলিশবাহিনী এইসব খুনের দায় চাপিয়ে দেয় ফ্রিম্যাসনদেরই ওপর।’
উঠে পকেট থেকে সিডি ভরা প্লাস্টিকের কেস বের করল রানা। ‘স্যর, আপনি এটা দেখলে হয়তো কিছু জানাতে পারবেন। আপনার কমপিউটারটা ব্যবহার করতে পারি?’
‘নিশ্চয়ই,’ জোর দিয়ে বললেন প্রফেসর ডিয়ানো। কমপিউটার চালু করে ড্রাইভে সিডি-রম ভরল রানা। শুরু হলো ভিডিয়ো।
কয়েক মুহূর্ত পর বিস্ফারিত হলো প্রফেসরের দুই চোখ। ফ্যাকাসে হয়ে গেল মুখ।
ভিডিয়োর মানুষটার জিভ কেটে নেয়ার আগে পয করল রানা। আধহাত বেরিয়ে থাকা জিভের দিকে চেয়ে রইলেন ডিয়ানো। বিড়বিড় করে বললেন, ‘মাই গড! ছাগলের মাথা কেন ওখানে, সেটা কি বুঝতে পেরেছেন?’
‘স্যর, এ ব্যাপারে কিছু বলবেন?’ জিজ্ঞেস করল লিয়া।
মাথা দোলালেন লিয়োনার্দো ডিয়ানো। তবে তিনি কিছু বলার আগেই বিস্ফোরিত হলো তাঁর পেছনে জানালার কাঁচ। টেবিল ও মনিটরে ছিটকে লাগল রক্তের অসংখ্য লাল ফোঁটা।কাঁচভাঙা জানালার আশি গজ দূরে গাছের ডালে বসে আছে স্নাইপার। এইমাত্র চেয়ার থেকে কার্পেটে ঢলে পড়েছেন প্রফেসর ডিয়ানো। গ্লাভ্স পরা বুড়ো আঙুলে চট্ করে সিলেক্ট ফায়ার টগল টিপে সিঙ্গল শট থেকে ফুল অটোমেটিক গুলির জন্যে তৈরি হলো স্নাইপার। পরক্ষণে স্টাডিরুমের জানালা দিয়ে এল একরাশ গুলি। চারদিকে ছিটকে গেল ভাঙা কাঁচ। দাঁত বেরিয়ে পড়েছে স্নাইপারের। হাসছে সে।
চট্ করে কমপিউটারের ড্রাইভ থেকে ডিস্ক বের করে নিল রানা। পরক্ষণে প্রফেসরের টেবিলের ওপর দিয়ে পিছলে এগিয়ে লিয়াকে নিয়ে মেঝেতে পড়ল। বুলেটের আঘাতে ভেঙে গেছে মনিটর, ভেতর থেকে বেরোচ্ছে নীলচে ধোঁয়া।
আরেক দফা গুলি ভেঙে দিল জানালার অবশিষ্ট কাঁচ। টেবিলে এখন এবড়োখেবড়ো গর্ত। চিরকালের জন্যে বিকল হয়েছে কমপিউটার। ছিঁড়েখুঁড়ে ভর্তা হয়ে গেছে স্টাডিরুমের পেছনে বুকশেলফের অমূল্য কিছু বই। ভেঙে পড়ার সময় জ্বলন্ত মোমদানীসহ মেঝেতে পড়েছে গ্র্যাপার বোতল। ওটার কড়া অ্যালকোহলে আগুন লাগতেই দপ্ করে জ্বলে উঠেছে পুরু কার্পেট।
জানালার নিচে পুরু দেয়ালে ঠেস দিয়ে বসে আছে রানা ও লিয়া। গুলির আঘাতে চারপাশে ছিটকে পড়ছে কাঠ ও কাঁচের টুকরো। বেল্ট থেকে টান দিয়ে .৪৫ পিস্তলটা বের করে আন্দাজে জানালা দিয়ে বাইরে গুলি পাঠাল রানা। পোড়া কাঠের গন্ধ পেয়ে ওদিকে তাকাল। জ্বলছে দরজার চৌকাঠ ও কপাট।
টেবিলের পাশে রক্তের পুকুরে পড়ে আছেন প্রফেসর ডিয়ানো। হামাগুড়ি দিয়ে তাঁর পাশে পৌঁছুল লিয়া। অস্বচ্ছ চোখে ছাত দেখছেন বৃদ্ধ। বুকের ফুটো দিয়ে বেরোচ্ছে তাজা রক্ত। লিয়া ভাবছে, তাঁকে বাঁচাতে হলে সরাতে হবে জানালার কাছ থেকে।
‘ওই চিঠি…’ ঢোক গিললেন প্রফেসর ডিয়ানো। আর কিছুই বলছেন না
‘ওটা কোথায় রেখেছেন, স্যর?’ জানতে চাইল লিয়া। ওর চোখে তাকালেন প্রফেসর। দু’ঠোঁটের কশে জমেছে ফেনা ও ঘন লাল রক্ত।
গুলি থেমে যাওয়ায় জানালা দিয়ে বাইরে তাকাল রানা। আশপাশে কোনও নড়াচড়া নেই। তবে উঠান থেকে এল কথাবার্তা ও পায়ের আওয়াজ। খড়মড় শব্দ তুলছে রেডিয়ো।
ঘরে ছড়িয়ে পড়েছে আগুন। বুকশেলফে জ্বলছে অসংখ্য বই। ক্রমেই ঘন হয়ে উঠছে কালো ধোঁয়া।
খক-খক করে কাশলেন প্রফেসর ডিয়ানো। কী যেন বলতে গিয়ে বুক চিরে বেরোল দীর্ঘশ্বাস। কাত হয়ে গেল মাথাটা।
তাঁকে দেখে নিয়ে বলল রানা, ‘উনি মারা গেছেন।’
বৃদ্ধের হাত ধরে ঝাঁকাচ্ছে লিয়া। ‘কিছু বলবেন, স্যর?’
‘লিয়া, উনি মারা গেছেন,’ একটু জোরে বলল রানা, ‘বেরোতে হবে এখান থেকে।’ আগুনে জিনিসপত্র পোড়ার ফুটফাট শব্দ ছাপিয়ে বাইরে থেকে আসছে লোকজনের গলা ও বুটের আওয়াজ। পিস্তল চেক করল রানা। চেম্বার ও ম্যাগাযিনে আর আছে মাত্র তিনটে গুলি।
স্টাডিরুমের দরজায় লকলক করছে করলা আগুন। তারই মাঝ দিয়ে ছুটে বেরোতে হবে। উঠে স্ট্যাণ্ড থেকে মৃত প্রফেসরের জ্যাকেট নিল রানা। অন্যহাতে টেনে তুলল লিয়াকে। ওর গায়ে জড়িয়ে দিল ভারী টুইড জ্যাকেট। লিয়ার কবজি ধরে আগুনের ভেতর দিয়ে দৌড় দিল রানা। গোড়ালিতে কামড় বসাচ্ছে আগুন। রানা ঝট করে সামনে বেড়ে লাথি দিতেই কেঁপে উঠে খুলে গেল জ্বলন্ত কপাট। একহাতে চোখ ঢেকে ছুটে আগুনের প্রাচীর পেরোল ওরা। বেরিয়ে এসেছে বাইরের করিডোরে।
সিঁড়ি বেয়ে দোতলায় উঠছে বুটের ধুপ-ধাপ আওয়াজ। ঘুরে লিয়াকে নিয়ে ডানদিকে চলল রানা। সামনের দরজা পেরিয়ে পৌঁছে গেল ছোট এক সিঁড়ির কাছে। ধাপ বেয়ে উঠে যেতেই সামনে পড়ল আরেকটা দরজা। ওরা দু’জন এখন ঠিক কোথায় আছে সেটা বুঝে গেছে রানা। বাড়িতে ঢোকার আগে এদিকে দেখেছে উঁচু, চৌকো ক্লক টাওয়ার। ওপরে কপাটবন্ধ দুটো জানালা। দু’দিকে ঢালু ছাত। টান দিয়ে দরজা খুলল রানা।
ওর ধারণাই ঠিক।
ঘোরানো সিঁড়ি উঠেছে আরও ওপরে। সিঁড়ির প্রথম ধাপে পা রেখে, ঘুরে হুড়কো দিয়ে ওক কাঠের ভারী দরজা আটকে দিল রানা। একবার দেখে নিল বদ্ধ জায়গাটা। এসে পড়েছে লোকগুলো, কথা বলছে নিচু গলায়। পরক্ষণে লাথি পড়ল দরজার ওপর। ভয়ে চমকে উঠেছে লিয়া।
‘এসো,’ ওর হাত ধরে সিঁড়ি বেয়ে উঠতে লাগল রানা। ভারী ওজনে মচমচ করছে বহু পুরনো কাঠের ধাপ।
লিয়াকে সামনে রেখে এগোল রানা। নিচে ‘বুম্!’ শব্দে গর্জে উঠল শটগান। টাওয়ারের ভেতর আওয়াজটা বিকট শোনাল। পুরনো দরজা থেকে ছিটকে এল কাঠের চল্টা। এখনই দরজা ভেঙে ভেতরে ঢুকবে লোকগুলো।
সিঁড়ি বেয়ে টাওয়ারের ওপরে উঠে এল রানা ও লিয়া। জানালা খুলতেই সামনে পড়ল লাল টাইল্স্ দেয়া ঢালু, চওড়া ছাত। লিয়ার হাত ধরে জানালা টপকে টালির ওপর নেমে পড়ল রানা। উঁচু ছাত থেকে বহু দূরে দেখল দিগন্তে সবুজ জঙ্গল ও ডুবন্ত লাল সূর্য।
দু’দিকে ঢালু টালির ছাত। লিয়াকে নিয়ে পা টিপে এগোল রানা। পায়ের তলায় পিছলে যাচ্ছে পোড়া মাটির পুরনো টাইল্স্। লিয়া পড়ে যাচ্ছে দেখে পা দৃঢ় করে ওর পতন ঠেকাল রানা। ছাতের কিনারা থেকে উঁকি দিয়ে দেখল, নিচে ক্যানভাসের ক্যানোপি ও শক্ত সিমেন্টের চাতাল।
এদিকে খুলে গেছে টাওয়ারের জানালা। ওখানে এক লোক, পরনে কালো জ্যাকেট, হাতে নাকবোঁচা মেশিন পিস্তল। অস্ত্রের মুখে ঝলসে উঠল কমলা আগুনের শিখা। রানা ও লিয়ার পায়ের কাছে বিধল একরাশ গুলি। ঘুরেই পাল্টা গুলি পাঠাল রানা। বুকে বুলেট বিঁধতেই টাওয়ারের ভেতর পড়ল লোকটার লাশ।
বেল্টে পিস্তল গুঁজে লিয়ার মায়াবী সবুজ চোখে তাকাল রানা। নরম সুরে বলল, ‘আমার ওপর ভরসা রাখো, লিয়া।’
নীরবে রানাকে দেখছে মেয়েটা।
পরক্ষণে ওকে নিয়ে উঁচু ছাত থেকে খসে পড়ল রানা।
নিচ থেকে ক্যানভাসের সরু ক্যানোপি দ্রুত উঠে আসছে দেখে ভীষণ ভয় পেল লিয়া। আটকে ফেলেছে শ্বাস। কয়েক মুহূর্ত পর ওদেরকে নিয়ে প্যাটিয়োর দেয়াল থেকে উপড়ে এল অ্যালিউমিনিয়ামের পলকা ফ্রেম। স্লো-মোশনে ক্যানভাস সহ মুচড়ে নামল নিচের মেঝেতে। বাড়ির বাইরে এই জায়গাটা ব্যবহার করা হয় অতিথি আপ্যায়নে।
কপাল মন্দ, ইঁটের বারবিকিউ-এর ওপর কোমর দিয়ে পড়েছে রানা। লিয়া নেমেছে নরম প্লাস্টিকের গোল টেবিলের ওপর। আস্তে করে ওকে নিয়ে কাত হয়ে মাটিতে পড়ল টেবিল। বলতে গেলে কোনও ব্যথাই পেল না লিয়া। ধড়মড় করে উঠে কোমর চেপে ধরল রানা। ব্যথায় বিকৃত মুখ। পরমুহূর্তে সম্বিত ফিরে পেয়ে লিয়ার হাত ধরে ঝেড়ে দৌড় দিল ও বাগানের ভেতর দিয়ে। ভয়ে হাঁফাচ্ছে লিয়া। পেছনে ওরা শুনল কয়েকজনের চিৎকার। ওদের দিকে এল গুলি। কানের পাশ দিয়ে একটা গুলি যেতেই গতি ‘না কমিয়ে সামনের ঘন ঝোপে লিয়াকে নিয়ে ঢুকল রানা। আধমিনিট পর সামনে পড়ল পার্কের মত একটা জায়গা। গাছের মাঝ দিয়ে দৌড়ে চলেছে রানা ও লিয়া। মুখে লাগছে পাতা ভরা ডাল। একটু দূরে পাথরের উঁচু দেয়াল। তবে ধসে গেছে ওটার একটা অংশ। ওই সরু ফাঁক দিয়ে যেতে পারবে যে- কেউ।
কয়েক মুহূর্ত পর দেয়ালের ভাঙা অংশ দিয়ে পুরনো এক ফার্মহাউসের এলাকায় ঢুকল ওরা। কাদা ভরা জমিতে অসংখ্য ঝোপঝাড়। একটু দূরে জীর্ণ কাঠের দালান। এতই পুরনো, গায়ে জন্মেছে সবুজ শেওলা। পেছনে তাকাল রানা, দেয়ালের ধসে পড়া সরু অংশের দিকে ছুটে আসছে ছয়জন লোক। মুখে দৃঢ় প্রতিজ্ঞা। হাতে আগ্নেয়াস্ত্র।
পিস্তলে মাত্র দুটো গুলি আছে, সামনের জনের দিকে অস্ত্র তাক করেও সিদ্ধান্ত পাল্টে নিল রানা। গুলি করলে খুন হবে বড়জোর দু’জন। এরপর খালি পিস্তল হাতে কিছুই করতে পারবে না ওরা। লিয়াকে সঙ্গে নিয়ে ছুটে গিয়ে ঢুকল বড়সড় একটা ঘরে। চারপাশে দেয়ালের তাকে নানান বাক্স ও যন্ত্রপাতি। খালি একটা র‍্যাক টেনে সরাল রানা। ওটা দিয়ে বন্ধ করল প্রবেশপথ। কিন্তু তখনই কপাটে আছড়ে পড়ল ভারী দেহের কেউ। র‍্যাক সরে সামান্য খুলে গেল দরজা। বিপদ বুঝে লাথি মেরে কপাট বন্ধ করল রানা। তবে দরজা ও চৌকাঠের মাঝে আটকা পড়েছে লোকটার মোটাসোটা হাত। মুঠোয় স্করপিয়ন মেশিন পিস্তল। বদ্ধ জায়গায় গুলির শব্দে কানে তালা লেগে গেল ওদের।
ফুঁপিয়ে উঠল লিয়া।
কাছের তাক থেকে জংধরা একটা যন্ত্র নিল রানা। ওটা এয়ার-পাওয়ার্ড নেইল গান। দরজা ও চৌকাঠের ফাঁক থেকে হাত টেনে নিতে ব্যস্ত লোকটা। দেরি না করে সামনে বেড়ে তার বাহুর ওপর যন্ত্রটা ধরে ট্রিগার টিপল রানা। জংধরা চারইঞ্চি লম্বা পেরেক ঘ্যাঁচ করে চৌকাঠে গেঁথে দিল লোকটার বাহু। হাহাকার করে উঠল মোটা। হাতের গভীর ক্ষত থেকে ছিটকে বেরোচ্ছে রক্ত। আরও তিনবার ট্রিগার টিপে আরও তিনটে পেরেক তার বাহুতে গাঁথল রানা। বিকট চিৎকার ছাড়ছে লোকটা। হাত থেকে মেঝেতে পড়েছে স্করপিয়ন মেশিন পিস্তল। ওটা তুলে রানা দেখল, একটা গুলিও নেই। বিরক্ত হয়ে ছুঁড়ে ফেলল খালি অস্ত্রটা।
ছাউনির কাঠের পাতলা দেয়াল ভেদ করে ঢুকছে একের পর এক গুলি। বুলেট লেগে ধসে পড়ল স্তূপ করা কিছু ক্রেট। ওপাশে কাঠের তক্তার দেয়ালে সরু একটা ফাঁক। বেরোতে পারবে যে-কেউ। লিয়ার হাত ধরে ওদিক দিয়ে কাদা ভরা গলিতে বেরোল রানা। কয়েক পা যেতেই পাশে পড়ল গোলাঘর। দেরি না করে ওটার ভেতর ঢুকে পড়ল ওরা।
কিন্তু ঘরের দরজা বন্ধ হতে দেখেছে খুনিরা। যার যার অস্ত্র হাতে এগোল তারা। দূরে কা-কা শব্দে ডাকছে দুটো কাক। এ ছাড়া থমথম করছে গোটা ফার্মহাউস।
গোলাঘরের দরজার কাছে পৌঁছুতেই ভারী ইঞ্জিন চালু হওয়ার আওয়াজ শুনল আততায়ীরা। মেঝের সঙ্গে চেপে ধরা হয়েছে গাড়ির অ্যাক্সেলারেটর। প্রতিক্রিয়া দেখাবার কোনও সুযোগ পেল না খুনিরা। হঠাৎ উড়ে গেল পাতলা কাঠের তক্তার দেয়াল। বিকট গর্জন ছেড়ে গোলাঘর থেকে হুড়মুড় করে বেরোল পুরনো এক ফ্ল্যাটবেড ট্রাক। ওটার সামনের চাকার নিচে পিষে কাদায় গেঁথে গেল দু’জন আততায়ী। বাকিরা প্রাণের ভয়ে ঝাঁপ দিল নানাদিকে। একজন গড়ান দিয়ে উঠে বসে গুলি চালাল ট্রাকের ক্যাব লক্ষ্য করে। এদিক-ওদিক দুলতে দুলতে চলেছে যান্ত্রিক দানব। ওটার পিঠে পলিথিন দিয়ে মোড়া খড়ের বিশাল তিনটে গাদা। ওখানে ঢুকল বেশিরভাগ গুলি। রেডিয়োতে অন্যদেরকে দুঃসংবাদ জানাল খুনিদের নেতা।
ফার্মহাউস পেরিয়ে আঁকাবাঁকা গ্রাম্যপথে টিলার কাঁধে উঠছে প্রাচীন ট্রাক। ঘনিয়ে এসেছে সন্ধ্যার কালো আঁধার। ট্রাকের দুর্বল হলদে আলোয় রানা দেখল, পথের একদিকে খাড়া পাহাড়ি পাথুরে দেয়াল, অন্যদিকে গভীর খাদ।
‘এটা আরও জোরে চলে না?’ ডিযেল ইঞ্জিনের কর্কশ আওয়াজের ওপর দিয়ে জানতে চাইল লিয়া।
মেঝেতে অ্যাক্সেলারেটর চেপে ধরেছে রানা। ধুলো ভরা ডায়ালের কাঁটা দেখাচ্ছে ষাট মাইল গতি। ইঞ্জিনের সাধ্য নেই যে আরও জোরে ছুটবে। রিয়ার ভিউ মিররে রানা দেখল, ঝড়ের বেগে এগিয়ে আসছে শক্তিশালী দুই গাড়ির উজ্জ্বল আলো।
ওর উদ্বিগ্ন মুখ দেখে প্যাসেঞ্জার জানালা দিয়ে পেছনে তাকাল লিয়া। শীতের হু-হু হাওয়ায় উড়ছে দীর্ঘ কালো চুল। গলা উঁচিয়ে জানতে চাইল, ‘ওরা কি আসলেই খুনি?’
রানা কিছু বলার আগেই গুলি লাগল ট্রাকের গায়ে। একটা বুলেট চুরমার করল উইং মিরর।
‘সুযোগ পেলেই চাকায় গুলি করবে,’ বলল রানা, ‘তুমি বরং শক্ত হাতে হুইলটা ধরো।’
‘তুমি কী করবে?’ জানতে চাইল লিয়া।
জবাব না দিয়ে রানা বলল, ‘মেঝের সঙ্গে অ্যাক্সেলারেটর চেপে রেখো।’ লিয়া স্টিয়ারিং হুইল ধরতেই দরজা খুলে ক্যাব থেকে বেরোল রানা। কান ও পোশাক ধরে হ্যাঁচকা টান দিচ্ছে ঠাণ্ডা হাওয়া। ট্রাকের মাত্র দু’ফুট দূরে সাঁই-সাঁই করে পিছিয়ে পড়ছে পাথুরে দেয়াল। মাঝে মাঝে অতল খাদ। পেছনের গাড়িদুটোর উজ্জ্বল আলো এখন ট্রাকের ওপর। ইঞ্চি-ইঞ্চি করে খড়ের বেলের দিকে চলেছে রানা।
দূর থেকে এল গুলির আওয়াজ। ট্রাকের পেছনে খড়ের গাদার জন্যে রানাকে দেখছে না খুনিরা। এদিক-ওদিক দুলে ছুটে চলেছে পুরনো ট্রাক। পাহাড়ের গায়ে জন্মানো এক ঝোপের ডালের চাপড় খেয়ে ট্রাকের পাশে দাঁতমুখ খিঁচিয়ে ঝুলে থাকল রানা। ক’মুহূর্ত পর পৌঁছুল পেছনদিকের খড়ের গাদার পাশে।
ট্রাকের পেছনে কালো পাতলা পলিথিন দিয়ে মোড়া তিনটে খড়ের বেল। একেকটা আট ফুট উঁচু বৃত্তাকার বল বাতাসের ঝাপটা খেয়ে খড়-খড় আওয়াজ তুলছে পলিথিন। পুরু কিছু দড়ি দিয়ে টানটান করে বাঁধা হয়েছে খড়ের বেল। ট্রাকের পাশে ঝুলতে ঝুলতে অন্যহাতে বেল্ট থেকে পিস্তল নিল রানা।
চারটে দড়ি।
গুলি আছে মাত্র দুটো।
পাথুরে দেয়াল থেকে সরে খাদের পাশে গেল ট্রাক। এ মুহূর্তে একহাতের জোরে ঝুলছে রানা। কয়েক শ’ ফুট নিচে খাদের পাথুরে এবড়োখেবড়ো মেঝে। পেছনের গাড়ির হেডলাইট পড়ল রানার গায়ে। পরক্ষণে কড়াৎ শব্দে গর্জে উঠল আগ্নেয়াস্ত্র। বুলেট ছিঁড়ে দিল রানার জ্যাকেটের বামকনুইয়ের কাপড়। চিরে গেছে বাহুর পেশি। তীব্র ব্যথায় মুখ কুঁচকে ফেলল রানা। ৪৫ ক্যালিবারের পিস্তলের মাল কাছের দড়িতে ঠেকিয়ে টিপে দিল ট্রিগার। মুঠোর ভেতর লাফিয়ে উঠেছে পিস্তল। ছিঁড়লেও টান পড়ল না দড়ির দুই প্রান্তে। ঘটলও না কিছু।
ভুল দড়িতে গুলি করেছে রানা। ওর কানের কাছে ট্রাকের ধাতব গায়ে লাগল কয়েকটা গুলি। আরেকটা দড়ির ওপর পিস্তলের মা ঠেকাল রানা। এটাই শেষ গুলি। একমুহূর্ত পর টিপে দিল ট্রিগার।
ছিটকে উঠল ছেঁড়া দড়ি। আরেকটু হলে ঝটকা দিয়ে রানার মুঠো থেকে ছুটিয়ে নিত পিস্তল। ট্রাক ওপরের দিকে উঠছে বলে হঠাৎ করেই দুলে উঠে গড়াতে লাগল খড়ের বেল। ধুপ-ধাপ আওয়াজে পড়ল পেছনের রাস্তায়। ট্রাকের টেইল-লাইটের লাল আলোয় রানা দেখল, মস্ত একেকটা লাফ দিয়ে গাড়িগুলোর দিকে চলেছে টাইট করে বাঁধা খড়ের গোলা।
কড়া ব্রেক কষে থামতে চাইল পেছনের দুই গাড়ির ড্রাইভার। আঁধার থেকে এল চাকা ঘষ্টে যাওয়ার কর্কশ আওয়াজ। গাড়িদুটো সরে যেতে চাইলেও পথ বড় বেশি সরু। ধুম্ শব্দে সামনের গাড়ির নাকে উঠল পাথরের মত শক্ত খড়ের বেল। চারদিকে ছিটকাল ভাঙা কাঁচ। একপাশে সরতে গিয়ে উল্টে গেল সামনের গাড়ি। আর তখনই পেছন থেকে ওটাকে গুঁতো দিল দ্বিতীয়টা। রানা দেখল, জোর ধাক্কা খেয়ে চরকির মত ঘুরেই আড়াআড়িভারে রাস্তা পেরোল সামনের গাড়ি। পাহাড়ি গভীর খাদে পড়ে সাঁই করে নেমে গেল কয়েক শ’ ফুট নিচের পাথুরে জমিতে। দূর থেকে শোনা গেল বিস্ফোরণের চাপা আওয়াজ। এদিকে পাহাড়ি দেয়ালে নাক গুঁজে মুড়ির ভাঙা টিনের বাক্সের মত তুবড়ে গেছে পেছনের গাড়িটা।
কর্কশ ঘড়-ঘড় শব্দে ছুটে পালাচ্ছে প্রাচীন ট্রাক। রক্তে ভিজে গেছে রানার বামকনুই। ট্রাকের পেছনে উঠে দেখল, দূর থেকে দূরে হারিয়ে যাচ্ছে দুর্ঘটনার এলাকা।ডিটেকটিভ সার্জেন্ট লুদভিগ কেইলম্যানের বুক থেকে নেমে গেছে ভারী পাথর। এখন আর অনিরাপদ নয় তার একমাত্র কন্যা এমিলি। চাইলেও ওকে আর কিডন্যাপ করতে পারবে না ওরা। কেউ জানে না এমিলি এখন আছে সুপিরিয়র মাদারের ওখানে।
ওই বদমাশের দল ভেবেছে মেয়েকে কিডন্যাপের ভয় দেখালেই ঠেকাতে পারবে কেইলম্যানকে। কিন্তু এবার নব উদ্যমে লাগবে সে, পেটের গ্যাস তুলে দেবে হারামিগুলোর মাথায়। বিশালদেহী হলেও ঝড়ের বেগে হাঁটতে পারে লুদভিগ। এখন চলেছে চওড়া করিডোর ধরে। চোখে কঠোরতার ছাপ। উল্টো দিক থেকে যারা আসছে, তার গম্ভীর চেহারা দেখে বুঝে যাচ্ছে, খুব জরুরি কাজে চলেছে ডিটেকটিভ সার্জেন্ট। আগে কখনও তার চেহারায় এত দৃঢ়তা দেখেনি পরিচিতরা। ঝামেলা এড়াতে গিয়ে পথ ছেড়ে দিচ্ছে তারা।
গতি না কমিয়েই চিফের দরজা খুলে ভেতরে ঢুকল কেইলম্যান। আগেও হাজারবার বসের মুখোমুখি হয়ে ঝগড়ার সুরে তর্ক জুড়েছে সে। বরাবরের মত ডেস্কে ছড়িয়ে ছিটিয়ে থাকবে অসংখ্য কাগজ, ফাইল ও ফোল্ডার। ঘরের শতখানেক কাপ থেকে আসবে বাসি কফির বাজে গন্ধ। নিজের ডেস্কের পেছনে চেয়ারে হেলান দিয়ে বসে থাকবে ব্রিত চেহারার বৃদ্ধ চিফ। মানুষটা যেন এ ঘরের আসবাব- পত্রেরই একটা অংশ। কোনদিন তাকে ওই চেয়ারে না দেখলে ভীষণ অবাক হবে কেইলম্যান।
কিন্তু আজ অফিসে ঢুকে সত্যিই বিস্মিত হলো। একেবারেই বদলে গেছে ঘরের সবকিছু।
ডেস্কে যে বসে আছে, তার বয়স বড়জোর পঁয়ত্রিশ। তেল দেয়া কালো চুল পরিপাটিভাবে আঁচড়ে রাখা। নাকের ওপর সোনার রিমের চশমা। পরনে ইস্ত্রি করা সুট। গলা থেকে ঝুলছে নিখুঁত টাই। হালকা শরীরের লোকটা নিপাট ও পরিচ্ছন্ন। একেবারেই তার সঙ্গে মেলানো যাবে না চিফকে।
ঘরের সবকিছু গুছিয়ে রাখা। বাতাসে এয়ার ফ্রেশনারের মিষ্টি সুবাস। টেবিলের ওপর একটা কাগজও নেই। একপাশে মৃদু খির-খির শব্দ তুলছে ছোট নোটবুক কমপিউটার। ঘরের কোণে কাগজে উপচে পড়া আগের সেই জংধরা বিক্ষত ক্যাবিনেটের জায়গায় নতুন ক্যাবিনেট। নতুন করে পরিষ্কার করা হয়েছে চিরকালের ধুলো ভরা জানালার কাঁচ।
‘চিফ লিয়ন এবিল-ফিটসচ কোথায়?’ থমকে গিয়ে জানতে চাইল লুদভিগ।
চোখ তুলে তাকে দেখল কমবয়সী লোকটা। তার দৃষ্টি ঠিক ইস্পাতের মতই কঠিন। নিচু গলায় জানতে চাইল, ‘তুমি কে?’
‘কেইলম্যান। আপনি?’
‘আমি ডেভিড। তোমার কাছে আমি চিফ ডেভিড ব্যাযিন, গাধা কোথাকার! আবারও এই অফিসে এলে আগে দরজায় নক করে তারপর ঢুকবে। আমার কথা মগজে ঢুকেছে?’
চুপ করে থাকল লুদভিগ কেইলম্যান।
‘তো কী চাও তুমি?’
‘চিফ লিয়ন এবিল-ফিটচ্ কোথায়?’ দ্বিতীয়বারের মত জানতে চাইল কেইলম্যান।
‘বিদায় হয়েছে,’ বলল যুবক।
‘কোথায় গেছেন?’
নাকের ডগা থেকে চশমা খুলে লুদভিগের চোখে তাকাল নতুন চিফ। ‘আমাকে তোমার ট্র্যাভেল এজেন্ট বলে মনে হচ্ছে? ওই লোক কোথায় গেল তা জানাবার এজেন্সি নিয়েছি? হয়তো দক্ষিণের কোনও সাগরতীরে বরফের মত ঠাণ্ডা ড্রিঙ্ক হাতে বসে আছে। খুশিমনে দেখছে আশপাশ দিয়ে যাওয়া সুন্দরী তরুণীদেরকে। অবসর নিলে মানুষ আবার কী করে, অ্যা?’
‘তিনি অবসর নিয়েছেন? কিন্তু আমি তো মাত্র গতকাল তাঁর সঙ্গে কথা বললাম! তিনি তো আমাকে কিছুই বলেননি! জানতাম কিছু দিন পর অবসর নেবেন, কিন্তু…
বিরক্তির সঙ্গে বলল চিফ ব্যাযিন, ‘প্রথম সুযোগেই অবসর নিয়েছে। এবার বলো, ডিটেকটিভ, কী এমন ঘটে গেছে যে ঝড়ের বেগে ঢুকলে আমার অফিসে? … জরুরি কাজ না থাকলে আমাকে কখনও বিরক্ত করবে না! ভাল কোনও কাজও তো খুঁজে নিতে পারো।’ তিক্ত হাসল নতুন চিফ। ‘তোমার মগজে ঢুকেছে আমার কথা?’এইমাত্র বিশাল ডানা মেলে ফ্রান্সের আকাশে প্রবেশ করেছে বাংলাদেশ বিমানের বোয়িং ৭৮৮ ড্রিমলাইনার অচিন পাখি। ডিম্বাকৃতি জানালা দিয়ে বহু নিচে সফেদ মেঘের ভেলা দেখছে মাসুদ রানা। মনে পড়ছে গত কয়েক দিনের টুকরো টুকরো কিছু স্মৃতি।
লিলির বাবা খোন্দকার আশরাফ আলী তুরস্কে বাংলাদেশ দূতাবাসের প্রধান—রাষ্ট্রদূত। ষোলোই ডিসেম্বরে বিজয় দিবসের অনুষ্ঠানে সেকেণ্ড অফিসার রাফাত হোসেন দূতাবাসে রেখেছিলেন নিরাপত্তার কড়া বেষ্টনী। তবে বিকেলে রাষ্ট্রদূত আশরাফ আলীর একমাত্র মেয়ে লিলি সুপারমলে গিয়ে টুকটাক কিছু জিনিস কিনতে চাইলে সঙ্গে দেন বিসিআই-এর জুনিয়র এজেণ্ট জুনায়েদ মালিককে। তবে কপাল ছিল মন্দ, কেনাকাটা শেষ হলে সুপারমল থেকে বেরোবার সময় তিনদিক থেকে এল একরাশ গুলি, ঝাঁঝরা হলো সাহসী বাঙালি তরুণ জুনায়েদের বুক। সেসময়ে লিলি এবং ওর ঘনিষ্ঠ বান্ধবীকে কিডন্যাপ করে নিয়ে যায় একদল তুর্কি সন্ত্রাসী।
এদিকে বছরের পর বছর বাংলাদেশের স্বাধীনতার বিরুদ্ধে যারা অবস্থান নিয়েছে, প্রাণপণে বিরোধিতা করেছে মহান মুক্তিযুদ্ধের, তারা এবার জোর গলায় বলতে লাগল: প্রথম থেকেই সাধারণ মানুষের নিরাপত্তা দিতে চরমভাবে ব্যর্থ হয়েছে বাংলাদেশ সরকার। নিজেরাই তো দেখতে পাচ্ছেন, এমন কী উচ্চপদস্থ সরকারী কর্মকর্তাদের ঘনিষ্ঠ আত্মীয়রাও আজ আর নিরাপদে নেই!
লিলি কিডন্যাপ হওয়ার পরদিন সকালে বাংলাদেশের প্রধানমন্ত্রী ফোনে কথা বললেন বিসিআই চিফ মেজর জেনারেল (অব.) রাহাত খানের সঙ্গে। বয়সে বড়দেরকে তিনি সবসময় উপযুক্ত সম্মান দেন। নরম সুরে অনুরোধ করলেন, বিসিআই যেন তুরস্কের ওই বিষয়টি বিশেষ গুরুত্বের সঙ্গে দেখে। দুপুর হওয়ার আগেই নিজের অফিসে রানাকে ডেকে নিয়ে ব্রিফ করলেন বিসিআই চিফ রাহাত খান। এবং সেই অনুযায়ী ওই রাতেই তুরস্কের পথে বিমান যোগে রওনা হয়েছিল মাসুদ রানা। ইস্তাম্বুলে কয়েকজন বন্ধুর সঙ্গে দেখা করে কিডন্যাপারদের বিষয়ে জানতে ওর ব্যয় হয়েছে একদিন। এরপর উনিশ ডিসেম্বরে পাহাড়ি এলাকায় নরপশুগুলোর হাত থেকে উদ্ধার করেছে লিলি ও সিণ্ডিকে। পরদিন ইস্তাম্বুলে পৌঁছে মেয়েদুটোকে তুলে দিয়েছে ওদের অভিভাবকদের হাতে।
আপাতত জরুরি কোনও কাজ নেই, রানারও বিশ্রাম দরকার, তাই ওকে নিজে থেকেই সাত দিনের ছুটি দিয়েছেন বিসিআই চিফ। টেলিফোনে জলদ-গম্ভীর কণ্ঠে বলেছেন, ‘প্রয়োজনে ডেকে নেব তোমাকে।’
না চাইতেই ছুটি পেয়ে খুশি হয়েছে রানা। ফোন রেখে ভেবেছে: আজ দেখি দারুণ খোশ মেজাজে আছে বুড়ো!
কট্টর বৃদ্ধের কথা ভেবে আনমনে হাসল রানা। ঘুরে তাকাল পাশের সিটের দিকে। আজকাল বিমানের টিকেট হয়ে গেছে দুর্লভ বস্তু। অথচ বিযনেস ক্লাসের অর্ধেক সিটই থাকে খালি। শুধু বিমান বাংলাদেশ এয়ারলাইন্সই নয়, প্রায় প্রতিটি ক্ষেত্রে চরম দুর্নীতির জালে জড়িয়ে গেছে গোটা বাংলাদেশ। চট করে এ থেকে বেরিয়ে আসা প্রায় অসম্ভব। তবে এমন একটা সময় আসবেই, যখন লাখো-কোটি তরুণ- তরুণীর প্রচেষ্টায় গড়ে উঠবে সত্যিকারের সোনার বাংলাদেশ। সফল তারা হবেই। আজ হোক বা কাল।
জানালা দিয়ে নিচের সাদা মেঘ দেখছে রানা। আয়ারল্যাণ্ডে নির্জন সৈকতের ধারে ঘনিষ্ঠ এক বন্ধুর বাড়ি ছিল ওর পরের গন্তব্য। স্থির করেছিল ওখানে কাটিয়ে দেবে কয়েকটা দিন, বিশ্রাম নেবে। তবে সেটা আর হবে না।
গত ক’দিন ব্যস্ত ছিল বলে অফ ছিল মোবাইল ফোন। গতকাল রাতে ইস্তাম্বুলের হোটেলে বসে ওটা চেক করতেই পেল ভয়েস মেইল। ওই সুমধুর কণ্ঠস্বর কোনদিনও ভুলবে না রানা।
এমিলিয়া ওর বন্ধু অ্যালেকের ছোটবোন। তার চেয়েও বড় কথা, মেয়েটার জন্যে নিজের প্রাণ দিতেও দ্বিধা করবে না রানা। ওর স্পষ্ট মনে আছে, শেষবার এমিলিয়ার সঙ্গে কথা হয়েছিল বেশ ক’বছর আগে। এরপর আর কখনও ওকে মেসেজ দেবে বা ফোন করবে মেয়েটা, ভাবতে পারেনি রানা।
ভয়েস মেইলে এমিলিয়াকে দুশ্চিন্তাগ্রস্ত বলে মনে হয়েছে ওর। মেয়েটা ক্লান্ত স্বরে বলেছে: ‘রানা, জানি না তুমি এখন কোথায়, বা এই বার্তা সত্যি পাবে কি না। এ-ও জানি না কার কাছে সাহায্য চাইব। এখন আছি লণ্ডনের দ্য নেড হোটেলের লিউটেন্স সুইটে। সম্ভব হলে দেখা কোরো আমার সঙ্গে। অপেক্ষা করছি তোমার জন্যে।’ সামান্য বিরতি নিয়ে বলেছে: ‘রানা, আছি খুব ভয়ের ভেতর। প্লিয, যদি পারো, এসো।’
তবে ওই ভয়েস মেইল পাঁচ দিন আগের।
আয়ারল্যাণ্ডে বন্ধু জর্জকে ফোনে জানিয়ে দিয়েছে রানা, আপাতত উঠছে না তার বাড়িতে। এ মুহূর্তে বিমানে চেপে হিথ্রো এয়ারপোর্টের দিকে চলেছে ও। কেন যেন টনটন করছে ওর বুকটা। বারবার মনে পড়ছে বিচ্ছেদের বিষাদময় সেই স্মৃতি।
বছরখানেক আগে অ্যালেকের শেষকৃত্যে দূর থেকে এমিলিয়াকে দেখেছে রানা। সেই আগের মতই অপূর্ব লেগেছে। সেদিন পান্না-সবুজ চোখদুটোয় ছিল অদ্ভুত ঔদাসীন্য। নাম করা অপেরা তারকা, লণ্ডনে ফিরেছিল ইউরোপিয়ান ট্যুর স্থগিত করে। লাফঝাঁপ মেরে ওর ছবি তুলছিল অন্তত দশজন ফোটো সাংবাদিক।
রানার বড় ইচ্ছে হয়েছিল ওর সামনে গিয়ে দাঁড়ায়। মনে ছিল না-বলা বহু কথা। তবে দ্বিধা কাটাতে না পেরে ফিরে গিয়েছিল কবরস্তান থেকে হোটেলে। তার আগে বিখ্যাত অপেরা তারকার পিএ-র হাতে দিয়েছিল নিজের ভিযিটিং কার্ডটা। পরদিন দৈনিক পত্রিকার পাতায় এমিলিয়ার ছবি দেখল রানা। বড়ভাইকে কবর দিয়ে ফিরেছে মন্টি কার্লোয় নিজ বাড়িতে। এরপর বহুদিন আর বেরোয়নি বাড়ি থেকে।
মেয়েটার কথা ভাবলে কাঁটার মত খচ্ করে কী যেন বেঁধে রানার বুকে। সময়টা তখন ওর জন্যে উপযোগী ছিল না। রানা ওকে বলতে পারেনি কেন চলে যেতে হচ্ছে ওকে। পরে ভেবে দেখেছে, এ-ই তো ভাল যে এমিলিয়ার সঙ্গে পরিণয়ে জড়িয়ে যায়নি। থাকুক না বুকের গভীরে ভীষণ হুতাশ আর চরম দুঃখ। ওসব নিয়েও তো বাঁচে মানুষ!
আজ আবারও দাউ দাউ করে জ্বলবে ওর বুকে আগুন। কারণ সত্যিই আবার দেখা হচ্ছে ওদের দু’জনের!ইতালির গ্রাম্য এলাকায় হালকা এক পাহাড়ি জঙ্গলের ভেতর দাঁড়িয়ে আছে রানা ও লিয়া। চুপচাপ দেখছে পুরনো ট্রাকের ক্যাব ঘিরে নাচছে লকলকে আগুন। চারপাশের গাছের চূড়া ছাড়িয়ে আকাশে উঠছে ঘন কালো ধোঁয়া। একটু পর পুড়ে যন্ত্রদানবটা হবে বিশাল কোনও মৃত প্রাণীর কঙ্কালের মত। ঘুরে জঙ্গলের মাঝ দিয়ে রাস্তার দিকে চলল রানা ও লিয়া।
রাত নেমেছে। বাতাস শীতল ও ভেজা। ভাল ছিল ওর কপাল। বামবাহুটা সামান্য চিরে দিয়ে বেরিয়ে গেছে বুলেট। নইলে ব্যথা সহ্য করা কঠিনই হতো।
গ্রাম্য পথে হাঁটতে হাঁটতে নিচের উপত্যকায় কয়েকটা দালানের বাতি দেখছে রানা ও লিয়া। আরও কিছুক্ষণ হাঁটার পর ওরা দেখতে পেল একটা সাইনবোর্ড ও গেট।
এত শীতে ব্যবসা গুটিয়ে নিতে বাধ্য হয়েছেন পাওলো গুচ্চি পোনি-ট্র্যাকিং সেন্টারের মালিক। গ্রীষ্মে পাঁচটা কেবিন ভাড়া দেন সিনোর গুচ্চি ও তাঁর স্ত্রী। ঘোড়ায় চড়ে স্থানীয় এলাকা ঘুরতে বেরোয় অনেকে। অবশ্য আজ অচেনা এক দম্পতি রাতের জন্যে কেবিন ভাড়া নিতে চাওয়ায় তাঁরা খুব খুশি। নগদ টাকাও দিয়েছে বিদেশি দম্পতি। অতিথিদের জন্যে বেজায় ঝাল দেয়া পাস্তা ও মাংসের ঘন সুপ তৈরি করলেন মাদাম গুচ্চি। এদিকে কেবিন পরিষ্কার করে হিটিং সিস্টেম চালু করছেন তাঁর স্বামী।
ডিনার শেষে সিনোর গুচ্চির কাছ থেকে এক বোতল স্থানীয় ওয়াইন -কিনে লিয়াকে নিয়ে কেবিনে ঢুকল রানা। ভেতরে বিলাসবহুল কোন আসবাব নেই। দু’দিকে দুটো সিঙ্গল বেড। দুটোর মাঝে ছাত থেকে ঝুলছে সাদা পর্দা। এ ছাড়া কেবিনে আছে একটা সেটি, দুটো চেয়ার ও একটা টেবিল।
ডিনারের সময় প্রায় কিছুই মুখে দেয়নি লিয়া। কেবিনে ঢুকে বামদিকের বেডে ধপ করে বসল। ফ্যাকাসে হয়ে গেছে মুখ। টেবিল থেকে গ্লাস নিয়ে ওটার ভেতর ওয়াইন ঢালল রানা। গ্লাসটা বাড়িয়ে দিল লিয়ার দিকে।
গ্লাস নিয়ে লালচে তরলে চুমুক দিল মেয়েটা। ওয়াইনের প্রভাবে ধীরে ধীরে শিথিল হচ্ছে ওর দেহ।
চুপ করে বসে থাকল ওরা। তবে অনেকক্ষণ পর দুর্বল স্বরে বলল লিয়া, ‘আমি এসব খুনোখুনি আর সহ্য করতে পারছি না, রানা।’
চুপ করে থাকল রানা। ওর কাঁধে মাথা রাখল লিয়া।
সব ঠিক হয়ে যাবে, দুশ্চিন্তা কোরো না,’ নরম সুরে বলল রানা।
‘আমরা তো এটাও জানি না, কীভাবে আমাদেরকে খুঁজে নিল ওরা, বলল লিয়া।
জবাব দিল না রানা।
চাপা দীর্ঘশ্বাস ফেলল লিয়া। ‘দোষটা বোধহয় আমার, তাই না? প্রফেসরের ফোনে কান পেতেছিল ওরা।’
‘দোষ তোমার নয়। আমিও কথা বলতে চেয়েছি তাঁর সঙ্গে। এখন দুঃখ করে কোনও লাভ হবে না। তুমি ক্লান্ত। শুয়ে পড়ো
‘কিন্তু নিজের নাম বলেছি সেই ইন্সটিটিউটে,’ বলল লিয়া। ‘বারবার মানা করেছিলে। কথা শুনিনি বলে আজ মারা গেলেন বুড়ো মানুষটা।’
‘তুমি তো আর গুলি করোনি,’ বলল রানা।
‘প্রায় একই কথা,’ দীর্ঘশ্বাস ফেলল লিয়া। ‘বলতে পারো, এসব খুনি আসলে কারা? এদের জন্যে কোথাও আমরা নিরাপদ নই।’ ভীত চোখে রানাকে দেখল ও। ‘প্রথম সুযোগে আমাদেরকেও মেরে ফেলবে।
শান্ত স্বরে ওকে সান্ত্বনা দিল রানা। যদিও মাথায় চলছে ঝড়। লিয়োনার্দো ডিয়ানোর বাড়ি থেকে অন্তত বিশ মাইল দূরে সরে গেছে ওরা। ওদেরকে অনুসরণ করেনি কেউ। কারও জানার কথা নয় যে ওরা এখানে। তবে সন্দেহ নেই, ওদেরকে নিশ্চয়ই খুঁজবে ওরা।
এরপর লিয়াকে নিয়ে কোথায় যাবে, স্থির করতে পারছে না রানা। নতুন করে অ্যালেকের সেই পুরনো পথে খোঁজ নিয়ে কোনও লাভ হবে বলেও মনে হচ্ছে না ওর।
মনের ভেতর বাজছে প্রফেসর ডিয়ানোর কথা: ‘অ্যালেক ই-মেইল করার পর মোযার্টের চিঠি সরিয়ে ফেলেছি গোপন জায়গায়। কেউ ওটা খুঁজে পাবে না। নিজের বাড়িতে ফিরেছে ওটা।’
মোয়ার্টের সেই চিঠি কোথায় আছে আসলে?
বাড়ি ফিরেছে মানে?
অস্ট্রিয়ায় পাঠানো হয়েছিল?
একটু পর শুয়ে পড়ল লিয়া। ওয়াইনের প্রভাবে সময় লাগল না ঘুমিয়ে পড়তে। ধীরে ধীরে উঠছে-নামছে বুক। ব্ল্যাঙ্কেট দিয়ে গলা পর্যন্ত ওকে ঢেকে দিল রানা। একসময়ে ফুরিয়ে গেল ওয়াইনের বোতল। রানার মনে জমেছে অনেক প্রশ্ন, কিন্তু একটারও জবাব নেই ওর কাছে।
রাত সাড়ে এগারোটায় একটু হাঁটাহাঁটির জন্যে কেবিন থেকে বেরোল রানা। বাইরে বইছে শীতল হাওয়া। পায়ের নিচে শক্ত বরফ। কট-কট আওয়াজে ভাঙছে জমাট বাঁধা ঘাস। রাতের আকাশে মুখ তুলে তাকাল রানা। টিপটিপ করে জ্বলছে অসংখ্য নক্ষত্র।
কেবিনের সারি পেরোলে উঠানের ওদিকে পাথরের ক’টা বাড়িঘর, আস্তাবল ও করাগেটেড লোহার কিছু পুরনো ছাউনি। বহু দূরে ঘেউ-ঘেউ করছে কুকুর। একটা ছাউনির ধুলো ভরা জানালা দিয়ে আসছে হলদে আলো। ওখানে ধাতব আওয়াজ। ওই ছাউনির দিকে চলল রানা। জংধরা করাগেটেড দেয়ালের ফাঁক দিয়ে দেখল, ভেতরে নানান ধরনের যন্ত্রপাতি। পুরনো এক ফিয়াট স্ট্রাডার বনেটের নিচে মাথা ঢুকিয়ে কী যেন মেরামত করছে কোঁকড়া চুলের এক তরুণ।
খোলা দরজা পেরিয়ে ভেতরে ঢুকল রানা। গলা উঁচিয়ে বলল, ‘চিয়াও। আমি জন।’
ঘুরে তাকাল তরুণ। একেবারেই পাওলো গুচ্চির কমবয়সী সংস্করণ সে। বয়স হবে আঠারো কি উনিশ।
গাড়ির দিকে আঙুল তাক করে ইতালিয়ান ভাষায় জানতে চাইল রানা, ‘সমস্যা?’
‘চিয়াও, জন, আমি রসি।’ আন্তরিক হাসল তরুণ। বিদেশিকে একটা স্পার্ক প্লাগ দেখাল। ‘আসলে কোনও সমস্যা নেই, শুধু বদলে দিচ্ছি প্লাগ। এই গাড়িটা বিক্রি করব তো, চাইছি এটা ভালভাবে চলুক।’ প্লাগগুলো ঠিকভাবে প্যাঁচ মেরে ঠিক জায়গায় ক্যাপ বসাল সে। কাজ শেষে ধুম্ করে বন্ধ করল হুড। ড্রাইভিং সিটে বসে ইঞ্জিন চালু করল। কান পেতে শব্দ শুনছে রানা। কোথাও অস্বাভাবিক বিশ্রী শব্দ নেই। ঠিকভাবে কাজ করছে একয়স্ট। সমস্যা নেই কোন গ্যাস্কেটে। নীল ধোঁয়া বের করে হাঁফিয়ে উঠছে না ইঞ্জিন।
‘দাম কত হতে পারে গাড়িটার?’ জানতে চাইল রানা।
জিন্সের প্যান্টে কালিমাখা হাত মুছল রসি। ‘পুরনো হলেও ইঞ্জিন ঠিক আছে। আমার মনে হয় দেড় হাজার ইউরো পাব।’
পকেট থেকে মানিব্যাগ বের করল রানা। টাকা গুনতে গুনতে বলল, ‘তা হলে আমিই নিলাম।’
প্রায় নিঃশব্দে গাড়ি নিয়ে ফার্মের উঠান থেকে বেরোল রানা। এবড়োখেবড়ো মাটির রাস্তা পেরিয়ে উঠল আঁকাবাঁকা পাহাড়ি পথে। চলেছে প্রফেসর ডিয়ানোর বাড়ির দিকে। একটু পর পেছনে পড়ল পোড়া, পুরনো ট্রাক।
অস্ত্র নেই বলে অস্বস্তি বোধ করছে রানা। জরুরি একটা কারণে আবারও ফিরছে প্রফেসরের বাড়িতে। যদিও জানে, কাজটা খুবই বিপজ্জনক। মোয়ার্টের চিঠি কোথায় রেখেছেন, সেটা আগেই বৃদ্ধের কাছ থেকে জেনে নিলে এত ঝামেলায় পড়ত না। মনে মনে নিজেকে বকছে রান।। গত কয়েক দিনে বেশ কিছু ভুল করেছে। নিজেকে জিজ্ঞেস করল: ওই চিঠি দিয়ে কী হবে?
মন থেকে কোনও জবাব পেল না।
এখন খড়ের গাদায় সুঁই খুঁজতে হবে জেনেও আশা করছে, কোনও না কোনভাবে চিঠিটা হাতে পাবে।
রাত সাড়ে বারোটায় প্রফেসরের বাড়ির কাছে পৌঁছে, ড্রাইভওয়ের ওদিকে বাগানে নীল ঝলমলে আলো দেখল রানা। বিড়বিড় করে কপালকে ছোট্ট একটা গালি দিয়ে আবারও বাড়িয়ে নিল গাড়ির গতি। বাগানে আছে কয়েকটা পুলিশের গাড়ি ও দুটো ফায়ার ইঞ্জিন। কাঠের মূর্তির মত সরাসরি সামনে চেয়ে ডিয়ানোর এস্টেট পেরিয়ে গেল রানা।
আগেই দেখেছে, পুড়ে ছাই হয়ে গেছে প্রফেসরের বাড়ি। ধসে যাওয়ার সময় বিশাল কোনও মৃত জন্তুর মেরুদণ্ডের মত মুচড়ে গেছে ছাত। এখানে ওখানে পোড়া জানালা, কাঠের বিম ও কলাম। সবকিছু থেকে উঠছে ধোঁয়া।
বহুক্ষণ ধরে জ্বলেছে এই বাড়ি। সরিয়ে নেয়ার মত আর কিছুই অবশিষ্ট নেই। চারপাশে শুধু জঞ্জাল।
আজ রাতের মত নিজেদের কাজ শেষ করেছে ফায়ার ব্রিগেডের সদস্যরা। একটু পর ফিরবে স্টেশনে।
এবার কী করবে ভাবতে চাইল রানা।
আগুন হয়তো ছড়িয়ে গিয়েছিল গোটা বাড়িতে। অথবা, নিজেদের উপস্থিতি গোপন করতে আগুন ধরিয়ে দিয়েছে খুনিরা। ওই কাজ করলে সহজেই নিশ্চিহ্ন হবে সব প্রমাণ।
আরও কিছুটা গিয়ে গাড়ি ঘুরিয়ে পুরনো ফার্মহাউসের গেট দিয়ে ভেতরে ঢুকল রানা। পাথরে ছাওয়া ড্রাইভওয়ে শেষে পৌঁছল গোলাঘরের কাছে। সন্ধ্যায় ওখান থেকেই নিয়েছিল ট্রাক। কাঠের পুরনো দেয়াল ভেঙে গেছে, এ ছাড়া বোঝার উপায় নেই অস্বাভাবিক কিছু ঘটেছে চারপাশে।
গাড়ির ইঞ্জিন বন্ধ করে নেমে পড়ল রানা। কিছুক্ষণ চুপ করে দাঁড়িয়ে থাকল অন্ধকারে।
আশপাশে কেউ নেই।
মিনি ম্যাগলাইটের আলোয় ছাউনি ও গোলাঘর সার্চ করল রানা। মেঝেতে গুলির কোনও খোসা নেই। ছাউনির দরজা ও চৌকাঠে মেখে নেই লোকটার বাহুর রক্ত। কাঠ থেকে প্লায়ার্স দিয়ে টেনে তোলা হয়েছে চারটে পেরেক।
অন্ধকারে কী যেন হঠাৎ নড়ে উঠতেই চরকির মত ঘুরে দাঁড়াল রানা। প্রতি আক্রমণের জন্য তৈরি হয়ে গেছে সারা শরীরের পেশি।
ওপরের এক তাক থেকে লাফ দিয়ে নেমেছে কালো এক বেড়াল। পেরেক রাখার ছোট একটা কৌটা উল্টে দিয়ে ছুটে বেরিয়ে গেল দেয়ালের গর্ত গলে।
ছাউনি থেকে বেরিয়ে অন্ধকারে সেই পাথরের দেয়ালের দিকে চলল রানা। ওদিকে আছে প্রফেসরের বাগানে পার্কের মত জায়গাটা। দেয়ালের কাছে একটা গাছের আড়াল নিয়ে চারপাশে তাকাল রানা। পুড়ে যাওয়া বাড়ির কাছে ঘোরাঘুরি করছে পুলিশের কয়েকজন সদস্য।
এখানে অপেক্ষা করে কোনও ফায়দা হবে না, বুঝে গেল রানা। ঘুরে গাছগাছালির মাঝ দিয়ে এগোল গাড়ির দিকে কিন্তু তখনই কালো মেঘ সরে গেল চাঁদের নিচ থেকে। সেই আলোয় রানা দেখল, একটা গাছের শেওলা ভরা মোটা শেকড়ের ওপর হুমড়ি খেয়ে দু’হাত দু’দিকে ছড়িয়ে পড়ে আছে এক লোক।
অথচ মাথা নেই তার!
পাথরের মূর্তি হয়ে দাঁড়িয়ে থাকল রানা। আবার মেঘ সরে চাঁদ বেরোতেই তাকাল ওদিকটায়। পা টিপে সাবধানে এগিয়ে মানুষটার পেটে পা দিয়ে গুঁতো দিল ও।
দেখা গেল ওটা কারও দেহ নয়।
সার্চ করার সময় এটা খুঁজে পায়নি পুলিশের লোক।
প্রফেসর ডিয়ানোর সেই টুইড জ্যাকেট
ছুটে পালিয়ে যাওয়ার সময় পড়ে গিয়েছিল লিয়ার গা থেকে।
জ্যাকেটটা তুলল রানা। ওটা ঠাণ্ডা ও শিশিরে ভেজা। অন্য পকেটে কিছু না থাকলেও ডান পকেটে কী যেন। ওই পকেট থেকে জিনিসটা বের করল রানা।
ওটা সরু একটা মানিব্যাগ।
.
অন্ধকারে ভয়মিশ্রিত স্বরে জানতে চাইল লিয়া, ‘কে?’
‘আমি, ভয় নেই,’ কেবিনের দরজা বন্ধ করল রানা।
‘কোথায় গিয়েছিলে? এখন তো অনেক রাত!’
প্রফেসরের বাড়ির দিকে গিয়েছিল, লিয়াকে জানাল রানা।
‘বলো কী! ফিরে গিয়েছিলে?’
‘আগুনে পুড়ে গেছে গোটা বাড়ি। ছাই হয়ে গেছে সব। তবে একটা জিনিস পেয়েছি, লিয়া।’ হাত তুলে মানিব্যাগ দেখাল রানা। ‘এটা প্রফেসরের।’
লিয়া বিছানায় উঠে বসতেই বাতি জ্বেলে দিল রানা। এসে বসে পড়ল বিছানার পাশে। চোখ থেকে একগোছা চুল সরিয়ে ঘুম ভরা স্বরে বলল লিয়া, ‘ওটা কোথায় পেয়েছ?’
‘গাছের গোড়ায়, যেখানে পড়েছিল,’ বলে চামড়ার তৈরি মানিব্যাগের ভেতরের পকেট খুলল রানা। ‘ভেতরে তেমন কিছু নেই। একটা লাইব্রেরির পুরনো বাতিল সদস্য কার্ড। এ ছাড়া কয়েকটা সিনেমার টিকেট। পনেরো ইউরো। এটা।’ ছোট একটা স্লিপ বের করে লিয়াকে দেখাল রানা।
কাগজটা কৌতূহলী চোখে দেখল লিয়া। ‘এটা কী?’
‘রিসিট।’
‘মিলানের দ্য মিউসেয়ো ভিসকণ্টি, ভাঁজ খুলে কাগজের
লেখা পড়ল লিয়া।
‘আগে কখনও এর নাম শুনেছ?’
ধীরে ধীরে মাথা নাড়ল লিয়া।
‘ওই মিউযিয়ামে কিছু না কিছু দান করেছেন প্রফেসর ডিয়ানো,’ বলল রানা, ‘জিনিসটা কী, তা এই রিসিটে লেখা নেই। তবে গত বছর জানুয়ারি মাসে অ্যালেক মারা যাওয়ার তিন দিন পরের তারিখ।’
রিসিটের ওপর থেকে চোখ তুলে রানাকে দেখল লিয়া। ‘তার মানে, তুমি ভাবছ …’
‘মোযার্টের চিঠি হয়তো গেছে মিলানে? জানি না। তবে জেনে নেব।’ উঠে পাশের বেডের দিকে চলল রানা। ‘আপাতত ঘুমিয়ে পড়ো। আমরা রওনা দেব ভোর পাঁচটায়।’তরুণ রসি গুচ্চি ঠিকই বলেছে, ফিয়াট গাড়িটা পুরনো হলেও ভাল কণ্ডিশনে আছে। সোয়া চারঘণ্টায় রানা ও লিয়া পৌঁছুল মিলান শহরে। একবার একটা অটোস্ট্রাডা সার্ভিস স্টেশনে থেমে মাথার স্কার্ফ, বড় কাঁচের সানগ্লাস, জিন্সের প্যান্ট ও গরম জ্যাকেট কিনেছে লিয়া।
মিলানের চালকরা উন্মাদের মত গাড়ি চালায়। নানান ধরনের দুর্ঘটনা এড়িয়ে মাঝ-সকালে শহরতলীতে আঠারো শতকের মিউযিক মিউযিয়াম মিউসেয়ো ভিসকণ্টির সামনে পৌঁছল ওরা। উঁচু পোর্টিকোওয়ালা দেয়ালের ভেতর সুন্দর সাজানো বাগান। ওখান থেকে কানে আসে না রাস্তার গাড়ির প্যাঁ-পোঁ আওয়াজ, হৈ-চৈ।
জাদুঘরের ভেতরে কাঠের পালিশের কড়া গন্ধ। দর্শনার্থী নেই বললেই চলে। নিচতলায় মাঝবয়সী ক’জনকে দেখতে পেল রানা ও লিয়া। নিচু গলায় কথা বলছে তারা। ভার্নিশ ও মোম-পালিশের গুণে আয়নার মত চকচক করছে নকশা কাটা পার্কেই মেঝে। জাদুঘরে মৃদু শব্দে বাজছে ক্লাসিকাল মিউযিক। প্রতিটি ঘরের দরজায় ঝুলছে ভেলভেটের ভারী পর্দা। পাহারা দিচ্ছে অন্তত আশি বছর বয়সী এক সিকিউরিটি গার্ড।
এক ঘর থেকে আরেক ঘরে যাওয়ার সময় চারপাশ দেখে নিচ্ছে রানা। এপাশ-ওপাশ মাথা ঘুরিয়ে নজর রাখছে দেয়ালে-বসানো ভিডিয়ো ক্যামেরার দিকে। ব্রাসের বাদ্যযন্ত্র দেখা শেষ হলে সামনে পড়ল চমৎকার কারুকাজ করা অ্যান্টিক হার্প। পরের ঘরের গ্যালারিতে নাম করা সুরকারদের পুরনো তৈলচিত্র।
‘এখানে কিচ্ছু নেই,’ নিচু স্বরে বলল রানা, ‘ব্যাটারা মরে গিয়েও পাউডারমাখা নকল পরচুলা পরে ছবিতে পোষ দিচ্ছে।’
‘তুমি খুব বেরসিক,’ ফিসফিস করে বলল লিয়া।
মেইন হল থেকে বাঁকা হয়ে ওপরে গেছে কাঠের সিঁড়ি। রানা ও লিয়া দোতলায় ওঠার সময় মচ-মচ আওয়াজ তুলল ধাপগুলো। সামনেই পড়ল দীর্ঘ একটা ঘর। ওখানে দেয়ালের পাশে সারি দিয়ে রাখা কাঁচের ক্যাবিনেটের ভেতর নানান আমলের অপেরায় ব্যবহৃত পোশাক ও অন্যান্য জিনিসপত্র। একটা ক্যাবিনেটের সামনে থমকে গেল লিয়া। ছোট একটা ব্রাসের প্লেক থেকে পড়ল: ‘আঠারো শ’ চুরানব্বুই সালে জনসাধারণের সামনে এই গাউন পরেন স্বয়ং ক্রুসো।’ আরেকটা ক্যাবিনেটের সামনে গিয়ে দাঁড়াল। ‘কী দারুণ! ভাবতে পারো, বায়ান্ন সালে মিলানে নর্মা গানটা গাওয়ার সময় এই ড্রেস পরেন মারিয়া ক্যালাস। অদ্ভুত ব্যাপার! এই মিউযিয়ামের কথা আগে কখনও শুনিনি কেন?’
‘লিয়া, আমরা পুরনো পোশাক দেখতে এখানে আসিনি। সময় পেলে পরে সব দেখে নেব। এবার এগোও। খুঁজে বের করতে হবে মোযার্টের চিঠি।’
আবারও এন্ট্রান্স ফয়েতে ফিরল ওরা। মেলা বয়স হলেও কানদুটোকে তুখোড় চালু রেখেছে বৃদ্ধ সিকিউরিটি গার্ড। সবই শুনেছে রানার কথা। মাথা নাড়ল সে। ‘কী আফসোস, আমাদের এখানে চিঠি বা ডকুমেন্ট নেই।’
‘এটা ছাড়া অন্য কোনও মিউসেয়ো ভিসকণ্টি আছে?’ জানতে চাইল রানা। জবাব শোনার আগেই বুঝে গেছে নেতিবাচক উত্তর পাবে।
আবারও মাথা নাড়ল সিকিউরিটি গার্ড। ‘না, নেই। আমি এখানে আছি তেপ্পান্ন বছর। এটা ছাড়া ইটালির আর কোথাও এ ধরনের কোনও মিউযিয়াম নেই।’
লিয়াকে নিয়ে সরে গেল রানা।
‘জানতাম এখানে এসে কোনও লাভ হবে না,’ বলল লিয়া।
‘কিন্তু কিছু না কিছু এখানে দান করেছেন প্রফেসর। তার প্রমাণ হচ্ছে ওই রসিদ।’
দীর্ঘ করিডোর ধরে চলল ওরা। দু’পাশের দেয়ালের ধারে কাঁচের কেসে প্রাচীন সব বেহালা, ভায়োলা আর চেলো। ‘তিনি সংগ্রাহক ছিলেন,’ বলল লিয়া। ‘যে-কোনও কিছুই দান করে থাকতে পারেন। তা হতে পারে বাদ্যযন্ত্রের ছবি।’ একটা কাঁচের কেসের ভেতরের বেহালা দেখাল লিয়া। ‘সেটা এটাও হতে পারে। জানার কোনও উপায় নেই।’
‘ভুল করছি আমরা,’ হঠাৎ থমকে গিয়ে বলল রানা।
‘কীসের ভুল?’ জানতে চাইল লিয়া
‘ওটা ফিরে গেছে নিজের বাড়িতে,’ বলল রানা।
অবাক চোখে ওর দিকে তাকাল লিয়া।
‘”অ্যালেক ই-মেইল করার পর মোযার্টের চিঠি সরিয়ে ফেলেছি গোপন জায়গায়। কেউ ওটা খুঁজে পাবে না।’’ জানাল রানা। ‘ওই চিঠি ঠিক জায়গায় ফিরেছে, মানে অন্যকিছু। তিনি কিন্তু জাদুঘর বোঝাননি। ওই চিঠি তো এখানে কখনও ছিল না।’
‘তা হলে ভুল জায়গায় এসেছি আমরা?’
‘মনে হয় না,’ বলল রানা। দেখে নিল দূরের করিডোর। ‘আমাদেরকে খুঁজে নিতে হবে পিয়ানোর সেকশন।’
এবার ওর কথা বুঝতে পেরেছে লিয়া। ‘তাই তো, এখন তো মনে হচ্ছে তুমি ঠিকই বলেছ।’
‘দেখলে তোমার বাবার ওই পিয়ানোটা চিনতে পারবে?’
‘পলকে!’
দ্রুত হাঁটতেই খট্ খট্ শব্দ তুলল পার্কেই মেঝে। করিডোর ধরে ফিরে চলল ওরা কিবোর্ড ইন্সট্রুমেন্ট সেকশনের দিকে। খিলান দেয়া এক জায়গায় পৌঁছে দরজার লাল পর্দা সরাল ওরা। ওদিকে পা বাড়াতেই দেখল চারপাশে ছড়িয়ে ছিটিয়ে আছে পুরনো কিবোর্ড ইন্সট্রুমেন্ট, পিয়ানো, স্পিনেট ও হার্প-সি-কর্ড। খুব যত্নের সঙ্গে রাখা হয়েছে সবকিছু। চকচক করছে নতুন পালিশের গুণে। তবে পাথরের কলাম ও নানান ফিতার কারণে বাদ্যযন্ত্রগুলো স্পর্শ করতে পারবে না কেউ।
প্লেকে লেখা: দয়া করে হাত দেবেন না কিছুতে।
বাদ্যযন্ত্রগুলোর পাশ দিয়ে হাঁটতে শুরু করে জানতে চাইল রানা, ‘ওটা দেখতে পেলে?’
‘ওই যে, ওটা,’ জানালার কাছের এক পিয়ানো, দেখাল লিয়া। ওটা বিশাল এবং কারুকাজ করা। জাদুঘরের আলোয় চকচক করছে ওটার কাঠে খোদাই করা নকশা। পিয়ানোটা ঘুরে দেখল লিয়া। নিচু গলায় বলল, ‘শেষবার দেখেছি অর্ধেক মেরামত অবস্থায়। খুলে রাখা হয়েছিল কাঠের নানান অংশ। তবে ওটা যে এটাই, তাতে কোনও সন্দেহ নেই।’
‘তোমার কোনও ভুল হচ্ছে না তো?’
‘না। যে-কোনও জায়গায়, যে-কোনও দিন চিনব।’
গভীর মনোযোগ দিয়ে পিয়ানো দেখছে রানা। ওটা ভারী ভার্নিশ দেয়া। জায়গায় জায়গায় মাদার অভ পার্ল। চিকচিক করছে এবোনি কি এবং হাতির দাঁতের নকশা। কিবোর্ডের ওপরে সোনার অক্ষরে লেখা নির্মাতার নাম: জোসেফ বোম, ভিয়েনা। কারুকার্যময় তিনটে পায়ার ওপর ভর দিয়ে দাঁড়িয়ে আছে বিশাল পিয়ানো। সামনে দুটো, পেছনে একটা পা। বাদ্যযন্ত্রটা দৈর্ঘ্যে হবে পুরো বারো ফুট। ভারী ও পোক্ত।
‘এবার বলো তো, ওটার কোন্ পা ফাঁপা?’ জানতে চাইল রানা।
ডানহাতে থুতনি ধরে ভাবতে লাগল লিয়া। কয়েক মুহূর্ত পর বলল, ‘সামনের দুটোর যে-কোনও একটা।’
‘বামেরটা না ডানেরটা?’
‘আমার মনে হয় ডানের পায়া। …না-না, বামেরটা।’
সিকিউরিটি কর্ডনের ওপর ঝুঁকল রানা। খুব কাছ থেকে পিয়ানো পরীক্ষার উপায় নেই। চট করে চারপাশে তাকাল ও। আশপাশে কেউ নেই। পায়ের আওয়াজ থেকে বোঝা যাচ্ছে, পাশের ঘরে আছে বৃদ্ধ সিকিউরিটি গার্ড।
‘না, ডানের পায়া,’ বলল লিয়া। ‘এবার কোনও ভুল করিনি।’
‘তোমাকে তো খুব শিওর মনে হচ্ছে না।’
‘না, আমি নিশ্চিত।’
এক কোণে অনেকটা ওপরে ব্র্যাকেটে বসে ওদের দিকে চেয়ে আছে সিকিউরিটি ক্যামেরার কালো চোখ। পিয়ানো থেকে সরে ঘরের দেয়ালের কাছে গিয়ে ক্যামেরার ব্লাইও স্পটে থামল রানা। মুখ তুলে তাকাল। কয়েক মুহূর্ত পর আবার ফিরল পিয়ানোর কাছে। মৃদু হেসে বলল, ‘ক্যামেরা কাজ করে না। ওটার বয়স মনে হচ্ছে এই পিয়ানোর সমান। পেছনের তারগুলোর বেশিরভাগ ছুটিয়ে রাখা।’
‘ইতালিয়ানরা এসব ব্যাপারে খুব বেখেয়াল, বলল লিয়া।
‘তাতে আমার অসুবিধে নেই,’ পিয়ানোর কাছে বসল রানা। মনোযোগ দিয়ে দেখল ডান পায়াটা। যত্নের সঙ্গে মেরামত করা হয়েছে পিয়ানো। এতই নিখুঁত হাতের কাজ, বোঝার উপায় নেই ওটার বয়স প্রায় দুই শ’ বছর। তবে ভার্নিশ দেয়া ডান পায়ার ওপরে খুব সরু ফাটল। নখ দিয়ে সেখানে আঁচড় কাটল রানা। খসে পড়ল খানিকটা ভার্নিশ পায়ার ওপর সরু চেরা দাগ। ওখানে বোধহয় করাত চালিয়েছে কেউ। কিন্তু প্রায় চোখেই পড়ছে না চিহ্নটা। যে শেষবার মেরামত করেছে পিয়ানো, বোধহয় সরিয়ে নিয়েছে ফাঁপা পায়া। বদলে বসিয়ে দিয়েছে নিরেট একটা। তখন কাজ শেষে রঙ লেপে তার ওপর প্রলেপ দিয়েছে ভার্নিশের।
এটা আসল ফাঁপা পায়া কি না, সেটা বোঝার মাত্র একটাই উপায় আছে।বেলজিয়াম।
ব্রাসেল্স্।
সারাসকাল রাজনৈতিক নথি দেখে একের পর এক চিঠিতে সই করে ক্লান্তি লাগছে রাজনীতিক এডি অ্যামনের। এখনও স্টাডিরুমের টেবিলে জমে আছে ঝাড়া দেড়ফুট উঁচু কাগজের স্তূপ। নিজের বাড়িতে বসে কাজ করতে ভালবাসেন তিনি। আর্কিটেক্ট জীবনে নিজেই তৈরি করেছেন এই বাড়ির নকশা।
অ্যামনের বাবা বিলিয়নেয়ার। তবে তাঁর মত সারাজীবন টাকার পেছনে ছুটবেন না স্থির করেছিলেন এডি। তাঁদের পারিবারিক বাড়িটা প্রাসাদের মত প্রকাণ্ড হলেও, ওটার চেয়ে ঢের আধুনিক এই বাড়িটাকে অনেক আপন মনে হয় তাঁর। ছোটবেলা থেকে বিলাসের মাঝে বড় হলেও তাতে অভ্যস্ত হননি কখনও। বাবার টাকা নিজের বলে ধরে নেননি।
চুপচাপ কাজ করতে করতে মাঝে মাঝে টেবিলে রাখা ফ্রেমের ছবিগুলো দেখছেন তিনি। এসব ছবি তাঁর বাবা-মা, স্ত্রী ডায়ানা, তাঁদের ছেলে কার্ক ও মেয়ে ডলির। ছেলেটা এবার দশে পড়ল। ডলির এখন চার বছর। দু’জনই ওরা খুব মিষ্টি করে হাসে। টেবিলে আরও রয়েছে স্টিভের ছবি। তিনি এডির খুব প্রিয় একজন মানুষ!
স্টিভের কথা মনে পড়তেই হঠাৎ মন খারাপ হয়ে গেল রাজনীতিকের। কলম নামিয়ে রেখে তুলে নিলেন প্রৌঢ় মানুষটার ফ্রেমে বাঁধাই করা ছবি। স্টিভ ছিলেন এডির কাছে দরবেশের মত। হাতে ধরে বহু কিছু শিখিয়েছেন তিনি ওকে। চোখে সবসময় ছিল স্নেহের চাহনি। স্টিভ যে আর বেঁচে নেই, সেটা ভাবতে গেলে কষ্ট বোধ করেন এড়ি। আসলে কী করে কী ঘটে গেল, আজও ঠিক বুঝতে পারেন না তিনি।
স্টিভ কাসলার ছিলেন অত্যন্ত সম্মানিত এক সুইস-ফ্রেঞ্চ স্টেট্সম্যান। ছোটবেলা থেকে তাঁকে চেনেন এডি। মানুষটা ছিলেন আপন চাচার মত। রাজনৈতিক মতাদর্শ আলাদা হলেও রাজনীতির দুনিয়াকে প্রতি পদে চিনিয়ে দিয়েছিলেন তিনি। এডি বড় হওয়ায় বিভেদ বাড়ল দু’জনের রাজনৈতিক দৃষ্টিভঙ্গিতে। সমাজতন্ত্র নিয়ে এডির ভাবনার জন্যে বেশ বিব্রত হতেন স্টিভ কাসলার। রাতের পর রাত এসব নিয়ে আলাপ করতেন। সেসময়ে দু’জনের বুদ্ধিবৃত্তির যে কুস্তি চলত, তাতে আরও ধারাল হয়েছে এডির রাজনৈতিক চেতনা। স্টিভ কাসলার তাঁর জীবনে না এলে সত্য-মিথ্যা বহু কিছু বুঝতেই পারতেন না তিনি। ফলে কোনদিন এত জনপ্রিয়তাও পেতেন না। ছাতার মত তাঁর মাথার ওপর ছিলেন বৃদ্ধ রাজনীতিক।
তিনি বেঁচে নেই, ভাবতে গেলে গলা শুকিয়ে আসে এডি অ্যামনের। নতুন করে মনে পড়ে সেই রাতের কথা। স্টিভ সেরাতে সাহায্যের হাত বাড়িয়ে না দিলে অস্তিত্ব থাকত না তাঁর।
গত বছরের সেই রাতটার কথা কখনও ভুলবেন না এডি। তিনি ছিলেন কটিনার সেই শ্যালেতে। ভাবতে গেলে তাঁর মনে হয়, এই তো গতকালের ঘটনা।
ব্যস্ত রাজনৈতিক জীবনে ব্যক্তিগত সময় নেই বললেই চলে। তাই একইসঙ্গে পুরো ছয়দিনের ছুটি পেয়ে স্ত্রী ও ছেলেমেয়েকে নিয়ে কটিনার সেই গ্রামে হাজির হন এডি। খুব খুশি হয়েছিল বাচ্চারা। চমৎকার সময় কাটাচ্ছিলেন এডি ও ডায়ানা। উনিশ শতকের শ্যালেটা ছিল রূপকথার প্রাসাদের মত। চারপাশে নীরবতা, পাহাড় ও জঙ্গল। বুক ভরে বাতাস নিলে খুশি হয়ে উঠত মনটা।
তবে দ্বিতীয় দিন এল সেই টেলিফোন কল।
এডির ব্যক্তিগত সেল ফোনে কল করে খুব কম মানুষ। ডায়ানা, সেক্রেটারি, হাতে গোনা পরিবারের সদস্য বা খুব ঘনিষ্ঠ বন্ধুরা। সেরাতে কল করেছিলেন স্টিভ কাসলার।
গত ক’মাস এডির সঙ্গে কথা হয়নি তাঁর। প্রৌঢ় রাজনীতিকের গলার আওয়াজ ছিল কেমন যেন অস্বাভাবিক। জড়িয়ে যাচ্ছিল কথা। বোধহয় বেশি ড্রিঙ্ক করছেন। আরও কিছু ছিল আড়ষ্ট কণ্ঠে। কয়েক মুহূর্ত পর এডির মনে হলো, তাঁর প্রিয় দরবেশের গলা থেকে ঝরছে নিখাদ আতঙ্ক। অথচ আগে কখনও তাঁকে ঘাবড়ে যেতে দেখেননি তিনি। কী ঘটেছে জিজ্ঞেস করবেন, তার আগেই বলে উঠলেন কাসলার, ‘এডি, তুমি এখন কোথায়?’
‘ছুটিতে। আপনাকে মেসেজ পাঠিয়েছি। ভুলে গেছেন?’
‘না, ভুলিনি। কিন্তু তুমি এখন ঠিক কোথায়? এই মুহুর্তে?
ভুরু কুঁচকে গিয়েছিল এডির। দ্বিধা কাটিয়ে বলেছিলেন, ‘আমি শ্যালেতে আছি। একটু পর ডিনারে বসব। বলুন তো, আসলে কী হয়েছে, আঙ্কেল?’
দ্বিধায় পড়লেন কাসলার। ফোনের লাইনে শোনা গেল হাঁফানির আওয়াজ। তারপর বেসুরো কন্ঠে বললেন তিনি, ‘ওখান থেকে বেরিয়ে যাও!’
‘বুঝলাম না…
‘ওই শ্যালে থেকে বেরিয়ে যাও! সবাইকে নিয়ে! দৌড়ে বেরিয়ে যাও! এক সেকেণ্ডও দেরি কোরো না!’
এরপর কেটে গেল লাইন।
অবাক হয়ে ফোনের দিকে তাকালেন এডি। খুঁজতে গেলেন পরিবারের অন্যদেরকে। পাশের ঘরে ছিলেন ডায়ানা। গুছিয়ে এনেছেন ডিনারের টেবিল।
কী যেন শুনে খিলখিল করে হাসছিল ডলি।
ক’মুহূর্ত দ্বিধা করলেন এডি। পাগলাটে লাগছিল স্টিভ কাসলারের কথাগুলো। তবে প্রিয় মানুষটার নির্দেশ অমান্য করতে পারেননি। প্রায় দৌড়ে গিয়ে কোলে নিলেন ডলিকে। বামহাতে খামচে ধরলেন স্ত্রীর কাঁধ। ধমকে উঠলেন ছেলে কার্ককে। ‘এক্ষুণি এসো! আমরা বেরিয়ে যাব এই শ্যালে থেকে! এখনই!’
অবাক চোখে স্বামীকে দেখলেন ডায়ানা। তবে তিনি কিছু বলার আগেই আবারও তাড়া দিলেন এডি: ‘চলো, ছুটে বেরোতে হবে এখান থেকে!’
ছুটতে ছুটতে শ্যালে ত্যাগ করে তাঁরা পৌঁছে গেলেন বিশাল বাগানে। ঝুপঝুপ করে ঝরছে তুষার। বাগানের শেষে পাইনের জঙ্গল। পরিবারের সবাইকে নিয়ে ওখানে গিয়ে থামলেন এডি। ঘুরে ভীত দৃষ্টিতে তাকালেন শ্যালের দিকে। তাঁর মুখ দেখে বাচ্চারা বুঝে গেল, মজা করছে না বাবা। এদিকে রেগে গেছেন ডায়ানা। বিরক্ত হয়ে বললেন, ‘কী শুরু করলে, এডি? এই শীতের ভেতর এসব কী পাগলামি হচ্ছে!’
বরফ-ঠাণ্ডা পরিবেশে চুপ করে দাঁড়িয়ে রইলেন এডি শক্ত হাতে ধরেছেন সেল ফোন। একবার ভাবলেন, মানসিক সমস্যা হয়েছে আঙ্কেল স্টিভের? নাকি প্র্যাকটিকাল কোনও কৌতুক করেছেন? তবে তিনি তো সে ধরনের মানুষ নন!
‘আমি শীতে জমে যাচ্ছি,’ নালিশ করলেন ডায়ানা। ‘বাচ্চাদেরও ভাল লাগছে না এত ঠাণ্ডায় …’
স্ত্রীর পায়ের মোকাসিন ভিজে গেছে, দেখলেন এডি। গোড়ালিতে জমছে তুষারের কণা।
‘আসলে কী হয়েছে, এডি?’ জানতে চাইলেন ডায়ানা।
‘জানি না।’ দীর্ঘশ্বাস ফেললেন অ্যামন। ‘হয়তো ভুলই করেছি। বোকামি হয়ে গেছে। ঠিক আছে, চলো ফিরে যাই।’
‘আব্বু পাগল হয়ে গেছে!’ পরিচিত গানের সুরে বলল তাঁর ছেলে কার্ক। ‘পাগল আমার আব্বু, পাগল আব্বু…’
ফুঁপিয়ে কাঁদতে লাগল পিচ্চি ডলি। ওকে কোলে তুলে নিলেন ডায়ানা। কড়া চোখে দেখলেন স্বামীকে।
স্ত্রীর হাত ধরে আবারও শ্যালের দিকে চললেন এডি। ভীষণ লজ্জা পেয়েছেন। তবে দশফুট যেতে না যেতেই প্রচণ্ড এক বিস্ফোরণের শকওয়েভ ধাক্কা দিয়ে পিছিয়ে দিল তাঁদের। চোখের সামনে দেখলেন আকাশে উঠেছে শ্যালের বিশাল ছাত। তলা থেকে ভেসে উঠল আগুনের মস্ত কমলা গোলক। ধসে পড়ছে শ্যালের চারদেয়াল। আকাশ থেকে ঝরঝর করে নামল পোড়া ইঁট, কাঁচ ও ভাঙা কাঠের টুকরো। দু’হাতে স্ত্রী ও বাচ্চাদেরকে জড়িয়ে ধরলেন এডি। দ্বিতীয় বিস্ফোরণে ধসে গেল অবশিষ্ট দেয়াল। শুধু যে বাড়িটা বিস্ফোরিত হয়েছে তা নয়, দু’পাশের ছোট দালান ও গাড়ির গ্যারাজগুলোও শুয়ে পড়েছে মাটিতে। এখন ওদিকে আছে শুধু ঘন কালো ধোঁয়া আর লেলিহান আগুনের লকলকে শিখা।
ভীষণ ভয়ে পাথর হলেন ডায়ানা। আতঙ্কে কাঁদছে বাচ্চারা। পরিবার নিয়ে বাগানের কুটিরে আশ্রয় নিলেন এডি। দেরি হলো না ইমার্জেন্সি সার্ভিসে কল দিতে। কিছুক্ষণ পর শুরু হলো সত্যিকারের ব্যস্ত সময়। পুলিশ, সিকিউরিটির লোক, ফায়ার ব্রিগেড, টেলিভিশন ও সংবাদ মাধ্যম পাগল করে দিল পাহাড়ি উপত্যকার মানুষগুলোকে। প্রাইভেট বিমানে করে সরিয়ে নেয়া হলো এডি অ্যামনের পরিবারকে।
স্টিভ কাসলারের সেই টেলিফোন কলের কথা কাউকে বলেননি এডি। এরপর পেরোল কয়েকটা দিন। ভেবেছিলেন তদন্তে বেরিয়ে আসবে বহু কিছুই। তবে কর্তৃপক্ষ জানাল, বড় ধরনের গ্যাস লিকেজ ছিল শ্যালেতে। কোনও নাশকতার চিহ্ন পাওয়া যায়নি।
বারবার কাসলারের সঙ্গে কথা বলতে চাইলেন এডি। মনে মেলা প্রশ্ন। প্রথম কথা, স্টিভ কীভাবে জানলেন ওই বিস্ফোরণ ঘটবে?
কিন্তু কাসলার উধাও হয়েছেন। এক এক করে পেরিয়ে গেল কয়েকটা দিন। ফোন ধরলেন না রাজনীতিক। একাধিক মেসেজ পাঠালেন এডি। তবে সেগুলোর জবাব দিলেন না স্টিভ। শেষপর্যন্ত ধৈর্য রাখতে না পেরে নিজেই ট্রেনে চেপে জেনেভায় যাবেন ভাবলেন এডি। ওখানেই স্টিভ কাসলারের বাড়ি। কিন্তু সেদিনই এল দুঃসংবাদ।
খালি এক সুড়ঙ্গে ঘণ্টায় এক শ’ ত্রিশ কিলোমিটার বেগে নিয়ন্ত্রণের বাইরে চলে যায় স্টিভের পোর্শে। গাড়িটা চুরমার হয়ে আগুন ধরে গেলে কয়েক ঘণ্টার জন্যে বন্ধ ছিল সেই টানেল। স্টিভের লাশটাও বাজেভাবে পুড়ে গেছে। দুর্ঘটনার কোনও সাক্ষী ছিল না। তবে প্রথমে সেখানে পৌঁছে রঙিন ছবি তুলেছে পাপারাজ্জিরা। পরদিন সকালে সেসব ছবি সহ প্রতিবেদন এল দৈনিক পত্রিকায়।
কাসলার পরিবার থেকে জানানো হয়েছে: গত ক’সপ্তাহ প্রচণ্ড মানসিক চাপে ছিলেন স্টিভ। নিজেকে গুটিয়ে নেন। কাছের মানুষগুলোর ধারণা, গোপন কোনও কারণে ভীষণ ভয়ে ছিলেন তিনি। আর সে কারণে তাঁকে অ্যান্টিডিপ্রেস্যান্ট ওষুধ দেন ডাক্তার। তবে ওষুধ খাওয়ার সময় প্রচুর ব্র্যাণ্ডি গিলতেন কাসলার।
তাঁর দেহাবশিষ্ট বলতে যৎসামান্য যা ছিল, মেডিকেল পরীক্ষার জন্যে তা যথেষ্ট নয়। রিপোর্টে করোনার উল্লেখ করেছেন, মদ ও মেডিকেল ড্রাগসের প্রভাবে দুর্ঘটনায় মারা যান স্টিভ কাসলার।
এরপর নাম করা এক প্রাইভেট ইনভেস্টিগেশন এজেন্সি থেকে কয়েকজন গোয়েন্দাকে ভাড়া করেন এডি অ্যামন। তারা তদন্ত করেছে পুরো ছয় মাস। এডি এটাও ঘোষণা দেন, স্টিভ কাসলারের মৃত্যুর বিষয়ে সন্দেহজনক কোনও তথ্য দিলে সে-ব্যক্তিকে পুরো এক মিলিয়ন ইউরো পুরস্কার দেবেন তিনি। কিন্তু জরুরি কিছুই জানা যায়নি কোথাও।
আসলে গাড়ি-দুর্ঘটনা বা গ্যাস বিস্ফোরণে মানুষের মৃত্যু নিত্য-নৈমিত্তিক ব্যাপার!ইতালির মিলান শহর।
বাজে দুপুর একটা।
লাঞ্চের জন্যে বন্ধ করা হয়েছে দ্য মিউসেয়ো ভিসকণ্টি জাদুঘর। যে যার মত পোর্টিকো এন্ট্রান্স দিয়ে বেরিয়ে গেছে দর্শনার্থীরা। সবার শেষে জাদুঘর থেকে বিদায় নিয়েছে বৃদ্ধ সিকিউরিটি গার্ড ড্যানিয়েলে আদানি। মেইন দরজা আটকে কাঁপা হাতে কোমর থেকে নিয়েছে একগোছা চাবি। দরজায় বল্টু মেরে চাবি দিয়ে লক করেছে ভারী তালা। ডেস্কের পেছনের হুকে ইউনিফর্ম ও ক্যাপ ঝুলিয়ে রিসেপশনিস্ট সিনোরা গ্র্যাব্রিয়েলাকে কৌতুক শোনাতে শোনাতে চলে গেছে একদিকের দরজা লক্ষ্য করে। ওদিক দিয়েই বেরোয় স্টাফরা। দরজার পাশে আছে ঢাকনি দেয়া প্যানেল। ওটা খুলে কয়েকটা সংখ্যা টিপে দেয়ার পর চালু হয়েছে অ্যালার্ম সিস্টেম। আপাতত তার কাজ শেষ করেছে বৃদ্ধ সিকিউরিটি গার্ড। সিনোরা গ্র্যাব্রিয়েলাকে নিয়ে হাসতে হাসতে দালান ছেড়ে বেরিয়ে গেছে। এরই ভেতর নিচতলায় ওঅর্কশপ বন্ধ করে পাশের ক্যাফেতে হাজির হয়েছে বাদ্যযন্ত্র মিস্ত্রি ডিনো ও এমেলিয়ো। পেরোনি বিয়ার ও পাস্তার প্লেট সামনে নিয়ে লাঞ্চে বসেছে তারা। প্রতিদিন ওই ক্যাফেতে জড় হয় জাদুঘরের স্টাফরা।
থমথম করছে জাদুঘরের ভেতরটা। তবে বেসমেন্টে গোলকধাঁধার মত প্যাসেজওয়েতে হঠাৎ করে ক্র্যাচ্-ক্র্যাচ্ আওয়াজে খুলে গেল একটা দরজা। করিডোরে গলা বাড়িয়ে দিল মাসুদ রানা। চট্ করে হাতঘড়ির দিকে তাকিয়ে নিয়ে ভাবল, এবার আর রেমারিকের সঙ্গে দেখা হবে না ওর।
এইমাত্র অব্যবহৃত কাবার্ড থেকে উদয় হয়েছে রানা। ওর পর করিডোরে পা রাখল লিয়া। বহুক্ষণ অন্ধকারে পাথরের মূর্তির মত দাঁড়িয়ে থেকে ঝিঁঝি ধরেছে পায়ে। সামনের দরজা খুলে সিঁড়ির দিকে চলল ওরা। একটু পর ধাপ ডিঙিয়ে উঠবে জাদুঘরের প্রথমতলায়।
লাঞ্চের সময় ঘনিয়ে এসেছে বলে ওঅর্কশপে যার যার কাজ গুছিয়ে নিচ্ছে দুই মিস্ত্রি, এমনসময় গোপনে তাদেরকে এড়িয়ে ছোট ওই কাবার্ডে আস্তানা গেড়েছিল রানা ও লিয়া। মিস্ত্রিদের বেঞ্চ দুটো এখন খালি। একদিকের টেবিলে রাঁদা আর খুলে রাখা পুরনো এক বেহালা। বাদ্যযন্ত্রটা ক্ষত- বিক্ষত। ঘরে আইকা আঠা, মোম-পালিশ ও ভার্নিশের গন্ধ।
টুলবক্স থেকে ক্ষুরধার দাঁতওয়ালা এক হাতকরাত নিয়ে চোখের সামনে তুলে ধরল রানা। কয়েক মুহূর্ত পর সন্তুষ্ট হয়ে মাথা দোলাল। অবাক হয়ে ওকে দেখছে লিয়া। এবার রানা কী করতে পারে, সেটা ভাবতে গিয়ে গলা শুকিয়ে গেল ওর। ভয়-ডর কিচ্ছু নেই মানুষটার!
ওরা দু’জন ছাড়া জাদুঘরে আর কেউ নেই। সামনের দরজা খুলে পাশের ঘরে ঢুকল রানা। ওখানেই পেল যা খুঁজছিল। জাদুঘরের মেইন ফিউয বক্সটা প্রাচীন আমলের। ইঁটের মত সব সুইচ। এক এক করে প্রতিটা সুইচ অফ করল রানা। কাজটা শেষ করে নিচের দিকে নামিয়ে দিল মাস্টার সুইচের হাতল। ফিউযগুলোর তার খুলে লুকিয়ে রাখল ভারী একটা ক্রেটের নিচে।
কাজটা শেষ হতে লাগল ওর বড়জোর তিন মিনিট। স্টাফ ওনলি লেখা একটা দরজা খুলে প্রথমতলায় উঠে এল ওরা। জানালার কাঁচ ভেদ করে ঘরে ঢুকেছে সূর্যের ভোঁতা আলো। এখন আর ঘরে একটা বাতিও জ্বলছে না। অন্ধকারে টিপটিপ করছে না সিকিউরিটি ক্যামেরার লাল এলইডি বাতি
দীর্ঘ করিডোর পেরিয়ে বেহালার ঘরে ঢুকল রানা ও লিয়া। ঘরের একদিকে রয়েছে কিবোর্ডের বাদ্যযন্ত্রের প্রদর্শনী।
.
দোতলায় পোর্ট্রেট গ্যালারিতে ব্যাটারি চালিত রেডিয়োতে গান শুনতে শুনতে ভ্যাকিউম ক্লিনার দিয়ে চারপাশের ধুলো শুষে নিচ্ছিল ডোনা বিয়াঞ্চি। কিন্তু হঠাৎ করে বিদ্যুৎ চলে যেতেই থেমে গেল যন্ত্রটা। ভারী দেহের বয়স্কা মহিলা ডোনা। চর্বির আধিক্যে মাথাটা তেমন খেলে না। কয়েক মুহূর্ত পর সে বুঝল কী ঘটেছে। মোটা আঙুল দিয়ে অফ-অন করল ভ্যাকিউম ক্লিনারের সুইচ। বিড়বিড় করল, ‘যাহ্, কপাল মন্দ!’ আবারও চলে গেছে লাঞ্চের সময়ে বিদ্যুৎ। ক’দিন আগেও খাবারের পালা সেরে এনেছে, এমনসময় বেইমানি করল কারেন্ট। তখনও পুরো একা ছিল সে এই দালানে। সুইচের ফিউয পড়ে গিয়েছিল। এবারও অত নিচে নেমে বেসমেন্টে গিয়ে অন করতে হবে সুইচ। সে বিশাল এই নির্জন, ফাঁকা দালানে একা, সেটা ভাবতে গিয়ে ভাল লাগল না ডোনা বিয়াঞ্চির 1
স্যাণ্ডউইচ চিবুতে চিবুতে অপেক্ষা করল। আশা করছে, যে-কোনও সময়ে ফিরবে বিদ্যুৎ। কিন্তু কয়েক মিনিট পেরোলেও জ্বলল না বাতি। বিরাট দীর্ঘশ্বাস ফেলে রেডিয়োটা তুলে নিয়ে সিঁড়ির দিকে চলল ডোনা।
.
মন দিয়ে পুরনো পিয়ানো দেখছে রানা। একটু পর বুঝে গেল কী করতে হবে ওকে। আশা করা যায় সহজেই খুলতে পারবে সামনের ডানদিকের পায়া। বেশি সময় নেই ওর হাতে, যে-কোনও সময়ে ফিরে আসবে স্টাফদের কেউ।
একবার পিয়ানোর ডানদিক দুই-একইঞ্চি ওপরে তুলে শক্তপোক্ত কিছু নিচে ঠেস দিলে কেটে নিতে পারবে করাত দিয়ে পায়া। তাতে ধুম্ করে মেঝেতে পড়বে না ভারী বাদ্যযন্ত্র। দু’জন বসবার জন্যে তৈরি টুলটা ধরে রানা টের পেল, পিয়ানোর নিচে ঠেস দেয়ার তুলনায় ওটা বেশি উঁচু।
দড়ি টপকে পিয়ানোর ওপরে করাতটা রাখল রানা। দুই হাতে তুলতে চাইল বাদ্যযন্ত্রটা। কিন্তু আধইঞ্চি তুলতে গিয়েই ভীষণ ওজনে কোমর ধরে গেল ওর। এমন কী লিয়ার সাহায্য নিলেও ওপরে তুলতে পারবে না পিয়ানো। করাতটা উদাস চোখে দেখে নিয়ে আবারও দেখল পিয়ানোর পায়া। পুরু কাঠের জিনিসটা করাত দিয়ে কাটতে লাগবে কমপক্ষে পনেরো মিনিট। অথচ, ওর হাতে অতটা সময় নেই।
এবার? নিজেকে বলল রানা।
আড়ষ্ট স্বরে বলল লিয়া, ‘রানা, জাদুঘরে কে যেন আছে!’
পদশব্দ শুনেছে রানাও। ভারী পায়ে সিঁড়ি বেয়ে নামছে কেউ। নীরব বাড়ির ভেতর ছড়িয়ে পড়ছে হালকা ধুপ-ধুপ আওয়াজ। আরও আছে আরেকটা আওয়াজ। ক্রমেই বাড়ছে ম্যাডোনার গান ও মিউযিক। রেডিয়ো হাতে রানা ও লিয়ার দিকেই আসছে কেউ হাতে একদম সময় নেই!
যা করার এখনই, নইলে আর কখনও নয়!
চট করে চারপাশে তাকাল রানা।
পিয়ানো ঘিরে রাখা দড়ির কর্ডনের মাঝে মাঝে মেঝেতে আছে সাতটা পিতলের পেডেস্টাল। উচ্চতা তিন ফুটের মত। পায়ের দিকটা বৃত্তাকার।
হ্যাঁ, এটাই একমাত্র উপায়, বুঝে গেল রানা। দেরি হলো না করাত দিয়ে দুই পেডেস্টালের মাঝের দড়ি কেটে দিতে। একটানে তুলল একটা পেডেস্টাল। ওটা ভারী ও নিরেট দু’হাতে কুঠারের মত করে পেডেস্টাল ধরল রানা। ওর হাতে বরফের মত ঠাণ্ডা লাগছে জিনিসটা।
‘আর কিছু করার নেই,’ বিড়বিড় করল রানা। কাঁধের ওপরে পেডেস্টালটা তুলে একপাশ থেকে গায়ের জোরে নামিয়ে আনল পিয়ানোর পায়ার ওপর। চোখের কোণে দেখল, ভীষণ আতঙ্ক নিয়ে ওর দিকে চেয়ে আছে লিয়া।
নিরেট পিতলের পেডেস্টালের সঙ্গে পুরু কাঠের সংঘর্ষে বিকট আওয়াজে খানখান হলো ঘরের নীরবতা। মড়াৎ শব্দে ফাটল ধরেছে পায়ার গায়ে। করুণ সুরে গুঙিয়ে উঠল পিয়ানো। ঝনঝন শব্দে নানান সুরে বাজছে ভেতরের তার। ডানদিকের পায়া একদিকে সরতেই সামনে ঝুঁকল বাদ্যযন্ত্র।
.
নিচতলায় কী যেন চুরমার হওয়ার আওয়াজে মাঝ-সিঁড়িতে থমকে দাঁড়াল ডোনা বিয়াঞ্চি। অফ করল রেডিয়ো।
আজ হচ্ছেটা কী জাদুঘরে?
ধুপ-ধাপ করে পাঁজরে বাড়ি মারছে বৃদ্ধার হৃৎপিণ্ড। রেলিং ধরে আগের চেয়ে দ্রুত সিঁড়ি বেয়ে নামতে লাগল সে।
.
আবারও পেডেস্টাল দিয়ে পিয়ানোর পায়ায় বাড়ি দিল রানা। ধুম্ আওয়াজের সঙ্গে সঙ্গে ঝংকার তুলল অসংখ্য তার। কিবোর্ডের তলা থেকে সরে গেল পায়া। পায়ে ভারী পিয়ানো পড়ার আগেই লাফিয়ে আত্মরক্ষা করল রানা।
এক টনি লোহার ফ্রেম ও ভারী কাঠের কেসিং নিয়ে কাত হয়ে মেঝেতে নামল পিয়ানো। নানাদিকে ছিটকে গেল ভাঙাচোরা টুকরো। জোরাল ঝন-ঝনাৎ আওয়াজ তুলল একগাদা তার। ওই আওয়াজ শোনা যাবে জাদুঘরের যে- কোনও জায়গা থেকে।
.
ভীষণ ভয় পেয়েছে ডোনা বিয়াঞ্চি। বুঝে গেছে, জাদুঘরে ডাকাতি হচ্ছে। সিঁড়ি বেয়ে নেমে হাতির মত শরীরটা নিয়ে পায়ে পায়ে হল পেরিয়ে মহিলাদের ওয়াশরুমে গিয়ে ঢুকল সে। একটা কিউবিকলে ঠাঁই নিয়ে আটকে দিল দরজা। ধুপ- ধাপ করে পাঁজরে এসে লাগছে হৃৎপিণ্ড। বারকয়েক ঢোক গিলে পকেট থেকে বের করল সেল ফোন। হ্যাঁ, এবার দেরি না করে কল দেবে পুলিশের কাছে!
.
বিধ্বস্ত পিয়ানোর দিকে হাঁ করে চেয়ে আছে লিয়া। ওটা ছিল খুব দামি পিয়ানো। ঐতিহাসিক মূল্য ছিল সুরের জগতে। ওর বাবার শত শত ঘণ্টার কঠিন পরিশ্রম শেষ হয়ে গেছে মাত্ৰ আধ মিনিটে! অসুস্থ বোধ করছে লিয়া।
এখনও ঝনঝন গুঞ্জন তুলছে তার। দেরি না করে ফাটল ধরা ভাঙা পায়া হাতে নিল রানা। বিড়বিড় করে বলল, ‘আমি তো কোনও ফাঁপা অংশ দেখছি না!’ পায়ার মাঝে করাত বসিয়ে ব্যস্ত হাতে কাটতে লাগল। ক্ষত তৈরি হচ্ছে পুরু কাঠে। চল্টা লাগছে রানার হাতে। ব্যথা পাত্তা না দিয়ে আগের চেয়ে জোরে করাত চালাল। ওর কাঁধের কাছে দাঁড়িয়ে বড় বড় চোখে পায়ার দিকে চেয়ে আছে লিয়া। ফুঁ দিয়ে কাঠের গুঁড়ো সরাল রানা। হাত কেটে গেছে বলে রক্ত পড়ছে পায়ার ওপর। কিন্তু ভেতরে কোনও খোঁড়ল বা ফাঁপা জায়গা নেই!
‘কাঠ তো দেখি একদম নিরেট,’ নিরস গলায় বলল রানা, ‘ভেতরে কিচ্ছু নেই!’
.
পুলিশ সুইচবোর্ডে ঝড়ের বেগে কথা বলছে ডোনা বিয়াঞ্চি। ডাকাত ঢুকেছে জাদুঘরে। হ্যাঁ, দ্য মিউসেয়ো ভিসকণ্টিতে!
ওদিক থেকে মোটা গলায় বলা হলো, ‘দুশ্চিন্তা করবেন না। আমরা এখনই হাজির হচ্ছি।’
যাক, আর চিন্তা নেই। ধপ করে কমোডের ঢাকনির ওপর বসে পড়ল ডোনা বিয়াঞ্চি।
কড়া চোখে লিয়ার দিকে তাকাল রানা। ‘তুমি বলেছিলে কোনও ভুল হবে না।’
.
‘ইয়ে… এখন তো মনে হচ্ছে বাম পায়া।’
‘মেয়েটা তো পাগল করে দিল,’ বিড়বিড় করল রানা। লাফ দিয়ে উঠে দাঁড়িয়ে চট্ করে দেখল হাতঘড়ি।
‘ভুল হয়ে গেছে, সরি,’ ফিসফিস করে বলল লিয়া।
সবুজ দুই চোখে চোখ রেখে সব রাগ মিলিয়ে গেল রানার। ‘আমিও সরি বলব, ধরা পড়লে,’ মনে মনে বলে আবারও পেডেস্টাল কাঁধে তুলে নিল রানা। সৈকতে উঠে আসা তিমি মাছের মত কাত হয়ে পড়ে আছে দুর্মূল্য, বিধ্বস্ত পিয়ানো। কাত হয়ে গেছে বাম পায়া। ওটার ওপর নেমে এল ভারী পেডেস্টাল। জাদুঘর জুড়ে নানাদিকে ছড়িয়ে গেল বিকট আরেক ঝঙ্কার ভরা আওয়াজ। দু’হাতে দু’কান ঢাকল লিয়া।
এক পা পিছিয়ে এল রানা। ফ্রেম থেকে ভেঙে এসেছে বাম পায়া। পেডেস্টালটা হাত থেকে ফেলে কাঠের মেঝেতে বসে পড়ল রানা। হ্যাচকা টানে তুলে নিল ফাটল ধরা পায়া।
ওটার ভেতরটা ফাঁপা!
ধক্ করে উঠল রানার বুক। দুই আঙুল ভরে দিল খোঁড়লের ভেতর। কী যেন ঠেকল আঙুলে। জিনিসটা রোল করা কাগজ। পায়া উল্টো করে ঝাঁকুনি দিতেই ভেতর থেকে বেরিয়ে এল হলদেটে, পুরনো মুড়িয়ে রাখা কাগজ। মাঝখানে লাল রিবন দিয়ে গিঁঠ দেয়া। চুরমার হওয়া পিয়ানোর পাশে পড়ল রোল করা কাগজ।
ঝুঁকে ওটা তুলল লিয়া। রিবন খুলতেই বুঝল, ওটা মাত্র একটা পুরু কাগজ। খুব সাবধানে মুড়িয়ে রাখা কাগজটা খুলে চোখ বোলাল লিয়া। বিড়বিড় করে বলল, ‘হায়, ঈশ্বর!’
ফ্যাকাসে হওয়া কালিতে লেখা চিঠি। নিচে সই।
লিয়া নিশ্চিত, এটা ওর বাবার খুঁজে পাওয়া সেই চিঠি লিখেছেন স্বয়ং মোযার্ট!
.
বাইরে পুলিশের সাইরেনের আওয়াজ শুনে টয়লেট থেকে মোটা শরীরটা বের করে আনল ডোনা বিয়াঞ্চি। ভাল করেই জানে কোথায় চাবি। সমস্যা হলো না প্রধান দরজা খুলতে। পুলিশের লোক ভেতরে আসতেই আঙুল তাক করে দেখিয়ে দিল পিয়ানো রুমের দিকে। জানিয়ে দিল, ওখানে আছে ডাকাতের দল। ভয়ঙ্কর মানুষ তারা। ভীষণ নিষ্ঠুর চেহারা। কুচকুচে কালো গোঁফ হুলো বেড়ালের লেজের চেয়েও মোটা। হাতে বিরাট সব পিস্তল। কালো। ডোনা বিয়াঞ্চির স্বর্গত বাবার কপাল খুবই ভাল যে, এখনও প্রাণে বেঁচে আছে তার আদরের ছোট মেয়েটা।
করিডোর পেরিয়ে বাঁক ঘুরে কিবোর্ডের প্রদর্শনী ভরা রুমে ঢুকল পুলিশ।
কিন্তু ওই ঘরে কেউ নেই।
চুরমার হয়ে পড়ে আছে দামি একটা পিয়ানো।
কিন্তু কেন খামোকা পুরনো একটা বাদ্যযন্ত্র ভাঙবে কেউ? এর কোনও জবাব নেই কারও কাছে।
পুলিশ বা মোটা মহিলা জানে না, সাত মিনিট আগেই পুরনো একটা ফিয়াট ইলেভেন হানড্রেড গাড়িতে চেপে মিলানের ব্যস্ত রাস্তায় হাওয়া হয়েছে দুই দুর্ধর্ষ চোর।ঝড়ের বেগে মিলান শহর ছেড়ে বেরিয়ে এসেছে রানা ও লিয়া। একটু পর পর দেখছে রিয়ার ভিউ মিররে কেউ পিছু নিল কি না। তুষার-বৃষ্টি আছড়ে পড়ছে ফিয়াটের উইগুস্ক্রিনের ওপর। পরের পুরো দু’ঘণ্টা উত্তর-পুবে অস্ট্রিয়া সীমান্ত লক্ষ্য করে চলল রানা। পাশের সিটে বসে বারবার পুরনো চিঠি পড়ছে লিয়া। মাঝে মাঝে তলিয়ে যাচ্ছে গভীর চিন্তায়। কখনও সাঁৎ করে পিছিয়ে যাচ্ছে অটোস্ট্রাডার কোন সার্ভিস স্টেশন।
তেমনই এক মোটরওয়ে ক্যাফেটেরিয়ায় থামল ওরা। ভেতরে খদ্দের নেই বললেই চলে। তবুও ঝুঁকি না নিয়ে ঘরের পেছনে ইমার্জেন্সি একযিটের কাছের টেবিলে লিয়াকে নিয়ে বসল রানা। চোখ থাকল প্রবেশপথের ওপর।
মোযার্টের চিঠি খুঁটিয়ে দেখল দু’জন। যাতে আবারও মুড়িয়ে না যায়, তাই প্লাস্টিকের টেবিলের ওপরে লবণদানী ও গোলমরিচদানী ব্যবহার করে কাগজটা মেলে রাখল লিয়া। ‘এত কাছ থেকে এত দামি কিছু আগে কখনও দেখিনি, ‘ বলল। আলতো হাতে স্পর্শ করল হলদেটে কাগজ।
‘নকল বা আসল যা-ই হোক, আমরা হয়তো এটা থেকে পাব জরুরি কোনও সূত্র,’ বলল রানা। ব্যাগ থেকে বের করল অ্যালেকের নোটবুক। ‘দেখা যাক চিঠি কোনও কাজে লাগে কি না। তোমার জার্মান ভাষাজ্ঞান কেমন, লিয়া?’
‘গান গাইতে পারি, তবে অনুবাদ হবে আড়ষ্ট। তুমি?’
‘মুখে জার্মান বলা সহজ। লিখতে মেলা সময় লাগবে।’ হাতে লেখা চিঠিটার ওপর চোখ বোলাল রানা। জানার উপায় নেই সত্যিই এই চিঠি মোযার্ট লিখেছেন কি না। তবে কেন যেন মনে হচ্ছে এটা আসল জিনিসই। গভীর মনোযোগ দিয়ে পড়তে লাগল রানা। জায়গায় জায়গায় অস্পষ্ট হয়েছে অক্ষর। প্রথম থেকে চিঠি অনুবাদ করতে লাগল রানা, ‘আমার প্রিয় বন্ধু গুস্তাভ।’
‘চালিয়ে যাও,’ উৎসাহ দিল লিয়া।
‘প্রথম অংশ তো সোজা,’ বিড়বিড় করল রানা।
পরের একঘণ্টা অনুবাদে ব্যস্ত থাকল ওরা। টেবিলে ঠাণ্ডা হলো কফির মগ। এক এক করে জার্মান থেকে ইংরেজিতে রূপান্তর করছে চিঠির শব্দগুলো। মাঝে মাঝে ক্যাফের ভেতর চোখ বুলিয়ে নিচ্ছে রানা। সন্দেহজনক কাউকে দেখল না।
‘ডাই য্যাউবেরফ্লোট কী?’ জানতে চাইল ভাষাবিদ রানা। ‘ওটা সোজা,’ বলল লিয়া, ‘দ্য ম্যাজিক ফুট। কিন্তু এই শব্দ? কিছুই তো বুঝছি না!’ চিন্তিত চেহারায় চিবুতে লাগল কলমের ডগা। ‘কোবরা সাপ দিয়ে কী করবে?
গোটা বাক্য কয়েকবার পড়ল রানা। তারপর স্থির করল, গোটা চিঠি অনুবাদ হওয়ার পর আন্দাজ করে বুঝে নেবে কী বলা হয়েছে।
আরও তিনবার কফি শেষ করার পর মোটামুটিভাবে ইংরেজিতে চিঠিটা গুছিয়ে নিল ওরা। নোটবুক পাশে রেখে একইসঙ্গে পড়ল মোযার্টের লিখিত বক্তব্য:
ষোলো নভেম্বর, সতেরো শত একানব্বুই,
ভিয়েনা।
প্রিয় বন্ধু গুস্তাভ,
বড় ব্যস্ততার ভেতর এই চিঠি লিখছি তোমাকে। অন্তর থেকে কামনা করি, সঠিক সময়ে এটা তোমার কাছে পৌছুক। সবাই খুব ভালভাবেই দ্য ম্যাজিক ফুট গ্রহণ করেছে। খুশি হতাম যদি শুধু ভাল সংবাদ জানাতে পারতাম, কিন্তু দুঃখের বিষয়, জরুরি কারণে আজ বাধ্য হচ্ছি তোমাকে বিব্রত করতে।
গত অনেকদিন ধরে ভাল নেই আমাদের বন্ধু ও ভাইয়েরা। যে-কোনও সময়ে বজ্রপাতের মত আমাদের সবার মাথার ওপর নেমে আসবে মহাবিপদ।
গতকাল বিকেলে অপেরার সামনে আমার সঙ্গে দেখা করেছে আমাদের ভাই ‘এক্স’। ভীষণ ভয়ে আছে সে। যখন জানতে চাইলাম, এত দুশ্চিন্তা কীসের, সংক্ষেপে জানাল বিপদের কথা। সম্রাটের কাছ থেকে অনুমতি পেয়েছে কর্নেল কোবরা ও তার দলবল। কাজেই এখন যে-কোনও সময়ে আসবে হামলা। অপেরায় আমার সাফল্যে ভীষণ রেগে গেছে ওরা।
‘এক্স’ বারবার সাবধান করল। বলল: সময় ফুরিয়ে আসছে, সম্ভব হলে এক্ষুণি আমাদের পালিয়ে যাওয়া উচিত। আর এই কথা শুনে আমি সত্যিই ঘাবড়ে গেছি। জানি না এ চিঠি তোমার হাতে পৌঁছুবে কি না। অচেনা কাউকে ভুলেও বিশ্বাস করবে না। গোটা অস্ট্রিয়া জুড়ে আমাদের দলের ভেতর ছড়িয়ে পড়েছে অর্ডার অভ রা-র গুপ্তচর।
খারাপ সংবাদ দিতে হচ্ছে বলে খুব খারাপ লাগছে আমার। প্রার্থনা করছি, ঠিক সময়মত এ চিঠি পৌঁছে যাক তোমার কাছে। প্রিয় বন্ধু, এই চিঠি পড়েই পুড়িয়ে ফেলো। আশা করি নিজেকে নিরাপদে রাখবে। আমার শুভকামনা রইল তোমার ও ক্যাটারিনার জন্যে। মঙ্গল হোক তোমাদের।
তোমার ভাই,
ডাব্লিউ. এ. মোযার্ট
.
‘এই চিঠি থেকে কী বুঝছ?’ জানতে চাইল লিয়া।
‘আগে কিছু খাব। পেটে ছুটে বেড়াচ্ছে একদল ছুঁচো।’
অর্ডার দিতেই ওয়েটার এনে দিল গরম ল্যাসাগনা। খেতে খেতে আলাপ শুরু করল ওরা। আগেই নিজের ব্যাগে চিঠি রেখেছে রানা। খাবারের প্লেটের পাশে এখন নোটবুক।
হতাশা চেপে বসেছে লিয়ার বুকে। মন খারাপ করে বলল, ‘প্রফেসর ডিয়ানোর কাছ থেকে জানতে পারিনি, এমন কিছুই এ চিঠিতে নেই। ‘রা’ দলের লোক বা কাউন্ট কোবরার ব্যাপারে নিজের বন্ধুকে সতর্ক করেছেন মোযার্ট এর বেশি তো আর কিছুই নেই। এখন মনে হচ্ছে অযথা সময় নষ্ট করেছি আমরা।
‘কোবরা,’ মুখ ভরা পাস্তা গিলে নিয়ে চিন্তিত কণ্ঠে বলল রানা, ‘কে এই কাউণ্ট?’
এপাশ-ওপাশ মাথা নাড়ল লিয়া। ‘তুমি কিছু জানো?’ নোটবুক দেখাল রানা। ‘কোবরার সঙ্গে ঘনিষ্ঠ সম্পর্ক
ছিল অর্ডার অভ রা-এর।’
‘কী ধরনের সম্পর্ক?
‘জানা নেই,’ স্বীকার করল রানা। ‘তবে বহুবার কোবরার কথা এসেছে অ্যালেকের নোটবুকের পাতায়।
‘কোবরা হয়তো কোনও কোড বা সিম্বল?’
চুপ করে থাকল রানা।
‘তা ছাড়া আমরা জানি না, তার সঙ্গে সম্রাটের কী সম্পর্ক।’ মাথা নাড়ল লিয়া।
‘সম্রাটের সঙ্গে খাতির ছিল,’ বলল রানা, ‘চিঠি তো পড়েছ।’
‘কিন্তু খাতির কেন, সেটা না জানলে…’
‘আপাতত জানা নেই,’ নোটবুকে চোখ বোলাল রানা। ‘চিঠিতে আর কিছুই বলা হয়নি।
‘আবারও আমরা ফিরে গেছি সিঁড়ির একদম প্রথম ধাপে।’ দীর্ঘশ্বাস ফেলল লিয়া। প্লেটে কাঁটাচামচ রেখে হাতের তালুতে গাল রাখল। ‘এটাও জানি না কী হয়েছিল অ্যালেকের। হয়তো গোটা ব্যাপারটা বুনো হাঁসের পেছনে ছুটে চলার মতই। কে জানে, হয়তো এই চিঠির সঙ্গে কোনও সম্পর্কই নেই অ্যালেকের। তা ছাড়া, নকলও হতে পারে চিঠিটা।’
ধীরে ধীরে মাথা নাড়ল রানা। ‘আমিও একমত হতাম, কিন্তু একটা বিষয় মিলছে না। ভিডিয়োতে ওই লোকের যে ঘরে মৃত্যু হয়েছে, সেখানে ছিল সোনার রামছাগলের মাথা। নিশ্চয়ই তোমার মনে আছে?’
ভিডিয়োর দৃশ্যটা ভুলতে চাইছে লিয়া। ‘রামছাগলের মাথার সঙ্গে এসবের কী সম্পর্ক?’
‘মঞ্চে ছিল সোনার রামছাগলের মাথায় লম্বা শিং।’
দ্বিধা করল লিয়া। ‘শিংওয়ালা রামছাগল নিশ্চয়ই কোনও সিম্বল। তুমি শয়তান পূজার ব্যাপারে বোধহয় ইঙ্গিত করছ?’
‘না, ওটা শয়তান পূজার চেয়েও পুরনো। রা ছিল মিশরীয় সূর্য-দেবতা। প্রফেসর ডিয়ানোও এ কথা বলেছেন।’
রানার বক্তব্য বুঝতে না পেরে চুপ করে থাকল লিয়া।
‘রা-কে শুধু ওই নামেই ডাকা হতো না,’ বলল রানা। ‘সূর্যের মত গোলক, রামছাগলের মাথা বা অন্য সিম্বলের মাধ্যমেও বোঝানো হতো সূর্য-দেবতাকে। মিশরীয় শিল্পে ওই দেবতা ছিল পুরুষ। তবে মাথাটা ছিল ছাগলের।’
‘ছাগল কেন?’
‘শিং দিয়ে বোঝানো হতো সূর্য থেকেই এসেছে অকল্পনীয় ক্ষমতার রশ্মি। ওটা বহু পুরনো সিম্বল। হাজার হাজার বছর ধরে চলছে পৃথিবী জুড়ে। ইহুদিদের হিব্রু শব্দ ক্যারান মানে রশ্মি। ওটার উচ্চারণ আবার কেরেনের সঙ্গেও মেলে। অর্থ: শিং।’
তথ্যগুলো মনে গেঁথে নিয়ে মাথা দোলাল লিয়া। ‘বলতে থাকো।’
‘অ্যালেকের ভিডিয়োতে সোনার রামছাগলের মাথা দেখে সন্দেহ হয়েছিল,’ বলল রানা, ‘তবে তখন স্পষ্ট বুঝিনি। পরে মনে হলো অন্য কথা। তবে ওই বিষয়ে কিছু বললে তুমি হয়তো পাগল ঠাউরাবে আমাকে।’
‘আর কিছুই অবিশ্বাস করি না, তুমি বলো,’ বলল লিয়া।
‘আমার ধারণা, আজও আছে অর্ডার অভ রা।’
‘কী বলছ!’
‘ওই মন্দিরে কী দেখেছে অ্যালেক? প্রথমে এক লোকের জিভ কেটে নিয়ে তারপর খুন করেছে। তোমার মনে আছে গুস্তাভ লু্যের বিষয়ে কী বলেছিলেন প্রফেসর? ওই ভদ্রলোকও মারা যান ঠিক এই একইভাবে। এটা কোনও কাকতালীয় ব্যাপার নয়। খুন হন তিনি।’
‘আমি শুনছি, তুমি বলো,’ গম্ভীর মুখে বলল লিয়া।
‘তোমার মনে আছে, মারা যাওয়ার সময় কী বলছিলেন প্রফেসর ডিয়ানো?’ জিজ্ঞেস করল রানা।
‘কথাগুলো মনে আছে। তবে বুঝিনি কী বোঝাতে চাইছিলেন তিনি।’
‘রামছাগলের মাথা নিয়ে কথাটা শেষ করতে পারেননি বহু কিছুই জানতেন। তবে সেসব কী, তা আমরা জানি না। অর্ডার অভ রা-র হাতে অ্যালেক মারা গেলে সন্দেহপ্রবণ হয়ে ওঠেন প্রফেসর। ভয় পেয়েছিলেন, তাই বহু দূরে পাঠিয়ে দিয়েছিলেন মোযার্টের চিঠি।’
আনমনে খাবার নাড়ছে লিয়া। কিছুক্ষণ পর বলল, ‘তা হলে এই চিঠি যদি এতই বিপজ্জনক হবে, তো আমার বাবার ওপর হামলা এল না কেন? ওটা তো বহুদিন ছিল আমাদের বাড়িতে।’
‘তোমার বাবা জানতে চান চিঠিটার সত্যিই ঐতিহাসিক কোন মূল্য আছে কি না,’ বলল রানা। ‘কিন্তু রহস্যের গভীরে খুঁড়তে শুরু করে অ্যালেক। আর তখনই ওর ওপর নেমেছে মৃত্যু পরোয়ানা। অ্যালেক ছাড়া কেউ জানত না এ চিঠি দেখাবে অর্ডার অভ রা-র রহস্যময় পথ। ফলে সতর্ক হয়ে ওঠে অর্ডার অভ রা।’
‘এই চিঠি থেকে কী-ই বা জানবে কেউ?’
‘তা এখনও জানা নেই আমার,’ বলল রানা।
‘তুমি বলছ অর্ডার অভ রা-র লোক আজও আছে,’ বলল লিয়া। ‘কিন্তু তা হলে তারা কারা? তাদেরকে কোথায় পাওয়া যাবে?’
মাথা নাড়ল রানা। ‘সহজে খুঁজে পাব না। ঠাণ্ডা মাথার খুনি। সাধারণ কাল্ট নয়। অর্ডার অভ রা-র সঙ্গে সম্পর্ক ছিল সিক্রেট পুলিশের। রাজনীতির গভীরে ছিল শেকড়। তারা শুধু অস্ট্রিয়া নয়, ছড়িয়ে ছিল গোটা ইউরোপে। খুব অস্থির এক সময় তখন। বিপ্লব মাথা চাড়া দিলেও তারা ছিল খুব ক্ষমতাশালী। ধরে নাও, ইউরোপে পরের দু’শ’ বছরে আরও শক্তিশালী হয়েছে ওই দল।
‘কিন্তু ইউরোপে বহু বছর হলো গণতন্ত্র চলছে। গোপন কোনও দল একের পর এক মানুষ খুন করবে, তা তো একদম অসম্ভব।’
‘তুমি অর্ডার অভ রা-কে খুব হালকা চোখে দেখছ,’ বলল রানা। ‘আমার ধারণা: পুরনো ওই সংগঠনের ভিত্তির ওপরে গড়ে তোলা হয়েছে নতুন এক আধুনিক সংগঠন। তাদের রাজনৈতিক ক্ষমতা মোটেও কমে যায়নি।
‘প্রফেসর ডিয়ানোর কথা শুনে মনে হয়েছিল, তিনি ষড়যন্ত্রমূলক থিয়োরিতে বিশ্বাস করেন। ‘
‘হতে পারে,’ বলল রানা।
‘তুমি কি সত্যিই ভাবছ, আজও অর্ডার অভ রা বলে কিছু রয়ে গেছে?’
নীরবে মাথা দোলাল রানা। ‘আমি যে প্রতিষ্ঠানে কাজ করি, তা থেকে এটা পরিষ্কার জানি: সাধারণ মানুষকে দাবার ঘুঁটি হিসেবে ব্যবহার করছে প্রভাবশালী শক্তিশালী কিছু সংগঠন। যেমন সিআইএ, এফএসবি, এমআই সিক্স বা অন্যান্য দেশের সংগঠন। এরা সিক্রেট পুলিশের চেয়েও বিপজ্জনক। তবে তাদের ভেতর শেকড় গেঁথে ভালভাবে ছড়িয়ে আছে অর্ডার অভ রা। সাধারণ মানুষ জানতেও পারবে না, নিজেদের স্বার্থ ছাড়া এক পা-ও ফেলে না তারা।’
‘তাদের উদ্দেশ্য কী?’
‘বিশ্বের ক্ষমতা নিজেদের নিয়ন্ত্রণে রাখা। যাতে যা খুশি করতে পারে।’
‘তো আমরা এখন কী করব? চিনে ফেলেছে ওরা আমাদের, পিছু লেগেছে। তা হলে তো আর কিছুই করার নেই। বেঘোরে খুন হব?’
‘খুন হওয়ার আগেই ওদের শেষ করার চেষ্টা করব আমরা। এখন থেকে পাসপোর্ট বা ক্রেডিট কার্ড ব্যবহার করব না। ভুলেও যাব না পুলিশের কাছে। মাথায় রেখো, এখন থেকে চলতে হবে খুব সাবধানে, ভেবেচিন্তে।
শুকিয়ে গেছে লিয়ার মুখ। চুপ করে থাকল। একটু পর বলল, ‘ঠিক আছে, কিন্তু তা হলে প্রথমে আমরা কী করব?’তুষারস্নাত ভিয়েনা।
কানের কাছে মোবাইল ফোনের কর্কশ আওয়াজে গভীর ঘুমের ঘোর কাটিয়ে বিছানায় উঠে বসল ডিটেকটিভ সার্জেন্ট লুদভিগ কেইলম্যান। বেডসাইড টেবিলের ঘড়ি দেখাচ্ছে রাত দুটো সাত মিনিট। এত রাতে ফোন করবে এমিলি? পর- মুহূর্তে ভাবল লুদভিগ: তা করবেই বা কী করে? আগেই তো মেয়েটার কাছ থেকে মোবাইল ফোন নিয়ে নিয়েছে সে। হঠাৎ ভীষণ ভয় লেগে উঠল লুদভিগের। খুব খারাপ কোন সংবাদ নয় তো?
না, এমিলি ফোন করেনি। লাইনে অচেনা এক মেয়ে। মিষ্টি কণ্ঠ। নিজের নাম বলেছে এমিলিয়া বেকার। কান পেতে কথা শুনছে লুদভিগ। ক্রমেই কেটে যাচ্ছে ঘুমের রেশ। হাই তুলে জানতে চাইল, ‘তা হলে আপনার সঙ্গে কোথায় দেখা করতে পারি?’
ফোনের স্পিকার হাত দিয়ে চেপে ধরে রানার দিকে প্রশ্ন নিয়ে তাকাল লিয়া।
আগেই এ বিষয়ে লিয়ার সঙ্গে কথা বলেছে রানা। ঠিক করেছে, লোকজনের ভিড়ে ভিয়েনার খোলামেলা কোনও জায়গায় ডিটেকটিভ সার্জেন্টের সঙ্গে দেখা করবে ওরা। যাতে প্রয়োজনে চট করে মিলিয়ে যেতে পারে জনস্রোতের মাঝে।
তবে যে-কোনও দিক থেকে হামলা হতে পারে, তাই আগে লুদভিগ কেইলম্যানকে পরীক্ষা করে দেখবে রানা। লিয়ার দিকে চেয়ে মাথা দোলাল ও।
লুদভিগকে জানাল লিয়া, ‘আপনি আসবেন ওই লেকে।’ কোন্ লেক জানতে চাইল না ডিটেকটিভ সার্জেন্ট ‘বেশ। ঠিক কখন?’
‘আগামীকাল সকাল নয়টায়।’
.
আটটা পনেরো মিনিটে লেকের কাছে পৌঁছল ডিটেকটিভ সার্জেন্ট লুদভিগ কেইলম্যান। শক্ত তুষারের ওপর কড়মড় আওয়াজ তুলছে ভারী মার্সিডিযের চাকা। ফোর-হুইল-ড্রাইভ ব্যবহার করে মৃদু হোঁচট খেতে খেতে ঠিক জায়গায় গিয়ে. থামল গাড়িটা। নেমে পড়ল সার্জেন্ট। একবার দেখে নিল হাতঘড়ি। ধীর পায়ে গিয়ে দাঁড়াল লেকের তীরে। এক এক করে পেরোচ্ছে মুহূর্তগুলো। লুদভিগের নাকের ফুটো দিয়ে বেরোচ্ছে ঘন কুয়াশার মত সাদা শ্বাস। গরম রাখার জন্যে গ্রেটকোটের পকেটে রেখেছে দু’হাত। তবে কিছুক্ষণ পর শীত লেগে উঠতে থার্মোস থেকে কাপে ঢেলে নিল কালো, ঘন কফি। পরের বিশ মিনিটে গিলল আরও দুই কাপ কফি। গত বছরের চেয়েও শীত এবার বেশি। এরই ভেতর জমাট বেঁধে গেছে লেক।
দূরে গাড়ির আওয়াজে সতর্ক হলো লুদভিগ। কপালে হাত রেখে তাকাল নিচু সূর্যের দিকে। ওদিকেই রয়েছে পাইন গাছের মাঝ দিয়ে সরু রাস্তা। লেকের তিন শ’ গজ দূরে এসে বাঁক নিয়ে অন্যদিকে গেছে। ওই পথে হলদে এক হ্যাচব্যাক গাড়ি দেখল লুদভিগ। এদিকেই আসছিল গাড়িটা। কিন্তু থামল না। আরেকবার হাতঘড়ি দেখল সে। এরই ভেতর বেজে গেছে সকাল সোয়া নয়টা।
কোথায় গেল মেয়েটা?
বেশ কিছুক্ষণ পায়চারি করল লুদভিগ। মনে মনে গালি দিচ্ছে নিজেকে। ভুল করেছে এখানে এসে। ওই মেয়ে আসলে আসবে না। রাস্তা থেকে কয়েকটা নুড়িপাথর তুলে বরফের প্রান্তরে ব্যাঙবাজি খেলতে গিয়ে ব্যর্থ হলো। একটু পর বেগ আসতে ঝোপের ধারে প্রস্রাব করল।
সাড়ে নয়টায় খোলা জায়গায় শীতে প্রায় মরার দশা হলো তার। এরই ভেতর অর্ধেক খালি হয়েছে থার্মোস। সকাল দশটায় বুঝল, আসবে না ওই মেয়ে। সময় নষ্ট করছে সে।
বিড়বিড় করে গালি দিয়ে মার্সিডিয়ের সামনে পৌঁছুল লুদভিগ। আনমনে বলল, ‘সমস্যা কী বেটির? দেখা করবে না, ভাল কথা, কিন্তু খামোকা ভোগানোর মানেটা কী?’ গাড়িতে উঠে ইগনিশনে চাবি ভরল সে। হিটার চালু হতেই কমতে লাগল শীত। আবারও কাকে যেন গালি দিয়ে কমিয়ে দিল ব্লোয়ারের গতি। এবার ফিরবে শহরে। কিন্তু ইঞ্জিন চালু করতেই লুদভিগের মাথার পেছনে ঠেসে ধরা হলো পিস্তলের বরফ-ঠাণ্ডা মাল। সেফটি ক্যাচ অফ করার ধাতব আওয়াজটা বোমার মত কানে লাগল লুদভিগের।
পেছন থেকে এল শীতল একটা পুরুষ কণ্ঠস্বর: ‘হাত নাড়াতে যেয়ো না। একটু নড়লেই খুন হয়ে যাবে।’
স্থির হয়ে গেল লুদভিগ।
পেছনের সিট থেকে সামনে ঝুঁকে লুদভিগের হোলস্টার থেকে সিগ সাওয়ার পিস্তলটা নিয়ে নিল রানা। শেষপর্যন্ত গুলি ভরা অস্ত্র পেয়ে খুশি। মনোযোগ দিয়ে দেখছে সার্জেন্টকে। লোকটা ভালুকের মত বিশাল। বাঁদরের পাছার মত লালচে মুখ। হাতাহাতি মারপিটে অভ্যস্ত। ক’বার নাক ভেঙেছে আল্লাই মালুম। বিপজ্জনক লোক। বেমক্কা যদি এই লোকের একটা ঘুষি লেগে যায় চোয়ালে তবে অন্তত একঘণ্টার জন্যে ঘুমিয়ে পড়বে রানা।
ঠোঁট বাঁকা করে বলল লুদভিগ, ‘কী চাও আমার কাছে?’
জবাব দিল না রানা।
ঘুরে তাকাতে চাইল ডিটেকটিভ সার্জেন্ট। সুযোগ পেলে দু’হাতে ছিঁড়ে নেবে পেছনের লোকটার ঘাড় থেকে মাথা। ‘তুমি যদি আমার মেয়েটাকে কিডন্যাপ করা সেই শুয়োরের বাচ্চা হও, তো বলে দিচ্ছি: ওকে নিরাপদ জায়গায় সরিয়ে দিয়েছি। চাইলেও ওকে আর কিডন্যাপ করতে পারবে না।’
‘আমি কেন তোমার মেয়েকে কিডন্যাপ করব?’ জানতে চাইল রানা।
দ্বিধায় পড়ল লুদভিগ। অদ্ভুত প্রশ্ন তুলেছে পেছনের লোকটা। তার জার্মান উচ্চারণ নিখুঁত হলেও সেটার ভেতর অন্য দেশের টান রয়েছে। আমেরিকান? ব্রিটিশ? নাকি উপমহাদেশীয়? মাথা না ঘুরিয়ে চোখের কোণে তাকে দেখতে চাইল লুদভিগ। তবে কান ছাড়া কিছুই দেখল না। ব্যাটা খুব সতর্ক। আড়াল করে রেখেছে নিজের মুখ। কিন্তু কে এই লোক?
‘কারণ, ভাল করেই জেনে গেছি, তুমিই খুন করেছ অ্যালেক বেকারকে,’ টোপ ফেলল লুদভিগ। পরক্ষণে ডাহা মিথ্যা বলল, ‘ওই খবর শুধু আমি জানি, তা ভেবো না। কাজেই আমাকে খুন করলেও রেহাই পাবে না।’
‘অ্যালেক বেকার আমার বন্ধু ছিল,’ বলল রানা। ‘তবে কেউ না কেউ তাকে খুন করেছে। আমি এসেছি সেই খুনি বা খুনিদেরকে খুঁজে বের করে প্রতিশোধ নিতে।’ খালি .৪৫ পিস্তল বেল্টে গুঁজল ও। পুলিশের নাইন এমএম সিগ সাওয়ার পিস্তলটা পুরোপুরি লোডেড, তবে ওর মনে হচ্ছে না ওটা কাজে লাগাতে হবে।
লুদভিগ কেইলম্যানের আধঘণ্টা আগে এখানে হাজির হয়েছে রানা। লুকিয়ে ছিল পাইনের জঙ্গলে। প্রচুর সময় নিয়ে খেয়াল করেছে পুলিশের লোকটাকে। সে অন্য কাউকে গোপনে আনলে, আগেই জেনে যেত। তা ছাড়া, মনের ভেতর পাপ থাকলে বাচ্চাদের মত এদিকে-ওদিকে পাথর ছুঁড়ত না লুদভিগ। অন্য কেউ সঙ্গে থাকলে ভুলেও খোলা জায়গায় প্রস্রাব করত না। খুব ঠাণ্ডা মাথার লোক হলেও বারবার তার চোখ যেত যেখানে লুকিয়ে আছে তার সঙ্গী। মাথার পেছনে পিস্তলের মা ধরার পরেও অস্বাভাবিক প্রতিক্রিয়া নেই লোকটার। রানা জেনে গেছে, এ কোনও বিপদ ডেকে আনবে না। তবে পুরো বিশ্বাস করা যায় না।
‘থার্মোসে কফি আছে?’ জানতে চাইল রানা।
লুদভিগ বুঝল, মাথার পেছন থেকে সরে গেছে পিস্তল। খুব ধীরে ঘুরে রানার দিকে তাকাল সে। যেভাবে ভ্রূকুটি করেছে, যেন নীরবে বলছে: অ্যাই, আমার পিস্তল তোমার হাতে কেন? এক্ষুণি ফেরত দাও!’
‘তোমার খারাপ মতলব আছে কি না, নিশ্চিত না হয়ে উপায় ছিল না,’ থার্মোসের দিকে আঙুল তাক করল রানা। ‘দেবে এক কাপ?’ হিটারের গুণে স্বাভাবিক হয়ে উঠেছে গাড়ির ভেতরটা। কয়েক ঘণ্টা বরফ-ঠাণ্ডা পরিবেশে দাঁড়িয়ে বা বসে হাড়গোড় শীতে জমে গেছে ওর।
‘ঠাণ্ডা হয়ে গেছে,’ বলে থার্মোস রানার দিকে বাড়িয়ে দিল লুদভিগ।
বামহাতে নিয়ে দুই পায়ের ফাঁকে থার্মোস রাখল রানা। ওটার মুখ খুলে কাপে ঢেলে নিল মৃদু উষ্ণ কফি। একবারের জন্যে নড়ল না ডানহাতের পিস্তলের নল। দুই ঢোকে কাপ খালি করে থার্মোসের মুখ আটকে ফেরত দিল লুদভিগের হাতে।
পুলিশ অফিসার বুঝেছে, খুন করতে এখানে আসেনি এই লোক। ‘এমিলিয়া বেকারের কে হও তুমি?’ জানতে চাইল লুদভিগ। ‘বয়ফ্রেণ্ড? হাসব্যাণ্ড?’
‘না। আমি ওর পারিবারিক বন্ধু।’
‘অপেরা তারকারা আজকাল সশস্ত্র বন্ধু নিয়ে ঘোরে?’
মৃদু হাসল রানা। ‘অ্যালেক যখন আর্মিতে ছিল, সেসময়ে আমার সঙ্গে বন্ধুত্ব হয়েছিল ওর।’
মাথা দোলাল লুদভিগ। বুঝে গেছে, এই লোক আগে আর্মিতে ছিল। নইলে চোখ এড়িয়ে হাজির হতে পারত না। সহজ সুরে জানতে চাইল সে, ‘তোমার নাম কী?’
‘আমাকে রানা নামে ডাকতে পারো।’
‘আমার নাম লুদভিগ কেইলম্যান।’
‘পরিচিত হয়ে খুশি হলাম, লুদভিগ। এবার কিছুক্ষণ ড্রাইভ করো। এ সময়ে তোমার কাছ থেকে জেনে নেব অ্যালেকের মৃত্যুর বিষয়ে জরুরি কিছু তথ্য। তারপর সন্তুষ্ট হলে বা বিশ্বাস করতে পারলে, তোমাকে নিয়ে যাব এমিলিয়া বেকারের ওখানে।মধ্য ভিয়েনার সরু এক রাস্তার ধারে মার্সিডিয গাড়িটা রাখল লুদভিগ কেইলম্যান। একটু দূরেই ছোট এক হোটেল। উল্টো দিকেই ভিয়েনা স্টেট অপেরা হাউস। গাড়ি থেকে নেমে লুদভিগকে নিয়ে হোটেলের দিকে পা বাড়াল রানা। ও চেয়েছে লিয়ার সঙ্গে লুদভিগের দেখা হোক শহরের ব্যস্ত এলাকায়। তাতে কমবে বিপদের ঝুঁকি। শুধু তাই নয়, লিয়াকে কেউ চিনে ফেললেও চট্ করে ছুটে আসবে না অটোগ্রাফ নেয়ার জন্যে। মিউযিক তারকারা ভিয়েনার এদিকে সাধারণ মানুষের জন্যে নতুন কোনও আকর্ষণ নয়।
স্যাচার ক্যাফেতে গিজগিজ করছে অসংখ্য মানুষ। সামনে ক্রিসমাসের ছুটি, তাই কেনাকাটার ফাঁকে অনেকেই নাম করা এই ক্যাফেতে এসে সকালের কফি বা দু’একটা কেক খেয়ে আবারও বেরিয়ে যাচ্ছে। পেছনের কোণে একটা টেবিলে লুদভিগকে নিয়ে এল রানা।
‘এমিলিয়া বেকার কোথায়?’ চেয়ারে বসে জানতে চাইল সার্জেন্ট। ভেবেছে অপেক্ষা করছে মেয়েটা। তবে আশপাশে নেই সে। বিরক্ত বোধ করছে লুদভিগ। এ ধরনের হৈ-চৈ ভরা জায়গা দু’চোখে দেখতে পারে না।
‘একঘণ্টা পর দেখা হবে,’ বলল রানা, ‘এরই ভেতর ওকে নিয়ে ফিরব।’
ভুরু কুঁচকে ফেলল লুদভিগ। ‘কপাল!’
‘তোমার ওপর চোখ রাখবে আমার লোক,’ মিথ্যা বলল রানা, ‘তুমি কোথাও ফোন করলে, বা কারও সঙ্গে যোগাযোগ করলে, জেনে যাব। সেক্ষেত্রে আমাকে আর দেখবে না। অবশ্য দূর থেকে গুলিটা করব তোমার বুকে বা মাথায়। আমার কথা বুঝতে পেরেছ?’
‘পরিষ্কার। এত সুন্দরভাবে বুঝিয়ে দেয়ায় ধন্যবাদ!’
মৃদু হাসল রানা। ‘সতর্ক না হয়ে উপায় নেই, লুদভিগ।’ উপমহাদেশীয় লোকটা বিদায় নিতেই বিরক্ত চোখে মেন্যু দেখল লুদভিগ। কিছুক্ষণ পর কালো কফি ও মাখন দেয়া বিস্কুটের অর্ডার দিল। খুব ধীরে পেরোল পরের একটা ঘণ্টা। রানা সম্পর্কে বেশ কিছু ধারণা জন্মে গেল তার মনে।
লুদভিগ জানে না, ক্যাফে থেকে বেরিয়ে অ্যালবার্টিনা প্রাসাদের কাছে ট্রামে উঠেছে রানা। দানিউব ক্যানেলের ওদিকে সস্তা এক হোটেলে ওর জন্যে অপেক্ষা করছে লিয়া।
লুদভিগ চতুর্থ কফির কাপ শেষ করেছে, এমনসময় স্যাচার ক্যাফেতে লিয়াকে নিয়ে ঢুকল রানা। ওর টেবিলের দিকে সুন্দরী এক মেয়ে আসছে দেখে উঠে দাঁড়িয়ে শুভেচ্ছা জানাল ডিটেকটিভ সার্জেন্ট। রানার দিকে চেয়ে বলল, ‘আমি ভেবেছি তুমি আর ফিরবে না।’
‘আরেকবার কফি?’ জানতে চাইল রানা।
‘পায়ের বুড়ো আঙুল থেকে গলা পর্যন্ত কফিতে ভরে গেছে,’ মাথা নাড়ল লুদভিগ। ‘আর নয়।’
সানগ্লাস খুলে টেবিলে রাখল লিয়া। দীর্ঘ চুল এখন পনিটেইল করা। মাথায় উলের হ্যাট। লিয়ার পাশের সিটে বসল রানা।
কৌতূহলী চোখে লুদভিগকে দেখছে লিয়া। ‘ভুল না হয়ে থাকলে আমার ভাইয়ের ব্যাপারে কিছু তথ্য দেবেন আপনি।’
‘প্রথম থেকে লিয়াকে বলো,’ জানাল রানা।
অতীত থেকে শুরু করল লুদভিগ। মাঝে মাঝে ব্যাখ্যা দিচ্ছে নানান ঘটনার। মন দিয়ে শুনছে লিয়া। মেরি বার্নলে বা জেনিসা ব্রোসেট নামের মেয়েটার সঙ্গে কীভাবে আবারও দেখা হলো, খুলে বলল লুদভিগ। এ-ও জানাল, ওই দুটো নামই ছিল নকল। মেরি বার্নলে অধ্যায় তৈরি করা হয়েছিল হত্যাকাণ্ড আড়াল করতে। পকেট থেকে নাইন এমএম গুলির খোসা ভরা প্লাস্টিকের ব্যাগ টেবিলে রাখল সে। গম্ভীর কণ্ঠে বলল, ‘ওই লেকের তীরে পেয়েছি গুলির এসব খোসা।’
ওগুলো দেখে জানতে চাইল লিয়া, ‘একটা কথা বুঝতে পারছি না। আমার ভাই তো মারা গেছে পানিতে ডুবে, তা হলে গুলির কথা উঠছে কেন?’
‘কারণ, বেকারের পায়ের কাছে গুলি করে ফাটিয়ে দেয়া হয় লেকের বরফের মেঝে। ফলে তলিয়ে গিয়ে মৃত্যু হয় তার।’
দৃশ্যটা ভাবতে গিয়ে চোখ বুজে ফেলল লিয়া। ফ্যাকাসে হয়েছে দু’গাল। ওর কাঁধে হাত রেখে নীরবে শক্তি জোগাতে চাইল রানা।
একটু পর লুদভিগ জানাল, অ্যালেক বেকারের কেসটা আবারও চালু করতে চেয়েছিল। কিন্তু এর ফলে ওকে ভয় দেখাতে স্কুল থেকে কিডন্যাপ করে নিয়ে যাওয়া হয় ওর মেয়েকে। শুধু তাই নয়, মাত্র একদিনের ভেতর অবসরে পাঠানো হয় ওর বহু বছরের চেনা পুলিশ চিফকে। তার বদলে যাকে বসিয়ে দেয়া হয় ওই অফিসে, হাজারবার অনুরোধ করলেও নতুন করে ওই কেস চালু করবে না সে।
উদ্বিগ্ন হয়ে জানতে চাইল লিয়া, ‘এমিলি এখন কোথায়?’
‘নিরাপদ জায়গায়। ওর কোনও বিপদ হবে না।’
‘কানে জখমওয়ালা লোকটার ব্যাপারে আমাকে বলেছ, এবার তার কথা ওকেও জানাও,’ বলল রানা।
এমিলির কাছ থেকে যেসব তথ্য পেয়েছে, লিয়াকে জানাল লুদভিগ।
সব শুনে বিস্ফারিত চোখে রানাকে দেখল লিয়া। নিচু গলায় বলল, ‘কানের লতি ছেঁড়া লোকটা ছিল অ্যালেকের ভিডিয়ো ক্লিপে!’
‘কীসের ভিডিয়ো ক্লিপ?’ জানতে চাইল লুদভিগ।
‘নির্জন জায়গায় কমপিউটার দরকার,’ বলল রানা। ‘সহজেই পাব,’ জানাল লুদভিগ। চেয়ার ছেড়ে চলে গেল ক্যাশ কাউন্টারে। নিজের পুলিশ আইডি দেখিয়ে ম্যানেজারের সঙ্গে কথা বলল। পাঁচ মিনিট পর হোটেলের পেছনে রানা, লিয়া ও লুদভিগের জন্যে ছোট এক কনফারেন্স রুম ছেড়ে দেয়া হলো। দীর্ঘ টেবিলের ধারে বসে কমপিউটারের ড্রাইভে সিডি-রম ভরল রানা।
নীরবে ভিডিয়ো ক্লিপ দেখতে লাগল লুদভিগ। শেষ দিকে মানুষটার জিভ কেটে নেয়ার পর পেটে ছোরা ঢুকিয়ে দেয়া দেখে কুঁচকে গেল তার দুই ভুরু। দৃশ্যগুলো দেখবে না বলে আগেই টেবিল ছেড়ে জানালার কাছে গিয়ে বাইরে যানবাহনের গতিবিধি দেখছে লিয়া।
পুরো ভিডিয়ো ক্লিপ শেষে বড় করে শ্বাস নিল লুদভিগ। বেসুরো কণ্ঠে জানতে চাইল, ‘রানা, তোমার ধারণা এই ঘটনা ঘটেছে ভিয়েনায়?’
‘সময়টা খেয়াল করো,’ বলল রানা, ‘ফিল্ম তৈরি হয়েছে অ্যালেক মারা যাওয়ার কিছুক্ষণ আগে। মন্দিরটা ভিয়েনা থেকে বেশি দূরে নয়। বিশাল পুরনো কোনও বাড়ির করিডোর দেখেছ।’
‘খুন হওয়া লোকটাকে চেনা-চেনা লাগছে,’ বলল লুদভিগ, ‘কোথাও না কোথাও দেখেছি। তবে ঠিক মনে পড়ছে না।’
‘আর পেছনের দিকে কানে ক্ষত হওয়া লোকটা?’ জানতে চাইল রানা।
ধীরে ধীরে মাথা দোলাল লুদভিগ। ‘এমিলির কাছ থেকে যতটা জেনেছি, ওই একই লোক কিডন্যাপ করেছিল ওকে।’
‘আরেকটা প্রশ্ন,’ বলল রানা, ‘কোবরা নামটা শুনে তোমার কিছু মনে পড়ছে?’
‘না। সাপের নামে নাম এমন কাউকে আমি চিনি না।’
‘আসল নাম নয়,’ বলল রানা।
‘ডিস্কে আরও কিছু আছে?’ জানতে চাইল লুদভিগ। ‘কয়েকটা ছবি।’
‘দেখাও। হয়তো বেরিয়ে আসবে নতুন কিছু।’
ভিডিয়ো ক্লিপ সরিয়ে মনিটরে ইমেজ আনল রানা। এক এক করে ছবি দেখতে গিয়ে মাথা নাড়ছে লুদভিগ। তবে একটু পর হঠাৎ করেই বলল, ‘একমিনিট! পিছিয়ে যাও! অন্যকিছু দেখতে পেয়েছি!’
সামনে ডাবল টুলে বসে পিয়ানো বাজাচ্ছে অ্যালেক। পার্টি চলছে বড় কোনও ঘরে। চোখ সরু করে ছবির দিকে চেয়ে আছে ডিটেকটিভ সার্জেন্ট। সাগর কলার মত পুরু আঙুল রাখল অ্যালেকের পাশের পিয়ানিস্টের ওপর। চাপা স্বরে বলল, ‘ওকে চিনি। নাম জোসেফ গ্রাফহসলার।’
মাত্র একবার তাকে দেখেছে লুদভিগ। সিলিং ফ্যানের দণ্ড থেকে দড়িতে ঝুলছিল লাশ। তবে সে যে জোসেফ গ্রাফহসলার, তাতে কোনও সন্দেহ নেই।
‘একটু খুলে বলো,’ অনুরোধ করল রানা।
‘মিউযিকের ছাত্র ছিল জোসেফ,’ বলল সার্জেন্ট,
‘জানতাম না সে অ্যালেক বেকারের বন্ধু।’
‘আমরা তার সঙ্গে কথা বলতে পারব?’ জানালার কাছ থেকে জানতে চাইল লিয়া।
‘সম্ভব নয়,’ বলল লুদভিগ।
‘কেন?’ জানতে চাইল রানা। ‘মারা গেছে?’
মৃদু মাথা দোলাল সার্জেন্ট। ‘রহস্যজনকভাবে ওই একই রাতে মারা গেছে সে-ও।’
‘একই রাতে,’ বিড়বিড় করল লিয়া। ফিরে এসে বসল চেয়ারে।
মেয়েটার চোখে কষ্ট দেখেও যা বলার সরাসরি জানাল লুদভিগ, ‘ধরে নেয়া হয়েছে আত্মহত্যা করেছে সে। কিন্তু ওই কেসে সন্তুষ্ট হতে পারিনি। খোঁজ নেয়ার সুযোগও দেয়া হয়নি আমাকে। ব্যাপারটা ছিল খুবই সন্দেহজনক।’
‘কী কারণে সন্দেহজনক?’ জানতে চাইল রানা।
‘বহু আত্মহত্যা দেখেছি,’ বলল লুদভিগ। ‘তাদের কোন না কোন কারণ থাকে আত্মহত্যা করার। কিন্তু জোসেফ গ্রাফহসলারের কোনও কারণ ছিল না। অন্তত আমি খুঁজে পাইনি। বরং বলা উচিত, বেঁচে থাকার যথেষ্ট কারণ ছিল তার। তা ছাড়া, পর পর দুটো কাকতালীয় ঘটনা হজম করতে পারিনি। একই রাতে মারা গেল দু’জন মিউযিশিয়ান। তা-ও
একইসময়ে। মাঝে মাত্র কয়েক কিলোমিটার ব্যবধান। একজন মরল দুর্ঘটনায়, অন্যজন আত্মহত্যা করল কারণ ছাড়াই। গোটা ব্যাপারটা কিন্তু খুবই অস্বাভাবিক।’
‘এখন জানা যাচ্ছে অ্যালেককে চিনত সে,’ যোগ করল রানা।
মাথা দোলাল লুদভিগ। এ কারণে ব্যাপারটা আরও বেশি রহস্যজনক। মৃত্যুদুটোর ভেতর কোন না কোন সম্পর্ক আছে। জোসেফের কাছে অপেরার টিকেট পেয়েছিলাম।’ লিয়ার দিকে তাকাল সার্জেন্ট। ওই দিন ভিয়েনায় প্রথমবারের মত অপেরায় দেখানোর কথা ছিল আপনার অভিনীত ম্যাকবেথ।’
‘বাতিল করেছি সেই শো,’ বলল লিয়া। ‘রিহার্সেল চলছে, এমনসময় খবর এল মারা গেছে আমার ভাই।’
‘ও-দুটো ছিল প্রাইভেট স্টাটসোপার বক্সের টিকেট,’ বলল লুদভিগ। ‘কিনতে গেলে লাগবে ব্রিফকেস ভরা ইউরো। কিন্তু জোসেফের মত সাধারণ একজন ছাত্রের পক্ষে ওই টিকেট কেনা কোনভাবেই সম্ভব ছিল না। তার আর্থিক দিকটা তদন্ত করে দেখেছি। পারিবারিকভাবে সচ্ছল ছিল না। তখন মনে হলো, কেউ না কেউ উপহার হিসেবে টিকেট দুটো দিয়েছে। কিন্তু জোসেফকে কে দিল টিকেট, তা আর জানতে পারিনি।’
‘অ্যালেক দিয়ে থাকতে পারে,’ বলল লিয়া। ‘ও ভাই বলে আমার যে-কোনও পারফর্মেন্সের সময় ফ্রি টিকেট পেত। জোসেফের কাছে টিকেট থাকাটা অস্বাভাবিক নয়।’
‘তা হলে ধরে নেব পরস্পরকে ভাল করেই চিনত তারা,’ বলল লুদভিগ।
‘কখনও জোসেফের কথা বলেনি অ্যালেক, জানাল লিয়া, ‘তবে তার মানে এই নয় যে ওর সব বন্ধুকে আমি চিনতাম।’
‘ধরে নিলাম জরুরি কিছু জেনে যাওয়ায় খুন হয় অ্যালেক, কিন্তু সেক্ষেত্রে কেন খুন হলো জোসেফ?’ বলল রানা।
‘কারণ ওরা দু’জনই হয়তো ওই মন্দিরে সেই লোকের মৃত্যুটা দেখে ফেলে,’ বলল লিয়া।
মাথা নাড়ল রানা। ‘এটা পরিষ্কার, ওই ক্লিপ তুলেছে মাত্র একজন। একা ওখানে ছিল অ্যালেক। ওরা দলে দু’জন হলে তাদের কথা শুনতে পেতাম। বা অ্যালেক দৌড়ে পালিয়ে যাওয়ার সময় জোসেফের ছবিও দেখতাম।’
‘হয়তো জরুরি কিছু জেনে যায় গ্রাফহসলার,’ বলল লিয়া, ‘তাকে হয়তো সব খুলে বলেছিল অ্যালেক। বা দেখিয়েছিল ভিডিয়ো ক্লিপ।’
‘হয়তো,’ বলল রানা। ‘তবে আমার মনে হয় না কাউকে ক্লিপ দেখাবার সময় পেয়েছে অ্যালেক। হয়তো ফোনে কথা বলে থাকতে পারে।’
‘বা একই সঙ্গে কোনও পরিকল্পনা করেছিল ওরা।’
লিয়ার কথাটা ভেবে দেখল রানা। ‘আমাদের আরও তথ্য দরকার। কথা বলতে চাই গ্রাফহসলার পরিবারের সঙ্গে।’
‘পুলিশকে যা বলেছে, তার বেশি কিছু জানাতে পারবে না,’ বলল লুদভিগ।
‘তবুও কথা বলব।’ কী যেন ভেবে নিয়ে একটু পর বলল রানা, ‘এরার অন্য প্রসঙ্গ: তোমার মেয়ে এমিলিকে কোথায় সরিয়ে দিয়েছ?’
মৃদু হাসল ডিটেকটিভ সার্জেন্ট। ‘তার মানে, পরস্পরকে বিশ্বাস করতে শুরু করেছি আমরা, তাই না?’
‘নইলে তোমাকে এখানে আনতাম না,’ বলল রানা, ‘অনেক আগেই লাশ হয়ে যেতে গাড়ির ভেতর।’
‘ধন্যবাদ,’ তিক্ত হাসল লুদভিগ। ‘ঠিক আছে। এমিলি আছে একটা কনভেন্টে। ওটার মাদার সুপিরিয়র হচ্ছেন আমার পুরনো এক বান্ধবী।’
‘জায়গাটা কি খুব কাছে?’
‘না, এই দেশেই নয়,’ বলল লুদভিগ, ‘সীমান্ত পেরিয়ে যেতে হবে স্লোভেনিয়ায়। গাড়িতে করে যেতে লাগবে অন্তত পাঁচ থেকে ছয় ঘণ্টা। জায়গাটা পাহাড়ে।’
‘নিরাপদ?’
‘নিঃসন্দেহে। কেউ জানে না ওখানে আছে আমার সেই বান্ধবী। এমন কী কলিগরাও জানে না জায়গাটার কথা।’
সরাসরি লুদভিগের চোখে তাকাল রানা। ‘ওখানে কি লিয়াকে রাখা যাবে?’
‘কী বললে?’ মুহূর্তে রেগে গেল লিয়া।
কোনও জবাব দিল না রানা।
কী যেন ভাবছে লুদভিগ। একটু পর মাথা দোলাল। ‘আমি তো কোনও সমস্যা দেখি না।’
‘গুড,’ বলল রানা। ঘুরে তাকাল লিয়ার দিকে। ‘এবার আরও বড় বিপদে পড়ছি। সব শেষ হওয়া পর্যন্ত নিরাপদ কোথাও তোমাকে রাখতে চাই।’
‘আগেও এসব নিয়ে কথা হয়েছে,’ তপ্ত স্বরে বলল লিয়া। ‘আমি কোথাও যাব না।’
কঠোর হলো রানার চোখের চাহনি। নিচু গলায় বলল, ‘তোমাকে বলেছি আয়ারল্যাণ্ডে যাও। তুমি গেলে না। এরপর তোমার কথা রাখতে গিয়ে কী ধরনের বিপদ হয়েছে, সেটা ভাল করেই তুমি জানো।’
‘আমাকে কোথাও সরিয়ে দেবে, তা হবে না, মাথা নাড়ল লিয়া। ‘আমি এর শেষ দেখে ছাড়ব। নির্জন কোথাও দিনের পর দিন অপেক্ষা করব তোমার ফোনের জন্যে, সে আশার গুড়ে বালি।’
‘সেক্ষেত্রে জরুরি সিদ্ধান্ত নিতে হবে তোমাকে,’ বলল রানা, ‘হয় আমার মত করে শেষ করব গোটা ব্যাপারটা, নইলে বাদ দেব সবই। সেক্ষেত্রে তুমি আবারও ভাড়া করবে স্টেরয়েড ভরা আরেকদল বাঁদরকে। তবে তার ফলাফল ভাল না-ও হতে পারে।’
লুদভিগ বুঝে গেল, ভীষণ রেগে গেছে যুবক। তাতে কাজও হলো। মুখ নিচু করে নিল লিয়া। একটু পর দীর্ঘশ্বাস ফেলে বলল, ‘আমি পাগল হয়ে যাব, রানা। সর্বক্ষণ দুশ্চিন্তা হবে তোমার জন্যে।’
‘কিন্তু তুমি থাকবে নিরাপদে,’ বলল রানা। ‘আর তুমি বিপদে না থাকলে মনোযোগ দিয়ে নিজের কাজ করতে পারব আমি।’
‘রানা ঠিকই বলেছে,’ সায় দিল লুদভিগ।
আবারও দীর্ঘশ্বাস ফেলল লিয়া। রানার দিকে তাকাল। ‘ঠিক আছে, তুমিই জিতলে।’
লুদভিগকে বলল রানা, ‘তা হলে জানিয়ে দাও কোন্ পথে ওই কনভেন্টে যাব।’
হাসল সার্জেন্ট। ‘আরও ভাল কিছু করব।’অটোবান ধরে ঝড়ের বেগে ছুটে চলেছে মার্সিডিয গাড়িটা। দক্ষিণের গ্র্যায পার করে উলফবার্গ পেছনে ফেলে পৌঁছে গেল ক্ল্যাগেনফুর্ট-এ। সীমান্ত পেরিয়ে ঢুকল স্লোভেনিয়ায়। পুলিশ আইডির গুণে কাগজপত্র না দেখেই ছেড়ে দেয়া হলো রানা, লিয়া ও লুদভিগ কেইলম্যানকে।
একসময় কাছে চলে এল ব্লেড লেক। ততক্ষণে নেমে গেছে রাতের আঁধার। শুরু হয়েছে তুমুল তুষারপাত। ঘন অরণ্যে ভূতের মত দেখাল সাদা ত্রিকোণ গাছগুলো। মাঝে মাঝে ডাল থেকে ঝুপ করে পড়ছে তুষার। ক্রমেই আরও সরু হলো পথ। ড্রাইভ করতে গিয়ে আরও বেশি মনোযোগ দিতে হলো কেইলম্যানকে। কাঁচের ওপাশে নাকের কাছে এদিক-ওদিক সরছে ওয়াইপার। চেয়ে থাকলে কেমন যেন ঘোর আসে মনে। পেছনের সিটে শুয়ে ঘুমিয়ে পড়েছে লিয়া। নীরবে গাড়ি নিয়ে এগিয়ে চলেছে লুদভিগ। সেই প্রথম থেকে সবকিছু তাকে খুলে বলছে রানা।
‘দি অর্ডার অভ রা,’ নাক দিয়ে ঘোঁৎ আওয়াজ তুলল লুদভিগ। ‘এসব গাঁজাও বিশ্বাস করতে হবে?’
‘এক আফ্রিকান স্বৈরশাসককে চিনতাম,’ বলল রানা, ‘মাথার ওপর টিনের মুকুট চাপিয়ে ঘোষণা দিয়েছিল, সে আসলে দেবতা। তার কথা শুনে সবার হাসি পেত। কিন্তু ওই লোক যখন মানুষের হাত-পা কেটে খেতে বাধ্য করল তাদেরকেই, শুকিয়ে গেল সবার হাসি।’
‘বলো কী!’ চমকে গেছে লুদভিগ।
‘এরা নিজেদেরকে কী বলে, তা নিয়ে আমার মাথা-ব্যথা নেই। যা করছে, তাতে অত্যন্ত বিপজ্জনক পশু বলেই তাদের মনে হয়েছে আমার।’
পুরো একমিনিট চুপ থাকল লুদভিগ, তারপর জানতে চাইল, ‘ওই টিনের মুকুট পরা স্বৈরশাসকের কী হলো?’
হাসল রানা। ‘একদিন সুযোগ পেয়ে তাকে ধরে ফেলল কয়েকজন মিলে। তারপর মেরে পুড়িয়ে খেয়ে নিল।’
ওদের গন্তব্য জুলিয়ান আল্পসের গভীরে তুষারে ছাওয়া পাহাড়ি এক উপত্যকা। আঁকাবাঁকা, এবড়োখেবড়ো সরু পথ। তার ওপর চলছে তুমুল তুষারপাত। দুর্ঘটনা এড়াতে গাড়ি থামিয়ে চাকার সঙ্গে লোহার শেকল বেঁধে নিল ওরা। বেশ কিছুক্ষণ পর বহুদূরে ছোট কিছু আলো দেখাল লুদভিগ। ‘ওই যে সেই কনভেণ্ট।‘
পৌঁছুতে পৌঁছুতে অন্ধকারের কালো চাদরে ডুবে গেল আশ্রম। ভাঙা দেয়ালে হুমড়ি খেয়ে পড়ল মার্সিডিযের উজ্জ্বল সাদা আলো। পরের মিনিটে ওরা ঢুকল খিলান দেয়া চওড়া এক গেট দিয়ে ভেতরের ছোট্ট উঠানে। ছড়িয়ে ছিটিয়ে আছে কিছু পুরনো দালান। রানার ধারণা হলো, ওগুলোর বয়স অন্তত পাঁচ শ’ বছর তো হবেই। বয়সের ভারে কালো হয়েছে ওক কাঠের প্রধান দরজাটা। ওটা আরও পোক্ত করতে বুকে গেঁথে দেয়া হয়েছে লোহার গজাল। দু’পাশ থেকে খিলানে উঠেছে আইভি লতা।
মার্সিডিয থেমে যেতেই খিলান দেয়া এক জানালায় দেখা দিল নরম আলো। ক্র্যাচ-ক্র্যাচ আওয়াজে খুলে গেল সামনের দালানের দরজা। লাফ দিয়ে বেরিয়ে গাড়িটার দিকে ছুটে এল পিচ্চি এমিলি। দরজার চৌকাঠে এসে দাঁড়ালেন নানদের পোশাক পরনে দীর্ঘকায়া এক মহিলা, হাতে তেলের লণ্ঠন অন্তত সত্তর বছর হবে তাঁর বয়স। তবে এখনও তিনি ঋজু। দৃঢ় পায়ে এলেন গাড়ির দিকে।
ইঞ্জিন বন্ধ করে গাড়ি থেকে নেমে পড়ল লুদভিগ, রানা ও লিয়া। লম্বা জার্নি করে আড়ষ্ট হয়েছে ওদের দেহের পেশি। আড়মোড়া ভেঙে স্বাভাবিক হতে চাইল। তবে সে- সুযোগ নেই লুদভিগের। ওর বুকে ঝাঁপিয়ে পড়ল এমিলি 1 দালান থেকে ছুটে এল বিশাল এক রটওয়েইলার কুকুর। হামলে পড়ল সার্জেন্টের ওপর। দুই পা মনিবের কাঁধে তুলে আচ্ছামত চেটে দিল সারা মুখ।
লণ্ঠন হাতে কাছে এসে থামলেন বয়স্কা নান। নরম সুরে তাঁকে শুভেচ্ছা জানাল লুদভিগ। পরিচয় করিয়ে দিল রানা ও লিয়ার সঙ্গে। ‘ইনিই আমার বান্ধবী মাদার বোমেইস্টার।’
দু’চার কথার পর অতিথিদেরকে লণ্ঠনের আলোয় পথ দেখালেন মাদার সুপিরিয়র। উঠান পেরিয়ে ওরা চলে এল আরেকটা খিলানযুক্ত দরজার কাছে। রানা ও লিয়ার পেছনে আসছে লুদভিগ ও এমিলি। মহাব্যস্ত হয়ে ওদেরকে ঘিরে ছোটাছুটি করছে মস্তবড় কুকুরটা।
একপাশে গোয়াল। ওখান থেকে এল গরুর মলত্যাগের মশমশে আওয়াজ। রাতের শীতল বাতাসে নতুন খড় ও গোবরের গন্ধ। আশ্রমের পেছনে দেয়াল-ঘেরা ছোট একটা খামারবাড়ি। খিলানযুক্ত দরজা পেরিয়ে সবাইকে নিয়ে ওখানে গিয়ে থামলেন মাদার বোমেইস্টার। লিয়াকে বললেন, ‘তুমি এখানেই থাকবে, বাছা।’
তাঁকে ধন্যবাদ জানাবার পর জিজ্ঞেস করল লিয়া, ‘আপনাদের কোন সমস্যা হবে না তো?’
‘বহু বছর এখানে থেকেছে কেয়ারটেকার বার্নার্ড, মৃদু হাসলেন মাদার বোমেইস্টার। ‘কিন্তু এতই বুড়ো হয়ে গেল, অবসর নিয়ে ফিরল ব্লেডে নিজের বাড়িতে। তারপর পেরিয়ে গেছে কয়েক বছর, পড়ে আছে বাড়িটা। তুমি এখানে থাকলে আমাদের কোনও সমস্যা হবে না। তবে সবাই সহ্য করতে পারে না এত সাদামাটা জীবন।’
‘ভয় পাচ্ছি, আপনাদেরকে না বিরক্ত করি,’ বলল লিয়া।
ওর বাহুতে হাত রাখলেন মাদার সুপিরিয়র। ‘লুদভিগের কোনও বন্ধুর কারণে আমরা কখনও বিরক্ত হব না।’
সবাইকে নিয়ে ছোট্ট বাড়িটার ভেতর পা রাখলেন তিনি। আরামদায়ক পরিবেশ। চুলায় পট-পট শব্দে পুড়ছে চ্যালা কাঠ। ‘তোমাদের জন্যে আগুন জ্বেলেছি বটে, তবে আগামীকাল সকালে ছেলেদেরকে আরও কিছু জ্বালানি কাঠ চিরে দিয়ে যেতে হবে।’ ছোট কাবার্ডের দরজা দেখালেন মাদার সুপিরিয়র। ‘ওটার ভেতর পাবে রাবারের বুট আর শীতের জন্যে ভারী জ্যাকেট।’
চুলার ওপরে কাঁচা লোহার গামলা থেকে আসছে খাসির মাংসের স্ট্যুর লোভনীয় সুগন্ধ। কাঠের টেবিলের ওপর রাখা হয়েছে মাটির তৈরি কিছু প্লেট ও কাপ।
কোমল চোখে সবাইকে দেখছেন বৃদ্ধা নান। ভাল করেই বুঝে গেছেন, এরা আছে বড় কোনও বিপদে। তবে কিছুই জিজ্ঞেস করলেন না। ‘ঠিক আছে, এবার বিশ্রাম নাও। এমিলি, চাইলে একঘণ্টা এখানে থাকতে পারো। তবে এরপর এসে সোজা শুয়ে পড়বে বিছানায়।’
ক্লান্তিতে ভেঙে পড়ছে রানা, লিয়া ও লুদভিগ। ডিনার সেরে নেয়ার সময় বুকের সমস্ত কথা উগরে দিল এমিলি। বেশিক্ষণ লাগল না মাংসের স্ট্যু ফুরিয়ে যেতে। আশ্রমের নানদের তৈরি ড্যাণ্ডেলিয়ন ওয়াইন পেয়ে একগ্লাস করে সাবড়ে দিল রানা ও লুদভিগ। একঘণ্টা পেরিয়ে যাওয়ায় একটা লণ্ঠন জ্বেলে নিয়ে ছুটে গিয়ে আশ্রমে ঢুকল এমিলি। প্রাণের চেয়েও প্রিয় মনিবকে ছেড়ে যেতে আপত্তি আছে রটওয়েইল কুকুর জো-র।
‘চিলেকোঠায় তোমার সঙ্গে রাত কাটাতে চাইলে কোনও আপত্তি আছে?’ রানার কাছে জানতে চাইল লুদভিগ।
লালা ঝরা বিশাল কুকুরটাকে দেখল রানা। ‘আমার বাঙ্কে উঠে বুকে চেপে না বসলেই হলো।’
‘শরীর ভেঙে পড়ছে,’ হাই তুলল লুদভিগ। সোজা রওনা হলো কাঠের সিঁড়ির দিকে। ওর পায়ে পায়ে ঘুরছে কুকুরটা।
ঘরে একা হয়ে গেছে রানা ও লিয়া। নিচু গলায় বলল মেয়েটা, ‘একটু হাঁটাহাঁটি করব। তুমি আমার সঙ্গে আসবে?’
দু’জোড়া রাবারের বুট পরে বাড়ি থেকে বেরিয়ে গেল ওরা। সাদা তুষারে পড়ে সন্ধ্যার মত আবছা আলো বিলিয়ে চলেছে রুপালি জ্যোৎস্না। থমথম করছে চারপাশ। দৃশ্যটা অতিপ্রাকৃত। গত কয়েক দিনের তুলনায় এখন অনেক শান্ত হয়েছে লিয়ার মন। রানার পাশে হাঁটতে হাঁটতে বলল, ‘আমি এখানে আসতে চাইনি।’ বুটের চাপে মুটমুট করে ভাঙছে শক্ত তুষার। ‘তবে জোর করে নিয়ে এলে বলে এখন ভাল লাগছে। মনে হচ্ছে আমি এখানে নিরাপদ।’
মাথা দোলাল রানা। ভাল জায়গা খুঁজে বের করেছে লুদভিগ। কারও সাধ্য নেই এখানে এসে খুঁজে নেবে লিয়া বা এমিলিকে। রানার জেনে ভাল লাগছে যে, এখানে খারাপ লাগছে না লিয়ার। আগামীকাল সোজা ফিরবে ভিয়েনায়। লিয়ার বিপদ হবে না জেনে পরিষ্কার মাথা নিয়ে নেমে পড়বে কাজে।
বেশ কিছুক্ষণ পাশাপাশি হাঁটল ওরা। দু’হাত জড় করে নিচু গলায় বলল লিয়া, ‘গ্লাভ্স্‌ পেলে ভাল হতো। বরফ হয়ে যাচ্ছে হাত।’
‘চলো, ফিরে যাই।’
‘না, আরেকটু থাকি। ভাল লাগছে তুমি পাশে আছ। কেউ গুলিও করছে না আমাদেরকে।
দাঁড়িয়ে পড়ে লিয়ার হাতদুটো নিজের হাতে নিল রানা। ‘কী গরম তোমার হাত,’ অবাক হয়ে বলল লিয়া। ‘কী করে এমন করো?’
চোখে চোখ রাখল ওরা। হঠাৎ করেই লিয়া বুঝল, ওরা দাঁড়িয়ে আছে হাতে হাত রেখে মুখোমুখি। চাঁদের আলোয় মৃদু হাসছে রানা। লজ্জা পেয়ে হাত টেনে নিয়ে পিছিয়ে গেল লিয়া। হাতদুটো পকেটে পুরে বিড়বিড় করল, ‘চলো, এবার বরং ফিরে যাই।’
.
পরদিন ভোর ছয়টায় কাজে নামলেন নানরা। প্রথমেই খাবার দিলেন পশু-পাখিগুলোকে। এরপর শুরু হলো সমবেত প্রার্থনা সঙ্গীত। ওটার শেষে দেয়া হলো নাস্তা। ওই সময়ে আশ্ৰম থেকে ছুটে এসে খামারবাড়ির দরজায় থাবা বসাল এমিলি।
আগেই ঘুম থেকে উঠে চুলো জ্বেলেছে রানা। বাচ্চা মেয়েটা দরজায় থাবা দেয়ায় খুলে দিল কপাট। এমিলি ঢুকতেই ওকে বলল, ‘তোমার বাবা এখনও ঘুমাচ্ছেন।’
এমিলির পরনে ওঅটরপ্রুফ অনোরাক ও উলের ভারী প্যান্ট। ‘বাবা তো সুযোগ পেলেই দেরি করে ঘুম থেকে ওঠে,’ হাসতে হাসতে অনোরাকটা খুলে চেয়ারের পিঠে ঝুলিয়ে দিল ও। চেয়ারে বসে দোলাতে লাগল দুই পা।
‘তাই তুমি ভেবেছ সূর্য ওঠার আগেই ডেকে তুলবে বাবাকে?’
খিলখিল করে হাসল এমিলি। ‘আমি ভাবছিলাম বাবাকে দেখাব কীভাবে শুয়োরছানাগুলোকে খাবার দেন সিস্টার বার্য। ওগুলো দেখতে এত সুন্দর না!’
‘না হয় পরেই দেখল তোমার আব্বু? মানুষটা খুব ক্লান্ত।’
‘আমি কি তোমার সঙ্গে বসে থাকতে পারি?’
‘নিশ্চয়ই! নাস্তা তৈরি করে দেব?’
‘মাদার বোমেইস্টার কাবার্ডে কিছু ডিম রেখে গেছেন, ‘ কাবার্ড দেখাল এমিলি। ‘শত শত মুরগি তো, তাই ডিমের অন্ত নেই। প্রতিদিন ওগুলো কুড়িয়ে নিতে হয়।
‘তা হলে ডিমের অভাব হবে না,’ মাথা দোলাল রানা।
‘আমার আধসেদ্ধ ডিম খেতে ভাল লাগে, সঙ্গে টোস্ট করা পাউরুটি। তুমি নাস্তা তৈরি করতে পারবে, আঙ্কেল?’
সসপ্যানে পানি ঢেলে জানতে চাইল রানা, ‘এত সুন্দর ইংরেজি তুমি কোথা থেকে শিখলে?’
‘আমি তো লেখাপড়ি করি সেইণ্ট মেরি’য কলেজে, তাই না?’
‘ওটা বুঝি খুব অভিজাত স্কুল?’
ঘন ঘন মাথা দোলাল এমিলি। ‘ওখানে বেশিরভাগ লেখাপড়া চলে ইংরেজিতে। বাবা বলে, ওই ভাষা জেনে নেয়া নাকি খুব বেশি জরুরি।’
‘তবে তোমার যখন বিশ বছর বয়স হবে, সেসময়ের ছেলেমেয়েরা হয়তো শিখবে চাইনি,’ বলল রানা।
টেবিলের ওপর ছোট্ট দুটো কনুই রেখে জানতে চাইল এমিলি, ‘সেটা কেন করবে, বলো তো?’
‘কারণ, ক্রমেই বদলে যাচ্ছে দুনিয়া,’ ব্যাখ্যা দিল রানা। ‘তবে ওগুলো বড়দের ব্যাপার। এখন ওসব নিয়ে তোমাকে ভাবতে হবে না।’
‘তোমার বান্ধবী কি চাইনিয় গান গাইতে পারেন? চিনাদের দেশে তো চাইনিয অপেরা আছে, তাই না? আমি টিভিতে দেখেছি।’
হাসল রানা। ‘তবে ওগুলো একটু অন্যরকম।’
‘আমি তাঁকে টিভিতে দেখেছি। ইতালিয়ান, ফ্রেঞ্চ আর জার্মান গানও গাইতে পারেন। খুবই সুন্দর!’
‘তবে তো বুঝতেই পারছ, ওর কত বুদ্ধি!’
‘গতবছর ক্রিসমাসে তাঁর একটা অ্যালবাম কিনেছিল বাবা,’ বলল এমিলি, ‘ওটাতে লেখা ছিল: ক্লাসিকাল ক্রিসমাস উইথ এমিলিয়া বেকার।’ মিষ্টি হাসল পিচ্চি। ‘উনি আসলে কোন্ দেশের মানুষ?’
‘ওয়েল্‌স-এর।’
‘ওই জায়গা তো ইংল্যাণ্ডে, তাই না?’
‘ওর সামনে ভুলেও এ কথা বোলো না, ভীষণ রেগে যাবে।’
‘কেন?’
‘নিজেদেরকে ইংল্যাণ্ডের অংশ হিসেবে ভাবতে পছন্দ করে না ওয়েস্-এর মানুষ।’
‘কেন?’
‘আগে ওটা আস্ত একটা রাজ্য ছিল।’
লাজুক হাসি নিয়ে মাথা দোলাল এমিলি। জানতে চাইল, ‘এমিলিয়া কি তোমার বান্ধবী?’ লজ্জায় লাল হয়ে গেছে বেচারির গাল।
ঘুরে ওকে দেখল রানা। ‘তোমার মনে অনেক প্রশ্ন, তাই না, এমিলি?’
‘না হলে সব জানব কী করে?’
‘তা তো ঠিকই! তবে সব এখনই জেনে নিতে হবে, এমনও নয়।
‘আমি জানি উনি তোমার বান্ধবী,’ গম্ভীর স্বরে বলল,এমিলি। ‘উনি তোমাকে খুব ভালবাসেন।’
‘তাই? কিন্তু তুমি জানলে কী করে?’
‘গতকাল রাতে যখন তোমার দিকে চেয়েছিলেন। আমি ঠিকই বুঝেছি।’
অপ্রস্তুত হয়ে হাসল রানা। ‘কী দেখলে সেই সবুজ চোখে? আর আমিই বা কেন কিছু দেখতে পেলাম না?’
‘তোমার সঙ্গে কথা বলার সময় মাথার চুলে হাত দেন তিনি,’ নিজের চুল ধরে সন্তুষ্ট সুরে বলল এমিলি। ‘এভাবে। তাতে বোঝা যায় যে মেয়েটা ওই মানুষটাকে ভালবাসে।’
ঢোক গিলে গম্ভীর হয়ে গেল রানা।
‘বলো, আমি কি মিথ্যা বলেছি?’
‘না, ঠিকও হতে পারে,’ বলল রানা। ‘পরে তোমার কাছ থেকে এসব শিখে নেব। তা হলে আর ভুল হবে না। এবার বলো তো, এত কিছু তুমি জানলে কী করে?’
‘আমি বইয়ে পড়েছি।’
‘মাদার বোমেইস্টারের কোনও বইয়ে নয় বোধহয়?’ খিলখিল করে হাসল এমিলি। ‘না। ব্রিজিটা যে পত্রিকা রাখেন, সেটা থেকে।‘
‘ব্রিজিটা কে?’
‘উনি আমার দেখভাল করেন। আমার মনে হয় বাবাও ব্রিজিটাকে পছন্দ করে।
আধসেদ্ধ হয়ে গেছে ডিম। ওখান থেকে একটা নিয়ে ডিমের কাপে রেখে এগিয়ে দিল রানা। কাঠের প্লেটে তুলে পাউরুটি রাখল এমিলির সামনে। মৃদু হেসে বলল, ‘তুমি দেখি বহুৎ ভাবো, বুড়ি-খুকি! এবার চুপচাপ নাস্তা সেরে নাও দেখি।’
‘বাবাও ওই কথাই বলে,’ ডিমের খোসা ভাঙতে ভাঙতে বলল এমিলি।আধঘণ্টা পর কফি, পাউরুটি টোস্ট ও ডিমের গন্ধে নিজের ঘর থেকে বেরোল লিয়া। নিচতলা থেকে আসছে আন্তরিক আলাপ ও হাসি। দু’সারি সরু সিঁড়ির ফাঁক দিয়ে রানা আর এমিলিকে দেখতে পেল লিয়া। টেবিলে বসে তাস দিয়ে নড়বড়ে এক বাড়ি তৈরি করছে ওরা। ছাত হিসেবে খুব সাবধানে শেষ তাস বসাল রানা। ধীরে ধীরে সরিয়ে নিল হাত। একটু টলমল করলেও টিকে গেল ওর সৃষ্টি। খুব মনোযোগ দিয়ে দেখেছে এমিলি, এবার বড় করে শ্বাস নিয়ে ফুঁ দিল বাড়ির ওপর। টেবিলে ছড়িয়ে গেল তাসগুলো।
‘অ্যাই, তুমি চিটিংবাজি করছ!’ আপত্তি তুলল রানা।
খিলখিল করে চেয়ারে দুলে দুলে হাসতে লাগল এমিলি।
ওপর থেকে সব দেখছে লিয়া। ভাবছে, যে কখনও সংসার করবে না, তেমন একজন মানুষ কীভাবে এত সহজে খেলতে পারে বাচ্চাদের সঙ্গে! রানাকে প্রিয় বন্ধু হিসেবে ধরে নিয়েছে এমিলি। এখন মানুষটার ভেতর একফোঁটা কঠোরতা নেই। হঠাৎ কয়েক বছর আগের সেই হাসিখুশি রানাকে মনের চোখে দেখতে পেয়ে নিজেকে শাসন করল লিয়া: ‘লিয়া, খবরদার, আবারও ওকে কাছে টানতে যাস নে!’
লিয়াকে সিঁড়ি বেয়ে নামতে দেখে লজ্জা পেয়ে হাসল এমিলি। ওপরতলায় পায়ের আওয়াজ শুনে তড়িঘড়ি করে বলল, ‘বাবা উঠে পড়েছে! লিয়া, আপনি সিঁড়ি থেকে জলদি নেমে পড়ুন!’
‘কেন?’ অবাক হয়ে জানতে চাইল লিয়া।
‘কারণ বাবা উঠলে জো-ও উঠবে। আর সিঁড়ি বেয়ে নামতে শুরু করলে ও একেবারেই থামতে পারে না। শেষে ধাক্কা খেয়ে পড়ে যাবেন। জো সবসময় ওই কাজটা করে। খুশিতে ঝলমল করে উঠল এমিলির দু’চোখ। কালো একটা বিরাট কামানের গোলার মত সিঁড়ি বেয়ে ঝড়ের বেগে নামছে বিশাল কুকুরটা! ‘ওই যে এল!’
সংঘর্ষ এড়াতে সিঁড়ির একপাশে সরল লিয়া। লাফিয়ে চেয়ার ছাড়ল এমিলি। কুকুরটাকে নিয়ে ঘর ছেড়ে ছিটকে বেরিয়ে গেল। ‘চল্, জো! তোকে নাস্তা দেবেন সিস্টার বার্য।’ খুলে ধুম্ করে বন্ধ হলো দরজা। নীরবতা নামল ফার্মহাউসের ভেতরে।
‘মেয়েটা খুব মিষ্টি,’ বলল লিয়া।
‘ওর তুলনা নেই,’ নির্দ্বিধায় জানাল রানা।
‘তোমাকে খুব পছন্দও করে।’
‘আমিও ওকে খুব পছন্দ করি।’
‘তুমি চাইলে ওর মত দুটো বাচ্চার বাবা হতে পারো।’ বুকের ভিতর হঠাৎ করেই কীসের এক হুতাশ টের পেল রানা। দু’জনের জন্যে কফি ঢালল কাপে। খেয়াল করেছে, গতদিনের উত্তেজনা ও ভয় কাটিয়ে উঠেছে লিয়া। গরম কফি নিয়ে মুখোমুখি বসল ওরা। শুনতে পেল দোতলায় ধুপ-ধাপ আওয়াজ করছে লুদভিগ।
‘তোমরা কি আজই ফিরবে?’ জানতে চাইল লিয়া।
মৃদু মাথা দোলাল রানা। ‘বিকেলের দিকে।’
‘তোমাকে ছাড়া জায়গাটা কেমন যেন ফাঁকা-ফাঁকা লাগবে।’
‘এটাই হয়তো তোমার জন্যে ভাল।’
কফিতে চুমুক দিল লিয়া। ‘ফিরে গিয়ে কী করবে তুমি?’
‘প্রথমে দেখা করব গ্রাফহসলার পরিবারের সঙ্গে।’
‘তোমার সঙ্গে কথা বলবে তারা?’
‘চেষ্টা করতে তো দোষ নেই।’ হঠাৎ দরজার ওপরের র‍্যাকে চোখ পড়েছে রানার। ‘আরে, আগে তো এটা দেখিনি!’ র‍্যাকের ওপর রয়েছে একটা ডাবল ব্যারেল শটগান। চেয়ার ছেড়ে দরজার সামনে গিয়ে দাঁড়াল রানা। নামিয়ে নিল বন্দুকটা। ‘ভাল অস্ত্র মনে হচ্ছে!
‘তবে পুরনো আমলের।’
‘হ্যাঁ, বয়স অন্তত এক শ’। তবে রাখা হয়েছে খুব যত্নে।’ কাঠের বাঁট ও ব্যারেল দেখল রানা। স্টক ও হ্যামারে হাতের কারুকাজ। আধুনিক অস্ত্র নিখুঁত হলেও সেসবে এ ধরনের সৌন্দর্য থাকে না। ফলে পিছিয়ে পড়ে শিল্পের মাপকাঠিতে। এই বন্দুক রাবার ও পলিমার প্লাস্টিকের নয়। কাঠের কারুকাজ যেমন করেছে, তেমনি ভালবেসে নিখুঁত করতে চেয়েছে শিল্পী অস্ত্রটাকে।
‘এখনও কাজ করে?’ জানতে চাইল লিয়া। নাস্তা শেষ করে কফির মগ টেনে নিয়ে চুমুক দিল।
‘এসব তৈরি করা হয় প্রায় চিরকালের জন্যে,’ বলল রানা। ‘হয়তো এই বন্দুক দিয়ে খরগোশ শিকার করত কেয়ারটেকার বার্নার্ড।’ ওটার অ্যাকশন পরীক্ষা করল রানা। পুরনো ঘড়ির মত ক্লিক শব্দে উঠেছে হ্যামার। তিনটে জোরালো ক্লিক হতেই লক হয়েছে। দুটো ট্রিগার একটা আরেকটার পেছনে। এক এক করে দুই ট্রিগার টিপল রানা। মাত্র দেড় পাউণ্ড চাপেই দেবে গেছে ট্রিগার। নিয়মিত তেল দেয়া হয়েছে অ্যাকশনে। ব্যারেলে উঁকি দিয়ে রানা দেখল, ধুলোবালি, মরিচা নেই। নেড়েচেড়ে দেখল অস্ত্রটা। সহজ সুরে বলল, ‘দু’চারটে গুলি করে দেখে নেব।’ একটু খুঁজেই একটা ড্রয়ারে পেয়ে গেল এক বাক্স কার্তুজ।
বাইরে সূর্যের আলোয় ঝিকমিক করছে সাদা তুষার। ‘আমিও তোমার সঙ্গে আসব?’ জানতে চাইল লিয়া।
‘নিশ্চয়ই।’ রাবারের বুট পরে লিয়াকে নিয়ে বাইরে এল রানা। হাতের বন্দুক কাঁধে ফেলে সরে গেল কনভেন্ট থেকে।
আজ নীল আকাশ ঝকঝকে। উত্তরদিক থেকে বইছে তাজা হাওয়া। কনভেন্ট অনেক পেছনে রেখে তুষার ভরা এক টিলা পাশ কাটিয়ে গেল ওরা। একবার কনভেন্টের দিক দেখে নিল রানা। ‘এত দূর থেকে গুলির আওয়াজে হার্ট অ্যাটাক হবে না নানদের।’ দূরের পাহাড় দেখল। ‘গুলির আওয়াজে অ্যাভালাঞ্চও হবে না।’ একটা পাইন গাছে ঠেস দিয়ে বন্দুক রেখে লিয়ার দিকে তাকাল ও। ‘এবার আমাকে সাহায্য করো।’
‘কী কাজে?’ অবাক হয়ে জানতে চাইল লিয়া।
‘আমার চাই সত্যিকারের একটা তুষারমানব।’ দু’হাতে তুষার তুলে স্তূপ তৈরি করছে রানা।
ওর পাশে হাত লাগাল লিয়াও। হাসতে হাসতে বলল, ‘বহুদিন ছেলেমি করি না। মনে পড়ছে ছোটবেলায় অ্যালেক আর আমি তুষারমানব তৈরি করতাম। কিন্তু কাজ শেষ হলেই আমার ঘাড় ধরে পিঠে একগাদা তুষার গুঁজে দিত ও। তখন কোদাল হাতে ওকে ধাওয়া দিতাম।’
তুষারের স্তূপ তৈরি করতে করতে মৃদু হাসছে রানা।
কৌতূহলী চোখে ওকে দেখছে লিয়া।
ওর চোখে তাকাল রানা। ‘কী?’
‘আমার এখনও বিশ্বাস হচ্ছে না,’ বলল লিয়া।
‘কী বিশ্বাস হচ্ছে না?’
‘তুমি আর তোমার সৈনিক জীবন।’
‘অ্যালেক তো সব জানত।’ আরও কিছু তুষার ছোট্ট ঢিবির ওপর চাপাল রানা। ধীরে ধীরে জন্ম নিচ্ছে তুষার-মানব।
কেন যেন মনে হয়, দেবতাদের মত তোমার বুকেও কোনও পাপ নেই, বলল লিয়া, ‘সবসময় চেয়েছ দুর্বল মানুষের পক্ষ নিয়ে লড়তে, পারলে উপকার করতে।
চুপ করে থাকল রানা। চারফুট উঁচু হতেই তুষারমানবের কাঁধে বসিয়ে দিল তুষারের গোল একটা মাথা।
‘নাক চাইলে গাজর লাগবে,’ বলল লিয়া। ‘আরও চাই মাথায় উলের হ্যাট আর মুখে কাঠি। তখন দেখাবে সত্যিকারের পাইপ টানা তুষারমানবের মত।’
চোখ দেয়ার জন্যে বরফের মূর্তির মাথায় তর্জনী দিয়ে খুঁচিয়ে দুটো গর্ত করল রানা। ‘এতেই চলবে। এবার চলো।
‘কোথায়?’
গাছে ঠেস দেয়া বন্দুকের দিকে চলেছে রানা।
‘এবার বঝেছি,’ পিছু নিল লিয়া।
‘কী বুঝেছ?’
‘তুমি তুষারমানবের গায়ে গুলি করবে।’
‘ঠিক।’
‘পুরুষমানুষ… গোলাগুলি ছাড়া আর কী বুঝবে?’
‘তোমাকে বাঁচাতে হবে না ওর হাত থেকে?’ ডানদিকের ব্রিচে কার্তুজ ভরে বন্দুক আটকে নিল রানা। তিরিশ গজ দূরের ভয়ঙ্কর তুষারমানবের দিকে অস্ত্রটা তাক করল।
দুই কানে দুই তর্জনী গুঁজলো লিয়া।
ডানদিকের হ্যামার তুলে ট্রিগার টিপতেই রানার কাঁধে লাগল বন্দুকের কুঁদোর জোরালো গুঁতো। পাহাড়ে গিয়ে বাড়ি খেয়ে ফিরে এল প্রতিধ্বনি।
কান থেকে হাত সরিয়ে বিড়বিড় করল লিয়া, ‘মৃত্যু- দেবতার হাতে খুন হয়েছে তুষারমানব।’
মাথাটা উড়ে গেছে ওটার।
‘আমিও চেষ্টা করে দেখব?’ জানতে চাইল লিয়া।
‘ভাল হয়,’ ওর হাতে বন্দুক ধরিয়ে দিল রানা। দেখিয়ে দিল কীভাবে খুলতে হবে ব্রিচ। ওটার ভেতর থেকে ছিটকে দূরে গিয়ে পড়ল গুলির খালি খোসা। ধূসর ধোঁয়া বেরোচ্ছে ব্রিচ থেকে। রানার কাছ থেকে দ্বিতীয় কার্তুজ নিয়ে ওখানে ভরল লিয়া। কীভাবে কাঁধে শক্ত করে ধরতে হবে বন্দুকের বাঁট, বা গ্রিপে কোথায় থাকবে হাত, বুঝিয়ে দিল রানা।
‘ভীষণ জোরে ধাক্কা দেবে?’ জানতে চাইল লিয়া।
‘দেবে, তবে খুব বেশি নয়।’ এক পা পিছিয়ে গেল রানা।
ওকে অনুকরণ করে হ্যামার তুলল লিয়া। একটু একটু কাঁপছে হাতের বন্দুক। মাথাহীন তুষারমানবের বুকে নল তাক করে বড় করে একবার শ্বাস নিয়ে টিপে দিল ট্রিগার। -বিক্ষত হলো বরফ-মানবের বুক। নানাদিকে ছিটকে গেল তুষার।
‘গুড শট,’ বলল রানা।
‘খুন করেছি!’ খুশিতে চেঁচিয়ে উঠল লিয়া। ঘুরেই হাত থেকে বন্দুক ফেলে জড়িয়ে ধরল রানাকে। এত খুশি যে লিয়া বুঝতেও পারেনি কী করছে।
ভারসাম্য হারিয়ে ওকে নিয়ে তুষারের মেঝেতে পড়ল রানা। খিলখিল করে হাসছে লিয়া। ফিরে গেছে ছয় বছর আগে। চোখ থেকে চুল সরাল। লালচে হয়ে উঠেছে দুই গাল। চোখের পাপড়িতে মেখে আছে তুষারকণা।
হঠাৎ থমকে গিয়ে দু’জন দু’জনকে দেখল ওরা।
‘বলো তো, এসব কী করছি আমরা?’ ফিসফিস করল লিয়া।
‘জানি না,’ আলতো করে লিয়ার গাল স্পর্শ করল রানা। মনে ভর করেছে অদ্ভুত ঘোর। ওর নিষ্ঠুর ঠোঁট নেমে এল লিয়ার কোমল অধরে। আবারও হারিয়ে ফেলার ভয়ে দু’জন দু’জনকে জড়িয়ে ধরল ওরা। ভুলে গেল দুনিয়ার সবকিছু। তবে একটু পর সরে গিয়ে ধড়মড় করে উঠে দাঁড়াল লিয়া। লজ্জায় গোলাপি হয়েছে ওর দুই গাল।
বুক ভরা অতৃপ্তি নিয়ে উঠে পড়ল রানা।
পোশাক থেকে তুষারকণা ঝাড়তে শুরু করে বলল লিয়া, ‘বোধহয় আর না এগোনোই আমাদের ভাল?’
অনিশ্চিত মনে চুপ থাকল রানা। অস্বস্তি নিয়ে তুলে নিল বন্দুকটা। ওটা পরিষ্কার করে বলল, ‘চলো, ফেরা যাক।’
সারাটা দিন ওরা ভাবল রঙিন ওই মুহূর্তগুলোর কথা। কেমন যেন আড়ষ্ট হয়েছে ওদের সম্পর্ক। মাঝে বাধা হয়ে উঠেছে অদৃশ্য কোনও প্রাচীর। না পারবে ওটা ডিঙিয়ে যেতে, না পারবে ফিরে যেতে। বোকার মত কাজ করে বসে সকাল থেকে নিজেকে দোষ দিচ্ছে রানা: ফেলে আসা সেই অতীতের কবে যেন দু’দিকে চলে গেছে ওদের দুই পথ!
মাথা থেকে সব দূর করতে গিয়ে এমিলি ও কুকুরটার সঙ্গে বাইরে গিয়ে খেলল রানা। জো খুব বুদ্ধিমান। রানা শিখিয়ে দিল, চুপ করে বসে থাকতে হবে। তারপর তিন মিনিট পেরিয়ে যাওয়ার পর তিনবার হাততালি দিলেই খুঁজে আনতে হবে এমিলিকে। কয়েক বছর বয়স কম হলে জো হতো আদর্শ পুলিশ বা মিলিটারি ডগ। লুকোচুরি খেলতে দারুণ মজা ওর। ওদিকে এমিলিও আছে দারুণ ফুর্তিতে।
ধীরে ধীরে এল বিকেল। চিলেকোঠায় ফিরে ব্যাগ গুছিয়ে নিচ্ছে রানা, এমনসময় পেছনে কারও উপস্থিতি টের পেল। ঘুরে দেখল চুপচাপ দাঁড়িয়ে আছে লিয়া। মেয়েটার ঠোঁটে বিষণ্ণ হাসি। চোখদুটো একটু ভেজা। অস্ফুট স্বরে বলল, ‘সাবধানে থেকো।’ রানা কিছু বলার আগেই এগিয়ে এসে ওকে জড়িয়ে ধরল লিয়া। রানার কানে চুমু দিয়ে ফিসফিস করে বলল, ‘আমাকে আবার ভুলে যেয়ো না যেন!’
‘আবার দেখা হবে, লিয়া,’ ওর চুলের সুগন্ধি বুক ভরে টেনে নিল রানা।
‘বেশি দেরি কোরো না,’ বলল লিয়া। ওর দু’চোখের কয়েক ফোঁটা তপ্ত অশ্রু পড়ল রানার ঘাড়ে। ‘আমি আবারও তোমাকে হারিয়ে ফেলতে চাই না।’
.
তুষারে ছাওয়া পথে ফিরে চলেছে মার্সিডিয। জরুরি কথা নেই বলে নীরবতা ভাঙছে না লুদভিগ কেইলম্যান। চুপচাপ পেরিয়ে গেল কয়েক ঘণ্টা, একটা কথা হলো না রানা ও তার। ডুবে আছে যে যার চিন্তায়। তবে অস্ট্রিয়ার সীমান্ত পেরোবার পর রানা জানতে চাইল, ‘মাদার সুপিরিয়রের সঙ্গে তোমার পরিচয় কীভাবে?’
‘পত্রিকার কলামিস্ট ছিলেন। পেছনে লেগে গিয়েছিল প্রভাবশালী একদল ব্যবসায়ী। কয়েকবার হামলা হওয়ার পর পরিচয় হলো তাঁর সঙ্গে। বাজে পরিস্থিতি বুঝতে পেরে তাঁকে বললাম, বাঁচতে হলে অস্ট্রিয়া ছেড়ে কোথাও চলে যেতে হবে তাঁকে।’
‘তারপর?’
‘জানালেন, তাঁর কোথাও যাওয়ার আর্থিক সঙ্গতি নেই। তখন ধরলাম পরিচিত এক মোহন্তকে। তিনি প্রস্তাব দিলেন, স্লোভেনিয়ায় বহু দূরের এক কনভেন্টে ঠাঁই দিতে পারবেন মিস বোমেইস্টারকে। চুপ করে গেল লুদভিগ। কিছুক্ষণ পর বলল, ‘এমনিতেই আত্মীয়-স্বজন ছিল না, রাজি হলেন। তাও অন্তত পনেরো বছর আগের কথা। বুদ্ধিমতী মহিলা। একসময়ে হয়ে গেলেন মাদার সুপিরিয়র। এখন আর লেখালেখির সময় পান না।’
‘তার মানে তাঁর প্রাণরক্ষা করেছিলে,’ বলল রানা।
মাথা নাড়ল লুদভিগ। ‘তা নয়। নিজে কিছুই করতে পারতাম না। আমি শুধু দু’একটা সুতোয় টান দিয়েছি।’
‘তোমার ডিপার্টমেন্টের কাউকে বিশ্বাস করো?’
‘মাত্র তিনজনকে। ওরা আমার নিজ হাতে তৈরি। অন্যদের কথা বলতে পারব না।’
‘তোমার সেই চেনা সুপিরিয়র অফিসার?’
‘কমপক্ষে দশ বছর ধরে তাঁকে চিনি। ভুলেও নিজেকে নোংরামির ভেতর জড়াবেন না। তবে ওপর থেকে আদেশ এনে অবসরে যেতে বাধ্য করা হয়েছে তাঁকে। এ ছাড়া উপায়ও ছিল না।’
পিছিয়ে যাচ্ছে পিচঢালা পথ।
আবারও নীরব হলো ওরা।
রানা জানে, অস্ট্রিয়ায় চট্ করে পিস্তল বা গুলি পাওয়া খুব কঠিন। হাতে সময়ও পাবে না যে রানা এজেন্সি বা গগলের মাধ্যমে ওগুলো সংগ্রহ করবে। অনেকক্ষণ পর আবারও নীরবতা ভাঙল রানা, ‘আমার জরুরি কিছু জিনিস দরকার।’
‘কী ধরনের?’
‘পিস্তলের গুলি,’ বলল রানা, ‘ক্যালিবার ফোর্টি-ফাইভ। পিতলের জ্যাকেট পরা। ভাল কণ্ডিশন হতে হবে। অন্তত দু’শ’ রাউণ্ড। ফেডারেল অথবা রেমিংটন কোম্পানির।’
‘দেখি জোগাড় করতে পারি কি না, বলল লুদভিগ। ‘নইলে অন্য পিস্তল হলেও চলবে। তবে নাইন এমএম- এর কম না হলেই ভাল।’
চেনা এক লোককে বলব। আশা করি জোগাড় করে দিতে পারবে।’
ঝড়ের বেগে চলেছে গাড়ি। কিছুক্ষণ পর জানতে চাইল লুদভিগ, ‘এমিলিয়া আর তোমার কাহিনীটা কী?’
দ্বিধা নিয়ে জবাব দিল রানা, ‘কোনও কাহিনী নেই।’
‘তা তো বুঝতেই পেরেছি।’
কাঁধ ঝাঁকাল রানা। ‘একসময়ে ঘনিষ্ঠ ছিলাম। তবে কিছু কারণে আর মিলন হয়নি।’ আর কিছু বলার নেই ওর।
—ঠিক আছে, নাক গলাতে চাই না,’ বলল লুদভিগ, ‘তবে একটা কথা বলতে চাই।’ চুপ হয়ে গেল সে।
‘বলো।’
‘মেয়েটা তোমাকে ভালবাসে। তুমি ওকে পছন্দ করে থাকলে সময়টা নষ্ট কোরো না।’
লুদভিগের দিকে তাকাল রানা।
পাথরের মত চেহারা করে গাড়ি চালনায় ব্যস্ত লোকটা। আড়ষ্ট কণ্ঠে বলল, ‘জীবনে সবাই ভালবাসা পায় না, রানা।’ খুব নিচু স্বরে জানাল, ‘আমি জানি, কারণ মারা গেছে আমার মনের মানুষ।’ঝরঝর অবিরাম ঝরছে বরফের কুচি মেশানো শীতল বৃষ্টি। অ্যামস্টেটেন রেলস্টেশন থেকে আঁকাবাঁকা এক পথে দশ মিনিট হেঁটে টেরেসওয়ালা বাড়িটা খুঁজে নিল রানা। দরজায় টোকা দিতেই ভেতর থেকে এল কুকুরের গর্জন। কিছুক্ষণ অপেক্ষা করার পর কেউ খুলছে না দেখে আবারও জোরে নক করল রানা। এবার শোনা গেল এগিয়ে আসছে পদশব্দ। ভেতরের কমদামি অস্বচ্ছ কাঁচের দরজা খুলে বাইরের কপাট মেলল ভারী দেহের লোকটা। ঘোলাটে তার চোখ। গাল ফোলা। এলোমেলো মাথার চুল। হলওয়ে থেকে এল সাদামাটা খাবার ও ভেজা কুকুরের গায়ের বাজে গন্ধ।
‘হের গ্রাফহসলার?’ জানতে চাইল রানা।
‘হ্যাঁ, আপনি কে?’ সন্দেহের চোখে ওকে দেখলেন প্রৌঢ়।
লুদভিগের কাছ থেকে মেরে দেয়া পুলিশ আইডি দেখাল রানা। বুড়ো আঙুল দিয়ে ঢেকে রেখেছে ডেটা। পলকের জন্যে কার্ডটা দেখিয়ে ভাবগম্ভীর চেহারায় বলল, ‘ডিটেকটিভ সার্জেন্ট লুদভিগ কেইলম্যান।’
মৃদু মাথা দোলালেন গ্রাফহসলার। একটু সরু হলো দুই চোখ। ‘আপনি তো অস্ট্রিয়ান নন।’
‘আমি এসেছি জার্মানি থেকে।’
‘জানতে পারি, কী কারণে আমার কাছে এসেছেন?’
‘আপনার ছেলে জোসেফের বিষয়ে।’
ও মারা গেছে, মনমরা সুরে বললেন হের গ্রাফহসলার।
‘তা জানি,’ বলল রানা। ‘আপনাকে বিরক্ত করতে হচ্ছে বলে আমি দুঃখিত। শুধু কয়েকটা প্রশ্ন করব।’
‘প্রায় একবছর হয়েছে মারা গেছে। নিজেকে শেষ করে দিয়েছে। আপনারা আর নতুন কী জানতে চান?’
‘বেশিক্ষণ সময় নেব না। আমি কি ভেতরে আসতে পারি?’
জবাব দিলেন না গ্রাফহসলার। হলওয়ের আরেক প্রান্তে খুলে গেছে একটা দরজা। কাকতাড়ুয়ার মত এলোমেলো পোশাকে বেরিয়ে এসেছেন বয়স্কা এক মহিলা। তাঁর চোখে দুশ্চিন্তা দেখল রানা। ‘কী ব্যাপার?’
‘পোলেইযি,’ কাঁধের ওপর দিয়ে বললেন গ্রাফহসলার। ‘আমি কি ভেতরে আসতে পারি?’ আবারও জানতে চাইল রানা।
‘কী ধরনের তদন্ত?’ জানতে চাইলেন হের গ্রাফহসলার। ‘আমাদের ছেলে কোনও অপরাধ করেছিল?’
‘না, তা করেনি,’ বলল রানা।
‘তা হলে আপনাকে বসতে দিতে হবে না আমার।’
‘তা ঠিক। তবে বসে আলাপ করলে খুশি হতাম।’
‘আর একটা কথাও শুনতে চাই না!’ তারস্বরে জানালেন মহিলা। ‘আপনাদের জন্যে কম ভুগিনি আমরা!’
‘চলে যান, আমরা আর জোসেফের ব্যাপারে কথা বলতে চাই না,’ বললেন হের গ্রাফহসলার। ‘আমাদের ছেলে মারা গেছে। আমাদেরকে এবার একটু শান্তি দিন।’
মাথা দোলাল রানা। ‘বুঝেছি। আপনাদেরকে বিরক্ত করেছি বলে দুঃখিত।’ ঘুরে আবারও বৃষ্টিতে বেরিয়ে এল। মুহূর্তে ভিজে গেল মাথাটা। ভাবছে, সেই দুই টিকেটের কথা। একটা জোসেফের হলে অন্যটা কার জন্যে? অ্যালেক? মনে হয় না। তা হলে জোসেফকে দুটো টিকেট দিল কেন ও? ওর তো নিজের কাছে একটা টিকেট রেখে দেয়ার কথা। দু’জন পুরুষমানুষ একইসঙ্গে অপেরা দেখতে যাওয়া খুব অস্বাভাবিক। আর যাই হোক, অ্যালেক গে ছিল না। সুন্দরী দেখে কোনও মেয়েকে পটিয়ে অপেরায় যেতে পারত। জোসেফ সম্পর্কে যা শুনেছে রানা, সে ছিল সাধারণ ছেলে। তা হলে ওই দ্বিতীয় টিকেট কার জন্যে?
নিচের সিঁড়িতে থেমে আবারও দরজার দিকে তাকাল রানা। দরজা অর্ধেক বন্ধ করেছেন গ্রাফহসলার। গম্ভীর চেহারায় দেখছেন ওকে।
‘মাত্র একটা প্রশ্ন,’ বলল রানা। ‘এরপর আর বিরক্ত করব না। দয়া করে জবাবটা দেবেন?’
দরজা একইঞ্চি ফাঁক রেখে জানতে চাইলেন হের গ্রাফহসলার, ‘কী প্রশ্ন?’
‘জোসেফের বান্ধবী ছিল, তাই না?’
‘তাকে আবার এসবে টেনে আনছেন কেন?’ জানতে চাইলেন প্রৌঢ়। ‘সে কোনও অপরাধ করেছে?’
কয়েক মুহূর্ত ভেবে বলল রানা, ‘তা নয়। তবে আপনি সাহায্য না করলে বিপদে পড়তে পারে।’ নিজের শেষ তীর ছুঁড়ে দিয়েছে। এখন গ্রাফহসলার দরজা বন্ধ করে দিলে আর কোনও সূত্র থাকবে না।
ঘোলাটে চোখে রানাকে দেখলেন প্রৌঢ়। নীরবে পেরিয়ে গেল অন্তত আধমিনিট। অপেক্ষায় থাকল রানা। ঘাড় বেয়ে নামছে বরফের মত ঠাণ্ডা জলধারা।
‘বহুদিন হলো মেয়েটার সঙ্গে যোগাযোগ নেই,’ বললেন গ্রাফহসলার।
‘বলতে পারেন তাকে কোথায় পাব?’
.
একটু পর মেয়েটা যেখানে চাকরি করে, ট্যাক্সি নিয়ে সেখানে পৌছে গেল রানা। নীরব এক সাইবার ক্যাফে। লোকজন নেই বললেই চলে। মেয়েটা বসে আছে স্টেইনলেস স্টিলের কাউন্টারের ওপাশে। কাছেই কফি ও কোক মেশিন। কাঁচের শো-কেসে সারি দিয়ে রাখা হয়েছে ডোনাট ও কেক। জায়গাটা পরিচ্ছন্ন। দেয়ালে দেয়ালে সিনেমার পোস্টার। ঘরের পেছনে কমপিউটার সামনে নিয়ে নিচু গলায় আলাপ করছে দুই তরুণ-তরুণী। মৃদু বাজছে ক্লাসিকাল মিউযিক
কাউন্টারের ভেতর টুলে বসে মনোযোগ দিয়ে বই পড়ছে যুবতী। রানা গিয়ে সামনে দাঁড়াতে বই রেখে মুখ তুলে তাকাল। একটু ভারী ধাঁচের হলেও সুন্দরী। ছোট একটা সাদা ক্যাপের ভেতর গুঁজে রেখেছে কালো চুল। মিষ্টি হেসে জার্মান ভাষায় জানতে চাইল, রানার জন্যে কী করতে পারে।
ওকে পুলিশের আইডি না দেখিয়ে নরম সুরে বলল রানা, ‘আমি ফিয়োনা যানকে খুঁজছি।’
ভুরু উঁচু করে ওকে দেখল মেয়েটা। ‘আমিই ফিয়োনা। আপনার জন্যে কী করতে পারি?’
‘আমি অ্যালেক বেকারের বন্ধু,’ ফিয়োনার চোখে তাকাল রানা।
বিষাদময় স্মৃতি মনে পড়তেই চোখ নামাল মেয়েটা। নিজেকে অপরাধী বলে মনে হলো রানার।
‘আপনার এখানে আসার সঙ্গে জোসেফের কোনও সম্পর্ক আছে?’
মৃদু মাথা দোলাল রানা। ‘তা আছে। আমরা কি একটু আলাপ করতে পারি?’
‘পারেন। তবে জানি না, কী নিয়ে কথা বলতে চান।’
‘কফি নিতে পারি?’
কাগজের কাপে মেশিন থেকে এক্সপ্রেসো কফি ঢেলে এগিয়ে দিল ফিয়োনা যার্ন। নিজেও নিল এক কাপ। নিচু
গলায় জানতে চাইল, ‘তা হলে বলুন? আপনার নাম কী?’
‘রানা।’
‘কী জানতে চান, রানা?’
‘জোসেফ আর অ্যালেক কি বন্ধু ছিল?’
‘ব্যাপারটা অস্বাভাবিক মনে হয়েছে আপনার, তা-ই না?’ কফিতে চুমুক দিল রানা। ফিয়োনাকে বুদ্ধিমতী বলেই মনে হয়েছে, তাই চট করে সিদ্ধান্ত নিল: ওকে মিথ্যা বলবে না। ‘আমার ধারণা, গোটা ব্যাপারটার ভেতর অস্বাভাবিক কিছু ছিল।’
বড় করে শ্বাস নিল ফিয়োনা। মুখে ফুটল একইসঙ্গে স্বস্তি ও তিক্ততার ছাপ। আড়ষ্ট কণ্ঠে বলল, ‘আমারও তাই মনে হয়েছে। ভেবেছিলাম, আমিই একমাত্র মানুষ, যার এমনটা মনে হচ্ছে।’
‘আপনি একা নন,’ বলল রানা, ‘যদিও সব বলতে পারছি না। একদিন হয়তো জানাব। আপনার সাহায্য চাই আমি। মাত্র দশটা মিনিট দেবেন, তারপর আর বিরক্ত করব না।’
মাথা দোলাল ফিয়োনা। ‘বেশ। সবই বলব। ওরা আসলে বন্ধু ছিল না। মাত্র কয়েকবার দেখা হয়েছিল ওদের।’
‘প্রথমবার দেখা হয়েছিল একটা পার্টিতে?’
‘হ্যাঁ। ছাত্রদের এক পার্টিতে। আমি ওখানে ছিলাম না। পরে জোসেফ বলেছিল মজার এক ব্রিটিশ লোকের সঙ্গে পরিচয় হয়েছে ওর। সে পিয়ানিস্ট। জোসেফ নিজেও তা-ই ছিল।’
‘তা-ই জেনেছি,’ বলল রানা।
‘মিউযিশিয়ানরা নিজেদের ভেতর আলাপ করে,’ বলল ফিয়োনা। ‘অন্তর থেকে মিউয়িক ভালবাসত জোসেফ। ওটাই ছিল ওর মনের ভাষা। আমাকে বলেছিল, ওর পিয়ানো বাজানো শুনে খুব নাকি উৎসাহ দিয়েছিল অ্যালেক।’
‘তারপর?’
‘ঘণ্টার পর ঘণ্টা আলাপ করেছে। ফলে মাত্র দু’এক দিনে খাতির হয়ে যায়।’
‘সেসময়ে জোসেফের সঙ্গে একই ফ্ল্যাটে থাকতেন আপনি?’ জানতে চাইল রানা।
মাথা নাড়ল যুবতী। ‘না, আমি ম্যানেজার, ফুল-টাইম কাজ করি এই সাইবার ক্যাফেতে। জোসেফ ভিয়েনায় সস্তা একটা ঘর নিয়ে থাকত। ওর গ্র্যাজুয়েশন হয়ে যাওয়ার পর বিয়ে করব বলে পয়সা জমাচ্ছিলাম আমরা।’
‘দুঃখিত, অনিচ্ছাসত্ত্বেও আপনাকে কষ্ট দিয়ে ফেললাম, ‘ আন্তরিক স্বরে বলল রানা।
চোখের জল ঠেকাতে গিয়ে নাক টানল মেয়েটা। ‘না, ঠিক আছে। আরও খারাপ কিছু ঘটে থাকলে সেটা সবার জানা উচিত। আমি জানতে চাই কেন মারা গেল জোসেফ।’
‘অপেরার টিকেট সম্পর্কে কিছু জানেন?’ জিজ্ঞেস করল রানা। ‘ওই দুই টিকেট ছিল ম্যাকবেথের। ওগুলো আপনার আর জোসেফের জন্যে ছিল, তাই না?’
‘হ্যাঁ। জোসেফ খুব খুশি হয়েছিল। ওর বা আমার সাধ্য ছিল না ওই টিকেট কিনব। শো দেখার জন্যে অধীর ছিল জোসেফ। ভার্ডি খুব ভালবাসত।’ দূরে কোথায় যেন হারিয়ে গেল মেয়েটার চোখ। কালো হয়েছে মুখ। ‘আমি বিশ্বাস করি না ও আত্মহত্যা করেছে। কিন্তু আমার কথা শুনতে চাইল না কেউ। সবার ধারণা, বেশিরভাগ মেয়ের মত জোসেফের সঙ্গে সারাক্ষণ ঝগড়া করতাম। তাই আত্মহত্যা করেছে। আমার কারণেই মরেছে সেই একই ধারণা হয়েছে জোসেফের বাবা- মার। এ ছাড়া আর কী-ই বা ভাবতে পারতেন তাঁরা?’
‘বেশিরভাগ মানুষ সহজ কিছু ভাবতে চায়,’ বলল রানা। ‘কেউ আত্মহত্যা করলেই ধরে নেয়, কারও না কারও কারণে মানুষটা পৃথিবী থেকে বিদায় নিয়েছে। সহজে মনে আসে না যে মানুষটা খুনও হতে পারে।’
‘আপনি কি কোনও খুনিকে খুঁজছেন?’
‘হ্যাঁ।’
‘তাকে পেলে কী করবেন?’
জবাব দিল না রানা। ‘তা হলে জোসেফকে ওই টিকেট দুটো অ্যালেকই দিয়েছিল?’
মৃদু মাথা দোলাল ফিয়োনা।
‘একটু খুলে বলুন,’ বলল রানা।
‘বিস্তারিত জানি না,’ জবাব দিল মেয়েটা। ‘বাড়তি কিছু পয়সার জন্যে এখানে-ওখানে পিয়ানো বাজাত জোসেফ। পিয়ানো আছে এমন বার বা রেস্টুরেন্টে পারফর্ম করত। এ ছাড়া, ক্লাসিকাল রিসাইটাল করত ছোট এক দলের সঙ্গে মিলে। ভাল বাজাত, তাই চারপাশে ছড়িয়ে পড়েছিল সুনাম। একদিন ডাক এল প্রাইভেট এক পার্টিতে বাজাবার জন্যে। বেশকিছু টাকা দেবে তারা। শহরের বাইরে সেই বাড়িতেই হবে জমকালো, অভিজাত পার্টি। সেখানে যেতে হবে টুক্সেডো পরে। যাই হোক, ওই পার্টি হওয়ার এক সপ্তাহ আগে অ্যালেকের সঙ্গে দেখা হলো জোসেফের। পার্টির কথা বলেছিল অ্যালেককে। হিংসুটে মানুষ না হলে একজন শিল্পী যেভাবে উৎসাহ দেয় অন্যজনকে, সেভাবে কংগ্র্যাচুলেশন্স বা গুড লাক ধরনের কথা ছাড়া আর কিছুই বলেননি আপনার বন্ধু।’ চুপ হয়ে গেল ফিয়োনা যার্ন। একটু পর বলল, ‘কিন্তু সেরাতে অ্যালেকের কাছ থেকে ফোন পেল জোসেফ। অ্যালেক বললেন, একটা ব্যাপারে ভাবছেন তিনি।’
চুপ করে আছে রানা।
‘অ্যালেক ওই বাড়ির ব্যাপারে সবকিছু জানতে চান, ‘ বলল ফিয়োনা। ‘এটাও বলেন, জোসেফের বদলে নিজেই পিয়ানো বাজাতে যেতে চান সেই পার্টিতে। তবে পয়সা নেবেন না। সবই দিয়ে দেবেন জোসেফকে।’
কেন সেখানে যেতে চাইল অ্যালেক?’
‘জানি না। তবে জোসেফ বলল, ওটা বড়লোকদের পার্টি। যাবেন বড় মাপের রাজনীতিকরা। কাজেই চারপাশে থাকবে কঠোর সিকিউরিটি। চাইলেও অনুমতি-পত্র জোগাড় করতে পারবে না ও।’
‘জানি না কেন ওখানে গেছে অ্যালেক,’ বলল রানা। ‘গায়ে পড়ে এখানে ওখানে যাওয়ার মত মানুষ ছিল না ও।’
‘জোসেফের কথা থেকে মনে হয়েছে, ওই পার্টির ব্যাপারে অনাগ্রহী ছিলেন অ্যালেক। তাঁর মূল আকর্ষণ ছিল বাড়িটার ব্যাপারে। অনেক প্রশ্ন করেছিলেন জোসেফকে।’
‘বাড়ির ব্যাপারে কী ধরনের প্রশ্ন করেছে অ্যালেক?’
‘আমার জানা নেই,’ বলল ফিয়োনা, ‘বারবার বলেছিলেন তাঁর রিসার্চের কথা।’
‘আর কিছু বলেনি?’
‘নিশ্চয়ই বলেছে। তবে জোসেফ আমাকে বলেনি।’
‘ঠিক আছে,’ বলল হতাশ রানা। ‘আপনি বলে যান।’
‘সেরাতে অদ্ভুত প্রস্তাব দেন অ্যালেক। জোসেফের বদলে ওই বাড়িতে গেলে জুটিয়ে দেবেন ভিয়েনার স্টেট অপেরার প্রাইভেট বক্সের টিকেট। ওখানে ম্যাকবেথ নাটকে পারফর্ম করবেন তাঁর বোন এমিলিয়া বেকার। ওটা ছিল শেষ বক্সের শেষ টিকেট। কিনতে হলে লাগবে বহু টাকা। তবে অ্যালেক একটা শর্ত দেন।’
বুঝে গেল রানা। ‘জোসেফের ছদ্ম পরিচয়ে নিজে ওখানে পিয়ানিস্ট হিসেবে যেতে চাইল অ্যালেক।’
মাথা দোলাল ফিয়োনা
‘আর তাতে রাজি হয়ে গেল জোসেফ।’
‘গোটা ব্যাপারটা অদ্ভুত লাগলেও জোসেফ বুঝল, ঠাট্টা করছেন না অ্যালেক। এদিকে টাকার অভাবে আমার গত জন্মদিনে কিছু দিতে পারেনি, তাই সুযোগ পেয়ে অপেরার টিকেটের লোভ জোসেফ ছাড়তে পারল না। অ্যালেককে বলল, ‘জানি আপনি ভাল পিয়ানো বাজান, তবে কোথাও ভুল হলে একেবারে ডুবে যাব। সেদিকে খেয়াল রাখবেন।’’
‘এরপর জোসেফের বদলে পার্টিতে গেল অ্যালেক।’
‘কাগজ অনুযায়ী অ্যালেক ছিলেন জোসেফ গ্রাফহসলার,’ বলল মেয়েটা। ‘পরে শুনলাম, ওই পার্টিতে মদ খেয়ে মাতাল হয়ে তলিয়ে যান লেকে।’
‘অর্থাৎ ওই পার্টির রাতে মারা গেল অ্যালেক ও জোসেফ,’ আনমনে বলল রানা।
দীর্ঘশ্বাস ফেলল ফিয়োনা যার্ন। ‘তা-ই আসলে।’
‘কোথায় হয়েছিল ওই পার্টি?’
‘জানা নেই বাড়িটা কোথায়,’ বলল মেয়েটা, ‘তবে ভিয়েনা থেকে দূরে নয়। বিশাল বাড়ি। বলতে পারেন প্রাসাদ। ওটার মালিক ভিয়েনার অভিজাত এক ভদ্রলোক। শত শত বছর ধরে তাঁর পরিবার বিশাল বিত্তশালী।’
‘আপনার মনে আছে সেই অভিজাত মানুষটির নাম?’
মলিন চেহারায় রানাকে দেখল ফিয়োনা। ‘তাঁর নাম লুকা ব্রুনার। তাঁর পূর্বপুরুষদের মত তাঁকেও আড়ালে অনেকে ডাকেন কাউন্ট কোবরা বলে।’উত্তর আয়ারল্যাণ্ড।
বেশ কয়েক বছর আগের কথা।
আকাশটা কালো মেঘে ঢাকা। তবে একটু আগে থেমে গেছে অঝোর বৃষ্টি। সরু গলি ধরে পানির অগভীর সব ডোবা এড়িয়ে হেঁটে চলেছে মাসুদ রানা। দু’দিকের দেয়ালে নানান রঙে লেখা রয়েছে জঘন্য সব গালি। যেহেতু এসব তাঁকেই প্রদান করা হয়েছে, তাই নিজ চোখে দেখলে রাস্তাতেই হাঁটু গেড়ে কাঁদতে বসতেন পোপ। একটু দূরেই ঝিরঝিরে হাওয়ায় ক্যাঁচকোঁচ আওয়াজে দুলছে ছোট্ট বার-এর মস্ত সাইনবোর্ড। কয়েক পা হেঁটে পাথরের এন্ট্রান্স পেরিয়ে জংধরা স্টেয়ারওয়েতে উঠল রানা। ডাবল ডোর ঠেলে বার-এ ঢুকতেই শুনতে পেল মিষ্টি আওয়াজে বাজছে পিয়ানো। চারপাশে চোখ বুলিয়ে নিল রানা। আজ খদ্দের নেই বললেই চলে। বার কাউন্টারের সামনে পৌঁছে বসে পড়ল ও একটা টুলে। ব্যস্ত ভঙ্গিতে কর্কশ একটা কাপড় দিয়ে পাইন্ট গ্লাস ঘষছে মাঝবয়সী বারম্যান।
‘কী খবর, জিম?’ নিচু গলায় জানতে চাইল রানা।
ঘন দাড়ির ভেতর দেখা দিল কয়েকটা খয়ে যাওয়া দাঁত। ‘কোথাও কোনও সমস্যা নেই। আজও কি একই ব্র্যাণ্ড?’
‘তোমার আপত্তি না থাকলে।’
পেছনের তাক থেকে শিভাস রিগালের সবুজ বোতল নিল জিম ব্র্যাণ্ডন। গ্লাস নিয়ে ওটাতে ঢালল ডাবল স্কচ উইস্কি। গ্লাসটা কাউন্টারে রানার সামনে রেখে বলল, ‘আজকেই বোধহয় শেষ হবে এই বোতলটা।’
জবাবে কিছু বলল না রানা।
নতুন সুর বাজাচ্ছে পিয়ানোবাদক। এই পিয়ানো একটু বেসুরো। টিউন করা জরুরি। অবশ্য দক্ষ বাদকের কল্যাণে ঢাকা পড়ছে বেশিরভাগ ত্রুটি।
‘এই ছেলেটা ভাল বাজায়, তাই না?’ বলল জিম ব্র্যাণ্ডন। ‘তোমার মতই আর্মিতে আছে।’
ঘুরে আর্মির ইউনিফর্ম পরা পিয়ানিস্টের দিকে তাকাল রানা। ‘তাই তো দেখছি।’
‘আর্মিতে না গেলে পিয়ানিস্টের চাকরি অফার করতাম। এখানে লাইভ অনুষ্ঠান হলে জমে উঠত আমার ব্যবসা।’
ওই যুবক সৈনিককে চেনে রানা। নাম অ্যালেক বেকার। আগামী কয়েক দিন পর কঠিন একটা কমাণ্ডো ট্রেইনিঙে যোগ দেবে ওরা। বাংলাদেশ থেকে রানাকে পাঠানো হয়েছে এই জন্যই।
পিয়ানোর গায়ে ঠেস দিয়ে দাঁড়িয়ে বেকারের বাজনা শুনছে সোনালি চুলের এক মেয়ে। একটু পর পর প্রশংসার চোখে দেখছে সুদর্শন যুবককে। জেরি লি লিউসের ভঙ্গিতে ঝড়ের বেগে রিড টিপছে বেকার। অন্তিম ঝঙ্কার তুলে একটু পর শেষ হলো বাজনা।
‘তোমার তুলনা হয় না,’ শ্বাস আটকে বলল স্বর্ণকেশী মেয়েটা। ‘তার চেয়েও বড় কথা, তুমি একজন সৈনিক। আমি কি ভুল বললাম?’
মৃদু হাসল বেকার। ‘আমি দুর্ধর্ষ এসএএস ফোর্সে আছি।’
‘যাহ্, সত্যিই?’ আহ্লাদী সুরে জানতে চাইল মেয়েটা। ‘হ্যাঁ,’ চোখ টিপল বেকার। ‘কিন্তু আজও বড় একাকী।’ খিলখিল করে হেসে উঠে অ্যালেক বেকারের পিঠে সেঁটে গেল মেয়েটা। ডানহাতে নতুন সুর তুলল সৈনিক, বামহাতে জড়িয়ে ধরেছে মেয়েটার সরু কোমর। যুবতীকে টেনে নিল নিজের দিকে। ‘পিয়ানোবাদকের টুলে সবসময় দু’জন বসার জায়গা থাকে। বসে পড়ো। আমি তোমাকে শিখিয়ে দেব কীভাবে ডুয়েট বাজাতে হয়।’
বেকারের গা ঘেঁষে বসল মেয়েটা। উষ্ণ ঊরুর ঘষা লাগছে যুবকের ঊরুতে।
‘তোমার নামটা কী?’ প্রশ্ন করল বেকার।
‘বাৰ্থা।’
মেয়েটাকে পটাতে চাইছে যুবক। মৃদু হেসে নিজের ড্রিঙ্কের দিকে ফিরল রানা। চোখাচোখি হতেই চোখ টিপল বারম্যান। ‘মনে হয় এ ব্যাটা বহু ঘাটের পানি খাওয়া কুমির!’
খুলে গেল বার-এর দরজা, ভেতরে ঢুকল চারজন যুবক। সামনে বেড়ে ঘরের মাঝের টেবিলটা দখল করল তারা। এদের বয়স বড়জোর পঁচিশ। শক্তপোক্ত শরীর। অতিরিক্ত আত্মবিশ্বাসী। বার কাউন্টারে এসে চারজনের জন্যে চার পাইণ্ট লাগার বিয়ার নিল তাদের একজন। রানা সৌজন্যের খাতিরে মৃদু মাথা দুলিয়েছে, সেটা দেখেও দেখল না সে।
চার বন্ধুর ভেতর রয়েছে ঝগড়াটে চেহারার মোটা এক যুবক। সিটে ঘুরে পিয়ানোর দিকে তাকাল সে। কর্কশ স্বরে বলে উঠল, ‘বার্থা! এদিকে এসো!’ চোখ সরু করে অ্যালেক বেকারকে দেখছে সে।
পিয়ানোর টুল ছেড়ে উঠে দাঁড়াল মেয়েটা। চেহারায় উৎকণ্ঠা। নিচু গলায় বেকারকে বলল, ‘এবার আসি।’
জবাবে কাঁধ ঝাঁকাল সৈনিক। হতাশা নিয়ে বাজাতে শুরু করেছে সুরকার ফ্রেডেরিক শোপ্যানের একটা সুর। চার যুবকের সঙ্গে টেবিলে যোগ দিল বার্থা।
‘ওই হারামজাদার সঙ্গে তোমার কী?’ কড়া গলায় জানতে চাইল মোটা যুবক। চোখে আগুন। ‘ভুললে কী করে যে আমি তোমার কেউ হই?’
‘এমনিই একটু আলাপ করছিলাম,’ নরম সুরে বলল বার্থা। ‘ওর সঙ্গে কোনও ঝামেলায় যেয়ো না, চার্লি।’
পিয়ানোর পাশ থেকে পাইন্ট গ্লাস নিল অ্যালেক বেকার। এক চুমুকে শেষ করল সোনালি বিয়ার। চট্ করে দেখল হাতঘড়ি। টুল থেকে নেমে পাশ কাটাল চার যুবকের টেবিল। তার দিকে প্রশংসার চোখে চেয়ে আছে বার্থা।
পরস্পরের দিকে তাকাল চার যুবক।
দরজা পেরিয়ে গলিতে পা রেখেছে অ্যালেক বেকার। ভুরু কুঁচকে থুতনি দিয়ে ওদিকটা দেখাল মোটা চার্লি। বার্থাকে ঘড়ঘড়ে কণ্ঠে বলল, ‘অপেক্ষা করো।’ বিয়ার শেষ করেই চেয়ার ছাড়ল সে। একই কাজ করেছে তার তিন বন্ধু। বেরোবার দরজার দিকে চলল তারা।
পেছন থেকে কাতর সুরে ডাকল বার্থা, ‘চার্লি…
‘আর একটা কথাও না!’ মেয়েটার দিকে তর্জনী তাক করল মোটকু। হুমকির সুরে বলল, ‘এসব হচ্ছে শুধু তোমার কারণে! আগেও বলেছি যার-তার সঙ্গে ঘেষ্টাতে যাবে না!’
চার যুবকের মতলব খারাপ। বার ছেড়ে বেরিয়ে গেল তারা।
সবই বুঝেছে রানা। গ্লাস খালি করে টুল থেকে নেমে বিল মিটিয়ে বেরিয়ে এল সরু গলিতে। এরই ভেতর অ্যালেক বেকারকে ঘিরে ধরেছে চার যুবক। তাদের দু’জন ধাক্কা দিয়ে তাকে ফেলেছে একদিকের দেয়ালে। অন্য দু’জনের হাতে বেরিয়ে এসেছে সুইচ গিয়ার ছোরা। মোটকু চার্লির কঠিন এক ঘুষি পেটে নিয়ে দু’ভাঁজ হলো অ্যালেক। তবে সোজা হয়েই কপাল দিয়ে গুঁতো মেরে বসল চার্লির নাকে। কাতরে উঠে পিছিয়ে গেল মোটকু। ভীষণ ব্যথা পেয়েছে। ফাটা নাক থেকে দরদর করে ঝরছে রক্ত। অন্য তিন যুবক ঝাঁপিয়ে পড়ল অ্যালেকের ওপর। দু’জন মিলে ছোরা চেপে ধরল বেকারের গলায়। তৃতীয়জন পিছিয়ে এসে লাথি দিচ্ছে তার পেটে। বামদিকের বদমাশ একটানে বের করে নিল অ্যালেকের মানিব্যাগটা।
তিন যুবকের খেয়াল নেই পেছনে পৌঁছে গেছে আরেকজন। নিজের ভাঙা নাক নিয়ে বড় বেশি ব্যস্ত চার্লি। সুতরাং অন্য তিনজনের দিকে মনোযোগ দিল রানা। খপ্ করে মুঠিতে ধরল ডানদিকের ছোরাওয়ালার চুল, মাথাটা পেছনে টেনে এনেই কষে লাথি দিল ওরা কাফ মাসলে। ধড়াস্ করে মাটিতে পড়ল ছোকরা। ছটফট করছে পায়ের পেশি ফেটে যাওয়ার যন্ত্রণায়। অনায়াসেই তাকে খুন করতে পারে রানা। তবে তা না করে ওর পুরুষাঙ্গ ও অণ্ডকোষ মাড়িয়ে সামনে এগোল। তীব্র ব্যথায় মাটিতে গড়াতে গড়াতে বুকফাটা, করুণ আর্তনাদ ছাড়ল যুবক। তার দুই বন্ধু বুঝে গেল, পড়ে গেছে তারা কঠিন পাত্রের হাতে। তবু একজন ছুরিটা বাগিয়ে ধরে চোখ-মুখ পাকিয়ে রানাকে ভয় দেখাবার চেষ্টা করল, ‘আয়! সামনে আয়!’
কিন্তু তার পরেও রানা এগোয় দেখে ঝট্ করে পিছন ফিরে প্রাণপণে ছুটল উল্টো দিকে। শেষজন সাহস হারিয়ে মানিব্যাগ ফেলে ঝেড়ে দৌড় দিল ছুরিওয়ালার পিছু পিছু।
এদিকে দু’হাত ওপরে তুলে লড়াইয়ের জন্যে তৈরি হয়েছে মোটা চার্লি। রক্তে ভেসে যাচ্ছে তার সারা মুখ। রানা বুঝে গেল কী পদের যোদ্ধা সে। স্রেফ গায়ের জোরে জিতে গেছে এতদিন। খেপা বলদের মত মাথা নিচু করে রানার দিকে তেড়ে এল চার্লি। মুহূর্তে রানা বুঝল, এর ঘুষি হবে ধীর গতির, ফলে সহজেই ব্লক করতে পারবে। তারপর তার গায়ের কাছে ঘেঁষে গেলেই মারতে পারবে ইচ্ছেমত।
রানার ধারণাই ঠিক। তবে ওর একমাত্র চিন্তা হয়ে উঠল, যেন অতিরিক্ত জোরে মেরে খুন করে না ফেলে গাধাটাকে।
ডানহাত ঘুরিয়ে ঘুষি মারল চার্লি। তবে তার হাত ব্লক করে কবজিটা মুচড়ে ভাঙল রানা। প্রায় একইসময়ে ওর জ্যাব ফাটিয়ে দিল মোটকুর দু’ঠোঁট। ভীষণ ব্যথা পেয়ে তিন পা পিছিয়ে হুড়মুড় করে একপাশের গার্বেজ বিনের ওপর পড়ল সে। কাছেই দুই হাতে ক্ষতিগ্রস্ত অণ্ডকোষ চেপে ধরে মাটিতে গড়াচ্ছে তার বন্ধু।
পেটে লাথি খেয়ে শ্বাস নিতে কষ্ট হচ্ছে অ্যালেক বেকারের। ‘চলো, এবার যাওয়া যাক,’ কাঁধ ধরে তাকে সোজা হতে সাহায্য করল রানা। পায়ের নিচে শক্ত কী যেন ঠেকতেই ওদিকে তাকাল। ওটা চার্লির সামনের একটা দাঁত।
‘ঠিক সময়ে পৌছে গেছ, নইলে আমার হাতে স্রেফ খুন হয়ে যেত এরা সবক’টা,’ ফোঁসফোঁস করে শ্বাস নেয়ার ফাঁকে বলল অ্যালেক বেকার। পরক্ষণে কুঁচকে গেল দুই ভুরু। চিনে ফেলেছে, এই যুবক অন্য দেশের হলেও আর্মির অফিসার। সোজা হয়ে খটাস্ করে স্যালিউট ঠুকল সে। ‘ইয়েস… স্যর!’
‘তুমি যে দারুণ লড়ছিলে তা তো দেখতেই পেলাম! এসএএস ফোর্স, না?’ অ্যালেকের ভেজা ওয়ালেট থেকে মাটিতে ছড়িয়ে পড়েছে কাগজপত্র। ওগুলো তুলল রানা। ড্রাইভিং লাইসেন্স, টাকা, একটা ছবি…
মানিব্যাগে কাগজপত্র ভরে ওটা অ্যালেকের হাতে দিতে গিয়েও থমকে গেল রানা। আবারও ওয়ালেটের ভাঁজ খুলে দেখল ছবিটা। এবার দিয়েছে পুরো মনোযোগ।
ছবিতে অ্যালেক রেকার আর এক তরুণী মেয়ে। পার্টিতে তোলা ছবি। মেয়েটার কোমর জড়িয়ে ধরেছে যুবক। চেহারায় কেমন যেন বোকা-বোকা ভাব।
অ্যালেক বেকারের ছবির দিকে চেয়ে নেই রানা।
মেয়েটার পরনে পান্না-সবুজ ইভনিং ড্রেস। ওটা একদম ওর চোখের মণির মত একই রঙের। ফর্সা খোলা কাঁধে এলিয়ে পড়েছে কালো চুলের একরাশ মেঘ।
কয়েক মুহূর্ত ওই ছবি থেকে চোখ সরাতে পারল না রানা। তারপর অনেকটা ইচ্ছের বিরুদ্ধেই ছবিটা মানিব রেখে অ্যালেক বেকারের দিকে বাড়িয়ে দিল। আড়ষ্ট বলল, ‘আমার এমন একজন গার্লফ্রেণ্ড থাকলে বার্থার মত সস্তা মেয়ের সঙ্গে মিশতে যেতাম না।’
ওয়ালেট নিয়ে পকেটে রাখল অ্যালেক বেকার। ওপরের ঠোঁট থেকে রক্ত মুছে বলল, ‘পরামর্শের জন্যে ধন্যবাদ, স্যর। তবে ওই মেয়ে আমার গার্লফ্রেণ্ড নয়। ও আমার ছোটবোন।’একই দিন।
স্লোভেনিয়ার পাহাড়ি এলাকায় নানদের সেই আশ্রম।
মাদার ব্রোমেইস্টারের ক্যালকুলেটর নেই, তাই অঙ্কের টেক্সট্ বুকে রাখা নোটবুকে সতর্কতার সঙ্গে দশ নম্বর প্রশ্নের উত্তর লিখল এমিলি। অবশ্য অঙ্কে সবসময়ই মাথা খেলে ওর। ডেস্কে স্কুলের বইপত্র রেখে হাড্ডির মত শক্ত চেয়ার ছেড়ে পিছলে নেমে পড়ল এমিলি। ভাবছে, এবার মাদার সুপিরিয়রের অফিস থেকে বেরিয়ে কী করবে। বুকশেলফের সামনে গিয়ে দাঁড়াল। তাকে-তাকে চামড়া দিয়ে মোড়া ভারী সব বই। বেশির ভাগই ধর্মের বিষয়ে লেখা। ধূর! একেকটা শব্দের উচ্চারণ করতে গেলে খসে পড়তে চায় দাঁত। তার চেয়ে ঢের মজার জিনিস হচ্ছে কাবার্ডে রাখা পুরনো ম্যাগাযিনগুলো। প্রতিটায় আছে শব্দফাঁদ। তবে এরই ভেতর ডিকশনারির সাহায্য নিয়ে প্রায় সবই সমাধা করে ফেলেছে ও। তা হলে এখন কী করা যায়?
জানালা দিয়ে বহু দূরের বিশাল পাহাড়ের দিকে তাকাল এমিলি। আনমনে ভাবল, কী সুন্দরভাবে সাদা বরফে ছেয়ে আছে সব! স্কুলের লেখাপড়ার তাড়া বা ঝামেলা নেই। নির্জন আশ্রমে বলতে গেলে প্রায় ছুটিই কাটাচ্ছে। তবে ভাল লাগত বাবা থাকলে। নানরা সবাই আদর করেন। সময় করে ওর সঙ্গে খেলেন লিয়া। তবে স্কুলের বান্ধবীদের কথা মনে এলেই কেমন খারাপ লাগে ওর। সবচেয়ে বেশি মনে পড়ে ব্রিজিটার কথা। মানুষটা সারাক্ষণ মায়ের মত ওকে আগলে রাখেন। আর সেটা বুঝতে পেরে খুব ভাল লাগে ওর। বাবা কেন যে ব্রিজিটাকে বিয়ে করছে না! – ভাবল এমিলি। তা হলেই তো সত্যিকারের একটা পরিবার হয়ে যেত ওরা।
মাদার সুপিরিয়রের ডেস্কে পড়ে আছে প্রাচীন আমলের টেলিফোন। আশ্রমে আর কারও ওই জিনিস নেই। যন্ত্রটা বেশ রহস্যময়। ভারী ও কালো। বাঁকা বিদঘুটে রিসিভার একমাথায় কয়েলের মত পেঁচানো তার। তবে সবচেয়ে অদ্ভুত হচ্ছে যন্ত্রের বুকে বসে থাকা গোল ডায়াল করার জায়গাটা। ওটার ভেতর একটু পর পর আঙুল ঢুকিয়ে ঘোরাবার গর্ত। এমিলি পুরনো সিনেমায় দেখেছে, ওগুলো ব্যবহার করেই ডায়াল করতে হয়। সহজেই গর্তে ঢুকবে ওর আঙুল। আনমনে হাসল এমিলি। বাবার মোটাসোটা আঙুলগুলো পারবে ওসব গর্তে ঢুকতে?
ভাবতে কেমন অবাক লাগে, ভীষণ বিশ্রী এই পচা টেলিফোন দিয়ে যোগাযোগ করত আগের আমলের মানুষ! যন্ত্রটার সামনে থামল এমিলি। গর্তে আঙুল ভরে ওয়ান, টু, থ্রি, ফোর ঘুরিয়ে অবাক হয়ে দেখল, খিরখির আওয়াজে আগের জায়গায় ফিরে খট্ করে থামছে ডায়ালার। আরও কয়েকবার পরীক্ষা করে দেখল এমিলি।
মনে এল অন্য চিন্তা। আরেহ্, এই জঘন্য যন্ত্র দিয়েও তো ব্রিজিটার সঙ্গে কথা বলতে পারবে! ব্রিজিটাকে জানানো যায় নতুন বান্ধবী লিয়ার কথা। লিয়া মস্ত বড় গায়িকা। সিডি বের হয়। টেলিভিশনেও দেখা যায় ওঁকে। হঠাৎ এমিলির মনে হলো, এই কথাগুলো ব্রিজিটাকে জানাতে না পারলে ওর আর বেঁচে থেকে লাভ কী?
চট করে অফিসের দরজার দিকে তাকাল ও। প্রার্থনাঘর থেকে আসছে সমবেত কণ্ঠসঙ্গীতের আওয়াজ। নিজেকে বলল এমিলি, আমি তো কারও ক্ষতি করছি না। মাত্র একবার একটা ফোন দেব। বেশিক্ষণ কথাও বলব না। তাতে নিশ্চয়ই অনেক টাকা খরচ হয়ে যাবে না?
ভারী রিসিভারটা তুলে কানে ঠেকাল এমিলি। ওর মনে আছে অস্ট্রিয়ার টেলিফোন কোড। দেরি না করে ব্রিজিটার নম্বরে ডায়াল করল। ওদিক থেকে পরিচিত মানুষটার মিষ্টি কণ্ঠস্বর শুনতে পেয়েই বলল, ‘ব্রিজিটা! আমি! এমিলি! আপনি কেমন আছেন?’
.
কয়েক চামচ চিনি ও ঘন দুধ দিয়ে তৈরি কফিতে চুমুক দিয়ে ফায়ারপ্লেসে আগুনের শিখা দেখছে লিয়া। পট-পট আওয়াজে পুড়ছে চ্যালা কাঠ। এই পাহাড়ি এলাকা খুব নির্জন। নিজেকে মনে হচ্ছে কোনও দ্বীপে বন্দি হওয়া মানুষের মত। আঠারো ঘণ্টা হয়নি রানা চলে গেছে। বিদায়ের সময় তেমন কথাও হয়নি। অথচ, ওর মনে জমে আছে রানাকে বলার মত কত কথা! ভাল করেই জানে, রাতে শুয়ে পড়লে প্রতিটা কথা ঘুরে ফিরে আসবে ওর মনে। এরই ভেতর অন্তত এক শ’বার নিজের কাছে জানতে চেয়েছে: তুমি কি নতুন করে আবারও প্রেমে পড়লে? জানো না, খাঁচা থেকে একবার বেরিয়ে গেলে আর কখনও ফেরে না মুক্ত-বিহঙ্গ?
বুকের ভেতর এসব কী হচ্ছে ওর?
কেন একটু পর পর মনে পড়ছে রানার মুখটা?
নিজেই চেয়েছে চুমু দিক রানা। অথচ, মানুষটা চুমু দিতেই পিছিয়ে গেল কেন!
যতবার ওই মুহূর্তের কথা মনে পড়ছে, নিজেকে দোষ দিচ্ছে লিয়া। কেন রে? ভাল মানুষটার অনুভূতি নিয়ে খেলার অধিকার কে দিয়েছে তোকে?
খামারবাড়ির দরজা খোলার আওয়াজ শুনল লিয়া। এইমাত্র ভেতরে ঢুকেছে এমিলি। পায়ে পায়ে এগিয়ে এসে বসে পড়ল উঁচু একটা চেয়ারে।
‘সারাদিন কী করেছ, এমিলি?’ জানতে চাইল লিয়া
‘মেলা কাজ। মাদার সুপিরিয়র কিছু অঙ্ক দিয়েছিলেন।’ টেলিফোনে ব্রিজিটার সঙ্গে পনেরো মিনিট গল্প করেছে, তা চেপে গেল এমিলি। ‘তারপর তো ছিলাম সিস্টার বার্যের ওখানে। তিনি শুয়োরের ছানাগুলোকে খাবার দিলেন ডিমগুলোও তুললাম দু’জন মিলে। আমারও একটা চাই।’
‘এখন ডিম খাবে?’
‘না। আমি শুয়োরছানা পুষব। কিন্তু ভিয়েনায় বোধহয় ওদেরকে রাখতে দেয় না। বলুন তো, তা হলে আমার কী হবে?’
‘সত্যিই, খুবই চিন্তার বিষয়!’ গম্ভীর হলো লিয়া 1 কিছুক্ষণ পর বলল, ‘তবে একটা কথা, ওগুলো কিন্তু বেশিদিন ছোট থাকে না। তখন বিরাট হয়ে নোংরা করে দেবে তোমাদের বাড়ি। আর ওদের গায়ের গন্ধও খুব বাজে হয়।’
মুচকি হাসল এমিলি। ‘এমনিতেই বাড়িতে ওরকম একটা আছে। গায়ে ঘামের গন্ধ। আমার বাবা!’
‘ছি, এসব বলে না, এমিলি,’ নরম সুরে বলল লিয়া। ‘লিয়া?’
‘হুঁ?’
‘একবার দেখতে দেবেন আপনার গলার ওই সোনার লকেট?’
‘নিশ্চয়ই!’ গলা থেকে চিকন চেইনটা খুলে লকেট এমিলির হাতে দিল লিয়া।
ঝিনুকের মত আকৃতির লকেট দেখল এমিলি। ‘দারুণ সুন্দর। পেছনে খোদাই করা আছে আপনার নাম।’ একদিকে ছোট ক্যাচ। ওটা টিপতেই দু’ভাগ হয়ে গেল লকেট। ভেতরে দু’দিকে ছোট দুটো ছবি। এমিলি জানতে চাইল, ‘ছবিতে এঁরা কারা?’
‘একসঙ্গে যে দু’জনকে দেখছ, তাঁরা আমার বাবা-মা,’ বলল লিয়া। ‘আর উল্টো দিকের মানুষটা আমার বড়ভাই।’
‘আপনার মা খুব সুন্দরী ছিলেন, আপনার মতই,’ বলল এমিলি। অন্য ছবিটা দেখছে। ‘এঁর সঙ্গে আপনার চেহারার একটু মিল আছে।’
‘বড়ভাই যে,’ বলল লিয়া। ‘ওর নাম অ্যালেক।’
‘এঁরা কোথায় থাকেন?’
কয়েক মুহূর্ত ভেবে বলল লিয়া, ‘স্বর্গে।’
কথাটা বুঝতে পেরেছে এমিলি। জানতে চাইল, ‘তিনজনই?’
‘হ্যাঁ। আমাদের পরিবারে শুধু আমি বেঁচে আছি।’
‘আমার মাও স্বর্গে থাকেন। আপনার কি মনে হয় স্বর্গে আপনার ভাই বা বাবা-মার সঙ্গে আমার মার পরিচয় হয়েছে?’
বাচ্চাদের কাছে মৃত্যু কেমন তা বুঝে বিষণ্ণ হাসল লিয়া। ‘হ্যাঁ, ওখানে তো সবাই সবাইকে চেনে।’
‘জানেন, আসলে স্বর্গে গিয়ে কী করে এরা?’
‘খেলে, মজা করে, গান গায় বা নাচে বোধহয়।’
‘তা হলে তো খুব ভাল। আমারও খেলতে ভাল লাগে।
‘তুমি এখন খেলতে চাও?’
ঘন ঘন মাথা দোলাল এমিলি। ‘চলুন, রানা আমাকে যে খেলাটা শিখিয়ে দিয়েছে, দু’জন মিলে সেটা খেলি।’
বাড়িতে বসে থেকে রানার চিন্তা মন থেকে দূর হবে না, বুঝে গেছে লিয়া। রাজি হয়ে গেল এমিলির প্রস্তাবে। রাবারের বুট ও ভারী রেইনকোট পরে মেয়েটাকে নিয়ে বেরিয়ে গেল বাইরে। ঝলমল করছে সুনীল আকাশ। পর্বতের সফেদ তুষারে ছাওয়া চূড়ায় লেগে ঠিকরে ফিরছে সূর্যের সোনালি আলো। ফার্মহাউসের উঠান পেরিয়ে কনভেন্টের দালানগুলোর দিকে চলল ওরা। তুষারে খেলতে পছন্দ করে রটওয়েইলার কুকুরটা। গড়িয়ে পড়ছে মাটিতে। আবার উঠে এক ছুটে চলে যাচ্ছে দূরে। পেছনে ছিটকে দিচ্ছে তুষারের কণা। একটু দূরের পাথরের প্রার্থনাঘর থেকে এল নানদের গান। লিয়ার চিনতে দেরি হলো না, ওটা প্যালেস্ট্রিনার সুরেলা একটা প্রার্থনা-সঙ্গীত।
‘আপনি লুকিয়ে পড়ন,’ প্রস্তাব দিল এমিলি। ‘দেখি খেলাটা মনে রেখেছে কি না জো।’ জ্বালানি কাঠ রাখার গুদামের বাঁক ঘুরে সুন্দর করে ছাঁটা বড় একটা ঘন ঝোপের আড়ালে লুকিয়ে পড়ল ও। লিয়া শুনল, এক এক করে সংখ্যা গুনছে মেয়েটা। দশ বলা শেষ হতেই চেঁচিয়ে উঠল, ‘জো! মিস লিয়াকে খুঁজে বের কর্!’ ঝড়ের বেগে কাঠের গুদামের ওদিক থেকে মুহূর্তে হাজির হলো বিরাট কুকুরটা। সামনের দু’পা লিয়ার কাঁধে তুলে চেটে দিল গাল। বদলে ওর মাথায় আলতো চাপড় মেরে আদর জানাল লিয়া। নানদের গাওয়া মিষ্টি গানের সুর ছাপিয়ে এল হেলিকপ্টারের রোটরের ধুপ- ধুপ্ আওয়াজ। খুব দ্রুত এগিয়ে আসছে যান্ত্রিক ফড়িং।
কপালে হাত রেখে জ্বলজ্বলে সূর্যের দিকে তাকাল লিয়া। কনভেন্টের অনেক ওপরে ভাসছে দুটো হেলিকপ্টার। খুব ধীরে নেমে আসছে মাটির দিকে। ‘নিশ্চয়ই পাহাড়ে কেউ বিপদে পড়েছে,’ আনমনে বলল লিয়া। কিন্তু আকাশ-দানব দুটো আরও কাছে আসতে বুঝল, গুগুলো মাউন্টেন রেসকিউ এয়ারক্র্যাফট নয়। কালো রঙের। গায়ে কিছু লেখা নেই। লিয়ার মনে প্রশ্ন জাগল: নির্জন এই আশ্রমে হঠাৎ কেন হাজির হয়েছে এরা?
ওর চোখ লক্ষ্য করে ওদিকে তাকাল এমিলি। তারপর কাঁধ ঝাঁকিয়ে বলল, ‘যাক গে, এবার কিন্তু আমার পালা। আপনি জো-র কলার চেপে ধরুন। পুরো দশ গুনবেন কিন্তু।’
ঘুরেই দৌড় দিল এমিলি।
এখনও দুই হেলিকপ্টারের দিকে চেয়ে আছে লিয়া। ধীর গলায় গুনছে: ‘এক… দুই… তিন… চার….
নানদের গান ছাপিয়ে বিকট আওয়াজে নামছে দুই হেলিকপ্টার। কেন যেন ভয় লেগে উঠল লিয়ার। ‘ছয়… সাত… ‘আট….
যথেষ্ট, মনে মনে বলল লিয়া। সংখ্যা গোনা বাদ দিয়ে চেঁচিয়ে উঠল, ‘এমিলি! ফিরে এসো!’
হেলিকপ্টারের আওয়াজে কথা শুনতে পায়নি মেয়েটা। লিয়া কলার চেপে ধরেছে বলে ছুটে যাওয়ার জন্যে ছটফট করছে কুকুরটা। মাটির মাত্র এক শ’ ফুট ওপরে ভাসছে কালো হেলিকপ্টার। কান ফেটে যেতে চাইছে রোটর ও ইঞ্জিনের গর্জনে। আশ্রমের ছাত টপকে ওদিকে নেমে পড়ল দুই যান্ত্রিক ফড়িং।
কোথাও কিছু গোলমাল হয়ে গেছে, বুঝল লিয়া। হাত থেকে ছেড়ে দিল জো-র কলার। এইমাত্র একটা দালান ঘুরে ওদিকে গেছে এমিলি। তুষারের মাঠে তীরবেগে ওর পিছু নিল কুকুরটা।
হতাশা নিয়ে চুপ করে দাঁড়িয়ে রইল লিয়া।
.
গুনতে গুনতে ছুটছে এমিলি। ভাল করেই জানে, যে-কোনও সময়ে পেছনের দালান ঘুরে লম্বা লম্বা লাফে হাজির হবে জো। ছুটতে ছুটতে কাঁধের ওপর দিয়ে পেছনে তাকাল মেয়েটা। কিন্তু কয়েক মুহূর্ত পর শক্ত কিছুর সঙ্গে ধাক্কা খেয়ে তাল সামলাতে না পেরে পড়ে গেল তুষারের ওপর।
ধড়মড় করে উঠে বসে দেখল, ওকেই দেখছে অচেনা এক লোক। ভ্যানিলা আইসক্রিমের মত ঠাণ্ডা আর সাদা তার দুই চোখ। পাথুরে চেহারায় একফোঁটা হাসি নেই।ভিয়েনার আকাশ থেকে কালো মেঘের ভেলাগুলোকে তাড়িয়ে নিয়ে নিরুদ্দেশে চলেছে শীতল দমকা হাওয়া। একটু আগে একটা স্ট্যাণ্ড থেকে দৈনিক পত্রিকা কিনেছে রানা। দুপুর গড়ালেও খিদে নেই। ব্যাঙ্কগ্যাস অ্যাণ্ড লোয়েলস্ট্রাসের কোণে দাঁড়িয়ে দেখল, আকাশছোঁয়া বার্গথিয়েটারের কাছে সিগনাল সবুজ হতেই ওর দিকে আসছে লুদভিগ কেইলমানের মার্সিডিয। গাড়িটা পাশে থামতেই প্যাসেঞ্জার সিটে উঠল রানা। রওনা হয়ে গেল কেইলম্যান।
‘জিনিসটা বোধহয় তোমার,’ বলে তার কোলে পুলিশ আইডি ফেলল রানা।
‘ওরে, শয়তান! খোদ ইবলিশ!’ বিড়বিড় করল লুদভিগ। ‘সকাল থেকে এটা খুঁজতে খুঁজতে প্রায় পাগল হয়ে গেছি!’
ওগুলো পেয়েছ?’ জানতে চাইল রানা।
মাথা দোলাল লুদভিগ। ‘পেছনের সিটে। সবুজ ব্যাগে।’ ঘুরে ব্যাকসিট থেকে ব্যাগ নিতে গিয়ে পেছনের জানালা দিয়ে কালো তিনটে অডি গাড়ি দেখল রানা। কয়েক মুহূর্ত পর বলল, ‘আমাদের পিছু নিয়েছে।
‘তুমি সত্যিই সতর্ক মানুষ,’ বলল লুদভিগ। ‘তবে চিন্তার কিছু নেই। ওরা আমার লোক।’
‘ওরা কতটুকু জানে?’
‘খুব সামান্য।’
ছোট ফ্লাইট ব্যাগটা নিয়ে সিধে হয়ে বসল রানা। কোলে রেখে যিপার খুলে দেখল ভেতরে পাঁচটা বাক্স। প্রতিটা দৈর্ঘ্যে ছয়ইঞ্চি, চওড়ায় চার। ওপরে জ্বলজ্বলে অক্ষরে লেখা: সেন্টারফায়ার পিস্তল-কার্ট্রিজ, .৪৫ ক্যালিবার।
একটা বাক্স খুলল রানা। লাল প্লাস্টিকের ট্রে-র বুকে আধইঞ্চি বৃত্তাকার গর্তে বসে আছে দশ সারিতে পঞ্চাশটা বুলেট। পাঁচটা বাক্সে সবমিলিয়ে আড়াই শ’। মৃদু মাথা দোলাল রানা। ‘সব আনট্রেইসেবল?’
‘আমাকে বোকা ভাবো নাকি?’ জানতে চাইল লুদভিগ।
কত খরচ হলো? এখনই শোধ করে দিই?’
‘পয়সা লাগবে না। ট্রেনে করে ঘুরে এসে লাভ হলো?’ ব্যাকপ্যাক থেকে খালি প্যারা-অর্ডন্যান্স পিস্তল বের করল রানা। রিলিফ বাটন টিপতেই কোলে পড়ল ম্যাগাযিন। ‘জরুরি কিছু তথ্য পেয়েছি।’
‘কী তথ্য?’
ম্যাগাযিনে গুলি ভরতে ভরতে ফিয়োনা যার্নের সঙ্গে যে কথা হয়েছে, সেগুলো জানাতে লাগল রানা।
চুপচাপ ড্রাইভ করতে করতে শুনছে লুদভিগ। কিছুক্ষণ পর জানতে চাইল, ‘কী কারণে ওই বাড়িতে ঢুকতে চাইল অ্যালেক?’
‘ওই কথায় পরে আসছি,’ বলল রানা, ‘একটা সাইবার ক্যাফেতে চাকরি করে ফিয়োনা। ওর সঙ্গে কথা শেষ করে অন-লাইনে সার্চ দিয়েছি। ক্রস-রেফারেন্সের পর জানলাম অনেক কিছুই। তোমার হয়তো মনে আছে, কোবরা সম্পর্কে জানতে চেয়েছিলাম?’
মৃদু মাথা দোলাল লুদভিগ।
কোবরা কোনও কোড নয়,’ বলল রানা, ‘অনেকেই তাকে ডাকে কাউণ্ট কোবরা বলে।’
‘ওই নাম আগেও শুনেছি।’
‘লুকা ব্রুনার সম্পর্কে কিছু জানো?’
মাথা নাড়াল লুদভিগ। জানে না।
‘সতেরো শ’ অষ্টাশি সাল থেকে সতেরো শত ছিয়ানব্বুই পর্যন্ত লুকা ব্রুনারের পূর্বপুরুষ ডেরেক ব্রুনার ছিল অস্ট্রিয়ার সিক্রেট পুলিশের চিফ। সার্ভিসের জন্যে সম্রাট জোসেফ দ্বিতীয় তাকে জমি ও পদবী দেন। তখন নাম হলো কাউন্ট ডেরেক ব্রুনার। তার রাজকীয় প্রাসাদ ও এস্টেট ছিল ভিয়েনার খুব কাছেই।’
‘ওই বাড়িতেই লোকটাকে খুন করেছে?’
‘হ্যাঁ। পারিবারিক প্রাসাদ। বর্তমানে ওখানে বাস করে অষ্টম কাউণ্ট কোবরা লুকা ব্রুনার। এসব গেল ইতিহাসের কথা। তবে পদবী আর প্রাসাদই শুধু পেয়েছে সে, তা নয়। অন্যান্য অনেক দায়িত্বই বর্তেছে তার ওপর।
‘বলতে থাকো।’ গাল ফুলিয়ে উইওস্ক্রিনের দিকে ফুঁ দিল লুদভিগ।
‘অ্যালেক আবিষ্কার করেছিল অন্যকিছু, সেটা ইতিহাসের বইয়ে নেই,’ বলল রানা, ‘চিঠিতে যে-কোবরার কথা লেখেন মোযার্ট, সেই লোকই ডেরেক ব্রুনার। প্রফেসর ডিয়ানোর কাছ থেকে আমরা জানতে পেরেছি, ওই লোকই ছিল অর্ডার অভ রা-র প্রধান। সম্রাটের হয়ে নোংরা সব খুনের পেছনে ছিল তার ব্যক্তিগত বাহিনী। খুন হয় একের পর এক প্রতিভাবান ম্যাসন। আর ডেরেকের প্রাসাদ ছিল ওই সংস্থার হেডকোয়ার্টার।’
‘তাতে কী?’
‘এখনও টিকে আছে অর্ডার অভ রা, লুদভিগ। ওদেরকে খুঁজে বের করেছিল অ্যালেক।
রানার দিকে তাকাল ডিটেকটিভ সার্জেণ্ট। ‘তা-ই?’
‘মোযার্টের ব্যাপারে রিসার্চ করতে গিয়ে বেশকিছু জরুরি তথ্য জেনে যায় অ্যালেক,’ বলল রানা। ‘তবে জানত না ওই বাড়িতে কী পাবে। হয়তো ভেবেছিল ইতিহাসের গোপন কোনও অধ্যায় আবিষ্কার করবে। বুঝতে পারেনি ঢুকে পড়েছে কালসাপের আস্তানায়। দুর্ভাগ্য, ঠিক তখনই দেখতে পেয়েছে ওই খুন।’
‘তা হলে বোঝা যাচ্ছে, একই রাতে কেন মরল জোসেফ গ্রাফহসলার,’ বলল লুদভিগ।
‘ওই পার্টিতে ভাড়াটে পিয়ানিস্ট ছিল সে,’ বলল রানা। ‘অতিথি লিস্টে ছিল তার নাম। তবে অ্যালেক ওই বাড়ি থেকে বেরিয়ে গেলে গ্রাফহসলারের ঠিকানায় পৌঁছে যায় একদল খুনি। তারা যখন বুঝল, জোসেফ আর অ্যালেক একই লোক নয়, তখন নিশ্চয়ই মাথায় পিস্তল ঠেকিয়ে ছেলেটার পেট থেকে সব কথা আদায় করেছে। জোসেফ হয়তো ভেবেছিল সব বলে দিলে প্রাণে বাঁচবে।’
ভুরু কুঁচকে ফেলল লুদভিগ। ‘তার মানে সাক্ষী রাখবে না বলে খুন করা হলো বেচারাকে। তারপর খুনির দল গেল অ্যালেকের খোঁজে।
‘তা মনে হয় না,’ বলল রানা। ‘দলে লোকের অভাব নেই তাদের। একদল খুনি যখন জোসেফকে ধরতে গেছে, ওই একইসময়ে অ্যালেকের পিছু নিয়ে তাকে খুন করতে গেছে আরেকদল।
মাথা নাড়ল লুদভিগ। ‘একমিনিট। ওরা জানবে কী করে যে…
‘কোথায় পাবে অ্যালেককে?’ তিক্ত হাসল রানা। ‘জরুরি সব তথ্য জুগিয়ে দিয়েছে পুলিশের কমপিউটার। সরকারের প্রতিটা বিভাগে লোক আছে ওদের। অ্যালেক বিদেশি লোক। কোনও হোটেল বা বোর্ডিং হাউসে উঠতে হলে ওকে দেখাতে হয়েছে পাসপোর্ট। ওই এলাকায় একই নামে অন্য কোনও অ্যালেক বেকার ছিল বলে মনে করি না। খুব সহজেই ওকে পেয়ে যায়।’
চুপ করে আছে লুদভিগ।
‘সিডি তৈরি করে মাত্র বোনের ঠিকানায় পোস্ট করেছে, এমনসময় ধরা পড়েছে অ্যালেক,’ বলল রানা। ‘এরপর লেকের ধারে নিয়ে বলা হয়েছে বরফের ওপর দিয়ে হাঁটতে। কিছুটা যাওয়ার পর গুলি করেছে ওর চারপাশে বরফের মেঝেতে। ওর বাঁচার উপায় ছিল না।’ বাক্স থেকে নিয়ে বুড়ো আঙুল দিয়ে ম্যাগাযিনে আর একটা বুলেট ঠুসে দিল রানা।
‘তো এবার কী করবে?’ জানতে চাইল লুদভিগ।
ম্যাগাযিনে দ্বিতীয় বুলেট ভরল রানা। ‘এখন জানি বাড়িটা কোথায়। সুতরাং ওখানে গিয়ে চুকিয়ে দেব পাওনা।’
ওই বাড়িটা কোথায়?’
‘যা করার আমাকে করতে দাও,’ বলল রানা, ‘পরে পেপারে দেখে নিয়ো।’
‘আমার সাহায্য তোমার লাগবে।’
তৃতীয় বুলেট ম্যাগাযিনে ভরল রানা। ‘লাগবে না। তোমাকে এসবে জড়াতে চাই না।’
‘তুমি কি পাগল হলে? স্রেফ খুন হয়ে যাবে তো!’ জবাব না দিয়ে চতুর্থ বুলেট ম্যাগাযিনে ভরল রানা। রাস্তায় প্রচুর গাড়ি। ইণ্ডিকেটর দিয়ে ব্যস্ত ইন্টারসেকশনে বাঁক নেয়ার আগে রিয়ার ভিউ মিরর দেখল লুদভিগ। ‘বিশ্বাস করলাম তুমি একাই দশজন!’ বিড়বিড় করল। ‘কিন্তু মরতে লাগে মাত্র একটা বুলেট।
চুপ করে থাকল রানা। বাক্স থেকে নিয়ে ম্যাগাযিনে ভরল পঞ্চম বুলেট।
লুদভিগ বাঁক নেবে, এমনসময় লাল ট্রাফিক সিগনালের তোয়াক্কা না করে ঝড়ের বেগে ওদের ঘাড়ের কাছে পৌঁছে গেল গাঢ় হলুদ রঙের বিশাল এক আর্মার্ড ট্রাক। বাজিয়ে চলেছে বিকট হর্ন। রানার একমুহূর্ত পর ওদিকটা দেখল লুদভিগ। দেরি হলো ব্রেক করতে। ষাট মাইল বেগে মার্সিডিযের পেটে গুঁতো মেরে মুহূর্তে গাড়িটাকে দু’টুকরো করল দানবীয় ট্রাক।এমিলি যেখানে লম্বা লোকটার সঙ্গে ধাক্কা খেয়ে পড়ে গেছে, ওখান থেকে পরিষ্কার দেখছে কনভেন্টের ওদিকের মাঠে নেমেছে কালো দুটো হেলিকপ্টার। যন্ত্রদুটোর পেট থেকে নেমে দালানগুলোতে গিয়ে ঢুকছে আট-দশজন লোক। তাদের পরনে সাদা ওভারঅলের মত পোশাক, হাতে বোধহয় আগ্নেয়াস্ত্র। সিনেমায় ওই জিনিস দেখেছে এমিলি। মুখ ফিরিয়ে দেখল, সামনে দাঁড়িয়ে থাকা লোকটার হাতেও কালো পিস্তল!
খপ্ করে মাথার চুল ধরে হ্যাঁচকা টানে এমিলিকে দাঁড় করাল দানবটা। ব্যথায় কাতরে উঠল বেচারি। একহাতে ওর মুখ চেপে ধরল লোকটা।
পেছনের দালান ঘুরে ঝড়ের বেগে এল কালো কী যেন। এমিলি চিনল জোকে। মনিবের মেয়ের সঙ্গে অচেনা লোকটাকে দেখে সতর্ক হয়ে উঠেছে কুকুরটা। গলা থেকে বেরোল চাপা গর্জন। বিদ্যুদ্বেগে এসে কবজি কামড়ে ধরে হ্যাঁচকা টানে এমিলির কাছ থেকে লোকটাকে সরাল প্রভুভক্ত কুকুর। এক ধাক্কায় শত্রুকে মাটিতে ফেলেই ঝাঁপিয়ে পড়ল তার ওপর। ভয় পেয়ে চিৎকার জুড়েছে এমিলি। একটা খিলানের তলা দিয়ে এল আরও দু’জন লোক। অস্ত্র তাক করেই গুলি করল জো-র বুকে। শেষবারের মত গর্জন ছেড়ে মাটিতে লুটিয়ে পড়ল কুকুরটা। ছটফট করছে মৃত্যু-যন্ত্রণায়। রক্তে ভরে গেল সাদা তুষার।
এদিকে মাঝে মাঝে পিছলে গেলেও কনভেন্টের দিকে ছুটছে লিয়া। পরিষ্কার দেখেছে কী পরিণতি হয়েছে জো-র। দালানগুলোকে ঘিরে রাখা দেয়াল টপকে ভেতরে ঢুকছে ক’জন লোক। লাথি দিয়ে খুলছে দরজা। হাতে উদ্যত আগ্নেয়াস্ত্র। হেলিকপ্টারের গর্জন ছাপিয়ে শুরু হলো গোলাগুলির বিকট আওয়াজ। থেমে গেছে নানদের প্রার্থনা- সঙ্গীত। ওদিক থেকে এল আর্তচিৎকার। তবে সবই চাপা পড়ল ব্রাশ ফায়ারের কর্কশ আওয়াজে।
এমিলিকে বগলের ভাঁজে নিয়ে হেলিকপ্টারের দিকে ছুটল একলোক। চিৎকার করতে করতে হাত-পা ছুঁড়ছে মেয়েটা।
বুকের ভেতর ভীষণ লাফাচ্ছে লিয়ার হৃৎপিণ্ড। দেখল, প্রার্থনাঘর থেকে ছুটে বেরিয়ে এলেন এক নান। খুব ভয় পেয়েছেন তিনি। বুকে ও পেটে গুলি খেয়ে উঠানে চিত হয়ে পড়লেন। রক্ত ছড়িয়ে গেল কালো-সাদা পোশাকের সামনের দিকে। দু’জন লোক এসে মানুষটার গোড়ালি ধরে টেনে নিয়ে গেল প্রার্থনাঘরের দিকে। তুষারে থাকল তাজা রক্তের পুরু দাগ। প্রার্থনাঘরের খোলা দরজা দিয়ে ভেতরে চোখ গেল লিয়ার। বেদির সামনে রক্তাক্ত নানদের লাশের স্তূপ তৈরি করছে কয়েকজন মিলে।
এমিলিকে সাহায্য করতে যে-কোনও ঝুঁকি নিতে রাজি লিয়া, কিন্তু ওর আসলে কিছুই করার নেই। ঘুরেই ছুটল ফার্মহাউসের দিকে। এখনও ওকে দেখেনি কেউ।
ঝড়ের বেগে বাড়ির দরজা খুলে ভেতরে ঢুকল লিয়া। থরথর করে কাঁপছে ভয়ে। কয়েক মুহূর্ত পর র্যাকে রাখা বন্দুকটা টান দিয়ে নামিয়ে নিল। খুব কাঁপছে হাত। ড্রয়ার খুলে কয়েকটা কার্তুজ নিয়ে রাখল জ্যাকেটের পকেটে। রানা যেভাবে শিখিয়ে দিয়েছে, ঠিক সেভাবে বন্দুক খুলে দুই নলে ভরল দুটো কার্তুজ।
বন্দুক হাতে ফার্মহাউস থেকে বেরিয়ে মনে মনে বলতে লাগল: পালিয়ে যাও! পালিয়ে যাও! পালাতে হবে তোমার!
ফার্মহাউসের পাশের গলি ধরে ছুট দিল লিয়া। কিন্তু গলা চিরে বেরোল অস্ফুট আর্তনাদ। এইমাত্র গলির আরেক মুখে থেমেছে একলোক। দু’জনের মাঝে দূরত্ব মাত্র পাঁচ ফুট। তার বুকের দিকে অস্ত্র তুলল লিয়া। তবে ওর মাথা লক্ষ্য করে অস্ত্র ধরেছে ওই লোকও। চোখ তার পাথরের মত কঠিন। চাপা গলায় বলল, ‘বন্দুক ফেলো, মেয়ে!’
আর কিছু ভাবার সময় নেই। দুই ট্রিগারে একইসঙ্গে চাপ দিল লিয়া। লাফিয়ে উঠল দোনলা বন্দুক। মারাত্মক ধাক্কা খেয়ে পিছিয়ে গেল ও। এত কাছ থেকে দুই কার্তুজের আঘাতে ছিন্নভিন্ন হয়েছে লোকটার মুখ। ছিটকে দেয়ালে লাগল রক্তের ছিটা। ঠোঁটে লোকটার রক্তের লবণাক্ত স্বাদ পেল লিয়া। দেরি না করে লাশ টপকে ছুট দিল। সরে যেতে হবে কনভেণ্ট থেকে বহু দূরে। তুষারে পিছলে যেতে যেতেই রিলোড করল শটগান। তবে ওকে দেখে ফেলেছে আরেক লোক। লম্বা লম্বা পায়ে দৌড়ে আসছে সে।
ফার্মের নিচু দেয়াল টপকে জঙ্গলে ঢুকল লিয়া। বুঝে গেছে, ওকে খুনের অনুমতি নেই, থাকলে আগেই খুন হতো। লোকটার গুলি নাক গুঁজল ওর পায়ের কাছে। এঁকেবেঁকে দৌড় দিল লিয়া। কিছুক্ষণ পর পেছনে পড়ল রানা আর ওর তৈরি করা সেই ভাঙা তুষারমানব। কাছে চলে এসেছে লোকটা! ঘুরে তার দিকে বন্দুক তাক করেই সামনের ট্রিগার টিপল লিয়া।
‘বুম!’ শব্দে গর্জে উঠল আগ্নেয়াস্ত্র। উপত্যকা পেরিয়ে পাহাড়ে বাড়ি খেয়ে ফিরে এল প্রতিধ্বনি।
ঊরুতে ভীষণ ব্যথা পেয়ে থমকে গেছে লোকটা। চোখ নামিয়ে জায়গাটায় আঙুল বোলাতেই দেখল রক্ত। আহত হয়েছে বলে ভীষণ রেগে গেল সে। অস্ত্র তুলল মেয়েটাকে শেষ করে দিতে। নির্দেশের কাঁথা পুড়ি! নিজের চোখে দেখেছে, ওই শালী কী হাল করেছে জিমের!
লাইন-অভ-ফায়ার থেকে সরতে গিয়ে এঁকেবেঁকে ছুটছে লিয়া। তবে লোকটা ওর দিকে অস্ত্র তাক করে ট্রিগারে চাপ দিতেই খট-খট আওয়াজে গর্জে উঠল সাবমেশিন গান। লিয়ার ডানদিকের গাছগুলোতে লাগল একরাশ গুলি।
মুহূর্তে খালি হয়েছে ম্যাগাযিন। অস্ত্রটা কাঁধে ঝুলিয়ে বেল্টের খাপ থেকে টান দিয়ে কমব্যাট নাইফ নিল লোকটা।
গাছের শাখা-প্রশাখা ভেঙে গভীর জঙ্গলের মাঝ দিয়ে ছুটছে লিয়া। একটা ডালের বাড়ি খেয়ে ওর হাত থেকে মাটিতে পড়ল বন্দুক। থেমে আবারও ওটা তুলে নেবে ভাবল লিয়া, কিন্তু তখনই দেখল খুব কাছে চলে এসেছে লোকটা!
হাঁপাতে হাঁপাতে আবারও দৌড় দিল লিয়া।
কিন্তু যাবে কোথায়?
জঙ্গল থেমে গেছে এক নদীর তীরে। জঙ্গলের শেষ গাছ পেরোলে দশফুট নিচে পাহাড়ি নদীর পাথুরে পাড়। পালিয়ে যেতে গিয়ে ফাঁদে পড়েছে লিয়া!
বন্দুকটা পড়ে আছে দেখে তুলে নিয়েছে ধাওয়াকারী লোকটা। চট্ করে বুঝে গেল, একটা হ্যামার এখনও কক করা। তার মানে গুলি আছে বন্দুকে। নিষ্ঠুর হাসল লোকটা। মেয়েটা আছে বড়জোর বিশ গজ দূরে। পরনে রঙচঙে কুইন্টেড জ্যাকেট। জঙ্গলে খুব সহজ শিকার!
বন্দুকটা লিয়ার দিকে তাক করেই ট্রিগার টিপল সে। কাঁধে জোরালো ধাক্কা দিল কুঁদো। বিকট আওয়াজ তুলে ওপরে উঠেছে বন্দুকের নল। ধূসর ধোঁয়ার মাঝ দিয়ে সে দেখল, ঘুরেই জঙ্গলের কিনারার ঝোপ ভেঙে নিচের পাথরে গিয়ে পড়ল মেয়েটা।
এক দৌড়ে জঙ্গলের কিনারায় গিয়ে দাঁড়াল লোকটা।
দশফুট নিচে ঝোপের মাঝে কাত হয়ে পড়ে আছে সুন্দরী। নিষ্পলক দু’চোখ আকাশে স্থির। কুলকুল শব্দে বইছে পাহাড়ি নদী। মেয়েটার বাহু বেয়ে কবজি থেকে নদীর জলে মিশছে ফোঁটা-ফোঁটা রক্ত। নিজের বুটের দিকে চোখ যেতেই ঘাতক দেখল, লাল হয়েছে তুষার। মেয়েটার ওপর আবারও চোখ ফিরল তার।
নাহ্, শ্বাস নেয়া বা ফেলার কোনও লক্ষণ নেই।
পেরোল কয়েক মিনিট।
মুহূর্তের জন্যেও নড়ল না মেয়েটা।
সন্তুষ্ট হয়ে জ্যাকেটের পকেট থেকে ছোট এক ক্যান ডিজিটাল ক্যামেরা বের করল লোকটা। যন্ত্রটা চালু করে যুম করল লিয়ার ওপর। তিনটে ছবি নিয়ে পকেটে রাখল ক্যামেরা। ঘুরে দাঁড়াবে, এমনসময় চোখের কোণে ধরা পড়ল কীসের যেন ঝিলিক। ওটা সোনার চেইন, সঙ্গে ছোট লকেট ভাঙা ঝোপের ডাল থেকে ঝুলছে। হ্যাঁচকা টানে চেইন ও লকেট হাতের মুঠোয় নিল লোকটা। তালুতে মেখে গেল কয়েক ফোঁটা রক্ত।
জঙ্গলের ওদিকে লেলিহান লাল আগুনে পুড়ছে নানদের নিরাপদ আশ্রম। এখন কোথাও আর্তনাদের আওয়াজ নেই এরই ভেতর আকাশে উঠেছে প্রথম হেলিকপ্টার। রোটরের দাবড়ি খেয়ে নানাদিকে ছিটকে যাচ্ছে ঘন কালো ধোঁয়া।
একবার কাঁধ ঝাঁকিয়ে ফিরতি পথে চলল আততায়ী।ব্যস্ত ইন্টারসেকশনে প্রচণ্ড ধাক্কা দিয়ে হালকা গাড়িটাকে দু’টুকরো করেছে বিশাল ট্রাক। বিকট আওয়াজে ছিটকে দু’দিকে গেছে মার্সিডিয গাড়ির দুই অংশ। কড়া ব্রেক কষে থামতে গিয়ে সামনের গাড়িতে গুঁতো দিয়েছে পেছনের গাড়িগুলো। কয়েকবার ডিগবাজি খেয়ে দূরে গিয়ে চিত হয়ে পড়ল মার্সিডিযের পেছনদিক। সামনের অংশ রাস্তায় কমলা ফুলকি তুলে ছেঁচড়ে গিয়ে থামল ফুটপাথের ওপর।
ইন্টারসেকশন ভরে গেছে ভাঙা কাঁচে। কালো পিচে ছিটিয়ে আছে তপ্ত মোবিল। চারপাশে নানান ধরনের হর্নের আওয়াজ। বুলেভার্ডে সারি দিয়ে দাঁড়িয়ে হৈ-চৈ করছে অনেকে। এঁকেবেঁকে থেমেছে গাড়িগুলো। ভয়ে এদিক-ওদিক সরছে পথচারীরা। এমনসময় হঠাৎ আকাশ ভেঙে নামল বরফ–ঠাণ্ডা বৃষ্টি। গুড়গুড় শব্দে বাজ পড়তেই থরথর করে কাঁপল চারপাশ। তখনই শুরু হলো তুমুল শিলাবৃষ্টি।
মাথা নিচু করে ভাঙা উইণ্ডশিল্ডের কাঁচের টুকরো চুল থেকে ঝরাল রানা। দামি মার্সিডিয গাড়িটা এখন মুচড়ে যাওয়া ধাতু ও প্লাস্টিকের বিদঘুটে জঞ্জাল। চুরমার হয়েছে জানালা। সামনের সিটের পেছনে যেখানে গাড়ির বাকি অংশ থাকার কথা, সেখানে এবড়োখেবড়ো বিরাট গর্ত। ভয়ঙ্কর দুর্ঘটনার বিকট আওয়াজে ঝনঝন করছে রানার কান। ঠিকভাবে কাজ করছে না মাথা। গাড়ির মেঝেতে বাক্স ফেটে ছিটিয়ে আছে বেশকিছু বুলেট। সামনে ইঞ্জিন থেকে আসছে পোড়া গন্ধ। ভেঙে একটা কবজায় ভর করে ঝুলছে পাশের দরজা।
রানার বামে গুঙিয়ে উঠল লুদভিগ কেইলম্যান। প্রায় অচেতন। কাটাকুটি ভরা মুখটা ভরে গেছে রক্তে।
রাস্তায় চিৎকার’ ও হৈ-চৈ শুনল রানা। জোরালো আওয়াজে গাড়ির ছাতে পড়ছে বড় বড় বরফখণ্ড। সিটে বাঁকা হয়ে পেছনে তাকাল ও। চাকা পিছলে পনেরো গজ দূরে থেমেছে ট্রাক। ধুম্ করে খুলে গেল দরজা। একে একে ক্যাব থেকে নামল পাঁচজন লোক। সবার পরনে কালো ফ্ল্যাক জ্যাকেট। হাতে হেকলার অ্যাণ্ড কক্ অ্যাসল্ট রাইফেল। ওগুলো মিলিটারি ওয়েপন। পুরো অটোমেটিক। হাই- ক্যাপাসিটি ম্যাগাযিনে হাই-ভেলোসিটি অ্যামিউনিশন। ওই বুলেট ভেদ করবে লোহা বা ইঁট। কালো হকি মাস্ক দিয়ে মুখ ঢেকে রেখেছে লোকগুলো। শিলাবৃষ্টি তোয়াক্কা না করে কাঁধে রাইফেলের কুঁদো তুলে বিধ্বস্ত মার্সিডিয গাড়ির দিকে এল তারা। শুরু হলো গুলির কান ফাটানো বিকট আওয়াজ। গাড়ির দরজা ভেদ করে রানার মুখের কয়েক ইঞ্চি দূরে ড্যাশবোর্ডে লাগল একরাশ গুলি। ছিঁড়ে যাওয়ায় ফুলকি ঝরাল কিছু বৈদ্যুতিক তার।
ঘোরের ভেতর নিজের হাতের দিকে তাকাল রানা। এখনও মুঠোয় আছে গুলিতে অর্ধেক ভরা ম্যাগাযিন। সব কিছু বড় ধীর মনে হলো ওর। এগিয়ে আসছে আততায়ীরা। তবে কেন যেন সাড়া দিচ্ছে না ওর মগজ।
ঠিকভাবে খেয়াল করো, নিজেকে ধমক দিল রানা। অন্য হাতে .৪৫ পিস্তলটা। ওটার ভেতর ম্যাগাযিন ভরল। স্লাইড টেনে ছেড়ে দিল। প্রথম বুলেট চেম্বারে ঢুকতে না ঢুকতেই খুব কাছে দেখল প্রথম টার্গেট। গুলিটা বুকে লাগতেই টলমল করে পিছিয়ে গেল লোকটা। এখনও কাঁধে রাইফেল। আবার সামনে বাড়ল সে। গায়ে আছে বুলেটপ্রুফ জ্যাকেট।
চিৎকার ও গুলির আওয়াজের ওপর দিয়ে এল কালো রঙের তিনটে অডি. কুয়াট্রো গাড়ির চাপা গর্জন। সামনের কয়েকটা গাড়িতে গুঁতো মেরে থামল ওগুলো। ঝটকা দিয়ে তিন গাড়ির দরজা খুলে রাস্তায় নামল তিনজন লোক। প্রত্যেকের হাতে পিস্তল। ওই তিনজন লুদভিগের দলের অফিসার। খোলা দরজার ওদিকে আড়াল নিয়ে গুলি করল তারা কালো মুখোশ পরা রাইফেলধারীদের লক্ষ্য করে। মিলিটারি রাইফেলের গর্জনের তুলনায় পটকার মত আওয়াজ তুলছে পুলিশের পিস্তল। একরাশ অটোমেটিক বুলেট লাগল তিন গাড়ির গায়ে। অনায়াসে ভেদ করছে স্টিলের দরজা ও বডি। পিছিয়ে গিয়ে চিত হয়ে পড়ল লুদভিগের এক সঙ্গী। বুক থেকে ছিটকে বেরোচ্ছে রক্ত। ভীষণ ভয়ে নানাদিকে ছুটে পালাচ্ছে পথচারীরা। কানে এল পুলিশের সাইরেন।
চারপাশে তাকাল রানা। অস্পষ্ট দেখাচ্ছে পিস্তলের সাইট। ষষ্ঠ ইন্দ্রিয়ের ওপর ভরসা করে কাছের লোকটার গলার দিকে নল তাক করল রানা। ট্রিগার টিপে দিতেই বরফে ছাওয়া রাস্তায় পড়ল লোকটা। দু’হাতে চেপে ধরেছে গলা। মার্সিডিযের জানালার ফ্রেম ভেদ করে ঢুকল একটা বুলেট। রানার চুলে বিলি কেটে পেছনের জানালায় লাগল ওটা। জবাবে অন্ধের মত পর পর দু’বার গুলি পাঠাল রানা। অডি গাড়ি থেকে এল গুলির আওয়াজ। রানাকে সাহায্য করছে পুলিশ অফিসাররা। গুলির মুখে বাধ্য হয়ে পিছিয়ে গেল রাইফেল হাতে চার আততায়ী। মানুষের আর্তনাদ ও চিৎকার ছাপিয়ে খুব কাছে চলে এসেছে পুলিশের সাইরেন।
সচেতন হয়ে দুই হাতে ঊরু চেপে ধরে ছটফট করছে লুদভিগ। লাথি দিয়ে মার্সিডিযের দরজা খুলে রাস্তায় গড়িয়ে পড়ল রানা। আরও পিছিয়ে গেছে চার ঘাতক। লুদভিগের দলের কাছ থেকে বাধার মুখে পড়বে, ভাবতেও পারেনি।
পরিত্যক্ত গাড়িগুলোর মাঝখানে পুলিশের গাড়ির ঝলমলে আলো। ঘুরেই দৌড় দিল চার আততায়ী। অডি গাড়ির ছাতের ওপর দিয়ে তাদের দিকে গুলি পাঠাল লুদভিগের দলের এক অফিসার। চার খুনির একজন মুখ থুবড়ে পড়ল রাস্তায়। হাত থেকে ছুটে গেছে রাইফেল। অন্য তিনজন ফুটপাথে উঠে দৌড়ে ঢুকে পড়ল সরু এক গলিতে। সশস্ত্র পুলিশের লোক ঝড়ের বেগে এগিয়ে আসতেই তাদের দিকে নিজেদের ব্যাজ তুলে ধরল লুদভিগের দলের পুলিশরা।
একবার লুদভিগের দিকে তাকাল রানা। বেচারা ব্যথা ও রক্তশূন্যতায় ফ্যাকাসে। কর্কশ স্বরে রানাকে বলল, ‘পা ফুটো করে দিয়েছে! তুমি যাও! পারলে পিছু নাও!’
রানা বুঝে গেল, লুদভিগের সঙ্গে ওকে দেখা গেলে তার ফলাফল ভাল হবে না। বহু প্রশ্ন উঠবে, যার কোনও জবাব নেই। এখনও ওকে দেখেনি পুলিশ সদস্যরা। দানবীয় জার্মান বন্ধুর দিকে চেয়ে মাথা দোলাল রানা, তারপর থেমে থাকা গাড়িগুলোর মাঝ দিয়ে ছুটে গিয়ে ঢুকল সামনের সরু গলিতে। ষাট গজ দূরে পালিয়ে যাচ্ছে তিন আততায়ী।
তাদের পিছু নিল রানা। একটু পর পেছনে আবছা হয়ে এল সাইরেনের আওয়াজ। শিলার পতন থেমে শুরু হয়েছে বরফ বৃষ্টি। অগভীর ছোট এক পানির ডোবায় পা পিছলে পড়তে গিয়েও নিজেকে সামলে নিল রানা। দুর্ঘটনার কারণে কাজ করছে না মগজ। কানে ঝনঝন আওয়াজ। শ্বাস অনিয়মিত। সরু গলিতে বাঁক নিয়ে হারিয়ে গেল লোকগুলো।
শহরের এদিকটায় পুরনো আমলের সব বাড়ি। একটু পর পর সরু গলি। দৌড়ের গতি না কমিয়ে বাঁক নিল রানা। আবারও দেখল পঞ্চাশ গজ দূরে সেই তিন আততায়ী। গলির ভেতর বুটের ধুপ-ধাপ আওয়াজ।
সুযোগ পেলে পিছু নেব, ভাবছে রানা। কিন্তু দৌড়ে গিয়ে অপেক্ষারত এক ভলভো গাড়িতে উঠল লোকগুলো। তক্ষুণি গর্জন ছেড়ে রানার দিকেই তেড়ে এল গাড়িটা। পেছনের দুই জানালা দিয়ে বেরোল রাইফেলের দুটো নল। বদ্ধ জায়গায় বিকট আওয়াজে গর্জে উঠল অস্ত্রদুটো।
জবাবে উইণ্ডশিল্ড লক্ষ্য করে গুলি পাঠাল রানা। ফাটল ধরে চুরচুর হলো গাড়ির সামনের কাঁচ। তবে ভলভো আসছে তুমুল বেগে। ট্রিগার টিপে রানা টের পেল, পিস্তলে আর একটাও গুলি নেই। সবমিলিয়ে পাঁচটা বুলেট ভরেছিল ম্যাগাযিনে। এরপর ঘটল সেই দুর্ঘটনা। থেমে গিয়ে বামের সরু এক গলিতে ঢুকল রানা। পেছনে শুনল গাড়ির ইঞ্জিনের গর্জন। কিছুটা এগিয়ে থেমে গেছে ভলভো। খুলে আবারও বন্ধ হলো দুটো দরজা। রানার গলির দিকে ছুটে আসছে বুটের আওয়াজ।
পিছু নেয়া দূরের কথা, ওকেই এবার প্রাণ নিয়ে পালাতে হবে, ভাবল রানা। ডানে-বামে কয়েকটা সরু গলি পেছনে ফেলে সামনে মাঝারি এক রাস্তা পেয়ে ডানে বাঁক নিল ও। বুঝে গেছে, এবার বিভ্রান্ত হয়ে নানান গলিতে খুঁজবে আততায়ীরা। ততক্ষণে এই রাস্তার কোনও বাঁক ঘুরে হারিয়ে যাবে ও। পিস্তলটা কোমরে গুঁজে হাঁটতে লাগল রানা। প্রথম সুযোগে দূরে সরে যেতে হবে দুর্ঘটনার এলাকা থেকে।
রাস্তার বামে দেখল লাল এক মিটসুবিশি গাড়ি। ওটার ভেতর বসে কী যেন করছে কে যেন। গাড়িটা পাশ কাটাবার সময় রানা দেখল, ওর দিকেই চেয়ে আছে সুন্দরী এক মেয়ে।
না থেমে হেঁটে চলল রানা। ভাবছে, ভিয়েনার এদিকটায় আছে কমদামি ছোট কিছু হোটেল। আপাতত দু’এক ঘণ্টার জন্যে লুকিয়ে পড়বে ওগুলোর কোনওটায়।
হাঁটতে হাঁটতে পেছনে গাড়ির দরজা খোলার আওয়াজ শুনল রানা। সেই মেয়ে বোধহয় নামছে গাড়ি থেকে। খুব অস্বস্তি বোধ করছে রানা। একবার ঘুরে দেখবে কি না ভাবছে, এমনসময় কানের কাছে শুনল হিশ্ আওয়াজ তখনই কী যেন এসে বিঁধল ওর ঘাড়ে। প্রথমে তীক্ষ্ণ ব্যথা হলো, তারপর ওর চোখের চারপাশ থেকে ছুটে এল কালো একটা পর্দা। হুড়মুড় করে রাস্তায় পড়ল রানা। কাত হয়ে ঘোলা চোখে দেখল হেঁটে আসছে মেয়েটা, হাতে লম্বা এক ট্র্যাঙ্কুইলাইযার গান।
জ্ঞান হারাবার আগে রানা শুনল, মেয়েটা জার্মান ভাষায় বলছে: ‘সরি, মাসুদ রানা। আসলে কিছু করার ছিল না। পুরো এলাকা ঘিরে ফেলেছে ওই লোকের পাঠানো খুনিরা।’মগজে দপদপে ব্যথা। একটু একটু করে চেতনা ফিরছে রানার। খানিক পরে বুঝল, চলন্ত কোনও গাড়ির মালপত্র রাখার জায়গায় ফেলে রাখা হয়েছে ওকে। অন্ধকারে চোখ মেলে কিছুই দেখল না। অসুস্থ লাগছে, সেইসঙ্গে ভীষণ শীতে খটাখট বাড়ি খাচ্ছে দুই পাটি দাঁত। থরথর করে কাঁপছে সারা শরীর। একবার গুঙিয়ে উঠে ধীরে ধীরে উঠে বসল রানা। একটু বিশ্রাম নিতে হবে। বনবন করে ঘুরছে মাথা।
মনে এল আবছা কিছু স্মৃতি। খুনিদের এড়িয়ে আরেক পথে হেঁটে যাচ্ছিল। সামনেই ছিল লাল গাড়ি। তবে তার আগে দুর্ঘটনায় আহত হয়েছিল লুদভিগ। এবার সবই মনে পড়ল রানার। হাত গেল ঘাড়ের পেছনে। ফুলে আছে মাংসের একাংশ। ডার্ট মেরে ট্র্যাঙ্কুলাইযার দিয়ে অজ্ঞান করেছে ওকে। মেয়েটা কী যেন বলেছিল ওকে… কাজটা করছে ইচ্ছের বিরুদ্ধে।
দেয়ালের পাশে রিইনফোর্সড ব্রেস হাতে ঠেকতেই ওটা ধরে উঠে দাঁড়াল রানা। এদিক-ওদিক দুলে ঝাঁকি খেতে খেতে চলেছে ট্রাক। স্থির হওয়া কঠিন। চারদিকে কোথাও কোন জানালা নেই। চট্ করে হাতঘড়ি দেখল রানা। এখন বাজে প্রায় ছয়টা। দেড়ঘণ্টার বেশি অজ্ঞান হয়ে ছিল ও। জানা নেই এরা কোথায় নিয়ে চলেছে ওকে।
আরও পনেরো মিনিট ঝাঁকুনি দেয়ার পর ট্রাক নেমে পড়ল আরও ভাঙা রাস্তায়। হঠাৎ জোরে ডানে বাঁক নিল। পড়তে গিয়েও দু’দিকের দেয়ালে হাত রেখে সামলে নিল রানা। তবে তখনই ব্রেক কষে থামল যন্ত্রদানবটা। ধুম আওয়াজে বন্ধ হলো ধাতব বড় কোনও দরজা। বাইরে অন্তত তিনজন লোকের গলার আওয়াজ। তুফান বেগে জার্মান ভাষায় কথা বলছে। ব্যাক গিয়ার দিয়ে পিছিয়ে গেল ট্রাক। চারপাশ থেকে এল ইঞ্জিনের ঘড়ঘড় শব্দের প্রতিধ্বনি। রানার মনে হলো, ওকে নিয়ে আসা হয়েছে খালি কোনও ওয়্যারহাউসের ভেতর। ট্রাক থামার কয়েক মুহূর্ত পর খুলে গেল পেছনের দরজা। ভেতরে ঢুকল অত্যন্ত জোরালো সাদা আলো। চোখ ধাঁধিয়ে গেছে রানার। শক্তিশালী কয়েকটা হাত খপ্ করে চেপে ধরল ওর দুই কাঁধ। তাল হারিয়ে হাঁটু গেড়ে বসল রানা। পরক্ষণে ছেঁচড়ে টেনে ওকে নামানো হলো বরফের মত ঠাণ্ডা কংক্রিটের মেঝেতে। মুখ তুলে চোখ পিটপিট করে চারপাশে তাকাল রানা। ওকে ঘিরে রেখেছে অন্তত দশ-বারোজন লোক। হাতে পিস্তল বা হেকলার অ্যাণ্ড কক্ সাবমেশিন গান। এদেরকে মিলিটারির প্রাক্তন সদস্য বলে মনে হলো রানার। চেহারা পাথুরে। চোখের দৃষ্টি শীতল। হাত-পায়ের নড়াচড়া মাপা।
ধাতব এই ঘরটা বোধহয় একসময়ে ছিল কোনও এয়ার-বেসের হ্যাঙার। ক্যাথেড্রালের মত বহু ওপরে উঠেছে চারদিকের অ্যালিউমিনিয়ামের দেয়াল। কংক্রিটের মেঝে সবুজ রঙের। একটু দূরে আসবাবপত্র বলতে রয়েছে স্টিলের টিউব দিয়ে তৈরি একটা চেয়ার ও টেবিল। কাঁচ দিয়ে ঢাকা একটা চুলোয় জ্বলছে আগুন। ওটার একটু ওপরে দীর্ঘ চিমনি উঠে গেছে ছাত ফুঁড়ে।
বিশাল হ্যাঙারের মাঝখানে পিছন ফিরে চুলোয় হাত গরম করছে দীর্ঘদেহী এক লোক। পরনে কালো পোশাক। আর্মি কাট চুল ধূসর রঙের।
উজ্জ্বল আলোয় চোখ কুঁচকে তাকে দেখল রানা। মনে হলো চেনে ওকে। কিন্তু কোথায় দেখেছে স্মরণ নেই।
রানার খুব কাছে দাঁড়িয়ে আছে অস্ত্র হাতে এক লোক। ঝুঁকি নিল রানা, লাফ দিয়ে উঠে দাঁড়িয়েই ডানহাতের তালুর কিনারা দিয়ে প্রচণ্ড জোরে মেরে বসল লোকটার গলায়। শ্বাসনালী চুরমার হওয়ায় ধড়াস করে মেঝেতে পড়ল সে। অস্ত্র ছেড়ে দিয়ে দু’হাতে চেপে ধরেছে কণ্ঠা। মেঝেতে ছটফট করছে আহত সাপের মত। হেকলার অ্যাণ্ড কক্ সাবমেশিন গান মেঝেতে পড়ার আগেই ধরে ফেলেছে রানা। অস্ত্রটা কক করা। মুহূর্তে অফ করল সেফটি ক্যাচ। রানার হাত চলছে বিদ্যুদ্গতিতে। এবার কয়েক দফায় ব্রাশ ফায়ার করে নিজেকে মুক্ত করবে ও, তারপর…
রানার হাত থেকে খটাং শব্দে মেঝেতে পড়ল অস্ত্রটা। সারা দেহে শক্তিশালী বিদ্যুতের তরঙ্গ বইছে, থরথর করে কাঁপছে শরীর। একটু দূরে ট্রাকের কাছে দাঁড়িয়ে হাসছে এক প্রহরী, হাতে ট্যোর গান। এইমাত্র রানার পিঠে ডার্ট গেঁথে দিয়েছে সে। হাত-পায়ের পেশি চলে গেছে রানার নিয়ন্ত্রণের বাইরে।
‘যথেষ্ট হয়েছে,’ এগিয়ে এল কালো পোশাকের লোকটা। অফ হলো টেযারের বিদ্যুৎ। ডাঙায় তোলা আধমরা মাছের মত হাঁ করে হাঁপাচ্ছে রানা। টের পায়নি কখন পড়ে গেছে মেঝেতে। ওর ক্যানভাসের ব্যাকপ্যাক এখন এক গার্ডের হাতে। ওটা নিয়ে কালো পোশাক পরা লম্বা লোকটার হাতে দিল সে। ধাতব টেবিলে উপুড় করা হলো ব্যাকপ্যাক। ছিটিয়ে পড়েছে ভেতরের সব জিনিস: রানার পোশাক, ফার্স্ট- এইড কিট, প্যারা-অর্ডন্যান্স .৪৫ ইত্যাদি।
কিন্তু ওগুলো নয়, কালো পোশাক পরা লোকটার নজর অ্যালেকের সেই বক্স ফাইলের দিকে। ঢাকনা খুলে নোটগুলো দেখছে। কয়েক মুহূর্ত পর মাথা দোলাল। হ্যাঁ, এটাই আসল ফাইল। এটার কথাই বলা হয়েছে তাকে।
চুলোর দরজা খুলে একটা একটা করে অ্যালেকের লেখা নোটগুলো আগুনে ফেলতে লাগল সে। দপ করে জ্বলে উঠছে হলদে শিখা। পুড়ে ছাই হচ্ছে রানার বন্ধুর এত সাধের নোট। অসহায় রানা দেখল, ভাসতে ভাসতে চিমনির দিকে চলেছে কালো ছাই।
এবার মুড়িয়ে রাখা মোযার্টের চিঠি নিল লোকটা। রিবনটা খুলে ছুঁড়ে ফেলল কাঁধের ওপর দিয়ে পেছনে। ভাঁজ খুলে চোখ বোলাল। চেহারায় ফুটে উঠেছে উপহাস।
রানার মনে হলো, এবার চিঠিটাও আগুনে ফেলবে সে। তবে তা না করে কাগজটা মুড়ে আবার কার্ডবোর্ডের টিউবে পুরল। ওটা টেবিলে রেখে ঘাঁটতে লাগল রানার জিনিসপত্র। তুলে নিল সিডির বাক্স। আনমনে মাথা দুলিয়ে পরীক্ষা করে দেখল ভেতরে সিডি আছে কি না। সন্তুষ্ট হয়ে বাক্সটা ঢোকাল ওর কমব্যাট ট্রাউযারের পকেটে। সন্তুষ্ট চিত্তে বলল, ‘এবার নিয়ে এসো এটাকে জায়গামত।’
দু’জন মিলে দু’হাত ধরে রানাকে মেঝের ওপর দিয়ে ছেঁচড়ে নিয়ে চলল কালো পোশাক পরা লোকটার পিছন পিছন। ওদিকেই ছাতের একটা বিম থেকে ঝুলছে ভারী শেকল, শেষ প্রান্তে একইঞ্চি পুরু লোহার হুক। ওটা ঝুলছে কংক্রিটের মেঝে থেকে অন্তত পৌনে আটফুট ওপরে। তৃতীয় গার্ড রানার মাথার পেছনে ঠেসে ধরল পিস্তলের মা। হ্যাঁচকা টানে ওপরে তোলা হলো ওর দুই হাত। মস্ত এক বডি বিল্ডার এগিয়ে এল হ্যাণ্ডকাফ নিয়ে। রানার দুই হাতের কবজিতে আটকে দেয়া হলো শীতল দুটো হ্যাণ্ডকাফের বেড়ি। আরেক টানে ওকে দাঁড় করিয়ে উপরের আঙটায় আটকে দেয়া হলো হ্যাণ্ডকাফ। রানার জুতোর আগাটা কোনমতে ছুঁয়ে আছে মেঝে। পিছিয়ে অর্ধচন্দ্র তৈরি করে দাঁড়াল এবার আটজন গার্ড।
রানার সামনে এসে থামল কালো পোশাক পরা দীর্ঘদেহী লোকটা। মাথা কাত করে দেখল রানাকে। মুখে ভীষণ নিষ্ঠুর এক চিলতে হাসি।
রানা বুঝে গেল, এবার কী ঘটতে চলেছে।
দৃঢ় পায়ে সোজা হয়ে দাঁড়াল লোকটা। মুঠো করেছে ডানহাত। কাঁধ পিছিয়ে গায়ের জোরে ঘুষি মারল রানার পেটে। কী আসছে বুঝতে পেরে পেটের পেশি শক্ত করেছে রানা। তবে দুষিটা লোহার হাতুড়ির বাড়ির চেয়ে কম নয়। ভুস্ করে বুক থেকে বেরোল সব বাতাস। দুই হাঁটু ভাঁজ হয়ে যাওয়ায় শেকলে ঝুলে গেল রানা।
‘আবারও দেখা হলো। বড় ভাল লাগছে, রানা। আমার কথা মনে আছে তো তোমার? নাকি নতুন করে পরিচয় দিতে হবে আবার? মনে তো থাকার কথা, তাই না?’
ফুসফুসে বাতাস ঢুকতেই সামান্য শক্তি ফিরল রানার। অনেক কষ্টে চোখ তুলে তাকাল লোকটার চোখে।
পৃথিবীটা সত্যিই ছোট জায়গা। চিনতে পেরেছে রানা। এই লোক সেই মাইক বুচার। সাইকোপ্যাথ। এ লোকই কয়েক বছর আগে মেরে ফেলতে চেয়েছিল ওকে ব্রেক ন বিকনের পাহাড়ে চোরা-কাদায় ফেলে।
শ্বাস স্বাভাবিক হওয়ার আশায় শেকলে ঝুলছে রানা। ভাবতে চাইল, কী কারণে এখানে এই লোক?
দুষ্ট হাসি হাসল মাইক বুচার। ভুরু থেকে গালে পড়ল একফোঁটা ঘাম। গুটিয়ে নিল জ্যাকেটের আস্তিন। চাপা স্বরে বলল, ‘বহুদিন পর দেখা, তাই না, দোস্ত?’
তার দিকে চেয়ে রইল রানা। আগের চেয়েও তাগড়া হয়েছে বুচার। ট্রাইসেপ, বাইসেপ আর কাঁধ দেখেই বোঝা যায় সারা শরীরে কিলবিল করছে পেশি। প্রতিদিন ঘণ্টার পর ঘণ্টা ভারোত্তোলন করে। অনেক বদলে গেছে সে। ডানকানে শুকনো ক্ষত। আগুনের তাপে মোম যেভাবে গলে পড়ে, প্রায় সেইভাবেই খসে পড়েছে একটা কানের নিচের অংশ। মার খাওয়া দুর্বল শরীরে পরিস্থিতি বুঝতে চাইছে রানা। মগজ বলে দিল দুটো তথ্য: ওই ভিডিয়ো ক্লিপের সঙ্গে সম্পর্ক আছে বুচারের। আর, সে-ই কিডন্যাপ করেছিল এমিলি কেইলম্যানকে।
‘কী এত ভাবছ, রানা?’ টিটকারির হাসি হাসল বুচার। ‘প্রেমিকার ভাইয়ের খুনের প্রতিশোধ নেবে? হ্যাঁ, বহু আগেই মরেছে সে। আমার ওপর বিশ্বাস রাখতে পারো। আমি জানি।’ প্রচণ্ড ঘুষি মারল সে রানার বামপাঁজর লক্ষ্য করে।
শরীর মুচড়ে নিয়ে প্রাণপণে শক্ত করেছে রানা পেটের পেশি। কিডনির ওপর না পড়ে ঘুষি লাগল পেটের শক্ত পেশির ওপর। তবুও প্রচণ্ড ব্যথা লাগল। অসুস্থ বোধ করল ও। বুক থেকে বেরিয়ে গেল সব বাতাস। চোখের সামনে দেখছে অজস্র ঝলমলে আলোর বিন্দু।
এক পা পিছিয়ে হাতের মুঠো ডলছে বুচার। কর্কশ স্বরে বলল, ‘তোমাকে কোনকিছুর জবাব দিতে হবে না, রানা। এটা ইন্টারোগেশন নয়। নিশ্চয়ই বুঝছ এর মানে?’ প্যান্টের পকেটে রাখা সিডির বক্সে টোকা দিল। ‘তোমার কাছ থেকে সবই কেড়ে নিয়েছি। কাজেই তোমাকে আমাদের আর প্রয়োজন নেই। আমার কথা বুঝতে পারছ?’
একটা চিন্তা মাথায় আসতেই গলা শুকিয়ে গেল রানার।
লোকটা লিয়ার ব্যাপারে কিছু জানতে চাইছে না কেন?
টেবিল থেকে ধাতব কী যেন নিল বুচার।
ওটা লোহার তৈরি ভারী নাকল ডাস্টার।
বামহাতে ওটা ধরে ডানহাতের আঙুলগুলো ভরল ভেতরে। রানার চোখে চোখ রেখে হাসল লোকটা। ‘তোমাকে বিদায় দেয়ার আগে যথেষ্ট সময় নেব। ধীরে ধীরে খেলব আমরা, কেমন? ঠিক তুলোর মত নরম করে নেব তোমাকে। তারপর…’ কথাটা অসমাপ্ত রেখে গার্ডদের দিকে তাকাল সে। চোখ স্থির হলো মোটা ও বেঁটে এক গার্ডের ওপর। লোকটার তেল দেয়া চুল পনিটেইল করা। ‘রানা এবার দেখবে কীভাবে মজা করতে হয়। সেই ব্যবস্থা করছি। চোখের ইশারায় বেঁটে গার্ড গেল এক হোল্ডঅলের পাশে। টান দিয়ে খুলল ওটার চেইন।
ব্যাগের ভেতর ছোট একটা চেইন স’। ওটা একহাতে নিয়ে ছোট্ট ট্যাঙ্কে অকটেন ভরল বেঁটে দানব। তারপর হ্যাঁচকা টান দিল স্টার্টিং কর্ড-এ। রাগী চাপা গুঞ্জন ছেড়ে চালু হলো চেইন স’। হ্যাঙারের দেয়াল থেকে ফিরল মোটরের প্রতিধ্বনি। থ্রটল দাবিয়ে মোটরের গতি বাড়াল বেঁটে-মোটা দানব।
তার দিকে মাথা কাত করল বুচার। অফ হলো করাতের মোটর। আবারও নীরবতা নেমেছে হ্যাঙারে। টেবিলে চেইন স’ নামিয়ে রাখল ‘গার্ড।
রানার দিকে ফিরল মাইক বুচার। ‘আগেই বলেছি, জিজ্ঞাসাবাদ করব না। আর সেজন্যে এখনই শুরু হবে মজার খেলা।’ ঠোঁট বাঁকা করে হাসল সে। ‘এক এক করে কেটে নামাব তোমার অঙ্গ-প্রত্যঙ্গ। প্রতিটা মুহূর্ত মনে হবে আছি স্বর্গে।’ রানার মুখের কাছে মুখটা নিল বুচার। ‘ঠিক যেমন লেগেছিল তোমার প্রিয় অ্যালেক বেকারকে খুন করার সময়। তবে এটা ঠিক, খুব সহজেই মরে গেছে ছোকরা। তোমার মৃত্যুটা অত সহজে হবে না।’
তা হলে তো সত্যিই খুন করা হয়েছে অ্যালেককে। খুনি হিসেবে দায় স্বীকার করেছে মাইক বুচার। মনে মনে প্রতিজ্ঞা করল রানা, এই গর্ত থেকে যদি বেরোতে পারে, জানোয়ারটাকে দেখে নেবে ও। তবে ওর নিজেরই বাঁচার সম্ভাবনা খুব ক্ষীণ। শেকলে টান দিয়ে বুঝে নিয়েছে, খেপা হাতিও ছিঁড়তে পারবে না ওটা। তদুপরি ওর বুক বা মাথার দিকে চেয়ে আছে কয়েকটা আগ্নেয়াস্ত্রের লোলুপ দৃষ্টি।
বুচারকে পাশ কাটিয়ে চেইন স’-এর ওপর চোখ গেল রানার। একটু পর ধারালো করাত দিয়ে কেটে নামানো হবে ওর হাত-পা। সামান্য স্পর্শেই দেহে গাঁথবে ধারালো ফলা।
প্রথমে শরীরের কোন্ অংশ কাটবে লোকটা?
কাঁধ বা পেট নয়, কারণ প্রথমেই ভাইটাল অর্গানের ক্ষতি করবে না। কারণ যা-ই হোক, বুচার চাইছে ধীরে ধীরে কষ্ট দিয়ে ওকে মারতে।
সেক্ষেত্রে কাটবে পা থেকে। প্রচুর রক্তক্ষরণে চট্ করে মরে যাবে বলে বাদ রাখবে ঊরু। শুরু করবে গোড়ালি বা হাঁটু থেকে। ধীরে ধীরে মাংস কেটে করাতের দাঁত বসবে হাড়ে। একেকটা পা খসে পড়বে গাছ থেকে কাটা ডালের মত। বাঁচার উপায় নেই রানার। শেকল থেকে ঝুলবে, প্রচণ্ড ব্যথায় ঝটকা দিয়ে সরতে চাইবে এদিক-ওদিক। গলা চিরে বেরোবে মরণ চিৎকার। দেখতে পাবে কাটা জায়গা থেকে ঝরঝর করে মেঝেতে ঝরবে রক্ত। মাঝে মাঝেই ওর দিকে চেয়ে হাসবে বুচার। হাসি চাপতে পারবে না।
না, এমন হবে না, নিজেকে বোঝাতে গিয়ে কলজে শুকিয়ে গেল রানার। ছবির মত পরিষ্কার দেখতে পাচ্ছে: প্রথমে প্যান্টের কাপড় ছিঁড়ে ঢুকবে করাতের ব্লেড, তীব্র ব্যথা, তারপর হাঁটুর নিচের মাংস দুভাগ করে দিয়ে পৌঁছে যাবে হাড়ের কাছে; আওয়াজটা একটু অন্যরকম শোনাবে—চাপ সামান্য বাড়ালেই থপাস্ করে পড়বে পা-টা রক্তাক্ত মেঝেতে। চারদিকে ছুটবে রক্তের ছিটে।
আরেকবার ঝাঁকি দিয়ে দেখল শেকল।
মাথার ওপরে ফ্লুরেসেন্ট বাতির আলোয় চোখের কোণে দেখল রানা নাকল ডাস্টারের ঝিলিক। নাটকীয়ভাবে এদিক- ওদিক বাতাসে ঘুষি মেরে মক-ফাইট করল বুচার কিছুক্ষণ, লক্ষ করছে রানার চেহারার পরিবর্তন হয় কি না। দর্শকদের সবার মুখে কদর্য হাসি। পিছিয়ে গেল বুচার এক পা। দেখে নিচ্ছে রানার মুখের কোন অংশে মারবে, ভাঙবে ক’টা দাঁত।
শেকলে ঝুলতে ঝুলতে লোহার মুঠি দেখছে রানা। জানে, এখুনি নরক ভেঙে পড়বে ওর ওপর। প্রথম ঘুষিতে চুরমার হবে ওর নাক। গলা দিয়ে ঢুকবে বেশ কয়েকটা ভাঙা দাঁত। তারপর চলবে নানান ধরনের নির্যাতনের আনন্দ, আর ওর নিজের অজান্তেই গলা চিরে বেরিয়ে আসবে বুক-ফাটা আর্তনাদ। মনে মনে তৈরি হলো রানা।বুচারের ঘুষিটা রানার নাকে-মুখে লাগার আগেই এল কড়া নির্দেশ: ‘হল্ট!’
মাঝপথে ঘুষি থামিয়ে ঘুরে তাকাল বিশালদেহী ব্রিটিশ সাইকোপ্যাথ। এইমাত্র হ্যাঙারে পা রেখেছে ষাটোর্ধ্ব ছোটখাটো এক লোক।
শরীরটা শিথিল করল রানা। ঘাড় ফিরিয়ে দেখল হুকুম- দাতাকে। তার সঙ্গে আসছে চারজন বডিগার্ড, হাতে এমপি- ফাইভ সাবমেশিন গান। ছোটখাটো লোকটার পরনে কালো দামি সুট। গলায় ধূসর টাই। সুটের ওপর হাঁটু পর্যন্ত টুইড ওভারকোট। কংক্রিটের মেঝেতে খট্ খট্ আওয়াজ তুলল অর্ডার দিয়ে তৈরি করানো চামড়ার দুর্মূল্য জুতো। লোকটার মুখ ঘোড়াটে লম্বা, কেমন যেন ফ্যাকাসে। নাকটা বাজপাখির চঞ্চুর মত, বাঁকা। ওটার কারণে প্রথম দর্শনে মনে হয়, সে হিংস্র কোনও শিকারী পাখি।
‘প্ল্যান বদল করেছি,’ বুচারের উদ্দেশে বলল সে। ‘ওকে নিয়ে এসো অফিসে।’ ইংরেজি নিখুঁত হলেও তার উচ্চারণে হালকা জার্মান টান।
ভীষণ হতাশ হয়েছে মাইক বুচার। চাপা স্বরে ধমকে উঠল গার্ডদের উদ্দেশে। মুঠো থেকে খুলল নাকল ডাস্টার। এগিয়ে এসে হ্যাণ্ডকাফ থেকে রানার দু’হাত ছুটিয়ে দিল দুই গার্ড। কড়া ট্র্যাঙ্কুলাইযারের প্রভাবে রানার মনে হলো হুমড়ি খেয়ে পড়বে মেঝেতে। তবে নিজের সম্মান রক্ষার্থে টলমল করেও কোনমতে দাঁড়িয়ে থাকল। কাটাতে চাইছে চোখের ঘোলাটে ভাব।
ওর পিঠে পিস্তলের নল দিয়ে খোঁচা দিল এক গার্ড। বাধ্য হয়ে হ্যাঙারের আরেকদিকে চলল রানা। অন্ধকারাচ্ছন্ন করিডোর শেষে সামনে পড়ল স্টিলের চওড়া দরজা। ওটা খুলে দিল বুচার। আরও কিছুটা যাওয়ার পর খোলা এক দরজায় হাজির হলো ওরা। ভেতরের ঘরে আসবাবপত্র নেই বললেই চলে। পেছনদিকে একটা ডেস্ক আর দুটো মনিটরসহ একটা কমপিউটার।
টিউবের তৈরি চেয়ারে ধাক্কা দিয়ে রানাকে বসাল এক গার্ড। ঝিমঝিম করছে ওর মাথা। পেটে ঘুষির টনটনে ব্যথা। পরিষ্কার করতে চাইছে মগজের ধূসর মেঘটা।
ডেস্ক ঘুরে ওর উল্টো দিকে সুইভেল চেয়ারে বসল প্রৌঢ়। নরম অথচ স্পষ্ট উচ্চারণে বলল, ‘আমার নাম লুকা ব্রুনার।’
ভাল করেই চেনে তাকে রানা। এই লোকই বর্তমান কাউণ্ট কোবরা।
পুরো একমিনিট মরা সাপের স্থির দৃষ্টিতে রানার চোখ দেখল লোকটা।
সে কী ভাবছে, বুঝতে চাইছে রানা।
কৌতূহল নিয়ে ওকে দেখছে লুকা ব্রুনার। চকচকে চোখে সামান্য বিস্ময়। হাতের ইশারায় বিদায় হতে বলল গার্ডদেরকে। প্রশিক্ষিত কুকুরের মত নীরবে বিদায় নিল তারা। ভাল করেই জানে, ব্রুনার নির্দেশ দিলে মুহূর্তমাত্র দেরি না করে তা পালন করতে হয়।
পকেট থেকে সিডি-রম বের করে কাউন্টের হাতে দিল মাইক বুচার। ‘এর সঙ্গে ছিল, স্যর।’
ডিস্কটা উল্টেপাল্টে দেখল ব্রুনার। তার আঙুল সরু ও দীর্ঘ। সিডি-রম ভরল কমপিউটারের সিডি ড্রাইভে। মৃদু আওয়াজে জিনিসটা লোড হতেই নীরবে হেলান দিল চেয়ারে। চুপচাপ দেখছে ভিডিয়ো। তার চশমার কাঁচে ছায়াছবির প্রতিচ্ছবি দেখছে রানা।
ভিডিয়ো শেষ হলে শান্ত ভঙ্গিতে ইজেক্ট করে আবারও ডিস্কটা হাতে নিয়ে উল্টেপাল্টে দেখল। শীতল চোখে তাকাল রানার চোখে। পরক্ষণে আঙুলের চাপে মট্ করে ভাঙল সিডি- রম। টেবিলে টুকরোগুলো ছড়িয়ে দিয়ে শুকনো গলায় বলল, ‘নিজের জিভ যে সামলে রাখতে পারে না, তার পরিণতি এমনই হয়। ওটা আমার কাছে আনার জন্যে অনেক ধন্যবাদ।
তুলে নিল কার্ডবোর্ডের টিউব। ওটার ভেতর থেকে নিল মোযার্টের হলদেটে চিঠি। মোড়ানো কাগজ খুলে চোখ বুলিয়ে বলল, ‘ইন্টারেস্টিং, ভেরি ইন্টারেস্টিং। এতক্ষণে প্রায় সব বুঝলাম। রিসার্চ করছিলেন মিস্টার অ্যালেক বেকার।’ দীর্ঘশ্বাস ফেলে একটানে চিঠিটা দুই টুকরো করল সে। পরেরবার ছিঁড়ে ওটা হলো চার টুকরো। হলদে কাগজ বামহাতের তর্জনী ও বুড়ো আঙুলে ধরে ডানহাতে আবারও ছিঁড়ল। গ্যারি বেকারের প্রিয় চিঠি আরও কয়েকবার ছেঁড়ার পর ছড়িয়ে দিল টেবিলের ওপর। বামহাতে মেঝে থেকে নিল ওয়েস্টপেপার বাস্কেট। ডানহাতে কাগজের টুকরোগুলো ঠেলে ফেলল ওটার ভেতর।
পুরো সময়টা চুপ করে থাকল রানা।
লুকা ব্রুনারের চেয়ারের পেছনে দু’হাত বুকে ভাঁজ করে দাঁড়িয়ে আছে মাইক বুচার। ঠোঁটে বাঁকা হাসি। রানা বুঝে গেল, ওকে খুন করতে পারলে খুব খুশি হবে সে। চট্ করে ওর মনে এল: এই লোকের কোনও পূর্বপুরুষ কি ভারত উপমহাদেশে খুন হয়েছিল? এত রাগ কেন ওর এই অঞ্চলের লোকের ওপর?
শান্ত ভঙ্গিতে সরু এক ব্রিফকেস থেকে একটা ফাইল নিল লুকা ব্রুনার। আলাপের সুরে বলল, ‘আমার ধারণা আগে থেকেই তোমরা পরিচিত। আবারও দেখা হওয়ায় খুব খুশি।’
তিক্ত মনে ভাবল রানা, মাইক বুচার আগেও কোনও কারণ ছাড়াই ওকে খুন করতে চেয়েছে। সহজ সুরে বলল রানা, ‘আপনার কথা ঠিক বুঝলাম না। আমার নাম হচ্ছে….
‘মরিস রেনার,’ ওর মুখের কথা কেড়ে নিল ব্রুনার। ‘হ্যাঁ, তোমার কাগজপত্র অনুযায়ী তা-ই। ভালভাবে কাগজপত্র নকল করেছে দক্ষ কোনও জালিয়াত। চট করে বোঝাই যায় না যে নকল। তবে এটা বুঝলাম না, কেন তোমার অন্যান্য ছদ্মনাম ব্যবহার করলে না।
‘আপনি ভুল লোককে ধরে এনেছেন,’ মুখ গোমড়া করল রানা। ‘আমি একজন সাংবাদিক।’
কুঁচকে গেল লুকা ব্রুনারের ভুরু। ‘খেলতে চাইছ? তাতে লাভ কী? ভাল করেই জানি তুমি আসলে কে। মিথ্যা বলে কেউ পার পাবে না।’ ডেস্ক থেকে সিডির টুকরো তুলল সে। ‘এটাও জানি, কেন এসেছিলে।’ ফাইল খুলল কাউণ্ট। তোমার নাম মাসুদ রানা। লেখাপড়া করেছ ইংল্যাণ্ড ও বাংলাদেশে। এরপর যা যা করেছ, তার সবই আছে এই ফাইলে।’ গড়গড় করে বলতে লাগল সে। বাদ পড়ল না বিসিআই এবং অন্যান্য সংস্থায় ওর পদ ও দায়িত্বের বর্ণনা। রানা নিজেও এত কিছু মনে রাখেনি।
আসলে বলার মত কিছুই নেই ওর। চুপ করে চেয়ে রইল প্রৌঢ় লোকটার দিকে।
ফাইলের পুরো দুটো পৃষ্ঠা পড়ে শোনাবার পর হাসল কাউণ্ট কোবরা। ‘তোমার রেকর্ড ঈর্ষা করার মত। আসলে সেজন্যেই চাইনি আমার সহকারী বুচার এখুনি তোমাকে যমের বাড়ি পাঠিয়ে দিক।’
লোকটা থেমে যাওয়ায় জানতে চাইল রানা, ‘আপনি আসলে কিছু চাইছেন। সেটা কী?’
‘বাঁচার সুযোগ দিতে চাইছি। তবে সেজন্যে আমার একটা কাজ করে দিতে হবে।’
‘কী কাজ?’
‘যে ধরনের ট্রেইনিং, তাতে তোমার জন্যে তেমন কঠিন হবে না ওই কাজ।’
চুপ করে আছে রানা।
‘এমিলিয়া বেকারের সঙ্গে দেখা করার ক’দিন আগে টার্কিতে একটা কাজ করেছ। তেমনই কিছু করবে আমার হয়ে। ইংল্যাণ্ডে আমার বেশ ক্ষতি করেছ। ফলে চরম শাস্তি দিতে যাচ্ছিলাম, কিন্তু আমার হয়ে কাজটা করে দিলে মাফ করেও দিতে পারি।’
‘বুঝলাম,’ বলল রানা। ‘উপযুক্ত লোক আপনার নেই।’
‘ভুল বুঝেছ,’ নির্বিকার চেহারায় হাসির সামান্য আভাস দেখা দিল। ‘আমার পেছনে দাঁড়িয়ে আছে তোমার চেয়ে অনেক বেশি যোগ্য একজন লোক।’
‘তা হলে? নিজের দলের কাউকে জড়াতে চাইছেন না?’
এ কথার সরাসরি উত্তর দিল না লুকা ব্রুনার। বলল:
‘আমাকে খুশি করো, রানা, হয়তো প্রাণে বাঁচবে।’ দীর্ঘ আঙুল দিয়ে কিবোর্ডে ট্যাপ করল কিছুক্ষণ। রানার দিকের স্ক্রিনে মুভিং ইমেজ ফুটতেই শুকনো গলায় বলল, ‘আজ দুপুরে ওআরএফ২ টেলিভিশন এটা টেলিকাস্ট করেছে।’
রিপোর্টারের পরনে ভারী কোট। মাথায় ফারের হ্যাট। তুষারপাতের ভেতর অনর্গল কথা বলছে সে। তার পেছনে আগুনে পোড়া ধূসর পাথরের কিছু দালান। কালো কয়লা হয়ে যাওয়া কাঠের বিম ও কলাম থেকে ধোঁয়া উঠছে। এখানে- ওখানে ধিকিধিকি আগুন। একটা উঠানে দাঁড়িয়ে আছে মাথায় জ্বলজ্বলে আলো নিয়ে কিছু ইমার্জেন্সি ভেহিকেল। সাংবাদিকের মাথার ওপরে আকাশে ভাসছে দুটো রেড ক্রস আঁকা সাদা হেলিকপ্টার।
বাড়িঘর এতই বাজেভাবে বিধ্বস্ত, জায়গাটা চিনতে কয়েক মুহূর্ত লেগে গেল রানার।
ওর চোখে চাপা আতঙ্ক দেখছে লুকা ব্রুনার। নিঃশব্দে হেসে হাড্ডি-সর্বস্ব আঙুলে টিপে রিমোট কন্ট্রোলের ভলিউম বাড়িয়ে দিল সে।
‘আগুনে পুড়ে বিধ্বস্ত হয়েছে আশ্রম। মারা গেছেন পঁচিশজন ডোমিনিকান নান। ধারণা করা হচ্ছে, ফায়ারপ্লেস বা চুলো থেকেই ছড়িয়ে পড়ে আগুন। এই নিদারুণ ঘটনা জানার পর সাধারণ মানুষ দাবি তুলেছে: যেন কঠোরভাবে মেনে চলা হয় স্বাস্থ্য ও নিরাপত্তা বিধি। এই বিষয়ে…’
আপনি থেকে তুমিতে সম্বোধন নামিয়ে জানতে চাইল রানা, ‘লিয়া আর বাচ্চা মেয়েটার কী করেছ?’
আবারও রিমোট কন্ট্রোল টিপে স্ক্রিন কালো করল লুকা ব্রুনার। ‘ওই বিষয়ে আসছি। তোমার জন্যে কিছু দুঃসংবাদ আছে। আমার ভুল না হয়ে থাকলে… ওই দুর্ঘটনায় মারা পড়েন সুন্দরী গায়িকা এমিলিয়া বেকার।’
ঠোঁট বাঁকা করে হাসি চাপতে চাইল মাইক বুচার।
‘আমি চেয়েছিলাম তাকে জীবিত,’ বলল লুকা ব্রুনার। ‘মনে আশা ছিল স্বচক্ষে দেখব তাকে। কিন্তু পরে জানলাম তার কাছে বন্দুক ছিল। কেউ না কেউ ওই জিনিস চালাতে শিখিয়েছে। কাজটা কার তা জানি না।’ হাসল কাউণ্ট কোবরা। সাপের মতই জিভ বের করে চেটে নিল নিচের ঠোঁট। ‘আমার লোকের ওপর গুলি করেছিল। ফলে বাধ্য হয়ে পাল্টা গুলি করে তারা।’
বুকের ভিতর কী যেন দাউ দাউ করে জ্বলছে, টের পেল রানা। চাপা স্বরে বলল, ‘তুমি একটা মিথ্যুক!’
জবাবে ব্রিফকেস থেকে বের করে ডেস্কে কী যেন রাখল লুকা ব্রুনার। কাঠের ওপর মৃদু আওয়াজ। ‘বলো তো, রানা, এই জিনিস চেনো কি না?’
ওটা সোনার লকেট। গায়ে মেখে আছে শুকিয়ে যাওয়া খয়েরি রক্ত।
কাঁধ ঝাঁকিয়ে চওড়া হাসি দিল মাইক বুচার। ডেস্কের ওপর দিয়ে রানার দিকে লকেটটা ঠেলে দিল কাউণ্ট কোবরা। ‘আরও কাছ থেকে দেখো।’
কাঁপা হাতে লকেট নিয়ে ওটা দেখল রানা। জিনিসটার পেছনে খোদাই করা দুটো অক্ষর: এ. বি.। অর্থাৎ: এমিলিয়া বেকার।
‘খোলো ওটা,’ বলল লুকা ব্রুনার’।
বুড়ো আঙুল দিয়ে ছোট্ট ক্যাচ-এ চাপ দিতেই খুলে গেল লকেটের ডালা। ধক ধক করে পাঁজরে হৃৎপিণ্ডের বাড়ি টের পেল রানা। লকেটের ভেতরে চোখ যেতেই দপ্ করে নিভল ওর মনের সব আশা। বুঝে গেছে, সত্যিই বেঁচে নেই লিয়া। মুখোমুখি ওই দুই ছবি অ্যালেক আর ওদের বাবা-মার।
মাত্র একদিন আগেও ওই লকেট ঝুলতে দেখেছে রানা লিয়ার গলায়।
আস্তে করে লকেটের ডালা বন্ধ করে ডেস্কে রাখল রানা। চেয়ারে হেলান দিয়ে বসে ঢোক গিলল। শুকিয়ে গেছে গলা। কর্কশ স্বরে বলল, ‘এটা জোরালো কোনও প্রমাণ নয়।’
‘বেশ। ভেবেছিলাম তোমার কষ্ট বাড়াব না। তবে জেদাজেদি করছ যখন…’ কম্পিউটারের আরেকটা ‘কি’ টিপল লুকা ব্রুনার। স্ক্রিনে ফুটে উঠল লিয়ার ছবি।
নদীর তীরে ঝোপের ধারে পড়ে আছে। অস্বচ্ছ চোখে প্রাণের চিহ্ন নেই। মুখ ও বুকে চাপ চাপ রক্ত।
অবিশ্বাস নিয়ে পাথরের মত চেয়ারে বসে আছে রানা। ভাবতে পারছে না লিয়া নেই। অথচ, বেইমান চোখ বলছে, মিথ্যা নয় কাউন্ট কোবরার কথা। রানার বুকের ভেতর কে যেন চিৎকার করছে: ‘না! এটা হতে পারে না!’
এটাই সত্যি যে আর কখনও ফিরবে না লিয়া! অথচ, ওকে বলার জন্যে রানার মনে জমে আছে কত কথা!
কিছুই ভাবতে পারছে না রানা। চোখ বুজতেই চারপাশ থেকে চেপে এল নিকষ কালো কোনও গহ্বর।
সেই অন্ধকার কালোর ভেতর বলে উঠল কাউণ্ট কোবরা, ‘ভাল করে দেখে নাও, রানা। দেখো, মৃত্যুর পরেও মেয়েটা কত সুন্দর! তবে বেশিক্ষণের জন্য নয়। এরই ভেতর খেয়ে না থাকলে আজ রাতেই দেহটা ছিঁড়েখুঁড়ে নিশ্চিহ্ন করে ফেলবে হিংস্র জন্তুরা।’
হঠাৎ দাউ দাউ করে রানার বুকে জ্বলে উঠল ভয়ঙ্কর ক্রোধের সর্বগ্রাসী লেলিহান শিখা। মুহূর্তে ওকে সম্পূর্ণ গ্রাস করে নিল আগুনটা। ঝট করে চোখ মেলে কাউণ্ট কোবরাকে দেখল রানা।
চুপ করে ওকেই দেখছে লোকটা। ল্যাবোরেটরিতে ইঁদুর বা গিনিপিগের দিকে যেভাবে তাকায় বিজ্ঞানীরা।
হঠাৎই লাফিয়ে চেয়ার ছেড়ে ডেস্কের ওপর দিয়ে পিছলে এগোল রানা। বুড়ো হারামির গণার দিকে বাড়িয়ে দিয়েছে দু’হাত। প্রচণ্ড ঘুষিতে মেরুদণ্ডের সঙ্গে মিশিয়ে দেবে তার কণ্ঠনালী। লোকটাকে খুন করার পর যা খুশি হোক, কিছুই যায় আসে না ওর। ছটফট করে শ্বাস আটকে ভীষণ কষ্টে মরুক কুকুরটা!
কিন্তু পিছনেই তৈরি হয়ে আছে মাইক বুচার। কাউন্টের কাছে রানা পৌছুবার আগেই ওর মাথায় খটাস্ করে নামল নাইন এম. এম. পিস্তলের বাঁট। বয়স হলেও সতর্ক লোক লুকা ব্রুনার। চকচকে শু পরা পায়ে মেঝেতে ঠেলা দিয়ে সুইভেল চেয়ার নিয়ে সরসর করে পিছিয়ে সরে গেছে রানার আওতার বাইরে। একইসময়ে হুড়মুড় করে ঘরে ঢুকেছে আটজন গার্ড। খপ্ করে রানাকে ধরে টেনে-হিঁচড়ে সরিয়ে নিয়ে বসিয়ে দিল চেয়ারে। হ্যাণ্ডকাফ দিয়ে দু’হাত আটকে দিল চেয়ারের দুই হাতলের সঙ্গে।
সুইভেল চেয়ার পিছলে আবারও ডেস্কের কাছে ফিরল কাউণ্ট। স্বাভাবিক চেহারায় টাই ঠিক করতে করতে বলল, ‘বুঝলাম, তোমার কাছ থেকে সভ্য আচরণ পাব না।’
ধীরে ধীরে মাথা নাড়ল রানা। ‘তুমি জানোও না, খুন
হয়ে গেছ আমার হাতে।’
‘তা-ই?’ হাসল ব্রুনার। ‘ভুল বললে, রানা। আমরা তো এখনও খেলতে শুরু করিনি। স্লোভেনিয়ার ওই ঘটনায় বেঁচে গেছে একজন।’ কমপিউটারের কিবোর্ডে টোকা দিয়ে একটা ভিডিয়ো আনল সে।
ওদিকে চেয়ে ঝুলে গেল রানার কাঁধ।
মেয়েটা এমিলি
ওকে কিডন্যাপ করেছে ব্রুনারের লোক।
ছোট এক কুঠরিতে হাত-পা ডাক্ট টেপ দিয়ে আটকে কর্কশ এক ম্যাট্রেসের ওপর ফেলে রাখা হয়েছে মেয়েটাকে। কালো কাপড়ে চোখ বাঁধা। ওকে খুব দুর্বল ও ভীত বলে মনে হলো রানার।
‘দেখছ লাইভ ওয়েবক্যামের ইমেজ,’ বলল লুকা ব্রুনার, ‘তুমি প্রমাণ চাইলে ই-মেইল করতে পারি। সেক্ষেত্রে দেখবে তোমার সামনেই কেটে নেয়া হবে ওর আঙুল। বলো, রানা, তাতে খুশি হবে তুমি?’
‘না, খুশি হব না,’ চাপা স্বরে বলল রানা। ‘আমি অন্যকিছু দেখতে চাই।
বাঙালি এজেন্টের চোখে অদ্ভুত আলো দেখছে কাউণ্ট কোবরা। সামান্য অস্বস্তি নিয়ে মৃদু হাসল সে। ‘তুমি আসলে নির্দেশ না মানার পর্যায়ে নেই, রানা। ভাল একটা প্রস্তাব দেব। ভাল করে ভেবে জবাব দেবে। তোমার সিদ্ধান্তের ওপর নির্ভর করবে শুধু তুমিই নও, ওই মেয়েটাও বাঁচবে কি বাঁচবে না। সহজভাবে বুঝিয়ে দিতে পেরেছি?’
কিছুক্ষণ চুপ করে চোখ বুজে থাকল রানা। মনের আয়নায় দেখছে লিয়ার হাসিমুখ। আবারও যখন চোখ মেলল রানা, স্বাভাবিক হয়ে গেছে ওর হৃৎপিণ্ডের গতি। শ্বাস ফেলে নিচু গলায় বলল, ‘আমি শুনছি।’
‘তা হলে দেখো লোকটাকে চেনো কি না।’ এমিলির ইমেজ উধাও হতেই স্ক্রিনে এল সুদর্শন এক লোকের চেহারা। তার বয়স পঁয়ত্রিশ থেকে চল্লিশ। পরনে ভাল দরজির তৈরি সুট। মানুষটা আছে কোন ভিআইপি অনুষ্ঠানে।
‘আমি একে চিনি না,’ সত্যি কথাই বলল রানা।
তীক্ষ্ণ চোখে ওকে দেখল কাউণ্ট কোবরা। বিশ্বাস করবে কি করবে না, ভাবছে। কয়েক মুহূর্ত পর মাথা দোলাল। ‘ইউরোপের রাজনীতি নিয়ে একেবারেই মাথা ঘামাও না, এম. আর. নাইন। ওই লোক এডি অ্যামন। হতে চাইছে ইইউ কমিশনের ভাইস প্রেসিডেন্ট। তোমার টার্গেট ওই লোক।’
‘আমি ভাড়াটে খুনি নই,’ বলল রানা।
‘কেন মিথ্যা বলছ? খুনের ট্রেইনিং আছে তোমার। মাত্র কয়েক দিন আগেও তুরস্কে পাঁচজন লোককে খুন করেছ ঠাণ্ডা মাথায়।’ তাচ্ছিল্যের সঙ্গে হাত নাড়ল কাউণ্ট কোবরা। ‘তা ছাড়া, তোমাকে খুন করতে বলছি না। তুমি শুধু তাকে তুলে দেবে আমাদের হাতে। বাকি কাজ আমরাই করব।’
‘তা পারবে। তাতে আমার কোনও সন্দেহ নেই,’ বলল রানা। ‘আগেও তোমার পরিচালনায় দি অর্ডার অভ রা-র অসুস্থকর কীর্তিকলাপ দেখেছি।’
‘দি অর্ডার অভ রা!’ গাল কুঁচকে হাসল লুকা ব্রুনার। ঠোঁট প্রসারিত হতেই বেরোল ইঁদুরের মত ছোট ছোট হলদে দাঁত। ঘাড় ফিরিয়ে তাকাল পেছনে দাঁড়িয়ে থাকা অনুচরের দিকে। জবাবে ভেঙচি দেয়ার মত নোংরা হাসি হাসল মাইক বুচার।
মুখ থেকে হাসি মুছে গেল ব্রুনারের। ‘বহু বছর পর আবারও ওই পুরনো নামে ডাকা হলো আমাদেরকে। রানা, দি অর্ডার অভ রা আসলে ইতিহাসের অবিচ্ছেদ্য অংশ। আমার পূর্বপুরুষ ডেরেক ব্রুনার তৈরি করেন ওই সংগঠন।’
‘তার ঐতিহ্য আঁকড়ে ধরে রাখতে চাও, তাই না?’ বলল রানা, ‘আজকাল তোমার লোক খুন করার কাজে ব্যবহার করে আধুনিক বুলেট।’
‘খারাপ কিছু মানুষকে পৃথিবী থেকে বিদায় না দিয়ে উপায় নেই,’ বলল লুকা ব্রুনার। ‘তবে এডি অ্যামনের মত বিখ্যাত লোককে আমরা দেব বিশেষ রিসেপশন।
‘আনুষ্ঠানিক মৃত্যু,’ মন্তব্য করল রানা।
কাঁধ ঝাঁকাল ব্রুনার। ‘কিছু ঐতিহ্যবাহী অনুষ্ঠান পালন করা সবসময় সবার জন্যে ভাল।’
‘কীভাবে মারবে তাকে?’ বলল রানা, ‘ভিডিয়োর ওই লোকের মত জিভ কেটে পেটে গেঁথে দেবে ছোরা? তোমাদের কী ক্ষতি করেছে এডি অ্যামন?’
জবাব দিল না লুকা ব্রুনার। নিষ্পলক চেয়ে রইল রানার চোখে। মুখে ফুটে উঠল বরফ-ঠাণ্ডা হাসি। স্বাভাবিক সুরে বলল, ‘যে ধরনের অপরাধ, তাতে তাকে বাঁচিয়ে রাখার আগ্রহ আমাদের নেই। যে-লোক বেশি কথা বলে, তার জিভ কেটে নেয়াই ভাল। তবে অ্যামনের বেলায় আমরা অন্য ধরনের আনুষ্ঠানিকতা করব। তুমি তাকে ধরে আনলে নির্দিষ্ট এক জায়গায় তোমার কাছ থেকে তাকে বুঝে নেবে আমার লোক। এরপর অনুষ্ঠানটা হবে আজ থেকে দু’দিন পর।’ কিবোর্ডে টোকা দিল লুকা ব্রুনার। স্ক্রিন থেকে বিদায় নিল রাজনৈতিক নেতার ছবি। সেখানে ফুটল সুন্দর এক বাড়ির ইমেজ।
বাঁধের মত উঁচু জমিতে স্টিল ও কাঁচের তৈরি অত্যাধুনিক একটা বাড়ি। চারপাশে বিস্তৃত বাগান। পরিবেশটা খুব প্রশান্তিময়। আকাশ সুনীল, বাগানের ঘাস গভীর সবুজ। বাগানের পেছনে পাইনে ছাওয়া একের পর এক ঢেউ- খেলানো টিলা।
হ্যাণ্ডকাফে আটকে রাখা হয়েছে রানার দু’হাত। নাকের পাশে, ঠোঁটের কোণে লেগে আছে রক্ত। এখনও ওর বিশ্বাস করতে কষ্ট হচ্ছে, সত্যিই নেই লিয়া। বাড়ি ও বাগানের দিকে চেয়ে ভাবল, বোধহয় পৃথিবীর নয়, ওটা স্বর্গের অংশ। একবার ওখানে গেলে কি ফিরে পাব লিয়াকে?
টাইপ করছে ব্রুনার। মনিটরে স্লাইড শো-র মাধ্যমে দেখা গেল বাড়ি, পাশে নীল লেক ও পেছনের সবুজ টিলা। শুরু হলো নানান ধরনের আর্কিটেকচারাল ডেটা।
‘ওই বাড়ি বেলজিয়ামের ব্রাসেল্স্ শহরে,’ বলল লোকটা। ‘স্ত্রী ও বাচ্চাদুটো আমেরিকায় আত্মীয়র বিয়েতে গেছে বলে, আগামী চারদিন ওই বাড়িতে একা থাকবে অ্যামন। নিজেও যেত, তবে কাজের চাপে যেতে পারেনি। তুমি তো দক্ষ কমাণ্ডো, ওই বাড়ি থেকে অনায়াসেই কিডন্যাপ করতে পারবে তাকে। আর এই কাজটা তোমাকে দিয়ে করিয়ে নেব বলেই এখনও তুমি বেঁচে আছ।’
কালো হলো স্ক্রিন। চেয়ারে হেলান দিল লুকা ব্রুনার। ‘তুমি সফল হলে বাচ্চা মেয়েটাকে পৌঁছে দেব ওর বাবার কাছে। নিজেও তুমি মুক্তি পাবে।’ ডানহাতে থুতনিতে তর্জনী দিয়ে হালকা টোকা দিল লোকটা। ‘তবে রাজি না হলে, বা বেইমানি করলে তোমার কাছে পৌঁছে যাবে মেয়েটার বিশেষ ভিডিয়ো। এরপর বাঁচবে না তুমি নিজেও। আশা করি বুঝতে পেরেছ আমার কথা? দ্বিতীয়বার সুযোগ পাবে না আর।’
চুপ করে থাকল রানা।
আবারও বলল কাউণ্ট কোবরা: ‘ভাল করেই জানি তুমি কেমন ধরনের লোক। মুক্ত হলেই চাইবে আমার বিরুদ্ধে কিছু করতে। আর সেজন্যেই মনে করিয়ে দিচ্ছি: চাইলে যে- কোনও সময়ে পৃথিবী থেকে বিদায় করতে পারি এমিলি বা ওর বাবাকে। শুধু তা-ই নয়, যে-কোনও জায়গায় তোমাকে খুঁজে নিতে আমার লাগবে মাত্র বিশ মিনিট। তুমি বেইমানি করলে তোমাকে পাঠিয়ে দেব তুরস্কে। তাতে খুশি হবে আমার কন্ট্যাক্ট।’
‘আমি ভাড়াটে খুনি নই,’ নিচু গলায় বলল রানা।
‘তাই নাকি?’ মুচকি হাসল কাউণ্ট কোবরা। ‘আমি তো শুনেছি, দুটো কিশোরী মেয়েকে বাঁচাতে গিয়ে কেড়ে নিয়েছ পাঁচজনের প্রাণ।’
‘ওই মেয়েদুটো ছিল নিরপরাধ,’ বলল রানা, ‘কিডন্যাপ করে মুক্তিপণ চেয়েছিল লোকগুলো। সকাল-বিকেল ধর্ষণ করছিল। আমি সেটা ঠেকাতে চেয়েছি।’
‘ভাল কথা, তবে যাদের খুন করলে, তারা ছিল পুলিশ অফিসার। হয়তো বলবে, ওরা ছিল দুর্নীতিপরায়ণ। তবে তুরস্কের পুলিশ ডিপার্টমেন্ট চায় না তারা বিদেশি কোনও এজেন্টের হাতে খুন হোক।’
‘জানতাম না যে, ওরা পচে যাওয়া পুলিশ অফিসার, বলল রানা। ‘সেক্ষেত্রে খুন করে খারাপ করিনি।’
সরু হাত নেড়ে কথাটা উড়িয়ে দিল ব্রুনার। ‘হয়তো। তবে আমরা এখানে মতাদর্শ নিয়ে তর্কে বসিনি। মাথায় রেখো, তুরস্কের জেলখানায় তোমার জীবনটা হবে স্রেফ নরকবাসের মত। কোনও বিচার পাবে না। মুক্তি পাওয়ার উপায়ও নেই। আগামী চল্লিশটা বছর মহানন্দে কাটাবে মাটির নিচের একটা কুঠরিতে। এরপর হয়তো একদিন মুক্তি পেলে, ততদিনে তোমার বয়স অন্তত সত্তর। আমার কথাগুলো মনে গেঁথে নাও, রানা। আজ থেকে আমার মুঠোর ভেতর থাকবে তোমার প্রাণভোমরা। নির্দেশের বাইরে কিছু একটা করলেই খুন হবে।’
‘ভেবেচিন্তেই বড়শিতে আটকে নিয়েছ আমাকে,’ বলল রানা।
কথাটা শুনে মজা পেয়ে হাসল লুকা ব্রুনার। ‘স্বাভাবিক, আমাদের আছে দুই শ’ বছরের প্র্যাকটিস।’
শরীরের প্রতিটা পেশিতে ঢিল দিল রানা। ক্লান্ত স্বরে বলল, ‘কিন্তু আমাকেই কেন বেছে নিতে হচ্ছে?’
‘দুটো কারণে, বলল ব্রুনার। ‘প্রথমত, বডিগার্ডের অভাব নেই এডি অ্যামনের। আগেও তাকে খতম করতে চেয়েছি। তাতে খুব সন্দেহপ্রবণ হয়ে উঠেছে সে। চারদিক থেকে তাকে নিরাপত্তা দিচ্ছে অন্তত পনেরো থেকে বিশজন প্রশিক্ষিত সশস্ত্র গার্ড। কাজেই গোপনে ওই লোকের বাড়িতে ঢুকতে পারবে, এমন কাউকে চাই। আর দ্বিতীয় কারণ: ঠিকই ধরেছ, তোমার সঙ্গে কোনও সম্পর্ক নেই আমাদের। তুমি ধরা পড়লে বা খুন হলে দৈনিক পত্রিকায় ফলাও করে লেখা হবে: মহান নেতা এডি অ্যামনকে হত্যা করতে গিয়ে মরেছে একজন নিয়ো-ফ্যাসিস্ট।’ মুচকি হাসল ব্রুনার। ‘আশা করি তোমাকে বলে দিতে হবে না, ধরা পড়লেও মুখ বুজে থাকবে। নইলে খুন হবে বাচ্চা মেয়েটা। অথবা তুমি যাবে তুরস্কের কারাগারে।’
‘ওর সঙ্গে বোধহয় আমারও যাওয়া উচিত,’ জানাল বুচার। লুকা ব্রুনারের পেছন থেকে রানাকে দেখছে সে। ‘মাসুদ রানা যে-কোনও সময়ে শয়তানি করতে পারে।’
ধীরে ধীরে মাথা নাড়ল ব্রুনার। ‘দরকার নেই। আমার ধারণা: বাচ্চাটার কথা ভেবে লক্ষ্মী ছেলের মত সব নির্দেশ মেনে নেবে।’ চেয়ারে আরাম করে হেলান দিল সে। নিখুঁত তার পরিকল্পনা। এমন কিছুর জন্যে বহুদিন অপেক্ষা করেছে। এডি অ্যামন খুন হলে খুনের দায় চাপবে মাসুদ রানার ওপর। তারপর থেকে তাকে ব্যবহার করবে নিজেদের স্বার্থে। প্রয়োজনে এমিলি আর ওর বাবাকে আটকে রাখবে গোপন কোথাও। একেই বলে এক ঢিলে চার-পাঁচটা পাখি।
মাথা নিচু করে কী যেন ভাবছে রানা।
ওকে দেখে নিয়ে নিষ্ঠুর হাসল কাউণ্ট কোবরা। যতই ভাবুক, ফাঁদ থেকে বেরোবার উপায় নেই ওর!ভিয়েনা থেকে কয়েক মাইল দূরে লুকা ব্রুনারের সেই বিশাল ম্যানশন। চারদিকে বাগান। সুউচ্চ প্রাচীরের ওদিকে তুষারে ছাওয়া পাইনের জঙ্গল, উপত্যকা, খাড়া পাহাড় ও গভীর হ্রদ।
এই মুহূর্তে প্রকাণ্ড ম্যানশনে নিজের ঘরে দাঁড়িয়ে আছে ক্রিস্টা গুন্থার। আজ মন ভাল বলে ওকে একগাদা দামি পোশাক ও গয়না কিনে দিয়েছে লুকা ব্রুনার। উলঙ্গ হয়ে কালো এক লো-কাট ড্রেস পরছে ক্রিস্টা। স্পিকারে আসছে নরম অনুরোধের সুরে কাউন্টের নির্দেশ। ক্রিস্টাকে এবার পোশাক পরে যেতে হবে ওপরতলায়। তবে এবার আয়নাওয়ালা সেই ঘরে নয়। ওর গন্তব্য অন্যখানে। সেখানে গত একবছরে যায়নি। আজ নিজের বেডরুমে ফুর্তি করতে তলব করেছে লোকটা।
পোশাক পরে সিঁড়ি বেয়ে দোতলায় উঠল ক্রিস্টা। কাঁটা হয়ে আছে ভয়ে। হয়তো বরাবরের মত খুব অস্বাভাবিক কিছু চাইবে পিশাচটা। প্রথমবার ভোগের পর থেকে আর কখনোই দৈহিকভাবে ওকে চায়নি লোকটা। নরকের ওই কীটের ধারেকাছে গেলেই আতঙ্কে শিরশির করে ওর বুক। কোনও ঘরে অনেক সাপ ছেড়ে দিলে যেমন লাগবে অসহায় বন্দির, কাউন্ট কোবরাকে দেখে সেই একই অনুভূতি হয় ক্রিস্টার।
চওড়া করিডোর পেরিয়ে পৌঁছুল ডাবল ডোরের সামনে। ঘর থেকে এল গলার আওয়াজ। কার সঙ্গে যেন ফোনে কথা বলছে লোকটা।
চুপ করে কান পাতল ক্রিস্টা।
‘এবারও অনুষ্ঠানে উপস্থিত থাকছে কমিটির সবাই,’ বলল কাউণ্ট কোবরা, ‘সব ঠিক থাকলে ওই রাতেই ঝামেলা চুকিয়ে দেব।’ চুপ করে ওদিকের লোকটার কথা শুনল। কিছুক্ষণ পর বলল, ‘অবশ্যই, জানিয়ে দেব।’ আবারও কিছু শোনার পর জানাল, ‘ঠিক, আগামী দু’দিন পর। দেখা হবে। গুড নাইট!’
ঘরে এখন নীরবতা।
মন শক্ত করে দরজায় টোকা দিল ক্রিস্টা।
বিশাল বেডরুমে ওর জন্যে অপেক্ষা করছে লুকা ব্রুনার। জ্বলন্ত ফায়ারপ্লেসের ধারে বসেছে রাজকীয় উইং চেয়ারে। চওড়া বেডের পাশে টেবিলে বরফে ভরা বাকেটের ভেতর হাবুডুবু খাচ্ছে দামি শ্যাম্পেনের বোতল। কাউন্টের পরনে সিল্কের রুপালি রোব। মুখে আন্তরিক হাসি নিয়ে ক্রিস্টাকে দেখল সে। ‘শ্যাম্পেন চলবে?’
‘কীসের সেলিব্রেশন?’ জানতে চাইল ক্রিস্টা।
বোতল থেকে গ্লাসে শ্যাম্পেন ঢেলে ওর দিকে এগিয়ে দিল ব্রুনার। গ্লাস নিয়ে সোনালি তরলে চুমুক দিল ক্রিস্টা।
‘বহু দিন ধরেই বড় এক সমস্যায় ভুগছিলাম, এবার ওটা বিদায় নেবে আমার জীবন থেকে,’ বলল লুকা ব্রুনার। তবে ওসব বলে তোমাকে বিরক্ত করব না, ডার্লিং।’ চেয়ার ছেড়ে ক্রিস্টার পেছনে চলে গেল সে।
দীর্ঘশ্বাস চেপে চোখ বুজল যুবতী। ওর নগ্ন কাঁধে হাড়- সর্বস্ব ঠাণ্ডা আঙুল বুলিয়ে নরম সুরে বলল ব্রুনার, ‘তুমি কোনও কারণে বেশ উত্তেজিত।’
বেশ জোরে ক্রিস্টার ত্বক ডলছে পশুটা। সাপের মত অস্বস্তিকর খসখসে ছোঁয়ায় বমি পেল ওর। ঠোঁট থেকে গ্লাস নামিয়ে সামান্য সরে গেল।
‘বলো তো, কেন এত ঘৃণা করো আমাকে?’ আদরমাখা স্বরে বলল লুকা ব্রুনার।
জবাবে আড়ষ্ট কণ্ঠে বলল ক্রিস্টা, ‘তোমাকে ঘৃণা করি না, ব্রুনার।’
‘আমাকে দেখলেই ঘাবড়ে যাও,’ বলল কাউন্ট কোবরা। ‘ভাবো কিছুই টের পাই না? আমার নজর সবদিকেই থাকে।’ সুন্দরী মেয়েটাকে দেখছে সে। ‘কেন যেন হঠাৎ করেই অনেক বদলে গেছ তুমি। আজ যেন নতুন কিছু দেখছি তোমার ভেতর।’
চোখ মেঝের দিকে সরাল ক্রিস্টা। ‘তোমার কথা বুঝতে পারিনি।’
কী যেন ভাবছে কাউন্ট কোবরা। ডানহাতে থুতনি ডলতে ডলতে বাজপাখির চোখে দেখছে মেয়েটাকে। ‘মাত্র একদিনে বদলে গেছ। গোপন ক্যামেরায় তোমাকে দেখেছি। আমার অফিসে গিয়ে মাসুদ রানার ফাইল পড়ছিলে। আসলেই কি প্রেমে পড়ে গেলে ওর?’
কাটা-কাটা শব্দে বলল ক্রিস্টা, ‘তাকে খুবই বিপজ্জনক বলে মনে হয়েছে আমার। এমন কী তোমার চেয়েও ভয়ঙ্কর।’
‘সত্যিই খুব বিপজ্জনক,’ সায় দিল ব্রুনার। ‘তবে আমার ধারণা, তাকে অপছন্দ করো না তুমি।’
‘অপছন্দ করার সুযোগ তো আমি পাইনি।’
‘রানার ওই ছবি অনেকক্ষণ দেখেছ। লোকটা সত্যিই সুদর্শন। যদিও কাজ শেষ হলেই বিদায় দেব পৃথিবী থেকে।’
ধক্ করে উঠেছে ক্রিস্টার বুক। শান্ত স্বরে বলল, ‘তার কী হবে তাতে আমার কী!’ বুঝে গেছে, বেঁচে আছে মাসুদ রানা!
‘মনে হচ্ছে তার ব্যাপারে একটু বেশিই আগ্রহ রয়েছে তোমার, ক্রিস্টা।’ শীতল কণ্ঠে বলল লুকা ব্রুনার। ‘একটা কথা মনে রেখো, মাত্র একটা ফোন কলেই তুমিও বিদায় নেবে পৃথিবী থেকে।’
‘আমি তো সরকারী ফাইলে বহু আগেই মারা গেছি,’ মনের তিক্ততা ঢেকে নরম সুরে বলল ক্রিস্টা।
‘তিনবছর আগে যাবজ্জীবন জেল হলে হয়তো তোমার জন্যে ভালই হতো, তাই না?’ বলল লুকা ব্রুনার।
কথা শুনে সবই মনে পড়ল ক্রিস্টার। তখন ওর বয়স মাত্র বাইশ বছর। নিজের একটা পরিচয় ছিল। মাতাল বাবা- মার নির্যাতন থেকে বাঁচতে হামবুর্গ শহর ছেড়ে পালিয়ে এসেছিল ভিয়েনায়। অপূর্ব সুন্দর চেহারা ও লোভনীয় শরীরের জন্যে চারপাশে ভিড়ে গেল মধুলোভী একদল যুবক। বেশিদিন লাগেনি লাখ লাখ ইউরো রোজগার করতে। তা ছাড়া, সাধারণ পতিতার তুলনায় অনেক বুদ্ধিমতী ছিল ও। কোটিপতি ক্লায়েন্টদের জন্যে এমন কিছু কৌশল শিখে নিয়েছিল, যাতে ওর পা ধরতেও রাজি হতো ওরা। বডিগার্ডদের বাইরে রেখে ক্রিস্টার অ্যাপার্টমেন্টে পা রাখত তারা নিয়মিত।
সেসময়ে একবার ক্রিস্টার ক্লায়েন্ট হলো লুকা ব্রুনার। ওই যৌনমিলন ছিল চরমভাবে ব্যর্থ। এরপর ক্রিস্টার সঙ্গে তাগড়া সব যুবকের মিলন আড়াল থেকে দেখেছে সে। একবারও উত্তেজিত হয়ে হাঁফ লাগেনি তার।
অথচ, মাংস ভরা প্লেটের ওপর হামলে পড়া কুকুরের মতই ছিল ওই মোটা রাশান। নোংরা যৌন মিলনে উদ্‌গ্রীব। পুরো রাতের জন্যে ক্রিস্টাকে ভাড়া নিয়েছিল। অ্যাপার্টমেন্টের দরজার বাইরে ছিল দুই বডিগার্ড। তাদের কাছে ছিল উযি সাবমেশিন গান। বাইরে দাঁড়িয়ে চুপচাপ শুনছিল মনিবের অদ্ভুত সব শীৎকার।
ভোরের আগেই ঘুমিয়ে পড়ল লোকটা। তার আনা ভদকা খেয়ে নিজেও মাতাল হয়েছে ক্রিস্টা। ফলে সময় লাগেনি ঘুমিয়ে পড়তে।
সকালে বিছানা থেকে নেমেই টের পেল, জড়িয়ে গেছে মস্ত গোলমালে। রাতে মদের সঙ্গে ড্রাগ দেয়া হয়েছে ওকে। কার্পেটে পা দিতেই চটচট করে উঠল আঠার মত কী যেন। নিচে চোখ যেতেই ক্রিস্টা দেখল, গোটা ঘরের মেঝে হয়ে গেছে লাল রক্তের সাগর। অন্তত পঞ্চাশবার ছোরা চালানো হয়েছে মোটা রাশানের বুকে-পেটে। লাশটা পড়ে আছে বিছানার পাশে। বাইরের করিডোর থেকে উধাও হয়েছে লোকটার দুই বডিগার্ড।
কী করবে ভেবে পেল না ক্রিস্টা। ঘরে ফিরে ধপ করে বসল বেড়ে। আর তখনই ঘরে ঢুকল কালো কোট পরা কয়েকজন লোক। তাদের একজনকে চিনল ক্রিস্টা। ওই লোক লুকা ব্রুনার। সে যে আইডি দেখাল, তা থেকে কিছুই বুঝল না ক্রিস্টা।
লুকা ব্রুনার জানাল, তারা সিক্রেট সার্ভিস এজেন্ট। ড্রাগের প্রভাবে ও ভয়ে একেবারে বোবা হয়ে গিয়েছিল ক্রিস্টা। লোকগুলো কালো এক গাড়িতে তুলল ওকে। নিয়ে গিয়ে আটকে রাখল জানালাহীন এক ঘরে। তখনই সিক্রেট সার্ভিসের লোক জানাল, ওর কপাল ভাল, তাদের বদলে পুলিশ ওই অ্যাপার্টমেন্টে আগে পৌঁছুলে সর্বনাশ হতো তার।
সহমর্মিতা ছিল লোকগুলোর কণ্ঠে। বারবার বলল, তারা বুঝতে পেরেছে আসলে কোনও দোষ নেই ক্রিস্টার। কিন্তু কপাল মন্দ, কেউ বিশ্বাস করবে না ওর কথা। ওই ছোরায় জায়গায় জায়গায় আছে আঙুলের ছাপ। রাশান ওই ক্লায়েন্ট ছিল অত্যন্ত গুরুত্বপূর্ণ এক পলিটিশিয়ান। কাজেই আদালতে মামলা হলে জীবনেও আর জেল থেকে বেরোতে পারবে না ক্রিস্টা।
তা ছাড়া, পাবলো স্যাঙ্কোভিচের সঙ্গে যোগাযোগ ছিল রাশান মাফিয়ার। তারা যদি জানে ক্রিস্টাই তাদের বন্ধুর খুনি, সময় লাগবে না ওর খুন হতে। এমন কী জেলে থাকলেও বাঁচবে না। তবে সিক্রেট সার্ভিসের সঙ্গে একটা চুক্তিতে এলে তারা রক্ষা করবে ওকে।
ক্রিস্টা এতই ভয় পেল, কিছুই না ভেবে রাজি হলো লুকা ব্রুনারের প্রস্তাবে। ডুবন্ত মানুষ খড়কুটো ধরে এমনভাবেই বাঁচতে চায়। সেদিন ব্রুনারের হাত ধরে অনুরোধ করেছিল: ‘বাঁচতে চাই। প্লিয, আমাকে বাঁচান।’
এরপর আদালত বা কোনও জেলে যেতে হয়নি ক্রিস্টার। ওকে নিয়ে যাওয়া হলো বিশাল এক কম্পাউণ্ডে। আসলে কী হচ্ছে, জানতে চায়নি ও। পরের দু’মাসে মনে ছিল অদ্ভুত এক স্বস্তি: বেঁচে তো আছি, এটা কম কথা নয়। ওকে দেয়া হলো আরামদায়ক ছোট এক অ্যাপার্টমেন্ট। চুপচাপ কেটে গেল ক’দিন। দুনিয়ার সঙ্গে যোগাযোগ না থাকলেও ক্রিস্টা মেনে নিল বন্দিত্ব। প্রতি সপ্তাহে একবার ওই অ্যাপার্টমেন্টে আসত লুকা ব্রুনার। দেখে যেত ও ভাল আছে কি না। সে একবারও বলেনি কী ঘটেছে স্যাঙ্কোভিচের মামলার। ক্রিস্টা ভেবেছিল, ওর সঙ্গে যৌন মিলনে আগ্রহী হবে ব্রুনার। তবে দ্বিতীয়বার কখনও ওই বিষয়ে কথা বলেনি লোকটা।
এরপর ক্রিস্টা জানল, সরকারীভাবে প্রচার হয়েছে, ভয়ঙ্কর গাড়ি-দুর্ঘটনায় একইসঙ্গে মারা গেছে রাজনৈতিক নেতা পাবলো স্যাঙ্কোভিচ ও ক্রিস্টা গুন্থার। তখন থেকে ক্রিস্টা হয়ে গেল জেনিসা ব্রোসেট। এমন একজন, যার কোনও বাস্তব অস্তিত্ব নেই। ক্রিস্টা জানতেও চায়নি, কে খুন করল রাশান লোকটাকে। বা ওর বদলে যে মহিলার মৃতদেহ পাওয়া গেছে, তার নাম আসলে কী। বা কোথা থেকে এল লাশটা। আসলে অতীতের ওই ভয়ানক স্মৃতি বারবার ভুলতে চেয়েছে ক্রিস্টা। তবে সবকিছুর একটা মূল্য শেষ পর্যন্ত শোধ করতেই হয়।
ছয় মাস পর নতুন নাক ও মুখ নিয়ে সেই বিশাল বাড়ি থেকে বেরোল ক্রিস্টা। ওকে নিয়ে আসা হলো রাজকীয় এই ম্যানশনে। তখন থেকে হয়ে গেল লুকা ব্রুনারের ব্যক্তিগত রক্ষিতা। অভাব থাকল না গহনা ও দামি পোশাকের। বুড়ো লোকটা ধৈর্যের সঙ্গে ওকে শেখাল অভিজাত সমাজে কীভাবে কথা বলতে হবে, কীভাবে হাঁটতে হবে বা কীভাবে পোশাক পরতে হবে। নিজের ভেতর অভিনয়-দক্ষতা টের পেয়ে নিজেই অবাক হলো ক্রিস্টা।
তবে যতই যত্নের সঙ্গে অভিজাত হিসেবে গড়ে তোলা হোক, স্বাভাবিক জীবনের তুলনায় ওসব কিছু নয়। ধীরে ধীরে ক্রিস্টা বুঝল, ব্রুনার আসলে নরকের ভয়ঙ্কর কোনও কিলবিলে সাপ। নিজের সঙ্গে ওকেও তলিয়ে নিয়ে গেছে ভীষণ গভীর কালো এক গহ্বরে। তার চাই জরুরি তথ্য। সেজন্যে প্রয়োজনে করবে নানান কারসাজি। ক্ষমতার অভাব নেই, তবু চাই আরও। অত্যন্ত সতর্কতার সঙ্গে বেছে নিচ্ছে সমাজের উঁচু পর্যায়ের লোকগুলোকে। টোপ ফেলছে ক্রিস্টাকে ব্যবহার করে। কারও সাধ্য নেই এড়িয়ে যাবে এই মধুর টোপ।
একদিন স্টাডিরুমে ক্রিস্টাকে নিয়ে গেল ব্রুনার। সিন্দুক খুলে বলল উঁকি দিতে। ক্রিস্টা দেখল প্লাস্টিকের ব্যাগে রাখা আছে শুকিয়ে যাওয়া রক্তে ভরা সেই ছোরা। ওটা দিয়েই খুন করা হয় স্যাঙ্কোভিচকে। হাতল ও ফলায় ক্রিস্টার আঙুলের ছাপ। একটা কথাও বলেনি লুকা ব্রুনার। আর কিছু বলতেও হয়নি, যা বোঝার বুঝে গেছে ক্রিস্টা।
এরপর আরও ভয়ঙ্কর সব অপরাধে জড়িয়ে নেয়া হলো ওকে। নিজে করেনি এমন কিছু অপরাধের জন্যে ওর বিরুদ্ধে রাখা হলো নানান প্রমাণ। পালিয়ে গেলেও কাউকে বিশ্বাস করাতে পারবে না, আসলে ওর দোষ নেই। তার চেয়েও বড় কথা, জেল পর্যন্ত যাওয়ার আগেই খুন হবে ব্রুনারের লোকের হাতে।
চেয়ারে বসে জ্বলন্ত ফায়ারপ্লেসের দিকে চেয়ে আছে লুকা ব্রুনার। তার দিকে তাকাল ক্রিস্টা। নিচু গলায় বলল, ‘তুমি ঠিকই বলেছ, ব্রুনার। তিন বছর আগে যাবজ্জীবন জেল হলেই হয়তো খুশি হতাম।’
গাল কুঁচকে হাসল কালসাপ। বেরিয়ে পড়েছে হলদেটে একরাশ ইঁদুরে দাঁত। ‘তাতে আমার মনে কোনও সন্দেহ নেই। তবে এখন বড় দেরি হয়ে গেছে। আমার কাছ থেকে আর মুক্তি নেই তোমার।’
‘হ্যাঁ, সত্যিই হয়তো নেই।’
‘তাতে মনে কোনও সন্দেহ রেখো না,’ বলল ব্রুনার।
‘আরেকটা কথা, তোমার জন্যে নতুন একটা কাজ রেখেছি।‘
তিক্ত হয়ে গেল ক্রিস্টার মন।
এবার কী করতে হবে?
আরও খুন?
‘তোমার হয়তো ভালই লাগবে,’ বলল ব্রুনার। ‘তুমি তো বোধহয় মা হতে চাও? কিন্তু তা তো আর সম্ভব নয়। তবে দুধের স্বাদ মেটাতে পারবে ঘোলে। ক’দিনের জন্য আমাদের সঙ্গে থাকবে এমিলি কেইলম্যান। পিচ্চির দেখভাল করবে তুমি। ঝামেলা যেন না করে। দরকারে দৈহিক তৃপ্তি দেবে।’
আগে কোনও বাচ্চার ওপর চড়াও হয়নি ক্রিস্টা। লোকটার নোংরা কথায় তীব্র ঘৃণা এল ওর মনে। নিজেকে সামলে জানতে চাইল, ‘ওকে কত দিন আটকে রাখবে?’
হাসল লুকা ব্রুনার। ‘বেশি নয়, শুধু যে ক’দিন বাঁচবে।’চিত হয়ে শুয়ে প্রায়ান্ধকার ঘরের ছাত দেখছে রানা। মনে হলো, পেরিয়ে গেছে বহুক্ষণ। তবে সন্দেহ হতেই হাতঘড়ির দিকে চেয়ে দেখল, সময় পেরিয়েছে মাত্র পাঁচ মিনিট। বারবার মনের ভিতর ঘুরছে দুটো চিন্তা: কীভাবে বেরোব এখান থেকে? আর, কীভাবে উদ্ধার করব এমিলিকে?
দুর্বল জায়গা খুঁজতে অন্তত দশবার পরীক্ষা করেছে ঘরটা। সামান্য যতটুকু আলো, তা আসছে ছাতের কাছে উঁচু ওই জানালা থেকে। হাঁচড়েপাঁচড়ে দেয়াল বেয়ে উঠে কালো রঙের শীতল লোহার শিক ধরেছে রানা। দেয়ালে দু’পা ঠেকিয়ে প্রাণপণে টেনেও সামান্যতম নড়াতে পারেনি জানালার ফ্রেম। ওটা উপড়ে নিতে হলে লাগবে মোটা শেকল আর শক্তিশালী ট্রাক্টর।
আবারও নিচের ছায়ায় নেমে পরীক্ষা করেছে দেয়ালের প্রতিটা পাথর। দু’স্তরে গেঁথে বোধহয় তৈরি করা হয়েছে পুরু দেয়াল। আসলে কিছু করার নেই ওর। আগেই পরখ করেছে দরজা। ওটা লোহার মোটা পাত দিয়ে তৈরি। কবজা, হ্যাণ্ডেল ও নিভেট সবই বাইরের দিকে। সব দেখা হলে বাঙ্কে এসে শুয়ে পড়েছে হতাশ রানা। হাতুড়ি পেলে দরজা ভাঙত। কিন্তু তেমন কিছু নেই ঘরে।
পাথুরে কুঠরিতে বন্দি হলেও বেশি অসহায় বোধ করছে রানা ভিন্ন কারণে। আটকা পড়েছে চিন্তার জালে। বারবার মন বলছে: লিয়া নেই! ওকে বাঁচাতে পারোনি! ওর মৃত্যুর দায় আসলে তোমার! ভেবেছিলে ওই আশ্রম নিরাপদ? তা ছিল না! তোমার দোষেই ভীষণ আতঙ্কের মধ্যে অসহায়ভাবে খুন হয়েছে লিয়া!
আর কিডন্যাপ হয়ে গেছে বাচ্চা মেয়েটা।
সময়মত উদ্ধার করতে না পারলে খুন হয়ে যাবে।
নিশ্চিত ওই মৃত্যু ঠেকাতে হলে আগে বেরোতে হবে এই বন্দিশালা থেকে। অন্তত চেষ্টা করতে হবে। তাতে মরলেও দুঃখ নেই ওর।
আগামীকাল শুরু হবে সেই বিপজ্জনক মিশন। ও যে ধরনের ইকুইপমেন্ট চাইবে, সবই নাকি দেয়া হবে—বলেছে কোবরা। ভেহিকেল, উপযুক্ত পোশাক, নগদ টাকা, অস্ত্র আর সেল ফোন। কিডন্যাপ করবে রানা এডি অ্যামনকে। কাউণ্ট কোবরা বলেছে, কাজটা শেষ হলেই মুক্তি দেবে ওকে। তবে লোকটা যেমন জানে, রানাও জানে: ওটা মিথ্যা প্রলোভন। ওর মুক্তি নেই। কারণ, সুযোগ পেলেই প্রতিশোধ নেবে ও। কাজেই…
লোহার দরজায় ঘুষি মেরে মুঠো রক্তাক্ত করলে কোন লাভ নেই। আর রাগে চিৎকার করা তো একেবারেই নিরর্থক।
বিক্ষিপ্ত মন শান্ত করতে বাঙ্ক থেকে নামল রানা। হতক্লান্ত শরীরে মেঝেতে শুরু করল বুকডন। ব্যথায় টনটন করছে পেশি। একশ’টা বুকডনের পর না থেমে একই ব্যায়াম চালিয়ে গেল আরও একশত বার। মাংসপেশির ভয়ানক যন্ত্রণা ভুলিয়ে দিল মানসিক যাতনা। ব্যায়াম শেষে প্রচণ্ড পরিশ্রান্ত হয়ে শুয়ে পড়ল মেঝেতে। ভাবতে লাগল, এরপর কী করবে।
অবশ্য তখনই দরজার কাছ থেকে এল চাবির মৃদু ঝনঝন শব্দ। ঘুরে গেল তালার ভেতরের যন্ত্রাংশ। দরজা খুলে যেতেই করিডোর থেকে ঘরের মেঝেতে পড়ল এক ফালি হলদে আলো। কে যেন ঢুকল কুঠরির ভেতর।
মহিলা। আতঙ্কগ্রস্ত। দ্বিধান্বিত।
তাকে চিনল রানা। চাপা রাগ নিয়ে জানতে চাইল, ‘তুমি এখানে কেন?’
‘না এসে পারিনি,’ বলল মেয়েটা। হলদে আলোয় রানা দেখতে পেল তার চোখ ভেজা।
‘ঢুকলে কী করে? চাবি পেলে কোথায়?’
ছায়ায় ঝম্ করে উঠল একগোছা চাবি। ফিসফিস করল মেয়েটা, ‘স্টাডিরুমে আরেক সেট চাবি রাখে লুকা ব্রুনার।’
‘মেরি বার্নলে বা যা-ই নাম হোক তোমার, কী চাও বলে বিদায় নাও এখুনি।’
চোখ সরু করে ঠোঁটে আঙুল রাখল ক্রিস্টা। ‘শ্শ্! এদিকেই আছে মাইক বুচার। তোমার সঙ্গে দেখা করেছি জানলে স্রেফ খুন করে ফেলবে আমাকে।’
‘তা হলে বরং তাকে ডাকি,’ বলল বিরক্ত রানা, ‘খুনের দৃশ্যটা দেখতে খারাপ লাগবে না আমার।
‘যা করেছি, সেজন্যে আমি দুঃখিত,’ বলল ক্রিস্টা।
‘তাই নাকি?’
পা টিপে রানার সামনে এসে থামল ক্রিস্টা। জানালার আলোয় রানা দেখল, আতঙ্কিত দুই জ্বলজ্বলে চোখ।
নিচু গলায় মেয়েটা বলল, ‘আমার নাম ক্রিস্টা গুন্থার। সত্যিকারের নাম। আমি কোনও মিথ্যা বলছি না।’
‘তোমার নাম দিয়ে আমি কী করব?’ বলল রানা, ‘মতলবটা বাতলাও।
‘বাচ্চা মেয়েটাকে ধরে এনেছে এরা,’ বলল ক্রিস্টা। ‘তা-ই জানাতে এসেছ?’
‘সাহায্য করতে চাই,’ ফিসফিস করল ক্রিস্টা। ফ্যাস- ফেঁসে কণ্ঠে তাড়া দেয়ার ভঙ্গি।
‘কিন্তু আমি তোমাকে বিশ্বাস করি না,’ বলল রানা। ‘তোমাকে ডার্ট মেরে অজ্ঞান না করে উপায় ছিল না। আমার কথা বিশ্বাস করো, প্লিয!’
‘কেন বিশ্বাস করব?’
‘কারণ, আমি সাহায্য করতে পারব। আমার কথা বিশ্বাস করো। আমি এদের ব্যাপারে অনেক কিছু জানি।’
মেয়েটা অভিনয় করছে না। সত্যিই আছে ভীষণ ভয়ের ভেতর, টের পেল রানা। ‘তা হলে সব খুলে বলো।’
‘লুকা ব্রুনার পার্টি দেবে,’ বলল ক্রিস্টা। ‘তার দলের গণ্যমান্যরা ওখানে থাকবে। কাকে যেন খুন করবে তারা।’
‘সেই লোকের নাম কী?’ জবাব যদিও আগেই জানে, তবু জিজ্ঞেস করল রানা।
ধীরে ধীরে মাথা নাড়ল ক্রিস্টা। ‘গুরুত্বপূর্ণ কেউ। নাম আমার জানা নেই। তবে এটা জানি, এ ধরনের পার্টি দিলেই কাউকে না কাউকে খুন করে ব্রুনার। ওটা সিগনালের মত। খুনটা করা হয় রাত নয়টা থেকে দশটার ভেতর। সেসময়ে পুরোদমে চলে পার্টি। অতিথিরা মজে থাকে নানা ধরনের মদ ও বাদ্যযন্ত্রের সুরের ঘোরে। লুকা ব্রুনারের দলের লোক এক এক করে সরে নেমে যায় বাড়ির নিচের মন্দিরে। আর তখনই খুন করা হয় কাউকে না কাউকে।’
‘এরা কারা? যারা খুন করছে?’ জানতে চাইল রানা।
‘সবাই ব্রুনারের ব্যবসায়িক পার্টনার। আর কিছু জানি না। বয়স্ক লোক সবাই। নীচ। রাজনীতি বা টাকার জন্যে পারে না এমন কিছু নেই। প্রয়োজনে যাকে খুশি খুন করে।’
‘ঠিক কোথায় খুনটা করা হবে?’ জানতে চাইল রানা।
দু’চোখে আতঙ্ক নিয়ে লোহার দরজাটা দেখল ক্রিস্টা। ‘বাড়ির নিচে একটা মন্দির আছে। আমার মনে হয় ওখানেই মানুষ খুন করে। জায়গাটা নিজে কখনও দেখিনি। সবসময় দরজায় তালা দেয়া থাকে।’
‘গম্বুজের মত ছাত, দূরে দূরে পিলার? মেঝেতে দাবার বোর্ডের মত সাদা-কালো টাইলস্?’
‘জানি না,’ বলল ক্রিস্টা, ‘হয়তো। আরেকটা কথা তোমাকে জানাতে চাই। ওই বাচ্চা মেয়েটার ব্যাপারে।’
‘এমিলি?’
মাথা দোলাল ক্রিস্টা। ‘ওকে খুন করবে। গুরুত্বপূর্ণ লোকটা মারা যাবার পর। ব্যবহার করবে বিষাক্ত ইঞ্জেকশন।
কড়া চোখে ওকে দেখল রানা। ‘আমাকে কেন এসব বলছ? এমিলি খুন হলে তোমার কী?’
‘আমি চাই না ওর ক্ষতি হোক,’ বলল ক্রিস্টা। ‘তুমি হয়তো ওই পিশাচগুলোর হাত থেকে ওকে বাঁচাতে পারবে। ওর চোখে অনুনয়ের দৃষ্টি। একবার লোহার দরজা দেখে নিয়ে কাতর স্বরে বলল, ‘এদের পৈশাচিকতা দেখতে দেখতে প্রায় পাগল হয়ে গেছি আমি।’ গলা আরও নিচু করল ক্রিস্টা, ‘লুকা ব্রুনার যখন বলল মেয়েটার কথা, তখনই বুঝেছি কিছু না কিছু করতে হবে। প্লিয, আমার কথা বিশ্বাস করো। আমার যদি উপায় থাকত, তোমাকে ধরিয়ে দিতাম না। কিন্তু ওই এলাকার প্রতিটা গলির মুখে ছিল তার সশস্ত্র লোক। তাদের চোখ এড়িয়ে বেরোতে পারতে না। তা ছাড়া, আমি নিজেও তিন বছরের বেশি ধরে ওই লোকের হাতে জিম্মি নামী-দামি লোকগুলোকে জালে পুরতে আমাকে দিয়ে ফাঁদ পাতে।’
চুপচাপ সবদিক ভেবে দেখছে রানা। একটু পর জিজ্ঞেস করল, ‘আমরা এখন বাড়ির কোথায় আছি?’
‘এটা ভিয়েনার কাছে আর্নস্টব্রানের পুরনো মিলিটারি বেস। গোটা কম্পাউণ্ড কিনে নিয়েছে লুকা ব্রুনার।’
‘এমিলিকে কোথায় রেখেছে?’
‘তার বাড়িতে।’
‘কাউন্ট কোবরার ম্যানশনে?’
চট করে মাথা দোলাল ক্রিস্টা। ‘একটা ঘরে তালা মেরে আটকে রেখেছে। বাইরে গার্ড আছে।’
‘ওই ম্যানশনটা কোথায় সংক্ষেপে বলো,’ বলল রানা। ‘ভিয়েনার ছয় কিলোমিটার উত্তরে। তোমাকে নিয়ে যেতে পারব। আমিও পালিয়ে যাব। গাড়িও তৈরি রেখেছি।’
বাইরে ভারী লোহার দরজা খোলার খটাং-খট্ শব্দ শুনল ওরা। সরু করিডোর ধরে আসছে ভারী বুটের আওয়াজ। শ্বাস আটকে ফেলল ক্রিস্টা। ‘ওই যে বুচার। আসছে! এবার আমাকে খুন করবে!’
থমকে গেছে রানা।
মেয়েটা কোথাও লুকাতে পারবে না।
পায়ের আওয়াজ পৌছে গেছে কুঠরির দরজার কাছে। হাতে একদম সময় নেই!
‘আমাকে চুমু দাও,’ বলল রানা। দু’হাতে জড়িয়ে ধরল মেয়েটাকে।
অবাক হয়ে ওর চোখ দেখল ক্রিস্টা, তারপর বুঝল। এ ছাড়া উপায় নেই ওদের। রানাকে জড়িয়ে ধরল মেয়েটা। উষ্ণ, ভেজা ঠোঁট চেপে বসল রানার নিষ্ঠুর ঠোঁটের ওপর।
দড়াম করে খুলে গেল কুঠরির লোহার দরজা। করিডোরের হলদে আলোয় রানা দেখল, চৌকাঠে দাঁড়িয়ে আছে মাইক বুচার। ওদেরকে দেখেই কর্কশ শব্দে হেসে উঠল সে। ‘ওউ? প্রেমকাহিনী? তবে তো বুড়ো হাবড়া শালা ঠিকই বলেছিল! যৌবনের জ্বালা সহ্য করতে না পেরে ছুটে এসেছ এখানে? আমাকে কিছুতেই পছন্দ হলো না, না?’
‘একবার দেখেই আমি ওকে ভালবেসে ফেলেছি, ‘ বেসুরো কণ্ঠে বলল ক্রিস্টা। এক পা পিছিয়ে গেল রানার কাছ থেকে। লোহার চৌকাঠ নিচু বলে মাথা নুইয়ে কুঠরিতে ঢুকল বুচার। খপ্ করে ধরল ক্রিস্টার কবজি। একটানে সরাল দরজার দিকে। টিটকারির হাসি তার মুখে। কর্কশ স্বরে বলল, ‘বিরাট বিপদে পড়ে গেছ, হারামজাদি!’
‘ওকে মারধর কোরো না,’ বলল রানা, ‘দোষটা আমার।’ ঠোট বাঁকা করে হাসল বুচার। ‘তোমার দোষ? কী করে? এই শালী তো কয়েক দিন ধরে তোমাকে নিয়ে শয়নে-স্বপনে বাসররাত কাটাচ্ছে!’
‘দয়া করে ব্রুনারকে কিছু বোলো না,’ অনুনয়ের সুরে বলল ক্রিস্টা। ‘আমাকে খুন করবে।’
‘তা ঠিক,’ বলল বুচার। ‘এতই কষ্ট দিয়ে খুন করবে, যতটা করেনি অন্য কাউকে।’ হঠাৎ ব্রিটিশ সাইকোপ্যাথের চোখে জ্বলে উঠল কামনার লাল আগুন। আজকে ক্রিস্টাকে বাগে পেয়েছে সে। এমন সুযোগই এত দিন খুঁজছিল। চাপা স্বরে বলল, ‘আমরা হয়তো একটা চুক্তি করতে পারি বিছানায় শুয়ে।’ রানার দিকে চেয়ে চোখ টিপল সে।
রানা দেখছে বুচারের বেল্টে ঝুলছে বেরেটা ৯২। মাত্র চার পা যেতে পারলে হয়তো ওটা হাতে পাবে। লোকটা বুঝবার আগেই ভেঙে দেবে তার ঘাড়। এরপর পিস্তল হাতে বেরিয়ে শেষ করবে তার দলের অন্যদেরকে।
এটাকে পরিকল্পনা বলা যায় না। বড় জোর অতিকল্পনা। তবে কাজ হতেও পারে হয়তো।
এক পা এগোল রানা। পরক্ষণে আরেক পা।
বুচারের বাহুডোর থেকে ছুটতে চাইছে ক্রিস্টা। চৌকাঠ পেরিয়ে ঘরে ঢুকল পাঁচজন সশস্ত্র গার্ড। কোনও ঝুঁকি নিচ্ছে না। প্রত্যেকের অস্ত্র রানার বুকে তাক করা।
পরিস্থিতি বুঝে কাঠের মূর্তির মত দাঁড়িয়ে গেল রানা।
‘পরে তোমার সঙ্গে খোশগল্প হবে, রানা,’ হাসল বুচার। ক্রিস্টাকে টেনে-হিঁচড়ে ঘর থেকে বের করে নিয়ে গেল। তার পিছু নিল গার্ডরা। ধুম্ করে বন্ধ হলো লোহার দরজা। ক্লিক শব্দে আটকে গেল তালা।
আবারও ঘরে একা হয়ে গেল রানা।পরদিন সকাল।
লুকা ব্রুনারের ম্যানশনের দোতলায় ছোট্ট একটা ঘরে ঘুম ভাঙল এমিলি কেইলম্যানের। বালিশ থেকে মুখ তুলেই টের পেল, বনবন করে ঘুরছে মাথা। আনমনে ভাবল, কতক্ষণ ঘুমিয়ে ছিলাম? চট্ করেই মনে পড়ল সব। আসলে কোনও কিছুই দুঃস্বপ্ন ছিল না। চিৎকার করতে করতে দু’হাতে কিল দিচ্ছিল দরজায়। তবে কিছুক্ষণ পরেই ব্যথা হয়ে গেল হাত। আর তখনই খুলে গেল দরজা।
হাজির হলো সেই শয়তান বুড়োটা। বাজপাখির চোখের মত ঝকঝকে তার চোখ। মুখে অশুভ হাসি। বুড়োর পেছনে ছিল লুকাস। কিন্তু এই বুড়ো তাকে ডাকল অন্য নামে। সবই বুঝে গেল এমিলি। বুকে জমল লোকটার প্রতি চরম ঘৃণা। ভাবল: ইবলিশটার কানের লতি ক্ষত-বিক্ষত না হয়ে সারা মুখেই যদি ভয়ঙ্কর ঘা হতো, আর সেই লজ্জায় বাকি জীবন কোনও গর্তে লুকিয়ে থাকত, তা হলে বেশ হতো!
এমিলির মনে আছে, কীভাবে পশুর মত ওকে বিছানায় ঠেসে ধরেছিল শয়তানটা। প্রাণপণে লাথি মেরে মুক্ত হতে চাইলেও জানোয়ারটার শক্তির সঙ্গে কুলিয়ে উঠতে পারেনি।
তখনই ঘরে ঢুকল আরেকজন। বোধহয় ডাক্তার। অথবা সাদা কোট পরা আস্ত ইবলিশ। লোকটার মুখে নকল হাসি। হাতে চামড়ার ছোট ব্যাগ। ওটা থেকে সিরিঞ্জ বের করল সে। ওদিকে ষাঁড়ের মত লোকটা এমনভাবে চেপে ধরল, কোনভাবেই সরতে পারল না ও। হাসতে হাসতে ওর বাহুতে সুঁই ফুটিয়ে দিল ডাক্তার। তারপর আর কিছুই মনে নেই।
হাতটা চোখের কাছে আনল এমিলি। ব্যথা রয়ে গেছে ইঞ্জেকশন দেয়া জায়গায়। চারপাশে চেয়ে বুঝল, রয়েছে আগের সেই ছোট ঘরেই। আসবাব বলতে প্রায় কিছুই নেই। মেঝেতে উল্টে পড়া খাবারের ট্রে। ওই খাবার চাই না বলে দেয়ার পরেও জোরাজুরি করছিল বলে লোকটার হাত থেকে ট্রে ফেলে দিয়েছিল ও। লোকগুলো খেলনাও এনেছিল। নোংরা, পুরনো কাপড়ের তৈরি পুতুল। ভেবেছিল, ওটা পেলেই বুঝি খুশিতে নাচতে শুরু করবে ও। যে-লোক ওকে ধরে এনে এই ঘরে ভরে দিয়েছে, তার মুখের ওপর পুতুলটা ছুঁড়ে মেরেছিল ও। এখনও ওটা পড়ে আছে দরজার কাছে।
আচ্ছা, কতক্ষণ ধরে ওকে এখানে আটকে রেখেছে?
মনে তো হচ্ছে হাজার হাজার বছর।
খুব ইচ্ছে করছে বাবাকে দেখতে।
কোথায় এখন বাবা?
গায়ে ঘামের গন্ধ থাকলেও বাবা যে কত ভালমানুষ, পরিষ্কার জানে এমিলি। ঘাড় কাত করে কান পাতল। কে যেন নিচু গলায় কথা বলছে দরজার বাইরে!
ও জানে, বাইরে কেউ না কেউ পাহারা দিচ্ছে। ওই লোক বোধহয় সেই নকল লুকাস। অথবা ওই সুন্দরী মেয়েটা। মাঝে মাঝে দরজা খুলে উঁকি দিয়ে দেখে যায়। এদের ভেতর সবচেয়ে ঠাণ্ডা মেজাজের মানুষ সে। দুঃখ পেয়েছে কোনও কারণে। নইলে চোখে এত কষ্ট কেন? তবে তাকে বিশ্বাস করবে না এমিলি। তার সঙ্গে কথাও বলবে না। ও-ও এই একই দলের।
বিছানায় সোজা হয়ে বসে জানালার দিকে তাকাল এমিলি। ওই জানালা বড়জোর একটা স্কাইলাইট। মাথার অনেক ওপরে ছাতের কাছে। আকাশের ঘন কালো মেঘ ছাড়া ওদিক দিয়ে আর কিছুই দেখা যাচ্ছে না। এই বাড়িটা বোধহয় খুব নির্জন কোনও এলাকায়। চারপাশ খুব নীরব। বাইরে গাড়ি-ঘোড়ার আওয়াজ নেই। তবে নিচে হয়তো হাঁটাচলা করছে মানুষ। একবার তাদের মনোযোগ আকর্ষণ করতে পারলে হয়তো তাদের কাছ থেকে সাহায্য পাবে।
বিছানা থেকে নামতেই পা-দুটো খুব ভারী লাগল এমিলির। প্রথমবারের মত টের পেল, পাল্টে দেয়া হয়েছে ওর পোশাক। এখন পরনে ঢলঢলে, বেঢপ, কমলারঙা পায়জামা। ওর নিজের পোশাক নতুন করে ধুয়ে গুছিয়ে রাখা হয়েছে একটু দূরের চেয়ারে।
টেনে স্কাইলাইটের নিচে চেয়ার নিল এমিলি। ওটার ওপর রাখা পোশাক ফেলে দিল মেঝেতে। একহাতে হেলান দেয়ার জায়গাটা ধরে এক পা তুলল চেয়ারের সিটে। তিন সেকেণ্ড পর তুলে নিল বামপা। টলমল করছে। একহাতে ধরতে চাইল স্কাইলাইট। তবে জানালা পর্যন্ত পৌঁছুল না আঙুল। শক্ত করে ধরার কিছুই নেই। মেরুদণ্ড টানটান করে সোজা হয়ে দাঁড়াল ও।
.
এমিলি যে ঘরে বন্দি, সেখান থেকে চার শ’ গজ দূরে মোটা এক গাছের পুরু ডালে বসে ২০x৫০ যেইস বিনকিউলার চোখে ম্যানশনের দিকে চেয়ে আছে মাসুদ রানা। অলস ভঙ্গিতে গাছটাকে দুলিয়ে দিচ্ছে শীতল হাওয়া। গাছ বেয়ে অনেক ওপরে উঠেছে রানা। আশা করছে গুঙিয়ে ওঠা ডাল ওকে নিয়ে হুড়মুড় করে ভেঙে নিচে পড়বে না।
রাজকীয় ম্যানশনটা খুঁজে নিতে কষ্ট হয়নি রানার। ওর ব্যাপারে জরুরি একটা তথ্য জানে না লুকা ব্রুনার। রানা এখন জানে ইতরটা কোন্ বাড়িতে বাস করে। আর ওখানেই আটকে রেখেছে এমিলিকে। পাথুরে কুঠরি থেকে বের করে মিশনের জন্যে দরকারি সব বুঝিয়ে দেয়া হয়েছে ওকে। এখন ওর প্রথম কাজ হবে মেয়েটাকে উদ্ধার করে দূরে কোথাও সরিয়ে দেয়া। ওই কাজটা করতে গিয়ে লুকা ব্রুনারের মত দশটা জানোয়ারকে খুন করতেও দ্বিধা করবে না। ঠিক করেছে মেয়েটার নিরাপত্তা নিশ্চিত হলে আবার ফিরবে ব্রুনার, বুচার ও তাদের দলের লোকগুলোকে শায়েস্তা করতে।
অন্তত একটু আগেও এটাই ছিল রানার ভাবনা।
কিন্তু ম্যানশনটা দেখে বুঝে গেছে, চাইলেও ঢুকতে পারবে না ওটার ভেতর। বাড়িটা আসলে দুর্ভেদ্য, ছোটখাট কোনও দুর্গ। এস্টেটের উঁচু প্রাচীর কয়েক কিলোমিটার দীর্ঘ এক শ’ গজ পর পর ওয়াচ টাওয়ার। দেয়ালের মাঝে বিশাল খিলান করা দরজা। মস্ত দুই কপাটের ওপরে একটা করে ব্রোঞ্জের তৈরি বড়সড় ফণা তোলা গোক্ষুর সাপ। লোহার উঁচু গেট সোনালি রঙ করা। বাইরের দিকে চোখা গজাল। এস্টেটের গেটহাউসের সামনে পায়চারি করছে সশস্ত্র কয়েকজন প্রাক্তন মিলিটারি গার্ড। বিশাল বাগান ও নানান ধরনের ফোয়ারার মাঝ দিয়ে চওড়া রাস্তা গেছে সাদা পাথরের তৈরি ম্যানশনের কাছে। পেছনের উঁচু পাহাড়ে সারি সারি পাইন গাছের জঙ্গল।
বাড়ির উঁচু ব্যারোক ফ্যাসাডে ফোকাস করল রানা। ওপরতলায় অন্তত এক ডযন ছোট স্কাইলাইটের মত জানালা।
রানা বুঝে গেল, ম্যানশনে আছে অন্তত এক শ’র বেশি ঘর। এমিলি আছে সেগুলোর যে-কোনও একটায়।
.
চেয়ারের পিঠের ওপরে পা রেখে টলমল করছে এমিলি। সোজা হয়ে ছোট্ট দু’হাতে ধরতে চাইল জানালার খিল। কয়েক মুহূর্ত পর ধরেও ফেলল। ঠেলে ওপরে তুলতে চাইল খিল। তবে ইঞ্চিখানেক ওঠার পর আটকে গেল জংধরা কবজা। আর উঠছে না। একবার জানালা খুলতে পারলে চিৎকার করে সাহায্য চাইবে। আরও জোরে জানালার খিল ঠেলল এমিলি।
আরেকটু খুলল জানালা। ফাঁক দিয়ে হাত বের করতেই ওর আঙুলে লাগল শীতল হাওয়া। আর তখনই শুনতে পেল হেলিকপ্টারের জোরালো আওয়াজ।
.
গাছে বসে চকচকে কালো বেল ৪০৯ হেলিকপ্টারটাকে দেখছে রানা। ওটার গায়ে কিছুই লেখা নেই। কারুকাজ করা ফ্যাসাডের ওদিকে ম্যানশনের ঢেউ-খেলানো ছাতে নামছে যান্ত্রিক ফড়িং। ওটা থেকে কে নামবে বা কে উঠবে, জানার উপায় নেই।
বিনকিউলার দিয়ে ম্যানশনের সামনে একসারি গাড়ি দেখল রানা। ওদিকটা পাহারা দিচ্ছে অন্তত পনেরোজন গার্ড। নিশ্চয়ই সঙ্গে অস্ত্র আছে। ম্যানশনের ভেতরে আর কয়জন আছে, কে জানে! চারপাশের বাগানে চোখ বোলাল রানা। দেয়ালের ওদিকে গাছ ও ঝোপে লুকাতে পারবে যে- কেউ। তবে বাড়ির চারপাশে সিমেন্টের উঠান যেন খাঁ-খাঁ মরুভূমি। গার্ডের চোখ এড়িয়ে ওদিকে যাওয়া অসম্ভব। রাতে লন ও বাগানের ফুলের বেডে ফেলা হবে উজ্জ্বল আলো। কাজেই ওদিকে চোখ থাকবে সিকিউরিটি ক্যামেরার। কয়েক দলে ভাগ হয়ে নিয়মিত পায়চারি করবে গার্ডরা।
চোখ থেকে যেইস বিনকিউলার নামাতেই বহু দূরে ছোট এবং সাদা লাগল বাড়িটাকে। যন্ত্রটা গলায় ঝুলিয়ে কয়েক মিনিট ডালে বসে ভাবল রানা।
আগেও বহুবার ভয়ঙ্কর সব শত্রুর আস্তানায় হানা দিয়েছে। কিন্তু বিশাল ম্যানশনের আর্কিটেকচারাল প্ল্যান হাতে না পেলে ওখানে ঢুকতে যাওয়া হবে স্রেফ আত্মহত্যা করা। নিজে তো মরবেই, ওর জন্যে খুন হবে বাচ্চা মেয়েটাও আপাতত ম্যানশনে হামলার উপায় নেই। তা হলে বাকি রইল করার মত একটাই কাজ: ধরে এনে এডি অ্যামনকে তুলে দিতে হবে লুকা ব্রুনারের হাতে।
কালচে পুরু ডালের গোড়ায় পৌঁছে নিঃশব্দে গাছ বেয়ে নেমে এল রানা। পূর্ণবিশ্রাম পেয়ে তরতাজা হয়ে উঠেছে শরীর। প্যান্টের পায়ায় মুছে নিল হাতদুটো, তারপর রওনা হলো একটু দূরের রাস্তার দিকে। কনকনে ঠাণ্ডা হাওয়া বইছে উত্তরদিক থেকে। একটু পর ধূসর একটা ভ্যানের পাশে পৌঁছে গেল রানা। দরজা খুলে বসে পড়ল ড্রাইভিং সিটে। পাশের সিটে রাখল বিনকিউলার। ইগনিশনে চাবি মুচড়ে দিতেই চাপা গর্জন ছাড়ল ডিয়েল ইঞ্জিন।
অস্ট্রিয়ার ভিয়েনা শহর থেকে বেলজিয়ামের রাজধানী ব্রাসেলসে যেতে পাড়ি দিতে হবে সুদীর্ঘ পথ। তবে ওখানে যাওয়ার আগে একবারের জন্যে থামবে অন্য এক জায়গায়।ব্রাসেলসের পাহাড়ি এলাকা আর্ডেনেস-এ বাস করে অভিজাত সব নামকরা পরিবার। আর ওখানেই বিশাল জমি নিয়ে রাজনীতিক এডি অ্যামনের কাঁচ ও স্টিলের তৈরি অত্যাধুনিক রাজকীয় বাড়ি।
ঘনিয়ে এসেছে সন্ধ্যা। বাড়ির ভেতর জ্বেলে দেয়া হয়েছে আলো। একটু আগে বাড়ি ফিরেছেন এডি অ্যামন। এখন তাঁর সঙ্গে থাকতে হবে না বলে রিসেপশন এরিয়ায় নিজেদের আর্মচেয়ারে বসে বিশ্রাম নিচ্ছে রাজনীতিকের দুই বডিগার্ড। কাজ নেই, তাই ঘেঁটে দেখছে দ্য ন্যাশনাল জিয়োগ্রাফিক ও অ্যাস্ট্রোনমি ম্যাগাযিন। বাড়ির ভেতরে হিটিং সিস্টেমের কল্যাণে চমৎকার উষ্ণতা। মনে মনে দুই বডিগার্ড খুশি, বাইরে তুষারপাতের ভেতর পায়চারি করতে হচ্ছে না। তবে কষ্টের যেমন শেষ আছে, তেমনি আরামেরও শেষ আছে। দু’ঘণ্টা পর কোট পরে তাদেরকে বেরোতে হবে আরও দু’জনের সঙ্গে কম্পাউণ্ড চক্কোর দিতে। তখন ওদের বদলে আগুন পোহাবে বাইরে কাঁপতে থাকা চার বডিগার্ড।
সারাদিনের কাজ শেষে শারীরিক ও মানসিকভাবে ক্লান্ত হয়ে গেছেন এডি অ্যামন। অথচ, বিশ্রামের উপায় নেই! তৈরি করতে হবে আগামী ক’দিনের জন্যে পাঁচটা বক্তৃতার খসড়া। এ ছাড়া, সই করতে হবে একগাদা ফাইলে। আজ অন্তত পঞ্চাশটা চিঠি বাছাই করেছে তাঁর পিএ। ওগুলোর হলদে হাই-লাইট করা অংশ পড়ে মন্তব্য জানাতে হবে। বাড়ি ফিরে বডিগার্ডদেরকে আজকের মত শুভরাত্রি জানিয়ে দিয়েছেন অ্যামন। প্যাচানো সিঁড়ি বেয়ে সোজা উঠে এসেছেন দোতলায় নিজের ব্যক্তিগত কোয়ার্টারে। অর্গানিক কোকোর গরম কাপে এক চিমটি সিনামন ফেলে চামচ দিয়ে নেড়ে নিয়ে ডেস্কে রেখেছেন ধোঁয়া-ওঠা কালো কোকো।
অ্যামন ব্যক্তিগত অ্যাপার্টমেন্টে ঢুকতেই ইলেকট্রনিক সিকিউরিটি সিস্টেমের মাধ্যমে স্বয়ংক্রিয়ভাবে আটকে গেছে সমস্ত রিইনফোর্সড দরজা। জুতো খুলে নরম স্যাণ্ডেল পরে গরম কাপ হাতে প্রাইভেট সিটিং রুমে ঢুকেছেন রাজনীতিক বাইরে ভয়ঙ্কর বিপদ থাকলেও নিজের তৈরি এই প্রশান্তিময় ঘরে তাঁর মনে হয়, তিনি এখানে নিরাপদ। ভুলে যান বাইরে পাহারা দিচ্ছে একদল সিকিউরিটি গার্ড। আসলে তাঁর স্ত্রী এই বাড়তি সতর্কতার ব্যবস্থাটা না নিলেই বেশি স্বচ্ছন্দে থাকতেন তিনি। অবশ্য এ-ও ঠিক, বোমা-বিস্ফোরণে ওই শ্যালে উড়ে যাওয়ার পর সতর্ক না হয়ে উপায়ও ছিল না। সর্বক্ষণ কেউ না কেউ ঘাড়ের কাছে আছে ভাবতে কেমন যেন অস্বস্তি লাগে। ওই একই অনুভূতি ডায়ানারও। বেচারির কপাল ভাল, ক’দিনের জন্যে আত্মীয়র বাড়ি বেড়াতে যেতে পেরেছে নিউ ইয়র্কে।
সিটিং রুমে চেয়ারে বসে কোকোর কাপে চুমুক দিলেন অ্যামন। বড্ড ক্লান্ত। তবে কেন জানি অস্থির লাগছে মন। একবার ভাবলেন পাশের স্টাডিরুমে গিয়ে কমপিউটার চালু করবেন কি না। আনমনে উড়িয়ে দিলেন ভাবনাটা। ল্যাপটপ চালু হলে ডায়ানার সঙ্গে দু’চারটা কথার পর আবারও বসবেন আগামী সপ্তাহের বক্তৃতা তৈরির কাজে। অথচ, এখনই ওগুলো লাগছে না। থাক না, আগামীকাল নতুন উদ্যমে নামবেন কাজে। জড়িয়ে যাবেন তাঁর রাজনৈতিক কর্মযজ্ঞে।
প্যাটিয়োর দরজা দিয়ে বাইরে তাকালেন। চাঁদের রুপালি আলো ভাসিয়ে দিয়েছে ছাতে তৈরি সুন্দর বাগানটা। এডি অ্যামনের ধারণা, বাড়ির সেরা জায়গা ওটা। চারপাশে উঁচু পাথরের পিলারের মাঝে হরেক ফুলের গাছ ও ঝোপঝাড়। ওখানে দাঁড়ালে নাকে লাগে কাঁচা মাটি ও ফুলের সুবাস। বাগানের মাঝে গম্বুজের মত কাঁচের ছাতির নিচে ছোট এক ফোয়ারা। চারপাশে চেয়ার। ঘণ্টার পর ঘণ্টা সময় কাটানো যায় এখানে বসে।
নক্ষত্রজ্বলা সুন্দর রাতে ঝিরঝিরে হাওয়ায় ভেসে আসছে বেশ কয়েকটা ফুলের মিষ্টি সুবাস। ছাত-বাগানে একটু হাঁটবেন বলে তিন মিনিটে কাপের কোকো শেষ করে উঠে দাঁড়ালেন এডি অ্যামন। কিন্তু তখনই চোখ পড়ল, ছাতে দাঁড়ানো একটা কালো ছায়ার উপর।
ওটা কোনও লোক!
হাতে লম্বা কী যেন!
বোধহয় পিস্তল! সাইলেন্সার লাগানো।
টেবিলে রাখা ইন্টারকমের দিকে হাত বাড়ালেন এডি অ্যামন। কিন্তু তার আগেই ঘরে ঢুকল লোকটা। তাঁর বুকে পিস্তল তাক করে নিচু গলায় বলল, ‘ইন্টারকমের দিকে হাত বাড়াবেন না। কোনও আওয়াজ নয়, নইলে বাধ্য হব গুলি, করতে।’
পাথরের মূর্তি হলেন অ্যামন। কালো পোশাক পরা লোকটার হাতে বড় একটা পিস্তল। মুখে কালো স্কি মাস্ক। চোখদুটো খুব নিষ্ঠুর বলে মনে হলো রাজনীতিকের।
‘কে তুমি?’ বেসুরো কণ্ঠে বললেন তিনি। ধক ধক করছে হৃৎপিণ্ড। মন বলছে: এ লোক তোমাকে খুন করতে এসেছে!
কিন্তু পরক্ষণে ভাবলেন, আমি তো আর বাধা দিতে পারছি না, তা হলে খুন করছে না কেন?
অবাক চোখে দেখলেন কোমরের হোলস্টারে পিস্তল রাখল দীর্ঘদেহী লোকটা। মুখ থেকে খুলে ফেলল স্কি মাস্ক। তাতে ভয় বাড়ল এডি অ্যামনের। মুখ দেখতে দিয়েছে, তার মানে তাঁর বাঁচার উপায় নেই।
‘আপনি আর্মচেয়ারে বসুন, প্লিয,’ নরম সুরে বলল যুবক। ‘আপনার সঙ্গে জরুরি কয়েকটা কথা আছে আমার।’
কয়েক মুহূর্ত বিদেশি যুবকের দিকে চেয়ে রইলেন অ্যামন, তারপর নিঃশব্দে বসলেন কাছের আর্মচেয়ারে।
পালিশ করা পাইন টেবিলের অপরপাশে নিজেও একটা আর্মচেয়ারে বসল যুবক। পেরিয়ে গেল পুরো একমিনিট তারপর সহজ সুরে বলল সে, ‘আপনার সাহায্য চাইছে একজন।’
বিস্মিত হলেন এডি। দীর্ঘশ্বাস ফেলে বললেন, ‘আপনি আমার বাড়িতে ডাকাতের মত ঢুকেছেন। পিস্তল তাক করেছেন আমার দিকে। তারপর এখন বলছেন একজন সাহায্য চাইছে আমার কাছে। একটু খুলে বলুন, শুনি।’
‘সত্যিই তার সাহায্য দরকার,’ বলল রানা।
‘কেউ সাহায্য চাইলে আমার অফিসে যোগাযোগ করে,’ বললেন অ্যামন।
মৃদু হাসল রানা। চট্ করে বুঝে গেছে, এই লোক আদতে দুঃসাহসী। ‘আমার পুরো কথা শেষ হলে আপনি বুঝবেন, কেন স্বাভাবিক কোনও উপায়ে আপনার সঙ্গে দেখা করিনি।’
ভুরু কোঁচকালেন অ্যামন। ‘তবে আপনার সঙ্গে খোশগল্প করার ইচ্ছে আমার না-ও হতে পারে।’
‘এ ছাড়া উপায়ও তো নেই আপনার,’ বলল রানা।
‘গুলি করলে নিজেও পার পাবেন না। বাড়ির এই সুইটে অনেকগুলো সিকিউরিটি ক্যামেরা আছে। আপনার প্রতিটা পদক্ষেপ রেকর্ড হচ্ছে।’
‘না হয় মিথ্যা না-ই বা বললেন,’ বলল রানা, ‘আপনি নিজের ব্যক্তিগত অ্যাপার্টমেন্টে ক্যামেরা লাগাবেন, তা আমার মনে হয়নি।’
‘সিকিউরিটি গার্ডদের এড়িয়ে এখানে এলেন কী করে?’
‘পরে কখনও বলব,’ বলল রানা। ‘আমি এখানে এসেছি জরুরি একটা কাজে। আপনি শুধু মন দিয়ে আমার কথা শুনে যান। যদি আমাকে সাহায্য করেন, বদলে আমিও আপনার উপকার করব। আর, হ্যাঁ, আমি বাংলাদেশি, নাম মাসুদ রানা। বাংলাদেশ কাউন্টার ইন্টেলিজেন্সে কাজ করি। আপনি সহযোগিতা করলে সত্যিই আপনার উপকার হবে।’
যুবকের সাহস দেখে হাসলেন এডি অ্যামন। ‘আপনি উপকার করবেন আমার? কীভাবে?’
‘জানিয়ে দেব কারা খুন করেছে স্টিভ কাসলারকে।’
মাঝপথে হোঁচট খেল রাজনীতিকের হাসি। মুহূর্তে ফ্যাকাসে হয়েছে মুখ। ‘স্টিভ?’
মাথা দোলাল রানা। ‘আপনার গুরু। আপনার বন্ধু।’ কিছুক্ষণ চুপ করে থাকলেন অ্যামন। তারপর দ্বিধা নিয়ে বললেন, ‘স্টিভ খুন হয়নি। ওটা ছিল একটা গাড়ি-দুর্ঘটনা।’
‘রাজনীতিকরা সাধারণত ভাল মিথ্যুক হন। কিন্তু আপনি তাদের কাতারে ঠাঁই পাবেন না।’
‘আমি তদন্ত করিয়েছি,’ বললেন অ্যামন। ‘সন্দেহজনক কিছুই পাওয়া যায়নি। ওটা আসলেই দুর্ঘটনা ছিল।’
‘আপনার চোখ-মুখ বলছে, নিজেই নিজের কথা বিশ্বাস করেন না,’ বলল রানা। ‘শ্যালে উড়ে যাওয়ার ঘটনাটাও ভাল করেই জানি। ওটাও কি তা হলে কোন দুর্ঘটনা ছিল?’
‘আপনি এসব জানলেন কী করে?’
‘জানার জন্যে অনেকক্ষণ ইন্টারনেট ঘাঁটতে হয়েছে।’
দুশ্চিন্তায় ঘামছেন অ্যামন। ঢোক গিলে বললেন, ‘কী বলতে চান, খুলে বলুন, প্লিয।’ তাঁর মনে হচ্ছে, এ যুবক ভয়ঙ্কর বিপজ্জনক। এখনই উচিত ছুটে অ্যাপার্টমেন্ট থেকে বেরিয়ে যাওয়া। এই লোক গোপন এসব তথ্য জানল কী করে!
‘ভুলেও চেয়ার ছেড়ে উঠে দৌড় দেবেন না,’ বলল রানা। ‘দরজা পর্যন্ত যাওয়ার আগেই ধরা পড়বেন।’
আরেকবার দীর্ঘশ্বাস ফেলে আর্মচেয়ারে হেলান দিলেন এডি অ্যামন।
কয়েক মুহূর্ত কী যেন ভেবে নিল রানা, তারপর বলতে লাগল, ‘বেশ দীর্ঘ কাহিনী। একদম প্রথম থেকে বলছি।’
বুকে দু’হাত ভাঁজ করে রানার দিকে চেয়ে আছেন অ্যামন। চোখে স্পষ্ট অবিশ্বাস।
‘গতবছর আমার এক বন্ধু দেখে ফেলে অস্বাভাবিক এক মৃত্যু,’ বলল রানা। ‘ওখানে ওর থাকার কথা ছিল না। তাই ওকে মেরে ফেলা হয়। কিন্তু মৃত্যুর আগে ওর সংগ্রহ করা প্রমাণ ও পাঠিয়ে দেয় ওর ছোটবোনের কাছে। হয়তো ওই মেয়ের নাম শুনে থাকবেন। এমিলিয়া বেকার। অপেরায় গান গাইত।’
মাথা দোলালেন রাজনীতিক। ‘হ্যাঁ, শুনেছি তার গান। খুবই ভাল গায়।’
এবার এক এক করে সবই খুলে বলল রানা। অনেকক্ষণ লাগল গুছিয়ে বলতে। সতর্ক চোখে ওর দিকে চেয়ে শুনলেন এডি অ্যামন। তারপর রানা থেমে যাওয়ায় নিচু গলায় জানতে চাইলেন, ‘এরা খুন করেছে ওই মেয়েকে?’
দীর্ঘশ্বাস চেপে মাথা দোলাল রানা।
কোথাও তো এমন কোনও খবর পাইনি!’
‘জানবেন পরে,’ বলল রানা। ‘হয় দেখানো হবে দুর্ঘটনায় মারা গেছে, নইলে চিরকালের জন্যে হারিয়ে গেছে।
চুপ করে কী যেন ভাবছেন রাজনীতিক। কিছুক্ষণ পর বললেন, ‘আপনার কথা সত্যি হলে এসব তো ভয়ঙ্কর ব্যাপার। কিন্তু যা বুঝলাম, আপনার হাতে কোনও প্রমাণ নেই। আমাকে খুলেও বলেননি স্টিভ কাসলারের মৃত্যুর…’
‘আমি এখুনি ওই বিষয়ে যাচ্ছিলাম। আমার বন্ধু অ্যালেক বেকার দেখে ফেলেছিল আপনার বন্ধু কাসলারের হত্যাকাণ্ড।’
‘আপনি বলেছেন প্রমাণ আছে।’
মাথা দোলাল রানা। ‘ওই হত্যাকাণ্ডের ভিডিয়ো রেকর্ডও করেছিল অ্যালেক। ওটা ছিল একটা সিডি-রমে।’
‘ওটা এখন কোথায়?’
‘ধ্বংস করে দেয়া হয়েছে,’ বলল রানা।
‘তার মানে কোনও প্রমাণ নেই? আমিও তা-ই ভেবেছি।’
স্টাডিরুমের দিকে চাইল রানা। ‘আপনার কমপিউটারটা একবার ব্যবহার করতে পারি?’
‘কী কারণে ওটা দরকার?’
‘চলুন, ঘুরে আসি স্টাডিরুম থেকে,’ উঠে দরজার কাছে চলে গেল রানা।
ওকে অনুসরণ করলেন অ্যামন। পাশের ঘরে ঢুকে ডেস্কের ওপর ল্যাপটপ দেখালেন। ‘কী করবেন?’
‘আমার ই-মেইল চেক করব, বলল রানা। ‘সেই সঙ্গে আপনার দ্বিধা-দ্বন্দ্ব-সন্দেহ সব দূর করে দেব।’
‘আপনার আচরণ পাগলাটে লাগছে।’
কথাটা পাত্তা দিল না রানা। ওর ওয়েব মেইল-এর ইন- বক্সে মাত্র একটা মেইল পাওয়া গেল। ওটা ফিওনা যার্নের সাইবার ক্যাফে থেকে নিজেকেই নিজে পাঠিয়েছে রানা। বুঝে গিয়েছিল যখন তখন বিপদ হবে। এবার ওই মেইলটা হয়তো কাজে লাগবে। মেইলের সঙ্গে রয়েছে অ্যাটাচ করা ভিডিয়ো। বেশ ভারী ওটা। সঠিক জায়গায় ক্লিক দিতেই কাজ করল আধুনিক, শক্তিশালী ল্যাপটপ। মাত্র মাত্র পাঁচ সেকেণ্ডে ডাউনলোড করল ভিডিয়ো।
‘ওটা কী?’ জানতে চাইলেন এডি অ্যামান।
‘মন দিয়ে দেখুন।’
চেয়ারে বসলেন অ্যামন। তাঁর দিকে চশমা এগিয়ে দিল রানা। ঘুরে এল সিটিং রুম থেকে। ড্রিঙ্ক ক্যাবিনেট থেকে এনেছে ব্র্যাণ্ডির বোতল ও গ্লাস। ভদ্রলোকের হাতের পাশে রাখল গ্লাস ভরা ব্র্যাণ্ডি। ‘আমার ধারণা, ড্রিঙ্কটা আপনার কাজে লাগবে।’
ভিডিয়ো ক্লিপ ফুরাবার আগেই শেষ হলো রাজনীতিকের ব্র্যাণ্ডি। একেবারে ফ্যাকাসে হয়ে গেছেন তিনি। সব দেখার পর বিড়বিড় করলেন, ‘খুব অসুস্থ লাগছে!’ চেয়ার ছেড়ে বাথরুমে গিয়ে হড়হড় করে বমি করলেন বেসিনে
কয়েক মিনিট পর ফিরলেন ডেস্কের সামনে। দরদর করে ঘামছেন। থরথর করে কাঁপছে দু’হাতের আঙুলগুলো। বিড়বিড় করলেন, ‘ওরা তাঁকে খুন করেছে! তারপর সাজিয়ে নিয়েছে গাড়ি-দুর্ঘটনা।’ কাঁপছে তাঁর গলা।
‘আজ সকালে জেনেছি স্টিভ কাসলার কে ছিলেন,’ বলল রানা। ‘আমি ইউরোপের রাজনীতি নিয়ে মাথা ঘামাই না। তবে মনে হলো, যাকে কিডন্যাপ করব, তাঁর বিষয়ে রিসার্চ করা উচিত।’
‘আপনি তা হলে মানুষকে কিডন্যাপ করেন?’
মাথা নাড়ল রানা। ‘তা নয়। তবে যারা কিডন্যাপ করে, সুযোগ পেলে তাদের কাছ থেকে জিম্মিকে ছুটিয়ে নেয়াকে কর্তব্য বলে মনে করি। আপনি ছিলেন সহজ টার্গেট। মিডিয়ার কারণে আপনার সম্পর্কে জানতে কোনও কষ্ট হয়নি। এজন্যে আমাকে ঢের তথ্য দিয়েছে ভিয়েনার ইউনিভার্সিটি লাইব্রেরি। আপনার ওপর যা লিখেছে, তাতে বিশটা বই লেখা যাবে। পারিবারিক ছবিও দেখেছি। ওখানে ছিলেন স্টিভ কাসলার। তখনই প্রথম চিনলাম তাঁকে: ভিডিয়োর সেই মানুষ। কয়েকটা ছবিতে ক্যাপশনও ছিল। জেনে গেলাম উনি আসলে কে।’
‘ওই ছবি তোলা হয়েছিল স্টিভের বাড়িতে, জেনেভায়, ‘ শুকনো গলায় বললেন অ্যামন।
‘আরেকটা ছবিতে দেখলাম, তাঁর শেষকৃত্যে আপনি গেছেন,’ বলল রানা, ‘ক্যাপশনে লেখা: ‘ইউরোপলিটিশিয়ান শেষ শ্রদ্ধা জানালেন তাঁর প্রিয় বন্ধু এবং শ্রদ্ধেয় গুরুকে।’
‘আমার বাবার মত ছিলেন,’ বললেন অ্যামন। ধপ করে বসলেন চেয়ারে। ‘শ্যালেতে বিস্ফোরণ হওয়ার আগে ফোনে আমাকে সাবধান করে দিয়েছিলেন।’
‘কটিনায়?’
মাথা দোলালেন রাজনীতিক। বুঝতে পারিনি, কেন এত তাড়া দিচ্ছেন। তবে পরে বুঝেছি, তাঁর কথামত তখুনি ওই শ্যালে থেকে বেরিয়ে না গেলে বাঁচতাম না আমরা কেউ।’
রানার মনে পড়ল লুকা ব্রুনারের একটা কথা: ‘নিজের জিভ যে সামলে রাখতে পারে না, তার পরিণতি এমনই হয়।’
‘উনি আমার সেরা বন্ধু,’ নিচু গলায় বললেন অ্যামন, ‘আমাকে সতর্ক করে দিয়েছিলেন বলে শাস্তি হিসেবে খুন করা হয়েছে তাঁকে।’
‘ওই একই দিনে খুন হয়েছে আমার বন্ধু,’ বলল রানা। ‘কারণ, সবই দেখে ফেলেছিল সে। ছবি তুলেছিল।’
মুখ তুলে তাকালেন এডি অ্যামন। ‘আর এরপর খুন করেছে আপনার বন্ধুর বোনকে।’ রানার গম্ভীর চেহারা খেয়াল করে জানতে চাইলেন তিনি, ‘আপনি ভালবাসতেন ওই মেয়েটাকে?’
জবাব দিল না রানা।
‘আপনার জানা আছে, কে করেছে এসব?’
ওপর-নিচ মাথা দোলাল রানা। ‘জানি তারা কারা, আর কোথা থেকে উঠে এসেছে।’
‘মাত্র একটা কল করলেই এদেরকে গ্রেফতার করবে পুলিশ।’
মাথা নাড়ল রানা। ‘প্রমাণ নেই।’ কমপিউটার দেখাল। ‘ভিডিয়োতে কারও চেহারা পরিষ্কার নয়। আমি চাই এক জায়গায় এদেরকে জড় করতে। তারপর আবারও কাউকে খুন করার আগেই তাদেরকে ধরতে। ওটাই একমাত্র উপায়।’
‘সেটা করবেন কীভাবে?’
‘সেজন্যেই আপনার সাহায্য চাইছি,’ বলল রানা। ‘আপনি আমাকে সম্পূর্ণ বিশ্বাস করলে তবেই আমি সফল হব।’
চিন্তায় পড়লেন এডি অ্যামন। কিছুক্ষণ পর মুখ তুলে রানার চোখে তাকালেন। ‘জানি না পাগলামি করছি কি না। তবে আমি এখন আপনাকে পরিপূর্ণ বিশ্বাস করি। বলুন, আমাকে কী করতে হবে?’
‘আমরা হাতে বেশি সময় পাব না,’ বলল রানা। ‘লং ডিসট্যান্স কল দিতে হবে কয়েক জায়গায়।’
‘তাতে কোনও সমস্যা নেই।’
‘তারপর রওনা হব। অন্যসব কাজ আপাতত ফেলে রাখতে হবে আপনার। তা পারবেন?’
‘পারা তো উচিত,’ বললেন অ্যামন। ‘আমাকে কোথায় যেতে হবে?’
‘ভিয়েনায়। তার আগে প্রাইভেট জেট বিমান ভাড়া করতে হবে।’
‘লাগবে না,’ বললেন রাজনীতিক। ‘আমারই আছে।’
‘কাজটা ঝুঁকিপূর্ণ,’ বলল রানা, ‘আপনার প্রাণসংশয় হতে পারে।’
‘স্টিভ কাসলার আমার ঘনিষ্ঠ বন্ধু ছিলেন,’ দ্বিধাহীনভাবে বললেন অ্যামন। ‘আর স্রষ্টার এই দুনিয়ায় শতভাগ নিশ্চয়তা কেউ দিতে পারে না। ধরে নিন, আমি আপনার সঙ্গে আছি।’
‘ঠিক আছে,’ বলল রানা, ‘সেক্ষেত্রে আমরা সেরে নেব দরকারি সব কাজ।’
‘কী করবেন ভাবছেন?’ জানতে চাইলেন অ্যামন।
মৃদু হাসল রানা।
‘প্রথমে আপনাকে কিডন্যাপ করব।’লণ্ডন।
ঐতিহ্যবাহী পাঁচতারা হোটেল দ্য নেড।
বিলাসবহুল ফয়েতে ঢুকে রিসেপশন কাউন্টারের সামনে গিয়ে দাঁড়াল মাসুদ রানা। গম্ভীর কণ্ঠে সুন্দরী রিসেপ- শনিস্টকে বলল, ‘আপনাদের লিউটেন্স সুইটে উঠেছিলেন এমিলিয়া বেকার। তিনি কি এখনও ওখানে আছেন?’
তিন মিনিট পর লিফটে চেপে অষ্টমতলায় উঠল রানা। ধাতব দরজা খুলে যেতেই সামনে পড়ল চওড়া করিডোর। নরম, পুরু কার্পেটে ডুবে গেল ওর জুতোর গোড়ালি। সুইটের দিকে পা বাড়িয়ে ভাবল: কী ধরনের বিপদ যে ওকে ডাকল লিয়া? এতদিন পর কীভাবে শুরু হবে ওদের আলাপ?
লিউটেন্স সুইটের দিকে পা বাড়িয়ে ওটার দরজার সামনে এক লোককে দেখল রানা। ওর মনে হলো না কোনও অতিথির জন্যে অপেক্ষা করছে সে। দরজার দিকে পিঠ রেখে কঠোর চোখে দেখছে ওকে। জবাবে নিজেও তাকে আপাদমস্তক দেখে নিল রানা। লোকটা দানবের মত বিশাল আকৃতির। ওর চেয়ে অন্তত সাতইঞ্চি উঁচু। চওড়ায় দ্বিগুণ। ওজনেও রানার চেয়ে কমপক্ষে দেড় শ’ পাউণ্ড বেশি হবে। পরনে কমদামি কালো পলিয়েস্টার কাপড়ের সুট। ফুলে আছে বুক ও বাইসেপের কাছে। যে-কোনও সময়ে ফোলা পেশির চাপে ফাটবে সস্তা পোশাকের সেলাই। বছরের পর বছর স্টেরয়েড ব্যবহার করেছে বলে ব্রণে ভরা মুখটা হয়েছে চাঁদের জমির মত উঁচু-নিচু। বিশাল কাঁধের ওপর বসানো ছোট্ট ন্যাড়া মাথাটা আচ্ছামত কামানো।
হাঁটার গতি না কমিয়ে সরাসরি দানবের সামনে থামল রানা। ‘এমিলিয়া বেকারের সঙ্গে দেখা করতে এসেছি।’
বুকের ওপর দু’হাত ভাঁজ করে মাঝারি সাইজের গাছ- পাকা বেল আকৃতির মাথাটা নাড়ল লোকটা। মুহূর্তের জন্যে চোখে দেখা দিল তাচ্ছিল্য। পিনপিনে সরু কণ্ঠে বলল, ‘কেউ দেখা করতে পারবে না। তাঁকে বিরক্ত করা যাবে না এখন।’
‘আমি তার বন্ধু। আমার জন্যে অপেক্ষা করছে ও।’
প্রায় দু’কানের কাছে থাকা চোখদুটো কঠোর দৃষ্টিতে দেখছে রানাকে। ‘কই, আমাকে তেমন কিছু বলা হয়নি।’
‘তাকে গিয়ে জানান আমি এসেছি,’ বলল রানা। ‘আমার নাম মাসুদ রানা।’
আবারও মাথা নাড়ল দানব। ‘না, সে উপায় নেই।’
‘আমাকে ভেতরে যেতে দিন,’ সহজ সুরে বলল রানা। ‘যা তো তুই! গেলি! নইলে পেঁদিয়ে তোকে মুতিয়ে ছাড়ব বলে দিচ্ছি!’
দরজায় টোকা দেবে বলে হাত তুলল রানা। কিন্তু খপ্ করে ওর কবজি ধরল দৈত্য।
‘গায়ে হাত দেয়া ঠিক হচ্ছে না,’ নরম কণ্ঠে বলল রানা।
জবাব দেয়ার জন্যে হাঁ করল লোকটা, কিন্তু পরক্ষণে মুচড়ে নিয়ে রিস্ট লক করল রানা। পিঠের ওপরে নিয়ে গেছে হাতটা। আরেকটু চাপ পড়লে মট্ করে ভাঙবে হাড়। ব্যথা এতই বেশি, হাঁটু গেড়ে বসে পড়ল লোকটা। আপাতত কিছু করার নেই তার।
‘আমরা বরং আবারও প্রথম থেকে আলাপ করি,’ বলল রানা। ‘আমি এখানে এসেছি এমিলিয়া বেকারের সঙ্গে দেখা করতে। তোমাকে ব্যথা দিতে চাই না, তবে বাড়াবাড়ি করলে বাধ্য হব। ওই সুইটে ঢুকতে চাই। তুমি কি আমাকে পথ দেখিয়ে ভেতরে নিয়ে যাবে?’
‘হ্যাঁ… হ্যাঁ, নেব! হাতটা ছেড়ে দিন!’ ব্যথা আর ভয়ে কাঁপছে দৈত্যের মিহি গলা। নড়ার সাধ্য বা সাহস নেই।
এ পর্যায়ে খুলে গেল সুইটের দরজা। বেরিয়ে এসেছে আরও দুই দৈত্য। তাদের পরনেও সস্তা সুট। তবে প্রথমটার তুলনায় এদুটো কিছুটা ছোট দৈত্য। মনে হয় ছোট প্রদীপের ঘষায় এসেছে।
সতর্ক, কঠোর দৃষ্টিতে তাদেরকে দেখল রানা। ‘আমাকে ভেতরে যেতে দাও, নইলে ভেঙে দেব তোমাদের সঙ্গীর হাতটা।’
দু’বডিগার্ডের পেছনে দেখা দিয়েছে এমিলিয়ার পরিচিত মুখ। ওকে দেখে একপাশে সরে গেল তারা।
এমিলিয়া অস্বস্তি নিয়ে বলল, ‘ঠিক আছে, আমি এঁকে চিনি।’
‘হ্যালো, লিয়া,’ চাপা শ্বাস ফেলল রানা।
ওর দিকে চেয়ে আছে মেয়েটা। ‘আমার বডিগার্ডদের মারধর করছ কেন?’
মিষ্টি কণ্ঠস্বরটা শুনে মৃদু হাসল রানা। আগের মতই মধু ঝরছে ওই গলা থেকে। কণ্ঠে ওয়েস্-এর হালকা টান। মুচড়ে ধরা হাতটা রানা ছেড়ে দেয়ায় মেঝেতে বসে হাঁফাতে লাগল স্টেরয়েডসেবী দানব।
আঙুল তুলে তাকে দেখাল রানা, ‘তো এরাই তোমার বডিগার্ড? ব্যাপারটা বেশ দুঃখজনক!’
দরজার কাছে নার্ভাস হয়ে পরস্পরকে দেখছে ছোট দুই দানব। ধীরে ধীরে উঠে দাঁড়াল বড় দৈত্য। তার চোখে চোর- চোর ভাব। বগলের কাছটা ডলতে ডলতে মৃদু গুঙিয়ে উঠল।
‘ভেতরে এসো,’ রানাকে আমন্ত্রণ জানাল লিয়া। কাঁধের ধাক্কায় দু’দিকের দুই বডিগার্ডকে ঠেলে সরিয়ে সুইটে ঢুকল রানা। সাজিয়ে গুছিয়ে রাখা হয়েছে লিয়ার লিউটেন্স সুইট। বাতাসে রজনীগন্ধা ও গোলাপ ফুলের সুবাস। ওর পেছনে দরজাটা বন্ধ করল লিয়া। করিডোরে রয়ে গেল তিন বডিগার্ড।
অনিশ্চয়তা নিয়ে পরস্পরের দিকে চেয়ে আছে রানা ও লিয়া।
‘কীভাবে যেন পেরিয়ে গেল ছয়টা বছর, তাই না?’ অস্ফুট স্বরে বলল মেয়েটা।
আগের মতই লিয়ার হালকা শরীরটা উইলো গাছের মতই নমনীয়। গায়ের ত্বক পাকা জলপাইয়ের মত। আর ওই সবুজ দুই চোখে খেলছে অদ্ভুত এক কষ্ট। পরনে ফেডেড জিন্স ও নেভি সোয়েটার। মুখে মেকআপ নেই। কোনদিনও ওসব লাগত না ওর। গহনা বলতে কণ্ঠে চিকন একটা চেইন। ওটা থেকে ঝুলছে সোনার লকেট। কাঁধে লুটিয়ে পড়েছে মসৃণ, কুচকুচে কালো এলো কেশ। আগের মতই রানার কল্পনার রাজ্যের রাজকুমারী রয়ে গেছে এই অপ্সরা। অজান্তে ঢোক গিলল রানা।
‘তা হলে সত্যিই এলে, মাসুদ রানা,’ শীতল সুরে বলল এমিলিয়া বেকার। ‘সবসময় ভেবেছি, দেখা হলে কষে একটা চড় দেব তোমার গালে।’
‘আজ কি সেজন্যেই ডেকেছ?’ জানতে চাইল রানা। ‘আমি তো হাজির। চাইলে ইচ্ছেপূরণ করতে পারো।’
‘আমি তো ভেবেছিলাম তুমি আসবেই না।’
‘গতরাতে পেয়েছি তোমার মেসেজ। তারপর প্রথম সুযোগে চলে এসেছি।’
‘আমি তো ভয়েস মেইল করেছি কয়েক দিন আগে।’
‘ব্যস্ত ছিলাম, তাই বন্ধ ছিল আমার ফোন,’ বলল রানা। ‘হ্যাঁ, আগের মতই ব্যস্ত,’ মৃদু টিটকারির সুরে বলল লিয়া। ‘কথা না রাখার অভ্যেসটাও তো তোমার ঢের পুরনো।’
নির্বাক রানা বলল না, যে-বৃদ্ধকে পিতার মত ভক্তি করে, তাঁর নির্দেশে গভীর রাতে বিমানে চেপে দেশে ফিরতে হয়েছিল ওকে। এরপর বেশ ক’সপ্তাহ যেখানে ছিল, কারও সঙ্গে যোগাযোগের উপায় ছিল না।
‘গতকাল ভয়েস মেসেজ পেয়ে ভাবলাম, আমার সাহায্য তোমার দরকার,’ বলল রানা, ‘তবে এখন মনে হচ্ছে আমাকে দেখে তুমি অখুশি। সেক্ষেত্রে আমি কি চলে যাব?’
চোখ তুলে ওকে দেখল লিয়া। ‘তোমার সাহায্য আর লাগছে না। খুব ভয় পেয়েছিলাম, নইলে ডাকতাম না। উচিত হয়নি তোমাকে এসবে জড়ানো। সবই এখন চলে এসেছে নিয়ন্ত্রণের ভেতর।’
‘তোমার রিসেপশন পার্টি তো দেখলাম,’ বলল রানা।
‘তুমি তো কাজ ফেলে এসেছ। তাতে হয়তো ক্ষতিও হয়েছে। তাই উপযুক্ত টাকা দাবি করলে তা দিতে আমি বাধ্য।’ সবজেটে সোফার সামনে থেমে হ্যাণ্ডব্যাগটা তুলে নিল লিয়া। বের করল একতোড়া দশ পাউণ্ডের নোট।
‘তোমার কাছে পয়সা চাইনি, লিয়া। জানতে চাইছি আসলে কী হয়েছে।’ কাঁধের ওপর দিয়ে দরজা দেখাল রানা। ‘তুমি কি লণ্ডনে নতুন কোনও সার্কাস পার্টি খুলছ?’
সোফার ওপর হ্যাণ্ডব্যাগ রেখে দিল লিয়া। ‘তুমি আসলে কী বলতে চাও?’
‘তুমি সার্কাস পার্টি খুলতে না চাইলে ওই ক্লাউনগুলো এখানে কেন?’
‘আমার নিরাপত্তার জন্যে।’
‘ভীষণ ভিতু কোনও ছিঁচকে চোরের খপ্পর থেকেও তো ওরা তোমাকে বাঁচাতে পারবে না।’
‘কাউকে না কাউকে তো দায়িত্ব দিতেই হতো। তুমি তো এখানে ছিলে না।’
‘দেরি হলেও বহু দূর থেকে এসেছি জানতে, আসলে কী হয়েছে তোমার।’
ফ্যাকাসে চেহারায় রক্ত ফিরেছে লিয়ার। দীর্ঘশ্বাস ফেলে বলল, ‘ঠিক আছে, আমি দুর্ব্যবহার করতে চাই না। খুব ক্লান্ত লাগছে। ভয়ও পেয়েছি। আমি একটা ড্রিঙ্ক নেব। তুমি কি নেবে?’
সোফায় কালো চামড়ার জ্যাকেট রাখল রানা। ‘হলে মন্দ হয় না।’
ড্রিঙ্ক ক্যাবিনেট খুলে উইস্কির বোতল নিল লিয়া। রানা দেখতে পেল মৃদু কাঁপছে মেয়েটার হাত।
দুটো গ্লাস নিয়ে ডাবল উইস্কি ঢালল লিয়া।
আগে লিয়া ড্রিঙ্ক করত না, ভাবল রানা। তখন ওর বয়স মাত্র আঠারো। এরপর পেরিয়ে গেছে পুরো ছয়টা বছর। লিয়া এখন চব্বিশ বছরের স্বাধীন, স্বাবলম্বী এক ভদ্রমহিলা। সেসময়ের লিয়াকে চিনলেও আজকের মানুষটাকে ও সত্যিই চেনে না।
সোফায় বসে ড্রিঙ্কের গ্লাস বাড়িয়ে দিল লিয়া। ওটা নিল রানা।
নিজের গ্লাসের সোনালি তরলে চুমুক দিল লিয়া। কড়া স্বাদে কুঁচকে গেল ওর গোলাপি গালদুটো। ছোট্ট কফি টেবিলে গ্লাস রেখে তিক্ত স্বরে বলল, ‘আমি বিপদে আছি, রানা। কারা যেন আমার পিছনে লেগেছে।’
‘একটু খুলে বলো,’ বলল রানা।
মুখের ওপর থেকে চুল সরাল লিয়া। ‘আমি লণ্ডনে আছি সাত সপ্তাহ ধরে। রয়েল অপেরায় টস্কা চলছিল। তাই অপেরার কাছাকাছিই ছোট একটা ফ্ল্যাট ভাড়া নিয়েছি। তবে শেষ শো হওয়ার পরদিন সকালে ভাবলাম, আমার গ্রামের ম্যানশনের জন্যে টুকটাক কিছু জিনিস কিনব। শপিং শেষে নির্জন রাস্তা ধরে ফিরছি ফ্ল্যাটের দিকে, এমনসময় হাঁটতে হাঁটতে মনে হলো, কারা যেন অনুসরণ করছে, চোখ রাখছে আমার ওপর। কেমন যেন খারাপ একটা অনুভূতি হলো মনে।’
‘বলতে থাকো।’
‘ওই লোকগুলো ছিল কালো এক গাড়িতে। ওটার ব্র্যাণ্ড মনে নেই। আমার ঠিক পেছনে ধীরে ধীরে আসছিল। প্রথমে ভাবলাম নিশ্চয়ই ফোটোগ্রাফার বা ভক্ত। তাদেরকে পাত্তা না দিয়ে বাড়িয়ে দিলাম হাঁটার গতি। আর তখনই হঠাৎ করে গাড়িটা এসে আটকে দিল আমার পথ। পাশ কাটিয়ে যেতে চাইলাম। কিন্তু গাড়ি থেকে নেমে পড়ল লোকগুলো।’
‘চেহারার বর্ণনা দিতে পারবে?’
মৃদু মাথা দোলাল লিয়া। ‘ওরা তিনজন। ড্রাইভার সহ। পরনে দামি, কালো সুট। মনে হয়েছিল ব্যবসায়ী। তাদের একজন আমাকে বলল, যাতে গাড়িতে উঠি। তখন ছুটে পালিয়ে যেতে চাইলাম। কিন্তু খপ্ করে আমার হাত চেপে ধরল লোকটা।’
‘তার হাত থেকে ছুটলে কীভাবে?’
তিক্ত হাসল লিয়া। ‘মণ্টি কার্লো সম্পর্কে সবাই বলে, ওটা পুলিশি রাজ্য। অথচ মহিলাদের জন্যে ওই এলাকা সবসময় নিরাপদ। আসলে যেখানেই যাই না কেন, তা ইউনাইটেড স্টেট্স্ হোক বা অন্য দেশ, আমি সবসময় নিজের সঙ্গে রাখি এক ক্যান মেইস।’
অবাক চোখে লিয়াকে দেখল রানা। ‘মেইস? তোমার কাছে ছিল?’
মাথা দোলাল লিয়া। ‘ব্রিটেনে ওটা ব্যবহার করা নিষিদ্ধ সেজন্যে সঙ্গে রাখি ছোট এক ক্যান হেয়ারস্প্রে। লোকটা হাত ধরে টান দিতেই ওর চোখে স্প্রে করেছি।’
‘খুবই কাজের জিনিস।’
হেলান দিয়ে সোফায় বসল লিয়া। কালো চুলে ঢেকে গেছে ওর মুখ। একহাতে চুল সরিয়ে বলল, ‘কখনও ভাবিনি ওটা কাজে লাগবে। পরে ভীষণ খারাপ লেগেছে। আমাকে ছেড়ে দিয়ে চোখ ডলতে ডলতে আর্তনাদ করতে লাগল লোকটা। ডানহাতে কোট থেকে বের করল পিস্তল। তখন তীরবেগে ছুটলাম। পেছনে ধাওয়া করল অন্য দু’জন। অনেক দিন প্র্যাকটিস করেছি বলে খুব জোরে দৌড়াতে পারি। তবে শেষে ধরা পড়ে যেতাম। কিন্তু সেসময়ে হাজির হলো একটা ক্যাব। ওটা থামিয়ে পেছনের সিটে উঠে চিৎকার করে বললাম, ‘জলদি! যত জোরে সম্ভব ড্রাইভ করুন! প্লিয!’
এরপর আর ওই ফ্ল্যাটে যাইনি।’ দুশ্চিন্তা ভরা চোখে রানাকে দেখল লিয়া। ‘এখন আমার কী করা উচিত, রানা?’
‘আমার মনে হয় না করিডোরের ওরা তোমাকে কোনও সাহায্য করতে পারবে।’
‘ওই লোকগুলো আমাকে কিডন্যাপ করতে চেয়েছিল, তা-ই না?’
‘তাই মনে হচ্ছে,’ বলল রানা। ‘তুমি যে পর্যায়ে পৌঁছে গেছ, অনেকেই তোমাকে টার্গেট করতে পারে। নাম আছে তোমার। টাকারও অভাব নেই। কেউ না কেউ তোমার ক্ষতি করতে চাইছে। …তোমার চেনা কোনও শত্রু আছে?’
ভাবতে গিয়ে নিচের ঠোঁট কামড়ে ধরল লিয়া। ‘তেমন কারও কথা তো মনে পড়ছে না। আমার সঙ্গে আবার কার শত্রুতা? আমি তো সাধারণ একটা গায়িকা।’
‘নাম করা গায়িকা,’ শুধরে দিল রানা। ‘আগে কখনও মনে হয়েছে পিছু নিচ্ছে কেউ? ফোনে বা ই-মেইলে হুমকি দিয়েছে?’
কাঁধ ঝাঁকাল লিয়া। ‘আমার পিএ অ্যানের মাধ্যমে ভক্তরা যোগাযোগ করে। কেউ কেউ চলার পথে চিনে ফেলে। তখন অটোগ্রাফ আদায় করে। এমনটা মাঝে মাঝেই ঘটে। কিন্তু হুমকি দিয়েছে কেউ, তেমন কখনও হয়নি।’
‘ওই তিন লোকের হাত থেকে ছাড়া পেয়ে ক্যাবে উঠলে তুমি, তারপর কি সরাসরি এখানে এসেছ?’
‘আমি তো বোকা নই, রানা। মনে হয়েছিল ওই ক্যাবের নম্বর দেখে আমাকে খুঁজে বের করবে তারা।’
মৃদু মাথা দোলাল রানা। ‘তার মানে, এই হোটেলের স্টাফরা ছাড়া আর কেউ জানে না তুমি এখানে উঠেছ?’
‘তবে সবই জানিয়ে দিয়েছি পুলিশ ডিপার্টমেন্টে।’
‘এ ধরনের কেসে বেশিরভাগ সময়ে কোনও কাজে আসে না পুলিশ।’
‘আমার কাছ থেকে স্টেটমেণ্ট নিয়ে বলে দিয়েছে, তারা তদন্ত করে দেখবে।’
‘তোমার কি জানা আছে ওই গাড়ির লাইসেন্স প্লেটের নাম্বার?’
‘রানা, তখন সবকিছু এত দ্রুত ঘটছিল যে…’
‘তার মানে, তাদেরকে ট্রেস করতে পারবে না পুলিশ। হয়তো ওই গাড়ির লাইসেন্স প্লেট বা গাড়িটা চুরি করা।’ চুপ হয়ে গেল রানা। এবার যা বলবে স্থির করেছে, তা বলতে দ্বিধা এল ওর মনে। তবুও ইতস্তত করে জানতে চাইল, ‘লিয়া, এরপর তো পেরিয়ে গেছে কয়েকটা বছর। তুমি কি…’
‘বলতে চাইছ, ছয় বছর আগে তুমি উধাও হওয়ার পর আমি আজও একা রয়ে গেছি কি না?’
মৃদু মাথা দোলাল রানা। ‘এটা জানা জরুরি।
‘রানা, আমি বোধহয় এই প্রশ্নের জবাব দেয়ার জন্যে প্রস্তুত নই।’
‘প্রয়োজন আছে বলেই জিজ্ঞেস করছি: বিয়ে করেছিলে?’
‘না।’
‘কাছে আসতে চেয়েছে কেউ?’
‘একজন। ওর নাম ফ্র্যাঙ্ক গর্ডন। সিনেমার স্ক্রিপ্ট লেখে। তবে তাকে বন্ধুর বেশি কিছু হতে দিইনি।’
‘এসব নিয়ে রাগারাগি হয়েছিল?’
‘না। দু’বছর আগেই বলে দিয়েছি, আমরা বড়জোর ভাল বন্ধু হতে পারি। নইলে কিছুই নয়। তুমি আসলে কী জানতে চাইছ, রানা?’
‘কিডন্যাপিং আজকাল মস্তবড় ব্যবসা,’ বলল রানা, ‘সেটা করা হয় টাকার জন্যে, আবার কখনও প্রতিশোধ নেয়ার জন্যে। তোমার কী ধারণা: কেন তোমাকে তুলে নিয়ে যেতে চেয়েছে ওরা?’
‘আমার জানা নেই। ‘
‘তোমাকে কিডন্যাপ করার চেষ্টা কোন অপেশাদার গ্রুপের কাজ বলে মনে হচ্ছে না,’ বলল রানা। ‘তারা ভাল করেই জানে তুমি আসলে কে। এ-ও জানে, কোথায় তোমার ফ্ল্যাট।’ ড্রিঙ্কে হালকা চুমুক দিয়ে কফি টেবিলে গ্লাসটা রাখল রানা। ‘তো এখন প্রথম কথা হচ্ছে: এই বিষয়ে তুমি কী করতে চাও?’
‘লণ্ডন থেকে বিদায় নেব। হোটেলে বসে থেকে নিজেকে বন্দি-বন্দি লাগছে। জানুয়ারির মাঝামাঝি সময়ে থাকব ভেনিসে। ওখানে দ্য ম্যাজিক ফুটের পারফর্মেন্স হবে। তবে তার আগে একবার ঘুরে আসব পশ্চিম অক্সফোর্ডশায়ার থেকে। লরেন্স এবং তার টিম আমাকে পাহারা দিয়ে রাখবে।’
‘পশ্চিম অক্সফোর্ডশায়ারে কেন?’
‘কিছু দিন আগে ওখানে একটা ম্যানশন কিনেছি। ওটার নাম হচিন্সটন হল। ভাবছি, ওখানে অপেরা শেখাবার একটা স্কুল খুলব।’
‘এই ব্যাপারে তুমি ছাড়া আর কারা জানে?’
‘আলাপ করেছি আমার পিএস র‍্যাচেল আর ম্যানেজারের সঙ্গে,’ বলল লিয়া। ‘বাড়িটা বিশাল। খালি পড়ে আছে। মন্টি কার্লো থেকে কিছু জিনিস ওখানে পাঠিয়ে দিয়েছি। এখনও সাজিয়ে নেয়া হয়নি বাড়িটা। তবে বাসযোগ্য। কয়েক দিন ওখানে বিশ্রাম নেব। এরই ভেতর স্থির করে নেব কী করা যায়।’
‘এবার আমার কথা মন দিয়ে শোনো, লিয়া,’ কাঁধের ওপর দিয়ে দরজা দেখাল রানা। ‘তোমার প্রথম কাজ হওয়া উচিত, ওই গাধা তিনটেকে বেতন চুকিয়ে দিয়ে বিদায় করা। ওদেরকে দিয়ে কিছুই হবে না। আমি চাইলে যে-কোনও সময়ে এখানে ঢুকতে পারতাম। কোনও ধরনের বাধা দিতে পারত না ওরা।’
মাথা দোলাল লিয়া। ‘ঠিক আছে, ধরে নাও ওদেরকে বিদায় করে দিলাম। তারপর?’
‘তুমি চাইলে নিরাপত্তার দিকটা আমি দেখতে পারি।’
‘মনে মনে সেটাই চেয়েছি,’ লজ্জায় রক্তিম হলো লিয়ার মুখ।
‘আমি বডিগার্ড নই, লিয়া। আমার কাজ একেবারেই আলাদা। তবে বডিগার্ডের দায়িত্ব ভালভাবে পালন করতে পারে এমন দক্ষ অনেককেই চিনি। তারা তোমাকে নিরাপত্তা দেবে।’
দুশ্চিন্তার ছাপ পড়ল মেয়েটার মুখে। ‘তার মানে, একদল লোকের বদলে আরেক দলকে কাজে নেব।’
মৃদু হেসে মাথা নাড়ল রানা। ‘আমি যাদের কথা ভাবছি, ওরা পেশাদার। টেরও পাবে না, ওরা ঘিরে রেখেছে তোমাকে। আমি ওদেরকে ভাল করেই চিনি।’
‘তুমি নিজে দায়িত্বটা নিলে স্বস্তি পেতাম,’ বলল লিয়া।
‘আমাকে কেন? আমি তো কথা দিয়েও তা রাখি না!’
‘এবার আবার আমাকে ডুবিয়ে দেবে না তো, রানা?’ ছলছল করছে লিয়ার চোখ। ‘আমি সত্যিই খুব ভয়ে আছি।’
চাপা শ্বাস ফেলল রানা। ‘ঠিক আছে, এবার ঠকলে আমি ঠকব, তোমাকে ঠকে যেতে হবে না।’ভিয়েনার একটু দূরে তুষারে ছাওয়া পাইন গাছের জঙ্গলে ধূসর ভ্যান নিয়ে পৌঁছে গেল মাসুদ রানা। নির্দিষ্ট সময় পেরিয়ে গেলে বিরক্ত হয়ে ভাবল: বোধহয় স্রেফ মজা করতেই ওকে এখানে আসতে বলেছে মাইক বুচার।
সামান্য দূরে বরফে ঢাকা বিশাল লেক থেকে উঠছে সাদা ঘন কুয়াশার চাদর। সিটে হেলান দিয়ে গাড়ির জানালা দিয়ে ঘোলাটে গাছপালা দেখছে রানা। মনটা বলছে: বুচারের লোক আসবে না। ভ্যানের মাঝের প্লাইউডের ওদিকে পড়ে আছে নীরব কার্গো। ড্রাগসের কারণে অন্তত দেড় ঘণ্টার ভেতর ঘুম ভাঙবে না মানুষটার।
পাঁচ মিনিট পর অপেক্ষার শেষ হলো। কাদা ভরা পথে কুয়াশার ভিতর দিয়ে আবছা দেখা গেল হেডলাইট। লেকের পাশে নলখাগড়ায় পড়ল সাদা আলো। আঁকাবাঁকা পথে এসে রানার ধূসর ভ্যানের সামনে ও পেছনে থামল একই মডেলের দুটো মার্সিডিয। রুদ্ধ করা হয়েছে রানার ভ্যানের পথ। খুলে গেল গাড়িদুটোর আট দরজা। বন্ধ হলো না ইঞ্জিন। গাড়ি থেকে বেরিয়ে এল মাইক বুচার ও তার পাঁচ সঙ্গী। নাকের ফুটো দিয়ে ভুসভুস করে বেরোচ্ছে সাদা ধোঁয়ার মত নিঃশ্বাস।
চোখ সরু করে চেয়ে আছে রানা। লোকগুলোর সঙ্গে বাচ্চা মেয়েটাকে দেখল না। এমিলিকে ছেড়ে দেয়া হবে এমনটা ভাবেওনি। হ্যাণ্ডেল মুচড়ে ভ্যানের দরজা খুলে নেমে পড়ল রানা। ওর পাঁচ ফুট দূরে এসে থামল মাইক বুচার। নিচু গলায় জানতে চাইল, ‘সে কই?’
‘মেয়েটা কই?’ পাল্টা জিজ্ঞেস করল রানা।
ভুরু কুঁচকে ওকে দেখল বুচার। ‘লোকটাকে পেয়েছ?’
‘আমার কাজ আমি করেছি। এমিলি কোথায়?’
কাঁধের ওপর দিয়ে দলের লোকদের ইশারা দিল বুচার। মুহূর্তের জন্যে রানার মনে হলো, মার্সিডিযের বুট খুলে এমিলিকে বের করবে লোকগুলো। কিন্তু তা না করে সামনে বেড়ে খপ্ করে ওর হাত ধরল ষাঁড়ের মত দু’জন। বাধা দিল না রানা। ওকে ঘুরিয়ে ভ্যানের পাশে দাঁড় করাল তারা। সার্চ করল দক্ষ হাতে। ডানদিকের লোকটা পিস্তল পেয়ে বের করে নিয়ে গুঁজে রাখল নিজের কোমরে।
‘মেয়েটা কোথায়?’ শান্ত, নিচু স্বরে আবারও জানতে চাইল রানা।
ওর মাথার দিকে পিস্তল তাক করেছে এক ষাঁড়। অন্য দু’জন খুলে ফেলল ভ্যানের পেছনের দরজা। সামনে বেড়ে ভেতরে উঁকি দিল মাইক বুচার।
ব্ল্যাঙ্কেটে মুড়িয়ে সিটে ফেলে রাখা হয়েছে রাজনীতিক এডি অ্যামনকে। হাত-পা আটকা পড়েছে প্লাস্টিকের কেই টাই-এ। মুখে ডাক্ট টেপ। জ্ঞান নেই মানুষটার।
পকেট থেকে নিয়ে বন্দির চেহারার সঙ্গে ছবি মেলাল এক ষণ্ডা। বুচারের দিকে চেয়ে মাথা দোলাল। ‘হ্যাঁ, এই লোকই।’
চতুর্থ লোকটা কালো মার্সিডিয থেকে চামড়ার একটা ব্যাগ নিল। ওটা থেকে বের করল স্টেথোস্কোপ। এই লোক বোধহয় ডাক্তার। এডি অ্যামনের বুকে যন্ত্রটা ঠেকিয়ে হৃৎস্পন্দন শুনল সে। একটু পর সন্তুষ্ট হলো। ‘কোথাও কোনও সমস্যা নেই। ‘
‘ভাল দেখালে,’ রানাকে বলল মাইক বুচার।
‘মেয়েটা?’ ভ্যানের দিক থেকে মাথা ঘুরিয়ে তাকাল রানা।
শয়তানি হাসি ফুটল বুচারের মুখে। ‘আমরা সিদ্ধান্ত নিলেই ওকে পেয়ে যাবে।’
‘চুক্তি অনুযায়ী কথা কিন্তু এমন ছিল না,’ বলল রানা। ‘চুক্তির গুষ্ঠি কিলাই! নিয়ম তৈরি করি আমরা। তুমি কোথাকার কে?’
‘এরপর কী করবে?’
কোটের পকেট থেকে কালো নাইন এম. এম. পিস্তল বের করল মাইক বুচার। সামনে বেড়ে জোরের সঙ্গে নলটা গুঁজে দিল রানার থুতনির নিচে। কর্কশ স্বরে বলল, ‘আমার যদি উপায় থাকত…’
‘কিন্তু উপায় তোমার নেই,’ তার কথাটা শেষ করল রানা। ‘তা-ই না?’
লালচে হলো বুচারের গাল। ‘পরে তোমার সঙ্গে যোগাযোগ করা হবে। তখন আরও কাজ দেয়া হবে।’
‘আমার তা মনে হয় না,’ শুকনো গলায় বলল রানা।
‘তুমি যা-খুশি ভাবলেই তো হবে না,’ বলল বুচার, ‘এখন থেকে আমাদের চাকর তুমি।’ ঘাড় ফিরিয়ে লেক দেখল সে। ‘নাকি ওখানে সাঁতার কাটতে চাও?’ হাসি ফুটে উঠেছে তার নিষ্ঠুর মুখে। ‘যা বলা হবে, চুপচাপ পালন করবে। তারপর অপেক্ষা করবে পরবর্তী নির্দেশের জন্যে। কোনও কৌশল করতে গেলেই খুন হবে ওই মেয়ে। কথাটা ভাল করে মাথায় গেঁথে নাও।’
সরাসরি বুচারের চোখে তাকাল রানা। ‘কিছুই ভুলি না আমি, বুচার।’
হাসিটা ম্লান হলো বুচারের। হোলস্টারে পিস্তলটা রেখে হাতের ইশারা করল দলের লোকগুলোকে। ধুম করে বন্ধ হলো ভ্যানের দরজা। ড্রাইভারের সিটে চেপে বসল তাদের একজন। চালু হলো ইঞ্জিন। অন্যরা ঢুকল দুই মার্সিডিযের ভেতর। দরজাগুলো বন্ধ হয়ে যাওয়ার পর কাদা ও তুষার ছিটিয়ে রওনা হলো গাড়িদুটো। পিছু নিল ধূসর ভ্যান। বুচার ও তার দল সঙ্গে করে নিয়ে যাচ্ছে এডি অ্যামনকে।
চুপচাপ লাল টেইল-লাইটের দিকে চেয়ে দাঁড়িয়ে রইল রানা। একটু পর কুয়াশায় হারিয়ে গেল লাল বাতি। আবারও নীরবতা নেমেছে লেকের চারপাশে। হাঁটতে শুরু করে কোট থেকে ফোন নিল রানা। ডায়াল করতেই ওদিকের প্রান্ত থেকে এল জবাব।
‘কাজ তা হলে শুরু হলো,’ বলল রানা। মোবাইল ফোন অফ করে হাঁটার গতি বাড়াল ও।
এখন শুধু এগিয়ে যাওয়া।
ওর সামান্যতম ভুল হলেই বেঘোরে মারা পড়বে এডি অ্যামন ও এমিলি কেইলম্যান!একই দিন।
বেশ কিছুক্ষণ আগে সন্ধ্যা নেমেছে।
কাউন্ট কোবরার বিশাল ম্যানশনের সামনের জানালা দিয়ে বেরোচ্ছে ঝলমলে আলো। ফ্লাডলাইটের উজ্জ্বল রশ্মিতে দিন হয়ে উঠেছে ফ্যাসাড ও বাড়ির চারপাশের তুষারে ছাওয়া বিশাল এলাকা। বিরতিহীনভাবে ম্যানশনে উপস্থিত হচ্ছেন বিখ্যাত, কুখ্যাত, সম্মানিত ও ক্ষমতাশালী সব অতিথিরা একের পর এক। সাদা আলোয় ঝিকিয়ে উঠছে ফেরারি, পোর্শে, মার্সিডিয, বেন্টলি, রোল্স রয়েস ইত্যাদি নাম করা দামি গাড়ি। প্রতিটার দরজা খুলে স্বাগত জানাচ্ছে ইউনিফর্ম পরা একাধিক ডোরম্যান। যদিও পথ হারাবার উপায় নেই, তবুও ক’জন গার্ড পথ দেখিয়ে অতিথিদেরকে পৌঁছে দিচ্ছে ম্যানশনের ভেতর। মনিব নেমে যাওয়ার পর প্রকাণ্ড বাড়ির একপাশে পার্কিং লটে যার যার গাড়ি রাখছে শোফাররা।
ম্যানশনের মার্বেল পাথরের বিশাল এন্ট্রান্স হলে জড় হচ্ছেন অতিথিরা। রুপালি ট্রেতে সবুজ বোতল ও লম্বা গ্লাস রেখে নানাদিকে ছুটছে সাদা টুক্সেডো পরা ওয়েইটাররা। অতিথির ইশারায় তাঁদের হাতে দক্ষতার সঙ্গে তুলে দিচ্ছে শ্যাম্পেন ভরা গ্লাস। ককটেইল বা ড্রাই মার্টিনি সার্ভ হচ্ছে বার থেকে। দীর্ঘ টেবিলে থরে থরে সাজিয়ে রাখা হয়েছে রাজকীয় সব লোভনীয় খাবার। নাও যার যত খুশি!
সন্ধ্যাকালীন অত্যন্ত দামি পোশাক অতিথিদের পরনে, মহিলাদের গলা ও হাতে ঝিকমিক করছে দুর্মূল্য পাথর বসানো সব অলঙ্কার। চারপাশে মৃদু হাসির আওয়াজ ছাপিয়ে ‘পুপ!’ শব্দে খোলা হচ্ছে ওয়াইন বা শ্যাম্পেনের কর্ক। উঁচু ছাতে বাড়ি খেয়ে ফিরছে বিটোফেনের সিম্ফনি। খুলে গেছে দেখার মত সুন্দর বলরুমের ডাবল ডোর। যে-কোনও সময়ে বেজে উঠবে স্ট্রিং কোয়ার্টেট, শুরু হবে ওয়ালয়ের প্রথম সেট। ডাক পড়বে প্রথম দফার নাচে। এরই ভেতর ড্যান্স ফ্লোরে জুটে গেছে অভিজাত পরিবারের কয়েকজোড়া যুবক- যুবতী।
ম্যানশন থেকে বহু দূরে মেইন গেটের বাইরে তুষারে ছাওয়া পথে পায়চারি করছে একজন গার্ড। মাঝে মাঝে ঠাণ্ডা দূর করতে হাত ঘষছে বা পা ঠুকছে। রেডিয়ো হ্যাণ্ডসেট কান থেকে নামিয়ে দেখল, বরফ-ঢাকা পথে আসছে আরেকটা গাড়ির আলো। এবারেরটা কালো রঙের জাগুয়ার। বিশাল গেটের সামনে থামল ওটা। ড্রাইভারের জানালার পাশে ঝুঁকল গার্ড। নিঃশব্দে যান্ত্রিকভাবে নেমে গেল কাঁচ। গাড়ির ভেতরে উঁকি দিল গার্ড। পেছনে দু’জন লোক। পরনে চমৎকার সুট। তার ওপর চাপিয়ে নিয়েছেন ওভারকোট। আজ যাঁরা অতিথি হয়েছেন, তাঁদের বেশিরভাগের চেয়ে বয়স কম এঁদের। বড়জোর ত্রিশ। সামনের প্যাসেঞ্জার সিটের লোকটা মনে হয় দু’জনের কারও বডিগার্ড। পাথরের মূর্তির মত সরাসরি সামনে চেয়ে আছে ড্রাইভার।
‘নিমন্ত্রণপত্র, প্লিয?’ কৌতূহলী কণ্ঠে জানতে চাইল গার্ড। অপেক্ষা করছে, এবার পরীক্ষার জন্য তার হাতে দেয়া হবে কার্ডগুলো।
অতিথিদের হাত ঢুকে গেল কোটের পকেটে। বেরিয়েও এল ইনভিটেশন কার্ড। ওগুলো সংগ্রহ করে গাড়ি থেকে সরে গেটহাউসের দিকে চলল গার্ড। ওখানে আলো আছে। তবে দশ সেকেণ্ড দেখেই মাথা নাড়ল সে। বড় কোনও গোলমাল আছে ইনভিটেশন কার্ডে।
এগুলো নকল জিনিস!
ঝট্ করে জাগুয়ার গাড়ির দিকে ফিরল গার্ড।
আর তখনই চিরকালের জন্যে বুজে গেল তার চোখ।
শিথিল দেহটা তুষারে পড়ার আগেই ধরে ফেলল রানা। গেটহাউসের আরেকদিক থেকে এল বিস্মিত চিৎকার। দ্বিতীয় গার্ড রেডিয়ো হাতে তোলার আগেই খুলে গেছে জাগুয়ারের পেছন-দরজা। নেমে পড়েছে এক অতিথি। তার হাতে সাইলেন্সার ফিট করা লুগার পিস্তল। মগজে বুলেট নিয়ে গেটহাউসের দরজার পেছনে ধপ করে পড়ল দ্বিতীয় গার্ড।
জাগুয়ারের পেছনের ওই অনাহূত অতিথির নাম রামিন রেযা। অল্প কিছু দিন আগে যোগ দিয়েছে রানা এজেন্সিতে। নিজে ট্রেইনিং দিয়েছে ওকে রানা’। এবং সে কারণে ভাল করেই জানে, নিজের কাজে সামান্যতম গাফিলতি নেই ছেলেটার। ভবিষ্যতে যে-কোনও সময়ে কাজে লাগবে বলে গত ছয়মাসে শিখে নিয়েছে জার্মান ও ফ্রেঞ্চ ভাষা। আপাতত জার্মান ভাষাটা কাজে লাগবে, কারণ ওকে দায়িত্ব দেয়া হয়েছে গেটহাউসে। কেউ এলে ম্যানশনে ঢুকতে দেবে। ওর কাজে সাহায্য করবে ফরাসি পেঁচা ব্রিয়া ফুলজেন্স। ওর এই নামটা হয়েছে বড় চশমার কারণে। প্রফেসর প্রফেসর চেহারা দেখে কারও সাধ্য নেই বোঝে, সে আসলে কে। ওর টার্গেট যখন বোঝে সে খুন হচ্ছে, ততক্ষণে বড় বেশি দেরি হয়ে যায়।
গেটহাউসের ভেতর দুই মৃত গার্ডকে শুইয়ে দিল রামিন রেযা আর ব্রিয়া ফুলজেন্স। সন্তুষ্টি নিয়ে মাথা দোলাল রানা। ওভারকোট ও টুক্সেডো জ্যাকেট খুলল রামিন ও ফুলজেন্স। শীতে থরথর করে কাঁপতে কাঁপতে পরল দুই গার্ডের ইউনিফর্ম।
আবারও গিয়ে জাগুয়ার গাড়ির ড্রাইভিং সিটে উঠল রানা। সামনের প্যাসেঞ্জার সিটে গম্ভীর চেহারায় বসে আছে রানার জান-ই-দোস্ত ভিটো রেমারিক। রানা প্রস্তাব দিতেই খুশি মনে রাজি হয়েছে এই মিশনে যোগ দিতে। বলেছে, ‘বহুদিন হোটেল চালিয়ে খিল ধরে গেছে হাত-পায়ে। তুমি ডাকলে নরকে যেতেও কোনও আপত্তি নেই আমার।’
এডি অ্যামনের কোয়ার্টার থেকে খুব তাড়াহুড়োয় এই তিনজনকে ফোন দিয়েছিল রানা। বলে দিয়েছে, যেন দেরি না করে চলে আসে ভিয়েনায়। রেমারিককে দারুণ মানিয়ে গেছে টুক্সেডোতে। চুল এখন জেল-এর কল্যাণে চকচকে কালো। পার্টিতে মুখে থাকবে আন্তরিক হাসি। চট্ করে মিশে যেতে পারবে অতিথিদের মাঝে। আর একবার কাজে নামলে ওর তুলনা শুধু ও-ই।
গেটহাউস থেকে বাটন টিপে দেয়ায় যান্ত্রিক খের-খের শব্দে খুলে গেল উঁচু গেট। দূরে ম্যানশনের চারপাশে উজ্জ্বল আলো। গেট পেরিয়ে মৃদু আওয়াজে ড্রাইভওয়ে ধরে ওদিকে চলল জাগুয়ার। কাছে পৌঁছে যেতেই ম্যানশনটাকে দেখাল উঁচু পাহাড়ের মত। জোরালো আলোয় ঝলমল করছে বিশাল ফ্যাসাড। নানাদিকে আইভি লতার সবুজ কারুকাজ। গাড়ি রাখার আগেই সরু একটা কেস খুলে ভেতর থেকে চশমা নিল রানা। টিন্টেড কাঁচে কোনও পাওয়ার নেই। নাকে চশমা বসিয়ে শেষবারের মত চেক করল এয়ারপিস। গাড়ি থেকে নেমে ভ্যালের হাতে গছিয়ে দিল জাগুয়ারের চাবি। নেমেছে রেমারিকও। নিঃশব্দে অনুসরণ করল রানাকে। এন্ট্রান্সে ওদেরকে স্বাগত জানাল কয়েকজন ডোরম্যান। দীর্ঘ কালো কোট খুলতে রানা ও রেমারিককে সাহায্য করল তাদের একজন। ভেতরে জমে উঠেছে পার্টি। রিসেপশন হলে ঢুকে আলাদা দুই দিকে চলল দুই বন্ধু। পরস্পরের দিকে না চেয়ে মিশে গেল অতিথিদের মাঝে।
ম্যানশনের প্রথমতলা উষ্ণ। বাতাসে মিউযিক ও শ দুয়েক মানুষের কলগুঞ্জন। একজন ওয়েটার ট্রে ভরা গ্লাস সহ পাশ দিয়ে যাচ্ছে দেখে, তার কাছ থেকে শ্যাম্পেনের একটা গ্লাস নিল রানা। হিমশীতল সোনালি তরলে চুমুক দিতেই জিভে জড়িয়ে গেল ঝাঁঝালো মিষ্টি স্বাদ। বিশাল এন্ট্রান্স হলের কোণে পৌঁছে দেয়াল-ঘেঁষা কারুকাজ করা বড় এক আয়নায় নিজেকে দেখল রানা। কালো টুক্সেডোয় মন্দ লাগছে না ওকে দেখতে। আইব্রাউ পেন্সিল দিয়ে বদলে নিয়েছে ভুরু। মুখ ও হাতে সাদা মেকআপ। চট্‌ করে লুকা ব্রুনার বা মাইক বুচারও বুঝবে না, ও আসলে ইউরোপিয়ান নয়। রানা প্রথম সুযোগে ঢুকবে ম্যানশনের আরও গভীরে। খুঁজে বের করবে সেই পৈশাচিক মন্দির।
একটা সাইড টেবিল থেকে চকলেট বিস্কুট নিল রানা। ওটা খাওয়া শেষ করে অভিজাত ভঙ্গিতে ন্যাপকিন দিয়ে মুছল ঠোঁট। তারই ফাঁকে নিচু গলায় বলেছে, ‘চেক।’
পরক্ষণে ওর কানে এল দুর্ধর্ষ যোদ্ধা রেমারিকের কণ্ঠস্বর: ‘সব ঠিক।’
অলস চোখে চারপাশে তাকাল রানা। এই হলওয়ে এতই বড়, ভেতরে পুরে দেয়া যাবে মাঝারি সাইযের আস্ত এক জেট বিমান। ওপর থেকে হলওয়ের মাঝে নেমেছে লাল কার্পেট মোড়া চওড়া সিঁড়ি। বহু ওপরে গম্বুজের মত ছাত। নানাদিকে স্যাটিন কাপড়ের পর্দা। দেয়ালে দেয়ালে ঝুলছে দুর্দান্ত সব দামি চিত্রকর্ম। সেগুলোর ভেতর একটাকে লিয়োনার্দো দ্য ভিঞ্চির অরিজিনাল তৈলচিত্র বলেই মনে হলো ওর।
রাজকীয়ভাবে দু’ভাগ হয়ে দোতলার দিকে উঠেছে চওড়া সিঁড়ি। সোনালি সিল্কের দড়ি দিয়ে কর্ডন করা হয়েছে ওপরের ল্যাণ্ডিং। সিঁড়ির পায়ে দাঁড়িয়ে আছে দুই গার্ড। প্রায় বোঝাই যাচ্ছে না আগ্নেয়াস্ত্র আর রেডিয়ো আছে তাদের কাছে। সরে গিয়ে হলরুমে ঢুকল রানা। মৃদু আওয়াজে বাজছে স্ট্রিং কোয়ার্টেট। আশপাশে কোথাও নেই রেমারিক।
ঘুরে-ফিরে অতিথিদেরকে দেখছে রানা। এরা সবাই বিত্তশালী ও উঁচু সমাজের মানুষ। তাদের স্ত্রীরা পার্টিতে এসেছে স্বামীর ওপর চোখ রাখতে। এই বুঝি তাদের সংসার ভাঙল সুন্দরী কোনও বাজে মেয়েলোক!
উল্টোও হতে পারে।
হোঁতকা, বুড়ো কোনও খচ্চর ব্যবসায়ী হয়তো কঠিন দৃষ্টি রেখেছে তরুণী স্ত্রীর ওপর। বলা তো যায় না, কোনও যুবক হয়তো শুয়ে পড়বে তার স্ত্রীকে নিয়ে খালি কোনও বেডরুমে!
এই পার্টির বেশিরভাগ অতিথিই জানে না, বাড়ির নিচে মন্দিরে একজন মানুষকে খুন করা হবে বলে আজ আয়োজন করা হয়েছে এই অনুষ্ঠানের! ফুর্তি করে বাড়ি ফিরবে তারা। বুঝবেও না গোপনে ঘটে গেছে কী ভয়ানক নির্মম হত্যাকাণ্ড।
ট্রে হাতে এক ওয়েটার যাচ্ছে দেখে আরেক গ্লাস শ্যাম্পেন নিল রানা। তখনই দেখল এদিকে আসছে লুকা ব্রুনার! মুহূর্তের জন্যে রানার মনে হলো, ওর চোখে তাকাল ভাইপার। ধীর ভঙ্গিতে ফিরে দাঁড়াল বিসিআই এজেন্ট। বুকে ছলকে উঠেছে উষ্ণ রক্ত। লোকটা আরও কাছে আসতেই ড্রিঙ্কে চুমুক দিল রানা। ভাবছে: এই পার্টিতে এসে নিজেকে দিগম্বর লাগছে কেন!
অবশ্য দু’ফুট দূর দিয়ে পাশ কাটিয়ে গেল বিলিয়নেয়ার। চাপা শ্বাস ফেলল রানা। ভিড়ের ভেতর গিয়ে ঢুকেছে হারামি বুড়ো।
স্বস্তির শ্বাস ফেলতে না ফেলতেই রানা টের পেল, কেউ একজন চেয়ে আছে ওর দিকে।
ঘুরে তাকাল ও। ড্যান্স ফ্লোরে ড্রিঙ্ক হাতে দাঁড়িয়ে আছে মেয়েটা। রানার চোখে চোখ পড়তেই সামান্য কুঁচকে গেল তার দুই ভুরু। কী যেন ভাবছে অনিশ্চিত ভঙ্গিতে।
হীরা বসানো ক্লিপ দিয়ে সোনালি চুলগুলো মেয়েটার মাথার ওপরে স্তূপ করা। পিঠ-খোলা বল গাউনে দুর্দান্ত সুন্দরী লাগছে তাকে। তবে রানা বুঝে গেল, কড়া মেকআপ নিয়েছে ওই মেয়ে। মাথার সোনালি চকচকে চুলগুলো নকল।
ঘুরে ভিড়ে হারিয়ে গেল ক্রিস্টা গুন্থার।
সত্যি কি মেয়েটার চোখে চিনে ফেলার দৃষ্টি ছিল, ভাবল রানা। ক্রিস্টাকে কোনভাবেই বিশ্বাস করতে পারবে না। তবে আপাতত এ বিষয়ে ওর কিছুই করার নেই।
ডাবল-ডোরের কাছ থেকে হলওয়ের দিকে তাকাল রানা। সিঁড়ির সামনে থেকে সরে গেছে দুই গার্ড। চট্ করে হাতঘড়ি দেখল রানা।
এখন বাজে রাত আটটা বায়ান্ন।
মুখের কাছে হাতের তালু গোল করে মৃদু কাশি দিল রানা। বলরুম থেকে রওনা হলো সিঁড়ির দিকে। আরেকবার কেশে নিয়ে নিচু গলায় বলল, ‘ডাইভার্শন।’
দুই সেকেণ্ড পর বলরুম থেকে এল জোরালো ঝনঝন আওয়াজ। এইমাত্র ল্যাং খেয়ে ট্রে ভরা গ্লাস নিয়ে মেঝেতে পড়েছে এক ওয়েটার। ওখানে দাঁড়িয়ে দুঃখ প্রকাশ করছে কালো চুলের এক যুবক অতিথি। ঝাড়ু আর পেপার টাওয়েল হাতে ওদিকে ছুটে গেল দুই ওয়েটার। এই দুর্ঘটনা নিয়ে নিচু গলায় কথা বলছে অতিথিরা। ব্যস্ত হয়ে কাজে নামল তিন ওয়েটার। বেশিক্ষণ লাগল না ভাঙা কাঁচ ও শ্যাম্পেন মেঝে থেকে সরিয়ে নিতে। ওই কয়েক মুহূর্তই দরকার ছিল রানার, রেমারিকের কথা ভাবতে ভাবতে হালকা পায়ে উঠে গেছে সিঁড়ির প্রথম ল্যাণ্ডিঙে। চট্ করে কাঁধের ওপর দিয়ে দেখে নিয়েছে নিচে।
কেউ চেয়ে নেই।
দড়ির কর্ডন টপকে টুক্সেডোর পকেটে চশমা রেখে হনহন করে উঠে গেল রানা দোতলায়।
বাড়ির বাইরে কাজে নামার জন্যে তৈরি থাকবে রানা এজেন্সির জসিম হায়দার, রফিক, আহসান, সালাম, মোমিন ও মোকাই তালুকদার। রানার জানা নেই কতজন গার্ডকে কাবু করতে পেরেছে ওরা। আপাতত মনে হচ্ছে কোথাও কোনও গোলমাল নেই।
‘মন্দিরের ব্যাপারে কিছু জানলে?’ দোতলায় থেমে নিচু গলায় জানতে চাইল রানা।
ওদিক থেকে সাড়া নেই
একটু পরেই রানার কানে মৃদু খড়মড় আওয়াজ তুলল এয়ারপিস। তারপর শুনল: ‘বাইরে থেকে ঢোকার উপায় নেই।’
গলাটা চিনল রানা। মুকুল ইঞ্জিনিয়ার। পরিবারের বড় ছেলে। চারটে ছোট ভাই-বোনের খাওয়া ও লেখাপড়ার টাকা জোগাড় করতে গিয়ে বাংলাদেশ নেভির চাকরি ছেড়ে যোগ দিয়েছে রানা এজেন্সিতে। দক্ষ সৈনিক।
বাইরে থেকে ওরা মন্দিরে ঢুকতে পারবে না, আগেই আন্দাজ করেছিল রানা। ঘুরে দেখতে লাগল করিডোরগুলো। খুঁজে বের করতে হবে অ্যালেকের ভিডিয়োতে দেখা সেই করিডোরটা। এক করিডোরে ঢুকে ওর মনে হলো, জায়গাটা চেনা চেনা লাগছে। থামল গিয়ে একটা অ্যালকোভের সামনে। ওটার ওপরের দিক ওর মাথার চেয়ে কয়েক ইঞ্চি উঁচু। মার্বেলের পেডেস্টালে দাঁড়িয়ে আছে মিশরীয় আর্টিফ্যাক্ট। ফেরাউনের মুখে কালো ও সোনালি মুখোশ। ছুটে পালিয়ে যাওয়ার সময় নিজের অগোচরে ক্যামেরায় ওই দৃশ্য তুলেছিল অ্যালেক।
না, ঠিক দিকেই চলেছে রানা।
কিন্তু দোতলায় গোলকধাঁধার মতই জটিল সব করিডোর। বামে একটা দরজা পেরোবার পর সামনে পড়ল আরেকটা দীর্ঘ করিডোর। দু’পাশের দেয়ালে ঝুলছে নানান অ্যান্টিক ও সোনালি ফ্রেমে বাঁধাই করা পেইন্টিং। আরেকবার হাতঘড়ি দেখল রানা। খুব দ্রুত পেরিয়ে যাচ্ছে সময়।
শীতল একটা চিন্তা এসে খামচে ধরল ওর হৃৎপিণ্ড।
যদি কোনও ভুল হয়ে থাকে?
করিডোরের সামনের একটা দরজা খুলতে চাইল রানা।
ওটা লক করা।
করিডোর ধরে আরও এগিয়ে পরের দরজার সোনালি হ্যাণ্ডেল মুচড়ে বুঝল, ওটা খোলা। মৃদু ক্যাচ আওয়াজে ফাঁক হলো দরজা। ভেতরে পা রাখল রানা। সামান্য ফাঁক করে রাখল কপাট। অন্ধকারে চোখ সইয়ে নিয়ে পা বাড়াল সামনে। কিন্তু তখনই কোমরে গুঁতো দিল ভারী কী যেন। অন্ধকারে হাত বাড়িয়ে জিনিসটা কী তা বুঝতে চাইল রানা।
বিলিয়ার্ড টেবিল। ওটার কোনা ঘুরে এগোতেই দেখল, সামনের ফ্রেঞ্চ উইণ্ডো দিয়ে এসে মেঝেতে পড়েছে চাঁদের রূপালি আলো। পাথরের ছোট এক ব্যালকনিতে এসে দাঁড়াল রানা। ঘর্মাক্ত মুখে লাগল বরফের মত ঠাণ্ডা হাওয়া। নিচে তুষারে ঢাকা জমিন। আশপাশে কোথাও নেই ওর দলের কেউ। আবার এ-ও ঠিক, চট্ করে ওদেরকে দেখে ফেলার কথাও নয়। প্রত্যেকে হাইলি ট্ৰেইণ্ড। ক্ষমতা অর্জন করেছে প্রায় অদৃশ্য হওয়ার।
পকেট থেকে মিনি ম্যাগলাইট নিয়ে দু’বার বাতি জ্বেলে নিভিয়ে দিল রানা। ওই সিগনাল দেখে লন পেরিয়ে বাড়ির দিকে ছুটে এল কালো পাঁচ-ছয়টা ছায়া। থামল দোতলার ব্যালকনির নিচে। লনে কোনও গার্ড নেই যে ওদেরকে চমকে দেবে। রানা ভাল করেই জানে, ওর দলের ছেলেদেরকে দেখে খুব অবাক হয়েছিল গার্ডরা।
ব্যালকনির রেলিং টপকে মেঝেতে পড়ল রাবার মোড়া বাঁকা আংটা। ওটার পেছনে বাঁধা কালো দড়িটা তুলে রেলিঙে বেঁধে দিল রানা। দু’বার ঝাঁকুনি দিতেই টানটান হলো দড়ি। নিচতলা থেকে উঠছে কেউ।
কিন্তু হঠাৎ করে রানার পেছনে আলোয় ভরে গেল ঘরটা। দরজার চৌকাঠে দাঁড়িয়ে আছে কেউ। কর্কশ স্বরে জানতে চাইল লোকটা, ‘কী হচ্ছে এখানে?’ব্যালকনি থেকে ঘরে ঢুকল রানা।
দু’হাত বুকে ভাঁজ করে দাঁড়িয়ে আছে একজন। চোখে কঠোর দৃষ্টি। টেকো মাথায় পিছলে যাচ্ছে পেছনের করিডোরের আলো। লোকটার দুই কানের ওপরে দু’গোছা চুল। তার পেছনে এসে থামল দ্বিতীয় গার্ড। আকারে সে প্রথমজনের প্রায় দ্বিগুণ। ভুরু কুঁচকে দেখছে রানাকে।
‘মাফ করবেন,’ জার্মান ভাষায় বলল রানা, ‘বাথরুম খুঁজছিলাম।’
‘এটা ম্যানশনের মালিকের ব্যক্তিগত কামরা,’ বলল টেকো গার্ড। ‘আপনি এখানে কী করছেন?’ রানার কাঁধের ওপর দিয়ে খোলা ফ্রেঞ্চ উইণ্ডো দেখল সে। কঠোর সুরে জানতে চাইল, ‘আপনিই খুলেছেন ওই জানালা?’ মনে সন্দেহ আসতেই সরু হয়েছে তার দুই চোখ।
ব্যালকনির হ্যাণ্ডরেইলে ঘষা খাচ্ছে কালো দড়ি। রানার দিকে এক পা এগোল লোকটা। একহাত রেখেছে কোমরে ঝুলন্ত রেডিয়োর ওপর।
‘অতিরিক্ত ওয়াইন খেয়ে কেমন যেন লাগছে,’ বিব্রত হাসল রানা।
‘নিচতলায় বাথরুম আছে,’ কড়া সুরে বলল দ্বিতীয় গার্ড। ‘পথ হারিয়ে উঠে এসেছি,’ বলল রানা। ‘বিরাট প্রাসাদ।’ ওর কথায় সন্তুষ্ট নয় দ্বিতীয় গার্ড, মাথা নাড়ছে। ফ্রেঞ্চ উইণ্ডোর দিকে এগোল তার সঙ্গী টেকো।
চট্ করে ব্যালকনির দিকে চেয়ে রানা পরিষ্কার দেখল, শ্বেত পাথরের মেঝেতে ফুটে আছে কালো রাবার মোড়া আংটা। যে-কোনও সময়ে ওটা দেখবে গার্ডরা।
রানা যা ভেবেছে, তাই হলো। আংটার ওপর চোখ পড়তেই কোমর থেকে হ্যাঁচকা টানে রেডিয়ো নিল টেকো। অস্ত্র বের করতে জ্যাকেটে হাত ভরেছে লম্বা গার্ড।
বিলিয়ার্ড টেবিল থেকে মাত্র এক ফুট দূরে দাঁড়িয়ে আছে রানা। আরেক পা এগোতেই হাতে পেল দীর্ঘ, মসৃণ, পোক্ত কিউ। ঝট করে কাঠের লাঠিটা তুলেই খটাস্ আওয়াজে টেকো গার্ডের মাথার চাঁদিতে নামাল রানা। ‘ওঁউক্স!’ বলেই হাত থেকে রেডিয়ো ফেলে মেঝেতে শুয়ে পড়ল টেকো।
ওদিকে জ্যাকেটের পকেট থেকে পিস্তল বের করে ফেলেছে বেঁটে গার্ড। টার্গেট যদি বা ফস্কে যায়, গুলির আওয়াজে ছুটে আসবে ম্যানশনের সব প্রহরী। লম্বা গার্ডের গতি খুবই দ্রুত হলেও সে রানার মত বিদ্যুৎ-গতি নয়। ভাঙা বিলিয়ার্ড কিউ-এর চোখা দিকটা ঘ্যাঁচ করে লোকটার ডানচোখে গেঁথে দিল রানা। মগজ ফুটো হওয়ায় মুহূর্তে মরেছে সাদা শিম্পাঞ্জি। দড়াম করে মেঝেতে পড়ল লাশ।
এদিকে আচমকা মেঝে ছেড়ে উঠেই দাঁত-মুখ খিঁচিয়ে রানার দিকে তেড়ে এল টেকো। ঝট্ করে একপাশে সরল রানা। ওর মাথার আধইঞ্চি দূর দিয়ে গেল জোরালো ঘুষি। ঠিক জায়গায় লাগাতে পারেনি বলে সামান্য ঘুরে গেছে টাক- মাথা। এই সুযোগে তার বুকের কাছে পৌঁছে গেল রানা। ডানহাতের মাংসল, শক্ত কিনারা দিয়ে চুরমার করে দিল টেকোর কণ্ঠা। কাত হয়ে মেঝেতে পড়ল লোকটা। গলা থেকে বিশ্রী ঘড়ঘড় শব্দ হওয়ার আগেই বুট দিয়ে মাড়িয়ে তার ঘাড় ভাঙল রানা। ঘুরে দেখল, ফ্রেঞ্চ উইণ্ডোর ওদিকে ব্যালকনির রেলিং টপকে মেঝেতে নেমেছে কালো পোশাক পরা কেউ।
ছেলেটা জসিম হায়দার।
‘ভাল লাগছে, ঠিক সময়ে পৌঁছে,’ তাকে বলল রানা।
ঘরে ঢুকল জসিম। কালো উলের হ্যাট খুলে রানার দিকে চেয়ে মুচকি হাসল। পরক্ষণে ওর চোখে পড়ল মেঝেতে পড়ে থাকা দুই লাশের ওপর। ‘মাসুদ ভাই, খেলা তো দেখি শেষই করে দিয়েছেন!’
‘আসল খেলা শুরুই হয়নি এখনও। এসো, ধরো এই বাঁটকুর পা দুটো।’
কাবার্ডের দিকে এক-এক করে লাশদুটো টেনে নিল ওরা। মৃতদেহ লুকানোর পর রক্তে ভেজা কার্পেটের ওপর বিছিয়ে রাখল শুকনো ম্যাট্রেস। ততক্ষণে দড়ি তুলে ব্যাল থেকে ঘরে ঢুকেছে দলের বাকি পাঁচজন—রানা এতে রফিক, মোমিন, সালাম, মোকাই তালুকদার ও মুকুল ইঞ্জিনিয়ার। ওদের দলের অন্য ছয়জন এখন তিনটে দলে ভাগ হয়ে কাবু করছে নিচের গার্ডদেরকে।
দেরি না করে জসিম, রফিক, মোমিন, সালাম, মোকাই ও মুকুল ইঞ্জিনিয়ার চেক করে নিল ওদের সাইলেন্সার লাগানো সাবমেশিন গান কারবাইন।
‘এই যে আপনার প্রিয় অস্ত্র, মাসুদ ভাই,’ একটা ওয়ালথার পি. পি. রানার হাতে গুঁজে দিল জসিম। ‘তবে সাইলেন্সারটা নতুন।’
‘হাতে সময় নেই।’ বেল্টে ওয়ালথার গুঁজল রানা। একবার উঁকি দিয়ে দেখল, বাইরের করিডোরে কেউ নেই। ঘর ছেড়ে একে একে বেরোল ওরা। মেঝের পুরু কার্পেটের জন্যে কোনও আওয়াজ তুলবে না কমব্যাট বুট। অস্ত্র বাগিয়ে রানার পিছু নিল ওরা। এখন কেউ দেখলে ভুলেও ভাববে না, পথ হারিয়ে এদিকে এসেছে ওরা প্রস্রাব করতে।
এবার যা করার করতে হবে খুব দ্রুত। নিচতলা থেকে যোগাযোগ করছে না ভিটো রেমারিক। তবে নিশ্চয়ই এরই ভেতর মন্দিরের দিকে রওনা হওয়ার জন্যে তৈরি হয়ে গেছে লুকা ব্রুনারের দলের পিশাচরা।
দলের সামনে সামনে হাঁটছে রানা। মনে করতে চাইছে অ্যালেকের ভিডিয়ো ক্লিপের দৃশ্য। আরেকটা বাঁক নিল ওরা। সামনে একটা দরজা। এবার সিদ্ধান্ত নিতে হবে রানাকে। থমকে দেয়ালের তৈলচিত্র দেখল। অ্যালেকের ভিডিয়োতে ওটা দেখেছে। আঠারো শতকের দৃশ্য। বিশাল এক হলরুমে মিটিঙে বসেছে একদল লোক। এদিকে-ওদিকে ম্যাসোনিক সিম্বল। উঁচু কলাম। এর মানে কী, বুঝতে দেরি হলো না রানার। আবারও এগোল। ওর বুকে জ্বলছে শীতল ক্রোধের আগুন। ওরা পৌছে গেছে মন্দিরের খুব কাছে। ওখানেই জড় হবে লুকা ব্রুনার ও তার দলের নরপশুরা।
করিডোরের সামনে হঠাৎ করেই খুলে গেল একটা দরজা। একদিকের দেয়ালে পিঠ ঠেকিয়ে চুপচাপ অপেক্ষা করল রানা, জসিম, মোমিন, সালাম, মোকাই ও মুকুল ইঞ্জিনিয়ার। ওই দরজা পেরিয়ে করিডোরে বেরিয়ে এল এক যুবক আর এক যুবতী। খিলখিল করে হাসছে মেয়েটা। হাতে হাত রেখে ক’পা যাওয়ার পর হঠাৎ সঙ্গীর হাত ছুটিয়ে দেয়ালের আয়নায় নিজেকে দেখল মেয়েটা। পরীক্ষা করছে মেকআপ আর চুল ঠিক আছে কি না। দীর্ঘশ্বাস ফেলে মাতাল কণ্ঠে বলল, ‘চেহারার যা হাল, সবই বুঝবে আমার মিস্টার বুড়োহাবড়া!’
‘কেউ কিচ্ছু বুঝবে না, ডার্লিং,’ টাই সিধে করছে যুবক। ‘চলো, চট্ করে পার্টিতে ফিরে যাই।’
আয়না দেখে পোশাক ঠিকঠাক করে নিচ্ছে মেয়েটা। সঙ্গীর তাড়া খেয়ে আধ পা এগোল। একটু সরলে আয়নায় পরিষ্কার দেখবে পেছনের করিডোরে রানাদেরকে।
টানটান উত্তেজনা নিয়ে দাঁড়িয়ে আছে রানা।
আয়নার দিকে চেয়ে দুষ্ট হাসল মেয়েটা। ঠোঁট বিকৃত করে পরক্ষণে পিছু নিল প্রেমিকের। কয়েক মুহূর্ত পর হাতে হাত রেখে হাসতে হাসতে করিডোরের আরেক বাঁকে হারিয়ে গেল তারা।
জসিমের দিকে তাকাল রানা।
জবাবে বিরাট দীর্ঘশ্বাস ফেলল জসিম। ‘এত বেইমান হয় কেন সাদা মেয়েগুলো!’
‘আর সাদা ছেলেগুলো?’ চোখ নাচাল ওর ঘনিষ্ঠ বন্ধু সালাম।
‘ওটা ওর দোষ, কিন্তু ওই মেয়েটা তো বুড়ো স্বামীর পয়সার লোভে… ‘
‘চুপ,’ চাপা স্বরে বলল রানা। ইয়ারপিসে শুনতে পেয়েছে রেমারিকের কণ্ঠস্বর।
‘ওরা নেমে যাচ্ছে মন্দিরে।’
হাতঘড়ি দেখল রানা।
রাত এখন নয়টা চোদ্দ।ডিনার জ্যাকেটের আস্তিন উল্টে কবজিতে সোনার রোলেক্স অয়েস্টার দেখল লুকা ব্রুনার। বলরুমের অন্য আরেক দিকে দাঁড়িয়ে আছে মাইক বুচার। তাকে আবছা ইশারা করল বিলিয়নেয়ার। আনমনে মাথা দোলাল সিকিউরিটি চিফ। এবার সময় হয়েছে।
বিশাল ফায়ারপ্লেসের সামনে কয়েকজন অতিথির সঙ্গে আলাপ করছে ডাক্তার ব্যানওঅর্ট। কাঁধে টোকা পড়তেই বিরক্তি নিয়ে ঘুরে দাঁড়াল। চশমার পুরু কাঁচের ভেতর দিয়ে দেখল মাইক বুচারের চোখ।
‘স্যর, বিরক্ত করার জন্যে দুঃখিত,’ তার কানের কাছে ফিসফিস করল ইংরেজ জানোয়ার, ‘আপনাকে একজন রোগী ফোনে চাইছেন।’
কথাটা শুনে বিস্মিত হলো না ব্যানওঅর্ট। একবার অতিথিদের দিকে মাথা দুলিয়ে আড়ষ্ট পায়ে পিছু নিল বুচারের। যাওয়ার পথে একটা টেবিলে নামিয়ে রাখল শ্যাম্পেনের গ্লাসটা। ডাক্তারকে দূরের দরজা দেখিয়ে অন্যদের দিকে গেল বুচার।
প্রায় কেউই খেয়াল করল না, একজন একজন করে পার্টি থেকে বিদায় নিয়েছে মোট বারোজন লোক। তারা ভাল করেই জানে কোথায় যেতে হবে।
তাদের চলে যাওয়া খেয়াল করেছে ক্রিস্টা গুন্থার। গত তিন বছরে ছয়বার এভাবে এদেরকে উধাও হতে দেখেছে ও। নাকি আটবার? ঠিক মনে পড়ল না ওর। বরাবরের মতই নীরবে, নিঃশব্দে বিদায় নিয়েছে লোকগুলো। কে-ই বা মনে রাখবে ধূসর চুলের ক’জন ধনী ব্যবসায়ী আপাতত তাদের সঙ্গে নেই!
কেউ ভাবতেও পারবে না, কী কাজে গেছে তারা। এ-ও জানবে না, একটু পর নির্মমভাবে খুন হতে চলেছে একজন মানুষ। ওই বারোজন ব্যবসায়ীর শেষজন হলরুম ছেড়ে যাওয়ায় পরস্পরের দিকে তাকাল ব্রুনার ও বুচার। আরেকবার হাতঘড়ি দেখল বিলিয়নেয়ার। চেহারায় ফুটে উঠল সন্তুষ্টি। ধীর পায়ে দরজার দিকে চলল সে। তার কয়েক ফুট পেছনে ভক্ত কুকুরের মত চলেছে মাইক বুচার।
শ্যাম্পেনে চুমুক দিয়ে স্বাদটা তেতো লাগল ক্রিস্টার।
.
গত দু’শ’ বছরে দি অর্ডার অভ রা-র নেতৃত্বে যারা থেকেছে, তারা ছাড়া আর কেউ ব্যবহার করেনি গোপন এই করিডোর। পুরনো প্রাসাদের নানান করিডোরের মধ্যে এটা বিশেষ এক জায়গায় গিয়ে থেমেছে। দীর্ঘ করিডোরের দু’দিকে পাথুরে দেয়াল। ছাতে জ্বলছে ফ্লুরেসেন্ট টিউব। পাথুরে মেঝে এবড়োখেবড়ো। করিডোরের শেষে বড় একটা হলঘর। ভেতরে মস্ত এক টেবিলের দু’দিকে বারোটা চেয়ার। টেবিলের মাথায় রাজসিংহাসন। প্রতিটি চেয়ারের সামনে টেবিলে পানির জগ ও গ্লাস।
বারোটা চেয়ারে বসে নীরবে অপেক্ষা করছে বারোজন ব্যবসায়ী। তাদের একজন ডাক্তার ব্যানওঅর্ট। একগ্লাস পানি গিলে শুকনো গলা ভিজিয়ে নিল সে।
হাতঘড়ি দেখে নিয়ে কপালের ঘাম মুছল বিলিয়নেয়ার ব্যবসায়ী অ্যান্টোনি যিনসার। পকেট থেকে নিয়ে অ্যামার ইনহেলার ব্যবহার করল পর পর দু’বার।
বিরক্ত দৃষ্টিতে তাকে দেখল আরেক বিলিয়নেয়ার জোহান বেলমার। ‘হাঁপানি বাড়ল?’
মৃদু মাথা দোলাল অ্যান্টোনি যিনসার।
বন্ধুত্বের কিছু নেই কারও ভেতর। স্রেফ ব্যবসার কারণে তারা আষ্টেপৃষ্ঠে সম্পর্কিত। আজকের কাজ শেষ হলে হয়তো কিছু দিন কোনও যোগাযোগই হবে না। তারপর ব্যবসার জন্যেই আবারও মিলিত হবে এখানে। আগে বা পরে, নতুন সিগনাল দেবেন কাউণ্ট কোবরা। সবসময় তা-ই করেন। সিদ্ধান্ত নেয়ার সাধ্য না থাকলেও ভাল করেই সবাই জানে, সম্মিলিত ব্যবসার মঙ্গলের জন্যেই নেয়া হবে জরুরি সিদ্ধান্ত। ইউরোপের জনপ্রিয় এক রাজনৈতিক নেতা তাদের ক্ষতি করছে বলেই ডাকা হয়েছে আজকের মিটিং। রাতের পর রাত তারা ঘুমাতে পারেনি ওই লোকের ক্ষতিকর কার্যকলাপের কারণে। কাজেই সিদ্ধান্ত নেয়া হয়েছে, এবার চিরকালের জন্যে বিদায় করা হবে ওই লোকটাকে।
করিডোরে পায়ের আওয়াজ শুনে কেউ কেউ ঘুরে তাকাল ওদিকে। দরজা পেরিয়ে ঘরে ঢুকল লুকা ব্রুনার। তার পেছনে হাঁটছে মাইক বুচার।
‘আমার মনে হয় আমরা তৈরি,’ নরম সুরে বলল কাউন্ট কোবরা। ঠোঁটের কোণে ঝুলছে এক চিলতে অলস হাসি।আগেও ওই পাথুরে দেয়াল দেখেছে রানা।
ওরা আছে প্রাসাদের অনেক গভীরে। চারপাশে পুরনো আমলের ছাপ। সামনে খিলানযুক্ত সেতুর ওদিকেই বোধহয় ভিডিয়োর সেই মন্দির। রানার ধারণা, একবছর আগে ওখানেই ছবি তুলেছিল অ্যালেক।
ধনুকের মত খিলানযুক্ত সেতু পেরিয়ে ভারী কাঠের দরজার হাতলে হাত রাখল রানা। দরজা লক করা নয়। ধীরে কপাট ঠেলে এগুল ও। পিছু নিয়েছে অন্যরা। ওরা আছে উঁচু একটা গ্যালারিতে। ওরই নিচতলায় থাকার কথা কাউন্ট কোবরার সেই ব্যক্তিগত মন্দির।
রানার কানে ফিসফিস করল ভিটো রেমারিকের গম্ভীর কণ্ঠ: ‘রওনা হয়েছে। যে-কোনও সময়ে পৌঁছে যাবে। আর কাউকে দেখছি না। রিপিট করছি: আর কাউকে দেখছি না।’
অনেক উঁচু ছাতের কাছে ধুলো ভরা কাঁচের জানালা। ওটা ভেদ করে চাঁদের আলো পড়ছে নিচের মেঝেতে। সাধারণ পাথর দিয়ে তৈরি দেয়াল, মেঝে ও ছাত। কোথাও আনুষ্ঠানিকতা নেই। সৌন্দর্য বৃদ্ধির প্রয়াস নেই। ঘরের মাঝে কারুকাজহীন কিছু কাঠের বেঞ্চি। মৃদু আবছা আলোয় কেমন ম্লান লাগছে ওগুলো।
গলা ও মুখের ভেতরটা শুকিয়ে গেল রানার। যা দেখছে বিশ্বাস করতে পারছে না। তবে অবিশ্বাস না করারও কোনও কারণ নেই! এই মন্দির আসলে অ্যালেকের ভিডিয়োর সেই মন্দির নয়!
ওরা আছে সম্পূর্ণ অন্য এক ঘরে!
ব্যস্ত হয়ে নিচে তাকাল রানা।
ওরা যে পথে এসেছে, সেটা ছাড়া এই মন্দিরে ঢোকার আর কোনও দরজা নেই!
পেছনে দলের ছেলেদের উপস্থিতি টের পেল রানা। ওকে খেয়াল করছে ওরা। মুখ ফুটে কিছু না বললেও সবাই বুঝে গেছে, কোথাও বড়সড় কোনও গোলমাল হয়ে গেছে।
ভয় ও আশঙ্কায় বুকটা আঁকড়ে আসছে রানার।
সত্যিই হারিয়ে ফেলেছে ও এডি অ্যামন আর এমিলি কেইলম্যানকে!
কাউণ্ট কোবরা সন্দেহ করেছিল, গোপনে প্রাসাদে ঢুকবে রানা। তাই রাজনীতিকের মৃত্যুদণ্ডের ব্যবস্থা করেছে অন্য কোথাও!
রানাকে ফাঁকি দিয়েছে ক্রিস্টা গুন্থার!
রানার নাকের ডগা দিয়ে এডি অ্যামনকে সরিয়ে নিয়ে
গেছে লুকা ব্রুনারের লোক!
সরাসরি ফাঁদে পা দিয়েছে রানা!
‘কী হলো, মাসুদ ভাই?’ জানতে চাইল জসিম।
চুপ করে থাকল রানা।
নিচে পাথরে পাথর ঘষ্টে যাওয়ার আওয়াজ শুনল ওরা।
দু’সারি বেঞ্চির মাঝে কী যেন নড়ছে!
ঘষা খেয়ে একপাশে সরল চ্যাপ্টা কোনও ভারী পাথর।
মেঝেতে তৈরি গহ্বর থেকে উঠে এল কালো পোশাক পরা এক লোক!নীরবে অপেক্ষা করছে রানা ও তার দলের সবাই। মন্দির পরিষ্কার করছে তিনজন লোক। মেঝেতে পেতে দেয়া হয়েছে সাদা-কালো রঙের প্লাস্টিক শিট। লোকগুলোর কাজ শেষ হলে অনুষ্ঠানের জন্যে তৈরি হবে মন্দির।
ওপরের গ্যালারি থেকে সরে গেল রানারা। জানে, হাতে একদম সময় নেই!
.
মাত্র দশ মিনিটে তকতকে পরিষ্কার হয়েছে মন্দির। দেয়ালে গেঁথে দেয়া মোমদানীতে জ্বলছে সোনালি মোমবাতি। ঘরে গরম মোম গলে অদ্ভুত গন্ধ তৈরি হয়েছে। হলদে আলো পড়েছে মঞ্চের ওপর তিনটে উঁচু কলামের কাছে পাথুরে দেয়ালে। ওখানে প্রাচীন সিম্বল। একদিকের দেয়ালে জটিল নক্সা। তারই ওপর দিকে সোনার অক্ষরে লেখা: দি অর্ডার অভ রা। মোমবাতির আলোয় আরও ওপরে ঝিকমিক করছে সোনার তৈরি সেই রামছাগলের মাথা। গম্বুজ আকৃতির পাথরের ছাতে ভীতিকর অদ্ভুত ছায়া ফেলেছে দীর্ঘ দুই শিং।
আরও কয়েক মিনিট পর ধনুকের মত বাঁকা খিলানযুক্ত দরজা দিয়ে একসারিতে ভেতরে ঢুকল ক’জন লোক। হাঁটছে নীরবে। নিচু করে রেখেছে মাথা। যেন ধর্মীয় কোনও পবিত্র কাজ করছে। কিংবা এখানে এসেছে কারও শেষকৃত্যের অনুষ্ঠানে। কয়েকটা কলামের মাঝে বাঁকা চাঁদের আকৃতি তৈরি করে দাঁড়াল তারা। সরাসরি চেয়ে আছে উঁচু মঞ্চের দিকে। আগেই তৈরি বলির বেদি। মাঝখানে উঁচু মোটা কাঠের গুঁড়ি থেকে ঝুলছে পুরু শেকল।
সবার শেষে মন্দিরে পা রাখল লুকা ব্রুনার ও মাইক বুচার। দলের পেছনে সামান্য সরে দাঁড়াল তারা। কথা বলছে না কেউ। আবার হাতঘড়ি দেখল কাউণ্ট কোবরা। সময় হয়েছে অনুষ্ঠান শুরু করার।
গভীর ছায়ায় ধীরে ধীরে খুলে গেল ভারী লোহার চওড়া দরজা। মোমবাতির কাঁপা আলোয় দেখা দিল তিনজন লোক। মাঝের জনের চেহারা সবাই চেনে। কুঁচকে গেছে এডি অ্যামনের শার্ট। ডানচোখের ওপর ভুরুতে ছোট কাটা চিহ্ন। শক্ত হাতে তাঁর হাত ধরে এগিয়ে এল মুখোশধারী, শক্তিশালী দুই লোক। রাজনীতিকের মুখ চামড়ার ফিতা দিয়ে বাঁধা। কথা বলতে পারবেন না তিনি। চারপাশ দেখছেন ভীত দৃষ্টিতে। তারপর তাঁর চোখ স্থির হলো কালো সুট পরা লোকগুলোর ওপর। বুঝে গেলেন, জন্মের শত্রুর মৃত্যু দেখতে এসেছে এরা!
মঞ্চে উঠে কাঠের গুঁড়ির সামনে থামল তিনজনের দলটি। এডি অ্যামন ছুটে যেতে চাইলেও তাঁর হাতদুটো পেছনে নিয়ে শেকলে বেঁধে দিল জল্লাদদু’জন। রাজনীতিকের কোমরে আটকে দেয়া হলো সরু তিনটে শেকল। অ্যামনের দু’হাঁটু থরথর করে কাঁপছে। চাইলেও শেকলের জন্যে বসে পড়তে পারলেন না। বেদির, পেছনে গুঁড়ির দু’দিকে ছায়ায় গিয়ে থামল মুখোশধারী দুই মৃত্যুদূত।
দুর্বল শরীর মুচড়ে শেকল ছিঁড়তে চাইছেন এডি অ্যামন। শেকলের মৃদু ঝনঝন ছাড়া মন্দিরে আর কোনও আওয়াজ নেই। সবার চোখ এখন রাজনীতিকের ওপর স্থির।
নিষ্ঠুর হাসি মাইক বুচারের মুখে। এই মুহূর্তগুলো সবসময় ভাল লাগে তার। এডি অ্যামনের কেমন লাগছে, বা কেন তাঁকে মরতে হবে, এসব নিয়ে ভাবছে না সাইকোপ্যাথ। আসল কথা হচ্ছে, কতটা কষ্ট দিয়ে কাউকে খুন করা গেল। আনমনে ভাবল বুচার, কপাল ভাল হলে একদিন হয়তো কোনও মেয়েকে এভাবে খুন করবে এরা। তাতে ওর লাগবে দারুণ মজা। আর বুড়ো খচ্চর খুনের কাজটা ওকে দিলে তো কথাই নেই!
আবারও ক্র্যাচ শব্দে খুলে গেল লোহার দরজা। এবার মন্দিরে ঢুকে মঞ্চে উঠল জল্লাদ। হুডিওয়ালা কালো আলখেল্লা নেমেছে গোড়ালিতে। আততায়ীর হাতে টকটকে লাল স্যাটিন দিয়ে মোড়া দীর্ঘ কিছু। কাপড়টা সরাতেই আগুনের আলোয় ঝিক করে উঠল আনুষ্ঠানিক ধারালো ছোরাটা। বন্দির সামনে গিয়ে দাঁড়াল আততায়ী
প্রথমবারের মত মুখ খুলল ব্রুনার। মন্দিরের ভেতর গমগম করে উঠল তার কণ্ঠ: ‘এডি অ্যামন, মৃত্যুর আগে তোমার কিছু বলার আছে?’ জল্লাদের দিকে চেয়ে ইশারা করল সে। রাজনীতিকের মুখ থেকে চামড়ার ফিতা সরাল জল্লাদ। গুঁড়িতে পিঠ ঠেকিয়ে দাঁড়িয়ে আছেন এডি অ্যামন। মাথা নেমে গেছে বুকের কাছে, শ্বাস নিচ্ছেন অনিয়মিতভাবে। মুখ তুলে লালচে চোখে ব্রুনারের দিকে তাকালেন। তাঁর মুখ ভরা থুতু থোক্ করে ছিটকে সাদা-কালো মেঝেতে গিয়ে পড়ল। অতদূর পৌঁছল না, তবে বোঝা গেল ওটা ছোঁড়া হয়েছে বিলিয়নেয়ারের মুখের উদ্দেশেই।
নিচু গলায় নরম সুরে আততায়ীকে বলল লুকা ব্রুনার, ‘ওর হৃৎপিণ্ডটা উপড়ে বের করে নাও।’
দ্বিধাহীনভাবে ছোরা তুলল খুনি। হলদেটে আগুনে ঝিক ঝিক করছে ক্ষুরধার ফলা।
সম্মোহিত দৃষ্টিতে এডি অ্যামন ও জল্লাদকে দেখছে সবাই। হাসিটা আরও চওড়া হলো বুচারের। চিকন একটা হাসি ফুটল ব্রুনারের সরু ঠোঁটে।
ছোরাটা দ্রুত নামতেই ঝাপসা দেখাল ওটার ফলা। ছোরার তীক্ষ্ণ ডগা দেখে আঁৎকে উঠলেন এডি অ্যামন।
তবে তাঁর মাথার ওপরে কাঠের গায়ে ঘ্যাঁচ করে বিধল ছোরা। আততায়ী ওটার হ্যাণ্ডেল ছেড়ে দিতেই থরথর করে কাঁপতে লাগল অস্ত্রটা।
এক পা এগোল লুকা ব্রুনার। কুঁচকে গেছে দুই ভুরু। কিছু বলতে মুখ হাঁ করল। বুঝে গেছে, বড়সড় কোনও ঝামেলা সৃষ্টি হতে চলেছে।
বন্দির সামনে থেকে সরে গেল আততায়ী। আলখেল্লার ভেতর থেকে বের করল সাইলেন্সার লাগানো একটা ৩৮ ক্যালিবারের ওয়ালথার। অস্ত্রটা সরাসরি তাক হলো দর্শকদের দিকে।
দেরি না করে নিজের অস্ত্র বের করতে হোলস্টারে। দিকে হাত বাড়িয়ে দিল মাইক বুচার। কিন্তু ভোঁতা আওয়াজ তুলে তার পায়ের কাছে মেঝেতে এসে লাগল একরাশ গুলি। ভয়ে হাত থেকে পিস্তলটা পড়ে গেল সাইকোপ্যাথের।
ছায়া থেকে আলোয় বেরিয়ে এল মুখোশ পরা দুই গার্ড। মোমবাতির আলোয় ঝিকিয়ে উঠল তাদের হাতের পেটমোটা কালো অটোমেটিক ওয়েপন। মিনিট দশেক আগে মন্দিরের দুই গার্ডকে কাবু করে তাদের জায়গা নিয়েছে জসিম আর মোমিন। পাথুরে কলামের ওদিক থেকে এসে তাদের পাশে দাঁড়াল আরও দু’জন। সালাম ও মোকাই তালুকদার। গুঁড়ির সামনে থেমে শেকল থেকে এডি অ্যামনকে ছুটিয়ে নিল মুকুল ইঞ্জিনিয়ার।
মাথার হুড খুলে গা থেকে জল্লাদের আলখেল্লা খসিয়ে মাটিতে ফেলল রানা। ওর পায়ের কাছে পড়েছে পোশাকটা। লাথি মেরে ওটা সরিয়ে দিল একপাশে।
আতঙ্কিত হয়ে উঠেছে লুকা ব্রুনারের সঙ্গীরা। বিস্ফারিত চোখে চেয়ে আছে তাদের নেতার দিকে। আশা করছে, এর কোনও ব্যাখ্যা দেবে কাউন্ট কোবরা। কিন্তু ব্যাখ্যা কী দেবে, বিস্ময়ে চোয়াল ঝুলে গেছে ব্রুনারের। শীতল চোখে তাকে দেখল রানা। মনে মনে বলল, ‘বুঝতে দেরি করে ফেলেছ!’
ঠিকভাবেই কাজ হয়েছে রানার প্ল্যানে।
মন্দিরের পেছন-ঘরে ঝামেলা হয়নি দুই গার্ড ও জল্লাদকে কাবু করতে। ওই ঘরে এখন পড়ে আছে তিনটে লাশ। লুকা ব্রুনার ও তার স্যাঙাত্রা পৌছুবার আগেই আলখেল্লা পরে মন্দির দখল করেছে ওরা।
জ্বলন্ত ঘৃণা নিয়ে রানাকে দেখছে মাইক বুচার। হাতে অস্ত্র না থাকলেও লুকা ব্রুনারের দলে সে-ই সবচেয়ে বিপজ্জনক লোক। হ্যামার তুলে সেফটি ক্যাচ অফ করে তার বুকে ওয়ালথার তাক করল রানা, সতর্ক। ওর আঙুল এখন ট্রিগার গার্ডের ভেতর। ট্রিগারে সামান্য চাপ পড়লেই খটাস্ করে হ্যামার নামবে গুলির পেছনে। প্রাইমার জ্বলে উঠলেই ব্যারেল দিয়ে বেরিয়ে আসবে .৩৮ হলো-পয়েন্ট বুলেট। এক সেকেণ্ডের এক শ’ভাগ সময়ও লাগবে না সেটা বুচারের বুকে ঢুকতে। দেহের ভেতর অন্তত বিশটা টুকরো হয়ে ছড়িয়ে পড়বে সীসার স্প্লিন্টার। বড় একটা সুড়ঙ্গ তৈরি করে বেরোবে পিঠ ফুঁড়ে।
ট্রিগারে চেপে বসল রানার আঙুল। ও দেখছে বুচারের চোখ। একটা বুলেট প্রাপ্য তার অ্যালেকের জন্যে। দ্বিতীয়টা লিয়ার জন্যে। এরপর প্রথম ম্যাগাযিন খালি করবে লুকা ব্রুনারের বুকে। মন্দিরের মেঝেতে রক্তের সাগরে পড়ে থাকবে দুই জানোয়ার। শীতল রাগে মৃদু কাঁপছে রানা। জ্বলছে চোখের কোণ। মনে পড়ছে লিয়ার হাসিমুখ। কী যেন বলছিল ওকে। রানার গলার ভেতর তৈরি হলো মস্তবড় একটা দীর্ঘশ্বাস।
‘রানা!’ বামদিক থেকে এল কণ্ঠস্বর 1
বুচারের ওপর থেকে পিস্তলের নল না সরিয়ে ওদিকে তাকাল রানা।
ক্লান্ত চোখে ওকে দেখছেন রাজনীতিক এডি অ্যামন। নরম সুরে বললেন, ‘কাজটা করবে না, প্লিয! ‘
‘এ ছাড়া উপায় নেই,’ ট্রিগারে চাপ বাড়াল রানা। এবার পৃথিবী ছাড়বে ব্রিটিশ জানোয়ার।
‘আমার সঙ্গে কিন্তু অন্য চুক্তি করেছেন আপনি,’ স্মরণ করিয়ে দিচ্ছেন এডি অ্যামন, ‘আমরা তো খুনি নই, তাই না?’
মাত্র একবার ট্রিগার টিপে দিলেই…
মনে আগুন জ্বলছে রানার। তবে মস্তিষ্ক বলছে: কাজটা এখন না করাই ভাল।
‘এদেরকে গ্রেফতার করা হবে,’ বললেন এডি অ্যামন, ‘বাকি জীবন আর জেল থেকে বেরোতে পারবে না। আপনি কিন্তু এ কথা বলেই আমাকে রাজি করিয়েছেন। কারও মগজে বুলেট গেঁথে দেয়া কোনও সুবিচার হতে পারে না।’
দীর্ঘশ্বাস ফেলল রানা। ধীরে ধীরে তর্জনী বের করল ট্রিগার গার্ডের ভেতর থেকে। সেফটি ক্যাচ অন করে নামিয়ে নিল পিস্তল।
বাঁদরের মত ভেঙচি কেটে হাসল বুচার। অবিশ্বাস নিয়ে রানাকে দেখছে লুকা ব্রুনার। অর্ধেক হাঁ তার মুখ। কিন্তু কিছু বলার সাহস নেই।
বরফের মূর্তির মত দাঁড়িয়ে আছে তার সঙ্গীরা। ছায়া থেকে বেরিয়ে এল রানার দলের সবাই। কাঁধে কারবাইন।
বুড়ো লোকগুলোর মুখ ফ্যাকাসে। অস্ত্রগুলো দেখছে বড় বড় চোখে। সবার কপালে চিকন ঘাম।
হঠাৎই টলে উঠল ডাক্তার ব্যানওঅর্ট। ব্যথায় বিকৃত হলো মুখ। খামচে ধরল বামবুক। লোকটা ধুপ্ করে পড়ল মেঝেতে। ছটফট করছে কাটা মুরগির মত।
হার্ট অ্যাটাক!
রফিক আহসান প্রশিক্ষিত মেডিক। কারবাইন কাঁধে ঝুলিয়ে অস্ট্রিয়ান ডাক্তারের পাশে গিয়ে বসল। আর তখনই ঝটকা দিয়ে ডানহাত ওপরে তুলল ব্যানওঅর্ট। চিত হয়ে পড়ার সময় রফিকের মুখে অবিশ্বাস দেখল রানা। দু’ফাঁক হয়ে গেছে ওর প্রিয় শিষ্যের গলা! ব্যানওঅর্টের হাতের মুঠোয় সরু স্টিলেটো!
নানান চিৎকারে ভরে উঠল মন্দির। জসিম ও সালাম যে- কোনও সময়ে ঝাঁঝরা করবে ব্যানওঅর্টের বুক। তবে গলা চড়িয়ে নিষেধ করলেন এডি অ্যামন, ‘দয়া করে গুলি করবেন না কেউ!’
চোখের কোণে রানা দেখল, ঘরের পেছনে ছায়ায় নড়ছে ভারী একটা পর্দা। রফিকের দিক থেকে দৃষ্টি সরাল ও।
এখন আর মন্দিরে নেই ব্রুনার বা বুচার!মন্দিরের পেছনের দেয়ালে সোনার সুতোয় কারুকাজ করা পর্দা এখনও দুলছে। লাফিয়ে মঞ্চ থেকে নামল রানা। ছুটে গিয়ে ভারী কাপড় সরাতেই দেখল, সামনে খোলা দরজা। অন্ধকার দেয়ালের ভাঁজে চোখেই পড়ে না। ওদিক থেকে আসছে কনকনে ঠাণ্ডা হাওয়া। ক’পা দূরেই প্যাচানো সিঁড়ি। ওপরে পায়ের ধুপ-ধাপ আওয়াজ।
ঘাড় ফিরিয়ে মন্দির দেখল রানা। রফিকের জন্যে বুকটা পুড়ছে ওর। ব্রুনারের সঙ্গীদেরকে ঘিরে ধরেছে রানা এজেন্সির গোয়েন্দারা। পালিয়ে যেতে দেবে না কাউকে। একটা কলামে পিঠ ঠেকিয়ে দাঁড়িয়ে আছেন এডি অ্যামন। তাঁর হাতে সেল ফোন। ব্রুনারের দলের লোকগুলোকে গ্রেফতার করাবার দায়িত্ব এখন তাঁর। এদিকে জসিমের প্রচণ্ড সব লাথি খেয়ে গোঙাতে গোঙাতে মেঝেতে গড়াচ্ছে ব্যানওঅর্ট। নরপিশাচগুলোকে বেঁধে রেখে পুলিশ আসার আগেই প্রাসাদ ছেড়ে সরে যাবে রানা এজেন্সির ছেলেরা। তবে ততক্ষণে ওই নরপশু ডাক্তার হয়তো বেঁচে থাকবে না।
জসিমকে মানা করল না রানা। সঙ্গীদের উদ্দেশে বলল, ‘আমি ব্রুনার আর বুচারের পেছনে গেলাম।’
ঘুরে ঘুরে ওপরে উঠেছে প্যাচানো সিঁড়ি। একেকবারে তিন ধাপ টপকে উঠতে লাগল রানা। নিজের পদশব্দ ছাপিয়ে শুনতে পেল ওপরে ছুটছে আরও দু’জন লোক। তবে তাদের সঙ্গে কমে আসছে ওর ব্যবধান।
আরও কয়েক ধাপ উঠেই রানা শুনল পিস্তলের গর্জন।
কয়েক মুহূর্ত পর আবারও।
আর বড়জোর একতলা ওপরে আছে লোকগুলো।
দৌড়ের গতি তুলে সিঁড়ি ভাঙতে লাগল রানা।
.
বলরুমে মাসুদ রানাকে চিনতে পেরেই ক্রিস্টা গুন্থার বুঝে নিয়েছে, এবার হয়তো শেষ হবে চরম অপমান ও কষ্টের দিন। হয়তো দীর্ঘ তিন বছর পর মুক্তি পাবে ব্রুনারের হাত থেকে। তবে যাই ঘটুক, আর কিছুই পরোয়া করে না ও। এভাবে বেঁচে মরে থাকার চেয়ে মরে বাঁচা ঢের ভাল।
গত তিনবছর যে বন্দি জীবন কাটাতে হয়েছে, তখন লুকা ব্রুনারের প্রাসাদের দু’চারটে গোপন পথ চিনে নেয়নি, তা তো নয়। এই বাড়িতে গোলকধাঁধার মত অসংখ্য করিডোর থেকে চলে যাওয়া যায় অন্য আরেকটায়। মন্দিরের দিকে ওকে যেতে দিত না ব্রুনার। তবে লোকটা জানে না, বহুদিন আগেই মন্দিরে নামার প্যাচানো সিঁড়িটা সে চিনে নিয়েছে। আর সেজন্যেই মনে হচ্ছে, বিপদে পড়লে ওই পথেই পালাতে চাইবে লুকা ব্রুনার। বাইম মাছের মত পিচ্ছিল জানোয়ারটা সবসময় কোটের আস্তিনে বাড়তি তাস রাখে। চট্‌ করে বুদ্ধির খেলায় তাকে হারিয়ে দেয়া কঠিন।
অবশ্য, এবার বুদ্ধির খেলায় তাকে হারিয়ে দেবে ক্রিস্টা। দেরি না করে ফিরেছে নিজের ঘরে। পার্টির ড্রেস পাল্টে পরে নিয়েছে জিন্সের প্যান্ট ও পুরনো সোয়েটার। জীবনে শেষবারের মত মাথা থেকে খুলেছে নকল চুল। হ্যাণ্ডব্যাগ নিয়ে সোজা এসেছে ধুলো ভরা পুরনো আমলের করিডোরে। এদিকটায় আলো কম। প্যাচানো সিঁড়ির মুখে করিডোরে লোহার বেড়ি দেয়া দরজায় চোখ রাখল ক্রিস্টা। ভাল করেই জানে, আগে হোক বা পরে, ওই দরজা খুলে বেরোবে লুকা ব্রুনার। ক্রিস্টার ডানে আবছা আঁধার করিডোর। ওখান থেকেই আবারও প্যাচানো সিঁড়ি উঠেছে বাড়ির ছাতে। তবে আজ লুকা ব্রুনারকে ওই সিঁড়ি ব্যবহার করতে দেবে না ক্রিস্টা।
পদশব্দ থামল পুরনো দরজার ওপাশে। তালার যন্ত্রাংশ নড়াচড়ার কিট-কিট আওয়াজ। হাতব্যাগ থেকে ব্ল্যাক উইডো পিস্তলটা নিয়ে হ্যামার তুলল ক্রিস্টা।
খুলে গেল দরজা। দু’পা সামনে বেড়ে আবছা আলোয় বুচার আর ব্রুনারের মুখোমুখি হলো ক্রিস্টা।
ওকে দেখে থমকে গেছে ব্রুনার। পাশেই বুচার। ছোট্ট পিস্তলটার ওপর চোখ পড়তেই ডানহাত ওপরে তুলল বিলিয়নেয়ার। নরম সুরে বলল, ‘ক্রিস্টা… এসব কী…’
আগে কারও দিকে পিস্তল তাক করেনি ক্রিস্টা। তবে দ্বিধা এল না ওর মনে। রাবারের হ্যাণ্ডেল সুন্দরভাবে বসে গেছে হাতের তালুতে। ছোট্ট ট্রিগারে চেপে বসল আঙুল। শব্দের গতির চেয়ে বেশি বলে বদ্ধ জায়গায় বিকট আওয়াজ তুলল হাই-ভেলোসিটি পয়েন্ট টু-টু ম্যাগনাম বুলেট। শব্দটা কানে এতই বেশি লাগল, আরেকটু হলেই হাত থেকে পিস্তল ফেলে দিত ক্রিস্টা।
বুলেটের আঘাতে অর্ধেক ঘুরে গেছে চিরকালের ধর্ষক বুচার। একহাতে চেপে ধরেছে ঘাড়। টলমল করে পিছিয়ে গেল দু’পা। ঘাড়ের ক্ষত থেকে ফিনকি দিয়ে পেছনের দেয়ালে গিয়ে লাগছে রক্তের ধারা। দুলছে বুচার।
এবার তেড়ে আসবে লোকটা, ভাবল ক্রিস্টা। শক্ত করে ধরতে চাইল পিস্তলের হ্যাণ্ডেল। দ্বিতীয় গুলি ছুঁড়বার জন্যে আবারও হ্যামার কক করতে হবে। কিন্তু থরথর করে কাঁপছে ওর হাত।
সরে গিয়ে টলতে টলতে তৃতীয়তলার সিঁড়ি বেয়ে উঠতে লাগল বুচার। পিস্তলের হ্যামার তুলতে চাইল ক্রিস্টা। পরের ল্যাণ্ডিঙের ওদিকে হারিয়ে গেল ব্রিটিশ সাইকোপ্যাথ। কাঠের মেঝেতে অনিয়মিত পদশব্দ।
সিঁড়ির দিকে যেতে গিয়েও থেমে গেছে ব্রুনার। বিস্ফারিত হয়েছে দুই চোখ।
ক্লিক শব্দে ঠিক জায়গায় বসল ব্ল্যাক উইডোর হ্যামার। সরাসরি লুকা ব্রুনারের বুকে তাক হলো পিস্তল
‘ক্রিস্টা,’ ভুরু উঁচু করে অনুরোধের সুরে বলল লোকটা। ‘একবার ভেবে দেখো কী করছ।
‘খেলা খতম, ব্রুনার,’ বলল ক্রিস্টা। ‘যা খুশি করবে তা আর চলবে না।’
অনুনয়ের দৃষ্টিতে ওকে দেখল বিলিয়নেয়ার। কাঁপা গলায় বলল, ‘ক্রিস্টা, নিজের মনের দিকে তাকাও।’ এক পা এগোল সে। ‘তুমি আসলে আমাকে খুন করতে চাও না।’
একটু দেরিতে তার হাতে কালো, বেঁটে অটোমেটিক পিস্তলটা দেখল ক্রিস্টা। এখন আর কিছু করার নেই। আড়ষ্ট হয়েছে লুকা ব্রুনারের চেহারা। কোমরের কাছ থেকে তাক না করেই গুলি ছুঁড়ল সে। তার প্রথম বুলেট ফুটো করল ক্রিস্টার হাতের তালু। লাফিয়ে উঠে দূরে গিয়ে ছিটকে পড়ল পয়েন্ট টু-টু পিস্তল। তীব্র ব্যথায় আর্তচিৎকার করে উঠেছে ক্রিস্টা। আবারও গুলি করল লুকা ব্রুনার।
দ্বিতীয় বুলেট বিঁধল ক্রিস্টার কাঁধে। সারা শরীরে শত শত ছোরা গেঁথে যাওয়ার মত তীব্র ব্যথা পাগল করে দিল মেয়েটাকে। কখন যেন পিছিয়ে গেছে। দেয়ালে পিঠ ঠেকতেই পিছলে বসে পড়ল মেঝেতে।
সামনে বেড়ে ওর মুখোমুখি হলো ব্রুনার। মুখে ফুটল বিজয়ীর হাসি। খুব কাছে পৌঁছে ছোট্ট কোল্টের নল তাক করল রক্ষিতার দু’চোখের মাঝে। হাসি-হাসি সুরে বলল, ‘গুড বাই, ক্রিস্টা!’
কিন্তু তখনই সামনের দিকে হোঁচট খেল বিলিয়নেয়ার।
দরজায় এসে দাঁড়িয়েছে রানা।
গুলির শব্দে কান ঝনঝন করছে বলে সাইলেন্সড পিস্তলের ‘খুক!’ শব্দটা শুনতে পায়নি ক্রিস্টা। ভাঙাচোরা ভঙ্গিতে ওর কোলে খসে পড়ল রক্তাক্ত লুকা ব্রুনার। একবার খুব জোরে ঝাঁকুনি দিয়েই স্থির হয়ে গেল দেহটা।
কলার ধরে ক্রিস্টার ওপর থেকে ব্রুনারের লাশ সরাল রানা। বসে পড়ল মেয়েটার পাশে। কয়েক মুহূর্তে বুঝে গেল ক্রিস্টার পোশাকের সব রক্ত ব্রুনারের নয়।
মেয়েটার সোয়েটারের কলার ছিঁড়ে ক্ষতটা দেখল রানা। ডানদিকের কলার বোন ও বুকের ওপরের পেশির মাঝে ফুটো তৈরি করেছে বুলেট। ক্ষতটা মন দিয়ে দেখল রানা। রক্তে ভিজে গেল ওর হাত। যে-কোনও সময়ে জ্ঞান হারাবে ক্রিস্টা। ওর পিঠের কাছে পৌঁছে আটকে আছে ছোট ক্যালিবারের বুলেট। ওটা চুরচুর হয়নি দেখে রানা বুঝে গেল, কিছু দিন হাসপাতালে থাকলেই সুস্থ হয়ে উঠবে মেয়েটা।
অবশ্য, হাতের ক্ষতটা খুব বাজে। মাংস চিরে বেরিয়ে এসেছে তালুর সাদা হাড়। অস্বাভাবিকভাবে পেঁচিয়ে আছে আঙুল। হয়তো আর কখনও ঠিক হবে না ওর ডানহাত।
তবুও বলতে হবে কপাল জোরে বেঁচে গেছে মেয়েটা। চিরকাল খুনের নির্দেশ দিয়েছে বলে বাজে শুটার লুকা ব্রুনার। অথবা, সে ছিল স্যাডিস্ট। ভেবেছে কষ্ট দিয়ে মারবে মেয়েটাকে। ঘটনা যা-ই হোক, সে এখন আর দুনিয়াকে কলুষিত করছে না।
‘একটু ধৈর্য ধরো,’ ক্রিস্টাকে বলল রানা। ‘কিছুক্ষণ পর ডাক্তার পৌঁছে যাবে।’
‘অনেক ধন্যবাদ, রানা,’ দুর্বল স্বরে বলল ক্রিস্টা। হাসতে চাইল, তবে তখনই জ্ঞান হারিয়ে টলে পড়ল মেঝেতে।
কয়েক মুহূর্ত মেয়েটাকে দেখে নিয়ে উঠে দাঁড়াল রানা।
ভাঙা পুতুলের মত পড়ে আছে লুকা ব্রুনার।
দু’শ’ বছরেরও বেশি অসংখ্য মানুষকে অত্যাচার, নির্যাতন ও খুনের পর চিরকালের জন্যে থেমেছে কাউন্ট কোবরার বংশধারা। আর কখনও ওই পরিবারের কেউ দুর্নীতি করবে না। ব্রুনারের চোখদুটো হলদেটে তেল ভরা পোর্সেলিনের মত। পাতলা ঠোঁটে টিটকারির হাসি।
পলকের জন্যে রানার মনে হলো, লোকটার বুকে আরও দশটা বুলেট গেঁথে দিলে ভাল লাগবে ওর। তবে ছেলেমির সময় নেই, সামনে রয়েছে অনেক কাজ।
কোথায় গেছে মাইক বুচার?
পেছন-দেয়ালে একরাশ রক্ত। মেঝেতে ফোঁটা-ফোঁটা রক্ত ফেলে চলে গেছে লোকটা সিঁড়ির দিকে। সিঁড়ির ধাপে রক্তাক্ত পদচিহ্ন। রেলিঙে রক্তমাখা হাতের ছাপ। সিঁড়ি বেয়ে তৃতীয়তলায় কোথাও গেছে মাইক বুচার!
হঠাৎ করেই রানার মনে পড়ল খুব জরুরি একটা কথা: তা হলে এমিলি এখন কোথায়!জীবনে বেশ কয়েকবার গুলি খেয়েছে মাইক বুচার। ভাল করেই জানে, পায়ে ভর দিয়ে দাঁড়াতে পারলে লড়তে পারবে। মেয়েমানুষের ছোট ক্যালিবারের গুলির সাধ্য নেই ওকে ঠেকাবে। এরই ভেতর বুঝেছে, ভেঙে গেছে কলার বোন। তবে এখন যে কাজটা করবে, তাতে এতই মজা পাবে, ব্যথা সহ্য করতেও আপত্তি নেই।
ধুপ-ধাপ শব্দে সিঁড়ি বেয়ে উঠছে বুচার। রক্তক্ষরণ ঠেকাতে বামহাতে চেপে ধরে আছে ঘাড়। দেখতে না দেখতে তৃতীয়তলায় পৌঁছে গেল সে। একমুহূর্ত রেলিঙে ঠেস দিয়ে দেখে নিল নিচের সিঁড়ি। ওদিক থেকে ঝড়ের বেগে উঠছে কালো টুক্সেডো পরা কেউ। তিক্ত হাসল বুচার। ওর পেছনে লেগেছে মাসুদ রানা। রক্তের ফোঁটা লোকটাকে বলে দিচ্ছে ও কোথায়। আপাতত এ ব্যাপারে কিছুই করার নেই। এখন এ খেলায় এগিয়ে থাকতে হবে। ভুলে যেতে হবে ব্যথা। তারপর প্রথম সুযোগেই খতম করবে বেয়াড়া কালা আদমিটাকে।
আরেকবার হাসল বুচার। ওরা যেন সেই আগের মতই প্রতিযোগিতা করছে কমাণ্ডো ট্রেইনিঙে। সেবার মাত্র কয়েক পয়েন্টের জন্যে রানার কাছে হেরে গিয়েছিল। তবে এবার হারবে না। এখন বুড়ো খচ্চর লুকা ব্রুনারের নির্দেশ শোনার প্রয়োজন নেই। হাতে তুরুপের টেক্কা! সেটা খেললে মাসুদ রানা নয়, সে-ই জিতবে এই লড়াইয়ে।
ছুটতে ছুটতে পঞ্চমতলায় উঠল মাইক বুচার। ঘাম ও রক্তে গোসল হয়ে গেছে। বামে চিলেকোঠার কয়েকটা ঘর। ওখানে খসে পড়েছে দেয়ালের ওয়ালপেপার। মেঝেতে ছেঁড়া কার্পেট। বাড়ির ওপরতলা বেশ ঠাণ্ডা। শীতল ঘামে শিউরে উঠছে শরীর। ডানের একটা দরজা খুলে টলতে টলতে ঘরে ঢুকল বুচার। সময় লাগল না দরকারি জিনিসটা পেতে। বগলের নিচে ছোট্ট চামড়ার কেসটা নিয়ে ঘুরে দাঁড়াল।
‘বস্, ঠিক আছেন?’ জানতে চাইল মাথা-মোটা রাশান। এইমাত্র খেয়াল করেছে বুচারের গায়ে রক্তের দাগ।
ব্যথা চেপে জবাব দিল বুচার, ‘তোমার এসব নিয়ে ভাবতে হবে না। বেশিরভাগ মানুষের দিকে ওপর থেকে তাকায় সে। কিন্তু আন্দ্রে নিকলভস্কি তার চেয়ে প্রায় পৌনে একফুট উঁচু। বিশাল, তিন শ’ পাউণ্ডের দৈত্য। বুচারের ঊরুর চেয়ে পুরু তার ঘাড়। ওটার ওপরে বসে আছে দুই নম্বর সাইযের ছোট এক ফুটবল। লোকটার মগজ বড়জোর খোসা ছাড়ানো আখরোটের সমান। নিজের দলে এই ধরনের লোক রাখতে পছন্দ করে বুচার। বুদ্ধির দরকার নেই। শুধু নির্দেশ পালন করলেই চলবে। নিকলভস্কির মাংসল হাতের তুলনায় খুব ছোট্ট দেখাচ্ছে বিশাল রুগার রিভলভারটা।
‘নিচে শালারা ভয় পাইসে,’ ভাঙা জার্মান ভাষায় জানাল রাশান দৈত্য। ‘আসলে কী হইসে?’
‘কারা যেন বিরক্ত করছে পার্টিতে এসে,’ বলল বুচার। চোখ থেকে সরাল ঠাণ্ডা ঘাম। নড়ে উঠেছে ঘাড়ের ভাঙা হাড়। যন্ত্রণা সহ্য করতে গিয়ে দাঁতে দাঁত পিষল সে। ‘আমার পেছনে কেউ আসতে পারে। যেভাবে হোক তাকে ঠেকাবে, নিকলভস্কি। তুমি তো জানোই কী করতে হবে। তোমার ওপর ভরসা রাখতে পারি তো?’
ধীরে ধীরে দুই নম্বর ফুটবল নাড়ল দৈত্য। ‘ঠিক আছে, বস্।’ পায়ের ধুপ-ধাপ শব্দ তুলে করিডোরে বেরিয়ে গেল আনমনে হাসল বুচার। নিজেও করিডোরে বেরিয়ে রক্তাক্ত হাতে ঠেলে খুলল এমিলির ঘরের দরজা। এক কোণে চুপ করে বসে আছে মেয়েটা। চোখে ভীষণ ভয় নিয়ে বুচারের দিকে তাকাল। চামড়ার কেস থেকে সিরিঞ্জ নিল ব্রিটিশ স্যাডিস্ট। আঙুল ব্যবহার করে খুলল ছোট্ট ভায়ালের কর্ক। বোতল থেকে সিরিঞ্জে ভরল ভয়ঙ্কর বিষ। হাসতে হাসতে এমিলিকে বলল, ‘ভয় নেই, তোমার চিরকালীন মজার ব্যবস্থা করছে বুচার আঙ্কেল।
সিরিঞ্জ হাতে লোকটা এগিয়ে আসছে দেখে ভীষণ ভয়ে চেঁচিয়ে উঠল এমিলি।সিঁড়ির ধাপে রক্তের চিহ্ন দেখে ঝড়ের বেগে উঠছে রানা। রেলিঙে রক্তমাখা হাতের ছাপ। বাজেভাবে আহত হয়েছে মাইক বুচার। তবে সে এখনও খুব বিপজ্জনক। বোধহয় চলেছে ছাতের দিকে।
মাত্র কয়েক মুহূর্তে পঞ্চমতলায় উঠল রানা। বুকে বাড়ি মারছে হৃৎপিণ্ড। সামনের করিডোর ধরে সোজা এগিয়ে গেছে রক্তের ফোঁটা। দু’পাশের দরজাগুলোর দিকে পিস্তল তাক করে জায়গাটা পেরিয়ে গেল রানা।
করিডোরের শেষে খোলা দরজা। ওদিকে চোখ যেতেই রানা দেখল, শীতল হাওয়ায় পতপত করে উড়ছে পর্দা। ফ্রেঞ্চ উইণ্ডো দিয়ে ঢুকছে তুষার।
সতর্ক পায়ে ওই ঘরের দিকে চলল রানা। পাঁজরে গুঁতো মারছে হৃৎপিণ্ড। ওই শব্দ ছাপিয়ে শুনতে পেল চেনা এক আওয়াজ।
ক্রমেই বাড়ছে ওটা। তীক্ষ্ণ শব্দে চালু হয়েছে শক্তিশালী ইঞ্জিন। একটু দূরের খোলা ছাতে বাড়ছে গর্জন।
হেলিকপ্টার।
ফ্রেঞ্চ উইণ্ডোর দিকে চলল রানা। আর তখনই ওর চোখের সামনে ঝলসে উঠল সাদা একরাশ মেঘ। হাত থেকে ছিটকে মেঝেতে পড়ে পিছলে গেল ওয়ালথার পিস্তল। কিছু বুঝবার আগেই খপ্ করে ধরা হয়েছে ওর কলার। পরক্ষণে একটানে তুলে নেয়া হয়েছে ওপরে। চওড়া এক কপালের নিচে ছোট দুটো জ্বলন্ত চোখ দেখতে পেল রানা। তখনই চোয়ালে লাগল প্রচণ্ড ঘুষি। উড়ে গিয়ে পেছনের এক ডেস্কের ওপর চিত হয়ে পড়ল ও। চারপাশে ছড়িয়ে গেল ফাইল, কাগজ, অ্যাশট্রে ও টেলিফোন।
এত প্রকাণ্ড লোক জীবনে খুব কমই দেখেছে রানা। ডেস্ক ঘুরে ওর দিকেই আসছে লালচে মুখের দৈত্য।
বড় বড় দাঁত বের করে হাসল লোকটা। ‘তুমি মরে গেছ।’ তার ইংরেজি উচ্চারণ খুবই খারাপ। এই মুহূর্তে ডানহাতে আটইঞ্চি নলওয়ালা .৪৪ স্টিল-বডি রুগার রেডহক। একপলক রানাকে দেখে নিয়ে কোমরে অস্ত্র গুঁজল দানব। ‘না, এটা লাগবে না।’ দু’হাত ওপরে তুলল সে।
কাত হয়ে ডেস্ক থেকে নেমে সোজা হয়ে দাঁড়াল রানা। শুকিয়ে গেছে গলা। ছাতে বাড়ছে হেলিকপ্টারের গর্জন। ঘুষি খেয়ে ঠোঁটের কোনা কেটে গেছে রানার। জিভে পেল রক্তের নোনতা স্বাদ। বনবন করে ঘুরছে মাথা। অথচ, ওর যেতে হবে বুচারের পেছনে। তার আগে কাবু করতে হবে সাদা এই ইয়েতিকে। চোখ পিটপিট করে দৃষ্টি পরিষ্কার করল রানা। পরক্ষণে এক লাফে এগিয়ে ঘুষি বসাল দৈত্যের সোলার প্লেক্সাসে। গায়ের সমস্ত শক্তি খরচ করেছে রানা। মুঠো থেকে কাঁধ পর্যন্ত ঝনঝন করছে হাড়। এটা ওর জীবনের সেরা ঘুষি। ঠিকভাবে লাগলে ঘোড়াও কাত হয়ে মাটিতে পড়বে। ·
অথচ, কিছুই হলো না ভয়ানক দৈত্যের। রানার মাথার দিকে এল জাম্বুরা সাইযের ঘুষি। ঝট্ করে পাশে সরে এবারের মত বেঁচে গেল রানা। দেরি না করে গায়ের জোরে লাথি দিল দৈত্যের তলপেটে। তবে হাত নামিয়ে লাথিটা ঠেকাল লোকটা। তার গলায় জ্যাব করতে চাইল রানা। ওটাও ঠেকিয়ে দিল দানব। রীতিমত ভয় পেয়ে পিছিয়ে এল রানা। বুঝে গেছে, ঘরের ভেতর কমে আসছে নড়াচড়ার জায়গা। খোলা জানালা দিয়ে এল হেলিকপ্টারের গর্জনের ওপর দিয়ে অন্য আওয়াজ। ভীষণ ভয়ে আর্তচিৎকার জুড়েছে ছোট কোনও মেয়ে। ওই শব্দ লক্ষ্য করে জানালা দিয়ে বাইরে তাকাল রানা। ওদিকে খোলা ছাতে চিমনিগুলোর মাঝে বড় জায়গা নিয়ে হেলিপ্যাড। ত্রিশ গজ দূরে চারদিকে তুষারের কণা ছড়াচ্ছে কালো এক হেলিকপ্টার। জ্বলে উঠেছে শক্তিশালী সাদা বাতি। আগের চেয়ে জোরে ঘুরছে রোটর শক্ত হাতে চেপে ধরে হেলিকপ্টারে এমিলিকে তুলতে চাইছে মাইক বুচার। ছুটে যাওয়ার জন্যে লোকটার গায়ে লাথি মারছে মেয়েটা। ব্যথা পেয়ে দাঁত খিঁচাল ব্রিটিশ কমাণ্ডো। রক্তে কালো হয়ে গেছে তার শার্ট।
ওদিকটা দেখতে গিয়ে দেরি করেছে রানা। ওর পাঁজরে লাগল বুট পরা পায়ের ভারী লাথি। মুহূর্তে বুঝে গেল রানা, ফেটে গেছে ওর পাঁজরের হাড়। মেঝেতে পড়েই নিজেকে গড়িয়ে দিল ও। একহাতে চেপে ধরেছে আহত জায়গাটা ঢুকে পড়ল ডেস্কের মাঝের গভীর জায়গায়। তবে একহাতে ডেস্ক ধরে প্রায় উড়িয়ে ওটাকে আরেক দিকে সরাল দৈত্য। তার হাতে এখন ভারী এক ড্রয়ার। ধুম্ করে ওটা নামল পিচ্চি প্রতিযোগীর মাথার ওপর। চুরমার হয়ে গেল ড্রয়ার। রানার চারপাশে বৃষ্টির মত ঝরঝর করে ঝরল অফিস ইকুইপমেন্টস্। কার্পেটে কী যেন চকচক করতে দেখল রানা। ওটা সরু একটা ছোরার মত। লেটার ওপেনার। খপ্ করে ওটা তুলে নিল ও। আবারও খুব কাছে পৌঁছে গেছে দৈত্য। তবে সে কিছু করার আগেই তার বুটের ওপর প্রাণপণ শক্তিতে চালাল লেটার ওপেনারটা।
শক্ত চামড়ার বুট। লেটার ওপেনারের ডগাও তেমন চোখা নয়। তবে গায়ের জোরে মেরেছে রানা। ভচ্ করে চামড়া ভেদ করে দৈত্যর পায়ে বিধল লেটার ওপেনার। মাংস, হাড় ও সোল পার করে ওটা গেঁথে গেল কাঠের মেঝেতে। দৈত্য আপাতত হয়েছে জাদুঘরের বোর্ডে পিন দিয়ে আটকে রাখা প্রজাপতির মত।
ছোট্ট মাথাটা ঝট করে পেছনে হেলিয়ে বিকট এক রাক্ষুসে আর্তনাদ ছাড়ল দৈত্য। টলমল করে উঠে দাঁড়াল রানা। পরক্ষণে কোমর ঘুরিয়ে মারাত্মক এক লাথি দিল দানবের সবচেয়ে দুর্বল জায়গায়, দু’পায়ের সংযোগস্থলে। তাতে মিলল ভাল ফলাফল। দু’ভাঁজ হয়ে মেঝেতে বসল দৈত্য। ছোট্ট কানদুটো ধরে ডানহাঁটু তুলেই তার নাকেমুখে কঠিন এক গুঁতো মারল রানা।
ছাতে বুচারের হাত থেকে ছুটে গেছে এমিলি। ঘুরন্ত রোটরের ঝোড়ো হাওয়ায় আকাশে উড়ছে ওর মাথার চুল। বেচারি ছুটে এল জানালার দিকে। তবে জোরে দৌড়াতে গিয়ে তুষারে পিছলে গেল পা। পড়ে গিয়েও উঠে দাঁড়াল আবার। পিছু নিয়েছে বুচার। আবার দৌড়াবার আগেই খপ্ করে ধরে ফেলল এমিলির দীর্ঘ চুল। হ্যাঁচকা টানে নিজের দিকে নিল। তীক্ষ্ণ চিৎকার করে উঠল মেয়েটা।
এদিকে বেমক্কা পিট্টি খেয়ে মোটা হেঁড়ে গলায় ফুঁপিয়ে উঠেছে দৈত্য। সরে যেতে চাইলেও হুঁশ নেই পা গেঁথে আছে মেঝেতে। এই সুযোগে দেয়ালে ঝুলন্ত ফায়ার এক্সটিংগুইশার খুলে নিল রানা। লোহার ভারী সিলিণ্ডারটা সজোরে নামাল দৈত্যের মাথার ওপর। ধুপ্ করে মেঝেতে পড়ে চিত হলো দৈত্য। মেঝে থেকে খুলে গেছে আহত পা। জেদি বাচ্চার মত প্রাণপণে ছুঁড়ছে হাত-পা। অবশ্য যে-কোনও সময়ে উঠে আবারও ধরতে পারে রানাকে। কোনও ঝুঁকি নিল না রানা, ভারী সিলিণ্ডারের তলিটা প্রচণ্ড বেগে নামাল লোকটার মুখের ওপর। বিশ্রী মড়াৎ আওয়াজে কপালের হাড় ভেঙে ঢুকল দৈত্যের মগজে। মাত্র দু’বার ঝটকা দিল দানব, তারপর স্থির হয়ে গেল মেঝেতে।
লাশের বেল্ট থেকে ৪৪ রুগার নিল রক্তাক্ত, আহত রানা। পরীক্ষা করল অস্ত্রের সিলিণ্ডার। ওটার ভেতর আছে ছয়টা ম্যাগনাম কার্ট্রিজ। দেরি না করে টলতে টলতে ফ্রেঞ্চ উইণ্ডোর দিকে চলল রানা। হেলিকপ্টারের দিকে এমিলিকে টেনে নিয়ে চলেছে বুচার। বেশি ঝামেলা করছে দেখে বেচারিকে গুঁজল বগলের ভাঁজে। প্রাণপণে দুই পা ছুঁড়ছে মেয়েটা।
ছাতে পা রেখে ফাটল ধরা পাঁজরের হাড়ের কথা ভুলে হেলিকপ্টারের দিকে ছুটল রানা। রিভলভারটা বুচারের দিকে তাক করে রোটরের গর্জনের ওপর দিয়ে চিৎকার করল, ‘থামো, বুচার! নইলে গুলি করব!’
ঘুরেই এমিলিকে বর্মের মত করে নিজের সামনে ধরল বুচার। কী যেন ধরেছে বাচ্চা মেয়েটার ঘাড়ে।
ওটা একটা সিরিঞ্জ।
বুড়ো আঙুল রেখেছে প্লাঞ্জারের ওপর। গলা ফাটিয়ে বলল বুচার, ‘তুমি তেড়িবেড়ি করলে খুন হবে মেয়েটা! অস্ত্র নামিয়ে রাখো!’
রিভলভারটা ছাতে ফেলে পা দিয়ে দূরে ঠেলল রানা। ব্যথা সহ্য করেও টিটকারির হাসি হাসল বুচার। এমিলিকে টেনে তুলল হেলিকপ্টারে। এখনও ঘাড়ে ধরে রেখেছে সিরিঞ্জ। অন্যহাতে সিটের ফ্রেমের সঙ্গে হ্যাণ্ডকাফে আটকে দিল এমিলির হ’ত। অসহায় চোখে সব দেখছে রানা। পিছলে এগিয়ে হেলিকপ্টারের কন্ট্রোলের সামনে বসল বুচার। আর্মিতে থাকতে যান্ত্রিক ফড়িং চালাতে শিখেছে। সে দক্ষ পাইলট। তুষারপাতের সময় কোনও পাইলট হেলিকপ্টার আকাশে না তুললেও বুচার চিরকালই ভয়ানক বেপরোয়া।
ধীরে ধীরে ভেসে উঠছে হেলিকপ্টার। পার্সপেক্স জানালা দিয়ে এমিলির ফ্যাকাসে মুখ দেখল রানা। মুখ বিকৃত করে চিৎকার করছে বেচারি। কিন্তু প্রচণ্ড আওয়াজে ওর কথা শুনতে পাবে না কেউ।
ছুটতে ছুটতে হেলিপ্যাডে পৌঁছুল রানা। আকাশে ভেসে উঠেছে হেলিকপ্টার। চারপাশে ছড়িয়ে দিচ্ছে তুষারের জোরালো ঝড়। তুষার ও বাতাসে প্রায় বুজে গেল রানার চোখ। আগেই ছাত থেকে তুলে নিয়েছে রুগার রিভলভার তবে হেলিকপ্টারের দিকে গুলি করার সাহস হলো না।
ঘুরে যাচ্ছে যান্ত্রিক ফড়িং। মরিয়া হয়ে চারপাশে তাকাল রানা। ছাতের কিনারায় পাথরের একটা প্যারাপেট আছে। ওটার উচ্চতা বড়জোর চার ফুট। দৌড়ে গিয়ে ওটার ওপর উঠল রানা। ভাল করেই জানে, একবার এত উঁচু ছাত থেকে লাফ দিয়ে নিচে পড়ে গেলে নিশ্চিত মৃত্যু। তবুও লম্বা রিভলভারটা বেল্টে গুঁজে সামনে বাড়িয়ে দিল দু’হাত। হেলিকপ্টারের নাক নিচু করে রওনা হলো বুচার। একইসময়ে সামনে ঝাঁপ দিল রানা। মুহূর্তের জন্যে মনে হলো ও ভারশূন্য। বহু নিচে ম্যানশনের লনে জ্বলছে উজ্জ্বল আলো। ড্রাইভওয়ে ধরে একসারিতে এগিয়ে আসছে পুলিশের গাড়ির আলো। ভণ্ডুল হয়ে গেছে ব্রুনারের পার্টি। অতিথিরা এখন পালাতে পারলে বাঁচে।
আকাশ থেকে পড়তে পড়তে হেলিকপ্টারের একদিকের বরফ-ঠাণ্ডা স্কিড বামহাতে জড়িয়ে ধরল রানা। ডানদিকে বাঁক নিল যান্ত্রিক ফড়িং। সরে যাচ্ছে বিশাল প্রাসাদ ছেড়ে। ঝুলতে ঝুলতে চলেছে রানা। ঝোড়ো হাওয়া ছিঁড়ে নিতে চাইল ওর মাথার চুল ও পোশাক। এবার অন্যহাতেও স্কিড ধরল রানা। শূন্যে দুলতে দুলতে হাত ও কোমরের জোরে স্কিডে তুলে নিতে চাইল পা। অনেক নিচে আবছাভাবে দেখল ঘুরে যাচ্ছে সবকিছু।
রানা স্কিড জড়িয়ে ধরতেই ভারসাম্য নষ্ট হয়েছে ‘কপ্টারের। মাইক বুচারের বুঝতে দেরি হয়নি, এমনটা হয়েছে কী কারণে। ককপিট থেকে দেখল, ঝুলন্ত অবস্থায় বেপরোয়াভাবে পাশের দরজা খুলতে চেষ্টা করছে মাসুদ রানা। ব্যথা ভুলে নিষ্ঠুর হাসল বুচার। আবারও হেলিকপ্টার নিয়ে চলল ম্যানশনের দিকে। ভাল করেই জানে, ঝাঁকি দিয়েও রানাকে ঝরাতে পারবে না। তবে কিছুর সঙ্গে ঘষে ওকে পিষে শেষ করে দেয়া খুব সহজ কাজ।
সামনেই অন্ধকারে বিশাল এক চিমনি। কাত হয়ে ওটার দিকে হেলিকপ্টার সরাল বুচার। রানা দেখল, এখন আর পা স্কিডে তোলার সময় পাবে না, অথচ হুড়মুড় করে ওর দিকেই আসছে ইঁটের তৈরি চিমনি। বাঁচার জন্যে বুকের কাছে দু’পা তুলল ও। সাঁই করে তলা দিয়ে বেরিয়ে গেল চিমনি। ছাতের ওপর দিয়ে গর্জন ছেড়ে উড়ে চলেছে হেলিকপ্টার। আবারও ওটা ঘুরিয়ে নিল বুচার। জি-ফোর্স দু’হাত ছুটিয়ে দিতে চাইছে বুঝে প্রাণপণে শক্ত করে স্কিড জড়িয়ে ধরল রানা।
আবারও ছাতে ফিরছে বুচার। রানার পায়ে লেগে উঁচু প্যারাপেট থেকে নিচে খসে পড়ল কিছু আস্ত ইঁট। আবারও কাত হয়ে হেলিকপ্টার ঘোরাল বুচার। দাঁত বের করে হাসছে। এবার দেয়ালে ঘষে মাছির মত চ্যাপ্টা করবে রানাকে। আগ্রহের আতিশয্যে বেশি কাত করে ফেলেছে হেলিকপ্টার। ছাতের কিনারায় খটাং শব্দে লাগল টেইল রোটর। নানাদিকে ছিটকে গেল কমলা ফুলকি। মুচড়ে গেছে ধাতব লেজ। থরথর করে কেঁপে উঠেছে উড়ন্ত হেলিকপ্টার। মুহূর্তে নিয়ন্ত্রণের বাইরে চলে গেল ওটা। বাড়ি থেকে সরে টলতে টলতে চলল দূরের জঙ্গলের দিকে।
স্কিডে পা তুলল রানা। ডানহাতে হ্যাণ্ডেল ধরে একটানে খুলল দরজা, পরক্ষণে হুড়মুড় করে ঢুকল ককপিটে। অসংখ্য গাছের মগডালের সামান্য ওপর দিয়ে নিয়ন্ত্রণহীনভাবে ঘুরতে ঘুরতে চলেছে হেলিকপ্টার। তুষার ছাওয়া পাইন, নেড়া ওক ও বিচ গাছের ওপর পড়ছে উজ্জ্বল আলো।
বিষ ভরা সিরিঞ্জ হাতে রানার দিকে ঝুঁকল বুচার। তবে ঝট্ করে একদিকে সরে হামলা এড়াল রানা। একইসময়ে ‘কপ্টারের কন্ট্রোলের ওপর চেপে ধরল বুচারের কবজি। দুই সিটের সংকীর্ণ জায়গায় শুরু হলো দু’জনের মরণপণ কুস্তি ও এলোপাতাড়ি কিলঘুষি। ছাঁটা চুল খামচে ধরে বুচারের মুখ ডায়ালের ওপর আছড়াল রানা পর পর তিনবার। রক্তাক্ত হয়ে উঠেছে বুচারের কপাল।
নিচে নামছে হেলিকপ্টার। বাড়ছে ঘূর্ণন। চোখেমুখে ওর খামচি এড়াতে গিয়ে ঠেলে বুচারকে দরজার ওপর ফেলল রানা। ওর ঘুষি খেয়ে খসে গেল লোকটার সামনের দুটো দাঁত। মাথাটা ধরে আবারও কন্ট্রোলের ওপর ফেলল ওকে রানা। সিটে এলিয়ে পড়ল বুচার। রানা দেখল কাত হয়ে সরাসরি জঙ্গলের দিকে নেমে চলেছে হেলিকপ্টার।
কন্ট্রোলের ওপর ঝুঁকে রানা বুঝল, কিছুই করার নেই। ঘুরতে ঘুরতে আরও দু’শ’ গজ গিয়ে গাছগুলোর ওপর নামল ‘কপ্টার। মুহূর্তে ভাঙল রোটর। ব্লেডগুলো কচাকচ কাটছে নরম ডাল ও পাতা। মড়মড় আওয়াজে মোটা একটা ডাল ভেঙে মাটির দিকে ধসে পড়ল ভারী এয়ারক্র্যাফট। ছাতটা কয়েক ডিগবাজি দেয়ায় পা পিছলে মেঝেতে পড়ল রানা।
মাটির তিরিশ ফুট ওপর থেকে গাছগুলোর নিচের শাখা-প্রশাখার শুরু। সব ভেঙে সরাসরি নিচে পড়ল ওরা। ফাটল ধরা পার্সপেক্স কাঁচের মাঝ দিয়ে ঝোড়ো বেগে তুষারে ছাওয়া জমি উঠে আসতে দেখল রানা। তাল সামলাতে না পেরে হুমড়ি খেয়ে পড়ল ইন্সট্রুমেন্ট প্যানেলে। পরক্ষণে বড়সড় এক তুষারের ঢিবির ওপর নাক গুঁজল হেলিকপ্টার। ওপর থেকে নেমে এল কাটা পড়া ডাল-পাতা ও এয়ারক্র্যাফটের নানান টুকরো অংশ। ‘কন্ট্রোল কন্সোলের ওপর পড়ে আছে বুচার। ডায়ালে ফৎ-ফৎ আওয়াজ তুলছে বৈদ্যুতিক ফুলকি।
রানার নাকে এল এভিয়েশন ফিউয়েলের কড়া গন্ধ।
ধড়মড় করে আঁধার, বিধ্বস্ত ককপিটে উঠে দাঁড়াল রানা। সারা শরীরের ব্যথায় ভীষণ অসুস্থ লাগছে।
ছাত এখন মেঝে। ওপরের আসনে সিটবেল্ট থেকে ঝুলছে এমিলি। ঠোঁট কেটে রক্ত ঝরছে। সিটের হাতলে হ্যাণ্ডকাফে বাঁধা পড়েছে একহাত। চেষ্টা করেও ছোটাতে পারছে না।
ফ‍-ফৎ শব্দ শুনে পেছনে তাকাল রানা। উইণ্ডশিল্ডের ভেতর ‘হুউফ্’ আওয়াজে জ্বলে উঠেছে আগুন। লকলক করে চাটছে কন্ট্রোল ও সিট। একবার এভিয়েশন ফিউয়েল জ্বলে উঠলে বোমার মত বিস্ফোরিত হবে হেলিকপ্টার।
আগুনের আলোয় হ্যাণ্ডকাফের শেকল ধরে হ্যাঁচকা টান দিল রানা। তাতে কোনও লাভ হলো না। ভয়ে বিস্ফারিত চোখে ওকে দেখছে মেয়েটা। সারা মুখে ছড়িয়ে আছে মাথার চুল। স্টিলের ব্রেসলেট থেকে বেরোল না চিকন হাত।
মেঝেতে আছে বুচার। হ্যাণ্ডকাফের চাবির জন্যে তার রক্তাক্ত টুক্সেডোর পকেট হাতড়াল রানা। কিন্তু কোনও পকেটেই নেই চাবি। অসহ্য হয়ে উঠছে আগুনের তাপ। রানার পিঠ চাটল শিখা। পুড়ছে জ্যাকেট। ঝুঁকে বুচারের প্যান্টের পকেট সার্চ করল রানা। হ্যাণ্ডকাফের চাবি পেল বাম পকেটে। আগুনে পুড়ে মরার ভয় তোয়াক্কা না করে দ্রুত এমিলির হাতের হ্যাণ্ডকাফ আনলক করল রানা। সিটবেল্ট খুলে হ্যাঁচকা টানে মেয়েটাকে নামিয়ে নিল নিচে। পত-পত আওয়াজে পুড়ছে ওর জ্যাকেটের আস্তিন। কানে কীসের ঝনঝন আওয়াজ। এমিলির হাত থেকে খুলে নিয়ে বুচারের একহাতে হ্যাণ্ডকাফ আটকে দিল ও। ব্যস, ‘কপ্টারের সিটের সঙ্গে আটকা পড়ল কসাই। মেয়েটাকে নিয়ে ককপিটের দরজার দিকে সরল রানা। পরক্ষণে গায়ের জোরে লাথি দিল মুচড়ে যাওয়া ধাতব কপাটের ওপর। বিশ্রী ক্র্যাচ আওয়াজে খুলল ওটা। এমিলিকে কাঁধে নিয়ে বিধ্বস্ত এয়ারক্র্যাফট থেকে নেমে পড়ল রানা। ছুটে পেরোতে চাইল আগুনের তৈরি দেয়াল। পেছনে কমলা শিখা গিলে নিয়েছে ককপিটটাকে।
রানার মনে হলো চিরকাল জ্বলছে বুঝি নরকে, এমনসময় ছিটকে বেরিয়ে এল আগুনের ভেতর থেকে। এমিলিকে কাঁধে রেখে টলতে টলতে পেরোল তুষারের উঁচু এক ঢিবি। ওখানে না থেমে হেঁটে চলল অদ্ভুত এক ঘোরের ভেতর।
দশ গজ যেতে না যেতেই হঠাৎ সাদা উজ্জ্বল আলোয় ভরে গেল জঙ্গল। বিপদটা বুঝে, ধসে পড়া বুড়ো এক ওক গাছের গুঁড়ির আড়ালে তুষারমোড়া জমিতে ঝাঁপিয়ে পড়ল রানা। বুক দিয়ে ঢেকে ফেলেছে মেয়েটাকে। বিকট শব্দে বিস্ফোরিত হলো হেলিকপ্টারের ফিউয়েল ট্যাঙ্ক। কানে তালা লেগে গেল ওদের।
চারপাশে ছিটে গেল ভাঙা যন্ত্রপাতি ও সাদা আগুনের বিশাল ফুটবল। দিনের মত আলোকিত হলো আঁধার আকাশ। হেলিকপ্টার যেখানে ধসে পড়েছে, দাউ দাউ করে জ্বলছে ওদিকের প্রতিটি গাছ। ওপর থেকে ঝরঝর করে ঝরছে পোড়া, নষ্ট জিনিসপত্র।
ফুঁপিয়ে কেঁদে উঠে রানার বুকে নাক গুঁজল এমিলি।
ওই জ্বলন্ত নারকীয় পরিবেশে বেঁচে নেই বুচার, ভাবল রানা। এবার এমিলিকে পৌঁছে দেবে ওর বাবার কাছে।
তারপর যাবে স্লোভেনিয়ায়, যেখানে ছিল লিয়া।স্লোভেনিয়ার লুবিয়ানা এয়ারপোর্টে নেমে রেন্টাল কার এজেন্সি থেকে নীল একটা মার্সিডিয বেন্য ভাড়া নিয়েছে সুঠামদেহী যুবক। দীর্ঘ পথ পাড়ি দিয়ে পৌঁছে গেছে দেশের উত্তর-পশ্চিমে পাহাড়ি এলাকায়।
মেরি মেয়ার গ্রামের পুলিশ ফাঁড়িতে আধঘণ্টা বিরতির পর, সোজা খ্রিস্টান কবরস্তানের সামনে গিয়ে থামল তার নীল মার্সিডিয। ওটা থেকে নেমে পড়ল ক্লান্ত যুবক। কয়েক রাত ঘুম নেই। খুব রুক্ষ তার চেহারা। চোখে চাপা বেদনা। পরনে জিন্স, ডেনিম জ্যাকেট ও সাদা পোলো শার্ট। মাথার চুল এলোমেলো। ধীর পায়ে হেঁটে লোহার গেট পেরিয়ে নতুন এক কবরের দিকে চলল সে।
ফুরিয়ে এসেছে শীতের কুয়াশা ভরা ধূসর বিকেল। হু-হু হাওয়া বইছে নির্জন কবরস্তানের উত্তরদিক থেকে। নির্জীব, শীর্ণ গাছ থেকে খসে পড়ছে শুকনো বাদামি পাতা, হাওয়ায় ভেসে যাচ্ছে এদিক-ওদিক। দীর্ঘশ্বাস চেপে নতুন সেই কবরের সামনে গিয়ে চুপ করে বসে পড়ল যুবক।
ধীরে ধীরে পেরিয়ে গেল বেশকিছু সময়।
নতুন কবরে বুনে দেয়া সবুজ ঘাস উদাস হয়ে দেখছে যুবক। প্রতি মুহূর্তে বুকে বাড়ছে ক্রোধের ভয়ঙ্কর এক ঝোড়ো তাণ্ডব। সত্যিকার অর্থে জীবনে ভালবাসতে পেরেছে মাত্র দু’একজন নারীকে। তাদেরই একজন লিয়া। মেয়েটা দখল করে নিয়েছিল ওর হৃদয়ের মস্তবড় এক অংশ। আজ লিয়া ঘুমিয়ে আছে কবরের কফিনে, বুলেটের আঘাতে ক্ষত- বিক্ষত।
ওর মৃত্যুর পর হঠাৎ করেই যুবক যেন বুঝে গেছে, সে হারিয়ে বসেছে নিজের প্রাণের চেয়েও প্রিয় কাউকে।
হিমঠাণ্ডা হাওয়ায় কেঁপে উঠল সে। একটু পর মুখ তুলে দেখল, কখন যেন কবরের ওপাশে এসে দাঁড়িয়েছে চিরচেনা, ঘনিষ্ঠ এক বন্ধু। কী যেন ভাবছে সে।
উঠে তার সামনে গিয়ে দাঁড়াল সুঠামদেহী যুবক। পরস্পরকে নীরবে আলিঙ্গন করল দুই বন্ধু।
বুক ভেঙে এলেও কাঁদবে না ভেবেছে সুঠামদেহী যুবক। তবুও ওর চোখ বেয়ে নামল তপ্ত কয়েক ফোঁটা অশ্রু।
তার পিঠে আলতো চাপড় দিল বিসিআই বা বাংলাদেশ কাউন্টার ইন্টেলিজেন্সের চিফ অ্যাডমিনিস্ট্রেটর সোহেল আহমেদ। নিচু স্বরে বলল, ‘রানা, তুই বরং কিছু দিন বিশ্রাম নে। এ ব্যাপারে কথা বলেছি বসের সঙ্গে।’
সবুজ ঘাসে ছাওয়া লিয়ার কবর আবারও দেখল রানা। শীতল হাওয়ার চেয়েও ঠাণ্ডা গলায় বলল: ‘পলিটিশিয়ান এডি অ্যামন নিজের প্রভাব খাটিয়ে ওই দলের হর্তাকর্তাদের গ্রেফতার বলবৎ রাখতে না পারলে, দেশে ফেরার আগে কয়েক দিন ইউরোপেই থাকছি।’
‘জানি, লিয়ার বুকে তোর জন্যে ছিল গভীর ভালবাসা, বলল সোহেল, ‘আমরা হারাতে দেব না ওর স্মৃতি। আগামীকাল বিসিআই থেকে আসছে আরও ক’জন। প্রয়োজনে এক এক করে ওই দলের প্রত্যেককে আমরা পাঠিয়ে দেব নরকে তাদের সঠিক ঠিকানায়।
ঘনিয়ে এসেছে শীতের সন্ধ্যার কালো আঁধার। যে- কোনও সময়ে নীরবে বিদায় নেবে ক্লান্ত, ধূসর ম্লান আলো।
দীর্ঘশ্বাস চেপে বন্ধুর পাশে কবরস্তানের গেট লক্ষ্য করে চলল রানা। হঠাৎ পেছন থেকে করুণ হুতাশের শব্দ তুলে এল শীতল দমকা হাওয়া। রানা পরিষ্কার শুনল ফিসফিস করছে লিয়া: ‘আমাকে যেন ভুলে যেয়ো না, রানা…’
‘না, কোনদিন ভুলব না, লিয়া,’ মনে মনে বলল রানা।
***
এটা একটা সস্তা পুলিস কেস,বাজে একটা গল্প,এমন গল্প রানাকে ছোট করার শামিল।…………
বার্ন শহরের কালচে আকাশ থেকে ঝরঝর ঝরছে পেঁজা তুলার মত সাদা তুষার। আজকের দিনটা যেন কাটতেই চাইছে না। এবার একটা কিছু ঘটুক, কামনা করছে অস্থির বিক্ষোভকারীরা। রাস্তায় রাখা স্টোভের গনগনে আগুনের ধারে বসে তাদের দিকে চেয়ে আছে ডিলান অ্যাকোলা।
সকালে চেঁচামেচি-হৈ-চৈ হলেও এখন কেমন যেন দমে গেছে বিক্ষোভকারীরা। সবাই ক্লান্ত ও শীতার্ত। রাস্তার নানান জায়গায় সমবেত হয়ে আলাপ করছে নিজেদের ভেতর। অনেকের হাতে হার্বাল সিগারেট, কালো চায়ের কাপ বা ডিক্যাফ কফির ফ্লাস্ক। এরই ভেতর হতাশ হয়ে বাড়ি ফিরেছে অনেকে। তারপরও রয়ে গেছে চার শ’র বেশি বিক্ষোভকারী।
সকালে হোটেলের নিজস্ব এলাকায় ঢুকতে চেয়েছে তারা। কিন্তু বড়লোকদের কনফারেন্সে সিকিউরিটি সিস্টেম বড়ই কঠোর। উঁচু গেটের বাইরে দাঁড়িয়ে ব্যানার দুলিয়ে আদতে কোনও লাভই হয়নি। এরপর সে সুযোগও আর থাকল না। তাদেরকে দূরে সরিয়ে নিজেদের ভ্যান ও মোটর সাইকেল রাস্তায় রেখে ব্যারিকেড তৈরি করল এক শ’র বেশি পুলিশ। তারাও স্বস্তিতে নেই। ভাল করেই জানে, জনবলের দিক থেকে তারা নগণ্য।
সফেদ তুষারে ছাওয়া লনের কয়েক শ’ গজ দূরে বিশাল হোটেল। কনফারেন্স বিল্ডিঙের বাইরে দাঁড়িয়ে আছে একই মডেলের তেরোটা কালো লিমাযিন। মিনিট খানেক আগে অ্যাকোলার প্রেমিকা অ্যানা দেখেছে, হোটেলের সাইড ডোর দিয়ে বেরিয়ে এসেছে একদল ড্রাইভার। দেরি না করে নিজেদের গাড়ির ওপর থেকে ঝেড়ে ফেলেছে তুষার। ওটা দেখেই অ্যানা বুঝেছে, এবার কিছু না কিছু ঘটতে যাচ্ছে।
‘ওই যে, ওরা আসছে!’ চিৎকার করে উঠল কেউ।
নিজেদের ব্যানার অস্ত্রের মত করে তুলে হোটেলের দিকে তাক করল বিক্ষোভকারীরা। এসব ব্যানারে একই কথা লেখা: বন্ধ করো প্রাকৃতিক দুর্যোগ! বিপর্যস্ত ইউরোপকে উদ্ধার করবে এডি অ্যামন!
অ্যানার বিনকিউলার চোখে তুলে কনফারেন্স বিল্ডিঙের দিকে তাকাল ডিলান অ্যাকোলা। খুলে গেছে নিচতলার চওড়া গেট। তুষারপাতের ভেতর বেরিয়ে এল ব্যবসায়ীদের ছোট দলটি। তাদের ভেতর সবচেয়ে তরুণ বিলিয়নেয়ারের বয়স হবে অন্তত পঞ্চাশ। প্রত্যেকের পরনে দামি সুট। বয়স্কদের মাথায় হ্যাট। গুরুত্বপূর্ণ মানুষগুলোর জন্য হোটেলের পথে ছিটিয়ে দেয়া হয়েছে লবণ। এখন আর তুষারে পা পিছলে পড়বে না কেউ। বিলিয়নেয়ারদের মাথার ওপর ছাতি ধরে পাশে পাশে হাঁটছে হোটেলের স্টাফরা। এদিকে সাদা হোণ্ডা প্যান ইউরোপিয়ান মোটর সাইকেলে চেপে বসেছে একদল পুলিশ। তাদের পাশেই সাদা পোশাকে রেডিয়োতে কথা বলছে সিকিউরিটির একদল লোক।
একইসময়ে তেরোটা লিমাযিনের পেছন-দরজা খুলে দিল ড্রাইভাররা। যন্ত্রের মত যার-যার গাড়িতে উঠল তেরোজন বিলিয়নেয়ার। ধুপ্ শব্দে বন্ধ হলো পেছনের দরজা। চেহারায় শ্রদ্ধা-ভক্তি ফুটিয়ে তুলে তুষারপাতের ভেতর গাড়ির পাশে চুপ করে দাঁড়িয়ে থাকল হোটেলের স্টাফরা। কয়েক মুহূর্ত পর রওনা হলো কালো গাড়ির কনভয়। প্রাইভেট রোড ধরে নিঃশব্দে এগোচ্ছে হোটেলের উঁচু গেট লক্ষ্য করে। বিশাল গেটের ওদিকে অপেক্ষা করছে শত শত বিক্ষোভকারী। লিমাযিনের কনভয়ের সামনে সামনে চলেছে পুলিশের মোটর সাইকেল বহর। লিমাযিনগুলোর পেছনে সিকিউরিটির চারটে গাড়ি।
প্রথম লিমাযিনের পেছন-সিটে বসে আছেন ষাট বছর বয়সী এক ভদ্রলোক। পরনে অভিজাত পোশাক। তাঁর নাম লুকা ব্রুনার। তিনিই এই বিলিয়নেয়ার কমিটির প্রেসিডেন্ট এ মুহূর্তে কোলে দু’হাত রেখে শান্ত চেহারায় উত্তেজিত সাধারণ মানুষের বিক্ষোভ দেখছেন।
লুকা ব্রুনারের সিটের উল্টো দিকে বসেছে তাঁর অ্যাসিস্ট্যান্ট। বয়স বড়জোর তিরিশ। আগে ছিল আর্মিতে। চুলে ক্রু-কাট ছাঁট। পেশিবহুল দেহ। চোখে বিরক্তি ও রাগ নিয়ে দুলন্ত ব্যানার দেখছে সে। গ্লাভ্স্ পরা হাত তুলে বিক্ষোভকারীদের দেখাল। ‘সবই গাধার বাচ্চা! দেখুন, স্যর, বাঁদরের মত কেমন লাফ-ঝাঁপ দিচ্ছে! কিন্তু এসব করে ওদের লাভ কী?’
‘গণতন্ত্র বা সাম্যবাদ ওদেরকে দিয়েছে স্বাধীনতার মিথ্যা স্বপ্ন,’ নরম সুরে বললেন লুকা ব্রুনার। চেয়ে আছেন বিক্ষোভকারীদের দিকে।
লিমাযিনের কনভয় পৌঁছে যেতেই স্বয়ংক্রিয়ভাবে খুলে গেল হোটেলের চওড়া গেট। এবার সুযোগ এসেছে ভেবে কালো গাড়িগুলোকে ঘিরে ফেলতে চাইল বিক্ষোভকারীরা। শুরু হয়েছে হৈ-চৈ আর চিৎকার। এদিক-ওদিক দুলছে ব্যানার। সকালে আরও অনেক মানুষ ছিল, খেয়াল করলেন লুকা ব্রুনার। বছর দুয়েক আগেও তাঁরা এসব মিটিং ডাকলে বড়জোর হাজির হতো আট-দশজন হিপ্পি। অনায়াসেই তাদেরকে লাঠিপেটা করে বিদায় করত পুলিশ। তবে আজকাল বদলে গেছে পরিস্থিতি।
সামনের লিমাযিন ঘিরে ধরল একদল বিক্ষোভকারী তাদের ওপর চড়াও হলো পুলিশবাহিনী। হিড়হিড় করে টেনে নিয়ে তুলছে নিজেদের ভ্যানে। প্রতিবাদের মাত্রা বাড়ছে ক্রমেই। একজন তরুণের হাতের ব্যানারে লেখা: বন্ধ করো প্রাকৃতিক দুর্যোগ! বিপর্যস্ত ইউরোপকে উদ্ধার করবে এডি অ্যামন!
গাড়ির পথ রুদ্ধ হতেই তরুণের ওপর ঝাঁপিয়ে পড়ল তিনজন পুলিশ অফিসার। ঠাস্ করে গাড়ির উইণ্ডশিল্ডে লাগল ব্যানারের দণ্ড। রঙিন কিছু অক্ষর দেখা গেল কাঁচের ওদিকে।
এডি অ্যামন নামটা ইদানীং বেশি বেশি শুনছেন লুকা ব্রুনার। ওই লোকই খেপিয়ে তুলছে এইসব বেয়াড়া তরুণদেরকে। প্রকৃতি-বান্ধব সব স্টান্ট ব্যবহার করে মাত্র কয়েক বছরে শূন্য থেকে বিপুল জনপ্রিয়তা কামিয়ে নিয়েছে এই ইউরোপলিটিশিয়ান। এখন আর সামান্য হিপ্পির গোষ্ঠী নয় তার দল। আজকাল এডি অ্যামনের জন্য প্রাণ দিতে রাজি হবে এমন মানুষের অভাব নেই। বিশেষ করে মধ্যবিত্তরা ঝুঁকে পড়েছে তার প্রতি। আর সেটা অত্যন্ত বিপজ্জনক অবস্থার দিকে এগোচ্ছে ক্রমেই।
ব্যাগ থেকে একবাক্স ডিম নিল ডিলান অ্যাকোলা। সে চিরকালের নিরামিষভোজী বলে কোনও ডিম কখনও ভাঙে না। তবে এই ডিমগুলো পচে গেছে বেশ কয়েক মাস আগে। আর তাই আজ কিনে এনেছে দোকান থেকে। প্রথম লিমাযিন এগিয়ে আসতেই হাসতে হাসতে ডিমের বাক্স হাতে উঠে দাঁড়াল সে। জ্বলজ্বল করছে দামি গাড়ির হেডলাইট। লিমাযিনের পেছনের দরজা লক্ষ্য করে ছুঁড়বে বলে বাক্স থেকে একটা ডিম নিল সে। তখনই ক্যান থেকে একগাদা রঙ স্প্রে করল কেউ কালো গাড়ির জানালা বরাবর।
গাড়ির জানালায় অ্যাকোলা ডিম ছুঁড়বার আগেই সরসর করে নেমে গেল জানালার কালচে কাঁচ। বরফের মূর্তি হলো ডিলান অ্যাকোলা। এ মুহূর্তে শুনছে না শত শত মানুষের হৈ- চৈ। লিমাযিনের পেছন সিটে বসে সরীসৃপের মত শীতল চোখে তাকে দেখছেন বয়স্ক এক লোক। এমনই তাঁর শিরার ভেতর রক্ত যেন জমাট বেঁধে গেল অ্যাকোলার। হাত তুলে থমকে গিয়ে টের পেল, অবশ হয়েছে ওর বাহু। হাতের ভেতর কী যেন মুড়মুড় করে ভাঙল। পিঠ বেয়ে শিরশির করে নেমে গেল ভীষণ ঠাণ্ডা ভয়ের একটা স্রোত। আবারও উঠে আটকে গেল জানালার কাঁচ। নিঃশব্দে এগোল লিমাযিন।
নিজের হাতের দিকে তাকাল ডিলান অ্যাকোলা। আঙুল বেয়ে নামছে পচা ডিমের দুর্গন্ধময় কুসুম। একে একে তাকে পাশ কাটিয়ে গেল গাড়িগুলো। পাথরের মত দাঁড়িয়ে রইল অ্যাকোলা। তারপর আবারও শুনল বহু মানুষের প্রতিবাদের চিৎকার। তখনই মুঠো করে ওর মাথার চুল ধরল এক পুলিশ অফিসার, হ্যাঁচকা টানে ফেলে দিল রাস্তায়। বুক ও পিঠে লাগছে একের পর এক লাথি।
ওদিকে হেলান দিয়ে পেছন-সিটে বসলেন লুকা ব্রুনার। দু’পাশে মোটর সাইকেলে চেপে এগিয়ে চলেছে পুলিশের আউট রাইডার। বেজে উঠল মিস্টার ব্রুনারের ফোন। ধীরে- সুস্থে ওটা তুলে নিয়ে কানে ঠেকালেন তিনি।
‘হোটেলে যাওয়ার আগেই চলে গেছে ওই মেয়েটা,’ ওদিক থেকে জানাল এক লোক। কণ্ঠে চাপা ভীতি। ‘আমরা পৌছুতে আধঘণ্টা দেরি করে ফেলেছি, স্যর।’ তুষারে ছাওয়া টিলার দিকে চেয়ে চুপচাপ তার কথা শুনছেন বিলিয়নেয়ার লুকা ব্রুনার। ‘তবে একটা ঠিকানা পেয়েছি, স্যর। আবারও খুঁজে নেব মেয়েটাকে।’
‘ঠিকানাটা বলো।’
নোটপ্যাড নিয়ে ঠিকানা লিখলেন ব্রুনার। কাজটা শেষ হলে কোনও কথা না বলে ফোন রেখে দিলেন। কন্সোলের নির্দিষ্ট বাটনে চাপ দিতেই চালু হলো ফ্ল্যাট-স্ক্রিন টিভি। ডিভিডি অন করে পর্দায় চোখ রাখলেন তিনি।
লণ্ডনের নাম করা এক টেলিভিশন স্টুডিয়োতে বড় একটা আর্মচেয়ারে বসে আছে মেয়েটি। সরাসরি সম্প্রচার হচ্ছে জমজমাট ইন্টারভিউ। মেয়েটির মুখের প্রতিটা অভিব্যক্তি খেয়াল করছেন লুকা ব্রুনার। চকচক করছে ওর কাঁচ বসানো কাশ্মীরী ড্রেস। গলা ও কানে ঝিলিক দিচ্ছে দামি মুক্তো। দারুণ মানিয়ে গেছে মেয়েটার কুচকুচে কালো চুলের সঙ্গে।
‘দারুণ সুন্দরী, তাই না, স্যর?’ লুকা ব্রুনারের উদ্দেশে বলল তাঁর সহকারী।
স্ক্রিন থেকে চোখ না সরিয়ে বললেন বিলিয়নেয়ার, ‘সত্যিই, অপূর্ব রূপসী।’ তিনি ভিডিয়ো স্টপ করতেই কালো হলো স্ক্রিন। সহকারীকে একবার দেখে নিয়ে পাশে রাখা নোটপ্যাডে চোখ বোলালেন। ওপরের পৃষ্ঠা ছিঁড়ে ওটা ধরিয়ে দিলেন সহকারী যুবকের হাতে। নিচু গলায় বললেন, ‘উপযুক্ত ব্যবস্থা নাও, মাইক।’সরু পথে মানুষ বা গাড়ির আনাগোনা নেই। স্কয়্যারে পৌঁছে ট্যাক্সি থেকে নেমে পড়ল লিয়া ও রানা। ছোট এক দোকান থেকে কিনল দু’তিন দিন চলার মত খাবার। লিয়া ফোন দিল স্থানীয় এক ট্যাক্সি সার্ভিস এজেন্সিতে। ফলে মিনিট দশেক পর হচিন্সটন হলে ওদেরকে পৌছে দিতে হাজির হলো তোবড়ানো এক সবুজ ট্যাক্সি।
বরফে ছাওয়া শীতার্ত ওক ও উইলো গাছের মাঝ দিয়ে গেছে আঁকাবাঁকা দীর্ঘ পথ। অক্সফোর্ডশায়ারে জন্স গ্রামের আকাশে নেমেছে সন্ধ্যার কালো আঁধার। চারপাশে বিশাল এলাকা নিয়ে মাঝে হচিন্সটন হলের কাউন্টি হাউস। একটু আগে আকাশে উঁকি দেয়া চাঁদের রুপালি আলোয় রানা দেখল, বাড়িটার ফ্যাকাসে ধূসর দেয়াল, উঁচু চিমনি এবং চকচকে ছাত। এ মুহূর্তে আলো নেই কোনও জানালায়। একটু দূরের গাছ থেকে হু-উ হু-উ শব্দে হুতাশ করে উঠল একটা পেঁচা।
ড্রাইভারের পাওনা বুঝিয়ে দিয়ে ট্যাক্সি থেকে নেমে পড়ল ওরা। বাড়ির সদর দরজা ভারী ওক কাঠের তৈরি। পাশের পাথুরে দেয়ালে ইলেকট্রনিক প্যানেল। ওখানে লিয়া কয়েকটা নম্বর টিপে দিতেই ডিসআর্ম হলো অ্যালার্ম সিস্টেম। বাড়ির ভেতরে ঢুকে বাতি জ্বেলে নিল ওরা।
‘চমৎকার বাড়ি,’ ফাঁকা এন্ট্রান্স হলে গমগম করে উঠল রানার কণ্ঠ। প্রশংসার চোখে দেখছে কারুকাজ করা কাঠের প্যানেলিং ও চওড়া সিঁড়ি।
এখন তো কিছুই নেই। তবে সব কাজ শেষ হলে তখন সত্যিই ভাল লাগবে দেখতে।’ একবার শিউরে উঠে হাসল লিয়া। ‘ভেতরটা বেশ ঠাণ্ডা! এই বাড়ির মতই বয়লারটাও অনেক পুরনো। শুনেছি তেমন কাজও করে না।
‘তাতে সমস্যা নেই,’ বলল রানা, ‘আগুন জ্বেলে নিলে কিছুক্ষণের ভেতর স্বাভাবিক হয়ে উঠবে তাপমাত্রা।
‘তুমি সঙ্গে এলে সেজন্যে অনেক ধন্যবাদ, রানা।’
লিয়ার পিছু নিয়ে মস্ত কিচেনে পা রাখল রানা। পাইনের বড় টেবিলের ওপর নামিয়ে রাখল প্লাস্টিকের শপিং ব্যাগ। প্রথম সুযোগে পরীক্ষা করে দেখল কিচেনের দরজা। ঠিকভাবেই কাজ করছে পুরনো আমলের তালা। কয়েকটা ড্রয়ার টেনে দেখার পর দরকারি জিনিসটা পেয়ে গেল রানা। লিয়ার অগোচরে চট্ করে ওর জ্যাকেটের ভেতরে চলে গেল করাতের মত ফলাওয়ালা ছুরিটা।
‘এবার বাইরে থেকে জ্বালানি কাঠ আনতে হবে,’ বলল রানা। ‘একটু দেখেও আসব চারপাশটা। আমি বেরিয়ে গেলে ভেতর থেকে দরজায় তালা মেরে দেবে তুমি।’
‘কিন্তু…’
‘দুশ্চিন্তা কোরো না।’
তর্কে না গিয়ে রানা বেরিয়ে যেতেই চাবি ঘুরিয়ে তালা লাগিয়ে দিল লিয়া। শুনতে পেল করিডোরে দূর থেকে দূরে চলে যাচ্ছে রানার পদশব্দ।
গ্রামের দোকান থেকে কেনা ওয়াইনের বোতলের ছিপি খুলল লিয়া। ওয়াক-ইন প্যান্ট্রিতে ঢুকে সংগ্রহ করল দুটো গ্লাস। আবার কিচেনে ফিরে এসে দেয়াল থেকে ঝুলন্ত ভারী লোহার ফ্রাইপ্যান নিয়ে চাপিয়ে দিল গ্যাসের চুলার ওপর। শপিং ব্যাগ থেকে ডিম নেয়ার সময় আনমনে হাসল। কেমন অদ্ভুত লাগছে ওর। এত দিন পর আবারও ওর পাশে মাসুদ রানা! পাগলের মত ভালবেসেছিল ও এই অদ্ভুত মানুষটাকে। খুশিমনেই দূরে ছুঁড়ে ফেলত নিজের উজ্জ্বল ক্যারিয়ার। কিন্তু শেষে মিলন হলো না ওদের। সবই আসলে কপালের লিখন। নইলে আজ হয়তো রানার সঙ্গে ছোট্ট কোন কিচেনে বসে গল্প করত ও। সর্বক্ষণ ওকে ব্যস্ত করে রাখত দুটো কি তিনটে বাচ্চা। ওদের ভেতর শৈশবের রানাকে দেখত সকৌতুকে। বুক চিরে চাপা দীর্ঘশ্বাস বেরিয়ে এল লিয়ার।
‘তুই ওকে খুব পছন্দ করিস, তা-ই না?’ একবার বলেছিল ওর ভাই অ্যালেক, ‘কিন্তু মনে রাখিস, রানা যেমন ধরনের মানুষ, তুই হয়তো কোনদিনই সুখী হবি না।’
বোধহয় অ্যালেকের কথাই ঠিক। তখন ওর কাঁচা বয়স। রানাও সবে মাত্র যুবক হয়ে উঠেছে। কী মিষ্টি করেই না হাসত! আর চোখদুটোর কুচকুচে কালো মণিতে খেলা করত অদ্ভুত এক মায়া। আগে কখনও কারও চোখে এমন দুর্বার আকর্ষণ দেখেনি লিয়া। আজ সবই রূপকথার মত লাগছে ওর কাছে। প্রথম দর্শনে পড়ে গিয়েছিল রানার প্রেমে। আর ওটাই ছিল ওর শেষ প্রেম। ওদের দু’জনের পরিচয়ের পর তিনটে মাস কীভাবে উড়ে পার হয়ে গিয়েছিল, নিজেও বুঝতে পারেনি লিয়া। শেষবার যখন দেখা হলো, দ্বিতীয়বারের মত ওর ঠোঁটে চুমু এঁকে দিয়েছিল রানা। কথা ছিল, পরদিন বিয়ে করবে ওরা। অথচ… তারপর কোথায় যেন হারিয়ে গেল মানুষটা!
ভাবতে গেলে অবাক লাগে, এরপর কেটে গেছে দীর্ঘ ছয়টা বছর!
কে জানে, কতটা বদলে গেছে রানা?
আগের চেয়ে শুকিয়ে গেছে ওর মুখ। ঠোঁটের কোণে দুষ্টুমি-হাসিটা সবসময় থাকত, আজ আর তা নেই। বরাবরের মতই সুঠামদেহী হলেও ক্ষিপ্র চিতার মত হয়েছে ওর চলার গতি। আগে এমন দৃঢ়পায়ে হাঁটত না। চোখের দৃষ্টি বদলে গেছে। কথা বলে কম: টু দ্য পয়েন্ট।
থাক না রানার কথা, দীর্ঘশ্বাস ফেলে ভাবল লিয়া।
অ্যালেক একদিন বলেছিল, দুনিয়ার নানান প্রান্তে ভয়ঙ্কর সব অপারেশনে জড়িয়ে গেছে রানা। একদম পাল্টে গেছে। কাজেই ওর উচিত রানার কথা ভুলে যাওয়া। বিষাদময় অতীত নিয়ে ভাবতে চাইছে না লিয়া। নিজেকে ব্যস্ত করে তুলল রাতের খাবার তৈরির কাজে।
.
স্টাডিরুমে ফায়ারপ্লেসের সামনে কার্পেটে বসেছে লিয়া ও রানা। এই ঘরটা মস্তবড় বাড়ির অন্যসব ঘরের চেয়ে আকারে ছোট। রানা কিছুক্ষণ আগে ফায়ারপ্লেসে আগুন জ্বেলে দেয়ার পর গরম হয়ে উঠেছে স্টাডিরুম। আগুনের দাউ দাউ কমলা শিখার প্রতিচ্ছবি পড়ছে চকচকে ওক কাঠের প্যানেলে। ঘরের চার কোনায় মৃদু দুলছে অদ্ভুত সব ছায়া। একদিকে কয়েকটা প্যাকিং কেস, কার্ডবোর্ডের বাক্স, খোলা হয়নি এখনও।
‘ভাজা ডিমের স্যাণ্ডউইচ আর কমদামি ওয়াইন,’ হাসল লিয়া। ‘আমিও হয়ে গেছি তোমারই মত সৈনিক!’
চুপ করে থাকল রানা।
স্যাণ্ডউইচে কামড় দেয়ার ফাঁকে ওয়াইনের বোতল হাত বদল করছে ওরা। মিনিট পাঁচেক পর আধখালি হলো বোতলটা। অ্যালকোহলের কল্যাণে মনের অস্বস্তি কমে গেছে লিয়ার। খাবার শেষ করে লালচে আগুনের নৃত্যরত শিখার দিকে চেয়ে নীরবে বসে থাকল ওরা।
আগুনের আভায় লিয়াকে দেখছে রানা। মনে পড়ছে শেষবার কবে বসেছে ওর পাশে। বেশ কয়েক বছর আগের কথা। কঠিন এক ট্রেইনিঙের ফাঁকে ছুটি পেয়ে মধ্য ওয়েল্‌স্-এ অ্যালেক ও লিয়ার বাবা গ্যারি বেকারের বাড়িতে জড় হয়েছিল ওরা। বাড়িটা ছিল অনেক পুরনো। হারিয়ে বসেছিল আগের আভিজাত্য। অযত্নে উঠানে জন্মেছিল ঝোপঝাড়। লিয়ার বাবা ছিলেন পিয়ানো মেরামতকারী এক প্রতিষ্ঠানের মালিক। তবে সময়টা ভাল যাচ্ছিল না তাঁর। মাত্র সাতান্ন বছর বয়সে বুড়িয়ে গিয়েছিলেন। পেকে গিয়েছিল চুল-দাড়ি। অতিরিক্ত পর্ট গিলতেন বলে দুই গাল লালচে দেখাত। বিষাদে ছাওয়া চোখে কী যেন হারিয়ে ফেলার অব্যক্ত যন্ত্রণা। আসলে কোনদিন মেনে নিতে পারেননি কোলন ক্যান্সারে প্রাণপ্রিয় স্ত্রীর অকাল মৃত্যুটাকে।
রানার সম্পর্কে সবকিছু জানবেন বলে স্টাডিরুমে ডেকে নেন তিনি অ্যালেককে। নিচতলায় বসে ছিল রানা ও লিয়া। বাইরে ঝুম বৃষ্টি। জানালার কাঁচ বেয়ে নামছে অবিশ্রান্ত জলের ধারা। ফায়ারপ্লেসে দাউ দাউ আগুনের লাল শিখা। কয়েক ঘণ্টা পাশাপাশি বসে গল্প করেছিল ওরা। সেদিনই প্রথমবারের মত লিয়ার ঠোঁটে চুমু দিয়েছিল ও। এবং তারপর, দ্বিতীয়বার…
বুক চিরে দীর্ঘশ্বাস বেরিয়ে এল রানার। চট্ করে ফিরল বাস্তবে। আগুনের কম্পিত আলোয় দেখল লিয়ার ফর্সা গাল। গত ক’বছরে অঢেল সুনাম পেলেও বোধহয় একটুও বদলে যায়নি মেয়েটা।
‘কী ভাবছ?’ মৃদু কণ্ঠে জানতে চাইল রানা।
আগুনের দিক থেকে ওর দিকে ফিরল লিয়া। ‘ভাবছি তোমার কথাই।’
‘আমি তো অতি সামান্য মানুষ; দুনিয়া কাঁপানো, নাম করা কোনও গুণী শিল্পী নই।’
‘নিশ্চয়ই বিয়ে করেছ? মেয়েরা তো সবসময় পছন্দ করত তোমাকে।’ সরাসরি রানার চোখে তাকাল লিয়া।
এবার কিছু না কিছু বলতে হবে বুঝতে পেরে সোজাসাপ্টা জানাল রানা, ‘না, লিয়া। বিয়েটা করা আর হয়ে ওঠেনি।’
‘তা হলে আগের মতই রয়ে গেছ: যেদিকে মন, সেদিকে গমন? স্বাধীন, স্বেচ্ছাচারী?’
তিক্ততার তীর নীরবে হজম করল রানা। কিছুক্ষণ পর বলল, ‘এ-ই বোধহয় ভাল হয়েছে, লিয়া।’
‘অথচ আমি তোমাকে সত্যিই ভালবেসেছিলাম,’ অস্ফুট স্বরে বলল লিয়া।
‘আমিও,’ ওকে দেখল রানা।
আগুনের দিকে ফিরল লিয়া। ‘সত্যিই কি তাই?’
‘আমার প্রাণের চেয়েও অনেক বেশি।‘
‘কিন্তু সবসময় তোমার কাছে চাকরিই ছিল একনম্বরে।‘
‘তুমি তো জানতে, আমার চাকরি দেশের নিরাপত্তার সঙ্গে জড়িত, ওই দায় কখনও এড়ানো যায়?’
‘অ্যালেক ঠিকই বলেছিল, আজও সেই চাকরিই তোমার জীবনের সবকিছু।’
নীরবে মাথা দোলাল রানা।
‘সেদিন অপেরায় ছিল আমার প্রথম শো,’ ফিসফিস করল লিয়া। ‘খুব খুশি হয়ে ভেবেছিলাম শ্রোতাদের ভেতর না থাকলেও ঠিক সময়ে তুমি পৌঁছে যাবে।’
চুপ করে আছে রানা।
‘তুমি বুঝতেও চাওনি যে ভেঙে দিচ্ছ আমার বুকটা,’ নিচু গলায় বলল লিয়া।
‘যেদিন আমাদের বিয়ে হওয়ার কথা, তার আগের রাতে এল জরুরি তলব—তক্ষুণি ফিরতে হবে,’ বলল রানা। ‘তবে প্রথম সুযোগে তোমাকে ফোন করেছি। একবার নয়, বহুবার। কিন্তু তুমি আমার কল রিসিভ করোনি। মেসেজ দিয়েছি, জবাব দাওনি। তারপর সব বিস্তারিত জানিয়ে ই-মেইল করেছি। বহুবার। সেগুলো তো তুমি পেয়েছিলে, তা-ই না?’
একটু থমকে গিয়ে চট্ করে রানার দিকে তাকাল লিয়া। ‘তোমার কল রিসিভ করার কোনও যুক্তি ছিল না। এত অপমানিত হয়েছি যে খুলে দেখিনি মেসেজ। কোনদিন ভুলব না, কথা দিয়েও তুমি আসোনি। নিজেকে অসহায়, বঞ্চিত, প্রতারিত মনে হয়েছিল সেদিন। বান্ধবীদের কাছে খুব ছোট হয়েছিলাম। ভাবতেও পারিনি, বিয়ের প্রতিশ্রুতি দিয়ে উধাও হবে আমার নায়ক। আমার ধারণা, বানিয়ে বলছ এখন; তুমি আসলে ই-মেইল করোইনি। করে থাকলে রাগ কমলে নিশ্চয়ই খুলে দেখতাম তোমার কৈফিয়ত।’
‘তখন হু-হু করে বাড়ছে তোমার ব্যস্ততা,’ নরম কণ্ঠে বলল রানা। ‘তাই কি আমার মেইল চোখে পড়েনি তোমার? এতগুলো চিঠি লিখলাম… একটাও পাওনি?’
‘কই, না!’
‘আর কারও অ্যাকসেস ছিল তোমার কমপিউটারে?’
পলকের জন্যে লিয়ার চোখে ফুটল দিশেহারা একটা ভাব। বলল, ‘অ্যালেক দেখত। তুমি ভাবছ ও মুছে দিয়েছে ওসব?’
‘আমি কিছুই ভাবছি না। আন্দাজ করতেও চাই না।’
রানার কথাটা কাঁপিয়ে দিয়েছে লিয়াকে। ও জানে, মিথ্যে বলার মানুষ রানা নয়। ফ্যাকাসে হয়ে গেছে ওর মুখ। বিষণ্ণ চোখে চেয়ে রইল পেলব হাতের ফর্সা, সুগঠিত আঙুলের লাল নেইল পলিশের দিকে। আজ বারবার ভেবেছে, ওর জীবনটা কেমন হতো রানা ওকে বিয়ে করলে! আর এখন এস শুনছে? অ্যালেক রানার পাঠানো ই-মেইল গোপন না করলে হয়তো সত্যিই বদলে যেত ওর জীবন!
‘ভাবতেও পারিনি আমারই আপন ভাই তোমার আর আমার মাঝে দেয়াল হয়ে দাঁড়াবে,’ আগুনের লাল শিখার দিকে তাকাল লিয়া। রানা আর ওর প্রতি চরম অন্যায় করেছে অ্যালেক। তবে আজ আর কোনও জবাবদিহি করতে পারবে না সে। লিয়া আর কখনও তাকে বলতে পারবে না, ‘ভাইয়া, আমরা কী অন্যায় করেছিলাম যে তুমি এমন নিষ্ঠুর কাজটা করলে!’
চুপচাপ গনগনে আগুনের দিকে চেয়ে আছে ওরা। কারও কিছু বলার নেই। চিমনির দিকে ছিটকে উঠছে লাল সব স্ফুলিঙ্গ।
বেশ অনেকক্ষণ পর বলল লিয়া, ‘অ্যালেকের কথা মনে পড়ছে। অনেক বড় ছিল ওর মন। ও কেন এরকম একটা কাজ করতে গেল…’
‘কারণটা জানি না, তবে আঁচ করতে পারি,’ বলল রানা। ‘অ্যালেক ধরে নিয়েছিল, আমরা দু’জন আসলে আলাদা দুই জগতের মানুষ। বিয়ে হলে সেটা শেষ হতো বিচ্ছেদের মাধ্যমে। তাই চায়নি আমার কৈফিয়ত তোমাকে নরম করে ফেলুক। অথচ আমার সঙ্গে ওর বন্ধুত্ব ছিল অটুট।’
‘সুযোগ পেলেই তোমার প্রশংসায় পঞ্চমুখ হতো ও।’
‘আমিও ওকে খুব পছন্দ করতাম,’ বলল রানা। ‘এত কম বয়সে চলে যাবে, ভাবতে পারিনি।’
‘ও বলেছে, তুমি নাকি হয়ে উঠেছ দুনিয়ার সেরা যোদ্ধা।’
হাসল রানা। তারপর প্রসঙ্গ বদলে হঠাৎই প্রশ্ন করল, ‘আচ্ছা, কেন ওই লেকে গিয়েছিল অ্যালেক বলতে পারো?’
‘কারও জানা নেই,’ বলল লিয়া, ‘সেরাতে ওর সঙ্গে যে মেয়েটা ছিল, সে বলেছে: বরফ ভেঙে পানিতে তলিয়ে যায়।’
‘ওই মেয়ে আসলে কে?’
‘নাম মেরি বার্নলে। গত বছর অস্ট্রিয়ায় সুইট্যারল্যাণ্ডের যে রাষ্ট্রদূত ছিলেন, তাঁর স্ত্রী সে। অ্যালেককে জড়িয়ে মেয়েটার নামে ছড়িয়ে পড়েছিল বিশ্রী বদনাম। অবশ্য রাজনৈতিকভাবে চাপা দেয়া হয় পুলিশি ফাইল। সাধারণ মানুষ আর জানতে পারেনি কী ধরনের তদন্ত করা হয়েছে।’
‘আমাকে কি খুলে বলবে, আসলে কী হয়েছিল?’ বলল রানা।
‘বেশি কিছু তো নিজেই জানি না। তবে সেদিন অ্যালেক ছিল ভিআইপিদের এক পার্টিতে। জানি না ওখানে কারা ছিল। ওর ওই দুর্ঘটনা অন্য কেউ দেখে থাকলেও মুখ খোলেনি।’
‘ভিআইপি?’ বলল রানা। ‘যতটা চিনতাম অ্যালেককে, ও তো ওই ধরনের পার্টিতে যাওয়ার মত মানুষ ছিল না।
‘সেরাতে লেকের ধারে গিয়েছিল মেয়েটাকে নিয়ে। পুলিশি জেরার সময় মেরি বার্নলে বলেছিল, তাকে পাওয়ার জন্যে হন্যে হয়ে ওঠে অ্যালেক। পার্টিতে আসতে দেরি করছিলেন তার স্বামী। তখন একটু বেশি শ্যাম্পেন খেয়ে ফেলে সে। তার সঙ্গে তাল মিলিয়ে গিলছিল আমার ভাইও।’
‘একটু বেশিই খেত,’ স্বীকার করল রানা।
‘একইসঙ্গে নেচেছে ওরা। একইসঙ্গে ড্রিঙ্ক করেছে। তবে আমার ভাইয়ের মত অত মাতাল ছিল না ওই মেয়ে। দূরে কোথাও গিয়ে ঘনিষ্ঠভাবে সময় কাটাতে চাইল ওরা। মেরি বার্নলে পুলিশকে পরে বলেছে, আমার ভাই বারবার চেয়েছিল ভাল কোন হোটেলের রুম নেবে।’
‘বড়লোকদের পার্টি, অনায়াসেই নির্জন কোন বেডরুম ওরা ব্যবহার করতে পারত।
‘তা করেনি।’
‘মাতাল অবস্থায় গাড়ি ড্রাইভ করা অ্যালেকের স্বভাবের সঙ্গে একেবারেই মেলে না,’ বলল রানা।
‘আমারও তাই ধারণা,’ বলল লিয়া, ‘কিন্তু হোটেলের দিকে যাওয়ার সময় গাড়ি অ্যাক্সিডেন্ট করে। আমি নিজে দেখেছি ওই গাড়ির সামনের দিক মুচড়ে গিয়েছিল।’
‘ওর সেই ইয়ারিস হ্যাচব্যাক গাড়ি?’
‘সরাসরি কোথাও গুঁতো দিয়েছিল। দেয়াল বা গাছে।’
‘মাতাল হয়ে ভাঙা গাড়ি নিয়ে হোটেলে গেলে সাক্ষীর অভাব থাকত না,’ বলল রানা।
মাথা নাড়ল লিয়া। ‘ওরা হোটেলে যায়নি। তার আগেই ঠিক করেছিল পথের ধারে আড়ালে কোথাও থামবে।’
‘ওই লেকের তীরে?’
মৃদু নড করল লিয়া। ‘তখনই দুর্ঘটনা ঘটে। মেয়েটার কথা যদি সত্য হয়, আমার ভাই বরফে স্কেট করছিল তখন।’
‘অ্যালেকের চরিত্রের সঙ্গে এসব একটুও মিলছে না।’
‘আমিও অবাক হয়েছি,’ বলল লিয়া। ‘তবে মেরি বার্নলের কথা ঠিক হলে, মাতাল হয়ে অ্যালেক চলে গিয়েছিল বরফে ঢাকা লেকের বেশ ভেতরে। মেয়েটার প্রথমে মনে হয়েছিল খুব মজা হচ্ছে। তবে একটু পর বিরক্ত হয়ে ফিরে যায় গাড়িতে। ঘুমিয়ে পড়ে পেছনের সিটে।’
‘তার মানে মাতাল হয়ে চেতনা হারিয়েছে,’ বলল রানা। ‘তবে সে তুলনায় অনেক কিছুই মনে রেখেছে সে।’
‘তার বলা কথাগুলোই শুধু জানি। আর কোনও সাক্ষী তো ছিল না।’
‘দু’জন ঘনিষ্ঠ সময় কাটাবার পর স্কেট করতে গিয়ে ওই লেকে নেমেছে অ্যালেক?’
‘মেয়েটা বলেছে দৈহিক কিছু ওদের ভেতর ঘটেনি।’
‘তার মানে, হোটেলে যাওয়ার ধৈর্য ছিল না অ্যালেকের, অথচ সেক্স ভুলে চলে গেল লেকের বুকে স্কেট করতে?’
‘এটা আমারও অস্বাভাবিক লেগেছে,’ বলল লিয়া। ‘এমন তো হওয়ার কথা নয়। তবে মাতাল হয়ে গেলে…’
মাথা নাড়ল রানা। ‘ঠিক আছে, আর বাধা দেব না, তুমি পুরো কাহিনী শেষ করো।’
‘ভীষণ শীতে ঘুম ভাঙল মেরি বার্নলের। পুলিশকে পরে বলেছে, গাড়ির ভেতর ঘুমিয়ে পড়েছিল আধঘণ্টার জন্যে। তারপর ঘুম ভাঙলে বুঝল আশপাশে কেউ নেই। লেক থেকে ফেরত আসেনি আমার ভাই। তবে লেকের বরফের মেঝেতে ছিল গোল একটা গর্ত।’
লোহার পোকার দিয়ে চ্যালা কাঠ ফায়ারপ্লেসের আগুনে গুঁজল রানা। ভাবছে: অ্যালেক প্রশিক্ষিত সৈনিক, তার তো এভাবে বোকার মত ঝুঁকি নেয়ার কথা নয়!
‘অস্ট্রিয়ায় আসলে কী করছিল অ্যালেক?’ জানতে চাইল রানা।
‘একটা বই লিখবে বলে রিসার্চ করছিল।’
মেঝেতে পোকার রেখে লিয়ার দিকে তাকাল রানা। ‘কী ধরনের বই লিখতে চেয়েছিল?’
‘মোযার্টের ওপর।’
‘বায়োগ্রাফি বা ওই ধরনের কিছু?’
‘মোযার্টের জীবনের কাহিনী তো হাজারটা লেখা হয়েছে,’ বলল লিয়া। ‘অ্যালেক চেয়েছিল মোয়ার্টের মৃত্যু-রহস্যের ওপর রিসার্চ করে একটা বই তৈরি করবে।’
‘অদ্ভুত সাবজেক্ট।’
‘এ বিষয়ে আর কেউ কিছু লিখেছে বলে জানা নেই আমার,’ বলল লিয়া। ‘ওই কাজে মন ঢেলে দিয়েছিল অ্যালেক। নিয়মিত জানাত কেমন চলছে ওর রিসার্চ। আসলে ওর সব খরচ আমিই চালিয়ে নিতাম। তাই সবই শেয়ার করত। আমার হাতে সময় কম বলে ওসব নোট কখনও পড়ে দেখিনি। আর… ওই দুর্ঘটনার পর ইচ্ছে হয়নি সেসব কাগজ ঘেঁটে দেখি। যে-রাতে মারা গেল, তার আগে আমাকে কী যেন পাঠিয়েছিল। কিন্তু মন খারাপ হবে বলে ওটা আর কখনও খুলে দেখিনি।’ মেঝে থেকে ওয়াইনের বোতল তুলে ছোট্ট চুমুক দিল লিয়া। ‘অবশ্য গত কয়েক মাস ধরে ভাবছি, ওর রিসার্চের বাকি অংশটা আমারই লিখে শেষ করা উচিত।’
‘তার মানে ওর লিখতে শুরু করা বইটা তুমি নিজে লিখে শেষ করতে চাইছ?’
‘ওর স্মৃতিরক্ষা করতে চাইলে সেটা করাই ভাল,’ ত তুলে একটু দূরের কয়েকটা কার্ডবোর্ড বাক্স দেখাল লিয়া। ‘মণ্টি কার্লো থেকে সব নোট এনেছি। ওগুলোর ভেতরেই আছে।’ রানার দিকে চেয়ে মৃদু হাসল লিয়া। ‘তুমি কি আমাকে পাগল ভাবছ?’
‘বইটা লিখে শেষ করতে চাও, সেজন্যে? না। আমার বরং মনে হচ্ছে ভাল সিদ্ধান্ত নিয়েছ। তবে খাটতে হবে অনেক!’
‘তা ঠিক, আমি গায়িকা; লেখিকা তো নই,’ বলল লিয়া 1 ‘তবু মনে হচ্ছে শেষ করতে পারব কাজটা। তাতে নিজেরও ভাল লাগবে। মনে হবে অ্যালেকের জন্যে কিছু অন্তত করতে পেরেছি।’
মেঝে থেকে ওয়াইনের বোতলটা তুলে গলায় লালচে তরল ঢালল রানা। ভাবছে, কিচেন থেকে আনবে আরেকটা বোতল? পরক্ষণে দূর করে দিল ভাবনাটা। নিচু গলায় বলল, ‘আমি ভেবেছিলাম সবাই জানে কীভাবে মারা গেছেন মোযার্ট।’
‘প্রতিযোগী সুরকার বিষ খাইয়ে মেরে ফেলেছেন তাঁকে?’ হাসল লিয়া। ‘ওটা তো পুরনো থিয়োরি। আজকাল ওটা বলে না কেউ।’
‘অ্যালেক তা হলে ওই বিষয়ে কী ভেবেছিল?’
‘খুন হন মোযার্ট। তবে ওর থিয়োরি অন্যরকম। আর সেজন্যেই ওর বইটা হবে একেবারেই আলাদা।’
‘খুন? মোযার্টকে খুন করল কে?’
‘আমার মনে হয় অ্যালেক ভাবত তাঁকে খুন করেছে ফ্রিম্যাসনরা।’
এক পায়ের প্যান্ট গুটিয়ে ঘুরে বেড়ানো একদল লোক কী কারণে খুন করবে মোযার্টকে?’
গম্ভীর হয়ে গেল লিয়া। ‘অ্যালেক কিন্তু সত্যিই ভাবত, ওরাই খুন করেছে।’
‘কিন্তু ফ্রিম্যাসনরা খুন করবে কেন?’
‘মোযার্ট খুন হন দ্য ম্যাজিক ফ্রুটের কারণে।’
‘অপেরার ওই পালার কথা আগেও বলেছ। তা হলে অ্যালেক ভাবত, ওটার সঙ্গে সম্পর্ক আছে মোযার্টের খুনের? কিন্তু প্রমাণ কোথায়?’
‘ম্যাসনিক সিম্বলে ভরা দ্য ম্যাজিক ফুট,’ ধৈর্যের সঙ্গে বলল লিয়া, ম্যাসনরা প্রতিজ্ঞা করেছিল ওগুলো গোপন রাখবে।’
‘আর ওসব জানতেন মোযার্ট?’
‘হ্যাঁ, জানতেন, কারণ তিনি নিজেও ফ্রিম্যাসন ছিলেন।’
‘জানতাম না। কিন্তু তাতে কী? বেশি বকবক করেছিলেন বলে খুন হন তিনি?’
‘অ্যালেকের তা-ই ধারণা। আমি অবশ্য এ-ব্যাপারে প্রায় তেমন কিছুই জানি না।’
‘বইটা তুমি লিখে প্রকাশ করার পর পড়ে নেব,’ হাসল রানা। ‘তবে এসব তথ্য কোথা থেকে পেল অ্যালেক?’
‘বাবার সেই আবিষ্কারের পর,’ বলল লিয়া। ‘মনে নেই ওটার কথা?’
মাথা দোলাল রানা। মনে আছে। ‘ওই চিঠি?’
‘রিসার্চ শুরু করার সময় ওটাই ছিল প্রথম সূত্র,’ বলল লিয়া। ‘ওটার কারণেই বইয়ের নাম অ্যালেক দিয়েছিল: দ্য মোযার্ট’স ডকুমেন্ট।’
রানা কিছু বলার আগেই বেজে উঠল মোবাইল ফোন। পকেট থেকে ওটা নিয়ে কল রিসিভ করল লিয়া। ‘এমিলিয়া বেকার বলছি।’
ওদিক থেকে পুরুষকণ্ঠ শুনল রানা। মন দিয়ে কথা শুনছে লিয়া। কুঁচকে গেল ভুরু। কয়েক মুহূর্ত পর বলল, ‘আমি এখন দ্য নেড হোটেলে নেই।’ ওদিকের বক্তব্য শুনে জানাল, ‘আমি আছি আমার কাউন্টি হাউস হচিন্সটন হলে। …আপনি কি আরও কিছু বলবেন?’
লোকটার কথা শুনতে পাচ্ছে না বলে লিয়ার মুখের দিকে তাকাল রানা।
বিস্ফারিত হলো লিয়ার দু’চোখ। ‘মাই গড! পুরো ফ্ল্যাট?’ কি থেকে কী যেন বলছে লোকটা। চিন্তার ছাপ পড়ল লিয়ার চেহারায়। ‘ওগুলো চুরি হয়নি? …না…. বুঝতে পেরেছি।’ আবারও শুনছে মন দিয়ে। আনমনে এলোমেলো করল মাথার চুল। নিচু গলায় বলল, ‘ঠিক আছে, বুঝতে পেরেছি। জী, আমাকে জানিয়ে দেয়ার জন্যে অসংখ্য ধন্যবাদ।’
ফোন রেখে বড় করে শ্বাস ফেলল লিয়া। বিড়বিড় করে বলল, ‘সর্বনাশ!’
‘কী হয়েছে?’ জানতে চাইল রানা।
‘পুলিশের ফোন। লণ্ডনে আমার ফ্ল্যাটে ঢুকে কারা যেন, সবকিছু তচনচ করেছে!আজ খুব ঠাণ্ডা পড়েছে। মুখ ভারী করেছে ভিয়েনার কালচে আকাশ। যে-কোনও সময়ে ঝরঝর করে শুরু হয়ে যাবে তুষারপাত। পুরনো গ্রেটকোটের গলার বোতাম আটকে নিল ডিটেকটিভ সার্জেন্ট লুদভিগ কেইলম্যান।
একবার কাউকে দেখলে তার চেহারাটা কখনও ভোলে না সে, তাই ব্যস্ত স্কয়্যারের ভিড়ে চেনা মেয়েটাকে দেখেই পিছু নিয়েছে।
একদল টুরিস্টের ভেতর দিয়ে হনহন করে হেঁটে চলেছে মেয়েটা। পরনে নেভি-ব্লু কেইপ, সঙ্গে ম্যাচ করা বেরেই। দুটোই দামি ও অভিজাত। টার্গেটের তিরিশ গজ পেছনে থাকল ডিটেকটিভ সার্জেন্ট কেইলম্যান। সামনের একটা টি- রুমে ঢুকে পড়ল মেয়েটা।
দোকানটা পাশ কাটাবার সময় কাঁচের দেয়ালের ওদিকে চোখ বোলাল ডিটেকটিভ সার্জেন্ট। ধনীদের জন্যে রুচিশীলভাবে সাজানো টি-রুম। ভিয়েনায় এ ধরনের রেস্তোরাঁর অভাব নেই—যে-কারও মনে হবে যেন অতিরিক্ত কারুকাজ করা একটা ওয়েডিং কেক। এ ধরনের অতিরিক্ত আভিজাত্য দেখলে গা জ্বলে সাদামাঠা মানুষ কেইলম্যানের।
দূরের কোণে চেয়ার টেনে বসেছে যুবতী, হাতের পাশেই নীল কেইপ। হ্যাণ্ডব্যাগ থেকে চকচকে পেপারব্যাক বইটা নিয়ে মন দিল ওটার দিকে। কয়েক মুহূর্ত অপেক্ষা করে টি- রুমে ঢুকল সার্জেন্ট। মেয়েটাকে পরিষ্কার দেখবে এমন একটা টেবিল বেছে নিয়ে বসল। গ্রেটকোটের পকেট থেকে নিউজ পেপার বের করে মেলে ধরল নাকের কাছে। গোপনে চোখ রেখেছে মেয়েটার ওপর। তার গোল মার্বেলের টেবিলটা বড় বেশি ছোট। ভারী ওজনের চাপ সামলাতে গিয়ে মচমচ আওয়াজ তুলছে হালকা চেয়ার। চারপাশের সব ঝকঝকে, তকতকে।
একবছর আগে অ্যালেক বেকারের লাশ লেক থেকে উদ্ধার করা হলে মেরি বার্নলেকে জিজ্ঞাসাবাদের সময় ডিটেকটিভ সার্জেন্ট কেইলম্যান ছিল অফিসার ইন চার্জ।
সেসময়ে মেয়েটার চুল ছিল সোনালি ও দীর্ঘ। এখন তার চুল হয়ে গেছে ববকাট, কালো রঙের। প্রায় চেনাই যাচ্ছে না তাকে। তবে ঘড়েল গোয়েন্দা কেইলম্যান। মেয়েটাকে চিনতে ভুল হয়নি তার। এই মুহূর্তে ধূসর-নীল চোখদুটো মেন্যু দেখছে। একটু পর হাতের ইশারায় ডাকল এক ওয়েইটারকে। স্যাকার টর্ট ও ক্রিম আর সবুজ শার্ট্রোয় দেয়া গরম কোকোর অর্ডার দিল। –
লোভী কুত্তী, মনে মনে বলল সার্জেন্ট কেইলম্যান। হঠাৎ করেই নিখুঁত হয়েছে তোর জার্মান উচ্চারণ!
এ যে সেই একই মেয়ে, তাতে কোনও সন্দেহ নেই।
এসপ্রেসো কফির অর্ডার দিল সার্জেন্ট। কালো হতে হবে ওটাকে। চিনি একদম চলবে না। মচমচ শব্দ করা চেয়ারে হেলান দিয়ে পেপার পড়ছে এমন ভঙ্গি করল সে। মনের ভেতর ঘুরছে অ্যালেক বেকারের সেই কেসটা।
মেরি বার্নলে। তখন বয়স বলেছিল চব্বিশ। জাতীয়তা আমেরিকান। একবছর আগে সে ছিল সুইট্যারল্যাণ্ডের রাষ্ট্রদূত ডেভিড বিউলারের স্ত্রী। দক্ষতার সঙ্গে চাপা দেয়া হয় বেকারের সঙ্গে তার মাখামাখির খবর। দূতাবাসের অফিসাররা · কেলেঙ্কারি ঢাকতে হামলে পড়েছিল পুলিশ ডিপার্টমেন্টের ওপর। কোনভাবেই যেন প্রকাশ না পায় দূতের স্ত্রীর সঙ্গে নটখট চলছিল সাধারণ এক ব্রিটিশ যুবকের। জিজ্ঞাসাবাদের সময় খুব কাঁদছিল মেয়েটা। সবই রেকর্ড করেছে লুদভিগ। আর তার পরেই চাপা পড়ল সেই ফাইল। তার কয়েক দিন পর খোঁজ নিতে গিয়ে সার্জেন্ট বুঝল, গায়েব হয়ে গেছে প্রতিটা রেকর্ড। সঠিক সময়ে করোনার-এর রিপোর্ট হাতে এলেও তদন্তে নামল না কেউ। ওই কেসের বিষয়ে হাল ছেড়ে দিল সবাই।
ভোলেনি ডিটেকটিভ সার্জেন্ট কেইলম্যান। এখানে- ওখানে একটু খোঁজ নিতেই পুলিশের ওপরমহল থেকে ওকে হুকুম দেয়া হলো: এ কেসের ব্যাপারে তদন্ত বন্ধ করো। স্পর্শকাতর বিষয়।
শত শত ফাইলের নিচে চাপা পড়ল কেসটা। তার কয়েক দিন পর কেইলম্যান জানল, অস্ট্রিয়া থেকে সরিয়ে দূরের এক দেশে তিন বছরের জন্যে দূত করা হয়েছে ডেভিড বিউলারকে। লুদভিগের যতটা মনে পড়ে, তাকে পাঠিয়ে দেয়া হয়েছিল মেক্সিকোতে। এরপরেও বেশ কয়েক সপ্তাহ চারদিকে চোখ রেখেছিল সার্জেন্ট।
তো এই মেয়ে সেই দূতের স্ত্রী হলে, এখন এখানে কী করছে সে? ক্রিসমাসের জন্যে বেড়াতে এসেছে বান্ধবীদের কাছে? হয়তো তা-ই। সেক্ষেত্রে খামোকা নিজের সময় নষ্ট করছে লুদভিগ। ষোলো বছর ধরে পুলিশের চাকরি করছে। কেন যেন তার মন বলছে, এসবের ভেতর ভিন্ন কিছু আছে। পুরুষদের টয়লেটে একটা কিউবিকলে ঢুকে পকেট থেকে মোবাইল ফোন নিল সে। টি-রুমের মেন্যুতে দেখা ফোন নম্বর অনুযায়ী কল দিল। কাজ শেষে আবারও গিয়ে বসল নিজের টেবিলে। কফি ফুরোতেই কাউন্টার থেকে এল ম্যানেজারেসের সুমিষ্ট কণ্ঠস্বর: ‘এক্সকিউয মি, লেডিস অ্যাণ্ড জেণ্টলমেন, আপনাদের ভেতর কি মেরি বার্নলে আছেন? তাঁর জন্যে জরুরি মেসেজ আছে আমার কাছে। …কেউ নেই এ নামে?’ চারদিকে চোখ বোলাল ম্যানেজারেস। কাঁধ ঝাঁকিয়ে আবারও মন দিল নিজের কাজে।
মেরি বার্নলে নামটা শুনেই বরফের মূর্তি হয়েছে সুন্দরী যুবতী। ঠোঁটের কাছে কাপ তুলেও নামিয়ে রাখল টেবিলে। কোকো শেষ না করেই চেয়ার ছেড়ে উঠে দাঁড়িয়ে চারপাশে তাকাল, নার্ভাস। খবরের কাগজের আড়ালে হাসল লুদভিগ কেইলম্যান। ভাবছে: আজ তোকে বাগে পেয়েছি, বেটি!
কেইপ আর ব্যাগ তুলে নিয়ে আধখাওয়া স্যাকার টর্ট ফেলে কাউণ্টারে গেল মেয়েটা। পাওনা মিটিয়ে প্রায় ঝড়ের বেগে বেরিয়ে গেল টি-রুম ছেড়ে।
টেবিলের ওপর পয়সা রেখে নকল মেরি বার্নলের পিছু নিল ডিটেকটিভ সার্জেন্ট কেইলম্যান। শত শত শপারের মাঝ দিয়ে হাঁটছে মেয়েটা। হাত নেড়ে দাঁড় করাল একটা ট্যাক্সি। ভিড়ের ভেতর কয়েকজনকে ধাক্কা দিয়ে সরিয়ে এগোল সার্জেন্ট কেইলম্যান। তবে ট্যাক্সি বিশ ফুট দূরে থাকতেই ওই গাড়িতে উঠে পড়ল মেয়েটা। ধুপ্ শব্দে বন্ধ হলো পেছনের দরজা। রাস্তায় গাড়ির স্রোতে দেখতে না দেখতে মিলিয়ে গেল ট্যাক্সি।
‘ধুশালা!’ বলে আবারও টি-রুমে ফিরল কেইলম্যান। ম্যানেজারেসকে নিজের পুলিশের ব্যাজ দেখাল। ‘পোলিযেই। দু’মিনিট আগে এখান থেকে বেরিয়ে গেছে এক মহিলা। পেমেন্ট দিয়েছে ক্রেডিট কার্ড ব্যবহার করে। আমি তার নাম জানতে চাই।’
ঠাণ্ডা মাথায় কাউন্টারে রাখা ক্রেডিট কার্ডের স্লিপগুলো দেখল ম্যানেজারেস। ওপরের স্লিপটা নিয়ে সার্জেন্টের হাতে দিল।
চট্ করে নাম পড়ল কেইলম্যান। ক্রেডিট কার্ডের স্লিপে মেরি বার্নলে নামটা নেই। ওই মেয়ের নাম এখন জেনিসা ব্রোসেট!হচিন্সটন হলের আট বেডরুমের যে-কোনও একটায় গিয়ে ঘুমিয়ে পড়তে বলেছে লিয়া বারবার, কিন্তু রাজি হয়নি রানা। লিয়ার বেডরুমের বাইরে করিডোরের দেয়ালে পিঠ ঠেকিয়ে বসে কাটিয়েছে ও সারাটা রাত। ভোর হয়ে আসায় এখন ভীষণ ঘুম পাচ্ছে ওর। ভাল করেই জানত, বিপদ যদি না-ও আসে, কষ্টকর অতীত-স্মৃতি ঘুমাতে দেবে না ওকে। ভাবতে অদ্ভুত লেগেছে, সামনের ওই ঘরেই ঘুমাচ্ছে লিয়া, অথচ আজ ওদের মাঝে কী বিশাল প্রাচীর। হয়তো এই দুর্লঙ্ঘ্য বাধা আর কোনদিনই পেরোতে পারবে না ওরা!
ভোর ছয়টা বেজে যাওয়ার পরেও জেগে থাকল রানা। ধুলো ভরা জানালার কাঁচের ওপাশ থেকে প্যাসেজে এসে পড়ল দিনের প্রথম ধূসর আলো। ওর মনে পড়ল, গতরাতে পুলিশের সেই ফোনের কথা। তখন থেকে লিয়া আর কিডন্যাপারদের কথা গভীরভাবে ভাবছে ও। গত পাঁচ দিনের ভেতর লিয়ার ওই ফ্ল্যাটে হানা দিয়েছে কেউ। প্রতিবেশীরা ছিল ছুটিতে। নিজেদের ফ্ল্যাটে ফিরে দেখেছে লিয়ার ফ্ল্যাটের দরজা আধখোলা। তখনই দেরি না করে ফোন করেছে পুলিশে।
ওটা সাধারণ ডাকাতি নয়। কার্পেট ও ফ্লোর-বোর্ড তো তুলেইছে, আসবাবপত্র থেকে শুরু করে তোষক, বালিশ এমন কী কুশনগুলো পর্যন্ত চিরে দেখেছে। কী যেন খুঁজছে ওরা, চুরি যায়নি কিছুই। লিয়ার বিছানার পাশের টেবিলে মুক্তোর মালা, সোনার ঘড়ি ও হীরের দুল পেয়েছে পুলিশের লোক। ওগুলো ছুঁয়েও দেখেনি হবু কিডন্যাপার। ব্যাপারটা খুব অস্বাভাবিক লাগছে রানার কাছে।
উঠে আড়মোড়া ভেঙে স্লিপিং ব্যাগ ভাঁজ করে রেখে নিচতলায় নামল রানা। কফির পানি ফুটতে শুরু করেছে, এমনসময় শীতে কাঁপতে কাঁপতে নেমে এল লিয়া। রাতে বিছানায় যাওয়ার আগে সিম-কার্ডে রয়ে যাওয়া রানার পাঠানো সেই মেসেজগুলো ঘেঁটে দেখেছে ও। এখন আর মনে কোনও সন্দেহ নেই। ওকে কখনও ঠকাতে চায়নি মাসুদ রানা। নিজের ভুলেই এলোমেলো হয়েছে ওর জীবন। দোষ দেবে না অ্যালেককে, কারণ বেচারা চেয়েছে ওর ভাল হোক। যদিও তাতে ফল হয়েছে উল্টো। কীভাবে রানা আর ওর জীবনটা জটিল হয়ে গেল, এসব ভাবতে গিয়ে রাতে আর ঘুমাতে পারেনি লিয়া। বার বার দরজাটা সামান্য ফাঁক করে দেখেছে, দেয়ালে পিঠ ঠেকিয়ে সিধে হয়ে বসে আছে সৈনিক। কী যেন ভাবছে।
এখন রানার চোখে চোখ রাখতে গিয়ে লজ্জা লাগছে।
লিয়ার কালো চুল অবিন্যস্ত। তাতে ওকে আরও সুন্দরী লাগল রানার। দু’কাপ গরম কফি হাতে টেবিলে বসে নীরবে কিচেনের জানালা দিয়ে সূর্যোদয় দেখল ওরা। কী আশ্চর্য বিশাল কর্মকাণ্ড! আঙুল গরম করতে দুই হাতে কফির গরম মগ ধরেছে লিয়া। ওকে খুব ক্লান্ত বলে মনে হলো রানার।
‘এবার?’ জানতে চাইল লিয়া। ‘এখানে রয়ে যাবে, না তোমার পরিচিত লোকদেরকে ফোন দেবে?’
‘তুমি নিরাপদে আছ, সেটা আগে নিশ্চিত করতে চাই,’ বলল রানা। ‘তবে দিনের পর দিন তোমাকে পাহারা দিতে পারব না। নানান কাজে বাইরে যাবে তুমি। সেসময়ে চোখ রাখার জন্যে লোক লাগবে।’ কী যেন ভাবল রানা। ‘তবে আগে জানতে হবে আসলে কী ঘটছে।’
‘তুমি কি এখানে আমার সঙ্গে রয়ে যাবে?’
মৃদু মাথা দোলাল রানা। ‘আপাতত, ক’দিনের জন্যে।’
কফির মগ টেবিলে নামিয়ে রাখল লিয়া। ‘ঠিক আছে। তা হলে দরকারি জিনিসগুলো বাক্স থেকে বের করতে হবে। বেশ কিছু সোয়েটার এনেছি, ওগুলো চাই। এই বাড়ির ভেতরটা বরফের মত ঠাণ্ডা!’
কফি শেষ করে উডশেড থেকে চেরা কাঠ এনে স্টাডিরুমের ফায়ারপ্লেসের কাছে গুছিয়ে রাখল রানা। চুপ করে ওর কাজ দেখছে লিয়া। একটু পর জ্বলে উঠল লাল আগুন। শিখাগুলো লকলক করে উঠে গেল চিমনি দিয়ে ওপরের দিকে। পেছনে নড়াচড়া টের পেয়ে ঘুরে তাকাল রানা। ‘কী করছ?’
লাফ দেয়া বন্ধ করে ওকে দেখল লিয়া। ঠোঁটে ফুটেছে লজ্জার হাসি। ‘এই বাড়িতে এসে মনে পড়ে যাচ্ছে বাবার বাড়িটার কথা। একেবারেই টাকা ছিল না আমাদের। উপায় ছিল না আগুন জ্বেলে ঘর গরম করার। তাই একটু পর পর লাফ দিত বাবা, আর জোরে জোরে হাঁটত। অ্যালেক আর আমাকে নিয়ে বেরিয়ে পড়ত জগিং করতে। আর তারপর হাঁফাতে হাঁফাতে যখন বাড়ি ফিরতাম, ঠাণ্ডা বাড়িটাও মনে হতো দারুণ আরামদায়ক আর কুসুমগরম।’
কয়েকটা চেরাই কাঠ ফায়ারপ্লেসে গুঁজল রানা। ‘তোমাদের ব্যাপারটা ছিল অনেকটা আর্মি অফিসারদের মত। ওরা ওটাকে বলত: চরিত্রশোধন।’
জানালা দিয়ে বাইরে তাকাল লিয়া। ‘যাবে আমার সঙ্গে একটু খোলা জায়গায় হাঁটতে? কত দিন কোথাও যাই না। হয়তো ভাল লাগবে।’
‘চলো, ঘুরে দেখি তোমার এস্টেট,’ রাজি হলো রানা।
বাড়ির পেছনের ভারী দরজা খুলে রানাকে সঙ্গে নিয়ে বাইরে এল লিয়া। তালা আটকে সোয়েড কোটের পকেটে রাখল চাবি। সূর্যের দিকে মুখ তুলে বুজে ফেলল সবুজ দুই চোখ। মুখে ফুটে উঠল বিষণ্ণ হাসি। রানার বড় ইচ্ছে হলো লিয়ার ঠোঁটে একটা চুমু এঁকে দিতে। তবে সামলে নিল নিজেকে। কৈশোরে শোনা একটা বাংলা গানের কথা মনে পড়ল :
“ছেলেবেলার গল্প শোনার দিনগুলো এখন কত দূরে…
আজ আসে না রাজার কুমার পক্ষিরাজে উড়ে ॥
আজ সত্যিই ওরা এতটাই দূরে সরে গেছে। ওরা তো বলা চলে প্রায় অচেনা মানুষই!
কিছুক্ষণ নীরবে হাঁটল ওরা। চারপাশে নানাধরনের গাছের হালকা জঙ্গল। বাড়ির উঠান ধীরে ধীরে নেমে গেছে সুন্দর এক নীলজলের লেকে। তীরের সরু পথে এগোল ওরা। শীতের বৃষ্টির প্রকোপে ঝরে পড়েছে শুকনো ডাল ও মরা পাতা। ওদের চারপাশে শুরু হলো চেরি লরেলের সবুজ এক সুড়ঙ্গ। মাথার ওপরে পাতার ফাঁক গলে মাঝে মাঝে ঝিক করে উঠছে শীতের দূরাগত উজ্জ্বল সোনালি রোদ।
‘এ জায়গাটা আমার খুব ভাল লাগে,’ সামনের দিক দেখিয়ে হাসল লিয়া। হরিৎ সুড়ঙ্গের কোণ ঘুরে সামনে ওরা দেখল সবুজ মাঠ ও তার পর কাঁচের মত ঝিকমিক করা এক নদী। দূরের তীরে ঘাসে মুখ ডুবিয়ে চরছে একপাল ঘোড়া।
‘গরমকালে এখানে বসিয়ে নেব দুটো বেঞ্চ, বলল লিয়া, ‘দারুণ হবে, তাই না?’ চুপচাপ চেয়ে রইল ও কিছুক্ষণ সবুজ উপত্যকার দিকে। তারপর ওর চোখে ফুটে উঠল দুশ্চিন্তার ছায়া।
‘আমি বোধহয় জানি তুমি কী ভাবছ,’ বলল রানা, ‘তবে তোমার নিরাপত্তার জন্যেই জানা দরকার আসলে কী ঘটছে।’
‘আমি তো কিছুই বুঝতে পারছি না,’ ঘাসে ছাওয়া মাঠের দিকে তাকাল লিয়া।
‘তোমার কি ধারণা, বিশেষ কিছু খুঁজতে তোমার ওই ফ্ল্যাটে গিয়েছিল লোকগুলো?’ জানতে চাইল রানা।
দীর্ঘশ্বাস ফেলল লিয়া। ‘জানি না। ওই ফ্ল্যাট অপেরার খুব কাছে। তাই কিছু দিনের জন্যে ভাড়া নিয়েছিলাম। কাউকে চিনি না। সময়ও তেমন কাটাইনি ওখানে।’
‘তুমি যখন ওখানে উঠলে, ফাঁকা ছিল ওটা? হয়তো ওখানে জরুরি কিছু রেখে গিয়েছিল আগের ভাড়াটে?’
আস্তে করে মাথা নাড়ল লিয়া। ‘ফ্ল্যাট ফাঁকা ছিল। কিছুই ছিল না। অন্যকিছু নয়, তারা গিয়েছিল আমাকে কিডন্যাপ করতে। বা হয়তো কিছু একটা আছে আমার কাছে, যেটা তাদের চাই। কিন্তু জানি না ওটা আসলে কী?’
রানা ওর কাঁধে আলতো করে হাত রাখতেই এক পা সরে গেল লিয়া। আকাশের দিকে তাকাল রানা। যে-কোনও সময়ে শুরু হবে বৃষ্টি। কালো হয়ে আসছে চারপাশ। এরই ভেতর হাঁটতে গিয়ে প্রায় একঘণ্টারও বেশি সময় ব্যয় করেছে ওরা।
‘চলো, বাড়ি ফিরি,’ বলল রানা।
আধঘণ্টা পর জঙ্গলের মাঝ দিয়ে বাড়ির পেছনে পৌঁছে গেল ওরা। আকাশে এখন ঢেউয়ের পর কালো মেঘের ঢেউ। উন্মাতাল হাওয়ায় ভর করে ইলশে গুঁড়ির মত করে পড়ছে ঝিরঝিরে বৃষ্টি। বাড়ির পেছন-দরজা খুলে ভেতরে ঢুকল লিয়া। ওকে পাশ কাটিয়ে কিচেনের দিকে চলল রানা। ওখানেই আছে ওর ব্যাকপ্যাক। কিচেনে ঢুকে ওটা থেকে ফোন নিতে গিয়েও হঠাৎ করেই সরু হয়ে গেল রানার দুই চোখ।
ওর মুখের কঠিন অভিব্যক্তি খেয়াল করেছে লিয়া। ‘হঠাৎ কী হলো?’
নিজের ঠোঁটে তর্জনী রাখল রানা। মানা করছে আওয়াজ করতে। জবাবে কাঁধ ঝাঁকিয়ে লিয়া বোঝাতে চাইল, কিছুই তো বুঝতে পারছি না!
চুপ করে আছে রানা। দু’সেকেণ্ড পর বাহু ধরে প্রায় টেনে নিয়ে ওয়াক-ইন প্যান্ট্রিতে লিয়াকে ঢুকিয়ে দিল
‘রানা…’ বলতে শুরু করেও রানার গম্ভীর চেহারা দেখে লিয়ার চোখে ফুটল ভয় ও দ্বিধা।
‘এখান থেকে সরবে না, কোনও আওয়াজ করবে না,’ ফিসফিস করল রানা। দরজাটা বন্ধ করে দিল। নিজে রয়ে গেছে কিচেনে। চুলা থেকে কাঁচা লোহার ভারী ফ্রাইপ্যানটা তুলে নিয়ে বেরিয়ে এল বাইরের প্যানেল করা করিডোরে। এগোচ্ছে নিঃশব্দে।
লোকগুলোকে পেল রানা স্টাডিরুমে। এখন ওর দিকে তাদের পিঠ। মুখে মুখোশ। পরনে কমব্যাট জ্যাকেট। করডিউরা রিগে সেমিঅটোমেটিক পিস্তল।
লোকদু’জন ব্যস্ত হয়ে উপুড় করে মেঝেতে ফেলছে প্যাকিং কেসের ভেতরের সব। চারপাশে ছড়িয়ে পড়ছে মিউযিক ম্যানুস্ক্রিপ্ট, চিঠি ও ব্যবসায়িক ডকুমেণ্ট। কয়েক সেকেণ্ড পর একটা ট্রাঙ্ক হাতড়ে মেঝেতে কাপড়-চোপড়ের স্তূপ তৈরি করল বামের লোকটা। ডানদিকের জনের হাতের ছোরাটার ফলা দু’দিকে ধারালো। ফায়ারপ্লেসের পাশে বাদামি টেপ দিয়ে মুড়িয়ে রাখা বড় এক কার্ডবোর্ড বক্স কাটছে সে। লোকদু’জন টের পেল না কখন ঘরে ঢুকেছে-রানা।
হাঁ হয়ে গেল কার্ডবোর্ড-বক্স। ওটা থেকে মেঝেতে ছিটিয়ে পড়ল কাগজপত্র, বই ও ফোল্ডার। ঝুঁকে ওগুলোর ভেতর থেকে সরু একটা বক্স ফাইল নিল লোকটা। কয়েক মুহূর্ত ফাইলের ভেতরের কাগজপত্র দেখল সে, তারপর ইশারা করল সঙ্গীর উদ্দেশে।
বামদিকের জন ঘুরতেই রানার লোহার ভারী ফ্রাইপ্যানের কিনারা ঘ্যাঁচ করে গেঁথে গেল তার খুলিতে। ভয়ঙ্কর আঘাতটা কুঠারের কোপের মত। ধুপ্ করে মেঝেতে পড়ল লোকটা। মৃত্যু-যন্ত্রণায় লাথির ভঙ্গিতে লাফাচ্ছে দুই পা।
বক্স ফাইল হাত থেকে ফেলেই হ্যাঁচকা টানে হোলস্টার থেকে পিস্তল নিতে চাইল দ্বিতীয়জন। তবে তার চেয়ে অনেক বেশি দ্রুত রানা। ওর ঘুষি লাগল লোকটার বামচোয়ালে। খুন করতে চাইছে না, তাই খপ্ করে তার কণ্ঠনালী চেপে ধরে ধাক্কা দিল, সেই সঙ্গে বামপা বাড়িয়ে দিয়েছে পিস্তল- ধারীর পায়ের পিছনে। দড়াম করে শক্ত মেঝেতে আছড়ে পড়ল লোকটা। ওর কণ্ঠনালী থেকে হাত না সরিয়ে নিচু গলায় জানতে চাইল রানা, ‘কার হয়ে কাজ করছ, বাছা?’ পরের সেকেণ্ডে তার কম্পমান হাত থেকে কেড়ে নিল পিস্তল। ওটা ভারী ক্যালিবারের অস্ত্র। প্যারা-অর্ডন্যান্স .৪৫। হাই ক্যাপাসিটি ম্যাগাযিন। স্টেইনলেস স্টিলের। কক ও লক করা। চকচক করছে গান অয়েলের গুণে। তেলের গন্ধটা একদম তাজা।
ইন্টারোগেট করার সময় সহজ পথে কাজ করতে অভ্যস্ত রানা। সেফটি অফ করে মাঘলের ডগা দিয়ে লোকটার প্রায় ফরসা হয়ে আসা চাঁদিতে টোকা দিল। নিচু স্বরে বলল, ‘জবাব দাও, নইলে মরবে।’
মুখোশের ফুটোর ভেতর লোকটার চোখদুটো বিস্ফারিত হতে দেখে কণ্ঠনালীর চাপ সামান্য কমাল রানা। মেঝের সরু বক্স ফাইলের দিকে তাকাল লোকটা। ওটার ঢাকনিতে মার্কার পেন দিয়ে লেখা: দ্য মোযার্ট ডকুমেন্ট।
লোকটার মাথার পাশে পিস্তলের মা ঠেকিয়ে জানতে চাইল রানা, ‘তোমরা কেন এসেছ?’
জবাব পাওয়ার আগেই দড়াম করে খুলে গেল দরজা। গুলি করতে করতে ঘরে ঢুকল তৃতীয় একজন লোক। পিস্তলের গুলির আওয়াজে ভরে গেল ছোট্ট ঘর। কোথাও কাভার নেয়ার উপায় নেই রানার। কানের পাশ দিয়ে ভারী বুলেটের শক ওয়েভ যেতেই বুঝে গেল, আরেকটু হলেই খুন হতো।
বসে পড়ে জ্যাকেটের কলার চেপে ধরে হতভম্ব বন্দিকে হ্যাঁচকা টানে নিজের সামনে আনল রানা। তবে মাংসের এই বর্ম রক্ষা করবে না ওকে। করুণ আর্তনাদ ছাড়ল লোকটা। এইমাত্র তার জ্যাকেট ভেদ করে বুকে বিঁধেছে কয়েকটা গুলি। তার পায়ের ধাক্কা খেয়ে উল্টে পড়ল সরু বক্স ফাইল। ওটার কাগজগুলো গিয়ে পড়েছে ফায়ারপ্লেসের আগুনের ভেতর।
মৃতপ্রায় খুনির কাঁধের ওপর দিয়ে প্যারা-অর্ডন্যান্স পিস্তল করল রানা। দু’বার বুম বুম শব্দে গর্জে উঠল ওর হাতের অস্ত্রটা। কাত হয়ে দেয়ালে আছড়ে পড়ল আততায়ী। ওখান থেকে পিছলে নামল মেঝেতে লাশ হয়ে।
মানব-বর্ম হাতছাড়া করল রানা। ফায়ারপ্লেসে পুড়ে মুচড়ে কালো হচ্ছে ফাইলের কাগজপত্র। জ্বলছে ছোট কার্পেট। উঠে দাঁড়িয়ে পা দিয়ে মাড়িয়ে কার্পেটের আগুন নেভাল রানা। দু’হাতে সরাতে লাগল জ্বলন্ত কাগজপত্র। কিছুক্ষণ পর বুঝে গেল, যেক’টা কাগজ বাঁচাতে পেরেছে, সেগুলোও আধপোড়া।
তৃতীয় আততায়ীর পাশে গিয়ে বসল রানা। লোকটার মুখোশ, অস্ত্র আর পোশাক অন্য দু’জনের মতই। প্রথম গুলিটা লেগেছে বুকে। রিকয়েলের কারণে পিস্তলের নল ওপরে উঠেছে বলে দ্বিতীয় গুলি উড়িয়ে দিয়েছে মাথার ঘিলু।
চাপা শ্বাস ফেলল রানা। এদের কাছ থেকে কিছুই জানা যাবে না। আড়ষ্ট হয়ে গেল ওর দেহের সব পেশি। বাড়ির ভেতর কোথাও ধুপ্ করে বন্ধ হয়েছে একটা দরজা। চওড়া করিডোরে এসে কিচেনের দিকে ছুটল রানা। বাইরে থেকে এল এক লোকের মোটাগলার চিৎকার। তারপর চালু হলো ডিয়েল ইঞ্জিন। পাথরের কুচির ওপর ছুটন্ত পায়ের আওয়াজ। ঘুরে বাড়ির সামনের হলের দিকে ছুটল রানা। পায়ের নিচে পিছলে যাচ্ছে পালিশ করা কাঠের মেঝে। ঝড়ের বেগে সামনের দরজা খুলে দেখল, একটা ট্র্যানযিট ভ্যানে উঠেছে লোকটা। চার চাকা হড়কে দ্রুত গতি তুলছে গাড়িটা।
ভ্যানের পেছনের দরজা লক্ষ্য করে ছয়টা গুলি পাঠাল রানা। ঠক-ঠক করে বুলেট বিঁধেছে দরজায়। একটা বুলেট চুরমার করেছে পেছনের কাঁচ।
এঁকেবেঁকে চলেছে ভ্যান। ওটা লক্ষ্য করে আরও তিনটে গুলি পাঠাল রানা। ওর লক্ষ্য এখন চাকা। তবে দেখতে না দেখতে দূরে সরে গেল ভ্যান। ঢাকা থেকে খসে পাথরের কুচির উপর দিয়ে খটাখট শব্দ তুলে ছুটে চলে গেল প্লাস্টিকের একটা হাবক্যাপ। ড্রাইভওয়ে পেরিয়ে বাঁক নিয়ে উধাও হলো গাড়িটা।
ঘুরে কিচেনের দিকে চলল রানা। একমিনিট পেরোবার আগেই খুলল প্যান্ট্রি ডোর। ভেতর থেকে ঝড়ের বেগে ওর দিকে ছুটে এল লিয়া। শক্ত হাতে ধরেছে ভারী ম্যাগলাইট টর্চ। গায়ের জোরে ওটা নামাল রানার মাথা লক্ষ্য করে। ওই টর্চ মাথায় লাগলে মুহূর্তে কোমায় চলে যাবে যে-কেউ। একেবারে শেষ সময়ে ঝট্ করে সরে লিয়ার কবজি ধরল রানা। ভীষণ ভয়ে হাপরের মত হাঁপিয়ে চলেছে লিয়া। চোখদুটো উন্মাদিনীর!
লিয়াকে ধরে কয়েকবার ঝাঁকি দিল রানা। ‘লিয়া! আমি রানা! আমার দিকে তাকাও!’
চোখ তুলে ওকে দেখে ঝাঁপিয়ে পড়ল মেয়েটা রানার বুকে। ছাইয়ের মত ফ্যাকাসে হয়ে গেছে মুখ।
‘বাড়িতে ওদের কয়েকজন ঢুকেছিল,’ বলল রানা। ‘তুমি এখন নিরাপদ। তবে হাতে বেশি সময় পাব না। আবারও ফিরবে ওরা।’ ঘুরে কিচেনে গিয়ে ঢুকল রানা।
থরথর করে কাঁপছে লিয়া। পিছু নিল রানার। ‘এবার?’
‘দরকারি জিনিসপত্র গুছিয়ে নাও,’ বলল রানা। নিজের ব্যাগ তুলে সোজা গিয়ে ঢুকল স্টাডিরুমে। পেছনে ভিড়িয়ে দিল দরজা। ফায়ারপ্লেসের দিকে ঝুঁকে জড় করল আগুনে আধপোড়া কাগজ। ওর হাতের চাপে মুড়মুড় করে গুঁড়ো হলো কয়েকটা। এসব ডকুমেন্টের মধ্যে আছে মোটা এক এনভেলপ। ভেতরে চার বর্গইঞ্চি চওড়া কিছু। খুব হালকা। মাত্র পুড়ছিল একদিকের কোনা। ভেতরের জিনিস বোধহয় আস্তই আছে। খোলা হয়নি এনভেলপ। ওপরে লেখা লিয়ার মন্টি কার্লোর ঠিকানা। পোস্টমার্ক ভিয়েনার। তারিখ অনুযায়ী অ্যালেকের মৃত্যুর পর সিল দেয়া হয়েছে ওটার স্ট্যাম্পে।
সরু বক্স ফাইলে সব রাখল রানা। দ্য মোযার্ট ডকুমেন্ট লেখা অংশে চকচক করছে কয়েক ফোঁটা লাল রক্ত। স্ট্র্যাপ খুলে ফাইলটা ব্যাগে রাখল রানা। দুই লাশের কাছ থেকে সংগ্রহ করল দুটো .৪৫ পিস্তল। বাদ পড়ল না ট্যাকটিকাল রিগের পাউচে রাখা বাড়তি ম্যাগাযিন। ভাল করেই বুঝেছে, এরা পেশাদার খুনি। দ্রুত মৃতদেহ সার্চ করল রানা। যা ভেবেছে তা-ই, কারও কাছে কোনও কাগজপত্র বা আইডি নেই।
ঘরের দরজার নব ঘুরছে দেখে মুখ তুলে তাকাল রানা। বাধা দেয়ার আগেই ভেতরে ঢুকল লিয়া। মুহূর্তে বেচারি হলো পাথরের মূর্তি। মেঝেতে তিনটে লাশ। হাত-পা ছড়িয়ে ঘোলাটে চোখে দেখছে উঁচু ছাত। মুখে মুখোশ। মেঝেতে জমছে রক্তের লাল পুকুর। পেছন-দেয়ালে ছিটকে লেগেছে একরাশ রক্ত। একটা লাশের মাথার পাশে গেঁথে আছে কাঁচা লোহার ফ্রাইপ্যান। সব দেখে বনবন করে ঘুরছে লিয়ার মাথা। টলে পড়ত, কিন্তু খপ্ করে ওর কাঁধ ধরে ভারসাম্য বজায় রাখতে সাহায্য করল রানা। শুকনো গলায় বলল, ‘চাইনি এই দৃশ্য তোমাকে দেখতে হোক।’
লিয়াকে ধরে ঘর থেকে বেরোল রানা। অস্ফুট স্বরে বলল মেয়েটা, ‘তুমিই খুন করেছ?’
‘পরে এসব নিয়ে কথা হবে,’ বলল রানা। ‘এবার রওনা হব। তুমি রেডি তো?’
দুর্বল ভঙ্গিতে মাথা দোলাল লিয়া।
চট্ করে হাতঘড়ি দেখল রানা। আট মিনিট আগে ভেগে গেছে খুনিদের দলের অন্যরা। স্বাভাবিক সুরে বলল রানা, ‘মাঠ পার হয়ে গিয়ে উঠব দূরের রাস্তায়। ওখান থেকে সংগ্রহ করে নেব কোনও গাড়ি।’
‘বাড়ির পেছনে গ্যারাজে আমার গাড়ি আছে,’ প্রায় ফিসফিস করে বলল লিয়া।