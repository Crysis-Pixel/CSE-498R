বাথরুমের বন্ধ দরজার বাইরে কেউ আমাকে ডাকল, নীলু, নীলু!
আমি উত্তরও দিলুম, অ্যাঁ? কী?
তারপর আর কোনও সাড়াশব্দ নেই। দাঁত মাজা থামিয়ে আমি উৎকর্ণ হয়ে রইলুম কয়েক মুহূর্ত। বউদির সকালে স্কুল, ছ’টার আগে বেরিয়ে যায়। দরজা খুলে উঁকি মারলুম, কেউ নেই।
মুখে টুথপেস্টের ফেনা নিয়েই দেখে এলুম অন্য ঘরগুলো। মা জপে বসেন এই সময়, দেয়ালে আমার বাবা ও শ্রীরামকৃষ্ণের ছবি, তার তলায় একটা ছোট্ট পেতলের সিংহাসনে যুগল রাধা-কৃষ্ণের পিতল মূর্তি। মা চোখ বুজে একটু একটু দুলছেন।
দাদা এই রকম সময়েও বিছানা ছেড়ে ওঠে না, দু’খানা খবরের কাগজ মুখস্থ করে। তৃতীয় কাপ চায়ের পর তার বাথরুমের বেগ আসে।
পরিষ্কার নারী কণ্ঠ, আমাদের বাড়িতে এ সময় অন্য মহিলা কে আসবে? মুমু কখনও সখনও এসে পড়ে বটে, কিন্তু তার গলা চিনতে আমার ভুল হবে কেন? তা ছাড়া মুমু আমাকে নীলু বলে ডাকেও না।
তা হলে আমি ভুল শুনলুম? কিংবা কোনও পাখির ডাক? বাথরুমের জানলা দিয়ে দেখা গেল, রাস্তার উল্টোদিকের কৃষ্ণচূড়া গাছে এক শ্ৰীমান কাক্কেশ্বর কুচকুচে বসে আছে। কলকাতা শহরে ইদানীং কাক-চিল ছাড়া অন্য পাখি প্রায় দেখাই যায় না। চড়ুই পাখিগুলোই বা গেল কোথায়? কাকেরা ‘ক’ অক্ষর ছাড়া আর কোনও অক্ষর উচ্চারণই করতে পারে না।
মনের মধ্যে একটা খটকা রয়ে গেল।
রঘু ছুটি নিয়েছে, আজ আমার বাজার করার পালা। দাদা অর্থ উপার্জনের মতন একটা প্রধান কাজ করে বলে বাড়ির কোনও কাজে তার হাত লাগাবার প্রশ্নই ওঠে না। ঘরের পুরনো বাল্ব লাগাবার সময়েও নীলুর ডাক পড়ে। হোল্ডার এত উঁচুতে, আমি হাত পাই না। একটু টুলের ওপর দাঁড়াতে হয়। টুলটা নড়বড়ে, কেউ সেটা ধরবে তো! আমি বাল্ব লাগাব আর দাদা টুল ধরবে, তার প্রেস্টিজে লাগবে না? দাদা টেবিলের ওপর পা তুলে দিয়ে বসে থেকে বলে, তোর বউদিকে ডেকে ধরতে বল!
তা, বাজার করতে আমার ভালই লাগে। আমি লক্ষ করেছি, অনেক বাড়িতেই বাবুরা রোজ ভাত-ডাল-তরকারি-মাছ খায় কিন্তু চালের দাম, আলুর দামের ওঠা-নামা, পেঁয়াজের রাজনীতি এসব কিছুই জানে না। শুধু তারা জানে, চিংড়ি মাছের দাম বেশি, ওটা বিলাসিতা! এক ডজন কুমড়ো ফুলের দাম কত, এই প্রশ্ন নিয়ে যদি একটা সমীক্ষা হয়, তা হলে আমি বাজি ফেলে বলতে পারি, অন্তত শতকরা নব্বইজন শহুরে শিক্ষিত লোক তাতে ফেল করবে।
দাদা যত কম জানে, ততই আমার লাভ।
প্যান্ট-শার্ট পরে তৈরি হয়ে দাদার ঘরে এসে বললুম, টাকা দাও!
মুখ থেকে খবরের কাগজটা সরিয়ে দাদা বলল, পেট্রোলের কত দাম বাড়ল এক লাফে, দেখেছিস?
আমি বললুম, তাই নাকি?
আমাদের গাড়ি নেই, দাদা অফিসের গাড়ি শুধু যাওয়া-আসার জন্য পায়। পেট্রোলের দাম বাড়া-না বাড়া নিয়ে আমি মাথা ঘামাতে যাব কেন?
দাদা বলল, পেট্রোলের দাম বাড়লে সব জিনিসের দাম বেড়ে যায় সঙ্গে সঙ্গে। এমনকী দেখবি, কাঁচালঙ্কারও বেশি দাম নেবে।
সকালবেলা বাথরুম সারার আগে বিশেষ কথা বলে না। আজ আরও কিছু বলার জন্য চায়ের কাপে একবার চুমুক দিয়ে নিল।
রঘু না থাকলে দাদাকে বারবার চা বানিয়ে দেবে কে? বউদি যাবার সময় তিন-চার কাপ চা ফ্লাস্কে ভরে দিয়ে গেছে, দাদা তাই ঢেলে ঢেলে খাচ্ছে। বিলাসিতার কোনও ত্রুটি নেই।
সব জিনিসেরই দাম বাড়বে, দাদা শুধু কাঁচালঙ্কার উল্লেখ করল কেন? এ বাড়িতে আমিই একমাত্র ভাত খাওয়ার সময় পাতে দু-একটা কাঁচালঙ্কা নিই! আমার জন্য সংসারের খরচ বাড়বে?
দাদা বলল, টেবিল থেকে সিগারেট-দেশলাইটা দে তো নীলু!
তারপর একটুখানি উঠে, পিঠে বালিশ গুঁজে, আরাম করে সিগারেট ধরাল। আমার মুখের দিকে সরাসরি তাকিয়ে বলল, ব্যাটারা পেট্রোলের দাম বাড়ায়। জিনিসপত্রের দাম বাড়ায়, কিন্তু মাইনে বাড়ায় না। আমারও মাইনে বাড়বে না, তোর বউদিরও মাইনে বাড়বে না। অথচ সব আগের মতন ঠিকঠাক চালাতে হবে। তাই আমি ভাবছিলুম-
দাদা কী ভাবছে, তা আর বলে দিতে হবে না। ভূমিকাতেও বোঝা গেছে। দাদা আবার বলল, আমাদের এক মাসতুতো ভাইয়ের বিয়ে এ মাসে, তাকে সাতজন্মে দেখিনি, মা বলেছে, সে বিয়েতে সোনার গয়না উপহার দিতে হবে। না হলে নাকি ভালো দেখায় না। কী কাণ্ড বল তো! এই বাজারে সোনার গয়না! তুই কী বলিস?
আমি বললুম, সে বিয়েতে না গেলেই হয়। আমাদের বাড়িসুদ্ধু সবার সেদিন জ্বর হতে পারে, পেট খারাপ হতে পারে। মাকে খুব বেশি করে জোলাপ খাইয়ে দিলে–
দাদা ঠোঁট বেঁকিয়ে বলল, না গেলেও, পরে উপহার পাঠাতে হবে। এইরকমই নিয়ম। নইলে, মা যদি কান্নাকাটি করে, তুই সামলাবি? বাবা নেই বলে সব দায়িত্বই যেন আমার! তুই চা খেয়েছিস? আর একটু খাবি?
নিজের চা থেকে আমাকে ভাগ দেবার এই উদার আহ্বান একেবারে অভূতপূর্ব ব্যাপার। আমি তবু প্রত্যাখ্যান করে বললুম, না, আর খাব না!
দাদা বলল, বিহার থেকে অনেক লোক কলকাতায় চাকরি করতে আসে। আমরাই বা যাব না কেন?
হঠাৎ এই প্রসঙ্গ পরিবর্তনে আমি কোনও উত্তর দিতে পারলুম না।
দাদা বলল, আমার বন্ধু অশোক সিন্হাকে তোর মনে আছে? ওই যে সিনেমা করে শত্রুঘ্ন সিন্হা, তার পিসতুতো ভাই। সেই অশোক বিহারের ডাল্টনগঞ্জে ডিস্ট্রিক্ট কমিশনার হয়েছে। ডাল্টনগঞ্জ খুব সুন্দর জায়গা, কাছাকাছি জঙ্গল টঙ্গল আছে, পাহাড় আছে, জানিস তো?
আমি মাথা নাড়লুম।
ডাল্টনগঞ্জ-পালামৌ অঞ্চলে আমি অন্তত সাত-আটবার গেছি। ও দিক আমার নিজের হাতের পাঞ্জার মতন চেনা।
দাদা বেশ নরম গলায় বলল, অশোক ইচ্ছে করলে তোকে একটা চাকরি দিতে পারে। তুই বেড়াতে টেড়াতে, ভ্রমণ করতে ভালবাসিস, তুই যাবি ওখানে? তা হলে আজই অশোককে টেলিফোন করতে পারি।
দাদা ভ্রমণ কথাটার মানে গুলিয়ে ফেলেছে। কোনও এক জায়গায় মাসের পর মাস, বছরের পর বছর থাকলে তাকে ভ্রমণ বলে নাকি? যারা চাকরির জন্য দার্জিলিং কিংবা সুন্দরবনে যেতে বাধ্য হয়, তারা কি ভ্রমণে যায়?
আমি তবু উৎসাহ দেখিয়ে বললুম, হ্যাঁ, হ্যাঁ, কেন যাব না?
দাদা তবু বলল, ঠিক যাবি তো? অশোকের সঙ্গে আমার একরকম কথা হয়েই আছে। আজই ফোনে আবার কনফার্ম করতে পারি।
আমি বললুম, যখন বলবে, তখনই চলে যাব।
বালিশের তলা থেকে পার্স বার করে পঞ্চাশ টাকার একটা নোট দিয়ে দাদা বলল, এখন থেকে একটু কম-সম বাজার করিস!
আজ সন্ধেবেলা আমাদের বাড়ির দৃশ্যটি আমি কল্পনা করতে পারি। দাদার সঙ্গে বউদির তর্ক লেগে গেছে। আমার ডাল্টনগঞ্জে চাকরি করতে যাওয়ার ব্যাপারে দাদার প্রস্তাবটিতে মাও সম্মতি জানাবেন। কিন্তু বউদি ঘোর আপত্তি তুলবে! বউদি আমার বাউণ্ডুলেপনার দারুণ সমর্থক।
সবাইকেই চাকরি করতে হবে কেন? এই সমাজের কিছু লোক গান গাইবে, বাঁশি বাজাবে, ফুটবল খেলবে, কবিতা লিখবে, ছবি আঁকবে, সাধু-সন্ন্যাসী হয়ে যাবে। এসব থেকে টাকা রোজগার না হলেও ক্ষতি নেই। আর কিছু লোক, এসব কিছুই করবে না, সারা দেশ ঘুরে ঘুরে বেড়াবে, কাছের মানুষদের সেই সব ভ্রমণের অভিজ্ঞতার গল্প শোনাবে, তারও কি প্রয়োজন নেই? সবাই চাকরি কিংবা ব্যবসা করবে, এরকম একটা বিকট, বীভৎস, যান্ত্রিক সমাজ চাই না!
দাদা-বউদির ঝগড়ার সময় আমি দাদাকেই সমর্থন করি, তাতে বউদির আরও জেদ বেড়ে যায়। বউদি এমনকী বলবে, তোমাদের মাসতুতো ভাইয়ের বিয়েতে আমার দু’ গাছা চুড়ি দিচ্ছি, তাই ভেঙে কিছু একটা গড়িয়ে দাও, তবু নীলুকে ওই বাজে চাকরিতে পাঠানো চলবে না। বিহারে গিয়ে কেরানিগিরি, ছিঃ!
আমার বউদি হীরের টুকরো মেয়ে!
পেট্রোলের মূল্য বৃদ্ধির প্রভাব এরই মধ্যে পড়া উচিত কি না জানি না, বাজারে আজ জিনিসপত্র খুব কম। মাছের বাজারে আগুন। বর্ষা পড়ে গেছে, তবু ইলিশ ছোঁয়া যায় না। এতকাল ধরে সবাই জানে, বড় মাছের দাম বেশি, ছোট মাছের দাম কম। এখন সব ওলোট-পালোট হয়ে গেছে। একটা আস্ত কাতলা মাছ পঞ্চাশ টাকা কিলো, আর পুঁটি মাছ ষাট টাকা। মৌরলা মাছ আরও বেশি। হায় কাতলা, তোমার কী অপমান!
বউদি ছোট মাছ ভালবাসে। পুঁটি, মৌরলা, কাচকি, বাঁশপাতা, চাপিলা জাতীয় মাছ ভাজা না হলে তার ভাত রোচে না। দাদা রুই-কাতলার ভক্ত। আজ বেশি দাম দিয়েই কুচো মাছ কিনলাম।
আলু-পেঁয়াজের দোকানে দাঁড়িয়েছি, আবার শুনতে পেলাম কেউ আমায় নীলু, নীলু বলে দু’বার ডাকল।
সেই ডাকের মধ্যে ব্যাকুলতা রয়েছে। খুব কাছ থেকে। অথচ কেউ নেই। এ কি অলৌকিক ব্যাপার নাকি? বাজারের এই বারোয়ারি ভিড়ে, খটখটে দিনের আলোয় অলৌকিক কিছু ঘটতে পারে?
তবু আমার সারা শরীরে শিহরন হল।
সাড়ে পাঁচ টাকা আলুর কেজি হলে আড়াই শো গ্রামের দাম কত হয়, এই সামান্য হিসেবটাও গুলিয়ে ফেললুম। দোকানদারটি পয়সার জন্য হাত বাড়িয়ে আছে, আমি স্থিরভাবে অন্যমনস্ক দণ্ডায়মান, যেন কেটে যাচ্ছে অনন্তকাল।
তারপর সম্বিৎ ফিরে ডান পাশে কয়েক পা এগোতেই দেখতে পেলাম এক মহিলাকে। পেছন দিকে ফেরা। তবু ঘাড়ের আকৃতি ও চুলের ধরন দেখেও মানুষ চেনা যায়। অৰ্চনাদি!
আজকাল মহিলারা আকাশে জাম্বো জেট বিমান যেমন চালাতে জানে, তেমনি সমুদ্রে তিমি মাছ শিকার করতেও পারে। পুরুষদের সঙ্গে প্রতিযোগিতায় কোনও দিক দিয়েই পিছিয়ে নেই। ভাল, ভাল, খুব ভাল।
কিন্তু সকালবেলা মেয়েদের বাজার করতে আসাটা আমার ঠিক পছন্দ হয় না। এটা যেন শুধু পুরুষদেরই কাজ। অনেক মহিলারা বাধ্য হয়ে আসেন তা জানি, বাড়িতে হয়তো আর কেউ নেই। কিন্তু অর্চনাদির ব্যাপারটা তো তা নয়! ওর বাড়িতে তিনজন কাজের লোক আর দু’টি দেওর রয়েছে, আমি জানি। তবু অৰ্চনাদি গাড়ি চেপে প্রায়ই বাজার করতে আসে।
অর্চনাদির দারুণ টক খাওয়ার ঝোঁক। সারা বছর, প্রতিদিন দুপুরে ভাতের সঙ্গে একটা কিছু টক চাই। শুধু লেবু হলে চলবে না। কাঁচা আম, কাঁচা তেতুল, চালতা, কামরাঙা, আমড়া, করমচা এই সবের টক ঝোল। কাজের লোকদের বাজারে পাঠালে তারা বেশি খোঁজাখুঁজি করে না, কাঁচা আম বা কাঁচা তেঁতুল নিয়ে যায়। তা হলে কি চালতার সিজনে চালতা, কামরাঙার সিনে কামরাঙার টক খাওয়া হবে না? তাই অৰ্চনাদি গাড়ির পেট্রোল পুড়িয়ে ওই সব কিনতে আসে।
অর্চনাদি আমায় ডাকেনি, অতদূর থেকে ডাকা সম্ভব নয়, আমাকে দেখতেও পায়নি। তা ছাড়া অর্চনাদির গলা ভাঙা ভাঙা। ওর মুখে সবসময় একটা দুঃখী দুঃখী ভাব। বেশ বড়লোকদের বউদেরও কিছু একটা দুঃখ থাকে। সেই দুঃখের জন্যই বোধহয় অৰ্চনাদি এত টক খায়। টক খেলে দুঃখ কমে কি না, আমি জানি না, তবে খুব ঝাল খেলে মনখারাপ-টারাপ সব উড়ে যায়!
অর্চনাদি মন দিয়ে করমচা কিনছে। লালচে রঙের করমচা দেখলেই আমার কোনও কিশোরী মেয়ের করতলের কথা মনে পড়ে যায়। সেই থেকে মনে পড়ল রূপসার কথা।
পাশে দাঁড়িয়ে আমি বললাম, বাজারে আর কারুর কাছে করমচা নেই। সব তুমি কিনে নিলে?
চমকে আমার দিকে তাকিয়ে ম্লান মুখে অৰ্চনাদি বলল, ও নীলু! তুমি তো ভুলেই গেছ আমাদের। আর বাড়িতে আসো না।
সত্যি ওদের বাড়ি অনেকদিন যাওয়া হয়নি। এক সময় প্রায় প্রতি সপ্তাহেই যেতুম।
অর্চনাদি বলল, তোমার তপেশদা কালই বলছিল, নীলু ছেলেটার কী হল? চাকরি-টাকরি পেয়ে গেল নাকি? ও পা ভেঙে বেশ কিছুদিন শুয়ে আছে জানো তো?
—তপেশদার পা ভেঙেছে? কী করে?
—বাথরুমে আছাড় খেয়েছে। প্রায়ই তো ড্রিংক করে বাড়ি ফেরে, অনেকেই ভেবেছে, সেই অবস্থায় বুঝি… তা কিন্তু নয়, শুধু শুধু বাথরুমে…কম্পাউন্ড ফ্রাকচার।
—তার মানে দেড় মাসের ধাক্কা।
—এমনিতে তো সদা ব্যস্ত, যখন তখন বম্বে-দিল্লি ঘোরাঘুরি করে। এই ধরনের লোকেরা বাড়িতে শুয়ে থাকলে বাড়ির লোকেরা অস্থির হয়ে যায়। অনবরত এটা চাইছে, ওটা চাইছে, সময় কাটে না যে। এখন আবার দাবা খেলা শুরু করেছে। কিন্তু দাবা একলা খেলা যায় না। দিনের বেলা ওর বন্ধুরাও কেউ আসে না। কে খেলবে ওর সঙ্গে। আমি জানি না। মেয়েদের শিখিয়ে নিয়েছে, তাদেরও ধৈর্য থাকে না।
—শুনেছি কম্পিউটারের সঙ্গে দাবা খেলা যায়।
—আমাদের বাড়িতে সে সব নেই। নীলু, তোমার ঘড়ি আছে?
—ঘড়ি? আমি তো ঘড়ি পরি না। পৃথিবীতে এত লোকের হাতে ঘড়ি থাকে যে, আমার ঘড়ির দরকার হয় না।
—রিস্টওয়াচের কথা বলছি না। টেব্‌ল ক্লক। তোমার দরকার?
—হঠাৎ ঘড়ির কথা জিজ্ঞেস করলেন কেন?
—তোমার তপেশদার কোম্পানি বড় বড় ক্লায়েন্টদের গিফ্ট দেবার জন্য খুব সুন্দর ঘড়ি বানিয়েছে। ওর কাছে সেরকম গোটাকতক ঘড়ি আছে। তুমি ওর সঙ্গে দাবা খেলে সে রকম একটা ঘড়ি পেতে পারো।
—দাবা খেলে তপেশদাকে হারাতে হবে?
—না না না না, তোমাকে আগে থেকে সিক্রেটটা বলে দিচ্ছি। দাবায় হেরে গেলে ও ভয়ঙ্কর রেগে যায়। গালমন্দ শুরু করে। তাতে কিচ্ছু পাবে না। তুমি কেমন দাবা জানো তা জানি না। যদি ভালও খেলতে পারো, তবু ইচ্ছে করে ওর কাছে হারবে। তাতে একটা ঘড়ি প্রাইজ পাবে!
—জিতলে কিচ্ছু না, আর হারলে প্রাইজ? চমৎকার। হারাটা মোটেই শক্ত ব্যাপার নয়।
—যাবে নাকি? এখনই চলো না। গাড়ি আছে।
—তা হলে আমার বাজারটা বাড়িতে নামিয়ে দিয়ে যেতে হবে।
—তাতে কোনও অসুবিধে নেই। ওকে যদি অন্তত ঘণ্টা তিনেক খেলায় আটকে রাখতে পারো, তা হলে আমার খুব উপকার হয়। দুপুরে আমাদের ওখানেই খেয়ে নিয়ো।
একটি ঘড়ি উপহার, সেই সঙ্গে দুপুরের নেমন্তন্ন। তার বদলে কী করতে হবে। দাবা খেলায় হেরে যাওয়া। শরৎচন্দ্রের একটা বৈঠকী গল্প পড়েছিলুম। এক জায়গায় দু’জন লোক চাকরির জন্য গেছে। একজন ম্যাট্রিক পাশ, অন্যজন আই এ ফেল। দ্বিতীয় লোকটিই চাকরিটা পেয়ে গেল। তখন ম্যাট্রিক পাশ লোকটি নিয়োগকর্তাকে জিজ্ঞেস করল, স্যার, ওর যোগ্যতা কী করে বেশি হল? চেষ্টা করলে আমিও কি আই এ-তে ফেল করতে পারতুম না?
চেষ্টায় কী না হয়! খুব চেষ্টা করলে পরীক্ষাতেও ফেল করা যায়, দাবা খেলাতেও অবশ্যই হারা যায়।
আমি কতদিন ভেবেছি, আহা, আমার কেন পা ভাঙে না! বেশ ভালমতন ফ্র্যাকচার। তা হলে বেশ ন্যায়সঙ্গতভাবে, নিজস্ব দাবিতে টানা অনেকদিন বিছানায় শুয়ে থাকার অধিকার পেতুম। কেউ আমাকে বলতে পারত না, যা চাকরি খুঁজতে যা, র‍্যাশনের দোকানে যা, ইলেকট্রিক বিল দিয়ে আয়….। সময় কাটাবার জন্য তপেশদার মতন দাবা খেলায় সঙ্গী খুঁজতে হত না। কত বই পড়া হয়ে যেত। বই পড়তে পড়তে চোখ ব্যথা করলে মনে মনে আকাশ-পাতাল তছনছ করতুম, তাও কম উপভোগ্য নয়!
তপেশদা বই-টই পড়ার ধার ধারে না। চুপ করে শুয়ে থাকতে জানে না। সবসময় কিছু না কিছু কাজ চাই।
বাঁ পায়ের গোড়ালি থেকে উরু পর্যন্ত প্লাস্টার করা, তপেশদা লম্বা হয়ে শুয়ে আছে বিছানায়। একটা ক্যালকুলেটর যন্ত্রে কী সব হিসেব কষছে। জালে একটা পোকা পড়লে মাকড়সা যেমন খুশি হয়। আমাকে দেখে সেরকম উজ্জ্বল মুখে তপেশদা বলল, কি হে নীলুমাস্টার, অনেকদিন দেখা-টেখা নেই, মাঝে মাঝেই উধাও টুধাও হয়ে যাও কোথাও!
আমিও উৎফুল্লভাবে বললুম, আপনার পা ভেঙেছে, খবর দেননি? তা হলে আপনার সঙ্গে দাবা খেলতে আসতাম।
—তুমি আবার দাবা টাবা খেলতে টেলতে শিখলে কখন?
—বাঃ, জানেন না? গোর্কি সদনে `দাবার কমপিটিশানে আমি একবার চ্যাম্পিয়ান হয়েছিলুম!
—বটে বটে! ওসব চ্যাম্পিয়ান টাম্পিয়ান আমি অনেক দেখেছি। লড়ে যাও দেখি এক হাত। বড় জোর পাঁচ চালে মাত করে দেব!
দাবা-টাবা, খেলতে-টেলতে, দেখা-টেখা, চ্যাম্পিয়ান-ট্যাম্পিয়ান! স্বভাবটা আগের মতনই আছে, একটুও বদলায়নি দেখছি। তপেশদা একটা বিশাল মাল্টিন্যাশনাল কোম্পানির বিক্রি বিভাগের কর্তা। জিনিসপত্র বিক্রি করতে হলে সব কথাই দু’বার করে বলতে হয় বোধহয়!
এমন ভাব করতে হবে, যাতে মনে হয় আমি খুব ভাল খেলা জানি। একেবারে আনাড়ি বলে ধরে ফেললে ঘড়িটা নাও দিতে পারে। পাকা দাবাড়ুদের প্ল্যান এলোমেলো করে দেবার ভাল উপায় হচ্ছে প্রথমেই কয়েকটা হাতি-ঘোড়া খেয়ে ফেলা। জ্যান্ত অবস্থায় মন্ত্রীকে খেয়ে ফেলতে পারলে আরও ভাল। নিজেরগুলোও যায় যাক।
খেলার মাঝপথে গিয়েই মনে হল, আমি বোধহয় জিতেও যেতে পারি। তপেশদা এর মধ্যে রাজাকে সরাতে শুরু করেছে। রাজা একবার ঠাঁই নাড়া হলে তাকে বাঁচানো শক্ত। সর্বনাশ, জিতলে তো চলবে না! এবার হারার জন্য বুদ্ধি খাটাতে হবে!
অর্চনাদি এক প্লেট গরম গরম চিংড়ি মাছ ভাজা নিয়ে এল এক সময়।
তপেশদা তপেশদা বলে ডাকি, সেই অনুযায়ী অর্চনাদিকে অর্চনাবউদি বলা উচিত। কিন্তু অৰ্চনাদিকে বিয়ের আগে থেকেই চিনি, তখন থেকেই দিদি বলি। বিয়ের পর অনেকে সম্বোধন বদলায়। বান্ধবীর মাকে অনেকেই বলে মাসিমা, সেই বান্ধবী বউ হয়ে গেলে মাসিমা হয়ে যায় মা। এরকম অনেক কাকা হয়ে যায় বাবা। অনেক মেয়ের পাড়াতুতো দাদা হয়ে যায় ওগো। আমি তো বিয়ে করিনি, আমি এসব বদলাতে যাব কেন?
অৰ্চনাদি বলল, নীলু, তুমি কাল বিকেলে ফ্রি আছ?
তপেশদা বলল, আঃ বিরক্ত কোরো না!
অৰ্চনাদি বলল, একটা কথা বলেনি ওকে!
তপেশদা বলল, দেখছ না। রাজাকে কিস্তি দিয়েছে!
অর্চনাদি বলল, ওসব আমি বুঝি না। নীলু, কাল কলামন্দিরে আমার মেয়েদের একটা নাচের প্রোগ্রাম আছে, তুমি দেখতে যাবে? আমি বললুম, নিশ্চয়ই! আমার কোনও কাজ নেই। অর্চনাদি বলল, তা হলে তোমাকে একটা টিকিট দিয়ে যাচ্ছি। আমি বললুম, একটা? অৰ্চনাদি, দুটো টিকিট পেতে পারি? তপেশদা বলল, কী হে, গার্ল ফ্রেন্ড ট্রেন্ড জুটিয়েছ ফুটিয়েছ নাকি?
আমি সলজ্জভাবে ঘাড় নিচু করে রইলুম। এ বাজারে গার্ল ফ্রেন্ড না থাকলে প্রেস্টিজ থাকে না। এমনকী বেকারদেরও গার্ল ফ্রেন্ড থাকে। ‘বান্ধবী’ কথাটা এখন উঠে গেছে। ‘গার্ল ফ্রেন্ড’ আরও মাখো মাখো শোনায়।
খেতে বসার সময় দেখতে পেলাম ওদের তিন মেয়েকে। বর্ণালী প্রায় যুবতীর পর্যায়ে পৌঁছে গেছে, রূপসা যদিও শ্রাবণীর চেয়ে ছোট, কিন্তু লম্বায় দু’জনেই সমান সমান। মনে মনে হিসেব করলাম, রূপসার বয়েস এখন এগারো। আগের থেকে বেশ রোগা হয়ে গেছে, চোখ দু’টি হরিণীর মতন চঞ্চল।
রূপসাকে দেখে আমার খানিকটা অপরাধ বোধ হল। একজন আমাকে দায়িত্ব দিয়েছিল, মাঝে মাঝে রূপসার খোঁজখবর নেবার। আমি অনেকদিন সে দায়িত্বপালন করিনি। যাক, ভালই তো আছে, একটু রোগা হলে কিছু আসে যায় না।
তপেশদা বলল, নীলু, আবার কবে আসবে? ডুব-টুব মেরো না। কালই সকালে-টকালে চলে এসো।
আমি বললুম, দেখি!
প্রতিদিন একটা করে ঘড়ি আমার দরকার নেই। তা ছাড়া তপেশদাকে জেতানো খুব শক্ত। খেলতে খেলতে এক একবার আমার জেদ চেপে যাচ্ছিল। মনে হচ্ছিল, ঘড়ি পাই না পাই, দিই ওর রাজাকে খতম করে।
তৃতীয়বার আমি সেই ডাক শুনতে পেলুম মুমুদের বাড়ির সিঁড়িতে। সন্ধে হয়ে গেছে, সিঁড়ির আলো জ্বালা হয়নি, সেই অন্ধকারের মধ্যে শোনা গেল, নীলু, নীলু!
সঙ্গে সঙ্গে আমি পেছন ফিরে বললুম, বন্দনাদি!
না, সেখানে কেউ নেই, ফাঁকা সিঁড়ি। তবু আমি স্পষ্ট গলার আওয়াজ চিনতে পেরেছি। কোনও সন্দেহ নেই, বন্দনাদি আমাকে ডাকছে, দিকশূন্যপুর আমাকে ডাকছে।
দিকশূন্যপুরে কোনও পোস্ট অফিস নেই, ওখানকার কেউ চিঠি লেখে না, চিঠি পেতেও চায় না। কারুকে ডাক পাঠাতে হলে ওরা ডাক বিভাগের সাহায্য না নিয়ে ইথারে একটা তরঙ্গ তোলে। মনে মনে ডাকলে নাকি ভগবানকেও পাওয়া যায়, তা হলে মানুষকে পাওয়া যাবে না কেন? কেউ যদি খুব তীব্রভাবে কারুর কথা ভাবে, তা হলে তার মনের তরঙ্গ কোনও না কোনও সময়ে অন্যজনকে ছুঁয়ে যাবেই। বন্দনাদি আজ সারাদিন ধরে আমাকে ডাকছে।
এমন দিন শিগগিরই আসবে, যখন মানুষ দূরের মানুষের সঙ্গে মনে মনেই সব কথা বলতে পারবে, সব খবরাখবর জানাতে পারবে। টেলিফোন লাগবে না। যখন তখন টেলিফোন ডেড হয়ে যাওয়া, রং নাম্বার, বিলে বেশি টাকা, এসব ঝঞ্ঝাট থাকবে না আর, টেলিফোন কোম্পানির ব্যবসাই লাটে উঠে যাবে।
ডাকটা চেনার পর মনে খুব স্বস্তি এল। উঠে এলাম ওপরে।
বসবার ঘরে একা বসে আছে লালুদা। টি ভি চলছে। হিন্দি সিনেমার এক নায়ক একখানা পেল্লায় বন্দুক নিয়ে ট্যা-রা-রা-রা করে গুলি চালাচ্ছে, আর পোকামাকড়ের মতন মরে গেল লোকজন। যাঃ, আজকাল আর কেউ বন্দুক দিয়ে গুলি করে না। এটাই বোধহয় এ কে ফরটি সেভেন, কিংবা সাব-মেশিনগান। ছেলেটা কে, সঞ্জয় দত্ত নাকি? সিনেমায় যদি যখন তখন ওকে এ কে ফরটি সেভেন চালাতে হয়, তা হলে বাড়িতে ওই একটা অস্ত্র রাখতে দোষ কী? শুধু শুধু বেচারাকে জেল খাটতে হল।
লালুদা মুখ তুলে বলল, আরে, নীলকণ্ঠ যে! কী আশ্চর্য, তোমার কথাই ভাবছিলাম!
হিন্দি সিনেমার মারামারি দেখতে দেখতে আমার কথা চিন্তা করা? কোনও ক্ষীণতম যোগাযোগও কি থাকতে পারে?
তপনদা-বউদিরা কোথায়? লালুদার ভয়ে ওরা ভেতরে দরজা বন্ধ করে বসে আছে নাকি?
লালুদা বলল, বসো, বসো। তপনটা একটু বাইরে গেছে, আধঘণ্টার মধ্যেই ফিরবে। আমি মুমুকে পাহারা দিচ্ছি।
মুমু লালুদাকে দু’ চক্ষে দেখতে পারে না। তা ছাড়া সে এমন কিছু কচি খুকি নয় যে, তাকে পাহারা দিতে হবে। লালুদা নিজেই নিজেকে দারোয়ানের পদে নিযুক্ত করেছে।
লালুদা জিজ্ঞেস করল, তুমি চাকরি-টাকরি পেলে, নীলমণি? আমি তোমার জন্য চেষ্টা চালিয়ে যাচ্ছি। রাজা-ভাত খাওয়াতে কাঠ গুদামের কাজটা একেবারে পাকা হয়ে গিয়েছিল, তোমার তো সেটা পছন্দ হল না। হ্যাঁ, ভাল কথা, তুমি এই মাসটা ফ্রি আছ?
আমি হেসে বললুম, বেকাররা তো সবসময়ই ফ্রি থাকে লালুদা।
—গুড! তোমাকে তা হলে একটা উপকার করতে হবে ভাই।
—পরোপকার তো আপনার ডিপার্টমেন্ট।
—হ্যাঁ মানে, পরোপকারও হবে, তোমার নিজেরও উপকার হবে। ধরো ডেইলি যদি তুমি একটা করে একশোটা টাকা পাও, গ্লাস রাত্তিরের খাবার, অথচ কোনও কাজ করতে হবে না, স্রেফ শুয়ে থাকবে।
শুয়ে থাকার জন্য একশো টাকা? কণ্টক শয্যা নাকি? সাধু-সন্ন্যাসীদের মতন কিছু ম্যাজিক দেখাতে হবে?
—আরে না, না, ভাল বিছানা পাবে। শুধু রাতটা কাটালেই চলবে। ঠিক আঠাশ দিন, মানে ফোর উইকস!
—এটা একটা ধাঁধা?
—শোনো, খুলে বলছি। তুমি পরীক্ষিৎ বোসকে চেনো। তার বউকে চেনো। ওদের বিবাহবার্ষিকীতে তোমার নেমন্তন্ন হয়েছিল। সেদিন তুমি পরীক্ষিতের মাকে দেখেছ। চমৎকার ভদ্রমহিলা, এক সময় ব্রেবোর্ন কলেজে পড়াতেন, এখন রিটায়ার করেছেন। তাঁকে তোমার মনে আছে তো? সেই ভদ্রমহিলার সঙ্গে তোমাকে শুতে হবে!
—অ্যাঁ? কী হচ্ছে কী লালুদা? ওসব শোওয়া-টোওয়া তো আপনার লাইন।
—আরে ছি ছি ছি, এক বিছানায় নয়, এক বিছানায় নয়। তুমি আমাকে এরকম খারাপ ভাবলে, নীলাঞ্জন? আলাদা বিছানা, তবে একই ঘরে। তিনি তোমার মায়ের বয়েসী। পুরো ব্যাপারটি খুলে বলছি। পরীক্ষিৎ সুইজারল্যান্ডের ফ্র্যাঙ্কফুর্ট শহরে একটা লেকচার দেবার নেমন্তন্ন পেয়েছে।
—ফ্র্যাঙ্কফুর্ট শহরটা জার্মানি থেকে কবে এক লাফে সুইজারল্যান্ড চলে গেল?
—ওই একই হল। একই কথা। ধরে নাও দু’ জায়গাতেই যাবে। পরীক্ষিৎ অনেকবার বিলেত-টিলেত গেছে, ওর বউ কখনও যায়নি, এবার সে বায়না ধরেছে, সেও সঙ্গে যাবে। আর কোনও অসুবিধেও নেই, শুধু ওই মা।
—অর্থাৎ মাকে পাহারা দিতে হবে। ও কাজটা তো আপনিই ভাল পারেন!
—না না পাহারা দিতে হবে না। ভদ্রমহিলার দুটো হাঁটুই বাতে পঙ্গু। তিনি পালাবেন কোথায়? পঁয়ষট্টি বছরের বৃদ্ধারা বাড়ি থেকে পালান, এরকম কোনও রেকর্ড নেই। ব্যাপারটা হল, পরীক্ষিৎদের কলকাতা শহরে আর কোনও আত্মীয় মানে রিলেটিভ নেই। ওরা দু’জনেই যদি বিদেশে চলে যায়, তা হলে মাকে দেখবে কে? বাড়িতে দু’জন কাজের লোক আর একজন রাঁধুনিও আছে। কিন্তু শুধু কাজের লোকের ওপর ছেড়ে দিয়ে চলে যাওয়াটা মোটেই ভাল দেখায় না। ভদ্রমহিলার একবার হার্টেও ব্যথা হয়েছিল। ধরো যদি রাত্তিরবেলা হঠাৎ শরীর খারাপ হয়, তখন কে ডাক্তার ডাকবে, কে ওষুধ দেবে…হয়তো কিছুই হবে না। তুমি শুধু রাত্তিরে ওর ঘরে শুয়ে থাকবে। ও বাড়িতেই খাবে।
—অর্থাৎ পুরুষ-নার্স। সে রকম তো ভাড়া পাওয়া যায়।
—আরে ভাড়া করা লোক আর নিজের লোক কি এক হল?
—আমি কী করে পরীক্ষিৎবাবুর নিজের লোক হলুম?
—তুমি আমাদের সকলের ছোট ভাইয়ের মতন। তোমারও দু’ হাজার আটশো, ধরে নাও রাউন্ড ফিগারে তিন হাজার টাকাই রোজগার হয়ে যাবে।
—ছোটভাই বা নিজের লোককে কেউ এরকমভাবে রোজ হিসেবে টাকা দেয়?
—তুমি ভাই আপত্তি কোরো না! ওদের বিলেত যাওয়াটা ফেঁসে যাবে, এটা কি তুমি চাও? সামনের সোমবার ওরা স্টার্ট করছে, তার আগে তোমার সঙ্গে কথাবার্তা বলিয়ে দেব।
—লালুদা, আমাকে একটু ভেবে দেখতে হবে। প্রতিদিন বাড়ির বাইরে রাত কাটালে আমার বাড়ির লোক কী ভাববে? মায়ের পারমিশন নিতে হবে।
—তোমার মাকে দরকার হয় আমি বুঝিয়ে বলব!
ক্যাঁচ করে একটা শব্দ হল। ডান দিকের কোণের ঘরের দরজা খুলে সেখানে দাঁড়িয়ে আছে মুমু। সে আমায় হাতছানি দিয়ে ডাকল।
লালুদাকে বললুম, একটু আসছি, আপনি বসুন।
লালুদা বলল, মুমু এখন পড়ছে, ওকে ডিসটার্ব করতে যেয়ো না। চন্দন বলে গেছে, সামনে মুমুর পরীক্ষা, ও যেন পড়া ছেড়ে না ওঠে।
মুমু এবার চেঁচিয়ে বলল, এই নীলকা, একবার শুনে যাও। তুমি প্রভঞ্জন মানে জানো? আর ইরম্মদ?
আমি লালুদার দিকে তাকিয়ে বললুম, আপনি জানেন নাকি?
লালুদা ব্যস্ত হয়ে বলল, যাও যাও, ওকে একটু পড়া দেখিয়ে দিয়ে এসো। বাংলাটা আবার আমার একদম আসে না।
মুমু পরে আছে একটা দুধ সাদা রঙের ফ্রক। প্রায় ছেলেদের মতন ঘাড়ের কাছে চুল ছাঁটা। টেবিলের ওপর ছড়ানো একগাদা বই খাতা। দেওয়ালে শচীন তেন্ডুলকরের একটা মস্ত বড় পোস্টার। আগে মুমু খুব ইমরান খানের ভক্ত ছিল। ইমরান খান যেই বিয়ে করেছে, তার পর দিনই মুমু ওর দেওয়াল থেকে ইমরান খানের পোস্টার ছিঁড়ে ফেলেছে।
আমি ঘরে ঢোকার পরই দরজাটা ভেজিয়ে দিয়ে মুমু চোখ পাকিয়ে বলল, অ্যাই ব্লু, তুই এতক্ষণ ধরে ওই লেলোটার ভ্যানভ্যানানি শুনছিস কেন রে?
আমি বললুম, কী করব, ছাড়ছিল না যে! তোমার বাবা-মা কোথায় গেছে? মুমু বলল, নেমন্তন্ন বাড়ি। কখন ফিরবে ঠিক নেই। আমার পরশু পরীক্ষা আরম্ভ বলে যাইনি।
—ততক্ষণ লালুদা বসে থাকবে?
—ওকে লাথি মেরে না তাড়ালে ও যায়? আমার মায়ের সঙ্গে প্রেম করতে আসে।
—এই, ছিঃ, আবার ওই সব কথা বলে! বউদি লালুদাকে আজকাল পাত্তাই দেয় না।
—আমার ষোলো বছর আট মাস বয়েস হল, আমি বুঝি এসব বুঝি না?
—তা হলে আরও এক বছর চার মাস বাকি আছে। মনে আছে?
—তোমার মনে থাকাটাই আসল কথা।
—মুমু, তুমি সত্যিই কি প্রভঞ্জন আর ইরম্মদ মানে জানো না?
—জানব না কেন? প্রভঞ্জন মানে ঝড় আর ইরম্মদ মানে মেঘের মধ্যে আগুন। পুরো মেঘনাদবধ কাব্য আমার মুখস্থ।
—ভাগ্যিস বলে দিলে। আমি নিজেই ইরম্মদ মানে জানতুম না।
মুমু কয়েক পলক আমার দিকে তাকিয়ে রইল। তারপর ভুরু কুঁচকে জিজ্ঞেস করল, নীলকা, তুমি হঠাৎ আমাদের বাড়ি এলে কেন? কেউ তোমাকে ডেকেছে?
আমি বললুম, না, কেউ ডাকেনি। এমনি এমনি বুঝি আসা যায় না? আমরা কি সাহেব নাকি যে, অ্যাপয়েন্টমেন্ট করে আসতে হবে?
মুমু বলল, তুমি তো এমনি এমনি আসো না। অন্তত দেড় মাস আসোনি। আমি ভাবলুম, মা কিংবা বাবা আমার নামে নালিশ করার জন্য তোমাকে ডেকেছে।
—কেন, নালিশ করার মতন কিছু ঘটেছে নাকি?
—রোজই তো কিছু না কিছু হয়। আমার বাবা মায়ের উচিত ছিল, আর একটা ছেলে বা মেয়ের জন্ম দেওয়া। আমি একমাত্র মেয়ে বলে আমার ওপর বড্ড বেশি নজর দেয়। তুমি ওদের বুঝিয়ে বলো!
—ভ্যাট! ওই সব কথা আমি বলতে পারি নাকি? শোনো, আজ বিকেলবেলা হঠাৎ রম্যাণি ঘোষাল নামে মেয়েটিকে দেখতে খুব ইচ্ছে হল, তাই আমি এসেছি।
—দেখা তো হল। এবার কেটে পড়ো! আমাকে এখন পড়তে হবে। তার আগে একটা সিগারেট ধরাও, আমি দুটো টান দেব!
—আমি তো আজ সকাল থেকে সিগারেট খাওয়া ছেড়ে দিয়েছি!
—আবার বাজে কথা, পকেটে আছে, বার করো, বার করো।
—নেই, সত্যি নেই।
মুমু আমার মুখের কথা বিশ্বাস করবে না। উঠে এল আমার পকেট সার্চ করতে। আমি এলেই মুমু সিগারেট খেতে চায় বলে এ বাড়িতে আসার সময় আমি সিগারেটের প্যাকেট আনিই না। মুমুকে নিরস্ত করার জন্যই এবার বোধহয় আমাকে সত্যিই সিগারেট ছাড়তে হবে।
সিগারেট পেল না বটে, তবু মুমু আমার জামায় নাক ছুঁইয়ে বলল, অ্যাই ব্লু, তোমার গায়ে কীসের যেন গন্ধ পাচ্ছি!
—কীসের গন্ধ?
—সিগারেটের নয়। অন্য রকম। তুমি নিশ্চয়ই কোথাও পালাবার মতলব করেছ। আমি আগেও লক্ষ করেছি, যখনই তুমি বেশ কিছু দিনের জন্য বাইরে চলে যাও, তার আগে তোমার গায়ে এরকম গন্ধ হয়।
মুমুর কথাটা হয়তো খুব অসম্ভব নয়। মানুষের ইচ্ছের একটা গন্ধ থাকতে পারে না? ডাল্টনগঞ্জে একজনকে ধরাধরি করে চাকরি। লালুদা মারফত পুরুষ-নার্সগিরির প্রস্তাব, এসব শুনলেই আমার গা রি রি করে। পালাতে ইচ্ছে হয়। একটু আগে বন্দনাদির গলার আওয়াজ শুনেই ঠিক করে ফেলেছি, আমাকে যেতেই হবে।
মন চলো নিজে নিকেতনে। চলো দিকশূন্যপুর!ট্রেন থেকে ছোট্ট স্টেশনটায় নেমেই মনে পড়ল, কয়েকটা জিনিস আমার সঙ্গে নিয়ে আসা উচিত ছিল। খানিকটা ভাল চা, দু-এক প্যাকেট ব্লেড, খান কয়েক সুগন্ধি সাবান। দিকশূন্যপুরে আমার বন্ধুরা এইরকম টুকিটাকি উপহার পেলে খুব খুশি হয়। তাদের সেই খুশির মাধুর্যটুকু দেখতে বড় ভাল লাগে।
এত তাড়াহুড়ো করে আসতে হয়েছে যে, এ সব কিছু মনে পড়েনি। সবসময় ভয় ছিল, দাদা যদি জোর করে ডাল্টনগঞ্জে পাঠিয়ে দেয়, কিংবা লালুদা আমাকে ধরে ফেলে! আমার গোপন অভিপ্রায় শুধু জানিয়েছিলুম বউদিকে। দিকশূন্যপুরের কথা কারুকে বলতে নেই, তবু বন্দনাদির কথা : আমার বউদি কিছুটা শুনেছে। বন্দনাদি আমার বউদির কলেজের বান্ধবী।
বন্দনাদি যে বেঁচে আছে, কোনও গোপন জায়গায় একা একা স্বাবলম্বী হয়ে আছে, এটা জেনেই বউদি খুশি। মেয়েদের মধ্যে, বিশেষত বিবাহিতা মেয়েদের, দু’রকম টান থাকে। তারা সংসার ভালবাসে, স্বামী-পুত্র-কন্যা নিয়ে জীবনটাকে সাজিয়ে তৃপ্তি পায়। কিন্তু তৃপ্তিটা আংশিক। এই সব কিছু সত্ত্বেও মাঝে মাঝে তারা মুক্তি চায়, একাকিত্ব চায়। আমার বউ নেই, তবু আমি এসব জানলুম কী করে? জানাটা এমন কিছু শক্ত নয়, চোখ-কান খোলা রাখলেই চলে। কত বাড়িতে গিয়ে আমি আপাতত-সুখী বিবাহিতা মেয়েদের বলতে শুনেছি, আমার খুব ইচ্ছে করে কোথাও গিয়ে একদম একা একা থাকি, কেউ ডিসটার্ব করবে না, কেউ আমাকে চিনবে না—
আমার বউদিরও এরকম একটা স্বপ্ন আছে, যদিও শাশুড়ির সঙ্গে তার ঝগড়া বা মনোমালিন্য নেই, স্বামী তাকে অনাদর করে না, দেওরের সঙ্গেও বেশ ভাব। তবু।
এই ছোট্ট স্টেশনটাতে দু’-একটা নড়বড়ে দোকান রয়েছে, বিশেষ কিছুই পাওয়া যায় না। এমনকী ব্লেডও নেই। আগেরবার দেখেছিলুম, জয়দীপ একটা খুব পুরনো ব্লেড মাটিতে ঘষে ঘষে ধার দিয়ে তা দিয়ে দাড়ি কামাচ্ছে। বড় মায়া হয়েছিল। কোনও প্রয়োজন নেই, তবু প্রতিদিন সে দাড়ি কামায়।
এখান থেকে বাস বা অন্য কোনও রকম যানবাহন নেই দূরের যাত্রার জন্য। গ্রাম্য লোকেরা এখনও গোরুর গাড়ি ব্যবহার করে। মাঝে মাঝে ট্রাক যায়। ট্রাক ড্রাইভারের দয়া হলে হাত দেখালে থামে, কিছু পয়সার বিনিময়ে যাত্রী তুলে নেয়।
রাস্তার ধারে একটা পাথরের ওপর বসলুম। কখন ট্রাক আসবে ঠিক নেই। আমাদের বম্বে রোড-দিল্লি রোডে মুহুর্মুহু দৈত্যের মতন ট্রাক ছুটে যায়, এখানে এক ঘণ্টায় একটা ট্রাক চলে কি না সন্দেহ। অবশ্য এটা হাইওয়ে নয়।
দূরে দেখা যায় পাহাড়ের রেখাচিত্র। ছোট ছোট পাহাড়, সারা গায়ে জঙ্গল মাখানো, তার মধ্য দিয়ে পথ। এদিকে লোকবসতিও খুব কম। রুক্ষ জমি, তাতে চাষ হয় না, আগাছায় ভরে আছে।
একটি আট-ন’ বছরের মেয়ে কয়েকটা ছাগল চড়াচ্ছে পাশের মাঠে। মেয়েটির পরনে একটা রংচটা ঝ্যালঝেলে ফ্রক, কাঁধের কাছটা ছেঁড়া। এরকম গ্রাম দেশেও শাড়ির বদলে ফ্রক এসে গেছে।
মেয়েটা একসময় আমার কাছাকাছি এসে, অদ্ভুতভাবে শরীরটা বেঁকিয়ে দাঁড়িয়ে রইল। আমার দিকে এক দৃষ্টিতে চেয়ে রইল। আমি মোটেই বিশেষ দ্রষ্টব্য নই, তবু কী দেখছে সে? শুধু ছাগল দেখতে দেখতে একঘেয়ে লাগছে বলে সে আর একটি প্রাণী দেখতে এসেছে! হাতে একটা ছপটি। ওর মুখখানায় যেন কার মুখের আদল আছে, অনেক ভেবে ভেবে মনে পড়ল। সত্যজিৎ রায়ের তিনকন্যা ফিল্মের একটা গল্পে কিশোরী অপর্ণা সেন দারুণ অভিনয় করেছিল, তখন তার নাম ছিল অপর্ণা দাশগুপ্ত, অনেকটা যেন সেই রকম!
জিজ্ঞেস করলুম, এই তোর নাম কী রে?
একজন উটকো অচেনা লোকের কথার উত্তর দিতে তার বয়ে গেছে। সে মুখ খুলল না।
আমার কাছে লজেন্স বা বিস্কুট জাতীয় কিছু নেই। শুধু শুধু পয়সা দেওয়া অন্যায়। ওর সঙ্গে ভাব জমাবার কোনও উপাদান আমার সঙ্গে নেই। ওকে কিছু না দিয়েও ওর কাছে একটা জিনিস চাইলে ও ঠিক নড়ে চড়ে উঠবে। যদি বলি, এ বিটিয়া, এক গিলাস পানি পিলাওগে? এ দেশে জল চাইলে কেউ না বলে না।
কিন্তু আমার তেষ্টা পায়নি, ও মেয়েটিকেও অকারণে ব্যতিব্যস্ত করার কোনও মানে হয় না।
একটা ট্রাকের শব্দ পাওয়া গেল, আমি উঠে হাত দেখাবার আগেই সেটার গতি কমে এসেছে। ঠিক আমাদের কাছেই এসে থামল। ড্রাইভারের সঙ্গে কথা বলতে গেলুম, সে আমাকে পাত্তাই দিল না। বরং দুর্বোধ্য ভাষায় কী যেন চেঁচিয়ে উঠল।
সঙ্গে সঙ্গে ট্রাকের পেছন দিক থেকে লাফিয়ে নেমে পড়ল তিনটি লোক। তারা পাশের মাঠে গিয়ে দৌড়ে দৌড়ে ছাগল তাড়া করতে লাগল। ধরেও ফেলল তিনটে ছাগল, টানতে টানতে সেগুলো নিয়ে আসতে লাগল ট্রাকের দিকে।
বাচ্চা মেয়েটি একটুক্ষণ হতভম্ব হয়ে থেকে, তারপরই দৌড়ে গেল ওদের বাধা দিতে। তারস্বরে চিৎকার করতে লাগল। একজন লোক জোরে ধাক্কা দিয়ে ওকে ছিটকে ফেলে দিল।
এ যে দিনে ডাকাতি! ট্রাকের লোকেরা জোর করে ছাগল তুলে নিচ্ছে। আমি এখন কী করব? তিনজনেরই ষণ্ডামার্কা চেহারা, ওদের সঙ্গে লড়াই করার ক্ষমতা আমার নেই। তবু বীরত্ব দেখাতে গেলে ওরা হয়তো আমাকে এখানে একেবারে মেরেই ফেলে দিয়ে যাবে।
যদি মেয়েটিকে ওরা আরও মারে, কিংবা ওকেও ট্রাকে তুলে নেয়, এই ভেবে আমি দৌড়ে গিয়ে মেয়েটিকে মাটি থেকে তুলে দূরে সরিয়ে নিয়ে গেলুম, সে তখনও প্রাণপণে চ্যাঁচাচ্ছে।
মাঠের যে-দিকটা ঢালু, সেদিক থেকে গোটা চারেক লোক ছুটে এল বটে, কিন্তু ততক্ষণে তিনটে ছাগলকে ছুড়ে দেওয়া হয়েছে ট্রাকের মধ্যে। লোক তিনটেও উঠে পড়ল। ট্রাকটা স্টার্ট নেওয়ার পর ড্রাইভার কী যেন একটা গোল্লা পাকিয়ে ছুড়ে দিল। মাটিতে পড়ার পর বোঝা গেল, সেটা একটা একশো টাকার নোট।
কলকাতায় পাঁঠার মাংস একশো টাকা কেজি, গ্রামের দিকেও অন্তত আশি টাকা, এরা তিন-তিনটে ছাগল নিয়ে গেল মাত্র একশো টাকায়। এ যে গোরু মেরে জুতো দান!
বাচ্চা মেয়েটি একজন লোককে জড়িয়ে ধরে হাপুস নয়নে কাঁদছে, অন্য লোকগুলি রুষ্টভাবে আমার দিকে চাইল। এই রে, আমাকেও ডাকাত দলের সঙ্গী ভাবছে নাকি?
আমি বললুম, আমি ট্রাকের নম্বরটা দেখে রেখেছি। আপনারা গিয়ে থানায় খবর দিন।
ওরা দুর্বোধ্য হিন্দিতে নিজেদের মধ্যে কী যেন বলাবলি করতে লাগল। ট্রাকের নম্বর জানার কোনও আগ্রহ নেই। অর্থাৎ এরা থানার ওপর ভরসা রাখে না, হয়তো থানা অনেক দূরে। গ্রামের গরিব মানুষরা থানায় যেতেই ভয় পায়, গেলেই পয়সা চাইবে।
সেই চারজন লোক বসে পড়ল রাস্তার ওপর।
দিকশূন্যপুরে যাবার পথে প্রথমেই এরকম বাধা পড়ায় আমার মনটা দমে গেল খানিকটা। তা হলে কি আরও অশুভ কিছু ঘটবে? আমার ফিরে যাওয়াই উচিত? না না, এসব কুসংস্কার। আমাকে যেতেই হবে।
ছি ছি, দেশটার কী অবস্থা হল, শেষপর্যন্ত ছাগলও ডাকাতি হয়? সোনা-দানা নয়, টাকা পয়সা নয়, মাত্র তিনটে ছাগল, তাও একটা বাচ্চা মেয়ের কাছ থেকে কেড়ে নেওয়া! ডাকাতদেরও আর জাতধর্ম কিছু রইল না!
প্রায় পঁয়তাল্লিশ মিনিট বাদে আর একটা ট্রাক এল একই দিক থেকে। লোকগুলো উঠে দাঁড়িয়ে হাত তুলে চিৎকার শুরু করল। ট্রাকটা আসছে ঝড়ের বেগে, থামবার কোনও লক্ষণই নেই, লোকগুলো শেষ মুহূর্তে লাফিয়ে রাস্তার ধারে চলে না গেলে নিশ্চিত ওদের চাপা দিয়েই চলে যেত!
কলকাতা কিংবা আশেপাশের অঞ্চল হলে এতক্ষণে ইট ছুড়ে, রাস্তা ব্যারিকেড করে, ঠিক ট্রাকটাকে আটকাত, তারপর আগুন ধরিয়ে দিত। যদিও দ্বিতীয় ট্রাকটির কোনও দোষ নেই। এরা সে সব কিছু জানে না। শুধু অসহায় রাগ দেখাতে পারে।
আমি যদি রাস্তা ব্যারিকেড করার বুদ্ধিটা দিই, তাতে আমারই ক্ষতি। আমি যাব কী করে? দিকশূন্যপুরে যাবার অন্য একটা রাস্তা আছে বটে, সেটা অনেক ঘুরে, আবার ট্রেনে অন্য একটা স্টেশনে নামতে হবে। সেদিককার রাস্তায় ট্রাকও চলে না, যদিও বেশ বড় রাস্তা, তবু একটা ব্রিজ ভেঙে পড়ে আছে বহুদিন। এ রাজ্যের সরকার সেই ব্রিজটা সারাবার কথা ভুলেই গেছে, ব্যবহার হয় না বলে রাস্তাটার আরও দু-এক জায়গায় ধস নেমেছে। তবু হেঁটে যাওয়া যায়। কিন্তু রাত্তিরের আগে যে ট্রেন নেই!
খানিক বাদেই দেবদূতের মতন এক ট্রাক ড্রাইভারের আগমন। আগের থেকেই গতি কমিয়ে সে আমাদের কাছে দাঁড় করাল। একজন ক্লিনার ছাড়া সে ট্রাকে আর কোনও লোক নেই, পেছন দিকটা কোনও মালে বোঝাই। গ্রামের লোকরা ড্রাইভারকে জোর করে টেনে নামাবার চেষ্টা করতেই সে নিজেই লাফ দিয়ে নামল। তার হাতে একটা লোহার ডাণ্ডা। ড্রাইভারটি অন্তত সাড়ে ছ’ ফুট লম্বা, চেক লুঙ্গি ও নীল গেঞ্জি পরা, গোঁফ-দাড়িতে ঢাকা মুখ, চোখ দু’টি নেশাখোরের মতন লালচে। তাকে ছোটখাটো একটি দৈত্য বলা যায় এবং দেখা গেল, দৈত্যরাও দেবতাদের চেয়ে ভাল হতে পারে।
প্রথমে সে লোহার ডান্ডা ঘুরিয়ে সবাইকে ছত্রখান করল। তারপর ডান্ডা নামিয়ে গম্ভীর গলায় জিজ্ঞেস করল, ক্যা হুয়া?
সব শুনে সে মাটিতে চিক করে থুতু ফেলে বলল, ছিঃ! এরকম বুরা কাম করে সে সব ট্রাক ড্রাইভারদের ইজ্জত বরবাদ করে দিয়েছে। নম্বর লিয়া?
আমি এগিয়ে এসে তাকে নম্বর জানালুম। ততক্ষণে নম্বরটি আমি একটি কাগজে লিখে ফেলেছি।
সেই নম্বরটির দিকে প্রায় এক মিনিট তাকিয়ে থেকে সে গম্ভীর দীর্ঘশ্বাস ফেলে বলল, হারামি! এ শালাকে আমি চিনি। আমি এর ব্যবস্থা করছি। কাল থেকে এই ট্রাক অন্য ড্রাইভার চালাবে।
তারপর সে ট্রাক থেকে বার করল এক বান্ডিল নোট, তার থেকে অবহেলাভরে একটি একশো টাকার নোট বাড়িয়ে দিয়ে বলল, লে লেও!
তার শারীরিক শক্তির জন্য তো বটেই, তা ছাড়াও স্বতঃপ্রবৃত্ত হয়ে সে একশো টাকা জরিমানা দিল বলে গ্রামের লোকেরা একেবারে বিগলিত হয়ে গেল। জরিমানাও নয়, দান। গ্রামের মানুষ অযাচিত দান নিতে অভ্যস্ত নয়। একজন লোক একটি ছাগলছানা এনে ড্রাইভারটিকে উপহার দিতে গেল। ক্লিনারটি সেটা নেওয়ার জন্য হাত বাড়িয়ে ছিল, ড্রাইভারটি তাকে এক ধমক দিল, সে কিচ্ছু নেবে না।
এবার আমি আবেদন জানালুম, ড্রাইভারজি, আমাকে খানিকটা রাস্তা নিয়ে যাবেন?
মুখে কিছু না বলে সে মাথা ঝাঁকিয়ে সম্মতি জানাল। আমি উঠে বসলুম ক্লিনারের পাশে।
যারা খুব শক্তিশালী হয়, তারা কথা কম বলে। এই ড্রাইভারটি একেবারেই বাক্ কুণ্ঠ। একটি কথাও বলল না আমার সঙ্গে। দু’টি পাহাড়ের রেখা পেরিয়ে তৃতীয় উপত্যকায় যখন আমি থামাতে বললুম, তখন শুধু সে জিজ্ঞেস করল, এখানে কোথায় যাবেন? এ দিকে তো কোনও গাঁও নেই।
আমি বললুম, এই জঙ্গলেই কয়েকদিন থাকব।
পকেট থেকে টাকা বার করতেই সে অবহেলার সঙ্গে হাত নাড়ল। টাকা নেবে না? এর আগে অন্য ট্রাক ড্রাইভারদের এইটুকু দূরত্বের জন্য অন্তত কুড়ি টাকা দিতে হয়েছে। কেউ কেউ কুড়ি টাকার নোট দেখে ভুরু কুঁচকোলে আরও পাঁচ টাকা গচ্চা যায়। এ যে দেখছি সত্যি দেবদূত!
তাকে ধন্যবাদ জানিয়ে ট্রাক থেকে নামার পরেই আমার শরীরে একটা শিহরন হল।
ছাগল-চোরদের ট্রাকে যদি আমি দৈবাৎ চাপতুম, তা হলে আমার অন্য রকম গতি হতে পারত। হয়তো জিনিসপত্র কেড়ে নিয়ে আমাকে মেরে ফেলে দিয়ে যেত জঙ্গলে। যারা ছাগল চুরির মতন ছ্যাঁচড়ামি করতে পারে, তাদের পক্ষে একটা মানুষ খুন তো কিছুই না।
এই জঙ্গলে পড়ে থাকত আমার লাশ। কেউ টেরও পেত না। আমি যেন দেখতে পাচ্ছি, আমার মৃত শরীরের ওপর ঝরে পড়ছে রাত্রির শিশির, একটা ফড়িং এসে বসছে আমার নাকে, একটা শেয়াল এসে…
একেই বলে রাখে হরি মারে কে? হরির বদলে তিনটে ছাগল আমার প্রাণ বাঁচিয়ে দিল।
মনে হয় বেশ কিছুদিন বৃষ্টি হয়নি এদিকে, জঙ্গল একেবারে শুকনো। পরিচিত বেজিটার সঙ্গে দেখা হল না, ময়ূররাও উধাও। এ অরণ্য প্রাণী-শূন্য হয়ে গেল নাকি?
আমি ঘড়ি পরি না, আকাশের দিকে তাকালেই বোঝা যায়, এখন দুপুর সাড়ে বারোটা। এই সময় থেকে পেট একটু একটু খিদেয় চিনচিন করতে শুরু করে। বন্দনাদি দুটো-আড়াইটের আগে খায় না। ঠিক সময়েই পৌঁছে যাব।
সেই শিমুল গাছটা খুঁজলুম, সেটাই দিক চিহ্ন। গ্রীষ্ম শেষ হয়ে গেলেই সব শিমুল ফুল ঝরে যায়। তবু একটা টিলার ওপর রাজার মতন মাথা উঁচু করে আছে গাছটা। ওই টিলাটার ওপরে উঠলে আর একটুখানি পথ।
‘টিলার উপর দাঁড়াইয়া শশী আর কোনওদিন সূর্যাস্ত দেখিবে না।’ এই টিলার ওপর উঠলেই মানিক বন্দ্যোপাধ্যায়ের ‘পুতুল নাচের ইতিকথা’র এই লাইনটি মনে পড়ে। আমিও কোনও দিন এখান থেকে সূর্যাস্ত দেখিনি।
চোখে পড়ে নদীটি। প্রথমবার দেখে মনে হয়েছিল, এই নদী যেন কোনও অপ্সরীর ভুল করে ফেলে যাওয়া অলঙ্কারের মতন নিঃশব্দে পড়ে আছে। অপ্সরীরা ফুলের গয়না পছন্দ করে। সেই ফুল শুকিয়ে গেছে। চন্দ্রহার নদীটিকে এবার বড় শীর্ণ মনে হল। বর্ষা আসুক, নদী আবার তার রূপ ফিরে পাবে।
নদীর পরপারে আমার স্বপ্নের দিকশূন্যপুর। ‘ঐ দেখা যায় বাড়ি আমার, চারদিকে মালঞ্চের বেড়া/ ভোমরা সেথা গুন গুন করে, গুন গুন করে, কোকিলাতে দিচ্ছে সাড়া—’। হ্যাঁ, এক সময় এখানে আমারও একটা বাড়ি ছিল। কোকিল ডাকেনি, কিন্তু সাদা প্যাঁচা এসে বসেছিল সেই বাড়ির ছাদে। আমি স্বেচ্ছায় ছেড়ে চলে গেছি। দূরে চলে গিয়েও ছাড়তে পারিনি পুরোপুরি, রয়ে গেছে বুকের মধ্যে।
এই নদী হেঁটে বা সাঁতরে পার হতে হয়। চটি জোড়া খুলে ভরে নিলুম ব্যাগে। পাজামা-পাঞ্জাবি ভিজলেও ক্ষতি নেই, পাল্টে নিলেই হবে। সাঁতার কাটতে হল না, কোথাও বুক জলের বেশি নয়। আগেরবার রীতিমতন স্রোত ছিল।
নদীর এ পাড়ে অনেক পাথর পড়ে আছে। বেশ বড় বড় পাথর, তাতে বাড়িগুলি আড়াল হয়ে থাকে। একটা পাথরের গায়ে একটি অর্ধসমাপ্ত মানুষের মুখ খোদাই করা ছিল। পাথরটা চিনতে ভুল হল না। কিন্তু তার এ কী দশা? কেউ যেন ছেনি দিয়ে ঠুকরে ঠুকরে সেই ভাস্কর্যটি নষ্ট করতে চেয়েছে। চোখ-নাক বোঝা যায় না। ঠোঁটের কাছে গভীর ক্ষত। এখানে কোনও ফিলিস্টিনের উৎপাত শুরু হয়েছে নাকি? এখানে তো কেউ কিছু নষ্ট করে না।
পাথরগুলির ফাঁক দিয়ে সরু পথ।
এক জায়গায় সেই কঠিন পাথরের বুকেই গজিয়ে উঠেছে একটা অশ্বত্থ গাছ, প্রায় এক মানুষ প্রমাণ লম্বা, তার ডগায় ঝটাপটি করছে দুটো বুলবুলি পাখি। বুলবুলি পাখির ডাকে যেন কোনও দুষ্টু ছেলের কণ্ঠস্বর শোনা যায়। এই পাখি এত সুন্দর, অথচ দেখলেই আমার মধ্যে একটা অপরাধবোধ জাগে।
ছোটবেলায়, তখন আমার আট ন’বছর বয়েস, আমি মামাতো ভাই-বোনদের সঙ্গে বোড়াল গ্রামে বেড়াতে গিয়েছিলুম। সেই বোড়াল গ্রাম, যেখানে ‘পথের পাঁচালি’র শুটিং হয়েছিল। তখন ওদিকে অনেক ফাঁকা মাঠ ও ঝোপঝাড় ছিল। একটা বেতগাছের ঝোপে আমি আবিষ্কার করেছিলুম একটা পাখির বাসা, তার মধ্যে ছিল দুটো পাখির ডিম। মার্বেলের টলগুলির সাইজের সেই ডিম। কোন পাখির ডিম বুঝিনি, ডিম দুটো তুলে নিতেই একটা বুলবুলি পাখি কোথা থেকে এসে ওড়াউড়ি করতে লাগল আমার মাথার ওপরে।
কেন আমি ডিমদুটো চুরি করেছিলুম? পাখির ডিম তো কোনও কাজেই লাগে না। মা-পাখিটা যে কষ্ট পাবে, সে বোধও ছিল না। যৌন বোধ জাগার আগে সব শিশুরাই যে নিষ্ঠুর হয়, সে সব তো বড় হয়ে জেনেছি। ডিম দুটো নিয়ে ছুটে পালাচ্ছি, পাখিটাও আসছে আমার সঙ্গে, একটু পরেই আমার হাত থেকে ডিম দুটো পড়ে ভেঙে গেল। দুটো ডিমের মধ্যেই স্পষ্ট বাচ্চা পাখির অবয়ব, আর দু’ চারদিনের মধ্যেই ফুটে যেত। সেই অবস্থায় তাদের বাঁচানো অসম্ভব, আমি চেষ্টাও করিনি। মায়ের সামনেই সন্তানের মৃত্যু।
এখন যতবার সেই দৃশ্যটা ভাবি, আমার নিজের গালে ঠাস ঠাস করে চড় মারতে ইচ্ছে করে! কেন দুটো পাখিকে আমি আকাশে উড়তে দিইনি!
এত কাছ থেকে বুলবুলি পাখি অনেকদিন দেখিনি। আমি হাত জোড় করে বললুম, হে বুলবুলিদ্বয়, তোমরা আমাকে ক্ষমা করবে? আমি অবুঝ বালক ছিলাম, অপরাধ করেছি তোমাদের কাছে। যা শাস্তি দিতে চাও মাথা পেতে নেব!
বুলবুলিরা আমার কথা শুনে কী মনে করল কে জানে, ফুড়ুত করে উড়ে গেল। ক্ষমাহীন অবজ্ঞা?
পাথরগুলির এ পাশে আগেরবারে দেখেছিলুম সর্ষের খেত, এখন সে জায়গাটা ফাঁকা। একটু দূরে একটা বড় ছাতিম গাছ, তার নীচে বসে আছে একজন মানুষ। মহর্ষি বাল্মীকি নাকি! ধপধপে সাদা দাড়ি, তুলোর মতন চুল, গায়ে গেরুয়া চাদর জড়ানো, বসে আছেন গাছের গুঁড়িতে ঠেস দিয়ে। চোখ কিন্তু খোলা। ধ্যান করতে গেলে যে চোখ বুজে থাকতেই হবে, তার কোনও মানে নেই অবশ্য। আমি তো বরং দেখেছি, চোখ বুজে থাকলেই নানান কুচিন্তা মাথায় আসে।
আমার সঙ্গে চোখাচোখি হতেই সেই শ্বেতশ্মশ্রু ব্যক্তিটি বেশ কড়া গলায় জিজ্ঞেস করলেন, ফেরিওয়ালা?
বিনীতভাবে বললুম, আজ্ঞে না।
—পথ ভুলে?
—আজ্ঞে না।
—কী কারণে এখানে আগমন?
—আমি এখানে আগেও এসেছি। এ জায়গাটা আমার চেনা।
—এবারে কেন এসেছ?
—তা আপনাকে বলব কেন? এরকম কৌতূহল থাকাও আপনার উচিত নয়।
ভেবেছিলুম, এ কথা শুনলেই বৃদ্ধ রেগে উঠবেন। বুড়োদের রাগাতে আমার ভাল লাগে। ভাল ভাল গালাগাল শোনা যায়। বেয়াদপ, বেল্লিক, বদমাস এই ধরনের গালাগাল কতদিন শুনিনি!
বৃদ্ধ কিন্তু হা-হা করে হেসে উঠলেন। বাঁ হাতের উল্টোপিঠ দিয়ে গোঁফ মুছে বললেন, তুমি পাশ করেছ। ভেবেছিলুম বুঝি কোনও উটকো লোক এসে ঢুকে পড়েছে। এসো, আমার কাছে এসে একটু বসো।
ওঁর সামনে গিয়ে মাটির ওপরেই আসন পিঁড়ি হয়ে বসে পড়লুম। বৃদ্ধটি মুখ ঝুঁকিয়ে বললেন, দেশলাই আছে?
আমি পকেটে হাত ভরলুম। উনি চাদরের নীচের ফতুয়ার পকেট থেকে একটা আধপোড়া চুরুট বার করলেন।
দিকশূন্যপুরে কেউ অযথা কৌতূহল প্রকাশ করে না, কেউ কারুর ব্যক্তিগত জীবন নিয়ে মাথা ঘামায় না। এখানে কেউ ধূমপানও করে না। আমাকে সিগারেট টানতে হয় খুব লুকিয়ে চুরিয়ে, তাও সারা দিনে বড়জোর দুটো।
এই বৃদ্ধটি ব্যতিক্রম। উনি ধূমপান করলে আমিও বা সিগারেট ধরাব না কেন?
বৃদ্ধ জিজ্ঞেস করলেন, তুমি আমাকে আগে দেখোনি। তাই না? আমি এখানে এসেছি দু’ বছর আগে। আমি আগে ম্যাজিক দেখাতুম। বছর পাঁচেক হল ছেড়ে দিয়েছি, সাধু হয়ে চলে গিয়েছিলুম হিমালয়ে। সেখানে আমার পোষালো না। বেশি ঠাণ্ডা আমি সহ্য করতে পারি না। অন্য সাধুগুলো বড্ড জ্ঞান দেবার চেষ্টা করে। আমার আদি নাম পান্নালাল, বাপ-মায়ের কী কাণ্ড বলো তো, আমার ওপর একটা ভুল নাম চাপিয়ে দিয়েছে। পান্না কখনও লাল হয় নাকি? রবিঠাকুরের কবিতা আছে না, ‘আমার চেতনার রঙে পান্না হল সবুজ, চুনী উঠল রাঙা হয়ে’। রবিঠাকুর বড় মানুষের ছেলে ছিলেন, চুনী-পান্না, হীরে মুক্তো ঢের দেখেছেন। অধিকাংশ বাঙালিই পান্না দেখেনি, ছেলের নাম রেখে দেয় পান্নালাল!
বুঝলুম, বৃদ্ধ কথা বলতে ভালবাসেন। উনি কী করে এখানে এলেন সেটা জানতে ইচ্ছে করলেও এরকম প্রশ্ন জিজ্ঞেস করতে নেই।
পান্নালাল বললেন, তুমি আমাকে বুড়ো ভাবছ, আমি কিন্তু বুড়ো নই। এখনও গাছে চড়তে পারি, বিয়ে করলে বাচ্চার জন্ম দিতে পারি, বুনো মোষ তাড়া করলে দৌড়ে পালাতে পারি, ডুব সাঁতার দিয়ে জলের নীচে সাত মিনিট থাকতে পারি, বয়েসে মাত্র ছেষট্টি। হিমালয়ে গিয়ে চুল-দাড়ি সব পাকিয়েছি। হ্যাঁ যা বলছিলুম, আমার আদি নাম পান্নালাল, পরে সেটা পাল্টে নিয়ে হয়ে যাই মেঘনাদ। জাদুকর মেঘনাদ, ম্যাজিশিয়ান মেঘনাদ, শুনতে ভাল না? কেউ কেউ বলত প্রফেসার মেঘনাদ! তা বলে আমাকে যেন মেঘনাদবাবু কিংবা মেঘনাদদা বলে ডেকো না। ম্যাজিকও ছেড়েছি, ও নামও ছেড়েছি। হিমালয়ে আমার নতুন নাম হয় স্বরূপানন্দ।
বললুম, তা হলে আপনাকে স্বরূপদা বলে ডাকা যেতে পারে?
তিনি বললেন, আরে না, না, হিমালয় ছেড়ে আসার সময় কমণ্ডলু আর ল্যাঙটের মতন ওই নামটাও ছেড়ে রেখে এসেছি। এখন আমার নাম অচিন্তনীয়।
—তা হলে অচিন্ত্যদা ঠিক আছে?
—সবাই তাই বলে। এমনকী ওই ব্যাটা প্রভাস, আমার চেয়ে বয়েসে কত বড়, সেও আমাকে অচিন্ত্যদা বলে ডাকে।
—আপনি এতগুলি নাম বললেন, এবার আমার নামটাও আপনাকে জানানো উচিত।
—দাঁড়াও, দাঁড়াও, বোলো না, বোলো না, দেখি আমি পারি কি না।
অচিন্তনীয় তাঁর ডান হাতের তর্জনী আমার কপালের ঠিক মাঝখানে ছোঁয়ালেন। তার পর মন্ত্র পড়ার মতন একটুক্ষণ বিড় বিড় করার পর বললেন, নীল, নীল, নীল দিয়ে কিছু একটা, তাই না? নীলকমল?
আমি চমকে উঠলুম। বৃদ্ধকে জীবনে কখনও দেখিনি।
—আপনি অনেকটা কাছাকাছি গেছেন। আমার নাম নীললোহিত।
—তা হলে? প্রায় পেরেছি কি না বলো!
—কী করে পারলেন বলুন তো? এটা কি ম্যাজিক?
—না, একে বলে থট রিডিং। আমি মানুষের মনের কথা বুঝতে পারি, সব সময় নয়, এক এক সময়। তখন সব মিথ্যে কথাও ধরে ফেলতে পারি।
—এ রকম কি সত্যি সম্ভব?
—সম্ভব কি না নিজেই তো প্রমাণ পেলে! আর একটু মনঃসংযোগ করলে তোমার ঠিক ঠিক নামটা বলে দিতে পারতুম।
—তা হলে আপনি জ্যোতিষী হলেন না কেন? খুব নাম করতে পারতেন, অনেক টাকা রোজগার করতে পারতেন।
—টাকা!
এতক্ষণ মুখখানা হাসি খুশি ছিল, এবার ম্লান হয়ে গেল। আপন মনে হাত দিয়ে মাটি খুঁড়তে লাগলেন।
অনেকটা আপন মনে বললেন, টাকা? এই দিকশূন্যপুরটা এত ভাল লাগে, এখানে টাকা-পয়সার কোনও ব্যাপার নেই। কেউ টাকা নিয়ে মাথা ঘামায় না। আঃ কী আরাম, কী শান্তি!
আমি উঠে দাঁড়িয়ে বললাম, এবার তা হলে আসি অচিন্ত্যদা? পরে আবার দেখা হবে।
তিনি বললেন, হ্যাঁ, এসো। শুভমস্তু। নীললোহিত, সবচেয়ে বড় জাদুকরী কে জানো? এই বিশ্বপ্রকৃতি। দেখো, আমি আকাশের দিকে তাকিয়ে বসেছিলাম, পরিষ্কার তকতকে আকাশ, কোথা থেকে একখণ্ড মেঘ এসে গেল। হাওয়া ছিল না, এখন সব গাছের পাতা কাঁপছে। এমনকী দিনের বেলা চাঁদ দেখিয়ে দিতে পারে, তা জানো? আজ সকালে আমি চাঁদ আর সূর্য এক সঙ্গে দেখেছি। আকাশের দু’ দিকে চাঁদ আর সূর্য!
পায়ে চলা পথটা ধরে আর কিছুটা এগোলে পাওয়া যায় বড় রাস্তা। পিচের নয়, সুড়কির। কত কাল আগে, ইংরেজ আমলে মিলিটারির লোকেরা এখানে একটা অস্থায়ী বসতি বানিয়েছিল। তারা চলে যাবার পর পরিত্যক্তই পড়েছিল সব বাড়ি ঘর। আস্তে আস্তে পলাতক মানুষদের দিয়ে গড়ে উঠেছে দিকশূন্যপুর। রাস্তাঘাট এখানকার লোকেরাই কোনও রকমে ব্যবহারযোগ্য করে রাখে। সরকারও এই জায়গাটা নিয়ে কখনও মাথা ঘামায় না, এখানকার মানুষও সরকারের কোনও সাহায্য চায় না।
ঠিক দুপুর বেলাটায় রাস্তায় মানুষজন দেখা যায় না বিশেষ। অচিন্তনীয় কি গাছতলাতেই বসে থাকবেন? ক্ষুধা-তৃষ্ণা নেই?
একটা কৃষ্ণচূড়া গাছের নীচে এদিকটায় পেছন ফিরে দাঁড়িয়ে আছে এক রমণী। কুচকুচে কালো রঙের শাড়ি পরা। মুখ দেখতে না পেলেও চিনতে দেরি হল না। এ তো রোহিলা।
দু’বার তার নাম ধরে ডাকলুম, সে ফিরে তাকাল না। কী ব্যাপার, শুনতে পাচ্ছে না নাকি? ওই কালো কাপড়টা পরতে রোহিলাকে বারণ করেছিলুম, ওতে ওর ফর্সা মুখখানা পাথরের মূর্তির মতন দেখায়।
রাস্তা পার হয়ে কাছে গিয়ে আবার ডাকলুম, এই রোহিলা?
এবার সে মুখ ফেরাল। অচেনা মানুষ বিরক্ত করলে যেরকম মুখের ভাব হয়, সেই রকম ঈষৎ ভ্রু কুঁচকে তাকিয়ে রইল, কয়েক পলক। তারপর পাশের একটা গলিতে চলে গেল।
রোহিলা আমাকে চিনতে পারল না? বুকটা একবার মুচড়ে উঠল। রোহিলার সঙ্গে আমার এত ভাব ছিল! একটা নির্জন ঘরে বসে অনেকক্ষণ ওর সঙ্গে কথা বলার পরেও ওকে জড়িয়ে ধরিনি কিংবা চুমু খেতে চাইনি বলে রোহিলা আমাকে বন্ধু বলে গ্রহণ করেছিল। মাত্র তিন বছর দেখা হয়নি। তিন বছরে এতখানি বিস্মৃতি? কিংবা এটা ওর অভিমান? পরে দেখা যাবে।
এখানকার রাস্তা উঁচু নিচু, ঢেউ খেলানো, মাঝে মাঝে এক একটা ঢিপি কিংবা টিলা। দু’ পাশে বড় বড় গাছ বেশ ছায়া দিয়ে রাখে। আকাশের মেঘ একবার গুরু গুরু করে উঠল। সত্যি, একটু আগেও মেঘের চিহ্ন ছিল না।
এদিক ওদিক তাকিয়ে বসন্ত রাওকে খুঁজতে লাগলুম। বসন্ত রাও যেখানে সেখানে ইজেলে ক্যানভাস বসিয়ে ছবি আঁকতে বসে। জল রং, তেল রং দুটোতেই ভাল হাত। বসন্ত রাও অ্যাক্রিলিক ব্যবহার করে না কখনও। সেই বসন্ত রাও আজ কোথায়?
ইসমাইল সাহেবের বাড়ির দরজাটা খোলা। এখানে দরজা বন্ধ রাখার কোনও প্রয়োজনও নেই। বাড়ির সামনের বাগানে তিনটে পেয়ারা গাছে প্রচুর পেয়ারা ফলে আছে। এলাহাবাদের পেয়ারার মতন সাইজ। আমি যদি এখন গোটা কতক পেয়ারা ছিঁড়ে নিই, ইসমাইল সাহেব কিছুই বলবেন না। সেটাই এখানকার নিয়ম।
ইসমাইল সাহেবের সঙ্গে দেখা করলে তিনি খুশি হবেন নিশ্চয়ই। কিন্তু এখন সময় নেই।
গেটের দু’পাশে থামের মতন মোটাসোটা দুটো ইউক্যালিপটাস গাছ বসানো বাড়িটা কার, তা জানি না। সে বাড়ির সামনের চত্বরে বেশ ভিড়। কয়েকজন উত্তেজিতভাবে, চাপা গলায় কথাবার্তা বলছে। এখানে নিশ্চয়ই কিছু ঘটেছে। অর্থাৎ এখানে একটা গল্প আছে। সেই গল্পটা জানবার জন্য কৌতূহল হবেই। ভিড়ের মধ্যে কিছুক্ষণ মিশে থাকলেই জানা যায়। কিন্তু খালি পেটে যেমন ধর্ম হয় না, তেমনি খিদে পেলে গল্প জানতেও ভাল লাগে না।
আমি এবার প্রায় দৌড়তে শুরু করলুম। টিলার ওপরে ওই তো দেখা যাচ্ছে সেই বাড়ি। নীচের দিকে একটা বাঁধানো কুয়ো। কুয়োতলায় কেউ নেই। পাশের বাড়িটা রাগী মতন অঙ্কের অধ্যাপকের। সেদিকে তাকিয়েই মনে হল, সে বাড়িটা শূন্য। বাড়িতে এখন কেউ নেই, আর বাড়িটা পরিত্যক্ত, এক পলক দেখলেই এই তফাতটা বোঝা যায়। কী করে বোঝা যায় কে জানে!
ওপরে উঠে এসে একটুক্ষণ থমকে দাঁড়ালুম, হাঁপাতে হাঁপাতে কারুর সঙ্গে প্রথম দেখা করা উচিত নয়। প্রথম দেখা হলে ঠিক কোন কথাটা বলব? নিছক সাধারণ একটা কথা বলা যায় না। কোনও গদ্য কথাই মানায় না।
দু’ মিনিট জিরোবার পর নিঃশ্বাস স্বাভাবিক হয়ে গেল। এখন একটা গান গাইলে হয়। কিন্তু সুরটা ঠিক জানি না। আবৃত্তির মতনই টেনে টেনে বলতে লাগলুম :
আজ তোমারে দেখতে এলেম
অনেক দিনের পরে
ভয় পেও না, সুখে থাকো
বেশিক্ষণ থাকবো নাকো
এসেছি দণ্ড দুয়ের তরে….
ভেতরের ঘর থেকে বাইরের বারান্দায় এসে দাঁড়াল বন্দনাদি। একটা ময়ূরকণ্ঠী রঙের ঘাঘরা পরা, ওপরে শুধু ব্লাউজ। সদ্যস্নাত মুখ, মাথার চুল খোলা। · সোজা আমার দিকে তাকিয়ে বলল, কে? কে এসেছে?
—বলো তো কে?
—নীলু? সত্যি, নীলু?
বন্দনাদি দৌড়ে এসে আমাকে জড়িয়ে ধরল দু’ হাতে।সেই ছোট্ট মেঘটা বৃষ্টি ছড়াতে ছড়াতে আসছে।
যেন লোকের বাড়ি বাড়ি গিয়ে বলছে, ওগো, বৃষ্টি নেবে? বৃষ্টি চাই, এই নাও!
টিলার ওপর থেকে স্পষ্ট দেখা যায়। এক দিকটা বৃষ্টিতে ঝাপসা, অন্য দিকগুলো খটখটে শুকনো। সত্যি সত্যি আমাদের কাছাকাছি আসবার পর সেই মেঘে ছোট্ট গুরুগুরু শব্দ হল।
বন্দনাদি বলল, আয়, একটু বৃষ্টিতে ভিজি।
বারান্দা থেকে আমরা নেমে এলাম নীচে। মৃদু, ঝিরিঝিরি বৃষ্টি, বাতাসও জোরালো নয়। এ রকম বৃষ্টিতে ঘরের মধ্যে বসে না থেকে আকাশের তলায় দাঁড়ানোই সবচেয়ে স্বাভাবিক। কলকাতা শহরে কেউ তো কারুকে বৃষ্টিতে ভেজার জন্য ডাকে না।
বন্দনাদির সঙ্গে আমার একটা খেলা চলছে। দুপুরে এক সঙ্গে বসে ভাত-ডাল, বড়ি ভাজা আর ডিম ভাজা খেলাম, কত গল্প হল, কিন্তু বন্দনাদি আমাকে একবারও তপেশদা-অর্চনাদির কথা, ও বাড়ির মেয়েদের কথা জিজ্ঞেস করেনি। সন্ন্যাসীদের যেমন পূর্ব-জীবনের কথা বলতে নেই, তেমনি দিকশূন্যপুরের লোকেরাও ফেলে আসা জীবন কিংবা আগের চেনা মানুষজন সম্পর্কে কোনও আগ্রহ দেখায় না। যদিও এরা কেউ সন্ন্যাসী নয়, সকলেই গৃহী, প্রেম-ভালবাসা, বিচ্ছেদ-বিরহ এখানে নিষিদ্ধ নয়। এরা ঘর সাজায়, নিজেরা চাষও করে।
তা বলে কি আগেকার জীবনের কথা মনে পড়ে না? এককালের প্রিয়জনদের জন্য বুক মোচড়ায় না কখনও? আমিও ঠিক করেছি, নিজের থেকে বলব না কিছু।
আগে এ বাড়ির সামনের জায়গাটায় বেগুন খেত ছিল। এখন রয়েছে ক’টা জবা ফুলের গাছ। শুধু লাল নয়, গোলাপি, সাদা, হলুদ। এতগুলো রঙের জবা গাছ একসঙ্গে আগে দেখিনি।
—এত জবা কোথায় পেলে, বন্দনাদি?
—আমরা যে পাহাড় থেকে নুন আনতে যাই, সেখানে ঝোপঝাড়ে অনেক ফুল ফুটে থাকে। কয়েকটা ছোট ছোট চারা তুলে এনে লাগিয়েছি, দিব্যি গাছ হয়েছে। কোনও সার লাগে না, কত ফুল ফোটে।
—কিন্তু আগে তোমার বেগুনের খুব স্বাদ ছিল।
—আর বলিস না। বেগুন খেতে খেতে পাগল হয়ে যাবার মতন অবস্থা। এই জায়গাটায় বেগুন খুব ভাল ফলে। আমার দেখাদেখি অনেকে বেগুন চাষ শুরু করে দিল। রাস্তায় কারুর সঙ্গে দেখা হলেই বলে, বেগুন নেবে, বেগুন নেবে? কত বেগুন খাব? তাই আমি বেগুন চাষ বন্ধ করে দিয়েছি।
—বেগুনের বদলে জবা ফুল! জবা ফুল কি খাওয়া যায়? কুমড়ো ফুল, বক ফুল ভাজা খেতে বেশ লাগে। লোকে অন্য ফুল ভেজে খায় না কেন? আজ রাত্তিরে বেসনে ডুবিয়ে জবা ফুল ভাজার এক্সপেরিমেন্ট করলে হয়।
—এমন সুন্দর ফুলগুলো দেখে তোর খাবার ইচ্ছে হল?
—এটা একটা জেনুইন প্রশ্ন। বক ফুল আর কুমড়ো ফুল খাওয়া যায়, তা হলে অন্য ফুল খাওয়া যাবে না কেন? রাস্তার ধারে কত কচুরিপানার ফুল ফুটে থাকে। সেগুলো যদি ভেজে খাওয়া যেত।
—লোকে নিশ্চয়ই আগে খেয়ে দেখেছে, খেতে ভাল না, কিংবা বিষাক্ত!
—পৃথিবীতে যত রকম ফুল আছে, সব কি একবার করে কেউ খেয়ে খেয়ে দেখেছে? সাহেবরা কোনও ফুলই খায় না। বক ফুল, কুমড়ো ফুল ভাজা খেতেই জানে না। অথচ আমরা খাই। পৃথিবীর অন্য দেশে বোধহয় অন্য ফুল খায়।
—আমাদের দেশে সজনে ফুল, সর্ষে ফুলও খায়।
—তবে? আরও ফুল ট্রাই করা যেতে পারে। জবা ফুলকে ইংরিজিতে বলে চায়না রোজ। চিনেম্যানরা হয়তো জবা ফুল খায়। আমার ধারণা, গোলাপ ফুলের পাপড়ি দিয়ে পেঁয়াজি বানালে দারুণ খেতে লাগবে।
—আঃ নীলু, থাম তো! গোলাপের মতন সুন্দর ফুল, তা দেখলে কারুর খাওয়ার কথা মনে হতে পারে?
—বন্দনাদি, মুর্গি নামে পাখিটাও কি দেখতে সুন্দর নয়? পালকে কত রঙের বাহার। ভাবো তো, একটা মোরগ, যখন মুখটা উঁচু করে দাঁড়ায়, মাথায় টকটকে লাল ঝুঁটি, তখন কী ম্যাজেস্টিক দেখায়! তবু, ওদের দেখলেই খাবার কথা মনে পড়ে। যাক গে যাক, তোমাদের এখানে তো বিনিময় প্রথা, তুমি আর বেগুনের চাষ কোরো না। এই জবা ফুলের বদলে কি কেউ তোমায় আলু-পটল দেয়?
—পেছন দিকটায় আমি পেঁয়াজ আর আদার চাষ করছি। চল, তোকে দেখাই।
এই টিলার ওপর দিকটা প্রায় সমতল। এই একখানাই বাড়ি, পেছন দিকটাতেও খানিকটা জমি আছে। নদীর ধার থেকে বালি এনে ফেলা হয়েছে সেখানে। পেঁয়াজকলি দেখলেই চেনা যায়, আদা গাছ আমি আগে দেখিনি। আদাও মাটির তলায় হয়!
একটা গাছ টেনে তুলে তার শেকড়ের মাটি পরিষ্কার করতে করতে বন্দনাদি বলল, কী রকম মোটাসোটা আদা হয়েছে দেখছিস? রান্নায় একটু আদা দিলে ভাল স্বাদ হয়, তাই সবাই আমার কাছ থেকে আদা চায়। একটুখানি আদার বদলে কেউ একটা এত বড় লাউ দিয়ে যায়, কেউ দেয় আলু। তোমার বন্ধু বিজন, সে তো পোলট্রি করেছে, আমি চাই না, তবু খানিকটা পেঁয়াজ চাইতে এসে সে আমাকে একটা আস্ত মুর্গি দেবেই। পেঁয়াজ তবু আরও পাওয়া যায়, কিন্তু এখানে আমি ছাড়া আর কেউ আদা ফলাতে পারেনি!
বন্দনাদির মুখে বেশ গর্ব গর্ব ভাব। আমার হাসি পেল। বন্দনাদির যে রকম রূপ যৌবন, এবং এক সময় নাচের জন্য যে রকম নাম হয়েছিল, তাতে অনায়াসে সে ইচ্ছে করলে কোনও জাহাজের মালিককে বিয়ে করতে পারত। তার বদলে এখানে এসে সে আদার ব্যাপারী হয়েছে!
কোনও জাহাজের মালিকের স্ত্রীর চেয়ে এই আদা-পেঁয়াজের চাষিনীটি বেশি সুখী কি না, সে বিচার কে করবে?
নাচ ছেড়ে দিলে মেয়েরা মোটা হয়ে যায় শুনেছি। বন্দনাদির বুকের দিকটা বরাবরই বেশি ভারী ধরনের, পরিপূর্ণ স্তন, কিন্তু কোমর এখনও সরু। ঘাঘরা আর ব্লাউজের মাঝখানে পেট খানিকটা দেখা যায়, একটুও মেদের চিহ্ন নেই। তার কারণ, এখানে বন্দনাদিকে প্রচুর পরিশ্রম করতে হয়, এই টিলায় কয়েকবার ওঠা-নামা করলেই অনেক ঘাম ঝরে।
আমি জিজ্ঞেস করলুম, বন্দনাদি, নীচে পাতকুয়োর পাশের বাড়িটায় যে অঙ্কের অধ্যাপক থাকতেন, তোমাকে বিয়ে করতে চেয়েছিলেন, তার কী হল?
বন্দনাদি মুখে কৃত্রিম হতাশা ফুটিয়ে, থুতনিতে আঙুল দিয়ে বলল, আমার কপালে কি আর বিয়ে আছে রে? বার বার ফস্কে যায়! আমি তো রাজিই ছিলুম, সেই অধ্যাপকমশাই সরে পড়লেন।
—কোথায়?
—তিনি স্বর্গে গিয়ে নিশ্চয়ই দেবতাদের অঙ্কের পড়া ধরছেন, আর বকুনি দিচ্ছেন!
—আহা, রোগা পাতলা হলেও স্বাস্থ্য তো খারাপ ছিল না! কী হয়েছিল?
—তুই বিশ্বাস করবি না, ওর চলে যাওয়াটাও নিখুঁত অঙ্কের হিসেব কষে। কয়েকদিন ধরে ওর জ্বর হয়েছিল, আমি গিয়ে সেবা করতাম। ওঁর জন্য রান্না করে দিতাম। জয়দীপ আর তুতান এসেও আমাকে সাহায্য করত। আমাদের এখানে তো কয়েকজন ডাক্তারও আছে। ডাক্তার দেব দেখতে এসেছিলেন। তিনি বললেন, এমন কিছু না, চোরা ঠাণ্ডা লেগে জ্বর হয়েছে, এখনই কমে যাবে। অধ্যাপকমশাই ডাক্তারের মুখের দিকে চেয়ে কাষ্ঠহাসি দিয়ে বললেন, তুমি ছাই জানো! আমার শেষ মুহূর্ত ঘনিয়ে এসেছে। আগামী মঙ্গলবার বিকেল চারটে থেকে পাঁচটার মধ্যে আমার শেষ নিঃশ্বাস পড়বে!
—তারপর কি জঙ্গলের সেই জায়গাটায় গিয়ে শুয়ে রইলেন?
—না, উনি যেতে চাননি। আমরা কেউ বিশ্বাসও করিনি। তবে কথাটা রটে গেল, সেই মঙ্গলবার দুপুর থেকেই অনেকে ভিড় করে এল।
—তবে যে তোমরা বলো, এখানে কেউ কৌতূহল দেখায় না। অত লোক এসেছিল কেন?
—ওরা দেখবার জন্য আসেনি। ওরা এসেছিল সেই লোকটিকে বাঁচাতে। আমরা সবাই ওঁকে অঙ্কবাবু বলে ডাকলেও ওঁর নাম গৌরীশঙ্কর দাশগুপ্ত। সেই মঙ্গলবার দুপুর পর্যন্তও উনি কিন্তু তেমন অসুস্থ ছিলেন না! গায়ে সামান্য জ্বর। পুরোপুরি জ্ঞান আছে, কথা বলছেন, শুধু বিছানা ছেড়ে উঠতে চান না, আর মাঝে মাঝেই বলছিলেন, আর বেশিক্ষণ নেই, বিকেল চারটে থেকে পাঁচটার মধ্যে…। আমরা তো ঘড়ি রাখি না। মোটামুটি আকাশের অবস্থা দেখে যখন বিকেল চারটের মতন মনে হল। তখন আমরা সবাই মিলে ঘরের বাইরে বসে সুর করে বলতে লাগলুম, অঙ্কবাবু, আপনি যাবেন না, আপনাকে যেতে দেব না। গৌরীশঙ্করবাবু, যাবেন না, যাবেন না, আমাদের ছেড়ে যাবেন না—। ঘরের মধ্যে ওঁর শিয়রের কাছে তিনজন ডাক্তার বসেছিল। এক সময় খবর এল, গৌরীশঙ্করবাবু আমাকে ডাকছেন। ঘরে শুধু আমি থাকব, ডাক্তারদেরও বেরিয়ে যেতে হবে। উনি আমাকে হাতছানি দিয়ে খুব কাছে ডাকলেন, ফিসফিস করে বললেন, বাইরে সবাইকে চ্যাঁচামেচি বন্ধ করতে বলো, আমি শান্তিতে চলে যেতে চাই। আমাকে কেউ কখনও ভালবাসেনি। জীবনে কারুর ভালবাসা পাইনি। খুব কম বয়েসে মা মারা গেছেন, স্নেহ কাকে বলে তাও বুঝিনি। তাই তো নীরস অঙ্ক চর্চা করে কাটালাম সারা জীবন! এবার জ্বর হবার পর হঠাৎ উপলব্ধি করলাম, ভালবাসা না পেলে অঙ্কটঙ্ক সব কিছুই বৃথা! জীবনটাই অর্থহীন। তা হলে আর বেঁচে থেকে লাভ কী?…আমি জোর দিয়ে বললুম, আমি আপনাকে ভালবাসি, সত্যি, বিশ্বাস করুন। উনি বললেন, যদি সত্যিও হয়, তবু বড় দেরি হয়ে গেছে। আমার যৌবনকালে যদি তোমার দেখা পেতাম বন্দনা, দেখা হবেই বা কী করে, তুমি তখন জন্মাওনি…এই বলতে বলতেই শেষ!
—ইচ্ছা মৃত্যু?
—এরকম যে হতে পারে, কখনও শুনিনি।
শুধু একটা ব্যাপার বুঝতে পারলুম না, মঙ্গলবার বিকেল চারটে থেকে পাঁচটার মধ্যেই কেন?
—উনি একটা ডায়েরি রাখতেন। তাতে পড়েছি, সাতষট্টি বছর আগে এক মঙ্গলবার বিকেলে ওঁর জন্ম!
—ঠিক করে বলো তো বন্দনাদি, উনি যদি বেঁচে উঠতেন, তা হলে কি তুমি সত্যিই ওই বৃদ্ধকে ভালবাসতে? ওকে বিয়ে করতে? না নিছক সান্ত্বনা দেবার জন্য বলেছিলে?
—যদি সান্ত্বনা দেবার জন্যও বলে থাকি, সেটা কি অন্যায়? একজন মানুষকে বাঁচাবার জন্য যদি মিথ্যে কথাও বলতে হয়, তাতে কোনও দোষ নেই।
—তা হলে আমি যে মাঝে মাঝে মিথ্যে কথা বলি, তাতে তুমি রাগ করো কেন?
—তুই আবার কাকে বাঁচাতে চাস রে, পাজি?
—নিজেকে!
বন্দনাদি আমার কাঁধে একটা ছোট্ট চাপড় মারল।
বৃষ্টি এর মধ্যে আবার অন্যদিকে চলে গেছে। আমরা ভিজেছি, আবার ভিজিওনি বলতে গেলে। অর্থাৎ মাথাটা মুছে নিলেই হয়, পোশাকটা না পাল্টালেও চলে। সন্ধে হতে এখন অনেকটা বাকি আছে।
আমি বললুম, চলো, বন্দনাদি, আমরা নুন ভাঙতে যাই।
বন্দনাদি বলল, অনেকটা নুন জমা আছে, এখন আর দরকার নেই রে।
—তা হলেও চলো। ওই জায়গাটা দেখতে আমার ভালো লাগে।
—বরং চল, বসন্ত রাওয়ের কাছে যাই, তোকে দেখলে খুশি হবে।
—ওখান থেকে ফিরে এসে যাব।
একটা শাবল আর একটা থলি নিয়ে আমরা বেরিয়ে পড়লুম। দরজা বন্ধ করার প্রশ্ন নেই। কারুর যদি ইচ্ছে হয়, এ বাড়ি থেকে যে কোনও জিনিস নিয়ে যেতে পারে। কেউই প্রয়োজনের বেশি নেয় না। খুব জরুরি কারণ না ঘটলে কেউ না বলে কোনও জিনিস নেবে না।
কুয়োটার দিক দিয়ে ছাড়াও আর একটা নামার রাস্তা আছে টিলা থেকে। এটা অনেক খাড়াই। পা হড়কে পড়ে যাবার সম্ভাবনা খুব। বন্দনাদির অভ্যেস হয়ে গেছে, আমার হাত ধরে রইল।
মাঝে মাঝেই বন্দনাদিকে দেখে আমার মনে হয়, ইচ্ছে করলেই বন্দনাদি কলকাতার একটা সমাজের মধ্যমণি হয়ে থাকতে পারত। অনেক যুবক এই রকম ভাবে বন্দনাদির হাত ধরার সুযোগটুকু পেলেও ধন্য হয়ে যেত। কিন্তু বন্দনাদি এই রকম একটা জায়গায় একা জীবন কাটাবে বলে ঠিক করে ফেলেছে। মানুষের অভিমান এত তীব্র হতে পারে?
বন্দনাদি অবশ্য অভিমানের কথাটা কিছুতেই স্বীকার করতে চায় না।
কলকাতায় চেনাশুনোরা সবাই জানে, বন্দনাদি কোথাও হারিয়ে গেছে। কিংবা ইওরোপ-আমেরিকার কোনও জায়গায় থাকে, কারুর সঙ্গে ইচ্ছে করে যোগাযোগ রাখে না। কারুর কারুর বিশ্বাস বন্দনাদি বেঁচে নেই। অর্চনাদির দৃঢ় বিশ্বাস, তার বোন মরেই গেছে। জীবিত থাকলে সে একখানা চিঠিও লিখবে না। এটা বিশ্বাস করা যায় না।
আসল কারণটি অর্চনাদি কোনও দিনই জানবে না।
হঠাৎ বলে ফেললুম, তপেশদা খুব অসুস্থ। পা ভেঙে বিছানায় পড়ে আছে। হার্টেও কিছুটা দোষ আছে। একদিন আমি তপেশদার সঙ্গে দাবা খেলেছি অনেকক্ষণ।
বন্দনাদি থমকে দাঁড়াল। আমার চোখের দিকে অপলক ভাবে একটুক্ষণ চেয়ে থেকে বেদনার্ত গলায় বলল, কেন, ওই সব কথা বলিস, নীলু? আমি তো জানতে চাই না। কলকাতার কোনও খবর সম্পর্কে আমার একটুও আগ্রহ নেই।
—সত্যি তুমি চেনা মানুষজনের কথা একবারও ভাবো না? মানুষ কি মনকে এমন ভাবে দমন করতে পারে? অতীতটাকে পুরোপুরি মুছে ফেলা সম্ভব?
—বর্তমানটাকে, প্রতিদিনের জীবনটাকে যদি শরীর, মন সব কিছু দিয়ে উপভোগ করা যায়, তা হলে অতীতের কথা ভাবার কী দরকার?
—উত্তরটা এড়িয়ে যেয়ো না। মনে পড়ে কি না বলো!
—মাঝে মাঝে মনে পড়ে, এক এক ঝলক সিনেমার দৃশ্যের মতন, মনে হয় সেটা একটা দৃশ্যই, আমার জীবনের কিছু নয়। সেই সব দেখার মধ্যে কোনও খেদ মিশে নেই।
—তা হলে তুমি আমাকে ডেকেছিলে কেন?
—তোকে ডেকেছি?
—ডাকোনি? তোমার ডাক শুনতে পেয়েই তো আমি দৌড়ে চলে এসেছি!
—ওমা, তাই বুঝি? আমি ভাবলুম, তুই আমার টানে এসেছিস। আমাকে দেখার জন্য এসেছিস। হ্যাঁ নীলু, এটা ঠিক, ক’দিন ধরেই তোর কথা খুব ভাবছিলুম, মনে মনে বলছিলাম, নীলু, নীলু, নীলু কেন আর আসে না? কিন্তু তুই তো আমার অতীত না। আমি তোকে ভালবাসি, সেটা সারা জীবনের।
—তুমি আর কতটুকু ভালবাসা জানো, নারী? আমার ভালবাসা তোমার চেয়ে দশ হাজার গুণ বেশি। বছরের পর বছর চোখের দেখা না হলেও সে ভালবাসা একটুও কমে না।
—ইস, নীলুসোনা, এরকম কথা শুনলেও বুকটা জুড়িয়ে যায়।
—এই, বাচ্চা বাচ্চা ভাব করবে না। আমার ভালবাসা ছোট ভাইয়ের ভালবাসা নয়। নেহাত অনেক দিনের অভ্যেস, তাই বন্দনাদি বলি। তোকে আমার বন্দনা, তুই বলা উচিত।
—তোকে আমি ছোটভাই মোটেই ভাবি না। ঠিক প্রেমিকও না। আবার শুধু বন্ধুও বলা যায় না। অন্য একটা কিছু। মনে কর, নাম নেই এরকম একটা সম্পর্ক।
—তোমার নিজের মেয়ের কথাও মনে পড়ে না?
—একটি তিন বছরের বাচ্চা মেয়ের মুখ মাঝে মাঝে চোখে ভাসে। বুকটা তখন টনটন করে ঠিকই। কিন্তু সে তো এখন আর বাচ্চা মেয়ে নেই, অনেক বড় হয়ে গেছে, সে আর আমার মেয়ে নয়। দিদির মেয়ে। সে আমার কথা নিশ্চিত ভুলে গেছে।
—রুপসা ভাল আছে।
—দিদির কাছে সে দিদির নিজের মেয়েদের মতনই ভাল থাকবে জানি। ব্যস, আর না, নীলু, ওসব কথা থাক।
টিলা থেকে নেমে খানিকটা এগোলেই জঙ্গলটা চোখে পড়ে। সেটাও উঁচু নিচু পাহাড়ি এলাকা। এ জঙ্গলে বাঘ কিংবা হাতি নেই, হরিণ আছে, খরগোশ আছে, মাঝে মাঝে ছোট জাতের ভাল্লুকও দেখা যায়। ভাল্লুকদের ভয় পাবার কিছু নেই, ভাল্লুকরা মানুষের চ্যাঁচামেচি একেবারে সহ্য করতে পারে না। আমি গান গাইবার চেষ্টা করলেই ভাল্লুক পালাবে।
এই জঙ্গলের মধ্যেই রয়েছে এক জাতের নুন-পাথর। জীবজন্তুদেরও শরীরে মাঝে মাঝে নুনের প্রয়োজন হয়, তাই তারা এসে এই পাথর চেটে খায়। এর নাম সল্ট লিক, দিকশূন্যপুরের মানুষরাও এই পাথর ভেঙে নিয়ে যায়। সকলের আসবার দরকার হয় না, একজন কেউ ভেঙে নিয়ে গিয়ে অন্যদের বিলিয়ে দেয়।
পাথরটার রং ঠিক সাদা নয়। গোলাপি গোলাপি, মাঝে মাঝে লালচে শিরা। অনেকটা জায়গা জুড়ে ছড়িয়ে আছে। এখানকার মানুষ একটু একটু করে ভেঙে নিয়ে গেলেও কয়েক শতাব্দীতে ফুরোবে না।
এই জায়গাটাতে এলে কেমন যেন একটা আদিম পৃথিবীর রূপ কল্পনা করা যায়। মানুষ যখন সভ্য হয়নি, পোশাক পরত না, বাসা বাঁধতে জানত না, পাথরের অস্ত্র দিয়ে পশু শিকার করে আগুনে ঝলসে নিত, তখন তো তারা এই পাথরের নুনই ব্যবহার করত।
আমি আর বন্দনাদি সেই রকম আদিম মানব-মানবী। কিন্তু আমরা জামা-কাপড় পরে আছি। জামা-কাপড়ের সঙ্গে সঙ্গে কতকগুলো সামাজিক নিয়মকানুন-ভব্যতা আমাদের গায়ের সঙ্গে লেপ্টে থাকে। মানুষ কি আর কোনও দিনও পোশাক-পরিচ্ছদ বিসর্জন দিতে পারবে? তা হলে অনেক ঝামেলা বেঁচে যায়। মানুষের মধ্যে শ্রেণীভেদ সহজে ঘুচে যেত!
পৃথিবীর কোনও কোনও দেশে নুডিস্ট কলোনি খুব ভাল ভাবেই চলে শুনেছি। সেখানে কেউ মারামারি করে না, হ্যাংলামি, অসভ্যতা করে না।
দ্বিতীয় চিন্তায় মনে হল, নাঃ, সব সময় উলঙ্গ থাকার বদলে পোশাক পরে থাকাই ভাল। মানুষের বহু শতাব্দীর ভাবনা চিন্তায় পোশাকের উদ্ভব হয়েছে। পৃথিবীর সব লোক নগ্ন হয়ে থাকলে খুব একঘেয়েমির ব্যাপার হবে। শরীরগুলো বড্ড বেশি শরীর শরীর দেখাবে, কোনও রহস্য থাকবে না।
থলিতে বেশ খানিকটা নুন-পাথর ভরে আমি কাঁধে ঝুলিয়ে নিলুম। জঙ্গল থেকে বেরুবার বদলে আমরা ঢুকে গেলুম আরও জঙ্গলের মধ্যে। সেই জায়গাটা তো একবার দেখতেই হবে।
জায়গাটার নাম দেওয়া যেতে পারে মহানির্বাণ পরিমণ্ডল। দিকশূন্যপুরের কোনও মানুষ যখন মনে করে নিজের অন্তিম সময় ঘনিয়ে এসেছে, তখন সে চুপি চুপি এখানে এসে শুয়ে থাকে। খোলা হাওয়ার মধ্যে, আকাশের দিকে তাকিয়ে বরণ করে মৃত্যুকে। অন্যদের বিব্রত করে না।
একটা উঁচু পাথর, প্রায় বেদীর মতন। পাশেই একটা জলাশয়। এখানে বড় গাছ নেই, ছোট ছোট ঝোপ, বন্দনাদির বাড়ির মতন কয়েক জাতের জবা ফুল ফুটে আছে।
আগেরবার এলে এই বেদীতে নীহারদাকে শুয়ে থাকতে দেখেছিলুম। এমন ধুঁকছেন, মনে হয়েছিল আর একবেলাও আয়ু নেই। তবু সেই নীহারদা রাত্তিরবেলা এখান থেকে উঠে হেঁটে লোকালয়ে ফিরে গিয়েছিলেন জ্যোৎস্না নামে একটা মেয়েকে একটা চুমু খাওয়ার জন্য! যৌনতার কী তীব্র টান! মৃত্যুর আগেও যায় না?
সৌভাগ্যের কথা, আজ সেই বেদীটা ফাঁকা। দিকশূন্যপুরের সকলেরই শরীর ভাল আছে। জায়গাটা এমনই সুন্দর যে দেখলেই মনে হয়, একটু শুয়ে থাকি। গভীর রাত্তিরে এই জলাশয়ে নিশ্চয়ই হরিণরা জলপান করতে আসে।
বন্দনাদি আমার পিঠে হাত রেখে ফিসফিস করে বলল, চুপ, শব্দ করিসনি, ওই দ্যাখ একটা ময়ূর।
একটা নয়, দুটো। জলাটার উল্টো দিকে পাশাপাশি দুটো গাছের ডালে বসে আছে। একটাকে ভাল করে দেখা যাচ্ছে না, অনেকখানি পাতায় ঢাকা পড়ে গেছে। অন্য ডালটি শুকনো, তাতে ময়ূরটিকে দেখা যাচ্ছে পরিপূর্ণ ভাবে, বেশ দীপ্ত ভঙ্গি, বিশাল ল্যাজটা ঝলমল করছে বিকেলের আলোয়।
পাখি হিসেবে ময়ূর মোটেই ভাল নয়। খুব হিংস্র, সাপের সঙ্গে লড়াই করতেও দ্বিধা করে না। গলার আওয়াজ কর্কশ। প্যাঁও প্যাঁও করে ডাকে। তবে ময়ূরের এত সুন্দর হবার কী দরকার ছিল? কেন এত রং, এত ছবি তার শরীরে? ময়ূর নিজের রূপ সম্পর্কেও খুব সচেতন। বালিগঞ্জের লিলিপুলে দুটো পোষা ময়ূর আছে। কারুর হাতে ক্যামেরা দেখলেই সেই একটা ময়ূর পুরো পেখম মেলে ঘুরে ঘুরে নাচ দেখায়।
মুর্গি এত সুন্দর দেখতে, তবু তাকে দেখলে খেয়ে ফেলার কথা মনে পড়ে। ময়ূরের মাংস কেমন : একদিন খেয়ে দেখলে হয়!
ছিঃ, এ কথা চিন্তা করাও পাপ, ময়ূর আমাদের জাতীয় পক্ষী না? মেনকা গান্ধী জানতে পারলে খুব রাগারাগি করবে! সে আবার নিজের নাম ভুল করে লেখে মানেকা। হিমালয় পাহাড়ের বউয়ের নাম মেনকা, মানেকা মানে কী? মানে নেই বলেই তাকে বিশেষ কেউ মানে না।
ময়ূরকে এ দেশের জাতীয় পক্ষী করা হয়েছে কেন? দিল্লির নেতাগুলো তো সব ময়ূরপুচ্ছধারী কাক!
বন্দনাদি বলল, চল, ওদিকটায় গিয়ে দেখি, এক-আধটা ময়ূরের পালক পাওয়া যায় কি না। তা হলে তোকে কৃষ্ণ সাজাব।
—আমি নীললোহিত, আমি তো পাগলা মহাদেব, আমি কৃষ্ণ হতে পারি না! তোমার জন্য আমি একটা কৃষ্ণ খুঁজে দিতে পারি।
—সেই একটা গান আছে না, ‘কৃষ্ণনগর থেকে আমি কৃষ্ণ খুঁজে এনেছি। ‘
—অতদূর যেতে হবে না, এখানেই তো তোমার একজন প্রেমিক আছে, জয়দীপ? তার খবর কী?
—তোকে কতবার বলেছি। জয়দীপ আমার প্রেমিক নয়। ওর মনের মধ্যে একটা বেশ গভীর ক্ষত আছে, সেটা না শুকোলে ওর প্রেম-ভালবাসার বোধই জাগবে না।
—ও তোমার বাড়িতে আসে না?
—কখনও সখনও আসে, আবার মাসের পর মাস দেখাই করে না। এক এক সময় খুব ফুর্তিতে থাকে, হাসে, গল্প করে। আবার এক এক সময় উৎকট গম্ভীর, কথাই বলে না।
বন্দনাদি, আমার সঙ্গে রোহিলার দেখা হয়েছিল আসবার পথে, আমাকে যেন চিনতেই পারল না। কী ব্যাপার বলো তো?
বন্দনাদি কৌতূহলী চোখে আমার দিকে তাকিয়ে বেশ ব্যগ্রভাবে বলল, দেখা হয়েছিল? রোহিলা কী বলল?
—কিছুই তো বলল না।
—তুই ডাকলি না?
—ডাকলুম তো, কাছে গিয়েও ডাকলুম, যেন শুনতেই পেল না, মুখ ফিরিয়ে চলে গেল।
—আহারে, তোর নিশ্চয়ই দুঃখ হয়েছে। তোর সঙ্গে রোহিলার বেশ ভাব ছিল।
—অবাক হয়েছি ঠিকই। এত তাড়াতাড়ি কি মানুষ ভুলে যায়?
—তুই আর একবার দেখা করিস, নীলু। হয়তো চিনতে পারবে।
ময়ূর দুটো ঝটপটিয়ে উড়ে গেল। গাছের তলায় কোনও পালক পড়ে নেই।
এতখানি নুন বাড়িতে বয়ে নিয়ে যাবার কোনও মানে হয় না। আবার লোকের বাড়ি বাড়ি গিয়ে নুন নেবে গো, নুন নেবে গো বলে সাধাসাধি করতেই বা যাব কেন? এ ছাড়াও এখানে একটা ব্যবস্থা আছে। একটা ভাঙা গির্জায় যার যা অতিরিক্ত দ্রব্য রেখে চলে যায়। যার প্রয়োজন সে ওখান থেকে তুলে নেয়।
হাঁটতে হাঁটতে আমরা চলে এলুম ভাঙা গিজার্টার কাছে। বাইরেটা বেশ জরাজীর্ণ অবস্থা হলেও ভেতরের হলটা মোটামুটি ঠিকই আছে। বৃষ্টিতে এক দিকে জল পড়েছে ছাদ চুঁইয়ে, অন্য দিকটা শুকনো। দিকশূন্যপুরে যারা হঠাৎ বাইরে থেকে এসে কোনও আশ্রয় পায় না, তারা প্রথম কয়েকদিন এই গির্জার মধ্যেই শুয়ে থাকে।
ইংরেজদের বানানো শহর, তাই এখানে মন্দির বা মসজিদ নেই, রয়েছে একটি মাত্র গির্জা। নতুন বস্তিতে কেউ ধর্ম নিয়ে বাড়াবাড়ি করে না, যেন একটা অলিখিত নির্দেশ আছে, যার যার ধর্ম ব্যক্তিগত, বাড়ির মধ্যেই আবদ্ধ। গির্জাটাকে কমিউনিটি হলের মতন ব্যবহার করা হয়। রোহিলাকে দেখেছিলুম যীশুর মূর্তির সামনে দাঁড়িয়ে ক্রুশ চিহ্ন আঁকতে। শুধু প্রভাসদা নামে একজন কখনও এই গির্জার মধ্যে পা দেন না, তাঁর নাস্তিকতার গোঁড়ামি অতি তীব্ৰ।
যীশুর মূর্তির কাছে রাখা আছে দু’টি কাঁঠাল, একটা ঝুড়ি ভর্তি বেগুন, সাত-আটটি মুর্গির ডিম, প্রায় দু’ ডজন মাটির প্রদীপ, অত গুলিই মাটির পুতুল, শনজাতীয় কিছু দিয়ে বোনা চারখানা আসন, অনেক পেয়ারা ও পেঁপে।
ভাবা যায়, বিনা পয়সায় এখান থেকে যে কোনও জিনিস তুলে নেওয়া যেতে পারে! দিকশূন্যপুর ছাড়া পৃথিবীতে এরকম জায়গা আর কোথাও আছে?
পুতুলগুলো দেখতে দেখতে বন্দনাদি বলল, বাঃ ভারী সুন্দর তো, এর থেকে আমি দুটো নেব!
জিজ্ঞেস করলুম, এগুলো কে বানিয়েছে, বন্দনাদি?
—জানি না রে, সবাইকে তো চিনি না। কার ভেতরে যে কী গুণ আছে।
—আমার ধারণা ছিল, সবাই এখানে খাবার জিনিস উৎপন্ন করে। তা না, কেউ কেউ এখানে পুতুলও বানায়!
—ম্যান ডাজ নট লিভ বাই ব্রেড অ্যালোন! বসন্ত রাও কী সুন্দর ছবি আঁকে তুই তো দেখেছিস। ছবি আঁকা ছাড়া সে গিরিন, শোভন আর শশিকলাদের ধান-গম চাষে সাহায্য করত। ক’দিন আগে আমাদের মিটিং-এ ঠিক হয়েছে, বসন্ত রাওকে ওসব কিছু করতে হবে না। সে শুধু ছবি আঁকবে, তার খাবার দাবারের ব্যবস্থা অন্যরা করবে।
—বন্দনাদি, মুর্গির ডিম দেখে লোভ হচ্ছে। দুটো নিলে হয় না?
—তুই ইচ্ছে করলে এখান থেকে সব কিছু নিয়ে যেতে পারিস, কেউ কিছু বলবে না। তবে এখানে কিছুদিন থাকার পর নিজেদের প্রয়োজনের বেশি কিছু বাড়িতে জমিয়ে রাখতে কেউ চায় না। অন্যকে দেওয়ার আনন্দটাই বেশি।
—আর একটা বেগুন, ব্যস! তুমি বেগুন চাষ বন্ধ করে দিয়েছ, একদিন অন্তত বেগুন ভাজা।
—আমি দুটো পেঁপে নেব। বাড়িতে আলু আছে, আলু-পেঁপের ডালনা অনেকদিন খাইনি। শুধু নুনের বদলে এত কিছু নিতে লজ্জা করছে। কাল এখানে কিছু পেঁয়াজ আর আদা রেখে যেতে হবে!
পেছনে পায়ের শব্দ শুনে ফিরে তাকালুম। পাজামার ওপর শার্ট পরা একটা উনিশ-কুড়ি বছরের ছেলে, এক হাতে একটা ছোট ঝুড়ি ভর্তি শশা।
বন্দনাদি জিজ্ঞেস করল, কেমন আছেন, বাবুমশাই?
ছেলেটি প্রায় খেঁকিয়ে উঠে বলল, যেমনই থাকি না কেন, তোর তাতে কী?
প্রথমে চিনতে পারিনি। উত্তরটা শুনে মনে পড়ে গেল। এই সেই রাগী ছোকরা। সবার সঙ্গে তুই-তোকারি করে আর খারাপ খারাপ ভাষা ব্যবহার করে। বেশ মাথায় গোলমাল আছে। এখানকার সবাই তবু ঠিক করেছে, কেউ ওর কথায় বা ব্যবহারে রাগ করবে না, বরং খাতির করে ওকে আপনি বলা হবে!
বন্দনাদি হাসতে হাসতে বলল, আমার তাতে কী? গত মাসে যখন পেট ব্যথা হল, তখন আমার বাড়িতে ছুটে আসেননি আপনি?
ছেলেটি বলল, যা, যা, তোর বাড়িতে আর কোনও দিন যাব না!
বন্দনাদি বলল, কাল দুপুরে খিচুড়ি হবে!
ছেলেটি মুখ বিকৃত করে বলল, নাঃ খিচুড়ি আবার মানুষে খায়! বিচ্ছিরি। গরুকে খাওয়ানো যায়!
ছেলেটিকে আরও রাগাবার জন্য আমি বললুম, বাবুমশাই, আপনার পেছনে একটা লেজ ঝুলছে কেন?
ছেলেটি অমনি পেছনে হাত দিয়ে দেখল। তারপর চোখ পাকিয়ে আমাকে বলল, স্টুপিড! মেথরের ঝাঁটার ভাঙা খ্যাংরা কাঠি তুই! তোর মুখখানা উপোসী বাঁদরের মতন! তুই ব্যাঙের থুতু খা!
আমি আর বন্দনাদি দু’জনে খুব হাসতে লাগলুম। হাসতে হাসতে বললুম, ওরে বাবা, এ যে দেখছি ছোটখাটো একটি ক্যাপ্টেন হ্যাডক!
ছেলেটি আমাদের অগ্রাহ্য করে যীশুর মূর্তির কাছে শশা ভর্তি ঝুড়িটা রাখল। তারপর দুটো শুধু পেয়ারা নিয়ে দৌড়ে বেরিয়ে গেল।
আমি বললুম, তিন বছর আগে ওকে একইরকম দেখেছি। কোনও পরিবর্তন হল না তো? তোমরা যে ওর সঙ্গে এত ভাল ব্যবহার করে এলে এতদিন, সেই চিকিৎসায় তো কাজ হল না!
বন্দনাদি বলল, কিছুটা হয়েছে। একা কারুর সঙ্গে দেখা হলে আর রাগারাগি করে না। কিছুদিন আগে ওর পেট ব্যথা হয়েছিল খুব, আমার কাছে ছুটে এসেছিল। আমি তেল গরম করে ওর পেটে মালিশ করে দিচ্ছিলুম, ও একটা শিশুর মতন ফুঁপিয়ে ফুঁপিয়ে কাঁদতে কাঁদতে আমার হাঁটু জড়িয়ে ধরেছিলে। এমন মায়া লাগছিল তখন। আহারে, কোন মায়ের বুকে দাগা দিয়ে পালিয়ে এসেছে ছেলেটা। নিজের ভাল-মন্দ বোঝার মতো জ্ঞানই হয়নি। ওকে ফেরত পাঠিয়ে দিতে পারলে ভাল হয়।
—একটা জ্ঞান হয়েছে বোঝা গেল। বিনিময় প্রথাটা বুঝেছে। পেয়ারা নেবার বদলে শশা রেখে গেল।
—খিচুড়ি খেতে দারুণ ভালবাসে। কাল দুপুরে দেখবি, ঠিক আসবে আমার বাড়িতে। তখনও হাতে করে কিছু না কিছু নিয়ে আসবে।
গির্জার বাইরে এসে বন্দনাদি বলল, নীলু, তুই রাস্তা চিনে বাড়িতে যেতে পারবি? আমি একটু প্রভাসদার বাড়ি ঘুরে যাব, ওঁর শরীর ভাল নেই।
টিলার ওপরে বাড়ি, দূর থেকে দেখা যায়, রাস্তা চেনার আর অসুবিধে কী? বড়জোর একটু ঘুর পথ হবে!
খানিকটা যাবার পর একটা চৌরাস্তার মোড় এল। এ জায়গাটা চেনা। দু’দিকে দুটো বড় ব্ল্যাক বোর্ড আছে। মিলিটারির আমলে এখানে নিশ্চয়ই নানা রকম নির্দেশ লেখা থাকত। এখন এখানকার লোকেরা ইচ্ছে মতন কিছু একটা লিখে যায়। তবে, মুখস্থ করা কোটেশান চলবে না। নিজস্ব ভাবনার কথা লিখতে হবে। অনেকেই নানা রকম প্রশ্ন করে দেখেছি।
এবারেও দুটো প্রশ্ন চোখে পড়ল :
অনিদ্রারোগীরা শুনুন। জোর করে ঘুমোবার চেষ্টা করবেন না। বরং সারা রাত জেগে থাকুন। এক রাত্তির জাগলে শরীর হালকা হয়ে যায়, মন অনেক সূক্ষ্ম অনুভূতিপ্রবণ হয়। পরের সারা দিনটা বেশ ভাল কাটে। পরের রাত্তিরেও বিছানায় শুয়ে প্রথমেই ঠিক করতে হয়, আজও সারা রাত ঘুমোব না! কিছুতেই না। তারপরেই কিছুক্ষণ আধো-ঘুম, আধো-জাগরণ। চমৎকার চমৎকার স্বপ্ন দেখা যায়। বাকি রাতটা কেটে যায় গভীর ঘুমে। আমি এই ভাবে অনেকবার সুফল পেয়েছি। ডাক্তারবাবুরা কী বলেন?
পরের প্রশ্ন এত সাদামাঠা নয়। একটা প্রশ্ন নয়, প্রশ্নাবলি।
এক নদীতে কতবার স্নান করা যায়? যদি অনেকবার হয়, তাহলে নদী কাকে বলে? বহতা জল, না দুই পার? মানুষের জীবন কাকে বলে, বয়েসের গড়িয়ে যাওয়া, না আয়ু। বিদ্যুৎ কী? তরল, কঠিন বা বায়বীয় নয়, তবু বিদ্যুৎ কি কোনও পদার্থ? কোনও কোনও নারীর চোখেও বিদ্যুৎ থাকে। নারীরা কি কখনও কোনও পুরুষের চোখে বিদ্যুৎ দেখেছে?
এই সব প্রশ্নের আবার কেউ উত্তর লিখে দেয় কিনা জানি না। আমার উত্তর দেবার সাধ্য নেই। একটা টিনের বাক্সে নানা রঙের খড়ি রাখা আছে। আমারও কিছু লিখতে ইচ্ছে হল।
লিখলাম, আমাদের মাথার ওপরে যে বিশাল শূন্যতা, তার নাম আকাশ। আমাদের বুকের মধ্যে যে শূন্যতা, তার নাম কী?বন্দনাদি ফিরে আসার আগেই আমি চায়ের জল চাপিয়ে দিয়েছিলুম। দুধ খুঁজে পাওয়া গেল না, চিনিও নেই, শুধু লিকারই সই।
সূর্যাস্ত হয়ে গেছে, পশ্চিম আকাশে তবু এখনও রঙের ছড়াছড়ি। উড়ে যাচ্ছে ঝাঁক ঝাঁক পাখি। মাঝে মাঝে একলা একলা একটা পাখিও দেখা যায়। পাখিদের মধ্যেও কেউ কেউ দলছাড়া হয়, যাযাবরের মতন ঘুরে বেড়ায়?
বন্দনাদির জবা গাছগুলোতেও দুটো খুব ছোট্ট পাখি ওড়াউড়ি করছে। কী পাখি, চিনি না। মৌটুসি নয়, টুনটুনি বা মুনিয়া নয়, গায়ের রং কালচে নীল, বুকের কাছটা হলদেটে। এতই হালকা পাখি, ফুলের ওপর বসেও দোল খেতে পারে। মাঝে মাঝে আমাকে দেখছে। নতুন লোক দেখে অবাক হচ্ছে বোধহয়।
আমি তাদের বললুম, কী রে, সন্ধে হয়ে এসেছে, এবার বাড়ি যাবি না?
সত্যি সত্যি যেন আমার কথা শুনতে পেয়ে তারা একসঙ্গে ফুরুত করে উড়ে চলে গেল।
প্রায় সঙ্গে সঙ্গে একটা শালিক এসে বারান্দার এক প্রান্তে বসল। শালিকের ঠোঁটের রং হলুদ, চোখ দু’টি যেন কাজল টানা, সব সময় ব্যস্ত সমস্ত ভাব। ককেটু ককেটু ককেটু বলে তিনবার ডাকল।
আমি বললুম, কাকে চাই? কাকে চাই? কাকে চাই?
শালিকটা সেই জায়গাটা থেকে উড়ে একটা আকাশমণি গাছে বসে একবার শুধু বলল, ককেটু। তারপর আবার উড়ে যাবার আগে তিড়িং করে একটা শব্দ ফেলে রেখে গেল।
পাখিরা কেন কোথায় বসে, কেন ডাকে, সবই দুর্বোধ্য।
এই পাখিদের দেখে আমার কোকিলের কথা মনে পড়ল। জীব জগতে কোকিলই বোধহয় একমাত্র প্রাণী যাদের সন্তান স্নেহ নেই। স্বামী-পুত্র-কন্যা নিয়ে সংসার চায় না। ওরা শিল্পী। যেমন বন্দনা রায়। নর্তকী হিসেবে সুনাম ছিল, ভাল গাইতেও পারত, নিজের মেয়েটাকে রেখে এসেছে দিদির বাড়িতে।
আমার ব্যাগটা থেকে একটা খাম বার করলুম।
অর্চনাদি তিন মেয়ের নাচ দেখবার জন্য দু’খানা টিকিট দিয়েছিল। এই সব অনুষ্ঠানে আমার কক্ষনো যেতে ইচ্ছে করে না। তবু টিকিট নিয়েছিলুম বিশেষ কারণে। আমার সঙ্গে আর কে যাবে, প্রায় জোর করে ধরে নিয়ে যেতে হয়েছিল প্রীতমকে। প্রীতম অনেকদিন আমারই মতন বেকার ছিল, হঠাৎ ফটোগ্রাফার হিসেবে নাম করে ফেলেছে, ক্যামেরা কাঁধে ঝুলিয়ে ভাল টাকা রোজগার করে।
প্রীতমকে বলেছিলুম, তোকে পুরো সময়টা থাকতেও হবে না। আমি যেমন যেমন বলব, সেই রকম কয়েকটা ছবি তুলে দিবি। তারপর আমরা দু’জনেই কাটব।
মোট ছ’খানা ছবি তুলেছে প্রীতম, বেশ ভাল ছবি হয়েছে। তিনখানা গ্রুপ ছবি, তিনখানা শুধু রূপসার। সামনাসামনি এতটা বোঝা যায় না, ছবিতে স্পষ্ট বোঝা যায়, বন্দনাদির সঙ্গে তার মুখের খুব মিল। দুই মাসতুতো বোনের তুলনায় রূপসাই ভাল নাচে। তিন বছর বয়েসের পর মাকে সে আর দেখেনি, তবু মায়ের গুণ সে পেল কী করে?
রূপসার সঙ্গে আলাদা কথা বলতে সাহস পাই না। গোপনীয়তা রক্ষা করা খুবই কঠিন ব্যাপার। যদি রূপসার সামনে কখনও মুখ ফসকে বলে ফেলি তার মা-বাবার কথা। শুধু মায়ের কথা জানতে পারলেই প্রশ্ন উঠবে, তার বাবা কে? সে কথা কিছুতেই বলা চলবে না।
ছবিগুলো বারান্দায় ছড়িয়ে রেখে দিলুম, বন্দনাদি এসে দেখুক।
পায়ের শব্দ পেয়ে এগিয়ে গিয়ে দেখি, বন্দনা নয়, কালো শাড়িপরা এক নারী মূর্তি। রোহিলা।
শ্বেত পাথরের মূর্তির মতন মুখ, ঠোঁটে কিংবা চোখে হাসি নেই, আমার দিকে তাকাল না, জবা গাছগুলোর পাশে গিয়ে দাঁড়াল।
দুপুরে ও আমার সঙ্গে কথা বলেনি, এখন আমি যেচে ওর সঙ্গে কথা বলতে যাব কেন? দৃষ্টি দিয়ে ওকে অনুসরণ করতে লাগলুম।
রোহিলা পট পট করে একটা লাল ঝুমকো জবা, আর একটা সাদা জবা ছিঁড়ে নিল।
অকারণে ফুল ছেঁড়ায় আমার আপত্তি আছে। কিন্তু এটা আমার বাড়ি নয়, আমার বারণ করা সাজে না।
ফুল দুটোকে কুচি কুচি করে ফেলল রোহিলা, মাটিতে ফেলে পা দিয়ে ঘষতে লাগল। তারপর বারান্দায় উঠে, আমার ধার দিয়েই চলে গেল ঘরের মধ্যে। যেন আমার অস্তিত্বই সে গ্রাহ্য করছে না।
এ যেন অন্য রোহিলা। আগেরবার সে ছিল হাসি-কান্নায় ভরা একটা ছটফটে মেয়ে, আমার সঙ্গে প্রাণখুলে কত গল্প করেছে। বিচিত্র রোমাঞ্চকর ওর জীবন। কালো পোশাকটা ওকে মানায় না বলেছিলুম বলে তক্ষুণি প্ৰতিজ্ঞা করেছিল, জীবনে আর ওটা পরবে না।
ঘরের মধ্যে কী যেন ভাঙার ঝনঝন শব্দ হল।
গত বছর রোহিলা আমাকে একটা চমৎকার কথা বলেছিল। ফিল্ম লাইন ছেড়ে দিয়ে, ফিল্মের লোকজনদের কাছ থেকে পালিয়ে গিয়ে যেদিন থেকে ও ছবি আঁকতে শুরু করে, সেইদিন থেকে ওর নবজন্ম। সেই হিসেবে ওর বয়েস মাত্র তিন বছর। তা হলে এখন ওর বয়েস ছ’ বছর হওয়া উচিত। ছ’ বছরের মেয়ে কিছু জিনিসপত্র ভাঙতেই পারে।
কিন্তু ওর শরীরটার বয়েস তো তিরিশ পেরিয়ে গেছে। উত্তর-তিরিশ শরীরে ছ’ বছরের মন। কে কাকে সামলাবে? লক্ষণ একেবারেই ভাল নয়।
আরও কিছু ঘটার আগেই বন্দনাদি এসে গেল। রোহিলা তখনও ঘরের মধ্যে। আমি দৌড়ে গিয়ে উত্তেজিতভাবে বললুম, রোহিলা এসেছে, ওই ঘরে কী সব ভাঙছে!
বন্দনাদি বিচলিত হল না। জিজ্ঞেস করল, ওর সঙ্গে ভাব করিসনি?
—আমার সঙ্গে তো কথাই বলছে না।
—তুই নিজে থেকে একটু চেষ্টা করবি তো!
বারান্দায় উঠে এসে বন্দনাদি ডাকল, রোহিলা, রোহিলা?
রোহিলা বেরিয়ে এল, তার হাতে একটা ছোট আয়না। হাতটা উঁচু করে আছে, এক্ষুনি ছুড়বে, এই ভঙ্গিতে।
বন্দনাদি বলল, ওটা ভাঙিসনি, লক্ষ্মী সোনা, মাঝে মাঝে মুখটা দেখতে ইচ্ছে করে। দে, আমাকে দে!
দিল না, রোহিলা সেটা ছুড়েই মারল উঠোনে।
আয়নাটার সাত পুরুষের ভাগ্য, মাটিতে পড়েও সেটা ভাঙল না। আমি দৌড়ে গিয়ে সেটা টপ করে তুলে নিলুম।
বন্দনাদি বলল, বাঃ, এই তো ভাল মেয়ে। বোস রোহিলা। চা খাবি?
রোহিলা এবার আমার খাওয়া চায়ের কাপটা তুলে নিয়ে পাথুরে দেওয়ালে বেশ জোরে জোরে ঠুকে ঠুকে ভেঙে ফেলল।
বন্দনাদি হাসতে হাসতে বলল, ব্যস ব্যস, যথেষ্ট হয়েছে, আর না। আমার আর কাপ নেই, এর পরে কীসে চা খাব?
বন্দনাদি হাসছে? এদের বাসনপত্র-সরঞ্জাম কত সামান্য। বন্দনাদির দুটো মোটে চায়ের কাপ, বেশি লোক এলে ধুয়ে ধুয়ে পালা করে খেতে হয়। সেই অতি প্রয়োজনীয় জিনিস কেউ অকারণে ভেঙে দিচ্ছে, তাতেও রাগ হবে না?
রোহিলা দ্বিতীয় কাপটা তুলে নিতেই আমি তার হাত চেপে ধরে ধমকে বললুম, কী হচ্ছে কী?
যেন নোংরা কেউ ছুঁয়েছে, এই ভাবে এক ঝটকায় হাতটা ছাড়িয়ে নিল। ভ্রুকুটি দিয়ে তাকাল আমার দিকে। তারপর নেমে গেল উঠোনে।
বন্দনাদি বলল, চা খেয়েছিস, রোহিলা? আমার জন্য চা বানাব, খাবি নাকি?
রোহিলা আমাদের দিকে পেছন ফিরে এক খামচা দিয়ে একটা জবা গাছের কয়েকটা পাতা আর ফুল ছিঁড়ল।
আমার মেজাজ গরম হয়ে গেছে। আমি বললুম, এই, গাছ নষ্ট করবে না! এসব কী ছেলেমানুষি হচ্ছে।
বন্দনাদি বলল, বকিস না ওকে। রোহিলা চমৎকার মেয়ে।
তারপর বন্দনাদি চোখের ইঙ্গিতে আমাকে মিনতি করতে লাগল রোহিলার কাছে যেতে।
আমি আস্তে আস্তে নেমে গিয়ে ওর পিঠের দিকে দাঁড়ালুম।
ফুলবাগানে দাঁড়িয়ে আছে এক যুবতী, কিছুদিন ফিল্মের অভিনেত্রী হিসেবে নাম করেছিল, এটাও তো ফিল্মের দৃশ্যের মতনই। পেছনে দাঁড়িয়ে এক যুবক গান গেয়ে উঠবে?
মিউজিক ডাইরেক্টার আমাকে গান শেখায়নি। বন্দনাদি পরিচালকের আসনে। কিন্তু আমাকে সংলাপ দেয়নি। নিজে নিজে বানাতে হবে।
যথাসম্ভব গলার আওয়াজ নরম করে বললুম, রোহিলা, আমায় চিনতে পারছ না? আমি নীললোহিত।
রোহিলা ফিরেও তাকাল না।
নায়িকার যদি সংলাপ না থাকে, তা হলে ধরে নিতে হবে, তার অভিমান হয়েছে। মান ভাঙাবার জন্য পিঠে হাত দিতে হয়। কিন্তু আমার একটু ভয় ভয় করতে লাগল।
আবার বললুম, রোহিলা, একবার এদিকে ফেরো। তোমার কী হয়েছে, আমাকে বলো!
কোনও সাড়া না দিয়ে রোহিলা আবার গাছের কয়েকটা পাতা ছিঁড়ল।
আমি পরবর্তী নির্দেশের জন্য বন্দনাদির দিকে তাকালুম। বন্দনাদি নিঃশব্দে ইঙ্গিত করল, আরও চেষ্টা চালিয়ে যেতে!
এবার আমি বললুম, রোহিলা, তুমি এই কালো পোশাকটা পরেছো কেন? এটা তোমাকে একেবারেই মানায় না। এটা তোমার গত জীবনের মতন!
হঠাৎ এমন ডুকরে কেঁদে উঠল রোহিলা যে থতমত খেয়ে আমি কয়েক পা পিছিয়ে এলাম।
আকাশের দিকে মুখ তুলে রোহিলা কাতর আর্তনাদ করে বলল, মা, মাগো! আমার কী হবে? আমি কোথায় যাব?
একটু পরেই সে দৌড়ে চলে গেল নীচে।
একটুক্ষণ চুপ করে দাঁড়িয়ে রইলুম। তারপর বন্দনাদির কাছে এসে বললুম, মাথাটা একেবারে খারাপ হয়ে গেছে?
বন্দনাদি বলল, কী জানি! এখানকার সবাই একটু আধটু পাগল। একেবারে সুস্থ, স্বাভাবিক, প্র্যাক্টিক্যাল ধরনের লোকরা নিজেদের ঘর সংসার ছেড়ে এই নিরুদ্দেশের দেশে এসে থাকতে যাবে কেন? অনেক দার্শনিক, বিজ্ঞানী, কবিরাও তো একটু একটু পাগল হয়। তা নিয়ে এখানে কোনও সমস্যা নেই, কেউ কারুকে বিরক্ত করে না। আমাদের এখানে কোনও অশান্তি নেই, শুধু কিছুদিন ধরে এই রোহিলাকে নিয়েই খানিকটা মুশকিলে পড়া গেছে।
—বন্দনাদি, তুমি বসো, সবটা শুনব। তোমার জন্য চা করে দেব?
—আমি প্রভাসদার বাড়িতে একবার খেয়ে এসেছি। এখন না হলেও চলবে।
বারান্দার দেয়ালে ঠেস দিয়ে বসতে গিয়ে ছবিগুলোর দিকে চোখ পড়ল বন্দনাদির। জিজ্ঞেস করল, এগুলো কী রে?
আকাশের আলো মিলিয়ে গেছে। এখন হালকা হালকা অন্ধকার। একটা চাঁদ উঠেছে বটে, তাকে নিয়ে ছোট ছোট মেঘেরা খেলা করছে।
দিকশূন্যপুরে বিজলি সংযোগ নেই। সরকার মাথা ঘামায় না, এরাও কৃত্রিম আলো চায় না। বাড়িতে প্রদীপ বা মোম জ্বালায়। সন্ধের পর যেদিন মিটিং ডাকা হয়, সেখানে মশাল জ্বলে। এখন টিলার ওপর থেকে কোথাও এক বিন্দুও আলো চোখে পড়ে না। এই জনবসতিটা অদৃশ্য হয়ে গেছে।
আমার ঝোলার মধ্যে সব সময় একটা টর্চ থাকে, সেটা জ্বালতেই বন্দনাদি ঝুঁকে পড়ে বলল, এ কী?
—চিনতে পারো?
ছবিগুলোর দিকে কিছুক্ষণ স্থির দৃষ্টিতে চেয়ে রইল বন্দনাদি! তারপর ফ্যাকাসে গলায় বলল, কেন এনেছিস, নীলু? আমি তো চাই না।
—বন্দনাদি, আগে প্রত্যেকবার তুমি রূপসার খবর জানতে চাইতে। দারুণ একটা ব্যাকুলতা ফুটে উঠত তোমার মুখে। এবারে তুমি একবারও জিজ্ঞেস করোনি। মা কি তার সন্তানকে একেবারে মন থেকে মুছে ফেলতে পারে?
—নীলু, মানুষের সঙ্গে মানুষের সম্পর্ক অনেক রকম, বিভিন্ন তার রং মাতৃস্নেহ ব্যাপারটাকে খুব গ্লোরিফাই করা হয়েছে, যেন মায়েরা সবাই মহান, সব মাই-ই তার সন্তানের জন্য দারুণ আত্মত্যাগ করে! এটা কিন্তু ঠিক নয়, সব মা একরকম হতে পারে না। অতি গরিব পরিবারে মায়ের সঙ্গে ছেলেমেয়েদের যা সম্পর্ক, মধ্যবিত্ত পরিবারে সম্পর্কটা সেরকম নয়। অভাব, দারিদ্র্য, ক্ষুধার জ্বালায় মাতৃস্নেহ ক্ষয়ে যায়। খুব গরিবরা ছেলেমেয়েদের অনেক সময় বেড়াল-পার করে দেয়, কিংবা বিক্রি করে দেয়, মধ্যবিত্ত পরিবারের বাপ-মা তা কল্পনাও করতে পারে? মধ্যবিত্ত পরিবারে বাপ-মায়েরা সন্তানকে সব সময় আঁকড়ে রাখতে চায়। খুব ধনী পরিবার আবার অন্য রকম, তাদের অনেক কাজের লোক, আশ্রিত পরিজন থাকে, তারা ছোট ছেলেমেয়েদের দেখে। তাই বাপ-মা সন্তানদের নিয়ে বিশেষ মাথা ঘামায় না। সারা দিনে বড় জোর একবার দু’বার দেখা হয়।
—তুমি আমার কাছে লেকচার দিচ্ছ, বন্দনাদি। মনের কথা বলছ না।
—না রে, এ নিয়ে আমি অনেক ভেবেছি। প্রথম প্রথম তো অনবরত ভাবতুম, একা একা কাঁদতুম। মাতৃস্নেহ তো একটা ইনস্টিংক্‌ট! ছেলেমেয়েদের হাত-পা শক্ত হবার আগে পর্যন্ত মা যাতে তাদের রক্ষণাবেক্ষণ করে, সেইজন্য প্রকৃতি মেয়েদের মধ্যে এই টানটা ভরে দিয়েছে। ছেলেমেয়েদের দেখাশুনো করার জন্য যদি অন্য লোক থাকে, তা হলে এই টানটা আপনিই কমে যায়। আমার দিদি রূপসাকে নিজের মেয়ের মতনই যত্ন করবে আমি জানি, সুতরাং আমি আর উতলা হব কেন? রূপসা আমাকে দেখলে এখন হয়তো আর চিনতেই পারবে না। কোনওক্রমে চিনলেও মাসি বলে ডাকবে!
—রক্তের টান বলে কিছু নেই?
—অনেক গল্প-কবিতায় আছে। সেই গল্প-কবিতার প্রভাব অনেক মধ্যবিত্ত মায়ের মনের মধ্যে থাকে।
—ছেলেমেয়েরা বড় হয়ে গেলে আর মাতৃস্নেহ থাকে না!
—থাকে, কিন্তু অনেক কমে যায় ভাই, কমে যায়। একটা দু’তিন বছরের বাচ্চা একটুক্ষণ চোখের আড়াল হলেই মায়েরা কী রকম ছটফটিয়ে ওঠে। আর মেয়ে যখন বিয়ের পর পরের ঘরে চলে যায়, কিংবা ছেলে যখন বিদেশে চাকরি করতে যায়, বছরের পর বছর দেখা হয় না, তখনও কি সেরকম ছটফটানি থাকে?
—তোমার দিদি নাচ জানে না। তুমি নাম করা নাচিয়ে ছিলে। তোমার দিদি তিনটি মেয়েকেই এক জায়গায় নাচ শেখায়, কিন্তু অন্য দু’জনের চেয়ে রূপসা যে অনেক ভাল নাচে তা সবাই স্বীকার করছে। এটাও রক্তের টান নয়?
—কী জানি, ও নিয়ে আমি মাথা ঘামাতে চাই না।
—এই রূপসার জন্যই তোমার জীবনটা বদলে গেল!
—অনেক ছোটখাটো ব্যাপারের জন্য মানুষের জীবন বদলে যেতে পারে। কত লোক লটারির টিকিট কাটে। কিছু পেল না, টিকিটটা ফেলে দেয়। হঠাৎ এক কোটি টাকা পেয়ে গেলে তার জীবনটা অন্যরকম হয়ে যায়। কেউ রাস্তা দিয়ে হাঁটছে, আচমকা একটা গাড়ি ধাক্কা মেরে তার একটা পা খোঁড়া করে দিয়ে গেল। আগের মুহূর্তে তার যা জীবন ছিল, পরবর্তী জীবনটা সম্পূর্ণ অন্যরকম হয়ে গেল। তা বলে কেউ লটারি, লটারি বা অ্যাক্সিডেন্ট, অ্যাক্সিডেন্ট বলে সারা জীবন চিৎকার করে না। জীবন সব কিছুই মানিয়ে নেয়।
—আমার কী ইচ্ছে করে জানো, বন্দনাদি? তুমি যদি আর একবার কলকাতায় যাও, সবার সামনে আত্মপ্রকাশ করো, তখন তাদের প্রতিক্রিয়া, আর তোমার মনের অবস্থা কী হবে, তা খুব জানতে ইচ্ছে করে!
—আমি? আবার কলকাতায়? ওই ধুলো, ধোঁয়া, মদ-সিগারেট, ক্ষমতার প্রতিযোগিতা, লোভ, বড় বড় রেস্তোরাঁ বিষাক্ত মশলা মেশানো খাবার লোকে গপ গপ করে খাচ্ছে, সেই সব দৃশ্য ভাবলেই ঘেন্নায় আমার গা গুলিয়ে ওঠে। তুই বললি, রূপসার জন্য আমার জীবন বদলে গেছে। হ্যাঁ, কিন্তু সেই অ্যাক্সিডেন্টে আমার পা খোঁড়া হয়নি, বরং আমি দুটো ডানা পেয়েছি। যখন তখন উড়ে যেতে পারি। সত্যিই পারি। তুই যদি এই দিকশূন্যপুরে অন্তত ছ’মাস থাকিস, দেখবি কোনও কিছুর জন্যই তোর আর লোভ হবে না। আস্তে আস্তে কমতে কমতে মিলিয়ে যায়। তাতে কী শান্তি! কারুর সঙ্গে কারুর স্বার্থের সম্পর্ক নেই, তবু যে-কোনও একজনের বিপদে অন্যরা ছুটে আসে। এ জায়গা ছেড়ে আর আমি সারা জীবন কোথাও যাব না নীলু!
—অন্য সব লোভ চলে যেতে পারে, কিন্তু শরীরের কামনা কি যায়?
—কামনা কথাটা শুনতে ভাল না। তাতে যেন শুধু কাম মিশে থাকে। বরং আকাঙ্ক্ষা বা বাসনা বলা যেতে পারে। ইচ্ছেটা খুব তীব্র হলে তার থেকে আসে ভালবাসা। দু’জনের ভালবাসা যদি মেলে, তখন শরীর তো কোনও বাধা হতে পারে না?
—যদি ছেলে মেয়ে জন্মে যায়?
—জন্মালে জন্মাবে। যাদের ব্যাপার তারা বুঝবে।
—কিন্তু তোমাদের নীহারদা, জ্যোৎস্না নামের মেয়েটিকে জোর করে চুমু খেতে গিয়েছিলেন। সেখানে দু’জনের ভালবাসা ছিল না।
—ইংরেজিতে একটা কথা আছে না, ব্যতিক্রমই নিয়মকে প্রমাণ করে। দুটো একটা ব্যতিক্রম তো হতেই পারে। সবাই একরকমভাবে বদলায় না। রোহিলার ব্যাপারটা যেন একটা প্রচণ্ড ব্যতিক্রম।
—হ্যাঁ, রোহিলার ব্যাপারটা কী বলো তো!
—নীলু, তুই আমাদের একটা সাহায্য করবি?
—কী সাহায্য?
ছবিগুলো সরিয়ে রেখে বন্দনাদি আমার পাশে উঠে এল। আমার পিঠে হাত রেখে বলল, এতদিন পরে এলি, তোকে এখনও একটুও আদর করা হয়নি। তুই আমার কোলে মাথা দিয়ে শুয়ে পড়। আমি তোর চুলে হাত বুলিয়ে দি।
অতি উত্তম প্রস্তাব। বিন্দুমাত্র দেরি না করে আমি বন্দনাদির চওড়া ঊরুদ্বয়ে মাথা রাখলুম। একটা হাত কোমরে। আমার নাকের খুব কাছে ওর স্তন।
বন্দনাদি আমার চুলে আঙুল দিয়ে বলল, নীলু, তুই ছাড়া আমার টানে আর তো কেউ ছুটে আসে না।
আমি বললুম, দ্যাখো, ওরকম বাচ্চা ছেলের মতন আদর আমি চাই না। ওই সুরে কথাও বলবে না, তা হলে আমি উঠে পড়ব কিন্তু।
বন্দনাদি ঝুঁকে আমার ঠোঁটে একটা চুমু দিল। সেটা যাতে সংক্ষিপ্ত না হয়, তাই আমি ওর মাথাটা চেপে ধরে রইলুম। চুমুর সঙ্গে আমি পেলুম বন্দনাদির বুকের সুগন্ধ।
মুখটা তুলে বন্দনাদি বলল, এই একবারই। আর না। শোন নীলু, তোকে একটা দায়িত্ব নিতে হবে, নিতেই হবে, তুই না বলতে পারবি না।
—সেইজন্য বুঝি আদরটা ঘুষ দিলে?
বন্দনাদি হেসে ফেলল। হাসতে হাসতে বলল, আদর করার সঙ্গে এই কথাটা বলা উচিত হয়নি, তাই না? ঠিক ধরে ফেলেছিস। তবে এরকম ঘুষকে বোধহয় নির্দোষ বলা যায়, তাই না?
—দায়িত্বটা কী শুনি?
—তোকে একটা মেয়ের সঙ্গে প্রেম করতে হবে। মানে ওই রোহিলার সঙ্গে, তুই ঠিক পেরে যাবি, আমি জানি।
এবার আমার হাসির পালা। এমন মজার কথা কেউ শুনেছে? আমি বন্দনাদিকে ভালবাসি, ছুটে এসেছি তার সঙ্গে দেখা করতে। বন্দনাদিও, আমাকে ভালবাসে। ঊরু পেতে আমার মাথাকে স্থান দিয়ে তারপর সে বলছে কি না আমাকে অন্য একটি মেয়ের সঙ্গে প্রেম করতে যেতে!
বন্দনাদি সরলভাবে বলল, তাতে কী হয়েছে? তোকে ভালবাসি বলে কি আমি স্বার্থপর হব! তুই যখন কলকাতায় থাকিস, তখন অন্য মেয়ের সঙ্গে মিশতি না? আর কারুর সঙ্গে তোর ভাব ভালবাসা হবে না? আমারও তো- এখানে দু’তিনজনের সঙ্গে মিষ্টি মিষ্টি বন্ধুত্ব আছে।
—রোহিলার সঙ্গে প্রেম করব, না প্রেমের অভিনয়?
—না, না, অভিনয়টা খুব বিশ্রী জিনিস। সত্যিকারের প্রেম। আগেরবার রোহিলার সঙ্গে তোর বেশ ভাব হয়েছিল, তার থেকেই প্রেম হতে পারে। সব প্রেমই চিরস্থায়ী কিংবা অমর হবে, তা আমি বিশ্বাস করি না। অল্প দিনের প্রেমও খুব খাঁটি হতে পারে।
—বন্দনাদি, আমি পাগলদের বড্ড ভয় পাই। পাগলের সঙ্গে কি প্রেম হয়?
—রোহিলা তেমন পাগল তোকে কে বলল? ওর যেটা চলছে, সেটাকে বলা যায়, আইডেন্টিটিটি ক্রাইসিস। বাংলায় কী বলব, আত্মপরিচয়ের সঙ্কট? মাঝে মাঝে ঠিক থাকে, মাঝে মাঝে নিজেকে হারিয়ে ফেলছে। রোহিলা এমনিতে চমৎকার মেয়ে, হাসিখুশি, সবার সঙ্গে মিশতে পারে, চমৎকার নাচতে পারে, এক জ্যোৎস্না রাতে ও একাই নেচে নেচে সবাইকে মাতিয়ে রেখেছিল।
—আমি তো আগেরবার সেরকমই দেখে গেছি।
—হ্যাঁ। সেরকমই ছিল। তোর মনে আছে, নদীর ধারে একদিন একটা লোক বলেছিল, আমি এই মেয়েটিকে চিনি, এর নাম রোহিলা নয়, এ সুলোচনা!
—হ্যাঁ, মনে আছে, লোকটার ভাবভঙ্গি ভাল ছিল না।
এখানে অনেকে পূর্ব পরিচয় মুছে আসে। নাম বদলে ফেলে। আমরা তা নিয়ে মাথা ঘামাই না। কার জীবনে কী ঘটেছিল, আমরা তা জানতেও চাই না। আমরা ওকে রোহিলা বলেই জানি, সেই নামটাই আমাদের কাছে সত্য।
—রোহিলা আমাকে বলেছিল, রোহিলাখণ্ড নামে একটা জায়গায় ফিল্মের আউটডোর শুটিং-এর সময় ফিল্মে অভিনয়ের ব্যাপারটার ওপরেই তিতিবিরক্ত হয়ে ও পালিয়ে যায়। সেই থেকে ও নাম নেয় রোহিলা। আগে নিশ্চয়ই ওর অন্য একটা নাম ছিল, সে নামটা কী, তা অবশ্য বলেনি।
সে যাই হোক না, আমাদের তাতে কী আসে যায়! টাক মাথা, জোড়া-ভুরু সেই লোকটার নাম বাসুদেবন, সে লোকটা বারবার দাবি করতে লাগল, সুলোচনা নামে অভিনেত্রীটি তার স্ত্রী ছিল, আর এই রোহিলাই সেই সুলোচনা।
—রোহিলা আমাদের কাছে বলেছিল, ওর কখনো বিয়ে হয়নি। অনেক পুরুষ ওকে নিয়ে ছিনিমিনি খেলেছে।
—রোহিলা আমাদেরও বলেছে, ওই বাসুদেবনকে ও চেনে না, কস্মিনকালে দেখেনি, কারুর সঙ্গেই ওর বিয়ে হয়নি। ওর কথাই সত্যি মনে হয়।
—তা হলে এমন হতে পারে, ওই বাসুদেবন লোকটাই পাগল। কিংবা বদ।
—অথবা দুটোই। এই ধরনের গণ্ডগোল আমাদের এখানে আগে কখনও হয়নি। এই বাসুদেবন যেখানেই রোাইলাকে দেখে, সেখানেই চেঁচিয়ে ডাকে, সুলোচনা, এই সুলোচনা। আর রোহিলা অমনি চিড়বিড়িয়ে ওঠে, সে বলে, না, না, আমি সুলোচনা নই, আমি রোহিলা!
—এটা তো নারী নির্যাতনের পর্যায়ে পড়ে যায়।
—বাসুদেবনকে আমরা অনেক বোঝাবার চেষ্টা করেছি। আমি নিজে কতবার মিনতি করে বলেছি, আপনি পুরনো কথা ভুলে যান। রোহিলা যখন অস্বীকার করছে, তখন ওকে বারবার সুলোচনা নামে ডাকা ঠিক নয়। লোকটা কিছুতেই শুনবে না। জয়দীপকে তো জানিস কী রকম রগচটা, একদিন বাসুদেবনকে ঘুষি মেরে বসল। তাতে ফল হল উল্টো। এখানে মারামারি একেবারে নিষিদ্ধ। অনেকে বিরক্ত হয়ে জয়দীপকেও ক্ষমা চাইতে বলল। জয়দীপ কিছুতেই রাজি নয়। তার ফলে মিটিং ডাকা হল, আমি জোরজার করে জয়দীপকে দিয়ে ক্ষমা চাওয়ালাম। বাসুদেবন তখন আবদার ধরল, সুলোচনা তার ধর্মপত্নী, সুতরাং রোহিলা অর্থাৎ সুলোচনার সঙ্গে তার স্বামী-স্ত্রীর মতন বসবাস করার অধিকার আছে।
—মিটিং-এ কী সিদ্ধান্ত হল?
—বেশ তর্কাতর্কি হয়েছিল, কোনও মীমাংসাই হল না। আমি বলেছিলুম, রোহিলা যখন অস্বীকার করছে সে কারুর স্ত্রী নয়, আর তার নাম সুলোচনা নয়, তাহলে এই প্রশ্নটা এখন মুলতুবি থাক। রোহিলার ওপর জোর করা উচিত নয়। আমি ওকে সব সময় নিজের কাছে কাছে রাখতুম। রোহিলাও আমাকে আঁকড়ে ধরে ছিল। ওর প্রথম রাগ পড়ল বসন্ত রাওয়ের ওপর।
—সে তো নিরীহ মানুষ, সে আবার কী দোষ করল?
—বসন্ত রাও সারাদিন গাছতলায় বসে ছবি আঁকত, জানিস তো। রোহিলা ওর ভক্ত ছিল, ছবি আঁকা বিষয়ে পরামর্শ নিত। একদিন আমরা কয়েকজন মিলে বসন্ত রাওয়ের সঙ্গে আড্ডা দিচ্ছি। বসন্ত রাও কথায় কথায় বলল, দেখো, এখানে আমরা অবস্থা অনুযায়ী এক একটা নিয়ম-নীতি ঠিক করি। এই একটা ব্যাপারেও আমাদের নীতি ঠিক করতে হবে। স্বামী আর স্ত্রী দু’জনেই যদি এখানে আসে, এরকম আগে কখনও হয়নি, কিন্তু যদি আসে, তাহলে তারা একসঙ্গে থাকবে, না আলাদা আলাদা? স্বামী যদি চায়, তাকে কি আমরা নিবৃত্ত করতে পারি? দক্ষিণ ভারতে তামিল ফিল্মে সুলোচনা নামে একটি অল্পবয়েসী অভিনেত্রী খুব নাম করেছিল আমি জানি। হঠাৎ সে ফিল্ম ছেড়ে দেয়। সেই সুলোচনার সঙ্গে হয়তো এই বাসুদেবনের বিয়ে হয়েছিল। …রোহিলা কাছেই ছিল, সে তীক্ষ্ণ কণ্ঠে বলে উঠল, আমি কতবার বলেছি। আমি সুলোচনা নই, কোনওদিন আমার বিয়ে হয়নি, আমি তামিল ফিল্মে কখনও অভিনয়ও করিনি। …বসন্ত রাও সঙ্গে সঙ্গে বলল, না, না, তুমি না, মানে সুলোচনা নামে একজন আছে, তার সঙ্গে নিশ্চয়ই তোমার চেহারার খুব মিল, তাই বাসুদেবন ভুল করছে।
—রোহিলার সামনে এই আলোচনা করাটা ঠিক হয়নি।
—মারাত্মক ভুল হয়েছিল। রোহিলা হঠাৎ যেন বদলে গেল, ছুরির মতন ঝকঝক করতে লাগল চোখ দুটো। ঠোঁট বেঁকে গেল ঘৃণার ভঙ্গিতে, একটা পাথরের টুকরো তুলে নিয়ে অস্বাভাবিক গলায় বলল, বসন্ত রাও, তোমাকে ভেবেছিলাম বন্ধু, তুমিও ওই লোকটার দলে, তুমি আমাকে মনে করো সুলোচনা, বিশ্বাসঘাতক!…সেই পাথরটা দিয়ে বসন্ত রাওয়ের ছবির ক্যানভাসটা ফালাফালা করে ছিঁড়ে দিল। তারপর থেকে বসন্ত রাও ছবি আঁকতে বসলেই ও ছিঁড়ে দেয়। বসন্ত রাও আর গাছতলায় বসে না ঘরের দরজা বন্ধ করে ছবি আঁকে।
–বসন্ত রাও ওই কথাটা বলতে গেল কেন? কোনও প্রাক্তন স্বামী আর স্ত্রী দু’জনেই যদি এখানে এসে পড়ে, তাহলেও তাদের দু’জনের আলাদা অস্তিত্ব। স্ত্রী যদি স্বামীর সঙ্গে সম্পর্ক অস্বীকার করে, তাহলেও স্বামী তার অধিকার খাটাবে? তা হতে পারে না।
—স্বাভাবিক বুদ্ধিতে সেরকমই মনে হয়। কিন্তু আইনের প্রশ্ন আছে। বাসুদেবন বলতে চায় যে তার স্ত্রীর সঙ্গে ডিভোর্স হয়নি, লিগ্যাল সেপারেশান হয়নি, স্ত্রী শুধু পালিয়ে এসেছে। সে সম্পর্কটা আবার ঝালিয়ে নিতে চায়। অন্যরা সেখানে কী করে মাথা গলাবে?
—কিন্তু রোহিলা যে চাইছে না। সে হয়তো সত্যিই সুলোচনা নয়। চেহারার মিল আছে বলেই একটা উটকো লোককে স্বামী হিসেবে মেনে নিতে হবে? তোমরা ওই বাসুদেবনকে তাড়িয়ে দিতে পারো না?
—কে তাড়িয়ে দেবে বল? আমাদের এখানে কেউ প্রেসিডেন্ট নয়, কেউ দলনেতা নয়, দল ফল কিচ্ছু নেই। যে-কোনও ব্যাপারে মিটিং ডেকে সবাই মিলে কিছু একটা ঠিক করা হয়। রোহিলাকে মানসিকভাবে জ্বালাতন করা ছাড়া বাসুদেবনের নামে আর কোনও অভিযোগ নেই। এই ব্যাপারটা নিয়ে অনেকেই তাই মাথা ঘামাতে চায় না। বাসুদেবন অনেক দিন পর্যন্ত রোহিলার ওপর কোনও জোরজার করেনি, শুধু সুলোচনা, সুলোচনা বলে ডেকেছে। শুধু একদিন একটা ভুল করে ফেলল। রাত্তিরবেলা রোহিলার বাড়িতে হানা দিয়েছিল। রোহিলার চ্যাঁচামেচিতে অনেক লোকজন জড়ো হয়ে গেল, বাসুদেবনকে ধরে ফেলা হল হাতে নাতে। তক্ষুনি সভা ডেকে আমরা বললুম, এটা একটা গুরুতর অপরাধ। কোনও স্বামীও স্ত্রীর ওপর বলাৎকার করতে পারে না। সর্বসম্মতিক্রমে বাসুদেবনকে শাস্তি দেবার সিদ্ধান্ত হল।
—কী শাস্তি দাও তোমরা?
বয়কট। এক মাস বাসুদেবনের সঙ্গে কেউ কথা বলবে না। কোনও জিনিস বিনিময় করবে না, তার বাড়িতেও কেউ যাবে না। দু’দিনের মধ্যে বাসুদেবন এই জায়গা ছেড়ে চলে গেল!
—যাক বাঁচা গেল!
—নারে, অত সহজে মিটে যায়নি। যাবার আগে সে শাসিয়ে গেছে, সে শিগগির আবার ফিরে আসবে। লোকজন নিয়ে আসবে না পুলিশ আনবে কে জানে! রোহিলার ধারণা হয়েছে, বাসুদেবন পুলিশ এনে তাকে ধরে নিয়ে যাবে। তারপর থেকেই মাথার গোলমাল শুরু হয়ে গেল। সে ধরে বসে আছে, আমরা সবাই তাকে সুলোচনা মনে করি। পুলিশ এলে বলব, হ্যাঁ, ও রোহিলা নয়, সুলোচনা। আমরা যত অস্বীকার করি, ও অবুঝ হয়ে গেছে। সেই রাগে ও এখন লোকের বাড়ি বাড়ি গিয়ে জিনিসপত্র ভাঙচুর করে। শুধু অন্যের নয়, নিজের জিনিসও ভেঙে টেঙে শেষ করে দিয়েছে। নদীর ধারে পাথরের ওপর ও একটা মূর্তি খোদাই করছিল, বেশ সুন্দর হচ্ছিল, সেটাকেও নিজের হাতে একেবারে নষ্ট করে দিয়েছে। ও বাড়িতে এসে এটা সেটা ভাঙলেও আমরা কিচ্ছু মনে করি না, রাগ দেখাই না, কিন্তু এরকমভাবে কতদিন চলতে পারে বল? বাসুদেবন চলে গেছে দশ দিন আগে, যে-কোনওদিন ফিরে আসতে পারে, তখন আবার কী ঝঞ্ঝাট হবে কে জানে!
—হুঁ, বুঝলুম। তোমাদের এই স্বপ্নের দেশে এ কী অশান্তি! কিন্তু বন্দনাদি, আমি কতটুকু সাহায্য করতে পারি, বলো তো? ধরা যাক, তোমাদের কথা অনুযায়ী আমি রোহিলার সঙ্গে প্রেম করার চেষ্টা করলুম, প্রেম প্রেম ভাবও হল, তাতেই কি ও সুস্থ হয়ে উঠবে? আর ওই বাসুদেবন নামে লোকটা ফিরে এলেই বা কী করে সামলানো যাবে?
—শোন, নীলু, প্রেম করার কথাটা এমনি এমনি বলিনি। তুই প্রেম করলেই সব সমস্যা মিটে যাবে, তাও নয়। আসল দায়িত্বটা অন্য। এখানকার দু’জন ডাক্তার বলেছেন, রোহিলাকে দিকশূন্যপুরের বাইরে নিয়ে গিয়ে চিকিৎসা করানো দরকার। আজকাল অনেক ওষুধ বেরিয়েছে। এ জায়গা থেকে কিছুদিনের জন্য চলে গেলেই ওর খানিকটা উন্নতি হতে পারে। কিন্তু কে ওকে নিয়ে যাবে? দিকশূন্যপুর ছেড়ে কেউ বাইরে যেতে চায় না। জানিস তো মাঝে মাঝে আমাদের দু’একটা শস্য বিক্রি করে খুব প্রয়োজনীয় কিছু জিনিসপত্র, যেমন রং-তুলি, কাগজ-কলম, মোম, তেল এইসব কেনার জন্য দু’একজনকে দূরের একটা শহরে যেতেই হয়। তখনও এ ওকে ঠেলাঠেলি করে, এই জায়গা ছেড়ে বাইরের কোনও আওয়াজ আর ধোঁয়া ভরা শহরে কেউ এক রাত্রিও কাটাতে চায় না। তুই তো এখানে থাকিস না, একমাত্র তোর পক্ষেই রোহিলাকে এখান থেকে নিয়ে যাওয়া সম্ভব। পুলিশ যদি এখানে আসে, রোহিলাকে খুঁজে না পেলে কোনও গণ্ডগোল হবে না।
—রোহিলাকে আমি কোথায় নিয়ে যাব, বন্দনাদি? তুমি তো জানো, আমার চাল-চুলোর ঠিক নেই, টাকাপয়সাও নেই! ওর চিকিৎসার ব্যবস্থাই বা করব কী করে?
—তা অবশ্য ঠিক, তোর ঘাড়ে কতটা আর দায়িত্ব চাপানো যায়! তুই ওকে ওর বাড়িতে পৌঁছে দিতে পারবি না?
—রোহিলা আমাকে আগেরবার বলেছিল, ওর কোনও বাড়ি নেই। ওর আপনজন কেউ নেই।
—তা কি হয়? একটা মেয়ে, সে তো আর আকাশ থেকে পড়েনি। কেউ না কেউ আছে নিশ্চয়ই।
—সে রকম থাকলেই বা। ও সব ছেড়ে এখানে চলে এসেছে, কারুর প্রতি মায়ার বন্ধন নেই, এখন কার কাছে ফিরে যাবে? আমি ওর সঙ্গে প্রেম করে ভুলিয়ে ভালিয়ে নিয়ে যাব এখান থেকে। তারপর এক জায়গায় ফেলে দিয়ে পালাব?
—না, না, নীলু। সেরকম হতেই পারে না। রোহিলার ওপর আমাদের যে খুব মায়া পড়ে গেছে। কিছুদিন বাইরে চিকিৎসা করিয়ে যদি আবার ফিরে আসে, সেটাই হবে সবচেয়ে ভাল। তার কোনও উপায় বার করা যায় না?
—রোহিলার সঙ্গে প্রেম করতে গেলে…সে নানান জিনিসপত্র ভাঙছে, যদি আমার মাথাটাও ভেঙে দেয়? যদি একটা পাথর ছুঁড়ে মারে।
—ধ্যাৎ, সে কথা ভাবিসনি। আসলে তো রোহিলা খুব নরম মেয়ে, ও এ পর্যন্ত কারুর গায়ে হাত দেয়নি। জিনিসপত্র যখন ভাঙতে শুরু করে, তখন ওকে ধমক দিলে হঠাৎ কাঁদতে শুরু করে। বাচ্চা মেয়েদের মতন কেঁদে ভাসায়। আজ দেখলি না? সেইজন্যই তো ওকে আমরা বকি না। আর একটা কথা, প্রত্যেকদিন ও এমন উগ্র মেজাজে থাকে না। মাঝে মাঝে দু’তিন দিন একেবারে চুপচাপ থাকে, বাড়িতে শুয়ে থাকে।
—বন্দনাদি, আমি বেকার বলে আমাকে অনেকে অনেক রকম কাজের ভার দেয়। কিন্তু এরকম অদ্ভুত ও কঠিন দায়িত্ব কখনও কেউ দেয়নি। এটা কি আমি পারব?
—একমাত্র তুই-ই পারতে পারিস, আর কেউ পারবে না!
আমি ধড়মড় করে উঠে বসলুম। এক যুবতীর কোলে মাথা দিয়ে আমি অন্য একটি যুবতীর কথা শুনে যাচ্ছি এতক্ষণ ধরে। তাও আবার কঠিন সমস্যার কথা। মধুর রসটি কখন অন্তর্হিত হয়ে গেছে।
ফস করে একটা সিগারেট ধরিয়ে ফেললুম।
বন্দনাদি বলল, সে কী রে, তুই এখনও সিগারেট ছাড়িসনি?
—দাঁড়াও, অনেকক্ষণ সংযম নিয়ে ছিলুম। এখন বুদ্ধির গোড়ায় একটু ধোঁয়া দিতে হবে। আমরা ধোঁয়া-দূষিত শহরের মানুষ, তাই বেশিক্ষণ ধোঁয়া ছাড়া থাকতে পারি না। তোমাদের এখানেও দু’একজন লুকিয়ে চুরিয়ে চুরুট খায়, আমি নাম বলব না।
—লুকিয়ে চুরিয়ে আর ক’দিন খাবে? একদিন স্টক তো ফুরোবেই। এখানে তো আর কিনতে পাওয়া যায় না। আজকাল আর আমি গন্ধটা একেবারে সহ্য করতে পারি না রে নীলু। ফেলে দে!
পরপর জোরে দুটো টান দিয়ে আমি সিগারেটটা ছুড়ে ফেলে দিলুম। তারপর আবার উঠে গিয়ে সেটা পা দিয়ে নিভিয়ে আসতে হল।
তখুনি দূরে শোনা গেল মাদলের শব্দ।
চতুর্দিকে এমনই নিস্তব্ধতা, দূর থেকে হলেও মাদলের শব্দ স্পষ্ট শোনা যায়। এ শব্দটা অবশ্য তেমন দূরের নয়। এখানে মিটিং হয় বিভিন্ন চৌরাস্তার মোড়ে। মাদল বাজিয়ে ডাকা হয় সকলকে।
বন্দনাদি উঠে দাঁড়িয়ে দেখার চেষ্টা করল, কোথাও মশাল জ্বলছে কিনা। দেখা গেল না। মাদলটা বেজেই চলেছে।
বন্দনাদি আমার বাহু চেপে ধরে বলল, নীলু, আমার ভয় করছে। এখানে আসার পর কোনওদিন একটুও পায় পাইনি। যদি বাসুদেবন পুলিশ নিয়ে ফিরে আসে? আমাদের এই স্বর্গের শান্তি তছনছ হয়ে যাবে?
বন্দনাদি গলা ধরে গেল। স্পষ্ট বোঝা যায়, তার দু’চোখ দিয়ে জল গড়াচ্ছে।এই চৌরাস্তার মোড়ে একটা পাকাপাকি মাচা বাঁধা আছে। এখন জ্বালানো হয়েছে দুটো মশাল। মাচার ওপর দাঁড়িয়ে একজন বাজাচ্ছে মাদল।
প্রায় পঞ্চাশ-ষাটজন নারী পুরুষ জমায়েত হয়েছে এর মধ্যে। আরও কিছু লোক আসছে। এদের মিটিং-এ আসার কোনও বাধ্যবাধকতা নেই। যার খুশি সে না আসতেও পারে।
লক্ষ করে দেখলুম, এদের মধ্যে বৃদ্ধের সংখ্যা বেশি নয়। বুড়ো বয়েসে খুব কম লোকই নিরুদ্দেশে যেতে চায়। শরীরের জোর যত কমে যায়, ততই নিজের পরিচিত বিছানাটার প্রতি মায়া বাড়ে। অল্পবয়েসী ছেলেমেয়ে প্রায় নেই, রাগীবাবু বা বাবুসাহেবই সবচেয়ে ছোট। অনেক কিশোর-কিশোরীও বাড়ি থেকে পালায়, কাগজে কত বিজ্ঞাপন দেখি, কিন্তু তারা দিকশূন্যপুরে আসে না, এলেও তাদের ভাল লাগবে না। এখানে খেলাধুলোর উন্মাদনা নেই, হই চই নেই, সবাই বড় বেশি আত্মমগ্ন।
কিছু প্রৌঢ় রয়েছে, তবে যুবক-যুবতীর সংখ্যাই বেশি। যৌবনেই অভিমান তীব্র হয়। যৌবন সিঁড়ি দিয়ে লাফিয়ে লাফিয়ে ওঠে, লাফিয়ে লাফিয়ে নামে, অনেকবারই হয়তো হোঁচট খায়, তাতে কিছু যায় আসে না। কিন্তু যাকে প্রিয়জন মনে করে, এমন কেউ যদি আচমকা পেছন থেকে ধাক্কা দেয়? সেই বিস্ময়, সেই আঘাত অনেকেই সামলাতে পারে না। জোর করে অধিকার প্রতিষ্ঠার বদলে যৌবন স্বেচ্ছায় সব কিছু ছেড়েছুড়ে চলে যেতে পারে।
যতদূর শুনেছি, জোড় বেঁধে আজ পর্যন্ত কেউ আসেনি। স্বামী-স্ত্রী একসঙ্গে ঘর ছাড়ে না, ছাড়লেও এক রাস্তায় যায় না। অনেক প্রেমিক-প্রেমিকা সমাজের চাপে প্রতিষ্ঠা পায় না, ঘর বাঁধতে পারে না, সেই অভিমানে তারা আত্মহত্যা করে। হোটেলের ঘরে বিষ খেয়ে শুয়ে থাকে দু’জন যুবক-যুবতী এক সঙ্গে জলে ডুব দেয়। ট্রেনের সামনে ঝাঁপিয়ে পড়ে। কেন তারা এই দুর্লভ মানব জন্ম এরকম ঝোঁকের মাথায় শেষ করে দেয়? তারা দিকশূন্যপুরে চলে এলেই তো পারে। এখানে কোনও সমাজ নেই, রাজনীতি নেই, কোনও অভিভাবক শ্রেণীর চোখরাঙানি নেই, এমনকী কিছুটা খাটাখাটনি করলে বেঁচে থাকার মতন খাদ্যেরও অভাব হয় না। দিকশূন্যপুরে এখনও জনসংখ্যার কোনও সমস্যা হয়নি। নবাগতদের বাধা দেয় না কেউ।
জোড় বেঁধে কেউ আসে না, এখানে আসার পর কেউ যদি পূর্ব পরিচিত কারুকে দেখে, সে প্রসঙ্গও তোলা হয় না। এখানে সকলেরই তো অতীত মুছে ফেলার সাধনা। শুধু এই বাসুদেবন নামের লোকটাই গোলমাল পাকিয়েছে। হয়তো পুরোটাই ওর কল্পনা, কিংবা যাকে বলে ফিক্সেশান। বোধহয় সুলোচনা নামে অন্য কেউ ছিল। একটি মেয়ের সঙ্গে আর একটি মেয়ের চেহারার কিছুটা মিল তো থাকতেই পারে। কিন্তু সেই সুলোচনার জন্য রোহিলা ওর কাছে আত্মসমর্পণ করতে যাবে কেন? পুরুষদের সম্পর্কে ওর আগেকার জীবনের অভিজ্ঞতা যে খুব তিক্ত।
গোড়ালিতে ভর দিয়ে উঁচু হয়ে এদিক ওদিক চেয়ে খুঁজলাম, রোহিলা আসেনি।
হঠাৎ ফুলমণির কথা মনে পড়ল। ফুলমণিকে তো আমি দিকশূন্যপুরের কাছে পৌঁছে দিয়েছিলুম, এখানেই তার থাকার কথা। তার কথা বন্দনাদিকেও জিজ্ঞেস করা হয়নি। বন্দনাদির এখনও মুখ ভার হয়ে আছে, এখন থাক।
এখানে যারা রয়েছে, তারা কেউই নেহাত সাধারণ মানুষ নয়, ধরাবাঁধা জীবন কাটায়নি। এদের প্রত্যেকের জীবনেরই এক একটা গল্প আছে। কিন্তু সে সব গল্প জিজ্ঞেস করা যায় না। আমি দু’তিনজনের মাত্র জানি। এক ধরনের সাহস না থাকলে নিজের জীবনের আমূল পরিবর্তন ঘটাবার সিদ্ধান্ত মানুষ সহজে নিতে পারে না। দিকশূন্যপুরের সবাই পোড়খাওয়া মানুষ, তাই তারা অন্যদের সম্মান করে।
পেছন থেকে কেউ একজন আমার কাঁধে চাপড় মেরে জলদমন্ত্রে বলল, কবে এলে, নীলু?
মুখ ফিরিয়ে দেখলুম, মুরাদ সাহেব।
একটু অপরাধবোধ হল। এবারে ওঁর মা কিংবা রফিকের সঙ্গে দেখা করে আসতে পারিনি। ওদের ধারণা, মুরাদ সাহেব আত্মহত্যা করেছেন, বাড়িতে সেই মর্মে চিঠি লিখে এসেছিলেন।
দাড়ি কামানো মসৃণ মুখ। অতিশয় সুপুরুষ, অনেক মানুষের মধ্যে তাঁকে আগে চোখে পড়ে। কলকাতায় ওঁদের ইলেকট্রিকের সাজ সরঞ্জামের বিরাট ব্যবসা, সে সব ছেড়ে উনি এখানে এসে পেয়ারাবাগান করেছেন।
—কেমন আছেন, মুরাদভাই? আমি আজই এসে পৌঁছেছি, তবু এর মধ্যেই মনে হচ্ছে যেন কয়েকটা দিন কেটে গেছে।
—ঠিকই বলেছ। আমরা এখানে দৌড়োদৌড়ি করি না, কিন্তু জীবন এখানে মন্থর নয়। সময় বেশ তরতরিয়ে কেটে যায়। তোমার কী খবর বলো!
—বিকেলে নুন পাহাড়ের কাছে দুটো ময়ূর দেখেছি
—হ্যাঁ, এটা একটা খবর বটে। ভাল খবর। আমি কেমন আছি? আজ সকালে ঘুম থেকে জেগে উঠেই দেখি ঠিক আমার পায়ের পাতার ওপর খানিকটা রোদ পড়েছে। প্রত্যেকদিনই জানলা খোলা থাকে, তবু ওখানে রোদ পড়ে না। আজকের দিনটা অন্যরকম। তা হলেই বুঝতে পারছ, আজ আমি বেশ ভাল আছি।
—আজ আপনার বাড়িতে বৃষ্টি হয়েছিল?
—না তো।
টিলার ওপরে বন্দনাদির বাড়িতে আমরা খানিকটা বৃষ্টি পেয়েছি। সব জায়গায় বৃষ্টি হয়নি, তাও বোঝা যাচ্ছিল।
—বাঃ, তোমরা তা হলে আরও ভাল আছ। আমি পেলুম নতুন রোদ, তোমরা পেলে আলাদা বৃষ্টি। প্যাশান ফ্লাওয়ার নামে একটা ফুল আছে জানো? আমি সেই গাছ লাগিয়ে ছিলুম, গাছ মানে লতানে গাছ, এতদিন ফুল আসেনি। আজ দেখি প্রথম একটা ফুল ফুটেছে, তা দেখে মনটা ঠিক যেন ঝর্নার জলে জ্যোৎস্নার মতন স্নিগ্ধ হয়ে গেল। তখনই ঠিক করলুম, আজ আর একলা নিজের জন্য রান্না করব না, অন্তত পাঁচজন লোককে নেমন্তন্ন করে খাওয়াতে হবে সেই ফুলের সম্মানে। জানি না তো তুমি এসেছ, তা হলে নিশ্চয়ই ডাকতুম তোমাকে।
যে মুরাদ সাহেবকে আমি কলকাতায় চিনতুম, তিনি এ রকম কবিত্ব করে কথা বলার ধার ধারতেন না। ছিলেন খানিকটা দাম্ভিক প্রকৃতির! একটা ফুল ফুটেছে বলে পাঁচ জনকে খাওয়ানো?
বন্দনাদির দিকে তাকিয়ে তিনি আবার বললেন, তোমার বাড়িতেও আমার ওই ফুল ফোটার খবর দিতে গিয়েছিলুম, তখন বেলা দশটা-এগারোটা হবে। তুমি ছিলে না। বন্দনা, তুমি কতদিন আমার বাড়িতে আসো না।
বন্দনাদি বলল, হ্যাঁ, ওই সময়ে আমি প্রভাসদার খবর নিতে গিয়েছিলুম। আমি এমনিই একদিন আপনার বাড়িতে গিয়ে ওই ফুল দেখে আসব।
—ওই ফুলের মাত্র একদিন আয়ু।
—একবার যখন ফুটতে শুরু করেছে, আরও ফুটবে।
—তুমি এলে আমি ধন্য হব। বন্দনা, তুমি পেয়ারার জ্যাম বা জেলি বানাতে জানো? বাড়িতে এত পেয়ারা, কেউ নিতে চায় না, পেকে পেকে নষ্ট হয়ে যাচ্ছে, কেউ খাবার নেই।
—আপনি রাওকে জিজ্ঞেস করবেন। সে বোধহয় ওসব জানে।
—রাইট। আপ্পা রাও আমাদের একবার টমাটো সস বানিয়ে দিয়েছিল। পাশ থেকে একজন বলল, ওহে, খাওয়া দাওয়ার আলোচনা বন্ধ করো। মিটিং শুরু হবে!
মাদল বাজানো বন্ধ হয়েছে, মঞ্চের ওপর দাঁড়িয়েছে দু’জন পুরুষ ও একজন নারী।
আমি একজনকেও চিনি না, মুরাদ সাহেব আঙুল তুলে দেখিয়ে বললেন, মেয়েটির নাম ফিরোজা, তার পাশে বলবন্ত, আর একজন কে বন্দনা?
বন্দনাদি বলল, ওর নাম বিজন, আমাদের বাড়ির কাছেই থাকে।
আমি চমকে উঠে বললুম, বিজন? সে তো আমার বন্ধু ছিল, এক মুখ দাড়ি রেখেছে। ঘাড় অবধি চুল।
বন্দনাদি বলল, বিজন চুল-দাড়ি কাটা একেবারে বন্ধ করে দিয়েছে। পুরুষেরা যদি কখনও চুল না কাটে, তা হলে কি মেয়েদের মতন লম্বা চুল হতে পারে? কয়েক বছরের মধ্যেই বিজনকে দেখে তার প্রমাণ পাওয়া যাবে।
এখানে বাংলা, হিন্দি, ইংরিজি, গুজরাতি, মারাঠি, তামিল যার যে ভাষায় ইচ্ছে কথা বলতে পারে মঞ্চ থেকে। অন্য কেউ সংক্ষেপে তর্জমা করে বিষয়টা বুঝিয়ে দেয়। অনেকেই তিন-চারটে ভাষা জানে, প্রতিবেশীরা পরস্পরের ভাষা শিখে নেয়, বাংলা প্রায় সবাই বোঝে।
যে-কেউ মিটিং ডাকতে পারে। তবে নিতান্ত জরুরি কারণ না থাকলে একলা কেউ মিটিং ডাকে না, অন্তত তিনজনের সঙ্গে পরামর্শ করে নেয়। আজকের মিটিং-এর এই তিনজন কনভেনার, বোঝা গেল।
হাত তুলে সবাইকে নীরব হবার আবেদন জানিয়ে বলবন্ত বলল, আমি গান জানি না। ফিরোজা গান জানে না। বিজনের ঠাণ্ডা লেগেছে, গলা ঠিক নেই। আপনাদের মধ্যে কেউ এসে একটা গান শোনাবেন?
একটা গুঞ্জন শুরু হয়ে গল। যারা গান জানে, তারাও নিজে থেকে মঞ্চে উঠতে চায় না। আমি বললুম, বন্দনাদি, তুমি যাও, তুমি গান করো একটা।
বন্দনাদি কটমট করে আমার দিকে তাকাল।
মুরাদ সাহেবও সঙ্গে সঙ্গে বললেন, হ্যাঁ, বন্দনা, অনেকদিন তোমার গান শোনা হয়নি।
আরও কয়েকজন চেঁচিয়ে উঠল, বন্দনা, বন্দনা!
একটা রোগা পাতলা মেয়ে ভিড় ঠেলে এসে বন্দনাদির হাত ধরে টেনে নিয়ে গেল। এই মেয়েটিকে চিনি, এর নাম পিউ। আগেরবার একটা বুনো খরগোশ কোলে নিয়ে বন্দনাদির বাড়িতে এসেছিল। একটা মজার কথা বলেছিল পিউ। মেয়েদের স্তনে দুধ জমে গেলে যেমন মাঝে মাঝে বার করে দিতে হয়, সেই রকম ওর বুকে অনেক কান্না জমা আছে, মাঝে মাঝে খরচ না করলে ওর বুক ব্যথা করে। সেই জন্য পিউ যখন তখন একটু মুখ ফিরিয়ে কেঁদে নেয়।
কাজের সুবিধের জন্য বন্দনাদি শাড়ি পরে না, সব সময় স্কার্ট-ব্লাউজেই তাকে দেখা যায়। স্কার্ট আর ঘাঘড়া তো একই, হাঁটু পর্যন্ত ঝুল। বাহু দু’টি নগ্ন, চুল বাঁধবার ঝামেলা এড়াবার জন্য লম্বা চুলও কেটে ফেলেছে। মঞ্চের ওপর দাঁড়াবার পর বন্দনাদিকে রাশিয়ান নর্তকীর মতন দেখাল।
মাইক নেই, হারমোনিয়াম নেই, বন্দনাদি প্রথমে হাত চাপড়ি দিয়ে তাল আর লয়টা ঠিক করে নিল। তারপর গাইল :
জাগাও পথিকে ও যে ঘুমে অচেতন
বেলা যায় বহুদুরে পান্থনিকেতন
রে পান্থনিকেতন
থাকিতে দিনের আলো
মেলে সে বসতি ভাল
নতুবা করিবে কোথা যামিনী যাপন
জাগাও পথিকে ও যে ঘুমে অচেতন…
শুনতে শুনতে আমার মনে পড়ল, কলকাতার রবীন্দ্রসদনে ‘শকুন্তলা’ নৃত্যনাট্যে বন্দনাদি নায়িকার ভূমিকায় অভিনয় করেছিল। নাচতে নাচতে গান গেয়েছিল, সে দারুণ ব্যপার। এখন যদি আমি চেঁচিয়ে বন্দনাদিকে নাচতে বলি, তা হলে নিশ্চয়ই বন্দনাদি আমাকে মারবে!
গান শেষ হতেই বলবন্ত বলল, কী আশ্চর্য বন্দনা, তুমি কী করে এই গানটাই বাছলে আজ? আমাদের মিটিং-এর প্রধান আলোচনাই আজ ঘুম। তোমার গানটা হল প্রস্তাবনার মতন!
অনেকেই অবশ্য দাবি জানাল, আর একখানা, আর একখানা! বন্দনাদি পাত্তা দিল না, নেমে পড়ল মঞ্চ থেকে।
বলবন্ত সকলের উদ্দেশে বলল, আমি ঘুম বিষয়ে কিছু জানাতে চাই। মানুষের জীবনে দিনে-রাতে চব্বিশ ঘণ্টার মধ্যে ছ’ ঘণ্টা ঘুমের প্রয়োজন। কেউ কেউ পাঁচ ঘণ্টা ঘুমিয়েও দিব্যি থাকতে পারে। ডাক্তারদের মতে ছ’ ঘণ্টাই ভাল এবং যথেষ্ট। আমরা অনেকে কিন্তু বেশি ঘুমোই, দুপুরে ও রাত্তিরে, আট ঘণ্টা, ন’ ঘণ্টা। যত বেশি ঘুমোই, সেই সময়টা আমরা পৃথিবীর রূপ, রস, গন্ধ থেকে বঞ্চিত হই।
স্বাস্থ্য বিষয়ে একটা বক্তৃতা দিচ্ছে ভাবলে ভুল হবে। আসল কথাটা এর পরে আসবে। এটাই এখানকার রীতি।
বলবন্ত থামতেই ফিরোজা বলল, একটানা ছ’ ঘণ্টা দিনের বেলা ঘুমিয়ে নিলে আর রাত্তিরে ঘুমোনোর কোনও দরকার হয় না। সবাইকে যে রাত্তিরেই ঘুমোতে হবে, তার কোনও মানে নেই। এমন অনেক লোক আছে, যারা রাতের পর রাত জেগে থাকে, দিনের বেলা ঘুমিয়ে নেয়, তাদের স্বাস্থ্যের কোনও ক্ষতি হয় না। আমিও রাত্তিরে ঘুমোই না।
ঠিক নাটকের মতন বলবন্ত তার দিকে ফিরে জিজ্ঞেস করল, তুমি কেন রাত্তিরে ঘুমোও না ফিরোজা?
ফিরোজা বলল, আমার ভয় করে।
বলবন্ত বলল, তোমার কিসের ভয় ফিরোজা? তুমি ভূত-টুত বিশ্বাস করো নাকি! এখানে তো অন্য কোনও ভয় নেই।
ফিরোজা বলল, কেন ভয় পাই, সেটা আমি বলব না।
সভায় একটা হাসির রোল উঠল।
মুরাদ সাহেব ফিসফিস করে আমায় বললেন, ফিরোজা স্লিপ ওয়াকার। ঘুমের মধ্যে হেঁটে বেড়ায়। এটা খুব বিপজ্জনক। এক রাতে ও ঘুমের ঘোরে হাঁটতে হাঁটতে একটা টিলায় উঠে গিয়েছিল। পা পিছলে মরে যেতে পারত। লজ্জায় সে কথা বলছে না।
বলবন্ত জনতার দিকে ফিরে বলল, অনেক প্রাণী রাত্রে জেগে থাকে। যেমন বাঘ-সিংহ, যেমন শেয়াল। বাঘ-সিংহের কথা থাক, শেয়াল সম্পর্কে একটু বলি। আপনারা কেউ কি সম্প্রতি শেয়াল দেখেছেন? নুন-পাহাড়ের জঙ্গলে কিন্তু কয়েকটি শেয়াল এসেছে। আমার বাড়ি জঙ্গলের খুব কাছে, আমি সন্ধেবেলা শেয়ালের ডাক শুনতে পাই। শেষ রাত্তিরে যখন সব মানুষ ঘুমোয়, তখন শেয়ালেরা মানুষের বাড়ির কাছাকাছি নিঃশব্দে ঘুরে বেড়ায়। আমাদের এখানেও শেয়াল আসে।
আমি মুরাদ সাহেবকে জিজ্ঞেস করলুম, হঠাৎ শেয়ালের কথা? সত্যি সত্যি শেয়াল, নাকি উনি প্রতীকের কথা বলছেন?
মুরাদ সাহেব বললেন, ঠিক বুঝতে পারছি না।
বলবন্ত এবার বিজনকে জিজ্ঞেস করল, তুমি কিছু বলবে?
বিজন বলবন্তের কানে কানে ফিসফিস করে কিছু জানাল।
বলবন্ত চেঁচিয়ে বলল, বিজনের গলা ভেঙে গেছে, সে জানাতে চায় যে, সেও সারা রাত জেগে থাকে। কেন রাত জাগে, তা আপনারা জানতে চান?
বেশ কয়েকজন বলল, হ্যাঁ জানতে চাই, জানতে চাই!
বিজন একটা হাত জোরে জোরে নাড়ল। অর্থাৎ সে জানাবে না। কারণটা ব্যক্তিগত।
বলবন্ত বলল, এ বার আমি একটা প্রস্তাব পেশ করতে চাই। এই দিকশূন্যপুরে আমরা প্রতি সপ্তাহে অন্তত দশজন পুরুষ পালা করে রাত জাগব। দিনের বেলা ঘুমিয়ে নিলেই হবে। রাত্তিরে আমরা পথে পথে ঘুরে বেড়ার, গান গাইব। রাত্রিরও তো একটা সৌন্দর্য আছে, দিনের আকাশ আর রাতের আকাশে কত তফাত, দিনের বেলার বাতাসের চেয়ে রাত্তিরের বাতাসও অন্যরকম, দিনের বেলা এক রকম ফুল ফোটে, রাত্রে অন্য রকম ফুল, এই সব সৌন্দর্য উপভোগ থেকে আমরা বঞ্চিত হব কেন? প্রতি সপ্তাহে দশ জন দশ জন, তা হলে সকলেরই জাগা হবে। কারুর আপত্তি আছে? থাকলে হাত তুলুন।
কেউ হাত তুলল না।
বলবন্ত বলল, বেশ। তা হলে আমি প্রথম দশ জনের নাম লিখে নিতে চাই।
একটি মেয়ে উঠে দাঁড়িয়ে বলল, দাঁড়ান। দশ জন পুরুষ সারারাত এখানকার পথে পথে ঘুরে বেড়াবে, গান গাইবে, মেয়েরা পারবে না কেন? মেয়েদের কেন বাদ দিচ্ছেন?
বলবন্ত বলল, শুধু পুরুষ বলেছি বুঝি? ভুল হয়ে গেছে। মেয়েরা যোগ দিলে তো আরও ভাল হয়, তা হলে পুরুষদের ঘুম পাবে না। গান জমবে। মেয়েরাও ওয়েলকাম! আর আমাদের কোনও বক্তব্য নেই, মিটিং শেষ, এখন যার যা খুশি।
বন্দনাদি জয়দীপকে সঙ্গে নিয়ে আমাদের কাছে ফিরে এল।
জয়দীপকে দেখলে আমার হ্যামলেট চরিত্রটি মনে পড়ে। বেশ রূপবান ও স্বাস্থ্যবান যুবা, কিন্তু মুখখানা সব সময় বিষাদে আচ্ছন্ন। জয়দীপের পূর্ব জীবনের কাহিনী কেউ জানে না, ও ঘুণাক্ষরেও প্রকাশ করে না।
জয়দীপের ওপর বন্দনাদির বেশ দুর্বলতা আছে। প্রথমে আমার মনে হয়েছিল, এই যুবকটিই বুঝি বন্দনাদির এখানকার প্রেমিক। তা অবশ্য নয়। জয়দীপ কোনও নারীকে স্পর্শ করে না। সে একদিন বন্দনাদিকে আমাদের সামনেই বলেছিল, বন্দনা, তোমাকে আমি মেয়ে বলে মনে করি না, যদি মনে হত, তাহলে আমি তোমার সঙ্গে মিশতাম না। তুমি আমার বন্ধু!
আমি অবশ্য এই ব্যাপারটা বুঝি না। একটি জলজ্যান্ত রূপসী রমণী, তাকে রমণী বলে মনে হবে না, তবু বন্ধু হবে কী করে?
জয়দীপের সঙ্গে সাবধানে কথা বলতে হয়। এক এক সময় তার ব্যবহার পাগলামির সীমানায় চলে যায়, তখন বন্দনাদি তার রাশ টেনে ধরে।
জয়দীপ আমাকে দেখেই কড়া গলায় বলল, তুমি আবার কেন এসেছো? আমি মিনমিন করে বললুম, তোমার আপত্তি আছে? তা হলে এক্ষুনি ফিরে যেতে পারি।
জয়দীপ বলল, তুমি আমার সামনে বাইরের পৃথিবীর কথা কক্ষণো বলবে না! আমি কিচ্ছু শুনতে চাই না।
বন্দনাদি বলল, না, না, বলবে না, নীলু কিছু বলবে না।
জয়দীপ বলল, ওর নাম নীললোহিত, তুমি ওকে নীলু বলে ডাকো কেন?
বন্দনাদি বলল, তোমার নামও তো জয়দীপ। মাঝে মাঝে আমি তোমাকে জয় বলে ডাকি।
মুরাদ সাহেব জয়দীপকে ভাল চেনেন না। তিনি ভুরু কুঁচকে তাকিয়ে রইলেন। জয়দীপের এ ধরনের কথাবার্তা তাঁর পছন্দ হয়নি।
বন্দনাদি বলল, বসন্ত রাও আসেনি। অথচ এই ধরনের মিটিং-এ সে নিয়মিত আসে। তার নাকি মন টন খুব খারাপ। চল নীলু, একবার বসন্ত রাওয়ের সঙ্গে দেখা করে আসি। মুরাদভাই, তুমিও যাবে নাকি?
মুরাদ বলল, দুঃখিত, বন্দনা। আমার বাড়িতে একজন অতিথি আসবে, আমি যেতে পারছি না। তুমি প্যাশান ফ্লাওয়ার দেখতে এসো কিন্তু
একটুখানি যাবার পর আমি বললুম, বন্দনাদি, আমার একটা খটকা লেগেছে। বলবন্ত যতই কবিত্ব করে দিনের বেলা ঘুম আর রাত্তিরে সৌন্দর্য উপভোগের কথা বলুক, আসলে তো রাত্তিরে পাহারা দেবার ব্যাপার। পালা করে নাইট গার্ড। এখানে কি চুরি-ডাকাতির উপদ্রব শুরু হয়েছে নাকি? কিংবা যে সব মেয়েরা একা একা থাকে—
বন্দনাদি বলল, না, তা নয়। চুরি কে করবে? লোকের বাড়িতে আছেই বা কী? এটা একটা পাহারা দেবার প্রস্তাব ঠিকই। সেটা অন্য কারণে। এক নম্বর কারণ হচ্ছে বিজন। তোর বন্ধু বিজন মুর্গি পালন করে জানিস তো। এখন ওর বাড়িতে প্রায় শ’ খানেক মুর্গি। বিজন সবাইকে মুর্গির মাংস দেয়, মুর্গির ডিম দেয়। ইদানীং ওর মুর্গি চুরি হচ্ছে, মানে শেয়ালে নিয়ে যাচ্ছে। ওর তো তেমন ভাল খাঁচাটাঁচা কিছু নেই। তার ফলে বিজনকেই সারা রাত জেগে পাহারা দিতে হয়। বিজন এত লোককে মুর্গি খাওয়াচ্ছে, অথচ ও একলা একলা পাহারা দেবে কেন? শেয়াল তাড়ানো আমাদের সকলেরই দায়িত্ব!
জয়দীপ বলল, এত লোকের দরকার কী? আমিই বিজনের বাড়িতে পাহারা দিতে পারি। আমার রাত্তিরে ঘুমের দরকার হয় না।
বন্দনাদি বলল, তবু সকলে মিলে দায়িত্বটা ভাগ করে নিলে ভাল লাগে। দ্বিতীয় কারণ হচ্ছে, কেউ কেউ ঘুমের মধ্যেই বিছানা ছেড়ে বাইরে চলে আসে। হাঁটতে শুরু করে। ফিরোজার মতন আরও দু’ জনের এই রোগ আছে। আপ্পা রাও এক মাঝ রাত্তিরে, রাস্তা দিয়ে পাগলের মতন ছোটাছুটি করছিল, বলবন্ত দেখতে পেয়ে তার হাতে চেপে ধরল, আপ্পা রাও বলবন্তকে চিনতেই পারল না। বলতে লাগল, কে? কে? অথচ দিনের বেলা আপ্পা রাও কত স্বাভাবিক, বলবন্তের সঙ্গেও খুব বন্ধুত্ব। এই ধরনের স্লিপ ওয়াকারদের যখন তখন বিপদ হতে পারে। ডাক্তাররা বলেছে, কয়েকটা দিন দলবলের সঙ্গে ওদের যদি সারারাত জাগয়ে রাখা যায়, তা হলে রোগটা কমতে পারে। আর তৃতীয় কারণ হচ্ছে রোহিলা। রোহিলাকে নিয়ে দু’ রকম বিপদ। ভাঙচুরের নেশা তাকে এমনই পেয়ে বসেছে যে রাত্তিরেও লোকের বাড়িতে ঢুকে পড়ে। তাকে আটকানো দরকার। অন্য দিকে, সেই বাসুদেবন নামে লোকটা যেমন খেপে আছে, ও চুপি চুপি কোনও রাত্তিরে ফিরে এসে রোহিলাকে ধরে নিয়ে যাবার চেষ্টা করতে পারে। সেই জন্যই পাহারা দিলে ভাল হয়।
আমি বললুম, উদ্দেশ্য তো খুব মহৎ, কিন্তু কতদিন চলবে? এক সময় সবাই ক্লান্ত হয়ে পড়বে। মানুষের শরীর রাত্তিরের ঘুমটাই চায়।
বন্দনাদি বলল, বেশিদিন হয়তো দরকারও হবে না। আমি পরের সপ্তাহে ওদের দলে যোগ দেব ঠিক করেছি। রাত জাগতে আমার খারাপ লাগে না।
জয়দীপ বলল, তুমি যে সপ্তাহে জাগবে, সেই সপ্তাহে আমি তোমার সঙ্গে থাকব।
বন্দনাদি বলল, বেশ, আমরা দুজনে হাত ধরাধরি করে গান গাইব। নীলু, তোর হিংসে হবে নাকি?
জয়দীপ বলল, ঈশ্বর আমাকে সুর থেকে বঞ্চিত করেছেন। আমি একটা লাইনও গান গাইতে পারি না।
আমি বললুম, তোমার এমন সুন্দর চেহারা, তোমার গান গাইবার দরকার কী? তুমি হাত ধরে থাকবে, বন্দনাদি গান গাইবে।
খুব ছেলেমানুষের মতন জয়দীপ বলল, বন্দনা, আমি যদি তোমার হাত না ধরি, তা হলে কি গান গাইবে না? আমার হাত ধরতে ইচ্ছে করে না।
বন্দনাদি বলল, কেন, আমি কি অদ্ভুত নাকি? ঠিক আছে বাবা, তোমাকে হাত ধরতেও হবে না।
জয়দীপ তবু অভিযোগের সুরে বলল, এই নীললোহিত কেন আমার চেহারা সুন্দর বলল? ও কী জানে, সুন্দর কাকে বলে? যে কোনও মানুষ যদি আর একজনের বন্ধু হয়, তা হলেই সে সুন্দর।
বন্দনাদি বলল, ঠিকই তো। নীললোহিত তোমাকে বন্ধু মনে করে।
এ বারে আশ্বস্ত হয়ে জয়দীপ বলল, ওঃ, তা হলে ঠিক আছে।
বসন্ত রাওয়ের বাড়ির মধ্যে আলো জ্বলছে, দরজা বন্ধ।
আমরা ঠক ঠক করতে সে হেঁকে জিজ্ঞেস করল, কে? কে?
এতক্ষণে জয়দীপও হাসল। বৃষ্টি-বাদলা না হলে এখানে কেউ দরজা বন্ধ করে না, কে কে করে না। রোহিলার ভয়ে তার এই অবস্থা। অথচ রোহিলার মতন একটি সুশ্রী মেয়েকে দেখে কোনও পুরুষেরই ভয় পাবার কথা নয়।
দু’খানা মোটা-মোটা মোম জ্বালিয়ে ছবি আঁকছিল বসন্ত রাও, দরজা খুলে আমাদের দেখে তার স্বভাবসিদ্ধ স্মিত হাসি ছিল না, সাদর সম্ভাষণ জানাল না, শুকনো মুখে বলল, ও, তোমরা এসো!
একমাত্র বসন্ত রাওয়ের বাড়িতেই কয়েকখানা পুরনো আমলের চেয়ার আছে। বসবার ঘরটি বেশ প্রশস্ত, এককোণে ফায়ার প্লেস ছিল আগে। এটি কোনও বড় সাহেবের বাড়ি ছিল মনে হয়।
ভেতরে ঢুকে বন্দনাদি বলল, তোমার এ কী অবস্থা হয়েছে বসন্ত রাও? দরজা বন্ধ করে ছবি আঁকতে হচ্ছে?
বসন্ত রাও ফ্যাকাসে ভাবে বলল, কী করি! সেই কৃষ্ণবসনা সুন্দরীটি যে আমাকে আর বাইরে তিষ্ঠোতে দেয় না। দেখলেই ছবি ছিঁড়ে দেয়।
বন্দনাদি বলল, তুমি মাদলের আওয়াজ শোনোনি? মিটিং-এ গেলে না? বসন্ত রাও বলল, এই ছবিটা শেষ করছিলুম। এটা অনেকদিন ধরে আঁকছি, আজ শেষ না করলে শান্তি হচ্ছিল না।
বসন্ত রাওয়ের ছবি বিক্রি হবে না, কোনও প্রদর্শনীতে পাঠানো হবে না, তবু ছবি শেষ করার এই ব্যাকুলতার মর্ম বুঝবে কে?
জয়দীপ ইজেলের পাশে গিয়ে ছবিটা দেখতে দেখতে বলল, আগে তুমি গাছ-পালা, নদী-পাহাড় আঁকতে। এতে যে দেখছি তাও নেই, শুধু রং, নানারকম রং, আর কিছুই নেই, এটা কী করে ছবি হয়?
বসন্ত রাও বলল, ওই রঙের মধ্যে আছে জীবনের ছন্দ। রঙের সঙ্গে রং মেলানোই যে কী কঠিন!
আমার সঙ্গে আগে কত গল্প করত, এখন চোখে চোখ পড়তে শুধু জিজ্ঞেস করল, কবে এসেছ, নীললোহিত?
বন্দনাদি বলল, তুমি এমন চিঁচিঁ করে কথা বলছ কেন? কী হয়েছে তোমার? চিয়ার আপ! আমি তোমার রান্না ঘরে গিয়ে চা বানাব?
বসন্ত রাও বলল, বানাও। আমি সর্বক্ষণ মরমে মরে আছি বন্দনা। ওই রোহিলা মেয়েটি আমার ওপর এত রেগে আছে, অথচ আমি তো ওর মন্দ চাই না। কী করলে ওর মন ফেরানো যায়? আমাদের সম্পর্কটা স্বাভাবিক করে তোলার কি কোনও উপায় নেই?
বন্দনাদি বলল, তুমি সাউথ ইন্ডিয়ান ফিল্মে সুলোচনা নামে একজন অভিনেত্রীর কথাটা বলে ফেলেই খুব ভুল করেছো। ওর বদ্ধমূল ধারণা হয়ে গেছে, তুমি ওকে সুলোচনা মনে করো। সেটাই তো ওর মাথা খারাপের কারণ।
বসন্ত রাও মাথা নাড়তে নাড়তে বলল, ভুল করেছি, খুবই ভুল করেছি। আমি বোকা-সোকা, ন্যালা খ্যাপা ধরনের মানুষ, কখন যে কী বলে ফেলি তার ঠিক নেই।
—ওর সামনে না বললেই পারতে।
–সে খেয়ালও যে আমার থাকে না। কী দরকার ছিল আমার বলার। তবে কি জানো, নানা কারণে ও অনেকদিন থেকেই আমার ওপরে রেগে আছে। মেয়েটি মন্দ ছবি আকে না। ভালই আঁকে বলা যায়, একটা স্বাভাবিক ক্ষমতা আছে। প্রথম প্রথম আমার কাছে জল রং আর তেল রঙের ব্যবহার শিখতে আসত। কিন্তু আমি শেখাতে গেলেই আবার তর্ক করত। সেটাও একটা অরিজিনালিটির লক্ষণ। আমি ওকে বলেছিলুম, আমার কাছে তোমার কিছু না শেখাই ভাল বরং, তুমি নিজে যা পারো, সেটাই আঁকো। আমার প্রভাব তোমার ওপরে ভাল হবে না। তাতে রেগে গিয়ে বলে কী, ও বুঝেছি, তুমি আমায় শেখাতে চাও না! যাকে বলে উল্টো বুঝলি রাম! আমার সব কথাই উল্টো বোঝে। একদিন এসে বলল, ও আমার ছবি আঁকবে, আমার ফিগার স্টাডি করবে, সে জন্য ওর সামনে আমাকে পোজ দিতে হবে! সেটা কি আমার পক্ষে সম্ভব?
–কেন, সম্ভব নয় কেন? তুমি ওর জন্য খানিকটা সময় দিতে পারতে না?
—আরে ও পাগল মেয়ে বলে কী, আমাকে সব জামাকাপড় খুলে বসতে হবে। আমার নুড স্টাডি করবে!
আমরা সবাই হেসে উঠলুম।
বসন্ত রাও আমার দিকে আঙুল তুলে বলল, এই নীললোহিতই তো ওর মাথায় এই সব উদ্ভট চিন্তা ঢুকিয়ে গেছে
আমি বললুম, উদ্ভট কেন? বলেছিলুম, যুগ যুগ ধরে পুরুষ শিল্পীরা মেয়েদের এত ছবি এঁকেছে। মেয়েদের কত রকম নুড স্টাডি করেছে। এখন মেয়েরাও ছবি আঁকছে, এখন মেয়েরা কেন পুরুষদের ছবি আঁকবে না। পুরুষদেরও নুড স্টাডি করবে, এটাই তো স্বাভাবিক।
বসন্ত রাও বলল, দূর দূর, সব বাজে কথা। একটা মেয়ে হয়ে আমাকে ও রকম একটা প্রস্তাব দেওয়া ওর সাজে?
—বসন্ত রাও, তুমি হিউম্যান ফিগার আঁকো না। ধরো যদি আঁকতে, তোমার মডেল লাগত। তুমি রোহিলাকে জামা-কাপড় খুলে তোমার জন্য পোজ দিতে বলতে পারতে। এর মধ্যে অশোভন কিছু নেই। সেইরকম, রোহিলাও তোমাকে পোজ দিতে বলতে পারে।
—পুরুষরা কখনও উলঙ্গ মডেল হয়? কখনও শুনেছেন?
কেন হবে না? রদ্যাঁ ভিক্তর হুগোর উলঙ্গ মূর্তি গড়েননি?
—সে তো একজন পুরুষের সামনে। কোনও মেয়ের সামনে সম্ভব?
–মেয়েরা যদি পুরুষদের সামনে ওই ভাবে দাঁড়াতে পারে, পুরুষরাই বা কেন মেয়েদের সামনে পারবে না। বুঝতে পারছি না!
—তুমি দাঁড়াও না! কিংবা জয়দীপ, তার অমন চেহারা, তোমরা যত ইচ্ছে দাঁড়াও। আমাকে নিয়ে টানাটানি কেন?
বন্দনাদি হাসতে হাসতে বাধা দিয়ে বলল, বসন্ত রাও, এত রেগে যাচ্ছ কেন? তুমি রোহিলার প্রস্তাবে রাজি হলে না, তখন রোহিলা কী বলল?
—রাগের চোটে একেবারে চিড়বিড় করতে লাগল। বলল, তুমি আমার জন্য পোজ দিতে রাজি নও, তার মানে তুমি আমাকে শিল্পী বলে মনে করো না। তুমি ভাবো, আমি শুধু একটা মেয়ে, মেয়েরা আবার ছবি আঁকবে কী! মেয়েরা পুরুষদের সামনে হাসবে-খেলবে- নাচবে-গাইবে-শরীর দেখাবে। তাদের আর কোনও যোগ্যতা থাকার দরকার নেই!…আ মোলো যা, আমি এ সব কথা ভাবিওনি। বলিওনি। আমার ওপর চাপিয়ে দিল।
জয়দীপ বলল, তোমরা দুজনেই শিল্পী, তবু তোমাদের ভাব হল না। শিল্পীরা বুঝি পরস্পরের বন্ধু হতে পারে না?
বন্দনাদি ঠোঁট টিপে হেসে বলল, দ্যাখো বসন্ত রাও, তুমি যদি এখন জামাকাপড় খুলে পোজ দিতে রাজি হও, তা হলে রোহিলাকে ডেকে তোমার সঙ্গে ভাব করিয়ে দেওয়া যেতে পারে।
বসন্ত রাও দু’ হাত তুলে বলল, রক্ষে করো। তোমরা জোর করলে আমি এই স্বর্গ রাজ্য ছেড়ে পালাব। না, বন্দনা, ঠাট্টা নয়, এই যে মেয়েটা সব কিছু ছিঁড়ছে, ভাঙছে, এ আর কতদিন সহ্য করা যাবে? একটা কিছু ব্যবস্থা করা যাবে না? পরশু রাতেও আমার বাড়িতে হানা দিয়েছিল।
বন্দনাদি বলল, ব্যবস্থা হচ্ছে। শিগগিরই ব্যবস্থা হয়ে যাবে। তুমি চিন্তা কোরো না। তোমার বাড়িতে আর ও আসবে না।
বন্দনাদি এরপর চা বানাতে চলে গেল।
আমি বসন্ত রাওয়ের অন্য কয়েকটি ছবি দেখতে লাগলুম। এই শিল্পী মানুষ আঁকে না, শুধু প্রকৃতি আঁকে। যদিও ওর অ্যানাটমি জ্ঞান, ফিগার ড্রয়িং-এর হাত খুব পাকা। একদিন খেলাচ্ছলে, মাত্র মিনিট পাঁচেকের মধ্যে কয়েকটা টানে আমার মুখের স্কেচ করে দিয়েছিল। বসন্ত রাওয়ের সাম্প্রতিক ছবিতে ক্রমশ কালো ও খয়েরি রং বাড়ছে, মানুষটা মানসিক অশান্তিতে আছে বোঝা যায়।
বন্দনাদি কেটলি ভর্তি চা নিয়ে এসে বলল, বসন্ত রাও, তোমার দেখছি একটি কাপও অবশিষ্ট নেই।
বসন্ত রাও বলল, না, সব ভেঙে দিয়েছে। খাবারের প্লেট ভেঙে দিয়েছে, এই কেটলিটা পারেনি, আর…
একটা চেয়ারের পেছন থেকে সন্তর্পণে দু’টি স্টিলের গেলাস বার করে বলল, এ দুটো ভাঙতে পারেনি। এই দুটো গেলাসে ম্যানেজ করতে হবে।
বন্দনাদি বলল, ঠিক আছে, জয়দীপ আর নীলুকে আগে দিচ্ছি। ওদের হয়ে গেলে আমরা ধুয়ে নেব।
জয়দীপ বলল, আমাকে আগে কেন?
আমি বললুম, আমারও পরে হলে চলবে।
বন্দনাদি বলল, মেয়েরা সব সময় পরেই খায়, আর বসন্ত রাও গৃহস্বামী, অতিথিদের না দিয়ে তার খাওয়াটা ভাল দেখায় না। তোমরা শুরু করো।
জয়দীপ বলল, আমি চাই না। আমি চা খাবই না।
বন্দনাদি বলল, তবে তো ঝামেলা মিটেই গেল। বসন্ত রাও, তুমি একটা গেলাসে নাও, আমি নীলুর গেলাস থেকেই চুমুক দেব।
জয়দীপ চোখ পাকিয়ে বলল, বন্দনা, তুমি কেন আমার সঙ্গে এক গেলাসে, খাবার কথা বললে না?
বন্দনাদি মুচকি হেসে বলল, বোঝাই তো যাচ্ছে, আমি নীলুকে বেশি ভালবাসি।
এই সময় বাইরে একটা গুনগুন গান শোনা গেল : এবার কালী তোমায় খাবো, খাবো গো দীন দয়াময়ী, গণ্ডযোগে জন্ম আমার, এবার কালী তোমায় খাবো…
সাদা দাড়ি, সাদা চুল নিয়ে ঢুকলেন অচিন্তনীয়। গান থামিয়ে সহাস্য মুখে সকলের দিকে তাকিয়ে বললেন, বাঃ বেশ ছোটখাটো একটা আড্ডা জমেছে দেখছি। চা খাচ্ছ, আমায় একটু দেবে না?
বসন্ত রাও বলল, আর গেলাস নেই ভাই, আমারটা হয়ে যাক, তোমাকে ধুয়ে দিচ্ছি।
অচিন্তনীয় বললেন, সব কাপ টাপ সেই বেটী ভেঙে দিয়ে গেছে বুঝি? বেশ হয়েছে! আমার তো কিছু ভাঙেনি। আমার বাড়িতে সে ভয়ে যায় না। আমাকে খুব ভয় পায়।
বন্দনাদি জিজ্ঞেস করল, কেন, আপনাকে ভয় পায় কেন?
অচিন্তনীয় বললেন, একদিন বলেছিলুম, এই কালা কাপড়াওয়ালী, আমি ম্যাজিক জানি, তোকে একটা খরগোশ বানিয়ে দেব, তোর কাপড় সাদা হয়ে যাবে! এখানে যারা আছে, তারা বেশিরভাগই তো ভেতরে ভেতরে একটা শিশু! এই জয়দীপকুমারটি যেমন আর একটি শিশু।
জয়দীপ বলল, আমি তোমার ম্যাজিক ট্যাজিক বিশ্বাস করি না।
অচিন্তনীয় বললেন, এক্ষুনি একটা ম্যাজিক দেখবে? গেলাস লাগবে না, বন্দনা, কেটলিটা দাও তো, ওর থেকেই একটু চা খেয়ে নিই।
বন্দনাদি বলল, দারুণ গরম চা। খাবেন কী করে?
হাতটা বাড়িয়ে অচিন্তনীয় বললেন, দাও না!
কেটলিটা তুলে নিয়ে তিনি উঁচু করে গলায় চা ঢালতে লাগলেন। ধোঁয়া ওঠা গরম চা। দিব্যি খেয়ে গেলেন। আমরা তাজ্জব।
বন্দনাদি বলল, সত্যি, আপনি পারেন বটে। আচ্ছা অচিন্ত্যদা, আপনি ম্যাজিক দিয়ে রোহিলাকে আগের মতন ভাল করে দিতে পারেন না? আবার হাসবে, সকলের সঙ্গে মিশবে।
অচিন্তনীয় বললেন, ম্যাজিক ট্যাজিক নয়, ওর কী দরকার জানো, মার, বেশ ভাল রকম মার। ও এত জিনিস টিনিস ভাঙছে কেন। ও নিজেই চাইছে কেউ ওকে একদিন এই জন্য মারুক। একজন কেউ মারবে, আর সবাই ছুটে গিয়ে আহা উহু করে বলবে, রোহিলাকে মেরো না, রোহিলা বড় ভাল মেয়ে, তাই শুনে ওর আত্মারাম সন্তুষ্ট হবে।
জয়দীপ বলল, খবর্দার, মেয়েদের গায়ে কেউ হাত দেবে না।
বন্দনাদি বলল, রোহিলাকে কে মারবে? ও যতই অবাধ্যপনা করুক, তবু এখানে ওকে কেউ মারবে না।
অচিন্তনীয় বললেন, আমার ওপর ভার দাও! আমি বেটিকে উপুড় করে শুইয়ে পাছায় বেশ করে ছপটি পেটাব, হাউ হাউ করে কাঁদবে, তারপর ধাতস্থ হয়ে যাবে। ছোট ছেলেমেয়েদের মাঝে মাঝে এ রকম দৃষ্টান্তমূলক শাস্তি দিতে হয়। স্পেয়ার দা রড অ্যান্ড স্পয়েল দা চাইল্ড, জানো না?
বন্দনাদি বলল, না, না, ও সব আমি বিশ্বাস করি না। মারধর আবার কী! তাতে হিতে বিপরীত হয়। এখন মা বাবারা ছেলেমেয়েদের শাস্তি দিতে গেলে তারা ফট করে আত্মহত্যা করে বসে।
অচিন্তনীয় বললেন, তাহলে তোমরা বোঝো! আমি তো আমার বাপের হাতে অনেক মার খেয়েছি!
আরও এক ঢোঁক চা খেয়ে তিনি আমার চোখে চোখ রেখে বললেন, কী হে নীললোহিত, তুমি কথা বলছ না কেন? তোমার মাথায় ওটা কী?
আমি চট করে চুলে হাত দিয়ে বললুম, কই, কিছু নেই তো!
অচিন্তনীয় মাথা দোলাতে দোলাতে বললেন, হুঁ, আছে, আমি দেখতে পাচ্ছি। বেশ বড় একটা বোঝা। একটা দায়িত্বের বোঝা তোমার মাথায় কেউ চাপিয়ে দিয়েছে।
আমি এবারে স্তম্ভিত। লোকটি কি সত্যিই থট রিডিং জানে নাকি? বন্দনাদি আর আমার মধ্যে যা কথা হয়েছে, তা আর কারুর জানার কথা নয়। তবে রোহিলার প্রসঙ্গ যতবার উঠছে, ততবারই আমি ভেতরে ভেতরে একটু কেঁপে উঠছি ঠিকই।
বন্দনাদিও আমার দিকে আড় চোখে তাকাল।
আমি অচিন্তনীয়কে বললুম, সেটা এখানকার বাইরের ব্যাপার। জয়দীপের সামনে বলা চলবে না। ও বাইরের কথা শুনতে চায় না।
জয়দীপ বলল, আমি বাইরের কোনও কথা শুনতে চাই না।
অচিন্তনীয় বললেন, আমার এখনও পিছুটান যায়নি। এখানে খবরের কাগজ নেই, রেডিও নেই, তা বেশ ভালই। তবু বাইরের খবর জানবার জন্য মাঝে মাঝে মনটা আকুলি বিকুলি করে। হ্যাঁ হে, এবারে দেশের প্রধানমন্ত্রী কে হল? ইন্দিরা গান্ধীর সেই মেম পুত্রবধূ, না নাতনীটা?
জয়দীপ বলল, চুপ! বলবে না, আমরা জানতে চাই না।
কথা ঘোরাবার জন্য আমি বললুম, বসন্ত রাও, এখানে ফুলমণি নামে একটি মেয়ে এসেছিল, সে কোথায় থাকে জানো? মধ্যপ্রদেশের একটি আদিবাসী মেয়ে, ছবি আঁকতে পারে।
বসন্ত রাও বলল, হ্যাঁ, এসেছিল বটে, টিকতে পারল না। দু’ মাসের মধ্যেই চলে গেল। আমারও মনে হয়েছিল, ওর চলে যাওয়াই ভাল। ওই ধরনের মেয়েদের জায়গা এটা নয়। এখানকার কালচারের সঙ্গে খাপ খাওয়াতে পারবে না।
—কেন চলে যেতে হল? দিকশূন্যপুরে জাত, ধর্ম নিয়ে কোনও বাছবিচার থাকার কথা নয়। শ্রেণী বৈষম্য নেই বলেই জানি। ধনী দরিদ্রের প্রশ্ন নেই। তবে কেন একটি আদিবাসী মেয়ে এখানে টিকতে পারবে না?
—বাছবিচার নেই, শ্রেণী বৈষম্য নেই, সবই ঠিক। তবু কি জানো, এখানে যারা আসে, শেষ পর্যন্ত থেকে যায়, তাদের কোথাও না কোথাও একটা মানসিকতার মিল থাকবেই। দিকশূন্যপুর তো শুধু একটা জায়গার নাম নয়, একটা ফিলোসফি, একটা বিশেষ ওয়ে অব লাইফ, একটা এক্সপেরিমেন্ট। খানিকটা শিক্ষাদীক্ষা, খানিকটা নিজস্ব চিন্তাভাবনা না থাকলে অন্যদের সঙ্গে মিলবে কী করে?
বন্দনাদি বলল, ফুলমণিকে আমিও দেখেছি। সে কারুর সঙ্গে কথাই বলত না।
আমি বললুম, মেয়েটি বড় দুঃখী। জয়দীপের আপত্তি আছে, তাই তার জীবনের গল্পটা বলতে পারব না এখন।
বন্দনাদি বলল, সব সময় হীনম্মন্যতায় ভুগলে তো লোকের সঙ্গে সমানভাবে মেশা যায় না। তাকে আমার বাড়িতে ডেকেছি, চা খাওয়ার পর সে কাপ-প্লেট ধুয়ে দেবেই। আমি হাজার আপত্তি করলেও শুনবে না। আদিবাসী মেয়ে বলেই তাকে দাসীর ভূমিকা নিতে হবে কেন? আমি তাকে দাসী মনে করি না, সমান সমান ভাবে মিশতে চাই, কিন্তু সে নিজেকে কিছুতেই সমান ভাবতে পারে না।
বসন্ত রাও বলল, ওকে খানিকটা লেখাপড়া শেখানো দরকার ছিল। কিন্তু আমরা তো সে ধাতের সমাজ-কর্মী নই। আমরা সমাজ ছাড়া।
অচিন্তনীয় নিজে কথা বলতে ভালবাসেন, এ আলোচনায় প্রবেশ করতে পারছেন না বলে তিনি প্রশ্ন করলেন, রাও, তোমার এখানে আজ বৃষ্টি হয়েছে?
বসন্ত রাও বলল, না তো। অন্য কোথাও দু’-এক পশলা হয়েছে শুনেছি। অচিন্তনীয় বললেন, আই ব্রিং ফ্রেশ শাওয়ার, ফর দা থাস্টিং ফ্লাওয়ার্স…বাইরে গিয়ে দেখো গে, আমি বৃষ্টি এনেছি। বেশ বৃষ্টি পড়ছে।
সত্যি বৃষ্টি, ক্রমশ জোর বৃষ্টি। কয়েক ঘণ্টার মধ্যে থামার আর লক্ষণই দেখা গেল না। এ বাড়ি থেকে বন্দনাদির টিলাটা বেশ দূর। এতটা পথ বৃষ্টি ভিজে যাওয়া যাবে না। সামান্য কিছু খেয়ে আমরা রাত সেখানেই কাটিয়ে দিলুম। প্রায় সারা রাত জেগেই গল্প হল।
নিজস্ব দল মিলে থাকলে রাত জাগায় সত্যিই কোনও কষ্ট নেই।বিকেলের পর থেকেই রোহিলার মেজাজ উগ্র হতে থাকে। সন্ধের সময় কারুর বাড়িতে গেলে কিছু না কিছু ভাঙবেই, কারুর কথা শোনে না। কিন্তু সকালবেলাটায় সে নিজের বাড়িতেই থাকে, শুয়ে থাকে দরজা বন্ধ করে, পাশের রাস্তা দিয়ে যাবার সময় কেউ কেউ তার কান্নার আওয়াজ শুনেছে।
সুতরাং আমার সকালেই যাওয়া উচিত, এই সকলের অভিমত।
দু’কাপের পর তৃতীয় কাপ চায়ে চুমুক দিচ্ছি, বন্দনাদি বলল, আর কত দেরি করবি, নীলু? এবার উঠে পড়।
বসন্ত রাও বলল, হ্যাঁ নীলু, এই বেলাবেলি তোমার বেরিয়ে পড়াই ভাল।
সবাই মিলে ঠেলাঠেলি করে আমাকে একটি মেয়ের সঙ্গে প্রেম করার জন্য পাঠাতে চায়। ওরে বাবারে, এত বিপদে আমি আগে কখনও পড়িনি।
জয়দীপ ভোর হবার আগেই বেরিয়ে গেছে। অচিন্তনীয় বারান্দায় জোড়াসনে বসে সূর্যের দিকে মুখ করে বিড়বিড় করে কী যেন বলছেন, কোনও মন্ত্রটন্ত্র জপ করছেন বোধহয়।
জিজ্ঞেস করলুল, ম্যাজিশিয়ান, আপনি বলুন তো, আপনি তো অনেক কিছু জানতে পারেন, আমি পারব?
সবেগে মাথা নেড়ে তিনি বললেন, না, পারবে না!
বন্দনাদি বলল, ও কী অচিন্ত্যদা, আপনি আগে থেকেই ও রকম অলক্ষুনে কথা বলবেন না তো!
আগের রাতে অনেকক্ষণ এই বিষয়েই আলোচনা হয়েছে। রোহিলাকে অন্তত কিছুদিনের জন্য দিকশূন্যপুরের বাইরে নিয়ে যাওয়া উচিত, সে বিষয়ে সবাই একমত। এবং সে দায়িত্বটা আমাকেই নিতে হবে।
বন্দনাদি বলল, চল নীলু, আমি তোকে খানিকটা এগিয়ে দিয়ে আসি।
বসন্ত রাও-ও উঠে দাঁড়াল। অচিন্তনীয় বললেন, আমি যাচ্ছি না। প্রেম ট্রেম হবে না। নীললোহিত, তুমি প্রথমবার ব্যর্থ হয়ে ফিরে এসো, তারপর আমি তোমাকে ঠিক ঠিক উপায় বাতলে দেব!
রোহিলার বাড়ির কাছাকাছি গিয়ে বন্দনাদি বলল, আমরা আর যাব না। ও যেন বুঝতে না পারে। আমরা যেন কেউ কিছু জানি না।
আমি বললুম, বন্দনাদি, যদি রোহিলা আমার মাথা ফাটিয়ে দেয় কিংবা আমি অজ্ঞান টজ্ঞান হয়ে পড়ে থাকি, তা হলে ঘণ্টা দুয়েক বাদে তোমরা একবার খোঁজ নিয়ো!
বন্দনাদি বলল, যাঃ, সে রকম কিছু হবে না। রোহিলা এ পর্যন্ত কারুর গায়ে হাত তোলেনি! কারুর গায়ে কিছু ছুড়ে মারেনি।
এ কথায় বিশেষ সান্ত্বনা পাওয়া গেল না। আমাকে দিয়েই প্রথম শুরু হতে পারে। আমার মতন বাড়ি বয়ে আর কেউ তো প্রেম করতে যায়নি।
বন্দনাদির চলে যাবার পর আমি একটুক্ষণ দাঁড়িয়ে রইলুম। লাল সুরকির রাস্তাটা সোজা অনেক দূর চলে গেছে। রাস্তায় আর কেউ নেই। আমি দেশ-বিদেশের কত রাস্তায় একা একা ঘুরেছি। কখনও এমন নিঃসঙ্গ বোধ করিনি।
ঝিরঝির করে বাতাস বইছে, সেই বাতাস যেন আমার কানে কানে বলছে, যেয়ো না, যেয়ো না!
ওই জয়দীপটা যদি রোহিলার সঙ্গে প্রেম করত, তা হলেই সব দিক থেকে মানিয়ে যেত। কিন্তু ওই নব-কার্তিকের মতন চেহারা নিয়েও জয়দীপ কোনও মেয়ের হাত ধরতেও চায় না। কোন মেয়ে ওকে এমন দাগা দিয়েছে কে জানে!
তিন বছর আগে, রোহিলা তখন এখানে সদ্য এসেছে, সংকোচ-জড়তা কাটেনি, কারুর সঙ্গে মিশতে পারত না। আমিই প্রথম ওর সঙ্গে ভাব করি, বন্দনাদির বাড়িতে নিয়ে গিয়ে অনেকের সঙ্গে পরিচয় করিয়ে দিই। তারপর রোহিলাকে সকলেরই খুব পছন্দ হয়েছিল। সব কিছুতে ওর শিশুর মতন বিস্ময়, সত্যি যেন তিন বছর বয়েস। ফিল্মের সহ-নায়িকা হিসেবে রোহিলাকে শুধু শরীর দেখাতে হত, নানা ভঙ্গিমায় শরীর, যেন ও একটা রক্ত-মাংসের পুতুল।
অধিকাংশ সিনেমাতেই ওকে মরে যেতে হত। জলে ঝাঁপ দিয়ে, পাহাড়ের ওপর থেকে লাফিয়ে। সুন্দরী মেয়ের মৃত্যু দৃশ্যে দর্শকরা খুব রোমাঞ্চ বোধ করে। সব ক’টা ফিল্ম মিলিয়ে ও সতেরো বার মরেছে। মরতে মরতে ক্লান্ত হয়ে রোহিলা একদিন ছুটে পালায়। দিকশূন্যপুরে ও নতুন জীবন খুঁজে পেয়েছিল। এটা ওর পক্ষে সঠিক জায়গা। ওই বাসুদেবন নামে লোকটা সব গণ্ডগোল করে দিল!
রোহিলার বাড়ি থেকে খানিকটা দূরেই বিজনের বাড়ি। আগে ওর বাড়িটা ঘুরে যাব? বিজন নিশ্চয়ই মুর্গির ডিম খাওয়াবে, তাতে খানিকটা গায়ের জোর বাড়বে। বিজনের কাছ থেকে রোহিলার বিয়েভিয়ারাল প্যাটার্ন সম্পর্কে আরও খোঁজখবর পাওয়া যেতে পারে।
কয়েক পা এগিয়েও মনে হল, যাক, অত কিছু দরকার নেই। যা হবার তা তাড়াতাড়ি হয়ে যাক।
রোহিলার বাড়িটি ছোট। একটিই মাত্র ঘর, সঙ্গে বারান্দা, পাশে বাগান। বাগানের একদিকে একটা কঞ্চির গেট আছে, সেই গেট ঠেলে একবার গলা খাঁকারি দিয়ে আমি বীরদর্পে ঢুকে এলুম ভেতরে।
শোবার ঘরের দরজাটা বন্ধ নয়, খোলা।
দরজার চৌকাঠে পা ছড়িয়ে বসে আছে রোহিলা। সেই কালো শাড়িটাই পরা। এই একই শাড়ি ও দিনের পর দিন পরে থাকে নাকি? গায়ে গন্ধ হয়ে যাবে না! খোলা চুলে মনে হয় বেশ কয়েকদিন চিরুনি পড়েনি, বোধহয় স্নানও করে না। খায় তো কিছু?
মুখে সামান্য প্রসাধনের চিহ্ন নেই, তবু কী সুন্দর দেখাচ্ছে ওর মুখখানি। দুর্গা প্রতিমার মতন চোখ। আগের চেয়ে একটু রোগা হয়ে গেছে, তবু শরীরের গড়নটা অপূর্ব।
এ রকম একজন নারীর সঙ্গে কথা বলা, ভাব জমানো কিংবা আরও ঘনিষ্ঠ হওয়ার ইচ্ছে জাগা পুরুষদের পক্ষে খুব স্বাভাবিক। এটাই প্রকৃতির নিয়ম। কিন্তু সামান্য পাগলামির ভাব দেখা দিয়েছে বলে কোনও পুরুষই ভয়ে ওর কাছে এগোয় না। তা হলে শুধু শরীর নয়, মনটাই আসল। মন জয় করতে না পারলে শরীরে সুখ নেই।
গেট খোলার শব্দ হতেই রোহিলা আমার দিকে তীক্ষ্ণ চোখে তাকাল। আমার বুকে গুম গুম শব্দ হচ্ছে, তবু আমি এগিয়ে গেলুম অকুতোভয়ে। বারান্দায় উঠে একটা নিঃশ্বাস ফেললুম সজোরে।
রোহিলা জায়গা ছেড়ে নড়ল না। একটা কথাও বলল না!
বাগানটার কী অবস্থা। দোপাটি ফুল, গাঁদা ফুল, লঙ্কা ও ঢ্যাঁড়শ গাছ লাগানো ছিল, সব উপড়ে ফেলা হয়েছে। সম্ভবত কালই সন্ধেবেলা। রাতে অত বৃষ্টি হয়েছে, মাটি এখনও ভিজে ভিজে। এমনভাবে কেউ গাছ নষ্ট করে? চারা গাছগুলো মৃত শিশুর মতন মাটিতে শুয়ে আছে।
বাগানে নেমে গাছগুলো তুলে তুলে দেখলুম। অধিকাংশই শিকড় শুদ্ধ ওপড়ানো হয়েছে, আবার লাগিয়ে দিলে বেঁচে যেতে পারে। উবু হয়ে একটার পর একটা গাছ পুঁতে দিতে লাগলুম। মাটি খোঁড়ার কিছু নেই, বৃষ্টিতে তলতলে হয়ে আছে মাটি, হাত দিয়েই গর্ত করা যায়।
‘আমি তব মালঞ্চের হব মালাকর’। মালাকর না হোক, মালী। রোহিলার দিকে পিঠ ফেরানো, আমার এখন মালীর ভূমিকা।
অনেকগুলো গাছ লাগিয়ে ফেলেছি, রোহিলা তখন প্রথম মুখ খুলল।
রোহিলা বলল, ওখানে ওসব কী হচ্ছে?
মুখ না ফিরিয়েই আমি উত্তর দিলুম, দেখতেই তো পাচ্ছ, গাছ পুঁতছি।
—কেন?
—পুঁতে দিলে আবার বেঁচে উঠতে পারে, সেইজন্য।
—আমার বাগান চাই না। আমি আবার তুলে ফেলে দেব।
—দিয়ো।
—তবু কেন লাগাচ্ছ?
—আমার ইচ্ছে হচ্ছে তাই!
এগুলোকে ঠিক প্রেমের সংলাপ বলা যায় না বোধহয়। যাই হোক, কিছু একটা শুরু তো হল!
রোহিলা আর কিছু বলল না, আমি এক এক করে সব গাছগুলোই পুঁতে দিলুম। আবার সেটা একটা বাগানের রূপ পেল। ফুলগুলো নেতিয়ে গেছে, কিন্তু কয়েকটা গাছে নধর চেহারার ঢ্যাঁড়শ ফলে আছে।
এখানে সব বাড়িতে কুয়ো থাকে না। রাস্তার মোড়ে মোড়ে বড় বড় কুয়ো আছে, অনেককে সেই সব কমন কুয়ো থেকে জল টেনে আনতে হয়। বুড়ো মানুষদের অন্যরা জল এনে দেয়। রোহিলার বাড়িতে কিন্তু রয়েছে কুয়ো, কী ভাগ্যিস দড়ি-বাঁধা বালতিটি রোহিলা রাগের মাথায় ভেতরে ফেলে দেয়নি!
কুয়ো থেকে জল তুলে হাত-পা ধুয়ে নিলুম। পাজামাতেও খানিকটা কাদা লেগেছে, সে আর কী করা যাবে।
এবার নজর পড়ল বারান্দাটার দিকে। কতদিন ঝাঁট দেওয়া, ধোওয়া-মোছা হয়নি কে জানে। অথচ এই রোহিলাই আগে কত পরিচ্ছন্ন স্বভাবের ছিল। ধুলো-ময়লা সহ্য করতে পারত না।
বারান্দাটার এখানে সেখানে কাদা জমে আছে। এক কোণে এঁটোকাঁটা, তরকারির খোসা, আরও অনেক আবর্জনা ডাঁই করা। এদিক ওদিক তাকিয়ে একটা ঝাঁটা খুঁজলুম। নেই। কুয়োটার পাশ দিয়ে সরু পথ, রান্নাঘরের কাছে পাওয়া গেল ঝাঁটা। সেটা নিয়ে এসে শুরু করে দিলাম সাফাই অভিযান।
‘ম্যায়নে চাকর রাখো জি। চাকর রাখো, চাকর রাখো, চাকর রাখো জি, ম্যায়নে… এখন অনায়াসে এই গানটা গাইতে পারি। প্রেমিকার বাড়িতে চাকর সাজাও সুখের। অবশ্য এক আধদিনের জন্য।
এবারে রোহিলা বেশ রুক্ষ স্বরে বলল, কী করছ, অ্যাঁ?
—ময়লা সাফ করছি।
—কেন?
—এ রকম বিচ্ছিরি, নোংরা বাড়িতে কোনও মানুষের থাকা উচিত নয়।
—আমার বাড়িতে এ সব করার জন্য তোমাকে কে পাঠিয়েছে?
—কেউ পাঠায়নি। নিজে এসেছি।
কুয়ো থেকে জল এনে বারান্দায় ছড়িয়ে দিতেই তার একটু ছিটে বোধহয় রোহিলার গায়ে লাগল। সে উঠে দাঁড়িয়ে চেঁচিয়ে বলল, সত্যি করে বলো তো, নীললোহিত, তোমাকে এখানে কে পাঠিয়েছে?
ঘুরে দাঁড়িয়ে প্রায় এক মিনিট তাকিয়ে রইলুম ওর চোখের দিকে। আমার চোখ গরম হয়ে উঠল, রীতিমতন ধমক দিয়ে বললুম, ও, চিনতে পেরেছ তা হলে? কাল ন্যাকামি করছিলে কেন? ডাকলুম, তবু আমার সঙ্গে কথা বলোনি!
ধমক খেয়ে খানিকটা কুঁকড়ে গেল রোহিলা।
ম্লান গলায় বলল, কাল আমার কথা বলতে ইচ্ছে করছিল না।
–চেনা কেউ যদি চিনতে না পারার ভান করে, তা হলে আমার অপমান হয় না?
—তুমি এসেছিলে অনেকদিন আগে। এখানে আমার কোনও বন্ধু নেই। সবাই আমাকে তাড়িয়ে দিতে চায়। তুমি কেন এসেছ, প্লিজ বলো!
—প্রেম করতে আসিনি, সে ব্যাপারে নিশ্চিন্ত থাকতে পারো। এসেছি দুটো একটা কথা বলতে। বন্ধুর সঙ্গে লোকে দেখা করতে আসে না? তুমি কথা বলতে না চাইলে চলে যাব!
—আমি তোমার বন্ধু?
—তাই তো ছিলে। একসঙ্গে নদীতে নেমেছিলুম, মনে নেই?
—আমায় কেন সবাই এখান থেকে তাড়িয়ে দিতে চায়? তুমি সেইজন্য এসেছো?
—আমি কেন সে রকম চাইব? আমি তো দিকশূন্যপুরের কেউ না!
—আমি যাব না, যাব না, কিছুতেই যাব না! এই দিকশূন্যপুরেই আমি মরব।
—মরার জন্য ব্যস্ততার তো কিছু নেই। রোহিলা, তুমি কতদিন স্নান করো না?
—আমার ইচ্ছে করে না, কিচ্ছু ইচ্ছে করে না।
—এই বিচ্ছিরি কালো পোশাকটা পরে থাকো কেন?
—এটা পরে থাকলে কেউ আমার দিকে তাকাবে না। সেই-ই তো ভাল। —শোনো, আমি একটা কথা বলব? তুমি স্নান করে নাও, আমি বসছি। স্নান করে কাপড়-টাপড় বদলে নাও, দেখবে মন ভাল হয়ে যাবে।
রোহিলার চোখে জল টলটল করছে, কান্না শুরু হতে দেরি নেই। কোনওক্রমে নিজেকে সামলে নিয়ে হি হি করে বেশ জোরে হেসে উঠল।
এই আকস্মিক পরিবর্তনে আমি খানিকটা থতোমতো হয়ে গেলুম।
সেইরকম হাসতে হাসতেই রোহিলা বলল, আমি তো পাগল হয়ে গেছি! জানো না, পাগলরা জলকে ভয় পায়। তাই তো স্নান করি না।
আমি আবার ধমক দিয়ে বললুম, পাগলরা কখনও নিজের পাগলামি টের পায়? তার মানে তুমি পাগল সেজে থাকো? পাগল সেজে লোকদের ভয় দেখাও?
—না গো, নীললোহিত, পাগল সাজি না। মাঝে মাঝে আমার মাথা টিপ টিপ করে, খুব ব্যথা নয়, তখন আমি কী যে করি, কী যে বলি, কিছুই খেয়াল থাকে না। সব কিছু ভেঙে ফেলতে ইচ্ছে করে।
—দেখি তুমি কেমন জলকে ভয় পাও!
বালতিতে আধ বালতি জল ছিল, সেটা ঢেলে দিলুম রোহিলার মাথায়।
ও একবার কেঁপে উঠল, তারপর এই প্রথম মুখে স্বাভাবিক হাসি ফোটাল।
—চলো, কুয়োর ধারে, আমি তোমায় স্নানের জল তুলে দিচ্ছি!
বাধ্য মেয়ের মতন রোহিলা এসে বসল কুয়োতলায়। আমি বালতি বালতি জল তুলে ঢালতে লাগলুম ওর মাথায়। সাবান টাবানের বালাই নেই, খানিকটা বালি দিয়ে রোহিলা মুখ আর হাত-পা মেজে নিল। এককালের শৌখিন চিত্রতারকা, বড় বড় হোটেলে হোটেলে দিন কাটিয়েছে, এখন কুয়োর জলে স্নান করতে করতে বালি দিয়ে মুখ ঘষছে।
একসময় জল তোলা থামিয়ে বললুম, যাও, তুমি ঘরে গিয়ে কাপড়-টাপড় ছেড়ে এসো, আমি বাইরে অপেক্ষা করছি।
হেমেন মজুমদারের ছবি হয়ে ও ধীর পায়ে হেঁটে ঘরে চলে গেল।
আমি আবার বারান্দা পরিষ্কার করায় মন দিলুম। বন্দনাদিরা আমাকে রোহিলার সঙ্গে প্রেম করার প্ররোচনা দিয়েছিল। এ পর্যন্ত যা ঘটছে, তা কি প্রেমের দৃশ্য বলা চলে? প্রেম মানে কি শুধু মিষ্টি মিষ্টি কথা?
পোশাক বদলে ফিরে আসার বদলে রোহিলার একেবারে অন্য রূপ। একটা বাসন্তী রঙের শাড়ি পরেছে, মুখখানা সদ্য বৃষ্টিতে ধোওয়া সাদা গোলাপের মতন। পিঠের ওপর খোলা চুল।
মুগ্ধভাবে বললুম, বাঃ, এই তো সেই আগেকার রোহিলা!
রোহিলা বলল, তুমি আমাকে রোহিলা রোহিলা বলছ কেন? এখন এখানকার সবাই মনে করে আমি সুলোচনা। আমি একটা বাজে লোকের বউ।
—কেউ সে রকম মনে করে না।
—হ্যাঁ করে। বসন্ত রাও আমাকে ওই লোকটার হাতে তুলে দিতে চায়। আমি নাকি তামিল ফিল্মের অ্যাকট্রেস ছিলুম। আমি এক বর্ণ তামিল ভাষা জানি না। মা মেরির নামে শপথ করে বলছি।
—তুমি বুঝি ক্রিশ্চান?
—ছিলুম এক সময়ে। তাতে কী আসে যায়? এরা বুঝি ক্রিশ্চানদের পছন্দ করে না?
—যাঃ, এরা কেউ তা নিয়ে মাথাই ঘামায় না। কোনও এক তামিল অ্যাকট্রেসের সঙ্গে তোমার চেহারার হয়তো খানিকটা মিল আছে। বসন্ত রাও সেই কথাই বলেছে।
—আমি ওই লোকটার কাছে যাব না, যাব না, কিছুতেই যাব না। কুয়োতে ঝাঁপ দিয়ে মরে যাব।
—ছিঃ রোহিলা, এমন মরার কথা বলতে নেই। কুয়োতে ঝাঁপ দিলে কুয়োর সব জল নষ্ট হবে, তোমার শরীরটা পচে গলে একটা বিশ্রী ব্যাপার হবে।
—তা হলে নদীতে ঝাঁপ দেব।
—সিনেমার শুটিং-এ যেমন ঝাঁপ দিতে। সতেরো বার মরেও তোমার তৃপ্তি হয়নি, আবার সেই কথা?
—ওই লোকটা পুলিশ নিয়ে আসবে, তখন এরা কেউ আমার পাশে দাঁড়াবে না আমি জানি। এরা সব ইনটেলেকচুয়াল, ইন্ট্রোভার্ট, এরা কেউ এ সব ব্যাপার নিয়ে মাথা ঘামায় না। আমি একটা সাধারণ মেয়ে, আমার ছবি আঁকার কোনও দাম নেই, শুধু শরীর সর্বস্ব, ওই বাসুদেবন লোকটা কী চায় আমার কাছে? ওকে আমি খুন করব। পুলিশের সামনেই খুন করব।
—দাঁড়াও, দাঁড়াও, কেন কেউ তোমার পাশে দাঁড়াবে না? মেয়েরা নিশ্চয়ই দাঁড়াবে। বন্দনাদিকে তুমি চেনো না? আসুক না পুলিশ, ধরে নিয়ে যাওয়া অত সোজা নাকি? কোনও স্ত্রীর যদি আপত্তি থাকে, তা হলে কোনও স্বামীও তাকে জোর করে কোথাও নিয়ে যেতে পারে না।
রোহিলা তেজের সঙ্গে কথা বলছিল, হঠাৎ ফুঁপিয়ে কেঁদে উঠল। আমি ওকে কাঁদতে দিলুম। রাগের থেকে কান্না অনেক ভাল।
একটু পরে সজল নয়ন তুলে রোহিলা বলল, নীললোহিত, আমার জন্য যদি দিকশূন্যপুরে পুলিশ আসে, সেটাই কত বড় লজ্জার বলো তো! এ জায়গাটার পবিত্রতা নষ্ট হয়ে যাবে, আমার জন্য, আমার জন্য, আমি একটা তুচ্ছ মেয়ে, আমার মরে যাওয়াই ভাল আজই, তুমি এসেছ ভাল হয়েছে। শেষ দেখা হয়ে গেল, তুমি সবাইকে বলে দিয়ো, রোহিলা আর থাকবে না…
ওর আন্তরিক কাতরতা আমায় একটা ধাক্কা মারল। সত্যি এখানে পুলিশের বুট জুতোর শব্দের কথা আমিও কল্পনা করতে পারি না। যদি আসে, তার জন্য রোহিলা দায়ী নয়, দায়ী ওই বাসুদেবন নামে লোভী লোকটি, সে এখানকার অযোগ্য। পরমান্নে এক ফোঁটা চোনা।
এই কথা ভেবে ভেবে রোহিলার আরও মাথার গণ্ডগোল হয়ে যাচ্ছে। সত্যিই না আত্মহত্যা করে বসে।
আমার দাদার দু’জন ডাক্তার বন্ধু আছে। তাদের কাছে শুনেছি, রোগীর কাছে রোগ কখনও গোপন রাখতে নেই। চিকিৎসার সব পদ্ধতিও তাদের জানানো উচিত। একজন রোগীকে তো শুধু ডাক্তাররাই বাঁচায় না। তার ইচ্ছাশক্তিও তাকে বাঁচায়।
এবার আমাকে সেই কাজটা করতে হবে। প্রেমের অভিনয় নয়, সোজাসুজি সত্যি কথাটা বলা।
আমি বললুম, রোহিলা, চোখের জল মোছো। মন দিয়ে আমার একটা কথা শোনো। তুমি নিজেই তো বুঝেছো, তোমার মধ্যে মাঝে মাঝে পাগলামি দেখা দেয়। এটা কিন্তু ক্রমশ বাড়ছে। এক সময় তুমি বদ্ধ পাগল হয়ে যাবে, এই পৃথিবীর কিছুই আর তখন উপভোগ করতে পারবে না।
—তার আগে তো আমি মরেই যাব।
–বাজে কথা ছাড়ো। কাজের কথা শোনো। বারবার মরে যাবার কথা বলাটাও পাগলামির একটা লক্ষণ। এখনও চিকিৎসা করলে কিন্তু সেরে উঠতে পারো। ভাল ভাল ওষুধ বেরিয়েছে। সে জন্য বাইরে গিয়ে তোমাকে ডাক্তার দেখাতে হবে।
—দিকশূন্যপুর ছেড়ে যাব? আমি? কিছুতেই না। কিছুতেই না। আর আমি ওদিককার জীবনে ফিরে যাব না। এখানেই মরব।
ছেড়ে যাবে কেন? কিছুদিনের জন্য যাবে, সুস্থ হয়ে আবার ফিরে আসবে। তখন সব কিছু আরও ভাল লাগবে। এরকম আধপাগল অবস্থায় থাকলে তুমি কারুর সঙ্গে মিশতে পারবে না। সবাই তোমাকে ভয় পাবে। সে অবস্থাটা কি ভাল? মরে গেলে তো সব কিছু ফুরিয়ে যাবে। বাঁচার যখন উপায় আছে, তখন বাঁচবে না কেন?
রোহিলা কিছু বলতে যাচ্ছিল, তাকে বাধা দিয়ে আমি আবার বললুম, তা ছাড়া, ভেবে দ্যাখো, তুমি কিছুদিন যদি বাইরে থাকো, তা হলে বাসুদেবন পুলিশ আনলেও ফিরে যাবে। এখানে কোনও গোলমাল হবে না। সেই সময়টায় তুমি চিকিৎসা করিয়ে নেবে।
বারান্দাটা ভিজে, বসবার উপায় নেই, আমরা কথা বলছি দাঁড়িয়ে দাঁড়িয়ে। দেওয়ালের দিকে ফিরে রোহিলা একটুক্ষণ চিন্তা করল। তারপর বলল, আবার ফিরে আসতে পারব? কে আমাকে এখান থেকে নিয়ে যাবে?
—আমি। আমিই নিয়ে যেতে পারি।
—কোথায় যাব?
—যেখানে তোমার ইচ্ছে। তোমার বাড়ি, তোমার আপনজন কেউ নেই?
—কেউ নেই। আমার কেউ নেই। যারা ছিল, তাদের কাছে আর কোনওদিন ফিরে যাব না বলেই তো এখানে এসেছি। নীললোহিত, তুমি একবার বলেছিলে, তাজমহলে শুয়ে থাকার কথা। আমার খুব ইচ্ছে করে, জীবনে একটা রাত অন্তত তাজমহলে গিয়ে শুয়ে থাকতে।
—হ্যাঁ, তাজমহলে যাওয়া যেতে পারে। অসুবিধে কিছু নেই।
–সেখানে পুলিশ থাকে না?
—তাজমহলে পুলিশ? তাদের ত্রিসীমানায় ঢুকতে দেওয়া হয় না।
—আর খাজুরাহো মন্দিরের চত্বরে রাত্রে শুয়ে থাকা? ঘুমের মধ্যে চারদিকে নাচের শব্দ শোনা যায়। পাথরের মূর্তিগুলো জেগে ওঠে।
—সেখানে যাওয়া তো আরও সহজ। আমরা প্রথমেই সেখানে যেতে পারি।
—পাগল বলে তুমি মাঝপথে আমাকে ছেড়ে চলে যাবে না? আমি রাস্তা হারিয়ে ফেললে আর কোনওদিন দিকশূন্যপুর খুঁজে পাব না!
—তোমার চিকিৎসা হবে, তুমি পুরোপুরি সুস্থ হয়ে উঠবে, তারপর আমিই আবার তোমাকে এ জায়গায় পৌঁছে দিয়ে যান।
—আমরা কবে যাব?
—আজই। বাসুদেবন পৌঁছোবার আগেই। সে যে কোনওদিন এসে যেতে পারে।
—আমার এই বাড়িটা কেউ নিয়ে নেবে না? নতুন যদি কেউ আসে, খালি বাড়ি দেখলে এখানে যদি ঢুকে পড়ে?
–বন্দনাদিকে বলে যাব, তোমার এই বাড়ি বন্ধ করে রাখবে। কেউ নেবে না। তুমি যে ছবিগুলো একেঁছো, সঙ্গে নিয়ে নিতে পারো।
–সব ছিঁড়ে ফেলেছি। আমার কিছু নেই। এখানকার বাইরের জগতে টাকা-পয়সা লাগে, তা কোথায় পাব? আমার গয়না-টয়নাও নেই, সব ছুড়ে ফেলে দিয়েছি। নীললোহিত, আমি নিঃস্ব। কী করে যাব?
–ও সব তোমাকে ভাবতে হবে না। তোমার এখন কত বয়েস? ছ’ বছর না? ছ’ বছরের মেয়েরা টাকা পয়সা নিয়ে ভাবে না।
—তা হলে চলো, বেরিয়ে পড়ি। এক্ষুনি! চলো, চলো, চলো, চলো। আর দেরি নয়। আমাকে কি ডাক্তারেরা ইঞ্জেকশান দেবে? ব্যথা লাগিয়ে দেবে না তো?
—ঠিক ছ’ বছরের মেয়ের মতন কথা! রোহিলা, তুমি একটু কিছু খেয়ে টেয়ে তৈরি হয়ে নাও। বন্দনাদির বাড়িতে আমার ব্যাগটা আছে, সেটা নিতে হবে। আমি এক ঘণ্টার মধ্যে ফিরে আসছি, তারপর আমরা বেরিয়ে পড়ব।
এতক্ষণ বাদে রোহিলা আমার হাত চেপে ধরল। তার ঘন ঘন নিঃশ্বাস পড়ছে। এদিক ওদিক তাকিয়ে বলল, ওই লোকটা আসবার আগেই আমরা পালাব। বেশ হবে। পুলিশ এলে আমাকে খুঁজে পাবে না। নীললোহিত, তুমি ভুলে যাবে না তো? এক ঘণ্টা পরে ঠিক আসবে?
—মা মেরির নামে শপথ করে বলছি, ঠিক আসব।
রোহিলা আমাকে বাগানের গেট পর্যন্ত পৌঁছে দিল। আনন্দে তার চোখ ছলছল করছে। এখন ওকে দেখলে কে বলবে, ও পাগল!
এত সহজে সব সমস্যার সমাধান হয়ে গেল? আমি আশাই করিনি।
দিকশূন্যপুরে এসে এ বার আর আমার থাকা হল না। মাত্র চব্বিশ ঘণ্টা। দেখা হল না অনেকের সঙ্গে। কী আর করা যাবে!
রোহিলাকে এখান থেকে নিয়ে কোথায় যাব, তাও জানি না। আমার কাছে যা পয়সা আছে, তাতে দু’জনের ট্রেন ভাড়া কোনওক্রমে কুলিয়ে যেতে পারে। এখানকার কেউ টাকাপয়সা দিয়ে সাহায্য করতে পারবে না, কারণ মাটি টাকা, টাকা মাটি করতে করতে এখন এদের মাটিই সম্বল। কলকাতায় আমাদের বাড়িতেই বা ওকে নিয়ে তুলব কী করে? আড়াইখানা ঘরের ছোট্ট ফ্ল্যাট, টানাটানির সংসার। একটা চাকরি জোটাবার বদলে আমি যদি একটি জলজ্যান্ত মেয়েকে নিয়ে ফিরি। তা হলে দাদা একেবারে রেগে অগ্নিশর্মা হয়ে যাবে। দাদাকে দোষ দেওয়া যায় না। মা যখন জিজ্ঞেস করবে, এই মেয়েটি তোর কে? তখন কী উত্তর দেব? আমি রোহিলার প্রেমিকও নই। এ পর্যন্ত যতজন পুরুষ ওর ওপর অবিচার, অন্যায় করেছে, আমি একলা তা শোধ দেব কী করে?
এখন আর অত চিন্তা করে লাভ নেই। বেরিয়ে তো পড়া যাক। চরৈবেতি।
একটুখানি যাবার পরই বিজনকে দেখলুম দরজার কাছে দাঁড়িয়ে আছে। হাতছানি দিয়ে বললে, এই নীলু, শোন, শোন।
কাছে যেতেই মাথাটা ঝুঁকিয়ে এনে ফিসফিস করে বলল, তুই রোহিলার বাড়িতে গিয়েছিলি? তোর তো খুব সাহস! তোকে কামড়ে টামরে দেয়নি তো?
আমি নিরীহ মুখ করে বললুম, না তো? কামড়াবে কেন? চুমু খেতে চেয়েছিল একবার। আমি অবশ্য বলেছি, দিনের বেলা আমি ওসব খাই না। সন্ধের পর দেখা যাবে!
রীতিমতন অবাক হয়ে বিজন বলল, সে কি? ইয়ার্কি করিস না নীলু, সত্যি করে বল তো, তোর দিকে কিছু ছুড়ে টুড়ে মারেনি?
—মারবে কেন? বরং চা তৈরি করে খাওয়াল। অনেক গল্প হল।
–তোর সঙ্গে ওর বন্ধুত্ব ছিল, মনে রেখেছে তা হলে। আমি তো ভয়ে ও বাড়ির দিকেই যাই না। মাঝে মাঝে রাত্তিরের দিকে শুনতে পাই চেঁচিয়ে চেঁচিয়ে কাঁদছে। শুনে খুব কষ্ট হয়, আবার ভয়ও করে।
—তুই এত কাছাকাছি বাড়িতে থাকিস, এই ক’ বছরের মধ্যে তোর সঙ্গে ওর ভাব হয়নি?
—প্রথম থেকেই ও আমাকে সুনজরে দেখেনি। ওর বাড়িতে মুর্গির মাংস পাঠালে ও ফেরত দেয়। পরে জানা গেছে, ও নিরামিষ খাবার পছন্দ করে, মাছ-মাংস ছুঁতেই চায় না। এ রকম তো অনেকেই নিরামিষ খায়, আবার অনেকে মাছ-মাংস খুবই পছন্দ করে। কিন্তু রোহিলা শুধু নিরামিষাশী নয়, আমি মুর্গি পালন করি বলে আমাকেও অপছন্দ করে। মোরগগুলো ভোর হতে না হতেই তো কঁকর কোঁ শুরু করে, তাতে ওর ঘুমের ব্যাঘাত হয়। ওর জন্য কি আমি ফার্মটা বন্ধ করে দিতে পারি?
—তুই মুর্গি পোষার কাজ শিখলি কবে? কলকাতায় তো কখনও দেখিনি!
–এখানে সকলকেই তো কিছু না কিছু করতে হয়। প্রথমে শখ করে চারটে মুর্গি দিয়ে শুরু করেছিলুম। সহজ হাঁস-মুগি পালন নামে একটা বাংলা বই পড়ে নিয়েছি। তারপর দেখতে দেখতে এত বেড়ে গেল!
—বিজন, তুই কলেজে ভাল ছাত্র ছিলি। কী কারণে তুই বাড়ি ঘর ছেড়ে, মায়ের মনে দাগা দিয়ে একদিন নিরুদ্দেশ হয়ে গেলি, তা আমি জানি না। জানতেও চাই না। কিন্তু এখানে এসে মুর্গির কারবারি হয়েছিস, এটাই কি জীবনের সার্থকতা?
—কারবারই বটে, কিন্তু কী অপূর্ব কারবার! দুনিয়ার আর কোথাও দেখেছিস? টাকা পয়সার কোনও লেনদেন নেই। আমি খেটেখুটে মুৰ্গি পালন করি, লোকেরা এসে এমনি এমনি নিয়ে যায়। যে যত চায় নিতে পারে। মানুষকে দেওয়ার মধ্যে যে কী অদ্ভুত আনন্দ তা তুই বুঝবি না। শহরের লোকরা মানুষকে ঠকিয়ে যত আনন্দ পায়, আমার আনন্দ তার চেয়ে অনেক গুণ বেশি!
—তা বুঝলুম। তবু তো এটা কশাইয়ের কাজ, রোজ রোজ হাতে রক্ত মাখা।
—না, না, না, ও কাজ আমি করি না। আমার বাড়ি ঘুরে দ্যাখ, কোথাও এক ছিটে রক্তের দাগ পাবি না। মুর্গি কাটা দূরের কথা, আমি রক্ত সহ্যই করতে পারি না। আমার বাড়িতে ছুরি, কাটারিও নেই। ও কাজ করে দেবদত্ত, সুলেমান, আজিজ, আপ্পা রাও এরা ক’জন। অনেক দূরে মাঠের মধ্যে নিয়ে গিয়ে কাটে। তুই বিশ্বাস করবি না নীলু, আমি নিজে মুর্গি খাই না। তবে ডিম খাই। তুই খাবি দুটো ডিম সেদ্ধ? বাড়িতে অনেক ডিম জমে গেছে। ভেতরে এসে বোস, তোর সঙ্গে একটা জরুরি কথাও আছে।
আমি ডিম খেতে এতই ভালবাসি যে এ আহ্বান প্রত্যাখ্যান করা যায় না। একটা ডিমেও ঠিক মন ভরে না। এক জোড়াই ঠিকঠাক।
বিজনের বাড়ি-সংলগ্ন বাগান নেই। চতুর্দিকে শুধু বাঁশের তৈরি মুর্গির খাঁচা, তাতে নানা আকারের মুর্গি। এগুলো সাদা সাদা পোলট্রির মুর্গি নয়, রঙিন, দিশি। মুর্গি পালনের প্রধান ভয় হচ্ছে মড়ক। এখানে কল-কারখানায় তেল-কালি-ধোঁয়া নেই, কোনও রকম বায়ুদূষণ নেই, তাই এখানে অসুখ বিসুখ কম হয়। মুর্গিগুলোরও স্বাস্থ্য ভাল।
বারান্দায় কয়েকটা মোড়া রয়েছে। একটা তোলা উনুনে বিজন কেটলি চাপিয়ে এল। ওই কেটলিতেই চা হয়, ওতেই ডিম সেদ্ধ, ওতে ভাতও হতে পারে বোধহয়। ওর সসপ্যান, ডেকচি লাগে না। অনেক কিছুই এ ভাবে সহজ করে নেওয়া যায়।
আমার মুখোমুখি বসে বিজন বলল, নীলু, কালকের মিটিংয়ের পর নিজেদের মধ্যে কথাবার্তার সময় তোর কথা উঠেছিল। তোকে নিয়ে আলোচনা হয়েছে।
—কেন, আমি হঠাৎ আলোচ্য বিষয় হয়ে উঠলুম কেন? কী করেছি?
—তুই মাঝে মাঝে এখানে আসিস, অতিথির মতন দু’ চারদিন থেকে আবার চলে যাস, এটা অনেকের পছন্দ নয়।
—এখানে কারুর অতিথি আসা অপরাধ?
—মানে, এটা তো ঠিক বেড়াবার জায়গা নয়, স্বাস্থ্যকেন্দ্রও নয়। কেউ দু’ চারদিনের জন্য এল, আমোদ করল, ফিরে গেল, এটা অন্যদের ভাল লাগবে কেন? তোর মতন যদি দলে দলে আরও অনেক লোক আসতে শুরু করে, তা হলে এখানকার পরিবেশ নষ্ট হয়ে যাবে।
—একবার এখানে আমারও পাকাপাকি থাকার কথা হয়েছিল, একটা বাড়িও দেওয়া হয়েছিল আমাকে।
—হ্যাঁ, কিন্তু তুই থাকতে পারিসনি, মাঝরাতে চলে গেলি। তার মানে এখানকার মানসিকতার সঙ্গে তোর মিল নেই।
—এখানকার মানসিকতা ঠিক কী?
–এক কথায় বলা যাবে না। এখানে যারা আসে, তারা অনেক কিছু ছেড়ে আসে, অনেক বন্ধন ছিঁড়ে আসে, তাই প্রথম প্রথম সবারই খুব মন খারাপ থাকে। কিছুদিন পর টের পাওয়া যায়, এখানকার বাতাসে একটা সুর আছে, তার সঙ্গে নিজেরটা মেলাতে পারলে অনেক গ্লানি কেটে যায়। বিভিন্ন ধর্মের লোকেরা কোথাও অনেকে একজোট হয়ে ধর্মীয় সাধনা করে, এ রকম তো কতই আছে। এখানে কোনও ধর্মের ব্যাপার নেই, তবু একটা সাধনা আছে, সেটা হচ্ছে মন থেকে স্বার্থজ্ঞান সম্পূর্ণ মুছে ফেলার সাধনা। একবার তা পারলে মনটা ভারী নির্মল হয়ে যায়, প্রতিদিন বেঁচে থাকাটা সার্থক মনে হয়।
—আমি সাধনা-টাধনা করি না বটে, তবু নিজেকে খুব একটা স্বার্থপর তো মনে হয় না। সে যাই হোক আমার এখানে আসাটা অনেকে পছন্দ করে না। তা শুনে তুই কী বললি, বিজন? তুই নিশ্চয়ই বলেছিস, ঠিক ঠিক, ওই নীললোহিতটাকে এখানে একদম আসতে দেওয়া উচিত নয়। ওকে বারণ করে দেওয়া হোক!
বিজন আমার মুখের দিকে চেয়ে রইল একটুক্ষণ। ছেলেবেলায় এই বিজনের সঙ্গে আমি গুলি খেলেছি, ঘুড়ি উড়িয়েছি। সেই বিজনকে যেন এখন আর আমি চিনতে পারি না। কলকাতা ছেড়ে এসে এখানে মুর্গিওয়ালা হয়েছে, অথচ ওর মুখে সাধু সাধু ভাব। রামকৃষ্ণ মিশন বা অন্যান্য জায়গায় এ রকম অল্পবয়েসী সন্ন্যাসী দেখেছি, তারা কীসের আকর্ষণে বাড়ি-ঘর, প্রেম-পরিণয় ছেড়ে ওখানে যায় তা বোঝা আমার অসাধ্য।
বিজন বলল, সত্যি কথা বলছি, তোকে দেখলে তোমার দু’রকম অনুভুতি হয়। প্রথমে বিরাগের ভাব হয়। মনে হয়, নীলুটা আবার এসেছে কেন? ওর গায়ে লেগে আছে কলকাতা শহরের নোংরা বাতাস। আগেকার জীবনের যা সব আমি ভুলে যেতে চাই, তুই তা নিয়ে আসিস। আবার মনের একটা অংশ খুশিও হয়। তোকে দেখলে মনে পড়ে যায় আমার মায়ের কথা, আমাদের বাড়ির রাস্তা, কলেজ স্ট্রিটের বই পাড়া, কফি হাউস, এ সব মন থেকে তাড়াতে চাই আবার উপভোগও করি। অনেকটা নিষিদ্ধ সুখের মতন। আগেরবার তুই আমার মায়ের কথা বলতে শুরু করলে আমি থামিয়ে দিয়েছিলুম, অথচ ইচ্ছে করছিল, বলুক, আর একটু বলুক! তোর এখানে আসাটা আমি পছন্দ করি না, অথচ চাই নীলু বারবার এখানে ফিরে আসুক। এ রকম দোটানা রয়েই গেছে আমার মধ্যে।
—আমি একটা প্রশ্ন করব, তার সত্যি উত্তর দিবি বিজন? তোর বাড়ির এত কাছে রোহিলার মতন একটি রূপসী মেয়ে থাকে, তার জন্য তোর মনে কখনও ছটফটানি হয়নি? ওর সঙ্গে ভাব করতে ইচ্ছে হয়নি? ওর রূপ তোকে টানেনি?
দু’দিকে মাথা নেড়ে বিজন আস্তে আস্তে বলল, না। সত্যি না। ওর মনের সঙ্গে যে আমার মন মেলেনি, তা হলে রূপ টানবে কী করে? ও খানিকটা শিল্পী স্বভাবের, তাই প্রথম থেকেই খানিকটা পাগলাটে। আমি তো তা নই। তবে আমি জানি, মেয়েটা ভাল। খাঁটি। অনেক পোড় খেয়ে বিশুদ্ধ হয়েছে। স্বার্থ কাকে বলে জানেই না।
—বাসুদেবন নামে একটা লোক ওকে খুব বিরক্ত করে। একদিন মাঝরাত্তিরে এসে হামলা করেছিল, তুই তখন ছিলি?
—হামলা তো করেনি! রোহিলার চিৎকার শুনে অনেকে ছুটে এসেছিল, আমিও গিয়েছিলুম। রোহিলার ঘরের দরজা বন্ধ ছিল, জানলার কাছে দাঁড়িয়ে ছিল বাসুদেবন। আমাদের দেখেও পালায়নি। ওর বক্তব্য, রোহিলা ওর সঙ্গে কথা বলে না, সব সময় এড়িয়ে যায়, কিন্তু রোহিলার কাছে ওর কিছু একটা প্রশ্ন আছে। রোহিলা সারাদিন প্রায় বাড়িতেই থাকে না বলে বাসুদেবন অত রাত্রে এসেছিল। তবে লোকটা খুব রাগী। রোহিলার চ্যাঁচামেচির জন্য আমরা ছুটে এসেছি বলে ও রাগে দাঁত তো কিরমির করছিল।
হঠাৎ মনে পড়ে যাওয়ায় আমি বললুম, এই দ্যাখ দ্যাখ ডিমগুলো বেশি সেদ্ধ হয়ে গেল কি না। আমি থ্রি কোয়ার্টার বয়েল পছন্দ করি।
পোলট্রির ডিম খেয়ে খেয়ে বিরক্তি জন্মে গেছে, ভেতরটা সাদা, ফ্যাটফেটে, কোনও স্বাদই নেই। এখানে টাটকা দিশি মুর্গির ডিম। কুসুম একেবারে টুকটুকে লাল, অপূর্ব, অপূর্ব! শুধু একটু গোল মরিচের গুঁড়োর অভাব অনুভব করা গেল। এরা গোল মরিচের চাষ জানে না।
আমার হাতে বেশি সময় নেই, উঠে পড়তে হল তক্ষুনি।
হনহন করে হেঁটে এসে দেখি টিলাটার নীচেই অপেক্ষা করছে বন্দনাদি আর বসন্ত রাও। চোখে মুখে উদ্বিগ্ন ভাব। আমাকে দেখেই বন্দনাদি উঠে দাঁড়িয়ে বলল, কী রে, তোর এত দেরি হচ্ছে দেখে আমরা ভাবছিলুম ওর ওখানে গিয়ে হাজির হব কি না।
যাকে বলে একগাল হেসে আমি বললুম, দেখো, সম্পূর্ণ অক্ষত অবস্থায় ফিরে এসেছি। শুধু তাই নয়। এর মধ্যেই এমন প্রেম জমে গেল যে রোহিলা আমার সঙ্গে ইলোপ করতে রাজি হয়ে গেছে। আমরা তাজমহলের আঙিনায় ঘর বাঁধব।
বন্দনাদি বলল, ফক্কুড়ি করিস না। কী হল, সব খুলে বল?
–বিশেষ তো বলবার কিছু নেই। সত্যি ও আমার সঙ্গে যেতে রাজি হয়ে গেছে। চিকিৎসার কথাও বলেছি।
—এত সহজে রাজি হয়ে গেল? কথা বলল? স্বাভাবিক ছিল?
—একেবারে স্বাভাবিক। বড় বেশি স্বাভাবিক।
—সন্ধের পর আবার কী হয় কে জানে!
—সন্ধে পর্যন্ত অপেক্ষা করতে হবে না। আমরা এক্ষুনি বেরিয়ে পড়ব। তোমার বাড়ি থেকে ব্যাগটা নিয়েই–
—এক্ষুনি, মানে আজই চলে যাবি। যাঃ, তা হয় না। তুই এত কষ্ট করে এসেছিস, তোর থাকাই হল না। আর রোহিলা আমাদের এত প্রিয়, ওকে এমনি এমনি চলে যেতে দেওয়াটা ভাল দেখায়? তোদের দু’জনের জন্য আজ রাত্তিরে আমার বাড়িতে একটা মজলিশ বসাতে হবে। গান বাজনা হবে, আনন্দ হবে, রোহিলা জেনে যাক, সবাই তাকে কত ভালবাসে। আমি রোহিলাকে এখনই আমার বাড়িতে আনিয়ে নিচ্ছি।
—কিন্তু যদি আজই বাসুদেবনের সঙ্গে পুলিশ এসে পড়ে?
—এই দশদিনের মধ্যে এল না, আজই আসবে?
বসন্ত রাও বলল, আসুক না পুলিশ, তখন দেখা যাবে। এলে তো পাহাড়ের রাস্তা দিয়ে আসবে, ভাঙা রাস্তা। ব্রিজ উড়ে গেছে, গাড়ি চলে না। ও দিকে নজর রাখব। দূর থেকে পুলিশ দেখা গেলেই তুমি রোহিলাকে নিয়ে নদী পেরিয়ে চলে যাবে। তারপর পুলিশকে আমরা নাস্তানাবুদ খাওয়াব। আজ তোমাদের দু’জনের একটি বিনোদন-সন্ধ্যা প্রাপ্য।দুপুরবেলা খুব একচোট ঘুমিয়ে নিলুম। আগের রাত্তিরে ঘুম হয়নি, আজও কত রাত পর্যন্ত জাগতে হবে ঠিক নেই।
বন্দনাদি নিজে গিয়ে রোহিলাকে নিয়ে এসেছে। সে বারান্দায় বসে আছে দেয়ালে ঠেস দিয়ে পা ছড়িয়ে। চোখের দৃষ্টি উদাস। পাশে একটা ছোট্ট কাপড়ের পুঁটুলি। ওই ওর যথাসর্বস্ব।
ঘুম ভাঙার পর আমি যখন এসে বারান্দায় দাঁড়ালুম, ততক্ষণে সূর্য ডুবে গেছে। আজও টিলার ওপর দাঁড়িয়ে আমার সূর্যাস্ত দেখা হল না।
এখনও ভাল করে অন্ধকার নামেনি, তবু এর মধ্যে দিব্যি একটা চকচকে চাঁদ উঠেছে। একটুও ক্ষয়ে যায়নি। আজ বৃষ্টি না হলে বাঁচি। বৃষ্টি হলে সবাইকে ঘরে বসতে হবে। বাইরের খোলামেলাতেই আমার বেশি ভাল লাগে।
একটা বঁটি নিয়ে বন্দনাদি আলু ছাড়াচ্ছে। আমার দিকে মুখ তুলে বলল, আজ বেশ মজার খাওয়া হবে। যাদের আসতে বলেছি, তারা প্রত্যেকেই একটা কিছু রান্না করে আনবে। কে কী আনবে জানি না। পট লাক যাকে বলে। আমি শুধু লম্বা করে একটা আলুর দম বানিয়ে রাখব!
—ক’জনকে আসতে বলেছো?
—বেশি নয়, সাতজন। খুব বেশি লোক হলে আড্ডা জমে না। সুরথকে বোধহয় তুই চিনিস না, বছর খানেক আগে এসেছে, তাকে বলেছি মাদলটা আনতে। খুব ভাল বাজাতে পারে। সুরথ বাজাবে, আর রোহিলা নাচবে।
দু’জনেই তাকালুম রোহিলার দিকে। সে যেন কথাটা শুনতেই পেল না। তাকিয়ে আছে বাইরের দিকে।
সন্ধে গাঢ় হলে রোহিলা আবার বদলে যাবে?
—বন্দনাদি তোমার রান্নায় কিছু সাহায্য করতে হবে?
—না, তুই বরঞ্চ চা-টা বানিয়ে নে। আজ দুধ আছে।
রোহিলার দিকে ফিরে জিজ্ঞেস করলুম, রোহিলা, তুমি চা খাবে তো? রোহিলা কোনও উত্তর দিল না।
তবু আমি তিন কাপ চা-ই তৈরি করলুম। রোহিলার পাশে একটা কাপ রাখতে সে একবার পাশ ফিরে তাকাল আমার দিকে। সেই দৃষ্টিতে নিঃশব্দ কাতরতা রয়েছে মনে হল।
বন্দনাদি, আলু-টালুগুলো রান্না ঘরে রেখে এসে রোহিলার পাশে গিয়ে বসল। তারপর স্নেহময়ী বড় বোনের মতন সুমিষ্ট স্বরে বলল, কী, চা খাবে না? খেতে ইচ্ছে করছে না?
রোহিলা এবার বন্দনাদিকে জড়িয়ে ধরে বুকে মুখ লুকিয়ে কাঁপা কাঁপা গলায় বলল, বন্দনাদি, আবার আমার মাথা ব্যথা করছে। কী রকম যেন লাগছে। যদি আবার পাগলামি শুরু করি?
বন্দনাদি হাসতে হাসতে বলল, সত্যি কথা বলছি রোহিলা। খানিকটা পাগলামি তোমাকে বেশ মানিয়ে যায়! তুমি তো বরাবরই আধ-পাগল। কিন্তু জিনিসপত্র ভাঙাভাঙি শুরু করলে কেন? আমাদের সামান্য তো সম্বল, তাও যদি ভেঙে ফেলো।
—অনেক কিছু ভেঙে দিয়েছি, তাই না?
—ভাগ্যিস আয়নাটা ভাঙোনি! আজ আমি একটু সাজগোজ করব, চুল বাঁধব। তুমিও একটু সেজে নেবে না?
—না, বোলো না, অনেক কিছু ভেঙেছি? কেন যে আমার এত রাগ হয়। কেন তোমরা আমাকে সুলোচনা বলো?
—আমি কোনওদিন তোমাকে সুলোচনা বলিনি।
—আমি লোকের জিনিসপত্র ভেঙেছি, কেউ কেন আমার হাত চেপে ধরেনি?
–তোমার তখন যা মেজাজ, দেখলে ভয় লাগে।
—কেউ কেন আমাকে শাস্তি দেয়নি? আমাকে মারেনি?
—কারণ সবাই তোমাকে ভালবাসে।
আমার হঠাৎ অচিন্তনীয়র কথা মনে পড়ল। উনি তা হলে ঠিক বলেছিলেন। রোহিলার মনের মধ্যে শাস্তি পাবার, মার খাবার ইচ্ছে রয়ে গেছে! কেউ ওকে মারবে, ও তার প্রতীক্ষা করে।
সুন্দরী মেয়েদের গায়ে কেউ হাত তোলে না। রোহিলার যদি নাক ছোট, দাঁত উঁচু, কোঁচকানো চোখ হত, তা হলে এতদিনে নির্ঘাত কারুর কাছে চড় চাপড় খেত। জানা রইল, আমার সঙ্গে যাবার সময় যদি পাগলামি শুরু করে, তা হলে দু’ চার ঘা দিতে হবে।
মুখ তুলে রোহিলা বলল, আমার কপালের মাঝখানে ব্যথা করছে, যদি পাগলামি শুরু করি, তোমাদের পার্টি নষ্ট হয়ে যাবে।
বন্দনাদি বলল, আমাদের পার্টি নয়, তোমার জন্য। দুপুর থেকে এখানে ঠায় বসে আছ। একটুও তো ঘুমোওনি। একটু শুয়ে থাকো, ঘুমিয়ে নাও, দেখবে ভাল লাগবে। চলো, আমার সঙ্গে ঘরের মধ্যে চলো। অন্যদের আসতে এখনও অনেকটা দেরি আছে।
বাধ্য মেয়ের মতন রোহিলা বন্দনাদির সঙ্গে ঘরে চলে গেল।
আমি নীচে নেমে ফুলগাছগুলোর পাশে দাঁড়িয়ে রইলুম কিছুক্ষণ।
সামনের দিকের বনানীর সবুজ রেখা আস্তে আস্তে কালো হয়ে আসছে। মাথার ওপরে ফুটেছে ধ্রুবতারা। এখন যেটা সন্ধ্যাতারা, ভোরবেলা তো সেটাই শুকতারা হয়ে যাবে। আজ আকাশ এমনই পরিষ্কার যে মিল্কি ওয়ে পর্যন্ত দেখা যাচ্ছে। মিল্কি ওয়ে’র বাংলা ছায়াপথ, আমার ঠিক পছন্দ নয়। আকাশের এত তারার মধ্যে কোনও কোনওটি বহু বৎসর আগেই মৃত, কয়েক হাজার বছর আগেকার সেই তারার আলো এখন এসে পৌঁছোচ্ছে। যা নেই, তাও দেখা যায়!
এই জঙ্গলের ভেতর দিয়ে আছে শহরে যাবার রাস্তা। বেশ কষ্টসাধ্য। সেই জন্য কেউ আসে না। মাঝখানে নাকি দু-একজন ব্যবসায়ী বা ফেরিওয়ালা এসেছিল। সরকারি লোকদের চেয়ে ওদের অধ্যবসায় অনেক বেশি। এখানে এসে তারা খুব জব্দ হয়েছে। কেউ কিছু কেনেনি। কারুর কাছেই তো পয়সা নেই। কিনবে কী করে?
ওই রাস্তা দিয়েই পুলিশ আসছে? আমি চোখ ওপর করে রইলুম, এক বিন্দু আলোও দেখা যাচ্ছে না।
খানিক বাদে রান্নাঘরে গিয়ে বন্দনাদির পাশে বসলুম। উনুনে আলুর দম চাপানো হয়েছে।
বন্দনাদির পিঠে গালটা ঠেকিয়ে বললুম, মনটা খারাপ লাগছে। আর কোনওদিন আমার এখানে আসা হবে না!
বন্দনাদি চমকে গিয়ে বলল, কেন? রোহিলাকে নিয়ে তুই চিরকালের মতন হারিয়ে যাবি নাকি?
—তা নয়। আমার আসাটা এখানে অনেকে পছন্দ করে না। বিজন বলেছে আমাকে
—তুই এখানে না এসে পারবি নীলু? আমি তোকে মনে মনে ডাকব, তবু তুই সাড়া দিবি না?
—ছটফট করব, কিন্তু আসব কী করে? এখানকার লোক না চাইলেও জোর করে আসা যায়? কেউ আমাকে পছন্দ করছে না, এটা জানলে মনটা খারাপ হয়ে যায় না?
–কারা তোকে অপছন্দ করে?
—বিজন যে বলল, কয়েকজন আলোচনা করছিল, তারা চায় না এখানে বাইরের কোনও অতিথি আসুক।
—তা ক’জন? হয়তো দু-চারজন। আমার কাছে কেউ তো কিছু বলেনি! শোন নীলু, এক জায়গায় যদি পাঁচশো লোক থাকে, তারা সবাই সর্বক্ষণ সব ব্যাপারে এক মত হবে, তা হতে পারে না। পৃথিবীর কোথাও হয় না। এখানে দলাদলির প্রশ্ন নেই, তবু পুরনো স্বভাব যায় না, মাঝে মাঝে ছোট ছোট দল হয়। আবার ভেঙেও যায়। এখানে কেউ কেউ বড্ড গোঁড়া, বাইরের সঙ্গে কোনওরকম যোগাযোগ রাখতে চায় না। আমার মতে, অতটা বাড়াবাড়ি ঠিক নয়। তা ছাড়া, তুই তো আমাদেরই একজন!
—আমি তো এখানে থেকে যেতে পারিনি, বন্দনাদি?
–এ রকম আরও কেউ কেউ চলে যায় কিছুদিনের জন্য। আবার ফিরে আসে। তুই যে রোহিলাকে চিকিৎসার জন্য নিয়ে যাচ্ছিস, তা তো অনেকেই জানে না। যখন জানবে, তখন সবাই তোর ভক্ত হয়ে যাবে।
উনুনের কাছ থেকে সরে এসে, আমাকে জড়িয়ে ধরে বন্দনাদি বলল, আহা রে, কে কী বলেছে, অমনি নীলুবাবুর মন খারাপ হয়ে গেছে!
—আমি যখন এখানে আসি না, অনেক দূরে থাকি, তখনও দিকশূন্যপুরের স্বপ্ন দেখি।
—তুই যখন থাকিস না, অনেকদিন আসিস না, তখন বসন্ত রাও, রোহিলা, মুরাদ সাহেব, প্রভাসদা এ রকম আরও কতজন প্রায়ই জিজ্ঞেস করে, নীললোহিত কেন আসে না? নে, আলুর দমটা কেমন হল, একটুখানি চেখে দেখ!
একটু পরে বাইরে থেকে কে বন্দনা বন্দনা বলে দু’বার ডাকল।
উঠে গিয়ে দেখলুম জয়দীপ এসেছে। তার হাতে একটা শাল পাতার ঠোঙা, তা দিয়ে ঝোল গড়াচ্ছে। সে বলল, বন্দনা, এটা তাড়াতাড়ি রেখে দাও।
বন্দনাদি জিজ্ঞেস করল, কী এনেছ?
জয়দীপ বলল, আলুর দম।
বন্দনাদি বললেন, এই রে, আমিও তো আলুর দম বানিয়েছি। বেশি হয়ে যাবে।
জয়দীপ অপ্রসন্ন ভাবে বলল, আমি রান্নাটান্না ভাল পারি না।
বন্দনাদি বলল, তোমাকে তো কিছু আনতে হবে না বলেছিলুম। যাক গে, সবাই একটু বেশি করে আলুর দম খাবে। নাও, হাতটা ধুয়ে নাও!
বন্দনাদি একটা কেটলিতে করে জল এনে জয়দীপের হাতে ঢেলে দিতে দিতে বলল, এইখানেই একটা পরীক্ষা হয়ে যাক। জয়দীপ, আমাদের দিকশুনপুরে যদি নীললোহিত মাঝে মাঝে অতিথি হয়ে আসে, তাতে তোমার আপত্তি আছে?
জয়দীপ অবাক হয়ে বলল, আমাকে এ কথা জিজ্ঞেস করছ কেন? ওঃ হো, ওকে আমি জিজ্ঞেস করেছিলুম, তুমি আবার কেন এসেছো? আমি তো এই রকমই। আমার ভাষাজ্ঞান নেই। কী ভাবে কোনটা গুছিয়ে বলতে হয় জানি না। হয়তো আমি বলতে চেয়েছিলুম, তুমি আগের বছর কেন আসোনি? নীললোহিত তো অতিথি নয়। ও মাঝে মাঝে পালিয়ে যায়। ওকে জোর করে এখানে ধরে রাখা যায় না?
বন্দনাদি বলল, ‘ওকে ধরিলে তো ধরা দেবে না, ওকে দাও ছেড়ে, দাও ছেড়ে…।’ আচ্ছা অন্য কেউ যদি নীললোহিতের আসাতে আপত্তি করে?
–কে আপত্তি করেছে? কে? তার নাম বলো।
—আরে দাঁড়াও, দাঁড়াও, তুমি কি মারামারি করবে নাকি?
—বন্দনা, মাঝে মাঝে আমার খুব রাগ হয়। কিন্তু কোনওদিন আমি কারুর গায়ে হাত তুলতে পারি না। নীললোহিত আজ চলে যাচ্ছে, ও কি আর ফিরে আসবে না? যদি না আসে, আমি নিজে গিয়ে ওকে জোর করে ধরে আনব।
—দ্যাখ, দ্যাখ নীলু! জয়দীপের মুখ থেকে এ রকম কথা শোনা অতি আশ্চর্য ব্যাপার। বাইরের কথা কেউ বললে জয়দীপ কান চাপা দেয়। সেই জয়দীপ বাইরে থেকে ধরে আনবে বলছে।
আমি বেশ অভিভূত হয়ে গেলুম। আমার ধারণা ছিল, আমি বন্দনাদির ঘনিষ্ঠ বলে জয়দীপ আমাকে খানিকটা ঈর্ষা করে। তা নয়। এ ছেলেটা একেবারে অন্যরকম।
দ্রিদ্রিম দ্রিদ্রিম শব্দে মাদল বাজাতে বাজাতে একটি যুবক উঠে এল। মাথায় ঝাঁকড়া ঝাঁকড়া চুল। হলুদ গেঞ্জি ও খাঁকি ট্রাউজার্স পরা, ছিপছিপে চেহারা। মাদলটি গলায় ঝোলানো, হাতে একটা রুমাল দিয়ে বাঁধা বাটি। বোঝা গেল, এরই নাম সুরথ।
সে বলল, বন্দনাদি, খুব ভাল আলুর দম রেঁধে এনেছি। নিজে বলছি, দারুণ টেস্ট হয়েছে।
এবার আমাদের দু’জনের সঙ্গে জয়দীপও হেসে উঠল।
এ রকম হাসি শুনে একটু ভ্যাবাচ্যাকা খেয়ে গেল সুরথ। কিন্তু বুদ্ধিমান ছেলে, সঙ্গে সঙ্গে বুঝে নিয়ে বলল, জয়দীপও বুঝি আলুর দম এনেছে?
বন্দনাদি বলল, আমিও আলুর দম বানিয়েছি।
সুরথ বলল, আমার পেছন পেছন একটি মেয়ে আসছে। দেখা যাক, সে কী এনেছে?
একটু পরেই এল পিউ। একটা মেরুন রঙের শাড়ি পরা। এই মেয়েটির চেহারায় এমন একটা পাতলা পাতলা ভাব আছে, যেন শরীরের কোনও ওজন নেই। বাতাসে হাঁটে। কথা বলে থেমে থেমে, মনে হয় তোতলা, আসলে তোতলা নয়।
পিউ হাতে করে একটা বড় বাটি এনেছে, বড় বড় কচু পাতা দিয়ে ঢাকা।
বন্দনাদি জিজ্ঞেস করল, তুমি কী এনেছ পিউ?
পিউ বলল, অনেকটা আলুর দম করে এনেছি।
এবারে চারজনের হাসি একসঙ্গে।
সুরথ মাদলে একটা চাঁটি মেরে বলল, দা মোর দা মেরিয়র। পোটাটো গ্যালর। আলু আমার আলু ওগো আলু ভুবন ভরা, আলু নয়ন-ধোওয়া আমার, আলু হৃদয়-হরা!
পিউ ছলছলে চোখে বলল, আমি কিছু ভুল করেছি?
বন্দনাদি তার হাত ধরে টেনে এনে বলল, নারে কিছু ভুল হয়নি। তুইও হাসতে শুরু কর।
মাদুর নেই, শতরঞ্চি নেই, যার যেখানে খুশি বসে পড়া। পাথুরে দেশ, ধুলো কম। আমাদের ভয় দেখাবার জন্য কোথা থেকে একটা মেঘ এসে চাঁদটাকে ঢেকে দিল। বেশ পুরুষ্ট ধরনের মেঘ। ‘আজ জ্যোৎস্না রাতে সবাই গেছে বনে’, এই গানটা আমাদের গাইতে দেবে না।
বন্দনাদির বাড়িটা এত ভাল, একটা চমৎকার বাথরুমও আছে, কিন্তু একটা দারুণ অসুবিধে, জলের কোনও ব্যবস্থা নেই। সাহেবদের আমলে তাদের অনেক খিদমদগার থাকত, টিলার নীচের কুয়ো থেকে জল এনে দিত। এখন বন্দনাদিকে জল টেনে আনতে হয়। আজ অনেক লোক আসবে, বেশি জল লাগবে।
দুপুরে আমি যখন ঘুমিয়ে ছিলুম, সেই সময় জয়দীপ এসে অনেক বালতি জল তুলে বাথরুমের চৌবাচ্চা ভরে দিয়ে গেছে। তাকে অনুরোধ জানাতে হয়নি, নিজের থেকেই সে বন্দনাদির জন্য এই সব করে। অথচ বন্দনাদির সঙ্গে তার প্রেমের সম্পর্ক নয়। এ এক নতুন সম্পর্ক।
অনেকেই আগে কোনও না কোনও ঘা খেয়েছে, তাই প্রেম-ভালবাসা সম্পর্কে খুব স্পর্শকাতর। চট করে কারুকে হৃদয় দিতে চায় না। আর হৃদয় দেবার আগে শরীর স্পর্শ করার প্রশ্ন নেই।
যারা এসেছে, তারা কিন্তু কেউই জীবনযুদ্ধে পরাজিত সৈনিক নয়। যেমন বন্দনাদি। যেমন বসন্ত রাও। সাফল্যকে উপেক্ষা করে চলে এসেছে এখানে। আমি চিত্রশিল্পের বোদ্ধা নই, তবু যতটা দেখেছি টেখেছি, তাতে মনে হয়, বসন্ত রাও এ দেশের প্রথম শ্রেণীর শিল্পীদের অন্যতম হিসেবে গণ্য হতে পারত। সেই সাফল্য কেন তার কাছে তুচ্ছ মনে হল, তা সে বলে না।
যেমন জয়দীপ। তার চেহারা, আদব-কায়দা দেখলেই বোঝা যায়, সে বিত্তবান বড় ঘরের ছেলে। বেশ লেখাপড়াও জানে, মাঝে মাঝে শেক্সপীয়ার থেকে কোট করে। সার্থকতা তার পায়ে পায়ে ঘোরার কথা। জীবন তাকে কী এমন আঘাত দিয়েছে যাতে আগের জীবনের সঙ্গে সে সব সম্পর্ক ছিন্ন করতে চায়? সে কাহিনী সে কিছুতেই বলবে না।
পিউ মেয়েটিও একটি বিস্ময়। তাকে দেখলে মনে হয়, সে একলা একলা রাস্তা দিয়ে হাঁটতেই পারে না, কিছুই চেনে না। প্রায় ছিঁচকাদুনে মেয়ে, কেউ একটা ধাক্কা মারলে ও ভ্যাঁ করে কেঁদে ফেলবে। সেই পিউ একলা দিকশূন্যপুরের রাস্তা চিনে চিনে এল কী করে?
বন্দনাদি একদিন কথায় কথায় বলেছিল, পিউর বাবা মা একটা প্লেন দুর্ঘটনায় মারা গেছে। তাতে তাদের একমাত্র সন্তান পিউ প্রচুর সম্পত্তির উত্তরাধিকারী হয়েছিল। তখনও পিউ সাবালিকা নয়। তার এক মামা এক আরব শেখের কাছে পিউকে বিক্রি করে দেবার ব্যবস্থা করেছিল। শুনে প্রথমে আমি বিশ্বাস করিনি। কাগজে এ রকম খবর মাঝে মাঝে দেখি বটে, তবু বিশ্বাস হয় না। বন্দনাদি বলেছিল, নীলু, তোরা হয়তো কলকাতায় বসে টের পাস না। এখনও মেয়েদের নিয়ে যে কতরকম নোংরা ব্যাপার চলে, তোরা জানিস না। যে দালালটি আরব দেশে চালান দেবার ভার নিয়েছিল, সে প্রথমে নিজের কাছে দু’ রাত পিউকে আটকে রাখে, অনেক অত্যাচার করে। ওর কান্নাকাটি শুনে এক বুড়ির দয়া হয়, সে ভোরবেলা দরজা খুলে ওকে বার করে দেয়। পিউ কোনওক্রমে ওদের গ্রামের বাড়িতে ফিরে গিয়েছিল, ওর মামা-মামি অনেক লোকের সামনে ওর গায়ে থুতু দিয়ে তাড়িয়ে দিয়েছে। ও আরব শেখের সঙ্গে রাত কাটিয়েছে, ও নষ্ট হয়ে গেছে, ও বেশ্যা। সেই জন্য ও বাবার সম্পত্তিও পাবে না।
সেই জন্যই এই মেয়েটির বুকে জমে আছে এত কান্না।
ওর মামা আর মামির মুখ আমি কল্পনা করতে পারি না। যারা এত নিষ্ঠুর, হৃদয়হীন, কুচক্রী, তাদের মুখ কী রকম দেখতে হয়? পিউয়ের মতন এমন সরল, নিষ্পাপ, কোমল মেয়েকে কেউ কষ্ট দিতে পারে নিছক টাকাপয়সার লোভে? সেই টাকা-পয়সা একদিন বিষাক্ত সাপ হয়ে ওদের দংশন করবে না?
পিউয়ের সঙ্গে কথা বলতে বেশ মজা লাগে। মাঝে মাঝে ও অদ্ভুত প্রশ্ন করে। যেমন একটু আগে আমাকে জিজ্ঞেস করেছিল, আজ মেঘ এল কেন? উত্তরে আমি বলেছিলুম, আকাশে গিয়ে মেঘটাকে জিজ্ঞেস করে আসি?
পিউ এমন ভাবে তাকিয়েছিল আমার মুখের দিকে, যেন সেটা অসম্ভব কিছু নয়। আমি ইচ্ছে করলেই পারি।
পিউ মাঝে মাঝে একলা একলা মাথা দুলিয়ে দুলিয়ে আপন মনে কথা বলে। তারপর ঝরঝর করে এক পশলা কেঁদে নেয়। যে মেয়ের কৌমার্য হরণ করেছে এক নৃশংস দস্যু, তার মনের অবস্থা কে বুঝবে? সব কুমারী মেয়েই একজন প্রিন্স চার্মিং-এর স্বপ্ন দেখে। সেই প্রিন্স চার্মিং একজন কেরানি হতে পারে, একজন কলের মিস্তিরিও হতে পারে, কিন্তু তার বড় বড় নখ আর হিংস্র দাঁত থাকার কথা নয়! প্রথম পুরুষটিই যদি বর্বর হয়, সব স্বপ্ন তছনছ করে দেয়, তারপর সে মেয়ে কি আর ভালবাসার বিশ্বাসে ফিরতে পারে?
সুরথ মাদলটাকে কখনও কীর্তনের খোলের মতন, কখনও তবলার মতন বাজিয়ে চলেছে। এক লাইন দু’ লাইন করে গাইছেও নানা রকম গান। ছেলেটি বেশ আমুদে ধরনের। সেই হিসেবে সুরথ এখানে ব্যতিক্ৰম। তাকে মনে হয় স্বাভাবিক মানুষ, সকলের সঙ্গে সহজে মিলতে পারে, কোনও বড় ধরনের চিন্তা-ভাবনা নেই। একেবারে স্বাভাবিক হলে দিকশূন্যপুরে চলে আসবে কেন? হয়তো ওর এই স্বাভাবিকতার আড়ালে কোনও ক্ষত লুকিয়ে আছে।
বসন্ত রাও, মুরাদ সাহেব, সুন্দররাজন, জ্যোৎস্না, ইসমাইলরা এসে গেছে। মজার ব্যাপার এই যে, একজন ছাড়া আর সবাই নিয়ে এসেছে আলুর দম। শুধু একজন এনেছে কুমড়োর ছক্কা। তাই নিয়ে হাসাহাসি হয়েছে অনেক। ভাত-রুটি কিছু নেই। এতজনের জন্য ভাত রাঁধার মতন বড় হাঁড়ি-কুড়ি নেই বন্দনাদির। ঘরে আটাও নেই। তাই ঠিক হয়েছে আজ আলুর দম উৎসবই হবে, মুখ বদলের জন্য একটু আধটু কুমড়োর ছক্কা।
অনেকদিন পর আজ কমলা রঙের শাড়ি পরেছে বন্দনাদি, কপালে একটা টিপ। রোহিলাকে রীতিমতন সাজিয়ে গুছিয়ে, নববধূর মতন ধরে ধরে নিয়ে এল। রোহিলার মুখে চন্দনের ফোঁটা, মাথার চুলে ফুল গোঁজা। চোখে লজ্জা লজ্জা ভাব।
বসন্ত রাও বলে উঠল, বন্দনা। তুমি চন্দন পেলে কোথায়? এখানে কি চন্দনের গাছ আছে?
বন্দনাদি হেসে বলল, ঠকিয়েছি তো? চন্দন নয়, গেঁড়ি মাটি, নদীর ধারে পাওয়া যায়। আমি মাঝে মাঝে এই মাটির টিপ পরে আয়নায় মুখ দেখি। রোহিলাকে কী ভাল দেখাচ্ছে বলো! আজ রোহিলা নাচবে।
রোহিলা মাথা নেড়ে বলল, না, আমি নাচব না!
বন্দনাদি বল, ঠিক আছে। এখন না, পরে যদি ইচ্ছে হয়। এখন জ্যোৎস্না একটা গান শুরু করুক।
সুরথ মাদলে চাঁটি দিল, জ্যোৎস্নাকে দ্বিতীয়বার অনুরোধ জানাতে হল না, সে সঙ্গে সঙ্গে গান ধরে দিল। একটা হিন্দি ভজন।
বসন্ত রাও জিজ্ঞেস করল, রোহিলার মাথায় ওটা কী ফুল?
বন্দনাদি বলল, পারিজাত।
বসন্ত রাও বলল, পারিজাত তো স্বর্গের ফুল। পৃথিবীতেও পাওয়া যায় নাকি?
সুন্দররাজন বলল, দেশের নানান জায়গায় নানান রকম ফুল পারিজাত নামে চলে। কোনওটার সঙ্গে কোনওটার মিল নেই।
আমি বললুম, এ ফুলগুলোর রং সাদা। আসল পারিজাত লাল রঙের হওয়া উচিত।
বসন্ত রাও চোখ বড় বড় করে বলল, তুমি কী করে জানলে? স্বর্গে গিয়ে দেখে এসেছ বুঝি? আমাদের সরল লোক পেয়ে গুল ঝাড়ছো, নীললোহিত?
আমি বললুম, না। এখনও স্বর্গটা ঘুরে আসা হয়নি বটে। তবে এটা আমি নিজে বানাইনি। রবীন্দ্রনাথের কবিতায় আছে, ‘সুন্দর, তুমি এসেছিলে আজ প্রাতে/অরুণ-বরণ পারিজাত লয়ে হাতে…অরুণ-বরুণ! অবশ্য রবীন্দ্রনাথও গুল মেরে থাকতে পারেন। তিনি তো আর স্বর্গ ঘুরে এসে কবিতাটি লেখেননি!
সুন্দররাজন বলল, বন্দনা, তোমার কাছে ওই ফুল আর আছে। একটু হাতে নিয়ে দেখতুম।
বন্দনাদি ঘর থেকে আরও দুটো ফুল এনে বলল, নদীর ধারেই একটা গাছ আছে, তোমাদের দেখিয়ে দেব।
সুন্দররাজন ফুল দুটো হাতে নিয়ে ঘুরিয়ে ফিরিয়ে দেখতে লাগল। অনেকটা কাঠচাঁপা ফুলের মতন, বাইরের দিকটা সাদা, ভেতরে হলুদ আর গোলাপি আভা। মুগ্ধভাবে সুন্দররাজন বলল, বসন্ত রাও, ভেতরে রঙের কী অপূর্ব ব্যালান্স দেখেছো, আর ফুলটার গড়ন কী নিখুঁত, তুমি আমি চেষ্টা করলেও এ রকম একটা ফুল বানাতে পারব না। গাছে মাত্র একদিনের জন্য ফোটে। কে এর ডিজাইন করে?
বসন্ত রাও হাসতে হাসতে বলল, এই, এই নীললোহিতের সামনে ও রকম কথা বলো না। আগেরবার আমাকে ও বলেছিল, তোমাদের মধ্যপ্রদেশে যাকে ভগবান বলে, আমরা বাংলায় তাকেই বলি প্রকৃতি। আচ্ছা বলো তো, বাংলায় বুঝি ভগবান নেই?
বন্দনাদি বলল, এই তোমরা মন দিয়ে গান শুনছ না।
বসন্ত রাও বলল, ও সব ভজন টজন এখন জমবে না। ইসমাইলকে একটা গজল গাইতে বলো!
এরপর নানারকম গান বাজনা চলল। মাঝে মাঝে হাস্য-পরিহাস। সুরথ একাই অনেকটা জমিয়ে দিতে পারে। ও মাদলটা বাজাতে বাজাতে মাঝে মাঝে লাফ মারে। মাথা ঝাঁকিয়ে লম্বা চুল ঘোরায়।
সকলে রবীন্দ্রসঙ্গীত শুনতে চায় বলে আমাকেও একবার বন্দনাদির সঙ্গে গলা মেলাতে হল। কারুর অনুরোধ ছাড়াই বন্দনাদি নেচে দিল খানিকটা।
এত সব আনন্দ-ফুর্তি হচ্ছে, তবু ভেতরে ভেতরে যেন একটা উদ্বেগের স্রোত রয়ে গেছে। সেটা কি পুলিশের জন্য? জঙ্গলের কাছাকাছি যাদের বাড়ি, তারা বাইরের কোনও আগন্তুক দেখলে বাঁশি বা মাদল বাজিয়ে দেবে কথা আছে। পুলিশ ছাড়াও যেন আরও কিছু। সুরথ মাঝে মাঝে আমার দিকে অদ্ভুত ভাবে তাকাচ্ছে।
এক সময় সে বলল, বন্দনাদি, রোহিলা কি নীললোহিতের সঙ্গে যাবে? নীললোহিত বাইরের লোক, তার ওপর এ রকম একটা দায়িত্ব চাপিয়ে দেওয়াটা ঠিক নয়। ও দুদিনের জন্য বেড়াতে আসে, ওকে আমাদের খাতির যত্ন করা উচিত।
প্রসঙ্গটা বুঝতে না পেরে বন্দনাদি বলল, ওকে আবার আলাদা করে খাতির যত্ন করতে হবে কেন?
সুরথ বলল, কয়েকজনের সঙ্গে কথা হচ্ছিল, সকলেই বলছে, রোহিলার চিকিৎসার ভার আমাদেরই কারুর নেওয়া উচিত।
বন্দনাদি বলল, আগে তো এই কথাটা কেউ বলেনি!
সুরথ বলল, আমিই নিয়ে যেতে পারি। আমাকে একবার দিকশূন্যপুর ছেড়ে যেতেই হবে, একটা পিছু টান আছে, ম্যাড্রাসে অন্তত একটা মাস…তারপর ফিরে আসব, রোহিলা আমার সঙ্গে গেলে ওখানেই তার চিকিৎসার ব্যবস্থা হয়ে যাবে। ম্যাড্রাসে ভাল হাসপাতাল আছে।
বন্দনাদি বলল, কিন্তু রোহিলাকে বুঝিয়ে সুঝিয়ে নিয়ে যাওয়াটাই তো এক সমস্যা!
সুরথ বলল, নীললোহিতের যদি আপত্তি না থাকে, আমি চেষ্টা করে দেখব? আমাকে ও অপছন্দ করে না।
আমি সঙ্গে সঙ্গে বললুম, না, না, আপত্তি থাকবে কেন? তা হলে তো ভালই হয়!
সুরথ বলল, আমি ওকে ঠিক বুঝিয়ে নিতে পারব। ফিরেও আসবে আমার সঙ্গে।
আমি বললুম, সেই ভাল।
রোহিলা একটু দূরে দাঁড়িয়ে আছে, সে আমাদের কথা শুনতে পাচ্ছে না। তবু কি আন্দাজ করতে পারছে কিছু? তীক্ষ্ণ চোখে তাকিয়ে আছে এদিকে।
আমি সেখান থেকে সরে গেলুম।
একটু বাদে সুন্দররাজন আমাকে একটু আড়ালে ডেকে নিয়ে জিজ্ঞেস করল, তুমি রোহিলাকে নিয়ে কোথায় যাবে, কোথায় থাকবে, কিছু ঠিক করেছ?
আমি হেসে বললুম, প্রথমে আগ্রায় তাজমহলে যাবার কথা। ওর তাজমহলে শুয়ে থাকার খুব শখ। আর যদি কলকাতায় যাই, সেখানেও ভিক্টোরিয়া মেমোরিয়াল হল আছে, অঢেল জায়গা। থাকার কোনও অসুবিধে নেই। খাজুরাহো বা কোনারকের মন্দির চত্বরেও কয়েকটা রাত কাটিয়ে দিতে পারি।
সুন্দররাজন বলল, তাতে ওর চিকিৎসা হবে কী করে?
—মন ভাল হলেই মনের অসুখ সেরে যায়! আর চিকিৎসা লাগে না।
—আজকাল অনেক ওষুধ বেরিয়েছে। আমি নিজে কিছুদিন….আমার এক ঘনিষ্ঠ বন্ধুর নার্সিংহোম আছে ব্যাঙ্গালোরে। রোহিলা সেখানে ভর্তি হলে পয়সাকড়ি কিছু লাগবে না!
—খুব ভাল কথা। আপনি সুরথের সঙ্গে আলোচনা করে নিন। রোহিলা আমার সঙ্গে যাচ্ছে না শেষ পর্যন্ত। সুরথ ওর ভার নিয়েছে।
—সুরথ। সে এ জায়গা ছেড়ে যাবে?
—হ্যাঁ, তাই তো বলল। মোট কথা, আমি দায়িত্ব মুক্ত। আমি তো বাইরের লোক।
—সুরথ কি পারবে ওকে সামলাতে? ব্যাঙ্গালোরে আমার বন্ধুর নার্সিংহোমে আমি নিজে নিয়ে গেলে…আমার আর বাইরে যেতে একেবারেই ইচ্ছে করে না, তবু ওই মেয়েটির জন্য, ওকে যদি পরিপূর্ণ সুস্থ করে তোলা যায়… দেখি ভেবে।
–দেখুন। বেশি দেরি করবেন না।
তা হলে, সকলেই উদাসীন নয়। রোহিলা সম্পর্কে বেশ কয়েকজনের আগ্রহ আছে। রোহিলাকে নিয়ে এই স্বর্গ ছেড়ে বাইরে যেতেও রাজি।
সুরথ রোহিলার কাছে গিয়ে একটা হাত চেপে ধরে বলল, এই, তোমাকে আজ এমন চুপচাপ থাকলে চলবে না। সবাইকেই আজ কিছু না কিছু করতে হবে, গান, নাচ, আবৃত্তি, কিংবা একটা মজার গল্প।
জ্যোৎস্না বলল, রোহিলা একদিন দারুণ নাচ দেখিয়েছিল।
সুরথ রোহিলাকে উঠোনের মাঝখানে এনে দাঁড় করালো।
রোহিলা বসন্ত রাও-দের দিকে আঙুল দেখিয়ে বলল, ওরা যে চুপ করে বসে আছে, ওরা কিছু করবে না?
বসন্ত রাও বলল, আমি ছবি আঁকি, নাচ-গান তো জানি না। ঠিক আছে, পরে একটা কবিতা শোনাব।
রোহিলা বলল, আর পিউ? পিউ কি শুধু আমাদের কান্না দেখাবে?
পিউ বলল, আমি একটা গান গাইব। একদম শেষে। সেটা এখন শুনলে ভাল লাগবে না। বন্দনাদি বলল, রোহিলা, তোমাকে সেই গানটা শিখিয়েছিলুম, সেটার সঙ্গে নাচো। আমিও গাইছি :
সোহাগ চাঁদ বদনী ধনি নাচো তো দেখি
নাচো তো দেখি বালা নাচো তো দেখি
নাচেন ভাল সুন্দরী, বাঁধেন ভাল চুল
হেলিয়া দুলিয়া পড়ে নাগ কেশরের ফুল…
সুরথ লাফিয়ে লাফিয়ে মাদলের তাল তুলল। একটু একটু করে নাচতে লাগল রোহিলা, ক্রমে তার লয় বাড়ল, গান শেষ হয়ে গেল, তবু সে নাচছে, দারুন জোরে, যেন সে একটা ঝড় তুলে দিচ্ছে, শাড়িটা উদ্দাম ঝর্না হয়ে গেছে, লকলক করছে মাথার চুল, যেন তার বাহ্যজ্ঞান নেই।
নাচতে নাচতে এক লাফে সে বারান্দায় উঠে এসে বসন্ত রাওয়ের সামনে গিয়ে হিংস্র গলায় বলল, আমি সুলোচনা? আমি সুলোচনা? না, আমি রোহিলা, রোহিলা, রোহিলা!
বসন্ত রাও কাঁচুমাচু হয়ে গিয়ে বলল, না, না, তোমাকে আমি সুলোচনা বলিনি! তুমি আমাদের রোহিলা!
রোহিলা বলল, হ্যাঁ, তুমি বলেছো। তোমরা সবাই বলেছো!
রোহিলা এমন ভাবে ঝুঁকল, যেন সে বসন্ত রাওয়ের চুলের মুঠি ধরে টান দেবে। আমি দৌড়ে গিয়ে রোহিলার হাত চেপে ধরলুম।
রোহিলা ছটফটিয়ে বলল, ছাড়ো, আমাকে ছাড়ো।
আমি তাকে জোরে ঝাঁকুনি দিয়ে বললুম, না ছাড়ব না। কী হচ্ছে পাগলামি!
আর একটু হলেই একটা চড় মেরে বসতুম। বন্দনাদি রোহিলাকে টানতে টানতে সরিয়ে নিয়ে গেল।
সবাই এক মিনিটের জন্য চুপ।
বসন্ত রাও একটা দীর্ঘশ্বাস ফেলে বলল, ক্রমশ দেখছি বেড়ে যাচ্ছে। সবই আমার দোষ।
জয়দীপ বলল, আমরা সুলোচনা নামে কারুকে চিনি না। আমরা রোহিলাকে চিনি। তবু সুলোচনার নাম এখানে ওঠে কেন?
বসন্ত রাও বলল, আমি একবার মাত্র বলে ফেলেছি। তার জন্য তোমরা আমাকে কী শাস্তি দেবে দাও!
মুরাদ সাহেব বললেন, না, বসন্ত রাও তুমি এমন কিছু দোষ করোনি। তোমার মনে এসেছে, বলে ফেলেছ। মানুষ কী হিসেব করে সব সময় কথা বলতে পারে? ওই বাসুদেবনই সুলোচনা নামটা অনেকের মনে গেঁথে দিয়েছে।
বন্দনাদি ফিরে এসে বলল, ওকে শুইয়ে দিয়েছি। একটু বাদেই ঠিক হয়ে যাবে। কই, আরও গান টান হোক!
কিন্তু এর পরে কি আর আসর জমে? একটা দুটো গান-কবিতা হল বটে। আমি পিউকে বললুম, এবার তোমার গানটা শোনাও!
পিউ গলা খুলতেই চমকে উঠলুম। বেশ সুরেলা, মিষ্টি গলা। মনে হয় গান শেখেনি, সহজাত কণ্ঠস্বরটাই এমন। এ রকম গানও কখনও শুনিনি। কোনও কথা নেই, অথচ কালোয়াতি গানও নয়, শুধু এক টানা আ-আ করে টেনে যাওয়া সুর, অসম্ভব করুণ। যেন সুদীর্ঘ এক বিলাপধ্বনি।গ্রীষ্মের রাত, যার যেখানে খুশি শুয়ে পড়তে পারে। অতিথিদেরও বাড়ি ফেরার কোনও গরজ নেই, কারণ কেউ অপেক্ষা করে থাকবে না।
কখন ঘুমিয়ে পড়েছিলুম খেয়ালও করিনি। পিউয়ের গানটাই আমাকে ঘুম পাড়িয়ে দিয়েছিল। তার পরেও আরও কিছুক্ষণ আড্ডা জমেছিল কিনা জানি না।
কে যেন হাত বুলিয়ে দিচ্ছে আমার মাথায়। ঘুমের মধ্যে মনে পড়ে না কোথায় শুয়ে আছি। কলকাতায় আমার নিজের বিছানায়? না, তোষক টোষক তো নেই। কোনও সমুদ্রের তীরে? না, না এটা দিকশূন্যপুর, টিলার ওপর বন্দনার বাড়ি। বন্দনাদি আমায় আদর করছে?
চোখ মেলে একটা নারী মুখই দেখলুম, বন্দনাদি নয়। রোহিলা! একবার বুকটা কেঁপে উঠল। ওর আবার আবার পাগলামি জেগেছে নাকি?
আকাশে এত আলো কেন? মাঝরাতে মেঘ সরে গিয়ে জ্যোৎস্না ফুটেছে। রোহিলার মুখ স্পষ্ট দেখতে পাচ্ছি, বসে আছে আমার শিয়রের কাছে, মুখের চন্দনের ফোঁটাগুলি মাখামাখি হয়ে গেছে। চুল থেকে খসে গেছে সেই পারিজাত ফুল।
রোহিলা ফিসফিস করে বলল, নীললোহিত, নীললোহিত, ওঠো? যাবে না?
আধো ঘুমের মধ্যে বললুম, কোথায় যাব?
রোহিলা বলল, বাঃ, আমাদের এখান থেকে চলে যাবার কথা নয়? দেরি হয়ে যাচ্ছে!
এবার আমি উঠে বসে চোখ মুছলুম।
লম্বা বারান্দাটার এক পাশে শুয়ে আছে জয়দীপ। তার থেকে কিছুটা দূরে সুরথ আর ইসমাইল। বসন্ত রাও ও আরও কয়েকজন বোধ হয় ফিরে গেছে। মেয়েরা কেউ বাইরে নেই।
রোহিলা বলল, চলো, চলো।
আমি বললুম, কিন্তু ব্যাপারটা যে বদলে গেছে। সুরথ আর সুন্দররাজন তোমাকে নিয়ে যাবে বলেছে।
গাঢ় চোখে তাকিয়ে রোহিলা বলল, ছিঃ! তুমি আমাকে ওদের হাতে তুলে দিতে চাও?
—ওরা যে নিজের থেকেই বলল?
—তুমি না শপথ করেছিলে, আমাকে ছেড়ে যাবে না?
—রোহিলা, ওরা বলছে, আমি বাইরের লোক।
—আমার যে আর ভেতর-বাইরে বলে কিছু নেই। তুমি আমাকে তাজমহলে নিয়ে যাবে না? তা হলে আমাকে একা যেতে হবে?
—না, একা যাবে না।
রোহিলা আমার হাত ধরে টেনে বলল, ওঠো, ওঠো, শিগগির ওঠো। এরপর খুব দেরি হয়ে যাবে।
জয়দীপ জোরে জোরে কিছু বলে উঠল, আমরা দু’জনেই চমকে তাকালুম। না, ও জাগেনি, ঘুমের ঘোরেই কথা বলে। …আমাকে সরবত খেতে দিয়েছিলে, তার মধ্যে বিষ ছিল, ব্যাঙ্কের ভল্টে বিষ ছিল, একটা নীল রঙের সাপ, না, না। আমি রানিকুঠি যাইনি…
রাত্তিরবেলা জয়দীপের পাশে বসে কেউ নোট করে নিলে ওর পূর্ব জীবন বৃত্তান্ত জেনে যেতে পারে।
বন্দনাদিকে কি বলে যাওয়া উচিত? যদি অন্য কেউ জেগে ওঠে? যাক, বন্দনাদি ঠিক বুঝে নেবে। রোহিলার ব্যাকুলতা দেখে আর সময় নষ্ট করা যায় না।
জ্যোৎস্না তো নয়, ভোর হয়ে এসেছে। সূর্য ওঠার আগেকার নীল, নরম আলো। জঙ্গলের দিকটায় কুয়াশার মতন সরে সরে যাচ্ছে অন্ধকার। এর মধ্যেই দূরে কোথাও একটা চোখ গেল পাখি ডাকাডাকি শুরু করেছে।
টিলা থেকে আমরা হাতে হাত ধরে হুড়মুড় করে নেমে পড়লুম। রাস্তায় এসে প্রায় ছুটতে শুরু করল রোহিলা। আমি বললুম, দাঁড়াও, দাঁড়াও, এত ব্যস্ত হচ্ছ কেন?
রোহিলা একবার পেছন দিকটা দেখে নিয়ে বলল, যদি পুলিশ এসে পড়ে? ওরা ভোরবেলাতেই আসে, আমি জানি। তার আগেই আমাদের নদী পার হতে হবে!
রাস্তায় কৃষ্ণচূড়া ফুল ঝরে পড়েছে অনেক। নির্মল বাতাসেরও যেন একটা নিজস্ব গন্ধ আছে।
রোহিলা, বন্দনাদি এরা কেউ এখানে জুতো পরে না। আমি ঝোলা ব্যাগটা এনেছি শুধু, চটি পরতে ভুলে গেছি। ঝরা ফুল মাড়িয়ে মাড়িয়ে যেতে অসুবিধে হচ্ছে না।
হঠাৎ থমকে গিয়ে রোহিলা বলল, যদি পুলিশ এসে পড়ে, তুমি কী করবে? তুমি আমাকে পুলিশের হাতে তুলে দেবে?
—সে রকম সম্ভাবনা নেই। এত ভয় পাচ্ছ কেন?
—হঠাৎ খুব ভয় পেয়েই তো আমার ঘুম ভেঙে গেল। মনে হল, এক্ষুনি এসে ওরা আমায় ধরে নিয়ে যাবে। বলো না, যদি আসে, তুমি কী করবে? তুমি কথা দিয়েছো, আমাকে ছেড়ে যাবে না।
—ছেড়ে যাব কেন? পুলিশ এলে বলব, আমাকেও নিয়ে চলো। জেলের ভেতরটা কেমন হয় একবার দেখে আসব। দু’দিন পরেই তো আমাদের ছেড়ে দেবে!
—ছেড়ে দেবে? কেন?
—তুমিও কোনও অন্যায় করোনি, আমিও কোনও অন্যায় করিনি। সেটা ওরা বুঝতে পেরে যাবে!
–কাল রাত্তিরে আমি কি অন্যায় করেছি? বসন্ত রাওকে দেখলেই আমার রাগ হয়ে যায়।
—হ্যাঁ, তুমি অন্যায় করেছ। বসন্ত রাও ভালো মানুষ। সে কতবার ক্ষমা চেয়েছে!
—আমি অন্যায় করেছি। তার জন্য কেউ আমায় শাস্তি দিল না কেন?
–আর একটু হলে আমিই তোমাকে শাস্তি দিতুম!
—তুমি শাস্তি দিতে? তুমি কি আমাকে মারতে?
—আবার যদি ও রকম পাগলামি করো, তা হলে একটু মারব নিশ্চয়ই।
–ওমা, তাহলে তোমার সঙ্গে আমি যাব কেন? আমাকে কেউ কখনও মারেনি। আমার মা…থাক বলব না। তুমি আমাকে সত্যিই মারবে?
—প্রথমেই মারব না। আগে সাবধান করে দেব। বলব, এই, রোহিলা, আবার পাগলামি করছ? শান্ত হও! শান্ত হও! যদি তুমি শান্ত হয়ে যাও, ব্যস, তাহলে আর শাস্তি দেবার প্রশ্নই উঠবে না।
—তুমি বিশ্বাস করো, আমি ওই সুলোচনা নই, ও রকম বিচ্ছিরি, বিদঘুটে নাম আমার হতেই পারে না। আমি রোহিলা। তুমি বিশ্বাস করো, সত্যি করে বলো?
একশো ভাগ সত্যি বিশ্বাস করি। কারণ, আমি সুলোচনা নামের কারুকে চিনি না। আমি রোহিলাকে চিনি, রোহিলাখণ্ডে যার জন্ম, যার বয়েস এখন ছ’ বছর!
রোহিলা আমার হাত চেপে ধরে বলল, এই চুপ চুপ। ওই পাথরটার আড়ালে।
রোহিলা আমাকে সবুজ শ্যাওলায় ঢাকা একটা বড় পাথরের আড়ালে নিয়ে এল। পাশের মাঠ দিয়ে একজন লোক হেঁটে যাচ্ছে, বেশ বয়স্ক মানুষ, পেছন দিক থেকে মুখটা দেখা যাচ্ছে না।
এত ভোরে আর কেউ জাগেনি। কিন্তু বৃদ্ধরা বেশিক্ষণ ঘুমোতে পারে না। অনেকের মর্নিং ওয়াকের বাতিক থাকে। বাতের ব্যাধি কমাবার জন্য ও অনেককে হাঁটাহাঁটি করতে হয়।
বৃদ্ধটি হাঁটতে হাঁটতে মাটি থেকে কী যেন কুড়োচ্ছেন।
তিনি বেশ খানিকটা দূরে যাবার পর আমি বললুম, লুকিয়ে পড়ার কী দরকার ছিল? কেউ দেখলে ক্ষতি কী? এখানে তো কেউ কারুকে বাধা দেয় না কোনও ব্যাপারে?
রোহিলা বলল, সে জন্য নয়। আমরা বেশ লুকিয়ে লুকিয়ে পালিয়ে যাচ্ছি, এটা ভাবতে ভাল লাগে না?
—এই গাছগুলো আমাদের দেখছে। শালিক পাখিরা দেখছে। ওরা ঠিক বুঝতে পেরে গেছে, তুমি চলে যাচ্ছ।
—আমি যে আবার ফিরে আসব, সেটা কি ওরা বুঝতে পারছে?
—ডাক্তার দেখাবার পর যদি তোমার মন বদলে যায়? তোমার আর ফিরতে ইচ্ছে না করে?
—তুমি কী বলছ, নীললোহিত? সেরকম হতে পারে নাকি? না, না, না, আমি কিছুতেই বাইরে থাকব না। এর চেয়ে ভাল জায়গা আর কোথাও নেই। এখানে নিঃশ্বাস ফেলতে কী আরাম হয়। ওই একটা লোক ছাড়া আমাকে এ পর্যন্ত আর কেউ বিরক্ত করেনি। আমার আর কোথাও ঘর নেই।
—আমি সেজন্য বলছি না। এখানে যারা থাকে, তারা সবাই তো একটু একটু পাগল। রোগী পাগল নয়, স্বর্গীয় পাগল বলা যেতে পারে। প্রথম থেকেই তুমি যেমন ছিলে। খুবই মজার পাগলামি। ডাক্তারের চিকিৎসা যদি সেসব দূর করে দেয়, একবার অতি সাধারণ সুস্থ মানুষের মতন হয়ে ওঠো, তাহলে যদি তোমার এখানে ফেরার ইচ্ছাটা চলে যায়? তখন হয়তো আবার টাকা পয়সার চিন্তা, প্রেম, বিয়ে, ঘর-সংসার করার বাসনা ফিরে আসে?
—তুমি আমাকে ভয় দেখাচ্ছ? তা হলে আমি যাব না। আমি সারাজীবন এরকম পাগলই থাকতে চাই। আমি পাগল হয়েছি, তোমার তাতে কী? কেন তোমার সঙ্গে যাব?
—আমি বুঝি তোমায় জোর করে ধরে নিয়ে যাচ্ছি?
—তুমিই তো বললে, এখানে যদি পুলিশ আসে, তখন আমার এখানে থাকা উচিত নয়। দিকশূন্যপুরে যাতে কোনও গোলমাল না হয়, সেইজন্যই আমি যেতে রাজি হয়েছি। তোমার সঙ্গে যাচ্ছি।
—এটা বুঝি আমার ওপরে দয়া?
—ওঃ হো, তোমার রাগ হয়েছে? হ্যাঁ, আমি তোমার সঙ্গে যাবই তো। বেশ করব। তুমি আমাকে নিয়ে যেতে বাধ্য। কারণ, তুমি আমার বন্ধু।
—তুমি সুরথ কিংবা সুন্দররাজনের সঙ্গেও যেতে পারতে। আমি তোমাকে এখান থেকে জোর করে ধরে নিয়ে পালাচ্ছি না। তুমি আমার সঙ্গে পালাচ্ছ। তুমি আমাকে ডেকে তুলেছ।
—আমাকে বকুনি দিয়ো না, প্লিজ। জানো তো আমার মাথার ঠিক নেই! আমরা দু’জনেই এক সঙ্গে পালাচ্ছি, সেটাই ভাল না?
রোহিলার মাথাটা চেপে ধরে বললুম, এই তো দিব্যি মাথা ঠিক আছে। প্রথম থেকেই যাব না যাব না বলবে না!
রোহিলা বলল, বুঝতে পারছি, মাঝে মাঝে আমাদের একটু একটু ঝগড়া হবে। প্রেম প্রেম ন্যাকামির চেয়ে ঝগড়া ভাল। তবে বেশি নয়।
–প্রেম ব্যাপারটাকেই তোমার ন্যাকামি মনে হয়?
—নীললোহিত, খাঁটি প্রেম কাকে বলে তা যে আমি জানি না। কখনও বুঝলামও না। শাড়ি পরার বয়েসের আগে থেকেই লোকেরা আমাকে বড় কষ্ট দিয়েছে। আমাকে নিয়ে ছিনিমিনি খেলেছে। আমি যেন একটা হরিণ, আর পুরুষরা সব বাঘ। আমি শুধু তাদের খাদ্য। যখন ফিল্মে অভিনয় করতুম, তখন একজন প্রোডিউসার ছিল, খুব বুড়ো। একটাও দাঁত নেই, মাংস খাবার ক্ষমতা নেই, তবু সে আমাকে পুষতে চেয়েছিল। বলেছিল, আমার সারা গা গয়নায় মুড়ে দেবে! সেই থেকে আমি ঘেন্নায় একটাও গয়না পরিনি।
—সত্যি তোমার খুব দুর্ভাগ্য। প্রেমহীন একটা জীবন মানে তো পুরোটাই ব্যর্থ জীবন। অবশ্য, তুমি এখনও বাচ্চা মেয়ে, মনটাকে খোলা রাখো, একদিন কোনও কোনও মানুষ হয়তো তোমাকে সত্যিকারের ভালবাসবে।
—তুমি আর গুরু ঠাকুরের মতন উপদেশ দিয়ো না তো! আমি বাচ্চা মেয়ে, আর তুমি খুব পাকা!
কথায় কথায় আমরা পৌছে গেলুম নদীর ধারে। পুব দিগন্তে উঁকি মারছে টুকটুকে লাল সূর্য। অনেক পাখিরা জেগে উঠেছে এর মধ্যে, ডানা মেলে উড়ে আসছে এক ঝাঁক বক।
আগের দিন যে গাছটার তলায় দেখেছিলুম, ঠিক সেখানেই বসে আছেন অচিন্তনীয়। হাওয়ায় উড়ছে তাঁর সাদা দাড়ি। জোরে জোরে শ্লোক পড়ছে। ওং জবাকুসুম সঙ্কাশং কাশ্যপেয়ং মহাদ্যুতিম …
চোখ বুজে ছিলেন, কী করে টের পেলেন জানি না, চোখ খুলে তাকালেন আমাদের দিকে।
লুকোবার চেষ্টা করে লাভ নেই, ইনি আমাদের পলায়নের প্রথম সাক্ষী। বললুম, সুপ্রভাত অচিন্তনীয় দাদা। আমরা চলে যাচ্ছি।
উনি দু’দিকে মাথা নাড়তে নাড়তে বললেন, পারবে না। যেতে পারবে না।
আমার মজা লাগল। উনি এখনও সেই একই কথা বলছেন কোন যুক্তিতে?
বললুম, এই তো দেখুন না, আপনার সামনে দিয়েই যাচ্ছি, এক্ষুনি নদী পেরুব!
অচিন্তনীয় এক গাল হেসে বললেন, ওরে বাবা, নদী পেরুলেই কি সব কিছু পার হওয়া যায়? জীবনটা হচ্ছে এক অকূল পারাবার!
বললুম, জীবনের কথা জানি না। আপাতত দিকশূন্যপুর ছেড়ে যাচ্ছি। মাস দেড়েকের মধ্যে রোহিলা ফিরে আসবে আশা করি।
অচিন্তনীয় তবু নঞর্থক মাথা দোলাতে লাগলেন।
বড় পাথরটার আড়ালে গিয়ে রোহিলা বলল, ওঁকে দেখলে আমার গাটা কেমন যেন ছমছম করে।
—আমার কিন্তু মানুষটাকে বেশ ভাল লেগেছে। একেবারেই সাধারণ মানুষের মতন নয়। এককালে ম্যাজিশিয়ান ছিলেন, সংস্কৃত শ্লোক টোক জানেন, উনি ইচ্ছে করলেই বড় কোনও শহরে নাম করা গুরু হতে পারতেন। হাত ঘুরিয়ে হাওয়া থেকে একটা ফুল কিংবা সন্দেশ কিংবা মাদুলি বার করতেন। ভক্তরা মোহিত হয়ে যেত। হাজার হাজার শিষ্য জুটে যেত। সেই লোভ দমন করা সোজা কথা নয়!
—হ্যাঁ, আমি এরকম শহুরে সাধু দেখেছি। ওরা বুঝি সবাই ম্যাজিক জানে?
–খানিকটা তো শিখে নিতেই হয়। ম্যাজিক ছাড়া হাওয়া থেকে ফুলটুল বার করা কোনও ক্রমেই সম্ভব নয়।
—আমাকে একজন সাধু ওই রকমভাবে একটা সোনার আংটি দিয়েছিল।
–কত প্রণামী দিয়েছিলে?
—হ্যাঁ, কত যেন দিয়েছিলুম, ঠিক মনে নেই।
—বেশি টাকা প্রণামী দিলে সোনার আংটি, আর কম দিলে ফুল কিংবা হর্তুকি! ম্যাজিশিয়ানদের কাছে এটা জল-ভাত!
কথা বলতে বলতে পাথরের গায়ে সেই ভাঙা মুর্তিটার দিকে চোখ পড়ে গেল। একটি পুরুষেরই মূর্তি গড়ে উঠছিল, কোমর বন্ধের কাছে তলোয়ারটা অবিকৃত রয়েছে।
—এটা কার মূর্তি গড়ছিলে রোহিলা?
—আকাশের কালপুরুষের।
—নদীর ধারে এরকম একটা ভাস্কর্য কী সুন্দর মানাত। কেন নষ্ট করে দিলে? কত দিন সময় লেগেছে, কত নষ্ট করেছো, তবু ভেঙেচুরে দিলে?
—যখন আমার কপালের মাঝখানে ব্যথা করে, তখন যে সব কিছু ভাঙতে ইচ্ছে করে। এমনকী নিজেকেও! ছবিগুলো সব কুচিকুচি করে ফেলেছি।
—এই ছবি আঁকা দিয়েই তো তোমার নতুন জন্মের শুরু। ফিরে এসে আবার আঁকবে। এখানে আবার কালপুরুষের মূর্তি গড়তে হবে।
—উপদেশ দিয়ো না। আমার যদি ইচ্ছে হয়…এই, এই নীললোহিত, আমার যে জলে নামতে ভয় করে খুব। নদী কী করে পার হব, যদি ডুব-জল থাকে?
—শোনো রোহিলা, শুধু এই নদী নয়, এখনও অনেকটা পথ যেতে হবে, মাঝে মাঝে নানান অসুবিধে হবে, ছোটখাটো বিপদও হতে পারে, তখন আমার ওপরেই ভরসা রাখা ছাড়া তোমার গতি নেই। তুমি তো বাইরের পৃথিবী সম্পর্কে কিছুই জানো না!
—কীরকম বিপদ হতে পারে?
—সে যখন আসবে তখন বোঝা যাবে। আর একটা কথা, জলে নামবার সময় শক্ত করে আমার হাত ধরে থাকবে। ছটফট করবে না। যদি ডুব-জল থাকেও, আমি তোমায় ভাসিয়ে নিয়ে যাব। যদি আঁকুপাঁকু করো, ভয় পেয়ে আমায় জড়িয়ে ধরো, তাহলে মহা বিপদ, তখন কিন্তু আমি তোমায় খুব মারব, জোরে জোরে মারব। জলের মধ্যে সাঁতার না-জানা যুবতী মেয়ের আলিঙ্গনও মৃত্যু ফাঁদ হতে পারে। জড়িয়ে ধরবে না খবর্দার, হালকাভাবে ভেসে থাকবে!
থমকে দাঁড়িয়ে পড়ল রোহিলা। গাঢ় চোখে চেয়ে বলল, নীললোহিত, তুমি আমাকে এমন ধমকে ধমকে বলছ কেন? একটু ভাল করে বলো, একটু মিষ্টি করে বলো। আমাকে নিয়ে যেতে হচ্ছে বলে কি তোমার রাগ হচ্ছে?
ছ’বছরের বালিকার মতন এবার বুঝি সে ঝরঝর করে কেঁদেই ফেলবে। সত্যি আমার গলার স্বর বেশি রূঢ় হয়ে গেছে।
ওর পিঠে হাত রেখে বললুম, না, না, রাগ হবে কেন? আমরা তো অ্যাডভেঞ্চার করতে যাচ্ছি। সাঁতার না জানলে এটাই নিয়ম। তুমি ভয় পেয়ে আমাকে আঁকড়ে ধরলে দু’জনেই মরব।
রোহিলা আস্তে আস্তে বলল, না, আমরা কেউ মরব না। জীবন কত সুন্দর।
রোহিলা না থাকলে আমি পা-জামা, পাঞ্জাবি খুলে উলঙ্গ হয়েই সাঁতরে যেতে পারতুম। এখন সব ভেজাতেই হবে। রোহিলার পুঁটুলি ও আমার ঝোলা ব্যাগটা এক হাতে মাথার ওপর তুলে, আর এক হাতে রোহিলাকে ধরে পা দিলুম জলে।
দু’একদিন আগে বৃষ্টি হয়েছে বলে চন্দ্রহার নদীতে কিছুটা জল বেড়েছে। মৃদু স্রোত আছে। ভেতরে বড় বড় পাথর, হোঁচট খাবার খুব সম্ভাবনা। রোহিলা মুখটা এমন করে আছে, যেন জল নয়, ও হাঁটছে আগুনের ওপর দিয়ে।
—তুমি তিন বছর ধরে আছ, তোমাকে কেউ সাঁতার শিখিয়ে দেয়নি? বন্দনাদিকে বললেই পারতে।
—তোমার মনে আছে, এখানে স্নান করতে এসেই সেই লোকটা প্রথমে আমাকে সুলোচনা বলে ডেকেছিল? তারপর থেকে আর একবারও আমার এই নদীতে নামতে ইচ্ছে করেনি!
—সেই লোকটি দোষ করে থাকতে পারে, কিন্তু নদী তো কোনও দোষ করেনি!
—তবু, আজ এতদিন পর তোমার সঙ্গে আবার নদীতে নেমেছি, সেটাই আমার ভাল লাগছে।
জল বাড়ছে ক্রমশ, কোমর ছাড়িয়ে গেল। আমার দুটো হাতই জোড়া, যদি ডুব জল হয়, সাঁতার কাটব কী করে? রোহিলা দুহাতে আমার হাত চেপে ধরে আছে। যেখানে আমার বুক জল, সেখানে ওর গলা পর্যন্ত ডুবে গেল। ফিস ফিস করে বলল, ভয় করছে, আমার ভয় করছে। তবু আমি তোমাকে জড়িয়ে ধরব না। সেরকম হলে, তুমি আমাকে ঠেলে দিয়ো আমি স্রোতে ভেসে যাব!
আমি বললুম, ভয় নেই, ভয় নেই। একটা গান আছে শোনো : আমি মাঝিগিরি জানি ভাল, ভয় পেয়ো না, ব্রজাঙ্গনা। আমার হোক না কেন জীর্ণ তরী, কর্ণধারের গুণ জানো না, মাঝিগিরি জানি ভাল—
কোথায় তোমার সেই জীর্ণ তরী?
—মনে করো, এই শরীরটাই নৌকো।
—মনে করতে পারছি না যে।
—শোনো, আমি সাঁতরে ঠিক তোমাকে ওপারে নিয়ে যাব, তাতে আমাদের জিনিসগুলো ভিজবে, কিংবা ফেলে দিতে হতে পারে।
—সব ফেলে দাও, কিছু আসে যায় না।
পেছন ফিরে দেখলুম, নদীর অর্ধেকের বেশি পার হয়ে এসেছি, তা হলে আর বেশি জল হবে না। সত্যি কথা বলতে কী, আমারও বেশ ভয় করছিল, সাঁতার না-জানা কারুকে নিয়ে কোনওদিন তো আগে নদী পার হইনি। ভয়টা লুকোবার মধ্যই কথা বলে যাচ্ছিলুম অনবরত।
আর একটু আসবার পর রোহিলা একটা পাথরে হোঁচট খেল, আমার হাত ছেড়ে গেল।
আতঙ্কে চিৎকার করে হাবুডুবু খেতে শুরু করলেও আমি তখুনি ওকে ধরতে গেলুম না। স্রোত তেমন বেশি নয়। আমি স্থির হয়ে দাঁড়িয়ে আমার ব্যাগ ও রোহিলার পুঁটুলিটা এক এক করে ছুড়ে দিলুম পাড়ে। আমার সামান্য যা টাকাকড়ি আছে, তা এই ব্যাগে।
এরপর রোহিলাকে ধরতে যেতেই পূর্ব প্রতিশ্রুতি ভুলে ও আঁকড়ে ধরল আমার গলা। বেশি জল হলে দু’জনকেই ভেসে যেতে হত। খানিকটা নাকানি-চোবানি খেতে হল আমাকেও, তারপর পায়ের তলায় মাটি পেয়ে রোহিলাকে পাঁজাকোলা করে উঠে এলুম ওপরে।
বালির ওপর শুয়ে পড়ে হাঁপাতে হাঁপাতে রোহিলা বলল, নীললোহিত, নীললোহিত, আমরা ডুবে যাচ্ছিলুম! এত কাছে এসে।
—সেই তুমি আমার গলা জড়িয়ে ধরেছিলে!
—মনে থাকে না, মনে থাকে না, সত্যি গলা জড়িয়ে ধরেছিলুম বুঝি? ও মা, ছি ছি, তুমি আমাকে মারলে না তো?
—জীবনে কোনও মেয়ের গায়ে হাত তুলিনি যে!
—আমাকে মেয়ে ভাবলে কেন? মনে করতে, পথে চলার একজন সঙ্গী।
—তুমি জলজ্যান্ত একটি মেয়ে, অথচ তোমাকে মেয়ে ভাবব না?
–একজন মেয়ে বুঝি বন্ধু, সঙ্গী, সহযাত্রী, সহকর্মী এই সব হতে পারে না? সে সব সময় শুধু মেয়ে?
—এই সবই হতে পারে। এই সব, এবং সে মেয়ে। তার গায়ে একটু হাত ছোঁয়ালে রোমাঞ্চ হবেই। অন্যদের কথা জানি না, আমি এই রকমই।
—তুমি যে জল থেকে আমাকে কোলে করে তুলে আনলে, তাতে তোমার কষ্ট হল, না রোমাঞ্চ হল?
—কষ্ট হয়নি। একটু একটু রোমাঞ্চিত হয়েছি। ওসব কথা থাক, এরকম ভিজে জামাকাপড় পরে তো যাওয়া যাবে না। তুমি শাড়িটাড়ি বদলে নাও।
—আমরা তাহলে সত্যি দিকশূন্যপুর ছেড়ে এ পারে চলে এসেছি? তিন বছর পরে, এই প্ৰথম?
—অচিন্তনীয়বাবু শুধু শুধু আমাদের ভয় দেখাচ্ছিলেন।
—এখানে আর একটু শুয়ে থাকি না? বেশ ভাল লাগছে!
—না, ওঠো। এখনও জঙ্গলের মধ্যে অনেকটা পথ বাকি আছে। তারপর গাড়ি ধরার জন্য কতক্ষণ বসে থাকতে হবে তার ঠিক নেই।
নদীর ধারে অনেক ঝোপঝাড় রয়েছে, আব্বুর অসুবিধে নেই। আমিও একটু দূরে গিয়ে ভিজে পাজামা-পাঞ্জাবি ছেড়ে প্যান্ট শার্ট পরে নিলুম। ঊষালগ্নেই নদীতে স্নানটা হয়ে গেল, সারাদিন আর ও নিয়ে চিন্তা করতে হবে না। চিরুনিটা ফেলে এসেছি বন্দনাদির বাড়িতে। যাক গে, আঙুল দিয়েও চিরুনির কাজ চালানো যায়।
রোহিলা একটা গাঢ় নীল রঙের শাড়ি পরে নিয়েছে। কাছে এসে বলল, আমার তোয়ালে নেই, তোমারটা দেবে?
আজকাল সভ্য সমাজে একজনের তোয়ালে অন্য কেউ ব্যবহার করে না। দিকশূন্যপুরে বুঝি সেরকম কোনও বাধা নেই। অবলীলাক্রমে আমার তোয়ালেটা তুলে নিয়ে রোহিলা চুল মুছে ফেলল। ওর চিরুনিটা বাড়িয়ে দিয়ে বলল, চুল আঁচড়াবে না?
পরস্পরের জিনিস ব্যবহার করলে মানুষ অনেক কাছাকাছি চলে আসে।
ভিজে কাপড়টাপড় কী করে নেওয়া হবে? এসব কথা আগে চিন্তা করা হয়নি।
রোহিলার জিনিসপত্র কোনওক্রমে ভরা হল আমার ব্যাগে। ওর পুঁটলিটায় বেঁধে নিলুম আমাদের দু’জনের ভিজে পোশাক। আবার যাত্রা শুরু। রেল স্টেশনের কাছে পৌঁছনো পর্যন্ত এক কাপ চাও পাওয়া যাবে না।
বেশ কিছুক্ষণ নীরবে হাঁটার পর রোহিলা বলল, নীললোহিত, তুমি কোনও কথা বলছ না কেন?
সত্যিই তাই, আমি কথা বলছিলুম মনে মনে নিজের সঙ্গে। জঙ্গলের গাছপালা, পাখিদের দিকেও চোখ নেই। বারবার প্রশ্ন করছি, নীললোহিত, তুমি কী করতে যাচ্ছ, তা কি জানো? এই মেয়েটিকে নিয়ে গিয়ে কি তুমি বিপদে ফেলে দেবে? তাজমহলে গিয়ে শুয়ে থাকা, ও সব তো নিছক রোমান্টিক চিন্তা। বাস্তব অতি কঠোর। তোমার কাছে রয়েছে ঠিক তিনশো বারো টাকা, তা দিয়ে দু’জনের আগ্রা পর্যন্ত ট্রেনের টিকিটই হবে না। বিনা টিকিটে ট্রেনে চাপবে নাকি? তারপর অপমান, নির্যাতন, অথবা জেল? একা হলেও ঝুঁকি নেওয়া যেত, কিন্তু এই সরল মেয়েটি, যার কোনও বাস্তবজ্ঞানই নেই, সে যদি হ্যাংলা লোকজনদের হাতে পড়ে!
এই টাকায় কোনওক্রমে কলকাতায় পৌঁছনো যেতে পারে, তাও ট্রেনে কিছু না খেয়ে থাকতে হবে। কিন্তু সেটা না হয় সহ্য করা গেল। কিন্তু তারপর? কোথায় থাকবে রোহিলা? মুমুদের ফ্ল্যাটটা অনেক বড়, সেখানে রাখা যায় না? মুমুর বাবা চন্দনদা পরোপকারী ধরনের মানুষ, তিনি রোহিলার চিকিৎসার ব্যাপারে সাহায্য করতে পারেন। আরও কয়েকজন দাদা শ্রেণীর লোকদের কাছে সাহায্য চাওয়া যেতে পারে। কিন্তু রোহিলা একটি সুন্দরী যুবতী। তাকে দেখে বউদিরা যদি রেগে যায়?
রোহিলার মুখে দুশ্চিন্তার কোনও রেখা নেই। আমি ওকে কোথায় নিয়ে যাচ্ছি, তা জিজ্ঞেস করেনি একবারও। বরং বেশ উচ্ছল হয়ে আছে। একটি ব্যাপারে ও নিশ্চিন্ত হয়ে গেছে, আমি ব্যাঘ্র প্রজাতির কেউ নই, কোনও ছলছুতোয় ওকে আমি খেয়ে ফেলব না!
কিন্তু এতটা নিশ্চিন্তও কি হওয়া যায়? আমি কি নিজেকেও ঠিক ঠিক চিনি? ভদ্রতা-সভ্যতা আমাদের সংযত হতে শিখিয়েছে, কিন্তু রাত্তিরবেলা কি আমরা পাশাপাশি উদাসীন হয়ে শুয়ে থাকতে পারব? আমি কি মহাত্মা গান্ধীর চেলা হতে পারি?
ফস করে একটা সিগারেট ধরিয়ে ফেললুম। দু’দিন খাইনি।
রোহিলা বেশ অবাক হয়ে বলল, এ কী, তুমি সিগারেট খাও? আগে তো দেখিনি!
—দিকশূন্যপুরে থাকার সময় লুকিয়ে রাখি, এখন তো বাইরে চলে এসেছি।
—আমি তো ধোঁয়ার গন্ধ সইতে পারি না।
—তুমি তা হলে একটু দূরে দূরে হাঁটো। তুমি নদী পেরিয়ে এসেছ, এরপর যত যাবে তোমাকে কারখানার ধোঁয়া, গাড়ি-ট্রাকের ধোঁয়া, ডিজেলের ধোঁয়া কত কিছু সহ্য করতে হবে। সিগারেটের ধোঁয়া আর কতটুকু!
—তাতে আমার খুব কষ্ট হবে যে!
—হ্যাঁ, কষ্ট তো হবেই। সহ্যও করতে হবে। দিকশূন্যপুরের বাইরের জগৎটা এইরকমই।
—তোমাদের কষ্ট হয় না?
—অভ্যেস হয়ে গেছে, তাই টের পাই না। রেললাইনের পাশের কোনও বাড়িতে যদি তুমি ঘুমোতে চাও, ট্রেনের শব্দে ঘুমই আসবে না। যারা সেখানে বছরের পর বছর থাকে, তারা সে শব্দ শুনতেই পায় না!
টিলার ওপর সেই বড় শিমুলগাছটা দিক চিহ্ন। তার পাশ দিয়ে পায়ে চলা পথ। মাঝে মাঝে বড় বড় পাথর ছড়ানো। এক একটা পাথর এমনই আলাদা, যেন মনে হয় আকাশ থেকে পড়েছে।
একটা পাথরের পাশে শুয়ে আছে একজন মানুষ। টাক মাথা, বেঁটে, হৃষ্টপুষ্ট। কালো প্যান্ট ও ঘি রঙের হাওয়াই শার্ট পরা, পায়ে জুতো-মোজা
রোহিলা একটা ভয়ের শব্দ করে উঠল।
লোকটি জেগেই আছে, আস্তে আস্তে উঠে বসে গম্ভীর গলায় জিজ্ঞেস করল, কোথায় যাচ্ছ?
বাসুদেবন! আমার প্রথমেই চিন্তা হল, ওর সঙ্গে কি পুলিশ আছে? কাছাকাছি আর কারুকে দেখা যাচ্ছে না। ও এই রাস্তা দিয়ে এল কেন? নুন পাহাড়ের পেছনের রাস্তাটা দিয়ে তবু অনেকখানি গাড়িতে আসা যায়, যেখানে ব্রিজ ভাঙা, সেখান থেকে পায়ে হাঁটা। এদিকে হাঁটার রাস্তা অনেকখানি, নদী পার হবার কোনও ব্যবস্থা নেই। পুলিশের এত কী দায় পড়েছে যে এতখানি হাঁটবে, তারপর পোশাক ভিজিয়ে নদী পার হবে?
পুলিশ তা হলে আসেনি? বাসুদেবনের নিছক একটা অভিযোগকে পুলিশ পাত্তা দেয়নি? সেটাই সম্ভব। তবে আর একা বাসুদেবনকে ভয় পাবার কী আছে?
বাসুদেবন এবার উঠে দাঁড়িয়ে আবার জিজ্ঞেস করল, কোথায় যাচ্ছ, সুলোচনা?
রোহিলা আর্তনাদ করে বলে উঠল, না, না। আমি সুলোচনা নই! সুলোচনা নই! নীললোহিত, আমাকে ওই নামে ডাকতে বারণ করো। তাহলে আবার আমার মাথাব্যথা করবে। ওকে বারণ করো।
বাসুদেবন তবু বলল, সুলোচনা, দাঁড়াও। তোমার সঙ্গে আমার কথা আছে।
আমি এক পা এগিয়ে গিয়ে বললুম, কেন ওকে ওই নামে ডাকছেন? ও যখন বলছে ওটা ওর নাম নয়।
বাসুদেবন আমার দিকে তাচ্ছিল্যের ভঙ্গিতে তাকিয়ে বলল, তুমি চুপ করো। তোমার সঙ্গে আমি কথা বলতে চাই না!
আমি বললুম, এই মহিলা এখন আমার সঙ্গে রয়েছেন, সুতরাং আমার সঙ্গেই আপনাকে কথা বলতে হবে।
বাসুদেবন বলল, কেন তোমার সঙ্গে কথা বলব? তুমি একটা বাইরের লোক, কেন আমাদের ব্যাপারে নাক গলাচ্ছ?
বাইরের লোক, বাইরের লোক শুনতে শুনতে আর মেজাজ ঠিক রাখা যাচ্ছে না। আমি কি পৃথিবীর বাইরের, অন্য কোনও গ্রহের প্রাণী?
বেশ চেঁচিয়ে বললুম, এই মহিলা একজন অ্যাডাল্ট, ইনি যার সঙ্গে ইচ্ছে যেতে পারেন। বাইরের লোক, ভেতরের লোক আবার কী? আপনি সরে দাঁড়ান!
বাসুদেবন চিবিয়ে চিবিয়ে বলল, বাঃ বেশ কথা। একজন উটকো লোক আমার স্ত্রীকে নিয়ে চলে যাবে, আর আমি চুপ করে থাকব?
রোহিলা আবার তীক্ষ্ণ কণ্ঠে বলে উঠল, মিথ্যে কথা! আমি কারুর বউ না!
আমি বললুম, দেখছেন, ও অস্বীকার করছে। তবু আপনি জোর করে স্বামীত্ব ফলাবেন! এটা কি মগের মুল্লুক নাকি? আপনার সঙ্গে যে বিয়ে হয়েছিল, তার প্রমাণ কী?
—তোমাকে কেন প্রমাণ দিতে যাব হে ছোকরা?
—তা হলে আর কথা বাড়িয়ে লাভ নেই। রাস্তা ছাড়ন!
এরপরেই আমি একটা মারাত্মক ভুল করলুম। বাসুদেবন একেবারে সামনে এসে দাঁড়িয়েছে, আমি তার বুকে হাত দিয়ে জোরে ঠেলে সরিয়ে দিলুম।
বাসুদেবন কয়েক পা পিছু হটে গেল, সঙ্কুচিত হয়ে গেল তার চোখ দুটো। তারপরই কিছু একটা শপথ উচ্চারণ করে সে ছুটে এসে আমার নাকে মারল এক প্রবল ঘুষি।
তাতেই আমার মাথা ঘুরে গেল। লোকটার হাতে এত জোর? তবু কোনওক্রমে সামলে নিয়ে আমি ফিরে এসে ওর মাথাটা চেপে ধরতে গেলুম। বেঁটে লোক, ওর মাথাটা ধরে ঘুরিয়ে দিতে পারলেই কাবু হয়ে যাবে।
বাসুদেবন পর পর কয়েকটা ঘুষি চালাল আমার মুখে, ঘাড়ে। আমি ছিটকে পড়ে গেলুম অনেকটা দূরে।
একটি মেয়েকে নিয়ে দুজন পুরুষের লড়াই। এ ক্ষেত্রে আমিই নিশ্চয়ই নায়ক, কারণ রোহিলা স্বেচ্ছায় আমার সঙ্গে চলেছে। বাসুদেবন ওর ওপর জোর ফলাতে চাইছে। সে অবশ্যই ভিলেন। কাব্যে, উপন্যাসে, থিয়েটারে, চলচ্চিত্রে এই রকম পরিস্থিতিতে শেষ পর্যন্ত নায়কই জেতে। কিন্তু আমি যে হেরে ভূত হয়ে যাচ্ছি!
আমার নাক দিয়ে গলগল করে রক্ত পড়ছে, মাথা ঘুরছে। একটা দাঁতও ভেঙে গেছে বোধহয়। বাসুদেবনের মুষ্টি একেবারে লোহার মতন, বেঁটে চেহারাতেও এত শক্তি! সিনেমায় সাসপেন্স তৈরি করার জন্য প্রথম দিকে নায়ক খুব মার খায়, হারতে হারতে শেষের দিকে নবোদ্যমে সে ঝাঁপিয়ে পড়ে, বেদম পেটাতে পেটাতে ভিলেনকে চিৎপটাং করে দেয়। কিন্তু আমার যে আর উঠে দাঁড়াবার শক্তিই নেই। এই অবস্থায় ওকে আবার আক্রমণ করতে গেলে ও আমাকে একেবারে মেরেই ফেলতে পারে।
একটা ছাই রুমালও নেই পকেটে, রক্ত মুছব কী করে। ঘাস-পাতা তুলে রক্ত মুছবার চেষ্টা করলুম। ঘুষোঘুষি দেখে রোহিলা প্রথমটায় বিহ্বল হয়ে গিয়েছিল, এবার ছুটে এল আমাকে সাহায্য করবার জন্য। বাসুদেবন নিষ্ঠুরের মতন রোহিলার ঘাড় ধরে টেনে নিয়ে গিয়ে দূরে বসিয়ে দিল। তারপর বলল, চুপ করে এখানে বসে থাকো! না হলে গাছের সঙ্গে বেঁধে রাখব।
আমি কোনওক্রমে হাঁটু গেড়ে উঠে বসে ঘাড় ঘুরিয়ে দেখলুম একজন বর্বর লোক রোহিলাকে কলুষ হাতে স্পর্শ করছে, তবু আমি বাধা দিতে পারছি না। ধিক আমাকে।
রোহিলা অসহায়ের মতন ফুঁপিয়ে ফুঁপিয়ে কাঁদছে।
বাসুদেবন আমার দিকে চেয়ে বলল, তুমি এখন যাবে, না আরও মার খাবে? আমার স্ত্রীর সঙ্গে আমার কথা আছে। তুমি সরে পড়ো। গেট লস্ট!
আমি দু’ বার মাথা ঝাঁকিয়ে, খানিকটা ধাতস্থ হবার চেষ্টা করে বললুম, ওই মেয়েটি আমার ভরসাতেই এসেছে, এখন আমি যদি ওকে ফেলে চলে যাই, সেটা আমার পক্ষে চরম কাপুরুষতা হবে না? তার বদলে আমার মরে যাওয়াই উচিত নয়?
বাসুদেবন বলল, তোমাকে আমি মারতে চেয়েছি নাকি? তুমিই তো প্রথম আমাকে ধাক্কা দিয়েছ! আমার গায়ে হাত তুলেছ!
আমি বললুম, আপাতত মারামারির কথা থাক। আমি আপনাকে দুটো একটা প্রশ্ন করতে পারি? একটু সময় দেবেন!
–বলো!
—দেখুন, আপনার গায়ে খুব জোর, আপনি নিষ্ঠুর প্রকৃতির, লোভী ধরনের মানুষ। না, না, রাগ করবেন না, আগে সবটা শুনুন, আপনি একটি মেয়ের ওপর জোর করে অধিকার ফলাতে চান, মোজা সুদ্ধ জুতো পরেছেন, সংসারী লোকদের মতন। ঠিক আছে, এ রকম মানুষ অনেক আছে। কিন্তু আপনার মতন মানুষ, দিকশূন্যপুরে এলেন কেন? ওখানে তো কিছু পাবার নেই। ওখানে সবাই স্বার্থত্যাগের সাধনা করে। আপনি ওখানে অত দিন পড়েছিলেন কীসের জন্য? দিকশূন্যপুরে এলে সবার মন পরিষ্কার হয়ে যায়….
—আমি নিষ্ঠুর, লোভী, স্বার্থপর? তুমি আমার সম্পর্কে কতটুকু জানো? আমি কত কিছু ছেড়ে এসেছিলুম তা জানো? খ্যাতি, প্রতিষ্ঠা, অৰ্থ। আমি একজন লেখক, আমার তেইশখানা উপন্যাস আছে, চারখানা নাটক, চারখানা প্রবন্ধের বই। সব ছেড়ে এসেছিলুম এই দিকশূন্যপুরে শান্তি পাবার জন্য।
এত কষ্টের মধ্যেও আমার হাসি পেয়ে গেল। এই বাসুদেবন একজন লেখক! আমি মার খেলুম একজন ঔপন্যাসিক-নাট্যকার-প্রাবন্ধিকের কাছে? বাসুদেবনের চেহারাটা এতই খারাপ যে লেখক হবার সবরকম যোগ্যতাই ওর আছে। অবিশ্বাস করার কিছু নেই।
অনেকটা আপন মনেই বললুম, দক্ষিণ ভারতীয় লেখকরা খুব শক্তিশালী। আমাদের বাংলার লেখকরা রোগা-পটকা, কোল কুঁজো, অকাল-বুড়ো, পেট রোগা, একদম মারামারি করতে পারে না।
বাসুদেবন বলল, আমি অল্প বয়েসে বক্সিং শিখেছি। কেন, তোমাদের রবীন্দ্রনাথও তো কুস্তি করতেন।
আমি বললুম, হ্যাঁ, রবীন্দ্রনাথ অল্প বয়েসে কুস্তি করতেন বটে, কিন্তু কখনও কারুর সঙ্গে মারামারি করেছেন, এমন শুনিনি। কিংবা কোনও মেয়ের জন্য মারামারি করে থাকতেও পারেন, জীবনীকাররা চেপে গেছে।
বাসুদেবন বলল, আমার রাগটা বেশি। এই একটা রিপু আমি দমন করতে পারিনি। দিকশূন্যপুরে এসে অনেকটা কমেছিল বটে, কিন্তু কেউ আমার গায়ে হাত তুললে আমি সহ্য করতে পারি না।
—আপনি একজন লেখক হয়ে কি জানেন না যে কোনও মেয়েকে জোর করে কখনও পাওয়া যায় না?
—জোর করে মানে? এই মেয়েটি আমার স্ত্রী, হঠাৎ নিরুদ্দেশ হয়ে গিয়েছিল। হঠাৎ যদি আবার তার দেখা পাই, তার সঙ্গে কথা বলতে চাইব না? সেটা অন্যায়?
—আপনি রাত্তিরবেলা ওর বাড়িতে গিয়ে হামলা করেছিলেন।
—হামলা করেছিলুম? যতবার ওর সঙ্গে কথা বলতে গেছি, ও পালিয়ে অন্য লোকের আড়ালে লুকিয়েছে। কেঁদেকেটে লুকিয়েছে। তাই রাত্তিরবেলা গেছি একটা কথা জিজ্ঞেস করতে। শুধু একটি প্রশ্নের উত্তর চেয়েছি। নিজের স্ত্রীর কাছে রাত্তিরে দেখা করতে যাওয়া মানে হামলা? আমি জোর করে ওর হাত ধরে টানাটানি করেছি? ও বলুক তো! কথা বলতে গেছি, ও চেঁচিয়ে মেচিয়ে এমন নাটক করল, যেন আমি একটা ডাকাত, কিংবা ধর্ষণকারী। লোকজন এনে আমাকে কী অপমানই না করল। বিনা দোষে সবার সামনে ও আমার হেনস্থা করল।
—দিকশূন্যপুরের মানুষ কেউ কি আপনাকে খারাপ কথা বলেছে? কেউ বলে না তো কখনও।
—খারাপ কথা না বললেও সন্দেহের চোখে তাকিয়েছে, সেটাই কি যথেষ্ট অপমান নয়? সেদিন এমন রাগে আমার শরীর জ্বলে উঠেছিল যে হয়তো কারুকে মেরেই বসতুম।
—আপনার কি ভুল হতে পারে না? ও বলছে, ওর নাম সুলোচনা নয়, আপনাকে ও চেনে না। তারপরেও কি আপনার দাবি টেকে?
বড় পাথরটার কাছে একটা চামড়ার ব্যাগ পড়ে আছে। বাসুদেবন সেটা তুলে নিয়ে খুলতে খুলতে বলল, তুমি প্রমাণের কথা বলছিলে, আমি দিকশূন্যপুর ছেড়ে চলে গিয়েছিলুম সেটাই জোগাড় করার জন্য। আমার নিজস্ব সব জিনিস নষ্ট হয়ে গেছে, একজন ফটোগ্রাফার বন্ধুর সঙ্গে যোগাযোগ করে এটা পাওয়া গেল।
একটা বড় আকারের ফটোগ্রাফ সে ছুড়ে দিল আমার সামনে।
সেটা কোনও বিবাহবাসরের ছবি নয় অবশ্য। হোটেলের ঘরের মতন একটা ঘরে পাশাপাশি বসে আছে দুজন নারী-পুরুষ। একজন সুট পরা বাসুদেবন, শালোয়ার-কামিজ পরা মেয়েটি নিশ্চিত রোহিলা। যমজ ছাড়া একেবারে একরকম চেহারা দুজনের হতে পারে না। গল্প উপন্যাসে অবশ্য অনেক সময় থাকে যে রক্তের সম্পর্ক ছাড়াও একজনের সঙ্গে আর একজনের হুবহু মিল, কিন্তু তা গল্পই!
ভেবেছিলুম, গায়ের জোরে যখন পারা গেল না, তখন কোনওক্রমে যদি কথার মারম্যাচে ওকে জব্দ করা যায়। কিন্তু এই ছবি দেখিয়ে ও যে আবার আমাকে ধারাশায়ী করে দিল!
ছবিটা তুলে নিয়ে বাসুদেবন সেটা রোহিলার সামনে ফেলে দিয়ে বলল, সুলোচনা, এটা দেখো, চিনতে পারো না?
মুখ থেকে হাত সরিয়ে রোহিলা বেশ আগ্রহের সঙ্গেই ছবিটা তুলে নিল। দেখল মন দিয়ে। তারপর কাতর কণ্ঠে বলে উঠল, না, আমি সুলোচনা নই। এই মেয়েটি আমি নয়। তোমাকে আমি চিনি না। তুমি কেন আমাকে কষ্ট দিচ্ছ?
বাসুদেবন আমার দিকে তাকাল। আমি একেবারে নিরুত্তর।
বাসুদেবন রোহিলাকে জিজ্ঞেস করল, এটা কোন হোটেল, তোমার মনে নেই?
রোহিলা আস্তে আস্তে উঠে দাঁড়াল। বাঁ হাতের উল্টো পিঠ দিয়ে চোখ মুছে এবার দৃঢ় ভাবে বলল, আর একটাও কথা বলবে না আমার সঙ্গে!
তারপর সে ডান দিকে ফিরে দৌড় মারল। উঠতে লাগল শিমুল-চূড়া টিলাটার ওপর।
বাসুদেবন তাকে তাড়া করে গেল না, ব্যস্ততার ভাবও দেখাল না।
অনেকটা বন্ধুর মতন গলায় আমাকে জিজ্ঞেস করল, এই টিলার ওপর ভাগে ও কি লাফিয়ে টাফিয়ে পড়তে পারে?
আমি বললুম, সে রকম সম্ভাবনা নেই। টিলাটার কোনও দিকেই খাড়াই নেই, সব দিক ঢালু হয়ে নেমেছে। লাফালে খানিকটা গড়িয়ে পড়তে পারে মাত্ৰ।
পকেট থেকে একটা রুমাল বার করে বাসুদেবন বলল, তোমার নাকে এখনও রক্ত লেগে আছে, মুখটা ভাল করে মুছে নাও। আমি দুঃখিত। কিন্তু প্রথমেই আমাকে ঠেলে দেওয়া তোমার ঠিক হয়নি।
মুখটা মুছতে মুছতে বললুম, আমিও দুঃখিত। তুমি একজন লেখক তা জানলে আমি কিছুতেই তোমার গায়ে হাত দিতুম না। রোহিলাকে নিয়ে তুমি একটা উপন্যাস লিখতে পারো না?
—ও সব কথা এখন থাক। রোহিলা নয়, ওর নাম সুলোচনা। ও যে বারবার অস্বীকার করছে, চ্যাঁচামেচি করছে, এটা ওর অভিনয় নয়? ও একসময় ভাল অ্যাকট্রেস ছিল।
—দিনের পর দিন অভিনয় করে যাবে, কেউ বুঝতে পারবে না। এতবড় অভিনেত্রী পৃথিবীতে জন্মেছে?
—ও যতবার বলে, আমি তোমাকে চিনি না, ততবার আমার বুকের মধ্যে অপমান ফুঁসে ওঠে। একসময় অনেক লোক, অনেক সুন্দরী মেয়ে আমার সঙ্গে আলাপ করার জন্য ব্যাকুল হত। অথচ যার সঙ্গে আমার বিয়ে হয়েছে, সে-ই আমাকে চিনবে না?
—কোথায় একটা কিছু বড় ভুল হয়ে যাচ্ছে। হয়তো সত্যিই ওর মনে নেই।
—অ্যামনেশিয়া? এত দীর্ঘস্থায়ী অ্যামনেশিয়া হয়? নীললোহিত, ও তোমাকে আগেকার জীবনের কথা কিছু বলেছে?
—কিছু কিছু বলেছে। ফিল্মে অভিনয় করত ঠিকই, তবে তামিল ফিল্মে নয়। মালয়ালম ফিল্মে, দু-একটা হিন্দি ছবিতেও। নায়িকা ছিল না, সহ-নায়িকা, ওকে শুধু শরীর দেখাতে হত, বারবার মরে যেতে হত। ঘোড়ার পিঠ থেকে পড়ে গিয়ে, আগুনে ঝাঁপিয়ে, জলে ডুবে…মরতে মরতে ক্লান্ত হয়ে বাঁচবার জন্য ও দিকশূন্যপুরে চলে আসে।
—এর অনেকটাই ঠিক। এই সব মনে আছে, শুধু আমার সঙ্গে বিয়ের কথাটাই মনে নেই? দেখো, আমার সঙ্গে ওর বয়েসের অনেকটা তফাত, তাই এই বিয়েটা অস্বাভাবিক মনে হতে পারে। আমিও ফিল্মের সঙ্গে অনেকটা জড়িত ছিলাম, চিত্রনাট্য লিখেছি, সংলাপ লিখেছি, অনেক অভিনেত্রীর সঙ্গে আমার দেখা হত, পরিচয় ছিল। সুতরাং ওর মতন একটি মেয়েকে দেখে আমার মাথা ঘুরে যাবার প্রশ্ন নেই। ও নিজে আমাকে বিয়ে করতে চেয়েছিল। ফিল্ম লাইনে এই ধরনের মেয়েদের অনেকেই জ্বালাতন করে। আবার এই ধরনের মেয়েরা পটাপট অনেকের প্রেমেও পড়ে যায়। ও কোনও ফিল্মের নায়ক বা প্রোডিউসারের সঙ্গে মেলামেশা করত না, ও সত্যি অন্যরকম, অনুভূতি অনেক সূক্ষ্ম। আমার সঙ্গে এসে গল্প করত ঘণ্টার পর ঘণ্টা। মনের কথা খুলে বলত, কাঁদত। সুলোচনা সেইরকমই একদিন খানিকটা কান্নাকাটির পর হঠাৎ বলেছিল আমরা বিয়ে করে একসঙ্গে থাকতে পারি না?
—আর্থার মিলার আর মেরিলিন মনরো?
—শুনলে হাসির কথা মনে হবে। কিন্তু অনেকটা সেই রকমই। এক রূপসী তরুণী উঠতি তারকা বিয়ে করতে চাইল একজন মধ্যবয়স্ক, টাকা মাথা লেখককে। পাঁচ-সাতজন পরিচিত লোকদের নিয়ে ছোট্ট অনুষ্ঠান হয়েছিল। আমরা হনিমুনে যেতে পারিনি, তখন ওর শুটিং চলছিল মধ্যপ্রদেশে।
—রোহিলাখণ্ডে?
–ঠিক তাই। আমিও সেখানে ছিলুম। সুলোচনা থাকত ইউনিটের সঙ্গে, আমি একটা হোটেলে। বিয়ের মাত্র ন দিন পরে ও হঠাৎ উধাও! কারুকে কিছু বলেনি। আমি সে দিন সকালেও ঘুণাক্ষরে কিছু টের পাইনি।
—সে দিন থেকে সুলোচনার মৃত্যু, রোহিলার জন্ম!
—কিন্তু চলে যাবে কেন, আমাদের ঝগড়া-বিবাদ হয়নি, আমি ওর সঙ্গে খারাপ ব্যবহার করিনি, একটুও রাগারাগিও করিনি, তবু চলে যাবে কেন, কেন, হোয়াই? এর উত্তর না জানলে আমার পৌরুষে ঘা লাগে না? তোমার সঙ্গে চলে যেতে চায় যাক, কিন্তু আমাকে উত্তরটা দিয়ে যেতে হবে।
—লেখকমশাই, আমি বাইরে থেকে এসে দিকশূন্যপুরের একটি সুন্দরী মেয়েকে নিয়ে পালাচ্ছি, এ রকম মনে হতে পারে আপনার। কিন্তু সেটা ঠিক নয়। দিকশূন্যপুরের দুজন ডাক্তার পরীক্ষা করে দেখেছেন, রোহিলার মাঝে মাঝে যে পাগলামি চাপে, সেটা অভিনয় নয়। সেটা সত্যিকারের মনোরোগ। আপনি বারবার ওকে সুলোচনা নামে ডেকে, ওর পুরনো পরিচয়টা খুঁচিয়ে তোলার চেষ্টা করে ওকে পাগলামির দিকে ঠেলে দিচ্ছেন। চিকিৎসা না করলে ক্রমশ ও একেবারেই পাগল হয়ে যেতে পারে। দিকশূন্যপুরের অনেকেই বাইরে আর এক পাও বাড়াতে চায় না। দু-একজন রাজি বটে, কিন্তু রোহিলা তাদের সঙ্গে যেতে রাজি নয়। অগত্যা আমিই ওকে চিকিৎসার জন্য নিয়ে যাচ্ছি। আমার বদলে আপনি যদি সে দায়িত্ব নিতে চান, আমি আপত্তি জানাব না। কিন্তু রোহিলাকে কি আপনি বুঝিয়ে সুঝিয়ে রাজি করাতে পারবেন? জোর করতে গেলে আরও উল্টো ফল হবে!
একটা দীর্ঘশ্বাস ফেলে একটুক্ষণ চুপ করে রইল বাসুদেবন। তার মুখখানা কুঁকড়ে গেছে। ভুরুতে যন্ত্রণার লেখা। ডান হাতটা একটু একটু কাঁপছে। সেই হাতটা মুষ্টিবদ্ধ করে মুখের কাছে এনে সে আবার বলল, তুমি আজ আমার খুব ক্ষতি করলে। আমি তোমাকে মেরেছি। রাগ হয়ে গেলে আমার কাণ্ডজ্ঞান থাকে না, কিন্তু কারুকে মারলে তারপর বেশ কয়েকদিন আমার দারুণ ডিপ্রেশান আসে, নিজেকে অনবরত ধিক্কার দিই, মরে যেতে ইচ্ছে হয়। এই হাত দিয়ে কোনও মানুষকে মারলে তারপর এই হাত দিয়ে কি আর সাহিত্য রচনা করা যায়? ছি ছি ছি ছি, কেন তুমি আমায় বাধ্য করলে?
আমি বললুম, অনেকগুলো কেন হয়ে যাচ্ছে। আমারটা তো বলেই দিয়েছি, আমার ভুল হয়েছে। রোহিলার কাছ থেকে উত্তর পাবেন কিনা, চেষ্টা করে দেখুন!
রোহিলা টিলার ওপর উঠে যাচ্ছে, এখান থেকে স্পষ্ট দেখা যায়।
বাসুদেবন বলল, চলো, আমরা দু দিক থেকে উঠি। এক সঙ্গে গেলে ও যদি অন্য দিক দিয়ে পালাবার চেষ্টা করে।
আমি বললুম, আপনি পেছন দিকটা দিয়ে ঘুরে আসুন। আমার সময় লাগবে, জোরে জোরে উঠতে পারব না।
টিলার ওপরে শিমুল গাছটার গোড়ায় দাঁড়িয়ে আছে রোহিলা। দুটো হাত দু দিকে ছড়ানো, যেন ও পাখির মতন উড়ে যেতে চায়। আকাশ এখন নির্মেঘ। এক সময় মানুষ বেরিয়ে ইচ্ছে হলেই পাখি হয়ে যেতে পারত। বউ কথা কও, গৃহস্থের খোকা হোক, ঠাকুর গোপাল ওঠো ওঠো, চোখ গেল এই সব যে পাখিরা ডাকে, তারা কি একসময় মানুষ ছিল না?
নদীর ওপারে দেখা যাচ্ছে গাছপালার ফাঁকে ফাঁকে দিকশূন্যপুর। এতক্ষণে ওখানকার নর-নারীরা জেগে উঠেছে। ওখানে যে আর পুলিশের বুটের আওয়াজে বাতাস কলুষিত হবে না। তা ওরা এখনও কেউ জানে না।
বাসুদেবন আর আমি প্রায় একই সময়ে উঠে এলুম ওপরে। আমার মাথাটা এখনও টলটল করছে। বাপ রে। লেখকদের কলমের জোরের কথা আগে শুনেছি, হাতেরও এত জোর থাকে।
বাসুদেবন বলল, সুলোচনা, তুমি শুধু আমার একটি প্রশ্নের উত্তর দাও! আমি জোর করব না, আমার সঙ্গে যেতে বলব না। তুমি শুধু একটা কথার উত্তর দাও। তুমি কেন আমাকে বিয়ে করেছিলে, কেন তবু হঠাৎ ছেড়ে চলে এসেছিলে? আমি কী দোষ করেছি?
রোহিলা আমার দিকে ফিরে বলল, নীললোহিত, তুমি ওকে বলো, আমার বুকে একটা ছুরি বিধিয়ে দিতে। আমাকে একেবারে শেষ করে দিতে বলো। আমি আর পারছি না। পারছি না!
তারপর হাত জোড় করে আমাদের দিকে তাকিয়ে বলল, হে ঈশ্বর, আমি কারুর সন্তান নই, আমার মা-বাবা নেই, ভাই-বোন নেই, আমি কারুর স্ত্রী নই, প্রেমিকা নই, আমি সম্পূর্ণ একা। একা থাকার অপূর্ব আনন্দের স্বাদ আমি পেয়েছি। এরা কেন আমার সেই আনন্দ কেড়ে নিতে চায়?
রোহিলার এই কথার মধ্যে এমন একটা গভীর কান্নার সুর আছে, যা শুনলে বুকটা মুষড়ে ওঠে।
বাসুদেবন বলল, আমি তোমার কোনও আনন্দ কেড়ে নিতে চাই না। তুমিই আমার কাছ থেকে দিকশূন্যপুর কেড়ে নিয়েছো। তোমার জন্য আমাকে দিকশূন্যপুর ছেড়ে যেতে হল, পুরনো বন্ধুদের সঙ্গে যোগাযোগ করতে হল। আবার জড়িয়ে গেলুম মায়ার বন্ধনে। বালু নায়ারকে মনে আছে, সে আমার একটা গল্প নিয়ে একটা বিগ বাজেট ফিল্ম করতে চায়, দারুণ ভাবে আমায় খোঁজাখুজি করছিল। আমারও মনে হল, সাহিত্য জগৎটাই আমার নিজস্ব সচ্ছন্দের জগৎ, নির্জনে সাধনা আমার সইল না। আমি ফিরে যাচ্ছি।
আমার হাত ছুয়ে বাসুদেবন বলল, নীললোহিত, তুমি ওর চিকিৎসার ব্যবস্থা কর। আমি আর সুলোচনাকে খুঁজতে আসব না।
আমি বললুম, আপনি ওকে একবার রোহিলা বলে ডাকুন না। রোহিলার সঙ্গে আপনার ভাব হতে পারে।
বিষাদমাখা মুখে কয়েক পলক আমার দিকে তাকিয়ে থেকে সে বলল, না, তা পারব না। মিথ্যাচরণ আমার ধাতে নেই।
পেছন ফিরে সে দ্রুত নামতে লাগল টিলা থেকে।
রোহিলা আমার কাছে এসে হাত ধরে ব্যাকুলভাবে জিজ্ঞেস করল, নীললোহিত, ও কোথায় চলে গেল?
——ফিরে চলে গেল।
—কোথায়?
—তুমি শুনলে না, ও আর দিকশূন্যপুরে যাবে না! অনেক সন্ন্যাসী যেমন পাহাড় থেকে সংসারে নেমে আসে, আবার গৃহস্থ হয়ে যায়, বাসুদেবনও আবার শহুরে জীবনে ফিরে যাচ্ছে। আবার লেখালেখি করবে, ওর গল্পের ফিল্ম হবে।
—না, আমি শুনিনি। কান বন্ধ করে ছিলুম। ও সত্যি আর দিকশূন্যপুরে আসবে না?
—ওকে মিথ্যেবাদী ধরনের লোক বলে তো মনে হল না।
—ও আবার পুলিশ নিয়ে আসবে না?
–ও মোটেই পুলিশের কাছে যায়নি। লোকে ভুল বুঝেছে। ও একজন লেখক। ও তোমার একটা ছবি আনতে গিয়েছিল।
—ওই ছবি দেখে তুমি আমাকে সুলোচনা ভেবেছিলে? ঠোঁটে রং মাখা একটা বিশ্রী মেয়ে, ক্যাটকেটে রঙের পোশাক পরে আছে, পায়ে হাই হিল, ভুরু আঁকা, আমি ও রকম হতে পারি? দেখে ঘেন্না করছিল আমার। আমি সুলোচনা নই, সুলোচনা নই, সুলোচনা নই, তাকে চিনি না, চিনি না, চিনি না-
—এই এই, আবার শুরু করো না! আমি তো তোমাকে অনেকবার বলেছি, আমি সুলোচনা নামে কারুকে চিনি না, রোহিলাকে চিনি। সুলোচনাকে নিয়ে আমি কেন মাথা ঘামাতে যাব? তুমি বাসুদেবনকেও আগে চিনতে না?
—চিনতুম না, চিনতুম না, চিনতুম না
—ঠিক আছে, ঠিক আছে।
—নীললোহিত, ওই লোকটা যদি দিকশূন্যপুরে আর ফিরে না আসে, তা হলে আমি দিকশূন্যপুর ছেড়ে যাব কেন? তুমি আমাকে ফিরিয়ে নিয়ে যাও।
–তোমার চিকিৎসার জন্য।
—কীসের চিকিৎসা? আমি পাগল? কেউ আমাকে সুলোচনা বলে না ডাকলে আমি ঠিক হয়ে যাব। বাইরে গেলে, ডাক্তাররা আমাকে ইঞ্জেকশন দেবে! আমি যদি বদলে যাই? যদি ওই লোকটার মতন আমারও আর ফিরতে ইচ্ছে না করে? দিকশূন্যপুর আমার জীবনসর্বস্ব, এ জায়গা আমি কিছুতেই ছাড়তে পারব না। আমাকে নিয়ে যেয়ো না, প্লিজ, নিয়ে যেয়ো, পুলিশ আসবে না, আঃ কী আনন্দ, কেউ আমার নামে দোষ দেবে না, আমাকে ফিরিয়ে দাও!
—ফিরেই যাবে? ঠিক আছে, যাও তা হলে।
—আমি যে একলা নদী পার হতে পারব না। তুমি আমাকে পৌঁছে দেবে না?
আমার এখন, আঃ বাঁচা গেল, মনে মনে বলে ওঠা উচিত। ট্রেন ভাড়া, রাস্তায় খাবার ব্যবস্থা, কলকাতায় রাখার সমস্যা, চিকিৎসার বন্দোবস্ত, এই সব নিয়ে আর দুশ্চিন্তা করতে হবে না। আনন্দে আমার লাফিয়ে ওঠা উচিত।
তবু মনটা কেন খারাপ খারাপ লাগছে? একলা এসেছি, একলা ফিরে যাব, এটাই স্বাভাবিক, তবু কেন বিস্বাদ লাগছে ঠোঁট।
রোহিলা বলল, আজকের সকালটা কী সুন্দর হয়ে গেল। সূর্যকে এখন আকাশের মুকুটের মতন দেখাচ্ছে। গরম নেই। বাতাস কী নরম, মনে হয় না, এই বাতাসেও সাঁতার কাটি? ঘাসের মধ্যে কত ছোট ছোট ফুল ফুটেছে, দ্যাখো, দ্যাখো, শিমুল গাছটা মাথা নেড়ে কী যেন বলতে চাইছে!
আমি এ সব কিছুই দেখতে পাচ্ছি না। বরং একটা অবান্তর কথা মনে পড়ল। আজ কোন ট্রাক ড্রাইভারটা আসবে? সেই ছাগল-চোর, না সেই দৈত্য চেহারার উদার? বড় রাস্তার পাশে অপেক্ষা করতে হবে ঘণ্টার পর ঘণ্টা? আর তিনটি মাত্র সিগারেট আছে, শেষ হয়ে যাবে।
রোহিলা বলল, তুমি আর কয়েকটা দিন থেকে যেতে পারো না? বেশ মজা হবে!
—না, রোহিলা, তা আর সম্ভব নয়। আমি যে বাইরের লোক।
—ও রকম কথা আর একদম বলবে না। নীললোহিত, তুমি শপথ করেছিলে, আমাকে ছেড়ে যাবে না। আমি ফিরে যাচ্ছি, এটা কিন্তু ছেড়ে যাওয়া নয়। তুমি দূরে চলে গেলেও তুমি আমার কাছে থাকবে। তোমার সঙ্গে দেখা না হলেও দেখা হবে। আমরা এক সঙ্গে বৃষ্টিতে ভিজব, আমরা গান গাইব, গাছের তলা থেকে ফুল কুড়োব। তুমি দূরে থাকবে, তবু এ সব হবে! কথা দাও!
এ সব কথার মর্ম আমি আর বুঝতে পারছি না। আমার মুখখানা ট্রেনের যাত্রীদের মতন হয়ে গেছে। অনেক ভিড়ের মাঝখানে বসে থাকা এক বেকার ছোকরা, সে জীবনে কারুর সঙ্গে একসঙ্গে বৃষ্টি ভেজা, গান গাওয়া, ফুল কুড়োন নেই। দিকশূন্যপুর থেকে সে জীবন লক্ষ যোজন দূরে।
তবু বললুম, হ্যাঁ, কথা দিচ্ছি। বেলা হয়ে যাচ্ছে, এবার চলো-
দুজনে টিলা থেকে নামতে লাগলুম নদীর দিকে।
এরপর আর দিকশূন্যপুরে আমার ফেরার কোনও মানে হয় না। সবার কাছে বিদায় নিয়ে এসেছি। চোখে ভাসছে কলকাতা, অথচ দিকশূন্যপুরও টানছে। কী যে অদ্ভুত এই দো-টানা!
জানি, আবার আমাকে আসতেই হবে। অনেকদিন কেজো, ব্যস্ত, যুক্তিসম্মত মানুষদের মধ্যে থাকতে থাকতে মন ছটফটিয়ে উঠবে, মনে হবে, কিছু দিন আবার সেই দিব্য-উন্মাদদের সঙ্গে কাটিয়ে আসি না কেন! কাঁধে ব্যাগ ঝুলিয়ে চলে আসব এদিকে। না আর কেউ জানবে না।
***