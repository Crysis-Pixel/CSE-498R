তীর্থযাত্ৰী – উপন্যাস – সমরেশ মজুমদার
সূর্যোদয় দেখবে বলে পৃথিবীর বিভিন্ন প্রান্তের তিনজন মানুষ একটি পর্বতচূড়ায় জড়ো হয়েছিল। তাদের ভাষা আলাদা, গায়ের রঙ আলাদা, কিন্তু লক্ষ্য এক দেবদর্শন। সেখানকার ভোরের সূর্য দেখা ঈশ্বর দেখার সমান। এই তীর্থযাত্রীদের সঙ্গে মিলিত হল একটি মেয়ে। যে জীবনকে দেখেছে নিষ্ঠুর হতে, জীবনের কাঠিন্য যাকে করেছে নির্লিপ্ত। সেও ঈশ্বর দর্শনে এসেছে।
সমুদ্র থেকে অনেক উপরে সেই নির্জনে তিনটে মানুষ তাদের উদ্দেশ্য ভুলে নিজেদের মধ্যে কামড়াকামড়ি শুরু করল মেয়েটিকে নিয়ে। প্রবৃত্তি তাদের নেকড়ে করল।
গোটা পৃথিবীটা তিনটে রঙের দাপটে তটস্থ। সাদা, তামাটে এবং কালো রঙের থাবা চাইছে পৃথিবী দখল নিতে। কিন্তু তা সত্ত্বেও পৃথিবীতে সুন্দর বেঁচে থাকে, থাকবে। এই উপন্যাস তারই প্রতিবিম্ব।
.
এতক্ষণ ঠাণ্ডা হাওয়ায় জিপটা চলছিল স্বচ্ছন্দে। লাট্টুর গায়ে পেঁচানো লেত্তির মতো রাস্তা ধরে তিন হাজার থেকে সাত হাজার ফুট উঠতে কোনো অসুবিধেই হয়নি। সুতরাং খুশ মেজাজে একটু একটু করে আকাশের গায়ে উঠে আসছিল পার্থ।
এই মুহূর্তে মিহি রোদের মশারি চারপাশে টাঙানো। নিচের পাহাড়গুলো পৃথুলা রমণীর মতো গায়ে গা এলিয়ে পড়ে নীলচে ছায়া মেখে। আর আকাশ, স্ত্রৈণ পুরুষের মতো আকাশ ওই পাহাড়ের গায়ে মাথা ঝুঁকিয়েছে যেখানে অসাড়ে গলে যাওয়া যৌবন ঝিরঝিরিয়ে নেমে যাচ্ছে ঝরনা হয়ে। এসব অনেক নিচে রেখে পার্থ উঠে যাচ্ছিল তার জিপে বসে। আর মাঝে মাঝেই তার গলা সুরেলা হবার চেষ্টায় ছিল, এই আকাশে আমার মুক্তি…।
সদ্য তৈরি রাস্তা শেষ হয়েছে রিনটেকে। রাস্তা না বলে যদিও উপায় নেই কিন্তু সাত হাজার ফুট ছাড়াতেই স্টিয়ারিং থরথরিয়ে কাঁপতে শুরু করেছে। ছোট ছোট বোল্ডার সাজিয়েছে যারা তারা এর বেশি পারেনি। এখনও পথের গায়ে কিলোমিটারের থাম বসেনি। কিন্তু যেতে হবে চৌদ্দ হাজার সাতশ ফুট উঁচুতে। পৃথিবীর শ্রেষ্ঠ সানরাইজ স্পট হিসেবে রিনটেক ইতিমধ্যেই চিহ্নিত হয়ে গেছে বলা যায়। জিপের পথ তৈরি হলেও এখনও যাতায়াত শুরু হয়নি। পাথুয়া থেকে পায়ে হেঁটে ট্রেকাররা যায় ওখানে। পথে কোনো আশ্রয় নেই, সঙ্গে খাবার নিয়ে হাঁটতে হয়। রিনটেকেও কোনো খাবারের দোকান নেই। কারণ মানুষের বসবাস শুরু হয়নি সেখানে। পি, ডবলু, ডি-এর বাংলো এবং ইয়ুথ হোস্টেল ছাড়া মাথা গোঁজার কোনো ব্যবস্থা নেই।
আমার মুক্তি আলোয় আলোয়–ব্রেকে চাপ দিতে ককিয়ে থেমে গেল জিপ। ভগবান! একি দেখছে সে? ওর নাম রাস্তা? অসম্ভব। এতক্ষণ যদি ছিল লেত্তির মতো লাট্টুকে জড়ানো, এখন তুবড়ির মতো ফোড়মে উঠে যাওয়া। এই খাড়াই পথে গাড়ি উঠবে? পার্থ পেছন ফিরে তাকাল। না, ফেরার কোনো প্রশ্নই নেই। তাছাড়া জিপের জন্যে যখন পথটা তৈরি হয়েছে তখন নিশ্চয়ই কোনোমতে রিনটেক পৌঁছানো যাবে।
আর তখন থেকেই গোঙানিটা শুরু হলো। নতুন ইঞ্জিন প্রবল প্রতিবাদ করতে করতে জিপটাকে টেনে তুলছে। এই বোল্ডারে সাজানো পথ জিপের চাকা ছাড়িয়ে বড়জোর এক হাত বাড়তি। বাঁক নেওয়ার সময় শরীর এবং মনে যে ঝড় ওঠে তার বিনিময়ে কর্ণের চেয়ে বড় দানবীর হওয়া যায়। প্রতিটি মুহূর্তে নার্ভের ওপর সমানে দুরমুশ চলছে, চারটে চাকা কখনই সমান জায়গায় দাঁড়াবার সুযোগ পাচ্ছে না। এই তিন-চার ডিগ্রিতেও পার্থর কপালে বিন্দু বিন্দু ঘাম, ঠোঁট দাঁতের তলায়। আর তখনই রোদ নিভল, নিচের খাদ থেকে ঘন নীল কুয়াশাগুলো নেকড়ের মতো জিভ লকলকিয়ে ছুটে এল। পরের বাঁকটা ঘুরতে যেতেই খাদের হা-নিঃশ্বাস থেকে ছিটকে এপাশের পাহাড়ে ঘষটানি খেল জিপ। হঠাৎ পার্থর মনে হলো তার কিছু করার নেই, শেষমুহূর্ত আগত এবং তখনই হাত পনের সমতল পেয়ে কোনোরকমে ইঞ্জিন বন্ধ করে দুই হাতে মুখ ঢাকল স্টিয়ারিং-এর ওপরে। সমস্ত শরীরে এখনও মৃত্যুর ছোঁয়া যেন মরে নি। সমস্ত দেহে কাঁটা জমে আছে, থর-থর করে কাঁপছে হৃদপিণ্ড। স্টিয়ারিং-এ হাত রেখে বিস্ফারিত চোখে সে তাকিয়ে ছিল নিজের দিকে; যেখানে অন্ধকুয়াশা ছাড়া আর কিছু দেখার নেই।
এমন জানলে কোন্ শালা আসত। একটু ধাত ফিরে পেলে পার্থ চেঁচিয়ে ওই কথাগুলো বলল। খাদের বুক থেকে উঠে আসা পপলার গাছ ছাড়া সেকথা শোনার কেউ নেই এখানে, তবু বলল। কোথাও যে অনেক সময় সঙ্গী, চমৎকার টের পেল না। ওরা বলেছিল রাস্তা খারাপ তবে অসুবিধে হবে না। অসুবিধে না হবার এই নমুনা? মরার আগেই মরে যেতে হয়। এখন আর ফিরে যাওয়ার পথও নেই, গাড়ি ব্যাক করা মানে চিতায় উঠে বসা। এখানে সেটাও জুটবে কি না সন্দেহ। ভাগ্যিস এখনও গাড়ির যাতায়াত শুরু হয়নি নইলে ওপর থেকে একটা এলে। ভাবতে চাইল না পার্থ।
কিছুক্ষণ প্রতিরোধ করেও পারল না সে। এখন নার্ভের যা অবস্থা এটুকু না হলে তার পক্ষে আর স্টিয়ারিং ধরা অসম্ভব। যদিও পাহাড়ে জিপ চালাবার সময় মদ্যপান অবশ্যই নিষিদ্ধ, তবু ঝুঁকি নিতেই হবে। বাস্কেট থেকে পিটার স্কট বের করে দু’ঢোঁক কাঁচা ঢেলে নিল গলায়। আঃ। মুহূর্তেই শরীর গরম। উলেন প্যান্ট এবং উইন্ড চিটারে মোড়া শরীর নিজেই যে ঠাণ্ডা তৈরি করছিল তার দাঁত ভাঙল।
দুই যখন চার হয়েছে তখন পার্থ সতর্ক হলো। তিরতিরে নেশা হয়ে গেছে। এখন জিপ চালানো তার কর্ম নয়। চারপাশ কুয়াশায় আটকানো, সামান্য দূরের জিনিস চোখে ঠেকে না। আপসোসে জিপের গায়ে হেলান দিয়ে সে নিজেকে গালাগাল দিল। কি দরকার ছিল এই পাকামো করার। সেরেফ নায়ক হবার ধান্দার জের এবার টানো। একটা মেয়েছেলে কী বলেছিল, কী ভঙ্গিতে তাকিয়েছিল আর সঙ্গে সঙ্গে বুকের চিড়িয়া ঝটপটিয়ে ডানা নাড়ল, কোনো মানে হয়? আচ্ছা, জিপটাকে এখানে ফেলে যদি সে হেঁটে ফিরে যায়! নামবার সময়ে তো কোনো কষ্ট নেই। পরে যে কোনো ভাবে জিপটকে উদ্ধার করা যাবে না হয়। অসম্ভব। হিসেবটা ওকে আরও শীতল করল। পাথুয়া পৌঁছাতে মাঝরাত পেরিয়ে যাবে। আর এই খোলা আকাশের নিচে বিষাক্ত ঠাণ্ডায় চুপচাপ মরে যেতে হবে পৌঁছনোর আগেই।
গত সপ্তাহে ক্লাবে গিয়ে রিনটেকের সঠিক খবর প্রথম জানতে পারে পার্থ। আগে ভাসা ভাসা শুনেছিল কিন্তু খেয়াল করেনি। অসম্ভব ভালো জায়গা, সূর্য নাকি বলের মতো গড়িয়ে গড়িয়ে উঠে আসে, কাঞ্চনজঙ্ঘা এত কাছে যে মনে হয় হাত বাড়িয়ে ছুঁয়ে নিই। বনবিভাগের লোকজন পায়ে হেঁটে কিংবা ঘোড়ায় চেপে বছরে একবার যেত ওখানে। সম্প্রতি একটু নজর দেওয়া হচ্ছে বিদেশিদের উৎসাহ দেখে। কিন্তু ওই চৌদ্দ হাজার ফুট ওপরে পায়ে হেঁটে যাওয়ার কথা চিন্তা করতে ক্লাবের সবাই নারাজ। বোস বলেছিল, সূর্য! হুঁ! আমার বাগানে দাঁড়ালে বিশাল সূর্য দেখা যায়। ওইতো একই জিনিস!
ভার্মা হেসেছিল, ইজ ইট? মিসেস বোসের প্রোটেস্ট করা উচিত।
চল্লিশ বছরের খুকি চোখ নাচিয়েছিল, শ্যুড আই-ই-ই?
ভার্মা খ্যাক খ্যাক করে হেসেছিল, সব সূর্য সমান? একজন লেডির সঙ্গে আর একজন লেডির কোনো তফাত নেই? তাহলে তো বেঁচে থাকাই যায় না।
ওয়েল সেইড! ওয়েল সেইড! চিৎকার উঠেছিল ঘরে উদ্দাম হাসির মিশেল হয়ে। হাত নেড়েছিল বোস, স্ত্রীলোকেদের সঙ্গে সূর্যের তুলনা–।
সঙ্গে সঙ্গে চোখ পাকিয়েছিলেন মিসেস বোস, ডোন্ট বি সিলি। স্ত্রীলোক বলছ কেন? যতসব ছোটলোকি শব্দ, গা ঘিন ঘিন করে ওঠে!
হিয়ার! হিয়ার। উল্লসিত সবাই।
আর তখনই মিসেস মুখার্জির মুখটা নজরে এল পার্থর। অবজ্ঞার হাসিটা চোখে এবং ঠোঁটের কোণে বোলানো। দেখলেই মাথা গরম হয়ে যায় পার্থর। অথচ এই ভদ্রমহিলার মতো সুন্দরী সচরাচর চোখে পড়ে না। বৃদ্ধ স্বামীটিকে চেনে বেঁধে সঙ্গে নিয়ে ঘোরেন। পার্থর মনে আছে পরিচয়ের তৃতীয় দিনে দেখা হতেই বলেছিলেন, ও পার্থ! কাল সারারাত ঘুমুতে পারিনি। মুখ চোখ কাঁদো কাঁদো।
সে কি! কেন? পার্থ বিচলিত হয়েছিল।
ড্রিমি! স্বপ্ন! একটা স্বপ্ন আমার ঘুম কেড়ে নিল। ঘোরে কথা বলার ভঙ্গি।
মে আই হেল্প য়ু? খুব আন্তরিক গলায় কথাটা বলেছিল পার্থ। আড়চোখে সে দেখে নিয়েছে বুড়ো ভাম মুখার্জি তখন মিসেস বোসকে ইন্ডিয়ান ফিলজফি বোঝাচ্ছে।
আপনি আবার হেল্প করবেন কি! ঠোঁট মুচড়ে হেসেছিলেন সুন্দরী, যত নষ্টের মূলে তো আপনি!
আমি! আচমকা খাবি খেয়েছিল পার্থ। সেই কৈশোর থেকে যে প্রতিরোধ তা চুরমার হয়ে যাচ্ছিল। তিরটা সব বাধা সরিয়ে মাছের চোখে বিঁধছে।
ইয়েস! খুব সিরিয়াস ভঙ্গি মিসেস মুখার্জির, দেখলাম বিশাল নদীতে আমি একা নৌকোয় বসে আছি। আপনি এসে আমাকে পার করে দিতে চাইলেন। কিন্তু মাঝনদীতে যাওয়া মাত্র ঝড় উঠল, নৌকো ডুবল। আর আপনি খাবি খেতে খেতে চিৎকার করলেন, আমি সাঁতার জানি না। তিন হাজার ঝরনা জড়াজড়ি করে ছুটে গেল ওঁর গলা থেকে। কোনোরকমে সামলে নিয়ে বলেছিলেন, ওফ। হরিবল।
তারপর থেকেই গুটিয়ে গিয়েছিল পার্থ। দেখা হলে ওই হাসি দ্বিতীয়বার চাঁদ হয়ে যায়। নিজেকে বুঝিয়েছিলেন পার্থ, ঝুট ঝামেলায় যেও না। তার জীবনে অ্যাদ্দিন কোনো মহিলা ছায়া ফেলেনি। মহিলা না বলে ও কৈশোর থেকে মেয়েছেলে বলেই এসেছে। এই সমাজে স্ত্রীলোক বললেই যদি ছোটলোকামি হয় তাহলে মেয়েছেলেতে কী দশা হবে কে জানে! ধাপে ধাপে ওঠার সময় একটি বাক্য সে মন্ত্রের মতো জপ করে এসেছে, নারী নরকের দ্বার। ছোটবেলায় কিছু কথা, শব্দ বা গন্ধ আমৃত্যু ভেতরে ভেতরে বেঁচে থাকে। এটাও ছিল। কিন্তু মিসেস মুখার্জিকে দেখার পর ব্রতচ্যুতি ঘটতে যাচ্ছিল। দুদিনেই জেনেছিল ওই বৃদ্ধ ভামটির দুবার স্ট্রোক হয়েছে, ব্লাড-প্রেসারের অবস্থা নড়বড়ে, সুগার ভালোরকমের খারাপ। এইসব সুন্দর গুণ থাকলে কতদিনে পৃথিবীকে ভারমুক্ত করা যায় তার সরল হিসেব করেছিল পার্থ। কিন্তু ওই ঘটনাটির পর সে নিজের আবর্তে ফিরে গেল। জীবনে অনেক কিছু পাওয়ার কথা ছিল না তবু পেয়ে গেল। মেয়েছেলে-চিন্তা থাকলে কি আর তা পাওয়া যেত?
কলকাতার নিম্ন মধ্যবিত্ত (কথাটা এখন চমৎকার স্ল্যাং) পরিবার থেকে অনেক মেহনত করে সে এখানে উঠে এসেছে। মজার কথা হলো হাজার টাকার চাকরিতে উঠে মনে হয়েছিল আমাদের বংশে আর কেউ এত মাইনে পায় নি। দু-দিন বাদেই দেড় হাজারিদের দেখে বুক জ্বলে গেল। পরিশ্রম আর কপাল যখন তাকে ওই ধাপে নিয়ে এল তখন দুহাজারেরা চোখের সামনে লকলক করছে। এখন তিন হাজারে এসেও অবিরত অশান্তি। সামনে চার, পাঁচ, ছয়, দশ হাজার রাজত্ব করছে। উঠতেই হবে ওই চূড়োয়, কিন্তু চূড়োটা কোথায় তা কেউ জানে না। এই করে করে বড় কোম্পানির দায়িত্ব নিয়ে সে এসেছে পাহাড়তলি শহরে। বিশাল বাংলো, গাড়ি এবং কিঞ্চিত ক্ষমতা সত্ত্বেও মিসেস মুখার্জি ঘুরিয়ে বলে গেলেন সে অপদার্থ। শালা! ওই বুড়ো ভাম কোন্ বীর! তবু জ্বলুনি উপেক্ষা করে নিরাসক্ত হয়েছিল পার্থ।
সেদিন ক্লাবে গিয়ে সে দুবার ডজ খেল। পিছনে যাচ্ছে চোখ, ঠোঁট দুটোয় শব্দহীন ঢেউ এর মোচড়। সেই মোচড়-এর অনেকটাই অর্থ, তুমি একটি ইঁদুর। এসব দেখবে না ঠিক করাও বেঠিক হলো। রিনটেকের প্রসঙ্গ শেষ হওয়ার আগেই সে গম্ভীর গলায় ঘোষণা করল, ব্যাপারটা এমন কিছুই নয়, আমিই তো যাচ্ছি।
সঙ্গে সঙ্গে সবকটি চোখ সার্চলাইট। বোস বললো, আপনি পাগল হয়েছেন? কি ডেঞ্জারাস রাস্তা, ট্রেকিং-এর অভ্যেস না থাকলে–।
পার্থ সম্রাটের গলায় বলল, আমি জিপে যাব।
তৎক্ষণাৎ চমকানির শব্দ ছড়াল। ভার্মা উঠে এল, ওঃ গড! ডু ইউ ওয়ান্ট টু কিল ইওরসেলফ? ও পথে এখনও জিপ ওঠেনি এবং খুব এক্সপার্ট ড্রাইভার ছাড়া ড্রাইভ করা অসম্ভব। রাস্তার কন্ডিশন জানা যাচ্ছে না জিপ না গেলে। একটা বোল্ডার লুজ থাকলে আর দেখতে হবে না।
মিসেস বোস চোখ ঘোরাল, না না, আমরা আপনাকে হারাতে চাই না।
পার্থ হাসল, আমি তো একা। কিছু হলে কাঁদবার লোক নেই। তাছাড়া ওখানকার ভার্জিন কাঞ্চনজঙ্ঘাকে আমি ছাড়া আর কে দেখবে? কথাটা শেষ করে যার দিকে তাকিয়েছিল তার মুখ ভাঁটার সমুদ্র, দুটো চোখ চড়ায় আটকে থাকা নৌকো। সমস্ত হৃদয় তৃপ্ত হয়েছিল তাই দেখে।
কিন্তু এখন এই প্রায় বিকেলে নিজেকে কুরুক্ষেত্রের শেষ সন্ধেবেলায় একা দাঁড়ানো যুধিষ্ঠিরের মতো মনে হচ্ছিল। সেদিন ওরকম জেদ যদি মনে না আসত! এখন কী দাম যে দিতে হবে ঈশ্বর জানেন।
বেশ কিছুক্ষণ বাদে নেশাটা সামান্য জুড়লো। পার্থ স্টিয়ারিং-এ বসে ঘড়ি দেখল। দিনের আলো থাকতে থাকতে যে করেই হোক পৌঁছতে হবে। অ্যালকোহলের প্রতিক্রিয়ায় মনে জোর এল, হয়তো সে পারবে। ইঞ্জিন চালু করে জিপটাকে তুলে নিল ওপরে। গোঁ গোঁ শব্দ হচ্ছে। চাকাগুলো নেহাত নতুন তাই পিছলে যাচ্ছে না। চারপাশে এখন জমাট ফগ তবে একটাই সুবিধে, যত সে এগোয় তত ওরা সরে দাঁড়ায়। সব কটা আলো এই দুপুরেই জ্বেলে নিয়েছে পার্থ। ক্রমশ একটা বেপরোয়া ভাব এল মনে, দুর্ঘটনা হয় হোক কিন্তু সে থামবে না। একটা খাড়াই বাঁক নিতে গিয়ে চাকার তলা থেকে ছোট বোল্ডার ছিটকে চলে গেল খাদের বুকে। প্রচণ্ড দুলুনি খেয়ে জিপের চাকা কামড়ে ধরল রাস্তা। একই জায়গায় পেছনের চাকা পাক খেয়ে উঠে এল ওপরে। পার্থ এখন এসব নিয়ে আর মাথা ঘামাচ্ছে না। হয় রিনটেকে পৌঁছাব, নয় খাদে গড়াব। এর মাঝামাঝি যখন কিছু নেই তখন তা নিয়ে ভেবে কী লাভ; মোটামুটি এই মেজাজে চলছিল সে।
কত হাজার উঠেছে হিসেবে নেই, কতটা পথ বাকি তাও জানে না। চলতে চলতে যে ক্লান্তি আসে সেটাও যেন ভোঁতা এতক্ষণে। একটা বাঁক নিতে গিয়ে মনে হলো পাহাড়ের গায়ে সেঁটে দাঁড়িয়ে কেউ যেন হাত নেড়ে তাকে থামতে বলছে। সামনের পথ ছাড়া অন্য কোনো দিকে নজর দেবার সময় নেই, পার্থ তাকাল না, গাড়ি থামাবার কোনো প্রশ্নই ওঠে না। আমি এখানে দানছত্র খুলতে আসি নি যে হাত দেখালেই থামতে হবে।
হঠাৎ ওর মনে হলো নাক এবং হাতের আঙুলগুলো নিঃসাড় হয়ে যাচ্ছে। অথচ জিপের ইঞ্জিনের যে তাত সেটাও তো কিছু কম ছিল না এতক্ষণ। ব্যাগে মাঙ্কি ক্যাপ এবং গ্লাভস রয়েছে। ও দুটো বের করতে গেলে গাড়ি থামাতে হবে, যেটা এই মুহূর্তে কিছুতেই সম্ভব নয়। ক্রমশ মনে হল সে ঠান্ডায় জমে যাবে। জিপ দুর্ঘটনা নয়, এইভাবে চললে আপসেই প্রাণ বেরিয়ে যাবে।
এই বাঁকটাই যে শেষ বাঁক তা কে জানত। জিপ মুখ ঘোরাতেই পার্থর মনে হলো এ যাত্রায় সে বেঁচে গেছে। মাথার ওপরে আর পাহাড় নেই। এতক্ষণ যাকে পাক দিয়ে উঠতে হয়েছিল তার চূড়োয় জিপ গড়িয়ে চলছে। দুটো ফুটবল মাঠ-এর চেয়ে বেশি নয় যে জায়গা তার নাম রিনটেক। বেশ সমান রাস্তা ঘোড়ার নালের মতো পাক খেয়ে একটু ওপরের কাঠের বাংলোর গায়ে শেষ হয়েছে। জিপ থামিয়ে অপলক তাকিয়ে থাকল পার্থ। সুন্দর। ছোট্ট হলুদরঙা বাংলোটার চারপাশে নীল ফগ। ডানদিকে আর একটা ঘর যার গায়ে লেখা ইয়ুথ হোস্টেল। পার্থ দেখল, হোস্টেলের দরজা নেই, জানলা নেই, কেমন খাঁ খাঁ করছে। তারপরেই খেয়াল হলো এই যদি রিনটেক হয় তাহলে এখানে কোনো মানুষ নেই। সামান্য প্রাণের অস্ত্বিত্ব টের পাওয়া যাচ্ছে না। ব্যাগ খুলে মাঙ্কি ক্যাপ আর গ্লাভস বের করে গলিয়ে নিতে সামান্য আরাম লাগল। হঠাৎ এক ধরনের বুক-উপচানো আনন্দ এল, অনেক উঁচুতে উঠে এসেছে, প্রচুর ধাপ ভেঙে, এবং আপাতত সামনে কোনো পাহাড়ের প্রতিবন্ধক নেই। আঃ কি আরাম! অথচ শেষ সিকি মাইল–! পার্থ চোখ বন্ধ করল। তারপর পিটার স্কটের বোতল থেকে খানিক গলায় ঢালল। শালারা রাস্তাই তৈরি করেনি। দুটো চাকার মাপে পর পর বোল্ডার সাজিয়ে রেখেছে শুধু। কিভাবে চালিয়ে এসেছে তা এখনও মাথায় ঢুকছে না। ওই সময় কোনোরকম বোধশক্তি ছিল না তার। থাকলে আর উঠে আসতে হতো না। কোনোদিকে না তাকিয়ে একরোখা চালিয়ে এসেছে সার্কাসের জিপওয়ালাদের মতো।
ধীরে ধীরে বাংলোর নিচে জিপটাকে নিয়ে এল পার্থ। দরজা খুলে বের হতেই মনে হলো সপাং করে কেউ যেন তাকে চাবুক মারল। আরেব্বাস, পার্থ নিজের দাঁতের বাজনা শুনল, একি ঠাণ্ডা! এক দৌড়ে বাংলোর দরজায় পৌঁছে চিৎকার করলো সে, চৌকিদার!
মুখ থেকে ধোঁয়ার মতো কিছু বের হলো, শব্দটাকে খুব ছেলেমানুষ শোনাল নিজের কানেই। এই খোলা আকাশের তলায় স্থির হয়ে দাঁড়ানো যাচ্ছে না। পা দুটো নাচিয়ে শরীর সচল করার চেষ্টা করে আর একবার চিৎকার পার্থ, চৌকিদার!
এবারও কোনো উত্তর নেই। প্রাণপণে দরজায় আঘাত করতে লাগল সে। এবং তখনি খেয়াল হলো কড়ায় তালা ঝুলছে। হিম চোখে দৃশ্যটা দেখল সে। বাংলোটাকে বন্ধ করে চৌকিদার হাওয়া হয়ে গিয়েছে। অথচ ওরা বলেছিল এখানে লোকটা আঠাশ দিন থাকে। মাইনে এবং খাবার নিতে দুদিনের জন্যে নাকি নিচে নামে। সেই দুদিনের একদিন যদি আজ তাহলে ওরা বলত। কেউ আসে না বলে কেটে পড়েছে লোকটা, সরকারি অর্থ হজম করে কাজে ফাঁকি দেবার চূড়ান্ত উদাহরণ।
কিন্তু তা তো হলো, এখন কী করা যায়! পার্থ ফিরে তাকাল। দূরে ইয়ুথ হোস্টেল এখন আবছা। কিন্তু ওখানে রাতকাটানো অসম্ভব ব্যাপার। আর মিনিট দশেকের মধ্যেই বোধহয় আলো মরে যাবে। যা করার এখনই এই মুহূর্তে করতে হবে। অসহায় চোখে বাংলোটার দিকে তাকাল সে। দরজার পাশের কাচের দেওয়ালে এর মধ্যেই হিম জমেছে। তবু ভেতরের চেয়ার টেবিল দেখা যাচ্ছে। আরামের গন্ধ পেয়ে মুহূর্তেই বুদ্ধি খেলে গেল। তার পকেটে এই বাংলোর রিজার্ভেশন স্লিপ রয়েছে। অর্থাৎ আইনসম্মত অধিকারে আছে এখানে রাত্রিবাসের। কোনো দায়িত্বহীন চৌকিদার কর্তব্যে অবহেলার কারণে সে সেই অধিকার থেকে বঞ্চিত হতে পারে না।
এক দৌড়ে সে জিপের কাছে ফিরে এল। তারপর দরজা খুলে হ্যান্ডেল বের করে নিয়ে এসে সামান্য মোচড় দিতেই খুলে গেল তালাটা। প্রায় লাফ দিয়েই ভেতরে ঢুকে প্রথমে দরজা বন্ধ করলো পার্থ। আর, কী আরাম। চমৎকার গরম হয়ে আছে ঘর। দরজার দিকে তাকাল সে। হয়তো বেআইনি হলো তালা ভাঙা, কিন্তু তা নিয়ে যথেষ্ট তর্ক করা যেতে পারে। একটা চেয়ারে শরীর এলিয়ে চোখ বন্ধ করতেই মনে হলো চাপা গলায় অনেকে কথা বলেছে। এখানে আবার মানুষ এল কোত্থেকে? রিনটেকে থাকার মধ্যে তো ওই চৌকিদার। চট করে মুখ তুলে পেছনের দিকে তাকাতেই চোখে পড়ল দরজাটা বন্ধ। তারপরেই ভুলটা ধরা পড়ল। বাইরে কি হাওয়া বইছে? পপলার গাছের পাতার ঘষটানি কি মানুষের চাপা গলার মতো শোনায়! সে সামনে তাকাল। ঘরটার তিনটে দেওয়ালের চারফুট বাদ দিয়ে কাচে ঘেরা। এরমধ্যে ফগেরা উধাও হয়ে গেছে। একধরনের মরে যাওয়া আলোর ছায়া সমস্ত রিনটেকে জড়ানো। কিন্তু তার বাইরের আকাশের দিকে তাকিয়ে বুক ছ্যাঁত করে উঠল পার্থর। কুমিরের মতো কুচকুচে কালো মেঘ আকাশের এককোণে গুঁড়ি মেরে এগিয়ে আসছে। ক্রমশ তার চেহারা জলহস্তীর আকার নিল। পেছনে ধাওয়া করে আসছে বিশাল চেহারার জন্তুরা। পার্থ দেখল রিনটেকের বাইরে কোনো পৃথিবী নেই, কোনো পাহাড়ের বরফচূড়ো দেখতে পাওয়া দূরের কথা আলোর ছায়াটাও সরে যেতে লাগল। ডানদিকের আকাশে গর্জন করে উঠল চাপা মেঘের দল। পৃথিবীর সব আকাশ থেকে যেন মেঘেদের তুলে এনে এখানে ছড়িয়ে দেওয়া হয়েছে আসন্ন যুদ্ধের জন্যে। আর তারপরেই সমস্ত চরাচর ঘন অন্ধকারে মুড়ে গেল।
ঘরের ভেতরেও একফোঁটা আলো নেই। একটা হ্যারিকেন কিংবা মোমবাতি জ্বালা দরকার। পার্থর মনে পড়ল গাড়িতে সবকিছু রয়ে গেছে। বৃষ্টি ফিস্টি শুরু হবার আগেই ওগুলো নিয়ে আসা দরকার। বাইরের দরজাটা খুলতেই বাংলোটা ঝনঝনিয়ে উঠল। হাওয়া এখন উথাল পাথাল করছে, স্পর্শ লাগা মাত্র মনে হলো বরফের নখে কেউ খামছে নিচ্ছে শরীর। কিন্তু ব্যাগটা দরকার। পার্থ অন্ধের মতো পা বাড়াল সামনে। হাওয়ার ঝটকায় একপাশে পড়ে যেতে যেতে সামলে নিতে চাইল। চোখের সামনে পৃথিবীটা অন্ধ। এত গরম জামাকাপড় তবু শরীরের কোথাও উত্তাপ নেই। অনেকবার হোঁচট খেতে খেতে সে একসময় জিপের কাছে পৌঁছল। দরজা খুলতেই মনে হলো জিপ গড়িয়ে যাবে হাওয়ার টানে। কোনরকমে ব্যাগ আর পিটার স্কটের বোতলটা দুহাতে ধরে হাঁটু দিয়ে দরজাটা বন্ধ করে জিপের আড়ালে দাঁড়াল। ঘণ্টায় কত মাইল বেগে হাওয়া ছুটছে কে জানে! তবে আর একটু বাড়লে জিপটাকে খুঁজে পাওয়া যাবে না। আর তখনই হুড়মুড় করে কিছু পড়ল বলে মনে হলো তার। সে চকিতে বাংলোর দিকে তাকাল। অন্ধকারে যদিও স্পষ্ট দেখা যাচ্ছে না তবু মনে হলো শব্দটা বাংলোর দিক থেকে আসে নি। এমনও তো হতে পারে ওই পাহাড়ের গা থেকে বাংলোটাকেই উপড়ে নিয়ে গেল হাওয়া! দূর! অ্যাদ্দিন যখন হয়নি তখন আজকের রাত্রেই সেটা ঘটবে কেন? এইসময় টুপ করে একফোঁটা জল মাঙ্কি ক্যাপের ওপর পড়তেই জিপের আড়াল ছেড়ে সে দৌড় শুরু করল। এক হাতে ব্যাগ অন্য হাতে পিটার স্কটের বোতল নিয়ে অন্ধের মতো টলতে টলতে সে যখন বাংলোর খোলা দরজায় পা রাখল ঠিক সেই মুহূর্তেই বৃষ্টি নামল। কোনোরকমে দরজা বন্ধ করে সে মুখ ঢাকল দুই হাতে। ওঃ ভগবান!
কিছুক্ষণ পরে ব্যাগ খুলে হাতড়ে টর্চ খুঁজে পেল পার্থ। বোতাম টিপতেই অন্ধকার কেটে আলোর ফিনকি আছড়ে পড়ল ওপাশের দেওয়ালে। টর্চটা ঘুরিয়ে ঘুরিয়ে সে ঘরের চেহারা দেখে নিল। শুধু টেবিল চেয়ার আর পায়ের নিচে কাঠের মেঝের ওপর দড়ির গালচে ছাড়া অন্য কোনো আসবাব নেই। না, পেছনের একমাত্র কাঠের দেওয়ালে একটা ছবি খুলে গিয়ে কোনোরকমে ঝুলছে। বরফের চূড়ার একটা ঝকঝকে বাঁধানো ফটোগ্রাফ। নিশ্চয়ই দরজা খুলে রাখার সময় হাওয়ার দাপটে ওটা খুলেছে। কিন্তু বাংলোটাকে এবার ভালো করে দেখা দরকার। টর্চের আলো যতই তীব্র হোক পেছনে অন্ধকার থাকে। ব্যাগ থেকে মোটা মোমবাতি বের করতে গিয়ে ঠকঠকিয়ে কেঁপে উঠল পার্থ। এখানে হাওয়া নেই তবু এত শীত করছে কেন? দেশলাই ঠুকে মোমবাতি ধরাতেই সমস্ত ঘরে আলো কাঁপতে লাগল। এক হাতে টর্চ অন্যহাতে মোমবাতি নিয়ে উঠে দাঁড়িয়ে সে চারপাশে তাকাল। ভেতরে যাওয়ার দরজা দুটো। দুটোই বন্ধ তবে ছিটকিনি টানা। মাঝখানের দরজাটা খুললো সে।
ফাইন! শরীরের কাঁপুনি ছাপিয়ে এতক্ষণে খুশি এল। একটা দশ বাই বারো ঘর। পায়ের তলায় কার্পেট। নিভাঁজ বিছানার ওপর চারটে লাল কম্বল, দামী। বালিশের চেহারাটা সুন্দর। দুটো চেয়ার আর একটা স্টিলের টেবিল। পেছনে ড্রেসিং টেবিলের গা ঘেঁষে ওয়ার্ডরোব। বিছানার উল্টো দিকে ফায়ার প্লেস।
মোমবাতিটাকে ড্রেসিং টেবিলের সামনে রাখতে ঘরটা আলোয় ভরে গেল। পার্থর ইচ্ছে হচ্ছিল বিছানায় শরীর এলিয়ে কম্বলগুলো টেনে নেয়। অনেক কষ্টে লোভ সামলালো সে। সারারাত তো সামনে পড়ে, এখনই ঠান্ডার কাছে আত্মসমর্পণ করাটা বুদ্ধিমানের কাজ হবে না। বিছানায় বসে মনে হলো ওটা কনকন করছে। ঠান্ডায় ভিজে রয়েছে যেন। আর তখনই সে দেখতে পেল ফায়ার প্লেসের ওপরে একটা বড় বোতলে কেরোসিন রয়েছে। তার মানে যদি কাঠ জোগাড় করা যায় তাহলে ফায়ারপ্লেসটাকে চালু করতে অসুবিধে হবে না। ঘরের অন্য দরজাটি খুলে টর্চ হাতে উঁকি মারতেই একটা প্যাসেজ দেখতে পেল সে। টর্চের আলো ফেলে বোঝা গেল অনেকদিন মানুষ বাস করেনি এখানে। চৌকিদারটা থাকলে এসব হ্যাপা পোয়াতে হতো না। ফিরে গিয়ে এমন কমপ্লেন করতে হবে যাতে এরপর থেকে ব্যাটা ফাঁকি দিতে পারবে না।
প্যাসেজের শেষে ছোট্ট দুটো ঘর। একটা টয়লেট, শুকনো। অন্যটা স্টোর। উঁকি মারতেই খুশি হলো পার্থ। একগাদা কাঠ সাজানো রয়েছে। ওপরের তাকে সবরকমের ইউটেনসিলস। পাঁজা করে কিছু কাঠ তুলে ঘরে ফিরে এল পার্থ। টর্চ বগলে চেপে রাখায় অদ্ভুত আলো ছিটকাচ্ছিল দেওয়ালে। কয়েকটা কাঠের টুকরো ফায়ার প্লেসে ঢুকিয়ে সামান্য কেরোসিন ছড়িয়ে দেশলাই জ্বালল সে। দপ করে জ্বলে উঠল আগুন। খুব দ্রুত লকলকিয়ে উঠল। কিন্তু তা সত্ত্বেও ঘরের ঠান্ডা কমল না এক ফোঁটাও। দুটো হাত গ্লাভসশুদ্ধ প্রায় আগুনের ওপরে রাখল পার্থ। কিন্তু তেল পুড়ে শেষ হওয়া মাত্রই শরীরে কিছু ফুলকি রেখে নিভে গেল আগুন। জীবনে কখনও উনুন ধরায়নি, ফায়ারপ্লেস তো দূরের কথা। অসহায় চোখে কিছুক্ষণ তাকিয়ে রইল পার্থ। তারপরেই ব্লোয়ারটা চোখে পড়ল। পাম্প করলেই হাওয়া বের হচ্ছে। আবার কেরাসিন ঢেলে ব্লোয়ার চালাতে আগুনটা কাঠের গায়ে ছড়িয়ে পড়ল। মিনিট পাঁচেকের চেষ্টা সাফল্য এনে দিল পার্থকে। বাঃ, গুড। দাউ দাউ করে জ্বলছে ফায়ার প্লেস। উত্তাপে ভরে যাচ্ছে ঘর। ধোঁয়াগুলো ওপরের গর্ত দিয়ে বাইরে বেরিয়ে গেছে। কিন্তু মাঝে মাঝে সেখান দিয়েও হাওয়ার ধমক আসছিল।
আর এ সময় গোঙানিটা শুরু হলো। মাঝে মাঝে বিদ্যুতের আগুন যে আকাশে ঝলসাচ্ছে তা জানলার পর্দার ফাঁক দিয়েও বোঝা যাচ্ছে। বৃষ্টি পড়ছে তবে খুব জোরে নয় চোদ্দো হাজার সাতশ পঁচিশ ফুট উঁচুতে এসবের আলাদা মেজাজ আছে। ফায়ারপ্লেসের সামনে বসে পার্থ পা নাচাল। এখন এই বাংলো তার। আজকের রাতটাকে কীভাবে উপভোগ করা যায়? কম্বল মুড়ি দিয়ে বাইরে বসবে নাকি? ওই ডিমঘরে? মাথা খারাপ! এই ফায়ার প্লেসের মেজাজ ছেড়ে কেউ নড়ে। বাইরের ঘরটা যখন ডিমের মতন তখন চমৎকার নামকরণ করা গেল, ডিমঘর!
এখন একটু মদ্যপান করা যাক। তারপর হট-বক্স থেকে খাবার বের করে পেটে পুরে শুয়ে পড়তে হবে। ভোর সাড়ে তিনটেতে উঠতেই হবে। না হলে এত কষ্ট করার কোনো মানে থাকবে না। সাড়ে তিনটে থেকেই নাকি অন্ধকারের চেহারা পালটায়। পাঁচটার একটু বাদেই সূর্য ওঠার সময়। তার পাঁচ মিনিট আগেই কাঞ্চনজঙ্ঘার চূড়োয় আলো পড়ে। পার্থ শুনেছে প্রচণ্ড বৃষ্টি যদি প্রথম রাতে হয়ে যায় তাহলে ভোরের কাঞ্চনজঙ্ঘা হাতের তেলের মতো পরিষ্কার। ফায়ার প্লেস যখন জ্বলছে, তখন যত ইচ্ছে বৃষ্টি হোক মাঝরাত পর্যন্ত। এসব ব্যবস্থা তার সূর্য দেখার লগ্নটিকে পাকা করার জন্যে, তাছাড়া কী!
কিন্তু পিটার স্কটের বোতল আনতে ওই ডিমঘরে যেতেই হবে। ব্যাগটাও পড়ে রয়েছে ওখানে। এঘরের উত্তাপ ছেড়ে উঠতে ইচ্ছে করছিল না। কিন্তু উপায় নেই। দরজা খুলতেই কাঁপুনিটা ফিরে এল। ডিমঘরের কাচে কালো রঙ যেন মোটা করে বোলানো। দৌড়ে বোতল আর ব্যাগ তুলে সে ফিরে এল ভেতরে, ঘরে ঢুকে দরজা বন্ধ করে দিল। আর ওই ঘরে এরাতের মতো ঢুকছে না সে। বোতলটা খুলতেই খেয়াল হলো জল নেই। গ্লাসে ঢেলে চুক চুক করে খাওয়ার সময় এখন। গ্লাস? মনে পড়ল স্টোর রুমে বাসনকোসনের মধ্যে কয়েকটা গ্লাস দেখেছিল যেন। কিন্তু জল পাবে কোথায়? চৌকিদারকে মনে মনে শাপান্ত করলো পার্থ। শালার চাকরি খেতেই হবে।
বিছানাটা ফায়ারপ্লেসের কাছে টেনে এনে সেখানে আরও কয়েকটা কাঠ ফেলে দিয়ে কম্বলের তলায় ঢুকল পার্থ। তারপর বোতলের ছিপি খুলে এক ঢোঁক গলায় নিতেই সে সিঁটিয়ে গেল। সর্বনাশ! খাবারের হটবক্স জিপে পড়ে আছে। রোস্ট চিকেন আর পরোটা। খুব যত্ন করে করিয়ে নিয়েছিল সে। কিন্তু এই ঠান্ডায় বৃষ্টিতে ভিজে কে ওই গাড়ির কাছে যাবে? অসম্ভব। নিজেকে চড় মারতে ইচ্ছে করেছিল তার। সারাটা রাত না খেয়ে থাকতে হবে। অথচ খাবার আছে তিন মিনিটের দূরত্বে। সে জানলার পর্দার দিকে তাকাল। হাওয়া এবং বৃষ্টি যেন বেড়েই চলেছে। পার্থ তবু আর একবার চিন্তা করল, জিপের কাছে ছুটে যাবে কি না! হটবক্স পেছনের সিটেই আছে। কোনোরকমে দরজা খুলে নিয়ে আসা। গোটা চারেক কম্বলও ছিল সঙ্গে। অবশ্য সেগুলোর এখন প্রয়োজন নেই। পার্থ উঠে দাঁড়াল। ফায়ার প্লেসের আগুনে ঘরটা যতই তেতে থাক কম্বলের বাইরে আসামাত্র শরীর সিরসিরিয়ে উঠল। একটা ওয়াটার প্রুফ সঙ্গে আনা উচিত ছিল! এইসময় দরজার পাশে দেওয়ালের গায়ে নিজের ছায়াকে কাঁপতে দেখল সে।
দূর! দরজা খুলে খোলা আকাশের নিচে যাওয়া মানে যেচে হাড়িকাঠে গলা বাড়ানো। একটা রাত না খেয়ে থাকলে কী হয়! পৃথিবীর কত মানুষ তো দিনের পর দিন না খেয়ে কাটাচ্ছে। অত কথা কি, মা-মাসীমারা তো মাঝেমাঝেই নির্জলা উপোস করেন। এইসব ভাবনা-চিন্তা তার খিদেটাকে একটু একটু করে ভোঁতা করছিল। বিছানায় ফিরে এল সে। আর কাঁচা হুইস্কি খেতে ইচ্ছে করছে না। শুয়ে পড়া যাক। ঘড়ি দেখল পার্থ। ছটা বাজতে পাঁচ! তার মানে এখনও বিকেল চলছে। কে বিশ্বাস করবে?
কম্বলের তলায় শরীর রেখে ও ফায়ার প্লেসের দিকে তাকাল। এত ক্লান্তির পরও ঘুম আসছে না কেন? হঠাৎ তার মনে হলো মিসেস মুখার্জি না থাকলে এখানে তার কখনই আসা হতো না। একটি সুন্দর বাংলোর মালিক সে, কাউকে ভাগ দেবার নেই। আগামীকালের সূর্য কেমন হবে? পাহাড়কে যাঁরা ভালবাসেন তারা বলেন কাঞ্চনজঙ্ঘার মাথায় যখন সূর্যের প্রথম কিরণ স্পর্শ করে তখন ঈশ্বর দর্শন হয়। পৃথিবীর যে-কোন মন্দিরের চেয়ে সেটা অনেক বেশি লাভজনক। হঠাৎ পার্থর মন প্রশান্ত হলো। আগামীকালের ভোর তার জন্যে অনুপম নৈবেদ্য নিয়ে অপেক্ষা করছে। এই পৃথিবীর একমাত্র সৌভাগ্যবান হিসেবে সে আগামী ভোরে সূর্যের সামনে দাঁড়াবে। মোমবাতিটা যদি জ্বলে জ্বলে নিভে না যায় তাহলে অগ্নিকাণ্ড হবে। ফায়ার প্লেসের আগুনেই ঘর যখন আলোকিত তখন ওটাকে নিভিয়ে ফেলা যাক। কাজকর্ম সেরে পার্থ বিছানায় ফিরে এল। এখন ঘুম চাই। কম্বলে সমস্ত শরীর ঢেকে সে চোখ বন্ধ করতেই আওয়াজটা শুনতে পেল। ঝড় উঠেছে। এতক্ষণ যা ছিল জোরালো হাওয়া তা ঝড় হয়ে গেল। কিন্তু শব্দটা এখন অন্যরকম হয়ে কানে বাজছে! একটু বেসুরো। এতক্ষণের প্রাকৃতিক আওয়াজগুলোর সঙ্গে এর কোনো মিল নেই। হঠাৎ পার্থর মনে হলো কেউ নিশ্চয়ই দরজায় ধাক্কা দিচ্ছে! বিরক্তিতে তার কপালে ভাঁজ পড়ল। এই বাংলোয় কারো আসার কথা নেই। আজ রাত্রের একমাত্র আইনসম্মত মালিক সে। অতএব অন্য কেউ এখানে আসতে পারে না। তার মনে হলো সে ভুল শুনেছে। ওটা হাওয়ারই শব্দ। দরজায় যদি একটু ফাঁক থাকে তাহলে ওরকম শব্দ হবেই। কিন্তু পরের মুহূর্তে সে উঠে বসল। এবার আর সন্দেহ নেই, কেউ দরজা ধাক্কা দিচ্ছে! দূর! এই পাহাড়ে ও আড্ডা মারবে কোথায়? কিন্তু চৌকিদার ছাড়া আর কেউ এখন আসতে পারে না। হঠাৎ বেশ আরাম লাগল পার্থর। লোকটাকে দিয়ে হট-বক্স এবং জল আনিয়ে নিতে হবে।
বিছানা থেকে কম্বলটা টেনে নিয়ে আপাদমস্তক মুড়ি দিয়ে টর্চটা তুলে নিল পার্থ। দরজার এসে দাঁড়াতেই আর সন্দেহ রইল না। হাওয়া নয়, মানুষই, হঠাৎ বুকের ভেতর কাঁপুনি উঠলো। ডাকাত নয়তো? এই নির্জন পাহাড়ে কেউ গাড়ি নিয়ে এসেছে দেখে লুঠ করার লোভেও তো আসতে পারে। পরক্ষণেই হেসে ফেলল সে। মিডলক্লাস মেন্টালিটি! ধারে কাছে যখন লোকালয় নেই, হেঁটে আসাও কষ্টকর তখন ডাকাত আসবে কোত্থেকে? এসময় পার্থর নজরে গাড়ির হ্যান্ডেলটা এল। তালা ভাঙার সময় ওটা কাজে লেগেছিল। নিচু হয়ে সেটাকে তুলে নিয়ে টেবিলের ওপর রাখল সে। প্রয়োজনে এটাকে ব্যবহার করা যাবে। ডিমঘরের দরজায় তখনও শব্দ হচ্ছে। সেই সঙ্গে একটা স্বর, যেন চিৎকার, কিন্তু হাওয়ার দাপটে স্পষ্ট বোঝা যাচ্ছে না।
কাঠের দরজার পাশেই কাচের দেওয়াল। ঠান্ডায় ঝাপসা হয়ে রয়েছে। চট করে মুছে নিয়ে উঁকি মারল পার্থ। অন্ধকারে কিছু দেখা যাচ্ছে না। তবে বৃষ্টি খুব জোরে নয়, বড় বড় ফোঁটায় ঝরছে বোঝা গেল। আর তখনই বিদ্যুতের আলোয় রিনটেক ঝলসে উঠল। চকিতে একটা কালো পোশাকপরা মানুষকে দেখতে পেল সে। এবং স্পষ্ট গলার স্বর শুনতে পেল, ওপেন দি ডোর।
একটু ইতস্তত করে দরজা খুললো পার্থ। সঙ্গে সঙ্গে হিম করাত টুকরো টুকরো করে ফেললো তাকে। আর হুড়মুড়িয়ে ঘরে ঢুকলো যে তার শরীর থেকে জল ঝরছে। কোনোরকমে দরজা বন্ধ করেই ঘুরে দাঁড়াল পার্থ।
হা-ই সমস্ত শরীরের থরথরানি কাঁপুনি, তবু মেয়েটি হাসবার চেষ্টা করল।
পার্থর দুচোখ বিস্ফারিত। কয়েক মুহূর্ত যেন মুখে বাক্য এল না। এই প্রচণ্ড ঠান্ডাজড়ানো বৃষ্টির সন্ধেতে একটি রক্তমাংসের মেয়ে সশরীর চোদ্দো হাজার ফুট উঁচুতে!
মেয়েটি ততক্ষণে উইন্ডচিটারের ঘোমটা খোলার চেষ্টা করছে, পিঠ থেকে রুকস্যাক নামিয়ে রেখেছে মেঝেয়। চোখাচোখি হতেই বললো, আই ওয়ান্ট শেল্টার, মে আই?
সঙ্গে সঙ্গে সমস্ত শরীর যেন একত্রে সাড়া দিল, ও, ইয়েস। সিওর।
মেয়েটি ভেজা উইন্ডচিটারটা এক হাতে ঝুলিয়ে বললো, ইটস টেরিবল! এরকম ব্যাড ওয়েদার আমি কখনও দেখিনি। তুমি নিশ্চয়ই আমার ডাক শুনতে পাওনি? কথাগুলো বলার সময়ে মেয়েটি যেন শিউরে উঠেছিল, ওর দাঁত শব্দ করছে, মুখ সাদা।
দ্রুত ঘাড় নাড়ল পার্থ, না। আমি ভেবেছিলাম হাওয়া।
মেয়েটি মাথা নামাল, থ্যাঙ্কস! দরজাটা খোলার জন্যে ধন্যবাদ। কিন্তু আমার খুব শীত করছে! এখানে কি আগুন নেই? ভেজা চুলগুলো মুঠোয় নিংড়ালো মেয়েটি।
এক হাতে টর্চ জ্বেলে ঘরটায় আলো রাখছিল পার্থ। ঘটনার আকস্মিকতায় তার সব চেতনা যেন অসাড় হয়েছিল, এবার তৎপর হলো, তুমি এসো, এই ঘরে এসো। এখানে ফায়ার প্লেসে আগুন জ্বলছে।
দ্রুত পাশ কাটিয়ে সে শোওয়ার ঘরের দরজাটা পুরো খুলে দিতেই মেয়েটি চলে এল, আঃ। হাউ নাইস! তারপর ছুটে ফায়ার প্লেসের গায়ে যেন হুমড়ি খেয়ে পড়ল। হাঁটু গেড়ে বসে দুটো হাত পারলে আগুনের গায়ে ঢুকিয়ে দেয়। পার্থ একটা চেয়ার এগিয়ে দিল ওর পাশে, তুমি নিজেকে পুড়িয়ে ফেলবে।
এবার ঘাড় ঘুরিয়ে মেয়েটি হাসল, নো। আমার আরাম লাগছে। আর কিছুক্ষণ বাইরে থাকলেই আমি মরে যেতাম। তুমি আমাকে বাঁচিয়েছ! থ্যাঙ্কস!
পার্থ অগত্যা খাটে গিয়ে বসলো। মেয়েটি হাত পা মুখ সেঁকতে সেঁকতে একটু একটু করে সহজ হচ্ছে। কিন্তু ওর প্যান্টের অনেকটা ভিজে গেছে, চুলেও জল। পার্থ অনুমান করলো ওর বয়স অবশ্যই বাইশের বেশি হবে না। আমেরিকান? ব্রিটিশও হতে পারে। আগুনের আঁচ লাগছে মুখে, টকটকে লাল দেখাচ্ছে গায়ের চামড়া। মাথায় একরাশ সোনালী চুল নেতিয়ে আছে, ভিজে। যখন ঘরে ঢুকছিল তখন পার্থ লক্ষ্য করেছে মেয়েটি মাথায় ওর চেয়ে অন্তত ইঞ্চি চারেক নিচে।
হঠাৎ ঘাড় বেঁকিয়ে মেয়েটি বললো, ইজ দেয়ার এনিবডি হিয়ার?
কাঁধ নাচাল পার্থ, নো।
আই সি! কেয়ার টেকার নেই!
এসে অবধি আমি ওকে দেখিনি। অথচ আমি যখন শহরে এই বাংলো বুক করি তখন ওরা বলেছিল লোকটা এখানে থাকবে। পার্থ বিশদ হলো।
তুমি এই বাংলোটা বুক করেছ?
হ্যাঁ।
বুকিং ছাড়া এখানে থাকা যায় না?
না।
দেন, তোমাকে আর একবার ধন্যবাদ, কারণ তুমি আমাকে ভেতরে ঢুকতে দিয়েছ।
পার্থ চুপ করে থাকল। যেন ধন্যবাদটা সে যুক্তিযুক্ত কারণেই গ্রহণ করল।
মেয়েটি বোধহয় এতক্ষণে পর্যাপ্ত উত্তাপ গ্রহণ করেছে, তাই তড়াক করে উঠে দাঁড়াল, নাউ আই অ্যাম ইন ওয়ান। ওঃ, আমার জুতোটার অবস্থা দ্যাখো! উবু হয়ে বসে চুপসে যাওয়া কেডস এর ফিতে চটপট খুলে ফেলে সেই দুটোকে ফায়ার প্লেসের ওপর রাখল সে। তারপর দুটো পা পর্যায়ক্রমে আগুনের ওপর তুলে সেঁকতে সেঁকতে বললো, তুমি কি আজই এখানে এসেছ?
হ্যাঁ। পার্থ লক্ষ্য করছিল মেয়েটির পাদুটো শঙ্খের চেয়ে সাদা এবং নিটোল। ওরকম ভিজলে সে কি এত দ্রুত নিজেকে ফিরে পেত? অসম্ভব!
এবার চেয়ারটা ঘুরিয়ে নিয়ে মেয়েটি আগুনে পিঠ দিয়ে পার্থর মুখোমুখি বসলো, আই অ্যাম অ্যানিটা, অ্যানিটা পারলেন। সুন্দর হাসল সে।
আর সেই হাসির রেশ মিলিয়ে যাওয়ার আগেই পার্থর নিঃশ্বাস ভারী হয়ে গেল। হাসির সঙ্গে সঙ্গে গালে যে টোল, চোখে যে রঙ খেলে গেল তা যেন এক ধাক্কায় পার্থকে বিরাট খাদের কিনারায় এনে দিল। ওর জিভ শুকিয়ে আসছিল। কোনোরকমে সে জিজ্ঞাসা করলো, তুমি কি ব্রিটিশ?
নো! টোকা দিয়ে উচ্চারণ করলো অ্যানিটা, আমেরিকান। তুমি কখন এখানে এসেছ?
বিকেলে।
বিকেলে? কখন রওনা হয়েছিলে? আমি তোমাকে রাস্তায় দেখিনি! আমি অবশ্য শর্টকাট রাস্তায় এসেছি কিন্তু আমার আগে তুমি কি করে পৌঁছবে?
মেয়েটির চোখে মুখে বিস্ময় ফুটে উঠল।
আমি গাড়ি নিয়ে এসেছি!
ওঃ গড! তাই বলো। ইউ আর নট ট্রেকার!
না।
তাহলে নিশ্চয়ই তুমি খুব বড়লোক!
এবার মাথা নাড়ল পার্থ, না। আমি একটা ভালো চাকরি করি।
মেয়েটি চোখের তলা দিয়ে দেখলো, তোমার মধ্যে হঠাৎ কিছু চেঞ্জ হয়েছে!
চেঞ্জ! পার্থ চমকে উঠে প্রাণপণে সহজ হতে চাইল, কই না তো।
তোমার মুখ বলছে। আমি আসায় তুমি কি ডিস্টার্বড বোধ করছ?
নো, নেভার।
কিন্তু দরজা খোলার পর তুমি এখনকার তুমির মধ্যে প্রচুর পার্থক্য। আমার মনে হচ্ছে তুমি খুশি হওনি। কিন্তু আমি হেল্পলেস, ওরা আমাকে সত্যি কথা বলেনি। অ্যানিটা কাঁধ নাচাল। এখন ওর শরীরে পুরো হাতা পুলওভার, গলায় মাফলারের মতো জড়ানো কিছু। সেটা বোধহয় ভিজে অনুভব করে অ্যানিটা খুলে ফেললো, আমার সোয়েটারেও বোধহয় জল লেগেছে।
পার্থ সহজ গলায় বললো, তুমি আসায় আমি খুশি হয়েছি। একা থাকতে আমার কষ্ট হচ্ছিল। কথা না বলে কতক্ষণ থাকা যায়!
আবার হাসিতে উজ্জ্বল হলো অ্যানিটা তাহলে এখনও নাম বলোনি কেন?
পার্থ সহজ হলো, পার্থ।
পাতর।
নো। পা-র থো।
পার তো।
ওয়েল, অনেকটা কাছাকাছি।
আর একবার উচ্চারণ করে খিলখিলিয়ে হেসে উঠে হাত বাড়াল অ্যানিটা, গ্ল্যাড টু মিট ইউ। কল মি অ্যান।
করমর্দনের সময় পার্থর রক্তচলাচলের গতি বেড়ে গেল। প্রাণপণ নিজেকে সংযত করতে চেষ্টা করছিল সে। কিছু একটা বোকার মতো করে ফেললে পরে আফসোস করতে হবে।
এবার অ্যান অনেক সহজ হয়ে বললে, এগুলো চেঞ্জ করা দরকার। ভিজে প্যান্টে আর থাকা যাচ্ছে না। হোয়ার ইজ মাই ব্যাগ, ওহো, ওটা বাইরে আছে, না? অ্যান তরতরে পায়ে দরজার দিকে এগোচ্ছিল কিন্তু পার্থ হাত বাড়িয়ে বাধা দিল, তুমি যেও না, আমি এনে দিচ্ছি।
কপট অভিব্যক্তি অ্যানের মুখে, কেন?
তোমার গায়ে গরম জামাকাপড় নেই। ওখানে প্রচণ্ড ঠান্ডা! কম্বল শরীরে জড়িয়ে পার্থ ডিমঘরে ঢুকলো। জোর বৃষ্টি হচ্ছে, কাচের গায়ে সপাং সপাং শব্দ, দরজাটা হাওয়ার দাপটে কাঁপছে। মেঝে থেকে রুকস্যাক তুলে নিয়ে কাঁপতে কাঁপতে ফিরে এল পার্থ। তারপর সেটাকে মাটিতে রেখে বললো, এত ওজন কাঁধে নিয়ে হাঁটলে কী করে?
অ্যান হাসল, ঝুঁকে ব্যাগের চেন খুলে জিনিসপত্র বের করলো, মাই গড। এগুলো তো অলরেডি ভিজে গিয়েছে। ওরা বলেছিল ওয়াটার প্রুফ, তার নমুনা দ্যাখো! ওঃ, আমি এখন কী করি! পাগলের মতো সবকটা জিনিস মেঝের ওপর উপুড় করা হয়ে গেলে দেখা গেল একটা নীল স্লিপিং গাউন ছাড়া কেউ জলের ছোঁওয়া থেকে বাঁচে নি। পার্থ দেখলো জামাকাপড় বেশি নেই ওখানে। তবে আন্ডার গার্মেন্টস্-এর সংখ্যাই বেশি। সেগুলোর দিকে তাকাতে সংকোচ হচ্ছিল ওর। পূর্ণ যুবতীর ব্রেসিয়ার ভাঁজ করা অবস্থাতেও বড় উদ্ধত! সে চোখ সরিয়ে ফায়ার প্লেসের ওদিকে তাকাল। আগুনের শরীর ছোট হয়ে আসছে। উঠে দুটো কাঠ তুলে ভেতরে ঢুকিয়ে দিল পার্থ। এর মধ্যে বয়লারের মতো তেতে গেছে ফায়ার প্লেসটা। অধিক উত্তাপ কখনও যে এত আরামদায়ক হয়–এর আগে জানা ছিল না।
ভেজা জামাকাপড়গুলো ফায়ার প্লেসের ওপর ছড়িয়ে দিয়ে অ্যান দুহাতে টেনে মাথার ওপর দিয়ে পুলওভারটাকে খুলে নিল। চকিতে তাকাল পার্থ, জিন্সের শার্ট পুলওভারের নিচে। সে উঠে দাঁড়াল, তুমি চেঞ্জ করে নাও আমি বাইরে দাঁড়াচ্ছি।
হোয়াট ফর? সবিস্ময়ে তাকাল অ্যান।
তুমি তো পোশাক পাল্টাবে?
হ্যাঁ, কিন্তু তার জন্যে তোমাকে ওই ঠাণ্ডায় কাঁপতে হবে কেন?
পার্থ হাসল, আমাদের দেশে মেয়েরা পোশাক ছাড়া সময় ছেলেরা থাকে না।
খুব ভালো প্রথা। অ্যান মাথার চুল থেকে ক্লিপগুলো খুলছিল, কিন্তু যে মেয়ে একা একা সারা পৃথিবী ঘুরে বেড়ায় তাকে কতগুলো কায়দাকানুন জানতে হয়।
সোনালি চুল ঝরনার মত পিঠময় ছড়িয়ে গেল। ছোট্ট তোয়ালে তুলে সেগুলো থেকে জল শুষে নিচ্ছিল অ্যান।
পার্থ আবার বিছানায় বসে পড়ল। অ্যানের যদি লজ্জা না আসে তাহলে সে কেন সংকোচ করবে! চুল শুকিয়ে নিয়ে অ্যান বলল, একথা মানতেই হবে ভারতবর্ষের মানুষ মেয়েদের সম্মান করতে জানে। আমি এদেশে একমাস এসেছি, কখনও কোনো বিপদে পড়িনি। এমনকি কেউ টিজ পর্যন্ত করেনি কথা বলতে বলতে শার্টের বোতাম খুলে ফেলল সে। তারপর অবলীলায় একটা হাত খুলে নিয়ে পেছন ফিরে দাঁড়াল। পার্থ চোখ সরাতে চেষ্টা করলেও শেষপর্যন্ত হেরে গেল। দুতিন সেকেন্ডের জন্যে শঙ্খের চেয়েও সাদা পিঠে হালকা নীল স্ট্রাপ টলটল করে উঠতেই ওর নিঃশ্বাস যেন বন্ধ হয়ে এল। সমস্ত ইন্দ্রিয় একত্রিত হয়ে শরীরকে উত্তেজিত করছিল অ্যানের কাছে ছুটে যেতে। এবং ততক্ষণে স্লিপিং গাউনের আড়াল নেমে এসেছে শরীরে। সেই আড়ালে অভ্যস্ত হাতে প্যান্ট খুলে ফেলল অ্যান। খুলে বলল, আঃ। নাউ আই অ্যাম হ্যাপি। তারপর পার্থর দিকে তাকিয়ে বললো, কত অল্পে আমরা সুখী হই না? কিংবা সুখী হবার ভান করি! তুমি অমন করে তাকিয়ে আছ কেন?
কি করে?
তোমার মুখে রক্ত জমেছে।
পার্থ হাসবার চেষ্টা করলো, এবং এই হাসির কী অর্থ তা সে নিজেই জানে না।
ফায়ার প্লেসের সামনে লাগোয়া চেয়ার সরিয়ে এনে দুটো পা সামনে ছড়িয়ে বসলো অ্যান। পার্থ বুঝতে পারছিল না সে কী করবে। এখন তার একটুও ঠান্ডা লাগছিল না। সেটা যত না ফায়ার প্লেসের কারণে তার চেয়ে অনেক বেশি শরীরের নিজস্ব উত্তাপে। বলা যায় পার্থ নিজেই ফায়ার প্লেস হয়ে যাচ্ছে কিন্তু তার আগুন না দেখানোর চেষ্টাই প্রকট, এটুকু পার্থক্য।
তুমি কোথায় থাকো? দুটো কনুই খাটে, তাতে শরীরের কিছুটা ভার।
কোলকাতায়। ইচ্ছে করে অর্ধেক সত্যি বলল পার্থ। কিন্তু তার চোখ ততক্ষণে অ্যানের স্লিপিং গাউনে। বাঁ দিকের থাই-এর কাছে থেকে গাউনটা কাটা, ফলে চকচকে পুরুষ্টু থাই চলকে উঠেছে। আগুনের ছায়া পড়েছে সেখানে, মনে হচ্ছে লাল মাখন স্থির।
ক্যালকাটা! ওঃ হরিবল। আমি একদিন ছিলাম ওখানে। হোটেল থেকে বেরিয়ে দম আটকে গিয়েছিল। অ্যান্ড দ্যাট টেরিবল লোডশেডিং। তোমরা ওরকম জায়গায় কীভাবে থাকো বুঝতে পারি না। এই দেশে এত সুন্দর জায়গা যখন খালি পড়ে আছে তখন ওরকম–। বিরক্তিতে ঘাড় নাড়ল অ্যান।
পার্থ বললো, তবু শহরটাকে আমরা পছন্দ করি।
কাঁধ নাচাল অ্যান, কখনও কখনও মানুষের আচরণ খুব ক্রেজি হয়ে যায়। তুমি অত দূরে বসে আছ কেন? আগুন পাচ্ছ? সরে এস।
ফায়ার প্লেসের ভেতরে ফুটফাট করে কাঠ ফাটছিল। পার্থ উত্তপ্ত শরীরটাকে অ্যানের কাছে নিয়ে এল। এখন সামান্য বেঁকলেই স্পর্শ পাবে। কিন্তু না, নিজেকে বোঝাল পার্থ, সারাটা রাত সামনে পড়ে আছে। এই নির্জন পাহাড়ে অমন সুন্দরী মেয়ে আর সে। তাড়াহুড়ো করে কোনো লাভ হবে না। রাতটাকে চুটিয়ে উপভোগ করার অনেক সময় পড়ে আছে। আজকের রাতের জন্যে এই বাংলো তার এবং হ্যাঁ, ওই রমণীও। আরও প্রচণ্ড বেগে বৃষ্টি পড়ুক, বাতাস বয়ে যাক, কোনো ক্ষতি নেই। সে জিজ্ঞাসা করলো, এ জায়গাটার কথা কোথায় শুনলে?
হ্যারল্ড বলেছিল। দিল্লিতে ওকে মিট করি আমি। আমরা দুজনে রাজস্থানটা ঘুরেছিলাম। কোলকাতায় এসে ও চলে গেল কাঠমান্ডু। আমি সোজা এখানে।
তোমার সঙ্গে বিছানাপত্র নেই?
দ্যাটস এ সিলি মিসটেক। আমার স্লিপিং ব্যাগ হোটেলে ফেলে এসেছি। ওরা বলেছিল এখানে এভরিথিং পাওয়া যাবে। তুমি যদি না থাকতে তাহলে মরে যেতাম।
পার্থ হাসল, কোনো অসুবিধে হবে না। এখানে চারটে কম্বল আছে। ইঙ্গিতটা বুঝতে পেরেছে কি না টের পেল না পার্থ। কিন্তু দৃশ্যটা কল্পনা করে সে বুঁদ হয়ে গেল।
হঠাৎ খিলখিল করে হেসে উঠল অ্যান, তোমার কোনো গার্ল ফ্রেন্ড নেই?
নো। পার্থ হকচকিয়ে গেল।
ইউ আর নট ম্যারেড, আই সাপোজ! চোখ ছোট করল অ্যান।
নো।
দেন আই অ্যাম রাইট। তোমার তাকানো দেখেই বুঝতে পারছি।
কী করে?
তখন থেকে আমার পায়ের দিকে তাকিয়ে আছ তুমি। আমার শরীরটা কি শুধু পা-সর্বস্ব? আমি চুরি করা পছন্দ করি না। যেন ঠান্ডা জল ছুড়ে মারল মুখে, পার্থ ব্লাশ করল। তারপর ব্যাপারটা তুচ্ছ বোঝাতে বললে, তুমি অনেক কিছু অনুমান করে নিচ্ছ। এই নির্জন পাহাড়ে আমি একা বাংলো রিজার্ভ করে রয়েছি এই সময় তুমি এলে। প্রচণ্ড ঝড়জলের মধ্যে একজন সুন্দরীকে দেখে চিত্তচাঞ্চল্য ঘটতেই পারে, আমি ঈশ্বর নই।
আর ইউ সিওর যে তুমি ঈশ্বর নও?
এইবার হতভম্ব হলো পার্থ, একি হেঁয়ালি!
ঈশ্বরই, কারণ তুমি যদি এই রাত্রে দরজা না খুলতে তাহলে আমি মরে যেতাম!
দূর! সে তো আমার ছাড়তে হলে কি দরজা খুলতাম।
অ্যান কিছুক্ষণ চুপ করে থাকল। তারপর কাঁধ নাচিয়ে বললো, হবে হয়তো। কিন্তু এখন আমার খুব খিদে পেয়েছে হাত বাড়িয়ে রুকস্যাক থেকে বের করে রাখা একটা প্যাকেট তুলে নিল সে। তারপর মোড়ক খুলতে গিয়ে বললো, হায়রে, এটাও নষ্ট হয়েছে।
পার্থ দেখল কতকগুলো বিস্কুট এবং চিজ আর রুটি এখন প্রায় থকথকে কাদায় পরিণত হতে চলেছে। প্যাকেটটাকে আবার নামিয়ে রাখল অ্যান, তোমার কাছে খাবার আছে?
মাথা নাড়ল পার্থ, এখানে নেই। আমার মালপত্র গাড়িতে পড়ে আছে। ওখানে বৃষ্টি না থামলে যাওয়া অসম্ভব।
অ্যান উঠে জানালার পর্দা সারাল। কাচের গায়ে জলকণা থাকায় কিছুই দেখা যাচ্ছে না। নিজের মনেই যেন সে বলল, পৃথিবীতে আর কোনো প্রাণী নেই। তারপর ঘুরে দাঁড়িয়ে বললো, আমার খুব তেষ্টা লাগছে।
পার্থ মাথা নাড়ল, না, জলও নেই। তোমরা কি বাইরের জল খাও?
কাঁধ নাচাল অ্যান। এবং এই সময় সে পিটার স্কটের বোতলটাকে দেখতে পেল, হা- ই! ইটস ইওরস?
মাথা নাড়ল পার্থ, হ্যাঁ।
নো গ্লাস?
পার্থ উঠল। কম্বলে শরীর মুড়ে ভেতরের দরজা খুলে টর্চ হাতে স্টোর রুমে চলে এল। দুটো কাচের গ্লাস তুলে নিয়ে প্রায় দৌড়ে ফিরে এসে দরজা বন্ধ করল সে। এখন প্যাসেজেও আর হাঁটা যাচ্ছে না, ঠাণ্ডায় মাথার ঘিলু অবধি জমে যাবে।
জল নেই, অতএব র হুইস্কি নিয়ে ওরা দুজনে আগুনের সামনে বসলো। বসে পার্থ বলল, তোমার কথা বলো।
ঠোঁট টিপে হাসল অ্যান, তারপর ছোট্ট চুমুক দিয়ে বললো, কী কথা?
তুমি কী করো?
ওয়েল, এই মুহূর্তে আমি বেড়াচ্ছি। আমি দুবছর চাকরি করে যা জমিয়েছিলাম তাই নিয়ে এখন ঘুরে বেড়াচ্ছি।
ভারতবর্ষে এলে কেন?
সেতার শুনে। য়ু নো রবিশংকর? ওঁর বাজনা শোনার পর মনে হয়েছিল, আই মাস্ট সি দি ক্যান্ট্রি! ইটস বিউটিফুল, তোমাদের এই দেশ সত্যিই সুন্দর!
কিন্তু তোমার চাকরি?
যেটা করতাম সেটা গেছে। ফিরে গিয়ে আবার জুটিয়ে নেব।
তোমার বাবা বা?
তারা আছেন, নো প্রব্লেম।
এইভাবে একা বেরিয়ে আসতে তোমার ভয় করেনি?
ভয়? হোয়াই?
তুমি বাজে লোকের হাতে পড়তে পার।
সেটা আমি ন্যুয়র্কেও পড়তে পারি। আমি শুনেছি এখানে প্রথম সূর্যের আলো যখন কাঞ্চনজঙ্ঘার ওপরে পড়ে তখন, বিউটিফুল। ন্যুয়র্কে থাকলে কি আমি সেটা দেখতে পেতাম? নো নেভার! গ্লাসটা শেষ করলো অ্যান। তারপর বোতল থেকে খানিকটা ঢেলে নিয়ে বলল, ইটস গুড।
অ্যালকোহল ধীরে ধীরে থাবা বাড়াচ্ছে। পার্থ বুঝতে পারছিল তার নার্ভগুলো এখন স্বাভাবিক নয়। এক হাতে গ্লাস নিয়ে অ্যান ঝুঁকে কাঠ খুঁচিয়ে দিচ্ছে অন্য হাতে, পার্থ দেখলো স্লিপিং গাউনের ওপরের অংশ দুলে উঠল ঢেউ-এর মতো এখন ওরা এমন পাশপাশি যে স্পর্শ এড়ানো যাচ্ছে না। অ্যান যখন সোজা হয়ে বসলো তখন ওর কাঁধে তার কাঁধ। শীত দুটো মানুষকে হয়তো কাছাকাছি নিয়ে আসে। এবার অ্যান বললো, খুব ক্লান্ত লাগছে। ঘুম পাচ্ছে।
এখনই শোবে? পার্থ চঞ্চল হলো।
শোওয়া যেতে পারে।
তোমার কোনো বয়ফ্রেন্ড নেই?
প্রচুর, কেন?
আমার সঙ্গে শুতে তোমার আপত্তি হবে না তো?
ইট ডিপেন্ডস। আমি ডিভোর্সি।
সেকী! তোমার বয়স কত?
ডোন্ট আস্ক দিস সিলি কোয়েশ্চেন। আমি সতেরতে বিয়ে করেছি, উনিশে আলাদা। আমার ঘুম পাচ্ছে। হাই তুলল অ্যান।
পার্থ উঠল। তারপর দ্রুত হাতে কম্বলের ভাঁজ খুলে বিছানায় ছড়িয়ে দিল। ওর সমস্ত শরীর অস্থির হয়ে উঠেছিল। গ্লাস নামিয়ে রেখে অ্যান বলল, তুমি খুব টিমিড টাইপের, না?
টিমিড।
মোটেই অ্যাগ্রেসিভ নও। একটা আমেরিকান ছেলে তোমার জায়গায় থাকলে আমাকে এত তোয়াজ কখনই করত না। আমি শুনেছি ভারতীয়রা সবসময় হাত পেতে নেয়, জোর ফলাতে জানে না। অ্যান উঠে বিছানায় বসল।
জোর করে তো কিছুই পাওয়া যায় না। পার্থ এবার কী করবে বুঝতে পারছিল না।
ইন্ডিয়ান ফিলজফার। অ্যান শব্দ করে হাসল, তুমি এরা আগে কোনো মেয়ের সঙ্গে শুয়েছ?
দ্রুত মাথা নাড়ল পার্থ, ওর মুখ বেশ তেতেছে, না।
সত্যি? অ্যানের চোখ বিস্ফারিত! এত বড় হয়েছ অথচ কোনো মেয়েকে আবিষ্কার করোনি?
পার্থ বিছানার এক কোণে বসল, আমাদের দেশে সেটা নিয়ম নয়।
তাই নাকি? এইসব ছেঁদো কথা আমায় শুনিও না। আমি অনেক ভারতীয়ের সঙ্গে মিশেছি। শিক্ষিত সমাজে পৃথিবীর সব জায়গায় এখন একই ছাঁদে গড়া। তুমি নিশ্চয়ই অশিক্ষিত গ্রাম্য যুবক নও? অ্যান শূন্য গ্লাস ফায়ার প্লেসের ওপরে নামিয়ে রাখল। তারপর গলা পালটে বলল, তুমি কখন শোবে?
মানে? পার্থ হকচকিয়ে তাকাল। এতক্ষণ যে ভঙ্গিতে কথা বলছিল অ্যান, এই জিজ্ঞাসা সেই ঘরানায় নয়। অ্যান একটু ঝুঁকে ফায়ার প্লেসের কাছে মাথাটা নিয়ে গিয়ে চুলে বিলি কাটতে কাটতে বললো, আমরা রাতটাকে ভাগাভাগি করে নিই। দুজনের একসঙ্গে ঘুমানোর কোনো দরকার নেই। শেষ রাত্রে যে জেগে থাকবে সে আর একজনকে ডেকে দেবে যাতে ভোরের সূর্যটাকে আমরা না হারিয়ে ফেলি। কী বলো?
ভোরের সূর্য? বিড়বিড় করলো পার্থ। ভোর তো অনেক দেরি, এখন তো রাতও আসে নি।
হ্যাঁ। আমরা তো সানরাইজ দেখব বলে এত কষ্ট করে এসেছি, তাই না?
কথা বলতে বলতে অ্যান কয়েক পা হেঁটে পার্থর পাশে এসে বসল, যদি দুজনেই ঘুমিয়ে থাকি আর সেই ফাঁকে সূর্যটা টুপ করে উঠে যায় তাহলে এত কষ্ট করার কোনো মানে থাকবে না। বরং প্রথম রাতটা আমি জেগে থাকি দ্বিতীয় রাতটায় তুমি–ঠিক আছে?
পার্থ আড়চোখে অ্যানের বুকের দিকে তাকাল। ওর সমস্ত শরীরে এখন গ্রীষ্মের পোড়া হাওয়া পাক খাচ্ছে। গলার স্বরে প্রাণপণে স্বাভাবিকতা রেখে সে বললো, ভয় পাওয়ার কিছু নেই, আমার ভোরে ওঠার অভ্যেস আছে। তাছাড়া এই সন্ধেবেলায় শুলে রাত একটার সময় আপনি ঘুম ভেঙে যাবে, ওসব নিয়ে চিন্তা কোরো না।
কিন্তু আমি কোনো রিস্ক নিতে চাই না।
ওফ! তুমি এমনভাবে কথা বলছ যেন আমি কষ্ট করে সূর্য দেখতে আসিনি! তুমি সূর্য দেখবে আমি ঘুমুবো তাই বা ভাবছ কী করে! তাছাড়া–। কথাটা বলবে কি না বুঝতে পারছিল না পার্থ। ওর মনে একটু একটু করে যে বোধ জন্মাচ্ছিল তা হলো মেয়েটি নির্ঘাৎ খেলাচ্ছে।
পার্থর গলা একটু উঁচুতে ওঠায় অ্যান সকৌতুকে ওর মুখের দিকে তাকিয়েছিল। দ্বিধায় পার্থ চুপ করতেই সে জুড়ে দিল, তাছাড়া? সে চোখের তলা দিয়ে তাকাল যা পার্থর কাছে বিদ্রুপের মতো দেখাল, তাছাড়া? ওই ইয়ুথ হোস্টেলে থাকলে তোমাকে আগামী কালের ভোর পর্যন্ত অপেক্ষা করতে হতো না। সূর্য দেখা বেরিয়ে যেত, তাই না?
অ্যান স্পষ্টত বিস্ময়ে মাথা নাড়ল, আমি বুঝতে পারছি না।
পার্থ খপ করে অ্যানের হাত ধরল, এটা না বোঝার কী আছে? এই বাংলো আমি রিজার্ভ করেছি। আমি যদি তোমাকে এই বাংলোতে ঢুকতে না দিতাম তাহলে তোমার কি অবস্থা হতো তা ভেবে দেখেছ? কাল সকালের সূর্যটাকে দেখতে পেতে? পেতে না তো? বেশ, তাহলে এখন যে বলছ তুমি কোনো রিস্ক নিতে চাও না, আমি জায়গা না দিলে তা বলতে পারতে? আমি এভাবে বলতে চাইনি কিন্তু তুমি আমাকে বলতে বাধ্য করলে।
অ্যান যেন নিজের সঙ্গে বোঝাপড়া করল মাথা নেড়ে। তারপর বলল, তুমি কি আমার কাছে এই আশ্রয়ের মূল্য চাইছ? এই সহজ কথাটা বলতে এত অসুবিধে হচ্ছে কেন?
পার্থর মনে সঙ্গে সঙ্গে অন্যরকম প্রতিক্রিয়া হলো। নিজেকে মাছের কারবারি মনে করার কোনো কারণ নেই। সে ব্যবসা করতে বসেনি। বাইরে বৃষ্টি এবং ঝোড়ো বাতাস, মাইনাসে চলে গেছে পৃথিবীর উত্তাপ। এই হিম-নির্জন পাহাড়ের চূড়োয় নরম উত্তাপে একটি পুরুষ এবং ও একটি নারী কেন দায়বদ্ধ হিসেব নিকেশে জর্জরিত থাকবে? কেন স্বতস্ফূর্ত হবে না তাদের শরীরের প্রয়োজন? সে নিঃশব্দে মাথা নাড়ল, না। এই পরিবর্তন নিশ্চয়ই অ্যানের চোখে পড়েছিল। সে স্থির চোখে পার্থকে দেখতে লাগল, তুমি ছেলেমানুষ! কী চাইছ তা জানো না।
আমি কী চাইছি তা আমি জানি না? পার্থ যেন সংলাপটাকেই আবৃত্তি করল। তারপর দুহাতে অ্যানের কাঁধ আঁকড়ে বললো, আমি তোমাকে চাইছি। কোনো কিছুর মূল্য হিসেবে নয়, কোনো দরদাম করেও নয়।
পার্থর নিঃশ্বাস ঘন, বুকের ভেতর অতল সমুদ্রের চাপ।
অ্যান একটুও বিস্মিত হয়নি এই আচরণে কারণ সে সামান্য নড়ল না বরং ওর ঠোঁটে চিলতে হাসি এল, কীভাবে চাইছ?
একরম একটা জায়গায় একটি পুরুষ এবং নারী যে ভাবে পরস্পরকে চাইতে পারে সেইভাবে। পার্থর মুখ নেমে আসছিল লক্ষ্যহীন হয়ে কিন্তু অ্যান বলল, দাঁড়াও। তার পর নিজের কাঁধ থেকে পার্থর মুঠো ছাড়িয়ে নিয়ে তীক্ষ্ণ গলায় উচ্চারণ করল, পরস্পরের চাওয়ার কথা বললে না?
পার্থ অ্যানের মুখের দিকে তাকাল, তোমার শরীরে এই মুহূর্তে কোনো চাহিদা নেই?
অ্যান দ্রুত মাথা নাড়ল, না নেই।
পার্থ সবিস্ময়ে অ্যানের শরীরের দিকে তাকাল। ওর লোভনীয় বুক এবং তার ভাঁজ হাঁটুর কাছে সরে যাওয়া গাউনের কল্যাণে বেরিয়ে আসা সিল্কি উরুর চামড়া অন্যকথা বলছে। সে ধীরে ধীরে উন্মুক্ত উরুতে পাঁচ আঙুল ছড়াল, তুমি আমার সঙ্গে খেলা করছ অ্যান, খেলা করছ!
খেলা? তোমার সঙ্গে আমার কয়েক মিনিটের পরিচয়, খেলা করার সুযোগ হলো কখন।
তাহলে? তাহলে এই রাতটাকে উপভোগ করতে তোমার ইচ্ছে হচ্ছে না কেন? আমি যদি জোর করি? এখন চিৎকার করলেও তো কেউ তোমাকে সাহায্য করতে ছুটে আসবে না।
ওই ভুলটা করো না। অ্যানের গলা স্থির এবং ধ্বনিতে সতর্কীকরণ।
কেন? আমি আমার কামনা মিটিয়ে নেব, এতে ভুল কোথায়? তুমি বাধা দেবে?
না। কিন্তু তুমি তৃপ্তি পাবে না। তুমি বলেছ এখনও কোনো নারীকে তুমি পাওনি, প্রথম পাওয়াটাকে এমন মাথা গরম করে নষ্ট করো না। জীবনে ওই মুহূর্তটা আর কখনও ফিরে আসবে না।
অ্যান শেষ করতেই পার্থ ঠোঁট বেঁকাল, তুমি পাদরীদের মতো জ্ঞান দিচ্ছ। এসব কথা আমি শুনতে চাই না। তুমি এমন ভাব করছ যেন তোমার মতো সতী আর কেউ নেই। অথচ একটু আগেই বললে তুমি ডিভোর্সি, অচেনা লোকের সঙ্গে ঘুরে বেড়িয়েছ! তারা কি তোমাকে ছেড়ে দিয়েছে? আমি জানি আমেরিকান মেয়েরা খুব সেক্সি হয়, তুমি ধাপ্পা দিচ্ছ আমাকে।
কী বললে? আমেরিকান মেয়েরা সেক্সি হয়?
হ্যাঁ, বই-এ পড়েছি, সিনেমায় দেখেছি, গল্প শুনেছি।
অবাক কান্ড! যৌবন এসেছে অথচ সেক্স চায় না এমন মেয়ে পৃথিবীর কোন্ দেশে আছে বলো দেখি! অ্যাবনর্মালদের কথা বলছি না।
তাহলে, তাহলে তুমি আমাকে বাধা দিচ্ছ কেন?
বাধা দিই নি। আপত্তি করেছি। কারণ আমি সূর্য দেখতে এসেছি। শুনেছি, কাঞ্জনজঙ্ঘার ওপর প্রথম সূর্যের আলো যখন এসে পড়ে তখন ঈশ্বরদর্শন হয়। তোমরা কি ঈশ্বরের কাছে যাওয়ার মুহূর্তে শরীরে নোংরা মেখে যাও?
নোংরা? এটাকে তুমি নোংরামি বলছ? আর এক চাতুরী সন্দেহ করে হেসে উঠলো পার্থ।
হ্যাঁ, নোংরামি। দুটো শরীর যদি সামান্য ভালবাসা না নিয়ে পরস্পরের সঙ্গে মিলিত হয় তাহলে সেটা নোংরামি। চিরকাল সেই নোংরা পাঁক মেয়েরা শরীরে বয়ে নিয়ে বেড়াবে আর পুরুষ তৃপ্তির ঢেঁকুর তুলবে। একটি পুরুষ কোনো রমণীকে নির্জনে পেলেই নিজের পাঁক চালান করে দেওয়া ছাড়া অন্য কিছু ভাবতে পারে না? অ্যান উঠল। ফায়ার প্লেসের আগুন নিভে আসছিল, নতুন কাঠের টুকরো গুঁজে দিল তাতে। দিয়ে বললো, এ আমি ছেলেবেলা থেকে দেখে আসছি।
কী রকম? পার্থ এতক্ষণে গোলকধাঁধায় কিভাবে এগোনো যায় বুঝে উঠছিল না।
অ্যান ফিরে এল। শরীরটাকে ধীরে ধীরে এলিয়ে দিল বিছানায়। তারপর হাত বাড়িয়ে পিটার স্কটের বোতলটা খুলে এক ঢোঁক গলায় সেটাকে আগের জায়গায় রেখে দিয়ে চোখ বন্ধ করলে। এখন ওর শরীর টানটান বিছানায় পায়ের গোছ পার্থর শরীর স্পর্শ করছে। অ্যান খুব ক্লান্ত গলায় বললো, তুমি আমার পাশে শুতে পারো।
পার্থর বুকে আবার ঢেউ। সে শুনেছে অনেক রকম খেলা আছে নারী-পুরুষের। চূড়ান্ত লক্ষ্যে পৌঁছবার আগে আগে আঘাত দেওয়া অথবা আহত করাও কি সেরকম একটা খেলা। তার পরিণতিতে যখন এই ডাক তখন আর তাড়াহুড়ো করার কি দরকার। শাস্ত্রীয় সঙ্গীতের মতো ধীরগতিতে এগোনো যাক। ঝালায় যখন পৌঁছবে তখন তো আর কোনো বাধা শোনার অবকাশ থাকবে না। সে পোষা বেড়ালের মতো বিছানায় উঠে এল। দুটো কম্বল ছড়িয়ে দিলো অ্যানের শরীরে, দুটো টেনে নিল নিজে।এখন ইঞ্চি চারেকের ব্যবধান দুজনের। যদিও ওপরে আলাদা কম্বল কিন্তু তলার বিছানা যখন এক তখন? স্বচ্ছন্দে পিছলে মিশে যাওয়া যায়। কিন্তু পার্থ নিজেকে সতর্ক করলো, না, একটুও তাড়াহুড়ো করবে না। খুব ধীরে ধীরে এগোতে হবে।
অ্যান বললো, বৃষ্টি এখনও খুব জোরে নামেনি, না?
অ্যানের শরীরের গন্ধ এখন পার্থর রন্ধ্রে খেলে বেড়াচ্ছে, সেই নেশায় ডুবে যেতে যেতে সে কোনোরকমে বললো, হ্যাঁ। খুব ঝড় উঠেছে।
সেদিনও উঠেছিল! অ্যানের শরীর কি কাঁপল? পার্থর মনে হলো খেলাটা যেন আচমকা বন্ধ হয়ে গেল, নেশাটা থমকে দাঁড়ালো, সেদিন মানে?
যেদিন আমাকে ভোগ করা হয়। এমন কিছু নতুনত্ব নেই। এখন মনে হয় এই সেক্স ব্যাপারটার মধ্যেই কোনো অভিনবত্ব নেই। পৃথিবীর যে কোনো অংশে লক্ষ লক্ষ লোক প্রতি মুহূর্তে একই ভঙ্গীতে যৌন আনন্দ উপভোগ করে, তাই না? চোখ বন্ধ করলো অ্যান।
আবার সেই মেঘটা নেমে আসছে ছাদ হয়ে, নাকি দেওয়াল? পার্থ দ্রুত বলে উঠলো, পৃথিবীর কোটি কোটি মানুষ এই মুহূর্তে একই ভঙ্গিতে ভালবাসার কথাও বলে থাকে।
মাথা নাড়ল অ্যান, ঠিকই। কিন্তু ভালবাসে কজন? যারা বাসে তারা আলাদা।
পার্থ নড়ে চড়ে উঠল। কনুই-এ শরীরে ভর রেখে আধশোয়া হয়ে বললো, তোমার কথা শুনি, ওই যে ঝড়ের কথা বলেছিলে সেটা কী?
কী হবে শুনে? একটা মেয়ের গোপন লজ্জার কথা শুনে কি সুখ পাবে?
জানি না। কিন্তু আমি তোমাকে বুঝতে চাই।
চকিতে অ্যান ওর মুখের দিকে তাকাল, আমাকে বুঝতে চাও?
হ্যাঁ। পার্থ যেন ছোঁয়া বাঁচিয়ে রাখতে চাইল।
এত অল্প সময়ে?
সময়? সময়টাকে তো আমরাই তৈরি করে নিই।
হাসবার চেষ্টা করল অ্যান, কী জানি! তবে আজ অবধি কেউ আমায় বলেনি যে সে আমায় বুঝতে চায়। কত বন্ধুর সঙ্গে দিনরাত কাটিয়েছি তবু পরে মনে হয়েছে আমাদের ভালো করে চেনাজানাই হয়নি। মানুষের সঙ্গে মানুষের বোধহয় আলাপের মধ্যেই সম্পর্কটা আটকে থাকে। কিন্তু তুমি বললে আমাকে বুঝতে চাও। অবাক কান্ড! অবাক কান্ড! ঠিক আছে, আমি তোমাকে বলছি।
আর তখনই বাতাস যেন আছড়ে পড়ল বন্ধ জানলায়। শব্দটা এত ভারী যে ভেতরের পর্দায় কাঁপন এড়ালো না। পার্থ সচকিতে তাকাল। বাংলোটা উড়ে যাবে না তো! হঠাৎ অ্যান উঠে বসল। ওর মুখচোখ একাগ্র, যেন কান পেতে কিছু শুনছে, চাপা গলায় বললো, কেউ যেন চিৎকার করছে?
পার্থ শোনার চেষ্টা করলো। শুধু বাতাসের গোঙানি ছাড়া অন্য কোনো শব্দ নেই। সে হেসে মাথা নাড়লো, দূর! এখানে কে চেঁচাতে যাবে! ওটা ঝোড়ো বাতাস। বলে সে হাত বাড়িয়ে অ্যানের কোমর স্পর্শ করে শোওয়ার ইঙ্গিত করল।
অ্যান তখনও সন্দেহে দুলছে, কিন্তু আমি যেন স্পষ্ট শুনতে পেলাম গলার একটা আওয়াজ। বাইরের দরজায় কেউ ধাক্কা দিচ্ছে না?
পার্থ বলল, ওটা তোমার শোনার ভুল। এখানকার হাওয়া খুব শক্তিশালী, দরজাটা বাধা দিয়ে যাচ্ছে।
কিন্তু কথা শেষ করা মাত্র পার্থ সিটিয়ে গেল। হ্যাঁ সত্যিই মানুষের গলার স্বর। ঝড়ের দাপট ছড়িয়ে চিৎকারটা এসে ঘরে ঢুকছে। অ্যান বললো, হ্যাঁ, আমিই ঠিক, তুমি শুনতে পেয়েছ?
নিঃশব্দে মাথানাড়া ছাড়া আর কী করতে পারে পার্থ! কিন্তু ভেতরে ভেতরে একটা ক্রোধ জন্মেই তীব্রতর হলো। এই সন্ধ্যের অন্ধকারে ঝড়ো আবহাওয়ায় কোন্ হারামজাদা এসেছে। তৃতীয় ব্যক্তির উপস্থিতি এই মুহূর্তে সবচেয়ে অনাকাঙ্ক্ষিত। চৌকিদারটা ফিরতে পারে। সে এলে অবশ্য অনেক তোয়াজ অনেক আরামের ব্যবস্থা হতে পারে, কিন্তু এখন আর তার কি দরকার আছে! পার্থর চোয়াল শক্ত হলো, ওটা চৌকিদারের কণ্ঠস্বর না হয়ে যদি অন্য কোনো মানুষের হয় যে এই মেয়েটার মতো সূর্য দেখতে এসেছে! সে অ্যানকে এবার সজোর টানলে, আঃ, শুয়ে পড়ো, তোমার গল্পটা শুনতে চাই।
আর তখন স্পষ্ট হলো চিৎকার, হেল্প, হেল্প!
অ্যান অবাক হয়ে গেল, কী বলছ তুমি? একটা মানুষ এই আবহাওয়ায় সাহায্য চাইছে। আর–না, না, তুমি দরজা খুলে দাও। লোকটা মরে যেতে পারে।
পার্থ মাথা নাড়ল, কিন্তু আমরা জানি না লোকটা কে! কোনোরকম ঝুঁকি নেওয়া এক্ষেত্রে বোকামি।
অ্যান তাকিয়ে আছে দেখে পার্থ বোঝাল, ওরা ডাকাত হতে পারে, পারে না?
ডাকাত? এত উঁচুতে ওরা কী ডাকাতি করবে? তাছাড়া মাইলের পর মাইল আমি কোনো মানুষ দেখতে পাইনি, ডাকাতরা আসবে কোত্থেকে। তুমি ভুল করছ! লোকটাকে বাঁচাতেই হবে।
পার্থ বুঝতে পারছিল তার প্রতিরোধ নরম হয়ে আসছে। সে শেষ চেষ্টা করল, কিন্তু এই বাংলো আমি রিজার্ভ করেছি। তাই এর দরজা খোলা না খোলা সেটা আমার ইচ্ছে।
এবার অ্যান পার্থর হাত জড়িয়ে ধরলো, এভাবে জেদ করে বসে থেকো না। আমি তোমার কাছ প্রার্থনা করছি লোকটার প্রাণ বাঁচাও। আমি জানি বাইরে কিরকম ঠাণ্ডা। তুমি তো আমাকে জায়গা দিয়েছ।
তুমি মেয়ে তাই, ছেলে হলে দিতাম না। পার্থ বলতে বলতে মুখ ফেরাল, তুমি কি আমার সঙ্গে একা থাকতে ভয় পাচ্ছ? তারপর ধীরে ধীরে উঠে বসল।
আর তখন অ্যান কম্বল সরিয়ে বিছানা থেকে নামবার চেষ্টা করল, তুমি পাগল, একটা আস্ত পাগল। নাহলে এই অবস্থায় এসব কথা মাথায় আসত না। ঠিক আছে, আমিই দরজা খুলে দিচ্ছি। লোকটা বাইরের ঠাণ্ডায় মরে পড়ে থাকবে আর আমি ঘরে আরাম ভোগ করতে পারব না।
সঙ্গে সঙ্গে চিৎকার করে উঠল পার্থ, থামো। আমার বাংলোর দরজা খুলে দেবার কোনো অধিকার তোমার নেই। চুপ করে বসো এখানে। পরোপকার করতে চাও? বেশ। সেটা আমিই করছি। বিছানা থেকে উঠে অ্যানের কাঁধ ধরে পার্থ আবার বিছানায় বসিয়ে দিল। তারপর উত্তপ্ত গলায় বলল, কিন্তু একটা শর্ত আছে, এটা তোমাকে মানতেই হবে।
বলো অ্যানের গলা এবার শান্ত।
আমি না বলা পর্যন্ত তুমি এই ঘর থেকে বের হতে পারবে না। যে-ই আসুক, আমি তাকে জানতে দিতে চাই না যে তুমি এখানে আছ। এটা তোমার নিরাপত্তার জন্যেই বলছি।
নিরাপত্তা! হাসল অ্যান, ঠিক আছে, তাই হবে। কিন্তু তুমি আর দেরি কোরো না। দুটো কম্বল টেনে নিয়ে অ্যান আবার বিছানায় শুয়ে পড়ল। বাকি দুটো শরীরে জড়িয়ে নিল পার্থ। তারপর টর্চ আর মোমবাতি হাতে দিয়ে ডিমঘরের দরজাটা খুলল। ডিমঘরে দরজাটা ভালো করে ভেজিয়ে দিয়ে ঘুরে দাঁড়াতেই মনে হলো বাইরের দরজাটা ভেঙে পড়বে। পার্থ চিৎকার করে উঠলো, কে, কে ওখানে? কিন্তু বাইরে এই প্রশ্নের কোনো প্রতিক্রিয়া ঘটলো না। মোমবাতিটাকে টেবিলের ওপর রেখে সে হ্যান্ডেলটাকে তুলে নিল। ঠাণ্ডা লোহা যেন হাতে ছ্যাঁক করে উঠল।
পার্থ দরজার পাশের কাচে চোখ রাখতে গিয়ে মুখ ফিরিয়ে নিল। যা জল এখানে জমেছে তা ভেতর থেকে হাজারবার মুছলেও কিছু দেখা যাবে না। খুব সাবধানে দরজাটা খুলল সে। এবং খোলামাত্র প্রচণ্ডশব্দে দুটো পাল্লা ধাক্কা খেল দু-পাশে। পার্থ একপাশে সরে দাঁড়িয়ে থরথরিয়ে কেঁপে উঠল কারণ ঘরের ভেতর তখন ভিজে হাওয়া ক্রমাগত ছোবল মারছে। আর তখনই হুড়মুড়িয়ে ঘরের ভেতর ঢুকে পড়ল বিশাল শরীরটা, ঢুকে লম্বা দুই হাতে কোনোরকমে দরজাটা বন্ধ করে লাল দাঁত দেখিয়ে হাসল, থ্যাঙ্কু, থ্যাঙ্কু, ভেরি মাচ। যদিও হাসছে তবু লোকটার সঙ্গে প্রায় ভেজা এবং কাঁপুনিটা ওর শরীর থেকে ছিটকে উঠছে। পার্থ বিস্ফারিত চোখে লোকটাকে দেখছিল। কমসে কম সাড়ে ছয়ফুট লম্বা এবং পার্থর দ্বিগুণ চওড়া ওর দেহ। পিঠে বাঁধা সেই বিদেশি রুকস্যাক। গায়ে ট্রেকারদের পোশাকের ওপর বাড়তি ওয়াটার প্রুফ। লোকটা ঈষৎ ঝুঁকে কাঁধ থেকে স্ট্র্যাপ সরিয়ে রুকস্যাকটাকে নামিয়ে ওয়াটার প্রুফের বোতামে হাত দিল। বস্তুটি থেকে তখন টুপটাপ জলের ফোঁটা পড়ছে। মাথার টুপিটাকে সরাতে লোকটাকে আরও বীভৎস দেখাল। কপাল চওড়া হয়ে ঠিক মাথার মাঝখান দিয়ে একদম ওপ্রান্তে চলে গেছে। দুদিকের স্প্রিং-এর মতো চুলগুলো যেন সেই টাকটাকে পাহারা দিচ্ছে। লোকটা এবার হাসল এবং হাসতেই বাঁ দিকের একটা দাঁত চিকচিকিয়ে উঠলো। নিশ্চয়ই পেতল কিংবা সোনার বাঁধানো। লোকটা সামান্য ঝুঁকে আবার বলল, থ্যাঙ্কু ভেরি মাচ। না হলে আমি মরে যেতাম। তারপরই হঠাৎ বিশাল শরীরটা নিয়ে এক জায়গায় দাঁড়িয়ে জগিং করতে লাগল। পার্থ-এর আগে অনেক নিগ্রো দেখেছে। সিনেমায় তো বটেই, কলকাতায় কিংবা ওদের শহরে মাঝে মাঝে এক আধজনকে যে দ্যাখেনি তা নয় কিন্তু এত বিশাল চেহারার কাউকে এই প্রথম দেখল। পার্থ জানে না কেন হঠাৎ একধরনের ভয় তাকে আচ্ছন্ন করতে চাইল। এবং সেই ভয়টাকে তাড়াবার জন্যে সে রেগে গেল, কেন এসেছ এখানে?
প্রশ্নটায় যে বিতৃষ্ণা আছে তা বোধহয় টের পায়নি লোকটা। গালচের ওপর ততক্ষণে বসে পড়ে জুতোর ফিতেয় হাত দিয়েছে সে, সানরাইজ দেখতে। আমি শুনেছি এখানকার সানরাইজ নাকি দারুণ ব্যাপার। কেউ কেউ বলে এখানকার সানরাইজ আর ঈশ্বরকে দেখা একই ব্যাপার। তুমি দেখেছ?
শেষ প্রশ্নটার জবাব দিল না পার্থ, তুমি কোথায় থাকবে?
ভেজা জুতোটাকে পা থেকে মুক্ত করতে করতে লোকটা বলল ওরা আমাকে বলেছিল এখানে ইয়ুথ হোস্টেল আছে। কিন্তু ওটা যে ভাঙাচোরা, জলেভর্তি তা তো বলেনি। তখন তোমার এই বাংলোটাকে দেখতে পেলাম। এটা তোমার বাংলো? লোকটা অন্য জুতোয় হাত দিল।
না। কিন্তু আমি এটাকে রিজার্ভ করেছি। আমি ছাড়া অন্য কেউ এখানে থাকতে পারবে না।
অনেক ধন্যবাদ তোমাকে, আমার প্রাণ বাঁচানোর জন্য অনেক ধন্যবাদ। আমার নাম চার্লি, তুমি?
পার্থ লক্ষ্য করছিল লোকটা তার দিকে না তাকিয়ে কথা বলে যাচ্ছে। এই যে ধন্যবাদ দেওয়া এবং নিজের নাম বলার চেয়ে অনেক বেশি গুরুত্বপূর্ণ হলো পায়ের চেহারাটা দেখা।
তুমি আফ্রিকান?
নো। হয়তো কখনো, কিন্তু এখন নয়। মানে কয়েকপুরুষ ধরে আমি আমেরিকান। পৃথিবীর অন্যতম গণতান্ত্রিক বুর্জোয়া দেশ যেখানে কোনো কালা আদমি আজ অবধি প্রেসিডেন্ট হয়নি। কিন্তু তোমার নামটা আমার জানা হয় নি বন্ধু। এইরকম উপকার যে করল তাকে মনে রাখতে হলে একটা নাম দরকার। জুতোজোড়াকে বেশ যত্নে লোকটা উঁচু করে ধরলো যাতে জল বেরিয়ে যায়। মোজা দুটো ভিজেছে।
আমার নাম পার্থ। লোকটার কথাগুলো খারাপ নয়, কিন্তু– দ্বিধায় দুলছিল পার্থ।
পারতো? এইসব ইন্ডিয়ান নামগুলো অদ্ভুত। শুনেছি প্রত্যেকটার নাকি একটা করে মানে থাকে। তাই কি? একটা লোক বেশ অর্থবান নাম নিয়ে ঘুরে বেড়ায়, কি সুন্দর। তোমার এখানে আগুন জ্বালোনি? একটু আগুন হবে?
সঙ্গে সঙ্গে চোয়াল শক্ত হলো পার্থর, না আগুন-ফাগুন এখানে নেই। শোনো, তোমাকে আমি এখানে থাকতে দিয়েছি এটাই অনেক কথা, তাই না?
লোকটা এবার রুকস্যাক খুলছিল, নিশ্চয়ই, নিশ্চয়ই। ইন্ডিয়ানরা খুব অতিথিবৎসল।
চুপ করো। থামিয়ে দিলো পার্থ, এসব বস্তাপচা কথা আমাকে শোনাতে এস না। বাইরে থাকলে তুমি মরে যাবে তাই তোমাকে ঢুকতে দিয়েছি। এই ঘরে তুমি রাতটা কাটিয়ে ভোরে সূর্য দেখতে চলে যেও। আমি চাই না আজকের রাত্রে আর তুমি আমাকে বিরক্ত করো। কেটে কেটে শব্দগুলো উচ্চারণ করল পার্থ।
এতক্ষণে নিজের ওপর বেশ আস্থা ফিরে এসেছে। নিগ্রোটার চেহারা যতই বিশাল হোক কেন সে নিজে হুকুম করার মতো জায়গায় আছে। তাছাড়া লোকটাকে মোটামুটি ভদ্র-টাইপের বলেই মনে হচ্ছে। এই সুযোগ হাতছাড়া করা বুদ্ধিমানের কাজ নয়। ওপাশের ঘরে আগুন আছে তা জানতে দেওয়া ঠিক হবে না।
ধীরে ধীরে লোকটা উঠে দাঁড়াল, তোমাকে আমি বিরক্ত করতে যাব কেন? কিন্তু একটু আগুন পেলে ভালো হতো। আমার হাত পা অসাড় হয়ে আছে। এখানে কিচেন নেই?
বসতে দিলে শুতে চায়। কিচেনের খোঁজ করছে এরপর খাটের করবে। পার্থ আর কথা বাড়াতে চাইছিল না, না। নেই। তারপর মোমবাতিটা তুলতে গিয়ে বলল, তোমার কি এটার দরকার?
হ্যাঁ, একটুখানি। কিন্তু তুমি শোবে কোথায়?
আমার কথা তোমাকে চিন্তা করতে হবে না। তুমি এখানেই শুয়ে পড়ো।
ঘাড় ঘুরিয়ে ঘরটাকে দেখে নিয়ে রুকস্যাক এক কোনায় নিয়ে গেল লোকটা তারপর প্যান্টের বোতামে হাত রেখে বলল, তুমি আমার ওপর খুব রেগে গেছ, তাই না?
কথাটার জবাব দিল না পার্থ। লোকটার যা চেহারা তাতে বেশিক্ষণ ওর সামনে দাঁড়ানো মোটেই সুবিধের নয়। সে হ্যান্ডেল আর টর্চ নিয়ে ভেতরের ঘরের দরজা আস্তে আস্তে খুলল। সঙ্গে সঙ্গে চার্লি বলে উঠল, বাঃ, ওখানে একটা ঘর আছে নাকি?
হ্যাঁ এটা রিজার্ভ।

বন্ধ দরজার দিকে তাকাল চার্লি। তারপর জিভ সরু করে শিষ দিল। প্যান্টের অনেকখানি ভিজেছে। বোতাম খুলে চেন টানলেই চলে না, বেশ কসরৎ করে টেনে খুলতে হয় ওটাকে। রুকস্যাক থেকে আর একটা প্যান্ট বের করে নগ্ন শরীরে গলিয়ে নিল সে। জাঙ্গিয়াটাকে ভেজা প্যান্টের ওপর ছড়িয়ে দিয়ে কার্পেটের ওপর বসতে বেশ আরাম, হালকা লাগল।
.
মোমবাতির আলোটা স্থির হয়ে আছে। তিরতিরে পাতলা আলো। শীত করছে খুব। বাইরে দমাদম বৃষ্টি ঝরছে। এই ছেলেটা বাঙালি। সন্দেহবাগীশ এরা কেমন যেন। ছেলেটা দরজা বন্ধ করে কী করছে। ওর সঙ্গে গল্প করতে পারলেও তো শীতটা কমত। চার্লি হাসল। শালার কথাবার্তার মধ্যে মালিক মালিক ভাব আছে! রুকস্যাক থেকে কম্বল বের করল সে। কোনাটা ভিজেছে! এখানে যে এত শীত তা কেউ বলেনি। কী দরকার ছিল যে এখানে আসার! শালা মাথায় ভূত চেপে গেল। পৃথিবীর শ্রেষ্ঠ সূর্যোদয় এখানে হয়। শুনেই বুকের ভেতরটা কিলবিল করে উঠল। জীবনে সে অনেকদিন সূর্য ওঠা দেখেছে। একই ব্যাপার। দিগন্ত থেকে চট করে একটা লাল সূর্য আকাশে উঠে পড়ে। কিন্তু ওরা বলল এখানে নাকি সূর্য ওঠার আগে এক ঘণ্টা জুড়ে নানান কাণ্ড হয়। এখন যা বৃষ্টি হচ্ছে তাতে সেই কাণ্ডটা আদৌ ঘটবে কি না তাতে সন্দেহ। তাহলেই চিত্তির! এত পরিশ্রম এত সময় নষ্ট, ফালতু হয়ে গেল। ব্যাগ থেকে কৌটো বের করল চার্লি। তারপর ঢাকনাটা খুলে দুই আঙুলের ডগায় খানিকটা গুঁড়ো পদার্থ তুলে জিভের তলায় ঢালল। জিন্দেগীতে সে অনেক রকম নেশা করেছে কিন্তু ছোট মালটার জবাব নেই। কোলকাতায় ফ্রি স্কুল স্ট্রিটে মাত্র পঞ্চাশ টাকায় পেয়েছে সে। এর আগে দুদিন খেয়েছিল। মিনিট দুয়েকের মধ্যে শরীর গরম হয়ে যায়। মাথার ভেতরটা হালকা কারণ কান দুটো দিয়ে সব গরম বের হয়ে যায়। এতে শীত নির্ঘাৎ কম লাগবে। চার্লির গাল জিভ যেন পুড়ছিল। সে জানালার শার্সির দিকে তাকাল। চিরকাল যেটাকে সে অপছন্দ করে এসেছে আজ সেই ভুলটাই করল। আমি পরিশ্রম করব, সময় নষ্ট করব আর ফলটা পাব কিনা তা ভাগ্যের হাতে ঝুলবে? কভি নেহি। ওসব ন্যাকাপনার মধ্যে থাকার কোনো মানে হয় না। হাত মুঠো করে জোরে ঘুষি মারলো চার্লি ঘরের মেঝেতে। কার্পেটে শব্দটা ক্ষইয়ে দিল কিন্তু কার্পেট কাপলো। চার্লি হাসলো। এইটাই ঠিক। হাতে হাতে ফল পাওয়া চাই। মানুষের জীবন এত ছোট যে ভাগ্যের ওপর সব ছেড়ে বসে থাকা মানে ভারতবর্ষের শ্রেষ্ঠ গাধাটার বন্ধু হওয়া। হায়, সে নিজে ওই কাজটাই শেষ পর্যন্ত করলো! এখন বৃষ্টি যদি না থামে, না খেয়ে শুকিয়ে টলতে টলতে ফিরে যাও! গিয়ে বল, এবার হলো না, ঠিক আছে, নেক্সট টাইম। দুটো পা দুমদাম ছুঁড়লো সে, শালা নেক্সট টাইমের কাঁথায় আগুন।
শরীর সামান্য গরম হয়েছে। কিন্তু কোলকাতায় যে দুবার খেয়েছিল সেরকম নয়। এই ঠাণ্ডার জন্যে রিঅ্যাক্ট করছে না নাকি! চার্লি চোখ বন্ধ করলো। চোখ বন্ধ করলেই শালা সেই বুড়িটা কোত্থেকে ফুড়ুৎ করে চলে আসে। কুঁজো হয়ে হাঁটছে তো হাঁটছেই! আর মাঝে মাঝে মুখ ফিরিয়ে বলে, ওঃ, চার্লি, মাই বয়!
চার্লি চোয়াল শক্ত করলো। তারপর আর একবার উচ্চারণ করলো, মাম্মি লিভ মি অ্যালোন, প্লিজ। অথচ বুড়ি ছাড়ে না। ঘুম না আসা পর্যন্ত ফিরে আসেই। হর্লেমের রাস্তায় রোজ একবার টহল দেওয়া চাই। বুড়ি ভেবেছিল তার ছেলে আমেরিকার প্রেসিডেন্ট হবে! কমসে কম মেয়র কিংবা ভালো একটা চাকরি করে গুছিয়ে নেবে।
এই ভারতবর্ষে যদি বুড়ি আসত! তুমি কে হে? আমি আমেরিকান! শালা এখানকার একটা ভিখিরিও কথাটা শুনে হাসত। আমেরিকান বলতে এরা বোঝে লাল চামড়ার মানুষ, দুপকেট ভর্তি ডলার। তার রঙচটা জিনসের প্যান্ট এবং ময়লা জামা দেখে মানুষেরা যে চোখে তাকায়, সেটা বুঝতে একটুও অসুবিধে নয় না চার্লির। ভারতবর্ষের এই গরীব কালো মানুষগুলো পর্যন্ত এড়িয়ে চলে। মার্কেটের সামনে দাঁড়িয়ে সে পথচলতি ইণ্ডিয়ান ছোকরার মন্তব্য শুনেছে, আফ্রিকান, নিগ্রো।
কেউ বন্ধুত্বের হাত বাড়িয়ে দেয়নি। অবশ্য তা নিয়ে বিন্দুমাত্র মাথা ঘামায় না সে। তবে ভাবতে গেলে খারাপ লাগে। সদর সরাইখানায় জায়গা পেতে তাকে দুঘণ্টা অপেক্ষা করতে হয়েছিল। কিন্তু সেইসময় যে হিপিগুলো এল তারা কিন্তু স্বচ্ছন্দে জায়গা পেয়ে গিয়েছে। শেষ পর্যন্ত তার বরাতে যে বাঙ্কটা জুটেছিল তার আশে পাশে ছিল যত ভিখিরিমার্কা হিপিদের ভিড়। দিনরাত গাঁজা খেত তারা আর পয়সা ধার চাইতো। মেয়েগুলো ছিল শুটকো আর ছেলেগুলো পৌরুষত্বহীন। প্রথম রাত্রেই একটা মেয়ে তাকে বলেছিল, হেই ব্ল্যাকি, ডু য়ু ওয়ান্ট মি? ফিফটি রুপিস উইল বি ওকে! মেয়েটার দিকে তাকিয়ে ছিল সে। এক ইঞ্চি ময়লা খাবলা খাবলা হয়ে জমে রয়েছে সারা শরীরে। মাথার চুলে কতদিন যে চিরুনি দেয়নি তার ঠিক নেই। দুটো কোটরে বসা চোখ ধকধক করছে। অতদূরে বসে তবু পোশাকের দুর্গন্ধ নাকে আসছে। সে ঠাট্টা করে বলেছিল, আই কান্ট, আই কান্ট।
মেয়েটা তার এক সঙ্গীকে খুঁচিয়ে হেসে উঠেছিল, লুক, অ্যান য়ুজলেজ বুল। রাগে শরীর জ্বলে উঠেছিল। ইচ্ছে করেছিল এক লাফে কাছে গিয়ে মেয়েটার ঘাড় মটকে দিতে। কিন্তু কিছুই করেনি সে। শুধু পাশ ফিরে শুয়েছিল। না, নো মোর ক্রাইম।
দেশ থেকে পালিয়ে আসার তিনদিন আগে সে জীবনে প্রথমবার অপরাধ করেছে। ওয়েল, য়ু মে টেক ইট অ্যাজ অ্যা ক্রাইম। চটপট হাতটা আঘাত করেছিল মেয়েটার ঘাড়ে। চিৎকার করার সময় পায়নি মেয়েটা। কাটা গাছের মতো লুটিয়ে পড়েছিল মাটিতে, আর সে পালিয়েছিল, সেফ চোরের মতো তিন দিন লুকিয়ে থাকা। তারপর এই ভাবে ভেসে আসা। মেয়েটা বাঁচল না মরলো সে জানে না। যেভাবে পড়েছিল তাতে মনে হয় না আবার উঠে দাঁড়াতে পেরেছে। এবং বুড়োটা, সেই বুড়ো সাদা চামড়ার শকুনটা তাকে নিশ্চয়ই খুঁজে বেড়াচ্ছে। পুলিশমহলে ভালো যোগাযোগ আছে লোকটার। কিন্তু মেয়েটাকে আঘাত করার বিন্দুমাত্র বাসনা ছিল না তার। যে ডিপার্টমেন্টাল সেন্টারে সে কাজ করতো মেয়েটা থাকতো তার ঠিক ওপরে। সুন্দরী, ছিমছাম এবং ছোটখাটো মেয়ে। হাসত চমৎকার। বাড়িওয়ালা ছিল স্টোরের মালিক ওই শকুনটা। মেয়েটার বাপ মা থাকতো জর্জিয়ায়। বুড়োর নজর ছিল মেয়েটার ওপর আর মেয়েটার তার। প্রথম প্রথম সে এড়িয়ে চলেছিল। এই চাহনিতে তো অনেকখানি ভালবাসা ছিল। অন্তত তাই তখন মনে হয়েছিল। অথচ সবটাই যে খেলা, একটা শরীরকে নাচিয়ে আনন্দ পাওয়া, একটা মনকে এলোমেলো করে দূরে বসে মজা দেখা, এসব বুঝতে সময় লেগেছিল তার। যখন বুঝেছিল তখন–
চার্লি থুতু ফেলতে গিয়ে দেখলো তার জিভ শুকিয়ে গেছে। এই গুঁড়োটা যেন শরীরের সব জল শুষে নেয় কিন্তু তেষ্টা পায় না। সাদা চামড়ার মেয়েদের সে চিরজীবন এড়িয়ে এসেছে। দূর থেকে দেখেছে কিন্তু কাছে ঘেঁষেনি। অথচ কি কাণ্ড, সেই ভুলটাই করে বসল সে। আমেরিকা থেকে আসার আগে ভেবেছিল পুলিশ তাকে আটকাবে। খুব ভয়ে ভয়ে ছিল কিন্তু কিছুই হলো না। কেন হলো না সেটাই সে বুঝতে পারে না। প্রায়ই মনে হয় একটা চিঠি লিখবে বুড়িকে মাম্মি, আমার জন্যে পুলিশ কি শানিয়ে বসে আছে? কিন্তু লেখার ইচ্ছেটা শেষ পর্যন্ত থাকে না।
ভারতবর্ষে এসে তার ভালো লেগেছিল, কালো চামড়ার দেশ। একমাত্র হিপি আর খুব বড়লোক ছাড়া সাদা চামড়ার মেয়েদের চোখে পড়ে না। কিন্তু যতক্ষণ তোমার পকেটে টাকা তুমি এখানে খাতির পাবে। ফ্রি স্কুল স্ট্রিটে পা দিতেই দালালগুলো ছেঁকে ধরতো তাকে। গার্লস গার্লস অ্যাণ্ড গার্লস। এবং যেখানে একটা নতুন জেনারেশনকে দেখতে পেল সে। অ্যান্ড নো ইন্ডিয়ানস। হোয়াইটস গার্ল অথচ হোয়াইট নয়। এরা আবার অন্য ভারতীয়দের থেকে আলাদা। ঢং দেখে মনে হতো যেন সোজা লণ্ডন কিংবা ন্যুয়র্ক থেকে নেমেছে। এদের দেখে উদাস চোখে তাকাত চার্লি।
সেদিন খুব মেঘ করেছিল। কোলকাতাটা তার পুরোটাই দেখা হয়ে গিয়েছে। এখানে সাধারণ মানুষ জন্তুর মতো বাস করে কিন্তু তাতেই বেশ আরাম পায়। পায়ে হেঁটে রাস্তায় রাস্তায় ঘুরেছে। সে। লক্ষ্য করেছে যেই সে নিম্নমধ্যবিত্ত পাড়ায় ঢুকতো অমনি একদল বাচ্চা তার পিছু নিত। তাদের ভাষা সে জানে না কিন্তু হাসি এবং হল্লা শুনে বুঝতে অসুবিধে হতো না সেটা টিটকিরি। ওই কালো বাচ্চাগুলো কেন যে তাকে টিটকিরি দিত সে বুঝে উঠতে পারে না। একদিন একটা ট্রামে উঠে দ্যাখে বেশ ভিড়। কিন্তু একজন মহিলা বসে আছেন এবং তার পাশের আসন খালি, সেখানে কেউ বসছে না। মহিলা মধ্যবয়সী এবং মোটাসোটা। চার্লির পা ব্যথা করছিল, সে এক্সকিউজ মি বলে সেই আসনটিতে বসতেই মহিলা যেন ইলেকট্রিক শক খেয়ে লাফিয়ে উঠলেন। সঙ্গে সঙ্গে দাঁড়িয়ে থাকা লোকগুলো হো হো করে হেসে উঠল। চার্লি অবাক হয়ে দেখলো মহিলা নামলেন না, কাঠ হয়ে দাঁড়িয়ে রইলেন। তার মুখ চোখে ভয়ের চিহ্ন স্পষ্ট। চার্লির বুঝতে অসুবিধে হয়নি তার বিশাল শরীর, কালো রঙকে মহিলা অপছন্দ করেছেন। কিন্তু মহিলার গায়ের রঙ তো ফর্সার ধারেকাছে নয়।
সেদিন সেই মেঘের সন্ধ্যায় সে পার্ক স্ট্রিট দিয়ে হাঁটছিল। এই জায়গাটার সঙ্গে কোলকাতার চরিত্রের কোনো মিল নেই। এই সময় দালালটা তার পেছনে লেগে শোনাল, ইন্ডিয়ান গার্লস স্যার, ভেরি চিপ। ব্ল্যাক সুইট গার্লস।
চার্লি দাঁড়িয়ে গেল। এইরকম বর্ণনা সে কখনও শোনেনি। বিশাল লম্বাটে বাড়ির দোতলায় তাকে নিয়ে গেল দালালটা। যাওয়ার সময় বলেছিল, হান্ড্রেড রুপিস স্যার, চিপ ভেরি চিপ। মেয়েটি ইন্ডিয়ান, গায়ের রঙ কালো, জীনসের প্যান্ট আর শার্ট পরে দাঁড়িয়ে আছে। চার্লিকে দেখে তার কপালে ভাঁজ পড়ল। সে দালালটাকে ভারতীয় ভাষায় কিছু জিজ্ঞাসা করে মাথা নাড়তেই দালালটা বললে, স্যর, ইউ আর ভেরি বিগ। টু হান্ড্রেড স্যার, টু হান্ড্রেড।
এক ঝটকায় দালালটাকে সরিয়ে সে নিচে নেমে আসতেই হাসি শুনতে পেয়েছিল। মেয়েরা খিলখিল করে হাসছে। আর এই প্রচণ্ড শীতে, পাহাড়ের নির্জনে মোমবাতির আলোয় বসে চার্লি চোখ বন্ধ করল। আই অ্যাম টু বিগ, আমি খুব কালো। ওয়েল, এতে আমার কি হাত ছিল? কাঁধ-ঝাঁকাল চার্লি। তারপর জিভে একটা শব্দ করে চোখ বন্ধ করতেই বুড়ি এসে গেল। সে মনে মনে আদুরে গলায় বুড়িকে বলল, লিশন মাম্মি, আই অ্যাম গোয়িং টু ফেস গড টুমরো। ঠিক তোমার ভগবান নয় আবার অল দি সেম। ওরা বলেছে সকালে সূর্য ওঠার আগে এখানকার পাহাড়ে পাহাড়ে আর আকাশের গায়ে যে কারবার হয় তাতে ঈশ্বর দর্শন ঘটে। মাম্মি, আই উইল আস্ক দ্যাট বাস্টার্ড কেন সে মানুষের চামড়ার রঙ আলাদা করেছে। কেন শালা একজন সব সুখ ভোগ করবে আর একজন তাই চেয়ে দেখবে। চার্লি চোখ খুলে শিষ দিল। তার খুব প্রিয় সুর। এই সুরটা তার বুড়ি মা খুব ভালবাসত। রুকস্যাকে হেলান দিয়ে চার্লি সুরটা নিয়ে খেলা করতে লাগল।
.
বন্ধ পাল্লায় পিঠ দিয়ে এবার পার্থর খানিকটা স্বস্তি হলো। শুধু ছিটকিনি নয়, হুড়কোটাও তুলে দিল সে। যা বিশাল চেহারা এই একে ঠিক ভরসা নেই। সে হ্যান্ডেলটাকে দরজার পাশে এমনভাবে রেখে দিল যাতে প্রয়োজনেই ব্যবহার করা যায়। ফায়ার প্লেসের আগুন এখন টিম টিম করছে। মোমবাতি নেই সুতরাং ওটাকে বাড়ানো দরকার। যদিও সারা ঘরে একটা গরম লালচে আভা ছড়িয়ে আছে। পার্থ আরও দুটো কাঠ আগুনের মধ্যে গুঁজে দিয়ে বিছানার দিকে তাকাতেই দুটো চোখ দেখতে পেল। আপাদ-চিবুক কম্বলে ঢেকে অ্যান তার দিকে তাকিয়ে আছে। ও দ্রুত উঠে এল খাটের ওপর। তারপর খুব নিচু গলায় বলল, একটা লোক এসেছে, বিশাল চেহারা, নিগ্রো!
শেষ শব্দটা শোনামাত্র অ্যানের চোখ কুঁচকে গেল, কপালে ভাঁজ পড়ল। চট করে উঠে বসলো সে, আফ্রিকান? এই অভিব্যক্তির সঠিক অর্থ ধরতে পারলো না পার্থ। আমেরিকান বললে আবার দেশওয়ালীর অনুভূতি বেড়ে না যায়। কিন্তু সত্যি কথাটা না বলে পারলো না সে। অ্যানের ঠোঁটে একটু একটু করে হাসি ফুটল, আমার জীবনের প্রথম পুরুষ একজন নিগ্রো, তুমি যা শুনতে চাইছিলে।
কোনো কারণ নেই তবু পার্থর মনে হলো পাশের ঘরের লোকটাকে ঢুকতে দেওয়া উচিত হয়নি। লোকটা যেন সব ব্যাপারে তাকে টেক্কা মেরে যেতে পারে। সে একটু জড়ানো গলায় বললো, এর নাম চার্লি, তার কী ছিল?
এবার হেসে ফেললো অ্যান, তুমি সত্যিই শিশু। এখন আর তার নাম দিয়ে কী হবে, চার্লি টম ডিক একটা হলেই হলো। ও কী করছে?
আস্তে কথা বলো! লোকটা সুবিধের নয়। শুধু তুমি বললে বলে ওকে ঢুকতে দিয়েছি। ওর চেহারা গুণ্ডার মতন, কথাবার্তা খুব চোয়াড়ে। আমি চাই না যে ও তোমার অস্তিত্ব টের পাক। ওই চেহারাকে আমি কখনই বিশ্বাস করি না। চাপা গলায় বলছিল পার্থ।
হাসি চাপতে গিয়েও পারল না অ্যান। শব্দটা ছিটকে বেরিয়ে এল। চমকে উঠে পার্থ হাত বাড়াল ওর মুখ চাপা দিতে। কিন্তু ততক্ষণে সামলে নিয়েছে অ্যান। ফিসফিস স্বরে বললো, তুমি খুব জেলাস। কিন্তু আমার জন্যে তুমি এত ভাবছ কেন? আমার কাছে তুমি যা ও তাই। যাক, ছেড়ে দাও এসব কথা। একটা লোকের চেহারা বিশাল হওয়া মানে সে খারাপ হবে এই যুক্তি ঠিক নয়। যে আমাকে রেপ করেছিল সে ছিল খুব রোগা, আমার চেয়েও।
পার্থ নিজেকে বোঝাবার চেষ্টা করছিল অ্যান ঠিকই বলেছে। সত্যি কথাই, চার্লির সঙ্গে তার পার্থক্য ওর কাছে কিছুই থাকতে পারে না। এক সে জায়গা দিয়েছে আর তার গায়ের রঙ উজ্জ্বল শ্যামবর্ণ। কিন্তু তা সত্ত্বেও ওকে চার্লির সঙ্গে মিলিয়ে ফেলা ভালো লাগছিল না পার্থর। কিছুক্ষণ এক ঘরে থেকে কি তার মনে অধিকার-বোধ জন্মে গেছে। অতএব সে ঘাড় নাড়ল, ঠিক আছে, তুমি যখন বলছ তখন ঠিক আছে। কিন্তু লোকটা যদি একটা বেড়ালও হতো তবু আমি অপছন্দ করতাম। খামোকা আমাদের প্রাইভেসিটাকে ও নষ্ট করল।
অ্যান ধীরে ধীরে বালিশে মাথা রাখল, পৃথিবীর সমস্ত পুরুষই এক ধাতুতে গড়া। ও কেন এসেছে? সূর্য দেখতে তো? তাহলে আমরা তিনজনেই তীর্থযাত্রী। অতএব রাগ কোরো না।
পার্থ কম্বল দুটোকে শরীরের ওপর টেনে নিয়ে কাত হয়ে শুয়ে একটা হাত খুব আলতো করে অ্যানের পেটের ওপর রাখল। যদিও হাতের তলায় কম্বল এবং পোশাকের স্তর তবু ওর শরীরে একটা উত্তাপ ছড়িয়ে পড়ছিল। সে কোনোরকমে বলল বলো।
অ্যানের বোধহয় আর কথা বলতে ভালো লাগছিল না। সে ক্লান্ত গলায় বলল, কী আর বলব!
তোমার কথা, তোমার সব কথা। ক্রমশ পার্থর ডান হাত অ্যানকে বৃত্তের মতো ঘিরে ফেলছিল। অ্যান হাসল, এভাবে কথা বলা যায় না! তাছাড়া আমার পেটে লাগছে, হাতটা সরাও। কথাটা শেষ হয়ে আসামাত্র পার্থর হাত ছেঁড়া দড়ির মতো আলগা হয়ে যাচ্ছিল। এখন দুজনেই পাশাপাশি নিঃস্বার্থ শুয়ে। পার্থর মনে হচ্ছিল সে খুব ভুল করছে। বীরভোগ্যা বসুন্ধরা। অ্যানের ওপর অনেক আগেই তার জোর খাটানো উচিত ছিল। এবং সেটা করার এখনও সময় যায়নি। আর তখনই ডিমঘরে বেশ জোরে শব্দ হলো। ওটা কাশি কিংবা হাঁচি হতে পারে কিন্তু পার্থর নার্ভে চড়াং করে উঠল। সে উঠে বসল। তখনই অ্যান চোখ বন্ধ করে বলল, আমার তখন মাত্র পনেরো বছর বয়স।
প্রসারিত দুই হাতকে কোনোরকমে সংযত করল পার্থ। তার ফ্যাসফেসে গলায় শব্দ উঠল, পনেরো?
চোখ খুলল, অ্যান, খুলে হাসল, চৌদ্দ বছর দশ মাস। একটু আগে ভাগেই ঈশ্বর আমার শরীরে মেয়েলি সম্পত্তি চালান করেছিলেন। ফলে সমবয়সী ছেলেরা আমার দিকে চকচকে চোখে তাকাত। আমার মা ছিলেন খুব রক্ষণশীল। অন্যান্য মেয়েরা যখন শরীর দেখানো পোশাক পরত তখন আমার হাঁটুও কেউ দেখতে পায়নি। মা আমাকে অহরহ বলতেন মেয়েদের সবসময় পুরুষের সংস্পর্শ থেকে দূরে থাকা উচিত। একমাত্র স্বামী ছাড়া কোনো পুরুষ মেয়েদের আপন নয়, এইসব। আর এসব কথা শুনতে শুনতে হয়তো বিশ্বাস করে ফেলেছিলাম কারণ আমার কোনো ছেলেবন্ধু ছিল না। আমার মেয়ে বন্ধুদের যখন প্রেম দেওয়া নেওয়া শুরু হয়ে গেছে তখন আমি ছিলাম একদম একা! সেই সময় আমরা একবার আমার মায়ের মামার বাড়িতে বেড়াতে গেলাম। নির্জন গ্রামের বাড়িতে আমার দাদু এবং দিদিমা ছাড়া ছিল তিন-চারজন ঝি-চাকর। চাষবাস আর খামার দেখতো এক বৃদ্ধ নিগ্রো। ঝি-চাকররাও ছিল তাই। এখানে যাওয়ার পর আমার বেশ স্বাধীনতা মিলল। আমি একা একা সারাদিন ঘুরে বেড়াতে পারতাম। ফলের বাগান, চাষের খেত এমন কি পাশের বনের ভেতরে চলে যেতাম। মাকে দিদিমা বলতেন ওখানে কোনো ভয় নেই। তাছাড়া পুরুষ মানুষও ওইসব অঞ্চলে বেশি নেই। চাকরবাকরদের মা ঠিক পুরুষ বলে ভাবতে চাইত না। একদিন বিকেলে এক বনে বেড়াচ্ছি হঠাৎ মনে হলো একটা ঘন ঝোপের আড়াল সরিয়ে এগিয়ে দেখি একটা নিগ্রো ছেলে উপুড় হয়ে শুয়ে রয়েছে। তার শরীরে একটাও পোশাক নেই। কুড়ি বাইশ বছরের একটি যুবতী নিগ্রো তার শরীরে হাত বুলিয়ে দিচ্ছে। আমাকে দেখামাত্র মেয়েটি যেন আঁতকে উঠলো। প্রচন্ড ভয় ওর চোখে মুখে ফুটে উঠল। আমি ওকে চিনতে না পারলেও বুঝতে পারলাম সে আমার দাদুর কাছেই কাজ করে। মেয়েটা এত ভয় পেয়েছিল যে হাত বাড়িয়ে তার পোশাক তুলে নিয়ে নিঃশব্দে দৌড়ে গেল উল্টোদিকে। আমি তার শরীরটাকে বনের আড়ালে মিলিয়ে যেতে দেখলাম। ও যে ভয় পেয়েছে এটা বুঝতে অসুবিধে হয়নি, কিন্তু কেন ভয় পেল তাই ঠাওর করতে পারছিলাম না। ওরা নিশ্চয়ই অন্যায় কাজ করছিল যা কালো চামড়াদের করতে নেই। কিন্তু এসব ভাবনার সঙ্গে আমার মনে হয়েছিল ওই মেয়েটির শরীরের গঠন খুব সুন্দর, কিন্তু এই ছেলেটির মতো নয়। ওর কালো চামড়ায় রোদের আভা পড়ায় কেমন নীলচে জেল্লা বের হচ্ছিল। মেয়েটির হঠাৎ উঠে যাওয়া টের পেতে ছেলেটির সময় লাগল। উপুড় হওয়া অবস্থায় ও কিছু একটা বলে ডাকল। আমার মনে হলো এই মুহূর্তেই ওই জায়গা ছেড়ে চলে যাওয়া উচিত। কিন্তু কেন জানি না আমি এক পা নড়তে পারলাম না। দু-তিনবার ডেকে খুব অবাক হয়ে ছেলেটি উঠে বসল। এবং তখনই সে আমাকে দেখতে পেল। অদ্ভুত অভিব্যক্তি ফুটে উঠলো ওর মুখে। না, শুধু ভয় নয় সেইসঙ্গে আরও কিছু। আমি বোকার মতো বলেছিলাম, ও চলে গিয়েছে। ছেলেটা যেন তাতে আরও অবাক হলো। ডানদিকে, বোধহয় মেয়েটির যাওয়ার পথ অনুমান করে সে নিঃশব্দে মাথা নাড়ল। আমি দেখলাম ছেলেটি সত্যি খুব রোগা কিন্তু ওর মধ্যে কি একরকম কাঠিন্য ছড়ানো। ধীরে ধীরে সে উঠে দাঁড়াল। আমার চেয়ে অনেক লম্বা। কিন্তু তার পুরুষাঙ্গ এত উদ্ধত যে আমি চিৎকার করে উঠলাম। আমার চিৎকার কানে যাওয়ামাত্র সে লাফ দিল। এক হাতে আমার মুখ বন্ধ করে পাগলের মতো আমাকে বিবস্ত্র করার চেষ্টা করলো। আমি দুহাতে তাকে বাধার দেবার চেষ্টা করলাম। কিন্তু রোগা শরীরেও অত জোর সে কী করে পেল জানি না, আমি হেরে গেলাম। ছেলেটিও আমাকে ধর্ষণ করল। যে মুহূর্তে ও আনন্দ খুঁজছিল সেই মুহূর্তে আমি নিঃশব্দে কাঁদছিলাম। আমি জানি ও আনন্দ পায়নি। হয়তো ওর প্রেমিকার কাছে যে আনন্দ পাওয়ার জন্যে উন্মুখ ছিল তা আমার জন্যে পায়নি বলে প্রতিশোধ নিয়ে গেল। কিন্তু আমার মা যা পারেননি ছেলেটা তাই পারল। পুরুষ মানুষের সম্পর্কে এক ধরনের বিতৃষ্ণা ও আমার মনের গায়ে খোদাই করে দিয়ে গেল। অ্যান দীর্ঘশ্বাস ফেলল। তারপর একটা হাত কপালের ওপর রেখে বললো, কতক্ষণ যে ওভাবে পড়েছিলাম জানি না। হয়তো অজ্ঞান হয়ে গিয়েছিলাম। জ্ঞান ফিরল যখন তখন দেখি সেই মেয়েটি আমার পাশে বসে। ছেলেটি নেই। আমার জামাকাপড় বিন্যস্ত। মেয়েটিকে দেখে আমি অবাক হয়ে গেলাম। কিন্তু জ্ঞান ফেরামাত্র সে আমার পায়ের ওপর মুখ রেখে ফুঁপিয়ে ফুঁপিয়ে কাঁদতে লাগল। ব্যাপারটা বুঝতে আমার সময় লেগেছিল। ক্রমশ, আমার জন্যে নয়, মেয়েটার জন্যে আমার কষ্ট হচ্ছিল। বাড়িতে বললাম পড়ে গিয়ে পায়ে লেগেছে। কেন মিথ্যে কথা বলেছিলাম, কেন সবাইকে ডেকে সত্যি কথা বলে ছেলেটিকে চিনিয়ে দেবার চেষ্টা করিনি তা জানি না। মেয়েটি কিন্তু আমাকে সেই অনুরোধ করেনি একবারও। পরে মনে হয়েছে একটি পুরুষাঙ্গের আঘাত মেয়েদের শরীরের গোপন জায়গায় যে অনুরণন সৃষ্টি করে তা তার মনের বয়স অনেক বাড়িয়ে দেয়। অনেক না বোঝা জিনিস বুঝতে এক লহমা দেরি হয় না তার। আমারও বোধহয় তাই হয়েছিল। না হলে একদিনে আমি অত বড় হয়ে গেলাম কেন? ঈশ্বরকে ধন্যবাদ, সব বীজ ফসল বহন করে না। তাই আমি বেঁচে গেলাম। সেই রাত্রে ঠিক এইরকম ঝড় উঠেছিল আকাশ কাঁপিয়ে।
অ্যানের কথাগুলো হাঁ করে গিলছিল পার্থ। শেষ হওয়ামাত্র বললো, ছেলেটিকে আর দ্যাখোনি?
দেখেছি! তবে অন্য চেহারায়, নানান জায়গায়। সাদা চামড়াতেও। এই সময় ডিমঘরে পায়ের শব্দ উঠল। দরজার কাছে এসে চার্লি ডাকল হেই মিস্টার!
গলাটা এমন আচমকা কানে এল যে ত্ৰস্তে পার্থ অ্যানের মুখে হাত চাপা দিল। ইঙ্গিতে ওকে কথা না বলতে বলে ও শোওয়ার চেষ্টা করল। মনে মনে বললো, শালা!
হেই মিস্টার! দরজায় আলতো শব্দ হলো, মিস্টার পাতরো!
ফিসফিসিয়ে অ্যান বললো, ও কিছু চাইছে। সাড়া দাও নইলে থামবে না।
ইচ্ছে ছিল না কিন্তু পার্থর মনে হলো কথাটা ঠিক। সে চিৎকার করলো কী চাও?
প্লিজ দরজাটা একবার খোলো। প্লিজ। চার্লির গলায় অনুবোধ।
কী দরকার তোমার? তখনই বলেছি আমাকে বিরক্ত করবে না।
আর করব না। তুমি কি খাটে শুয়েছ?
হ্যাঁ।
কম্বলের তলায়?
অনেক কম্বল কি তোমার কাছে আছে? হেই মিস্টার, প্লিজ!
কেন, তাতে তোমার কী দরকার? শিরা ফুলিয়ে ঝাঁঝিয়ে উঠল পার্থ।
আমি এই ঠাণ্ডা সহ্য করতে পারছি না। আমার স্লিপিং ব্যাগ ভিজে গেছে। প্লিজ হেই মিস্টার।
পার্থ অ্যানের দিকে তাকাল। অ্যান বললো, ফিসফিসিয়ে, যেভাবে কথা বললে শুধু নিজেই শোনা যায়, লোকটা খুব কষ্ট পাচ্ছে মনে হচ্ছে।
মুখ ফেরাল পার্থ। একটু আগে যে মেয়ে তার জীবনের সবচেয়ে করুণ অভিজ্ঞতার জন্যে একটা নিগ্রোকে দায়ী করেছিল সেই আবার একটা নিগ্রো কষ্ট পাচ্ছে বলে অনুভব করছে! পার্থ চাপা গলায় বলল, আমি কী করব? আমার চারটের বেশি কম্বল নেই। ওকে একটা দিলে আমারই রাত্রে ঘুম হবে না ঠান্ডায়। নিজেকে কষ্ট দিয়ে আমি দান করতে চাই না।
অ্যান হাসল, এ ঘরে তো মোটেই ঠান্ডা নেই। যতক্ষণ ফায়ারপ্লেস জ্বলছে ততক্ষণ আমাদের কোনো কষ্ট হবে না। বেচারা তো সূর্য দেখতে এসেছে।
বেমালুম মিথ্যে কথা বলল পার্থ, যখন আর জ্বালাবার মতো কাঠ থাকবে না তখন?
ওঃ, তোমরা বড্ড ভবিষ্যতের কথা ভেবে বর্তমানকে অনিশ্চিত করে তোল। ঠিক আছে, তুমি আমার কম্বল শেয়ার করতে পার তেমন প্রয়োজন হলে।
সমস্ত শরীরে যেন প্লাবন বয়ে গেল। এখন যদিও পাশাপাশি শুয়ে কিন্তু আলাদা কম্বলের পাতলা আড়াল একটু একটু করে কঠিন ইস্পাতের চেহারা নিচ্ছিল। অ্যানের জীবনের ওই ঘটনাটা শোনার পর সেই আড়াল সরাবার ক্ষমতা তার আসত কিনা সন্দেহ। কিন্তু দুটো শরীর যদি এক কম্বলের তলায় থাকে–ও ভগবান, তুমি কি দয়াময়। দ্রুত খাট থেকে নেমে একটা কম্বলে শরীর জড়িয়ে নিল পার্থ। তারপর অন্য কম্বলটাকে হাতে রেখে দরজার দিকে এগিয়ে যেতে যেতে চিৎকার করলো, এই যে চার্লি, তুমি শুনতে পাচ্ছ?
ডিমঘর থেকে আওয়াজ ভেসে এল, হ্যাঁ, কিন্তু এখানে ভয়ঙ্কর ঠাণ্ডা।
ঠিক আছে ঠিক আছে। আমি তোমাকে সাহায্য করতে পারি কিন্তু একটা শর্তে। তুমি ঘরের কোণে গিয়ে চুপ করে বসো। পার্থ দরজার গায়ে হাত দিল।
কেন? আমি বসতে পারছি না। এত ঠাণ্ডায় বসা যায় না। তাছাড়া ও কোনায় আমাকে তুমি বসতে বলছো কেন? তুমি কি ভাবছ আমি জোর করে ঢুকে তোমার খাটে শুয়ে পড়ব?
অমি কিছুই ভাবছি না। শুধু তুমি দরজা থেকে দূরে সরে থাকো। আমি তোমায় জায়গা দিয়েছি, আশা করি তুমি আমার এই অনুরোধ রাখবে। তুমি কি সরে গিয়েছ? পার্থ কথাগুলো বলার সময় বুঝতে পারছিল এতে চার্লির সন্দেহ বাড়তে পারে। কিন্তু সে নিরুপায়। আজকের রাতটা কেটে যাওয়ার পর ও যদি অ্যানের অস্তিত্ব জানতে পারে তাহলে বয়েই গেল। ওপাশের দরজা থেকে দুটো পায়ের শব্দ দূরে চলে গেল। তারপরে যে গলাটা পার্থ শুনল সেটায় বোঝাল চার্লি কথা রেখেছে। খুব সন্তর্পণে দরজা খুলে পার্থ মুখ বের করল। চার্লি এখন সেই কোণে স্লিপিং ব্যাগের ওপর বসে আছে বাবু হয়ে। অতবড় শরীটাকে কি অসহায় দেখাচ্ছে। কম্বলটা ছুঁড়ে দিল পার্থ ওর গায়ে। দুহাতে লুফে নিয়ে সেটাকে সমস্ত শরীরে জড়িয়ে চার্লি বলে উঠল, থ্যাঙ্কু, থ্যাঙ্কু, আঃ কি আরাম। তারপরই নাক টানল, মেয়েদের বুকের মতো গরম।
ও যে গন্ধ বলল না তাতে পার্থ খানিকটা নিশ্চিন্ত হলো। সে গম্ভীর মুখে বলল, আশা করি আর আমাকে বিরক্ত করবে না। আমি বারবার বিছানা ছেড়ে উঠতে চাই না।
কম্বলের একটা অংশ চটপট স্লিপিং ব্যাগের মধ্যে ঢুকিয়ে শীত এড়াবার ব্যবস্থা করছিল চার্লি, না। আর তোমাকে ডাকব না। ইটস টেরিবল কোল্ড। ওরা আমাকে ব্লাফ দিয়েছে। ইয়ুথ হোস্টেল না ছাই! তারপর সেখানে আরাম করে বসে বলল, কিন্তু মুশকিল হলো, আমার প্রচণ্ড খিদে পেয়ে গেছে। আমার সঙ্গে যা ছিল বৃষ্টির জলে সব নষ্ট হয়ে গিয়েছে। আঙুল দিয়ে একটা ভেজা প্যাকেট দেখালো চার্লি, তোমার কাছে খাবার আছে?
কথাটা শোনামাত্র মাথার ভেতর চট করে বুদ্ধিটা খেলে গেল। এই লোকটার যা শরীর তাতে অল্পস্বল্প কষ্ট সহ্য করা এর কাছে কিছু নয়। একে যদি রাজি করানো যায় তাহলে নিজেদেরও প্রয়োজন মেটে। কিন্তু এই আবহাওয়ায় কোনো মানুষ বাইরে বের হতে চাইবে না। তাছাড়া মনে হচ্ছে এর ঠাণ্ডাটা একটু বেশি। সে নিজে অবশ্য ওখানে ওইভাবে বসে থাকলে মরে যেত। সে একটু চিন্তার ভান করে জিজ্ঞাসা করলো, তোমার কি খুব খিদে পেয়েছে? অনেকক্ষণ না খেয়ে আছ?
তোমার কাছে তাহলে খাবার আছে! চার্লির মুখ চোখে উল্লাস। সে উঠে দাঁড়াতে যেতেই পার্থ চিৎকার করলো, না, একদম উঠবে না, চুপ করে বসো!
খুব অবাক হয়ে গেল চার্লি। তারপর বাধ্য ছেলের মতো স্লিপিং ব্যাগের ওপর বসে পড়ে বললো, তুমি আমাকে শত্রু বলে মনে করছ কেন? আমরা বন্ধুর মতো কথা বলতে পারি। বিশেষ করে আমরা দুজনেই যখন কালো মানুষ।
কালো মানুষ! পার্থ চার্লির মুখের দিকে তাকাল। স্প্রিং-এর মতো চুলগুলো মৌমাছির চাক হয়ে রয়েছে। চামড়া থেকে অজস্র কালো পিচ যেন অনবরত গলে পড়ছে। এই লোকটা ওকে দলে টানতে চাইছে। তার নিজের গায়ের রঙ একসময় দুধে আলতায় মেশানো ছিল। রোদে পুড়ে সামান্য তামাটে হলেও যে কোনো বাঙালি বলবে সে ফরসা। আর এই নিগ্রোটা বেমালুম বলে দিল আমরা দুজনেই কালো! কি আস্পর্ধা। সে আড়ষ্ট হলো। কথাটা ভেতরের ঘরে গেলে হয়তো অ্যানের ব্যবহার পাল্টে যেতে পারে। বিশেষ করে ওর জীবনে একটা কালো লোকের দগদগে স্মৃতি রয়েছে। কিন্তু এ নিয়ে তর্ক করা বুদ্ধিমানের কাজ নয়। গরিব মানুষেরা কাউকে দলে টানতে চাইলে তাকে গরিব মনে করে খুশি হয়। প্রসঙ্গ ঘোরাবার জন্যে পার্থ বলল, আমার কাছে খাবার আছে। তুমি খেতে চাও?
ও সিওর। তুমি লোকটা সত্যিই ভালো। এইরকম দুর্যোগের রাত্রে আমাকে জায়গা দিলে, খাবার দিচ্ছ। আমি তোমাকে চিরকাল মনে রাখব। বিগলিত গলায় বললো চার্লি।
তাহলে তোমাকে একটু কষ্ট করতে হবে। বাংলো থেকে বেরিয়ে খানিকটা নিচে গেলেই তুমি আমার জিপ দেখতে পাবে। জিপের দরজা খুললেই একটা হটবক্স দেখতে পাবে যার ভেতরে প্রচুর লোভনীয় খাবার এখনও গরম রয়েছে।
পার্থর কথা শেষ হওয়ামাত্র আর্তনাদ করে উঠলো চার্লি, তুমি এই ঠাণ্ডায় আমাকে বাইরে যেতে বলছ। ওই বৃষ্টি গায়ে যদি আবার লাগে–! আতঙ্কে চোখ বন্ধ করে শিউরে উঠল যেন সে।
পার্থ নির্বিকার গলায় বললো, তাহলে আমার কিছুই করার নেই। গুড নাইট। দরজার পাল্লা বন্ধ করতে যেতেই চার্লি চিৎকার করে উঠলো, দাঁড়াও, দাঁড়াও। তোমার ওই ঘরে কি একটুও খাবার নেই? যদি থাকে তাহলে আমাকে আর বাইরে যেতে হয় না।
তোমার সঙ্গে এতক্ষণ রসিকতা করছি বলে যদি মনে করো।
না-না আমি সেকথা বলছি না। তুমি ওভাবে কথা বলছ কেন? ব্রিটিশরা আমাদের সঙ্গে ওই গলায় কথা বলে। যেন আমরা পৃথিবীর দ্বিতীয় শ্রেণির নাগরিক। কিন্তু তুমি আমি তো আর ব্রিটিশ নই, সাদা চামড়ার লোকও নেই। অলরাইট, আই উইল টেক দ্য চান্স। আমার খুব খিদে পেয়েছে। হয় পেটভরতি খাবার নয় একটা মেয়েছেলে সঙ্গে না থাকলে আমার রাত্রে ঘুম আসে না। ধীরে ধীরে উঠে দাঁড়াল চার্লি। তারপর কাচের দেওয়ালে চোখ রাখল। বৃষ্টি বোধহয় এই মুহূর্তে সামান্য ধরেছে। চার্লির চেহারা খুব করুণ হয়ে উঠল। বোঝা যাচ্ছে যে সে বাইরে পা বাড়াতে সাহস পাচ্ছে না। পার্থ ওর এই সিদ্ধান্তে আবার খুশি হয়েছিল। কিন্তু চার্লির দ্বিধা দেখে সে উৎসাহ দেবার জন্যে বলল, যা খাবার আছে তা তোমার অর্ধেক আর আমার অর্ধেক। খুব ডিলিসিয়াস। তাছাড়া গরম কম্বলও রয়েছে গাড়িতে, ইচ্ছে হলে নিয়ে আসতে পার। তাতে রাত্রে ঘুম খুব আরামদায়ক হবে। আর দেরি করো না, বৃষ্টি কম আছে বেড়িয়ে পড়ো।
এতগুলো পাওয়ার কথা শুনে চার্লি ওয়ারপ্রুফটা পরে নিল। তারপর দরজা খুলে স্প্রিং-এর মতো বেরিয়ে গেল। হাওয়া সমানে চলছে। পার্থ একবার ভাবল এগিয়ে গিয়ে দরজা বন্ধ করে দেওয়া উচিত, নইলে ঘরটার উত্তাপ জিরো ডিগ্রির নিচে চলে যাবে কিন্তু ঠান্ডার চোটে সে পা বাড়াতে সাহস করল না। মিনিট তিনেক যদি হয় খুব বেশি। বুলেটের মতো ছিটকে ঢুকলো চার্লি। ঢুকেই পা দিয়ে দরজা ভিজিয়ে পিঠ চেপে দাঁড়িয়ে থর থর করে কাঁপতে লাগলো, ও মাই গড! কি ঠান্ডা! কিন্তু আমি এনেছি। উ। এই যে তোমার হটবক্স। মাটিতে সেটাকে নামিয়ে দরজাটা ভালো করে বন্ধ করে হটবক্সটাকে ফের তুলল সে। তারপর থপথপ করে কয়েক পা এগিয়ে সেটা পার্থর সামনে বাড়িয়ে দিল। ছোঁ মেরে হটবক্সটা নিয়ে নিল পার্থ। চার্লি ততক্ষণে শরীর থেকে ওয়াটারপ্রুফ খুলে ফেলেছে। দুটো কম্বল শরীরে মুড়ে স্লিপিং ব্যাগের ওপর শরীর এগিয়ে দিয়ে চোখ বন্ধ করেছে। পার্থ এই প্রথম কৃতজ্ঞ বোধ করল। চার্লির জায়গায় সে নিজে হলে মরে গেলেও যেত না। ওরকম শরীর বলেই এটা সম্ভব। সে খাবারগুলোকে ঠিক আধাআধি করল। তারপর চার্লির অংশ একটা বাটিতে রেখে ওর সামনে এলিয়ে দিল। সঙ্গে সঙ্গে উঠল না চার্লি। চোখ বন্ধ করেই নাক টানলো, আঃ, খুব সুন্দর গন্ধ। তোমাদের এই দেশটা অদ্ভুত। সবকিছু সুন্দর। এখানকার প্রকৃতি সুন্দর, মানুষ সুন্দর, খাবার সুন্দর। তোমরা ভাগ্যবান। কিংবা আমরাই ফালতু।
কেন? চার্লির কথা বলার ধরনে এখন বেশ ভালো লাগছে পার্থর। লোকটার চেহারা দেখলে যে আতঙ্ক জাগে, এইসব কথাবার্তা শুনলে সেটা মোটেই থাকে না।
সাদা চামড়ারা তোমাদের দেশে এসে জুড়ে বসেছিল কিন্তু তোমরা তাদের তাড়িয়ে স্বাধীন হয়েছ। আর আমরা দ্বিতীয় শ্রেণির নাগরিকই বনে গেলাম।
পিচ করে জিভে শব্দ তুলল চার্লি।
সাদা চামড়ার মানুষের ওপর তোমার এত রাগ কেন?
রাগ? তড়াক করে উঠে বসল চার্লি, আমি ওদের ঘেন্না করি। গত রায়েটের সময় ওরা আমার এক বান্ধবীর পরিবারকে কুকুরের মতো পুড়িয়ে মেরেছে। অ্যাব্রাহাম লিঙ্কন, গ্রেটেস্ট ধাপ্পাবাজ অব অল টাইম। ওই লোকটা যদি সে সময় আমাদের পক্ষ নিয়ে ওদের সঙ্গে সমঝোতায় যেত তাহলে আজ একজন কালো মানুষ আমেরিকার প্রেসিডেন্ট হতো। তুমি জানো আমি কে?
আমি তোমাকে এই প্রথম দেখলাম, কী করে জানব বলো!
ওয়েল, আই উইল টেল ইউ। আমি একটা স্কুলে পড়াই। দু বছর পরপর আমি এশিয়াতে চলে আসি, আফ্রিকায় ঘুরে বেড়াই। ছুটি পেলেই আর ওখানে ভালো লাগে না। ওয়েল, আই অ্যাম ব্ল্যাক ম্যান এবং আমি এই জন্যে গর্বিত হতাম যদি আমার রক্তে সাদা চামড়ার স্মৃতি না থাকতো। এইটে ভাবলেই আমার ঘেন্না বেড়ে যায়। চার্লির মুখ বিকৃত হলো।
হটবক্সটা যে তখনও হাতে ধরা তা খেয়ালই নেই পার্থর, বিস্ময়ে সে তাকিয়ে ছিল। চার্লি বললো, আমার ঠাকুর্দার ঠাকুর্দা ছিল মুল্যাটো।
মুল্যাটো। পার্থ শব্দটার মানে হাতড়ালো, কোথায় যেন এই শব্দটাকে পেয়েছে সে।
ওয়েল, এটা একটা বিরাট গল্প। আমার ঠাকুর্দার ঠাকুর্দাকে কিনে এনেছিল একজন হোয়াইটম্যান। লোকটার ছিল বিরাট ব্যবসা। সেইসঙ্গে ক্রীতদাসদের খামার। ভালো চেহারার কালো পুরুষ কিংবা মেয়ে পেলেই কিনে নিত লোকটা। তারপর তাদের দিয়ে সন্তান উৎপাদন করিয়ে বাজারে বিক্রি করে দিত মোটা দামে। বাপ মায়ের স্বাস্থ্য ভালো হলে সন্তানেরও শরীর ভালো হয়। লোকটা এ বিষয়ে ছিল খুব ওস্তাদ। আমার ঠাকুর্দার ঠাকুমা নামী খুব সুন্দর শরীরের অধিকারিণী ছিলেন। মালিকের এক বন্ধু ওর কাছে রাত কাটাতে এসে সেই কালো মেয়েটিকে ভোগ করেন। এটা নাকি তার ন্যায্য পাওনা ছিল। আর তাতেই দুর্ঘটনাটা ঘটে গেল। মেয়েটি যে সন্তান প্রসব করল তার চামড়া ছিল সাদা। একদম সাহেবদের মতো। এমনকী চুলও সেরকম। শুধু পিঠের মাঝখানে এক ইঞ্চি কালো চামড়া গোল হয়ে ছিল। মালিকের কি দুর্মতি হলো, জন্মমাত্রই তাকে সরিয়ে ফেললেন। সেই বাচ্চা সাদা চামড়াদের সঙ্গে সাদা হয়ে বড় হলো। এ খবর মালিক ছাড়া আর কেউ জানতো না। তিনি ওকে দত্তক নিলেন। সাদা চামড়া বলে ক্রীতদাসদের বাজারে তাকে বিক্রি করা যেত না। সাদা চামড়াদের সঙ্গে সাদা সমাজেও ওকে নিজেদের লোক বলে গ্রহণ করা হয়েছিল। এই ছেলেটিও কখনও নিজের ইঞ্চিখানেক কালো চামড়া কাউকে দেখাতো না। তারপর খুব সুন্দরী একটি সাদা মেয়ের সঙ্গে ওর বিয়ে দিলেন মালিক। বিয়ের পর ওর বউ ওকে কখনও নগ্ন অবস্থায় দ্যাখেনি। কিন্তু এদের সন্তান হলো তাকে দেখে সাদারা খেপে উঠলো। বাচ্চাটা ঠিক আমাদের মতো কুচকুচে কালো, মাথার চুল এইরকম। নিজের মাথায় হাত বোলাল চার্লি।
পার্থর মুখ থেকে বেরিয়ে এল, তারপর?
প্রথমে কেউ কেউ সন্দেহ করেছিল সাদা মেয়েটি হয়তো কোনো কালোর সঙ্গে সন্দেহটা এত মারাত্মক চেহারা নিচ্ছিল যে ছেলেটা বোকামি করে বসল। বোকামি ছাড়া আর কি বলবো একে, ওরা বলে ভালবাসা, লভ। মেয়েটাকে ভালবেসেছিল বলে ছেলেটা প্রতিবাদ করেছিল যে কোনো কালো নয়, সেই সন্তানটির জনক। এবং তার পিঠে কুচকুচে কালো চামড়া আছে। তৎক্ষণাৎ বাচ্চাটাকে পাঠিয়ে দেওয়া হলো খামারে আর পাঁচটা কালোর কাছে। আর, তোমরা ভাবতে পারো কী হয়েছিল লোকটার? ওরা ওকে কুকুরের মতো গুলি করে হত্যা করে। আর সেই কালো বাচ্চাটার বংশধর আমি। ভগবানের অসীম দয়া এই যে ওই কালো বাচ্চার ঔরসে কালো সন্তানই জন্মেছে? কে জানে সাদাদের যে রক্ত আমার শরীরে থেকে গেছে তা থেকে আমি বিয়ে করলে আমার সন্তান সাদা হবে কিনা! শুধু এই ভয়ে আমি বিয়ে করছি না। রক্ত ধোওয়া যায় না। নইলে আমি আমার শরীরের সব রক্ত থেকে সাদাদের ভাগটা ধুয়ে ফেলতাম। হঠাৎ একধরনের শব্দ আচমকা বেরিয়ে এল চার্লির শরীর থেকে যাকে আর্তনাদও বলা যায় না আবার কান্না বললেও কম বলা হয়। দুহাতে মুখ ঢেকে বসে আছে লোকটা। যে খাবারের জন্যে জীবন বিপন্ন করে একটু আগে ছুটে গিয়েছিল সেটা সামনে পড়ে থাকলেও কোনো হুঁশ নেই। আচমকা এক অন্য জগতে চলে গেছে চার্লি।
ধীরে ধীরে দরজা বন্ধ করল পার্থ। পেছন ফিরতেই চমকে উঠল সে, অ্যান বিছানার উপর উঠে বসেছে। কম্বল বুক অবধি টেনে নিয়ে অদ্ভুত চোখে তাকিয়ে আছে দরজার দিকে। ও যে চার্লির পুরো গল্পটা শুনেছে তা বুঝতে অসুবিধে হলো না পার্থর। হঠাৎ একধরনের আনন্দ এল মনে, দুই ঘরে পাশাপাশি দুজন সাদা আর কালো রয়েছে। একজনের সতীত্ব ছিনিয়ে নিয়েছিল কোনো কামুক কালো মানুষ আর একজন নিয়ত শরীর থেকে সাদা মানুষের অস্তিত্ব অস্বীকার করার জন্যে ছটফট করে। অতএব, এই দুইজন কখনও এক হবে না, অন্তত আজকের রাত্রে যে হবে না, এ ব্যাপারে নিশ্চিন্ত হওয়া গেল।
পার্থ খাবারের জায়গাটা টেবিলে রেখে ফায়ারপ্লেসের সামনে এগিয়ে গেল। উবু হয়ে দুটো কাঠ গুঁজে দিতে দিতে মনে হলো আরও কাঠ স্টোর থেকে আনা দরকার। কিন্তু এই ঠাণ্ডায় ওই প্যাসেজে যাওয়া খুবই কষ্টকর। ঠিক তখন অ্যান বলল, মানুষ মানুষকে কত ঘেন্না করে, না?
পার্থ দেখলো অ্যান এখনও বন্ধ দরজার দিকে তাকিয়ে অথচ ও কোনকিছু ভালো দেখছে না। কথাটা যেন নিজেকেই শোনাল অ্যান। পার্থর এই ভঙ্গি ভালো লাগলো না। বেশ সমব্যথার সুর গলায়। কী করে সম্ভব তার মাথায় ঢুকছে না। অ্যানের তো ওকে ঘেন্না করা উচিত। সে হটবক্সের দুটো পাত্রে খাবারগুলো ভাগ করে একটা অ্যানের দিকে বাড়িয়ে দিল। ধীরে ধীরে মুখ ফিরিয়ে অ্যান খাবার দেখে বললো, হোয়াটস দিস?
রোস্ট চিকেন আর পরোটা। খেয়ে দ্যাখো, খুব খারাপ লাগবে না। একটু কম হবে হয়তো, ওই ব্যাটা নিগ্রোটাকে অনেকখানি দিয়ে দিতে হলো যে! পার্থ অ্যানের পাত্রটি ধরিয়ে দিয়ে ওর পাশে আরাম করে বসলো। অ্যান করুণ গলায় বললো, ও এই ঠান্ডায় ভিজে ভিজে এনে দিল, না? খাবারের গন্ধে খিদেটা আরো জোরদার হয়েছিল। কিন্তু এই কথায় ছোট্ট ধাক্কা খেলা পার্থ, তুমি কি ওই কালোটার ওপর সহানুভূতিশীল হচ্ছ?
অ্যান হাসলো, তুমিও ওকে কালো ভাবো তাই না? যাক, ছেড়ে দাও এইসব কথা। আসলে লোকটা এমন আন্তরিক গলায় কথা বলছিল যে–। পাত্রটির ওপর সামান্য ঝুঁকে ঘ্রাণ নিল অ্যান, আঃ, ডিলিসিয়াস! খুব ঝাল নেই তো?
প্রসঙ্গ বদলে যাওয়ায় স্বস্তি পেল পার্থ, না না, মোটেই নয়। খেয়ে দ্যাখো।
খুব সাবধানে এক টুকরো ভেঙে মুখে দিয়ে অ্যান বললো, চমৎকার।
পার্থ লক্ষ্য করল খাওয়া শেষ হওয়ার মধ্যেই অ্যান আবার সহজ হয়ে আসছে। হাত ধোওয়া দরকার কিন্তু এই ঠান্ডায় জল ছোঁওয়া যাবে না আর ভেতরে জল তো নেইই। অ্যান পাত্রটি মাটিতে নামিয়ে রেখে হাত উঁচু করে দেখল, আঙুলগুলো তেলতেলে হয়ে গিয়েছে। তারপর সে মেঝেয় নেমে ব্যাগ থেকে একটা ছোট্ট তোয়ালে বের করে হাত মুখ মুছে পার্থর দিকে সেটা এগিয়ে দিল। আঙুল থেকে তেল উঠলেও যে গন্ধটা জড়িয়ে থাকল সেটা খুব অস্বস্তিকর। যত ঠান্ডাই হোক এখন একবার আঙুল জলে ডোবাতে পারলে স্বস্তি হতো। দ্বিতীয় দরজার দিকে তাকিয়ে অ্যান বলল, টয়লেট কি এদিকে?
হ্যাঁ, কিন্তু ওখানে জল নেই। তুমি যদি যেতে চাও তাহলে কম্বলটা গায়ে জড়িয়ে ওই টর্চটা নিয়ে যাও। অ্যান বেরিয়ে গেলে পার্থ চট করে বিছানাটা ঠিকঠাক করে নিল। দুটো কম্বল এমনভাবে পাশাপাশি রাখল যাতে তৃতীয়টাকে ঠিক মাঝখানে ছড়িয়ে দিলে দুজন স্বচ্ছন্দে তলায় শুতে পারে। তারপর পিটার স্কটের বোতল থেকে এক ঢোঁক গলায় ঢালতেই মনে হলো, আর নয়, এবার নেশা হয়ে যেতে পারে। নেশা হলে রাতটাই মাটি হয়ে যাবে। এখন প্রায় পৌনে আটটা। রিনটেকে কোনো প্রাণ নিশ্চয়ই এই বাংলোর বাইরে জেগে নেই। অতএব আর সময় নষ্ট করার কোনো মানে হয় না। অ্যান ফিরে এলে ওকে একটু একা থাকার সুযোগ দিয়ে পার্থ অ্যানের কম্বলটা মুড়ি নিয়ে টয়লেটে গেল। ফেরার সময় কিছু কাঠ স্টোর থেকে নিয়ে এল সে। ঠান্ডায় থর থর করছে শরীর। ঘরে ঢুকে ফায়ারপ্লেসের সামনে উবু হয়ে বসে শরীর সেঁকতে গিয়ে শুনলো অ্যান বলছে, তুমি শুয়ে পড়ো।
তুমি? পার্থর শরীর থেকে কাঁপুনিটা যাচ্ছিল না।
অনেক রাত তো সারাজীবনে ঘুমোলাম, আজ আমি জেগে থাকব।
কেন? অবাক হয়ে গেল পার্থ।
কোনো বড় কারণ নেই। তাছাড়া এত কষ্ট করে এলাম যদি ভোরবেলায় ঘুমিয়ে পড়ি তাহলে আর কোনোদিন সূর্যটাকে কাঞ্চনজঙ্ঘার গায়ে দেখতে পাব না। তুমি শুয়ে পড়ো, আমি ঠিক সময়ে তোমাকে ডেকে দেব! অ্যান চেয়ারটা ফায়ারপ্লেসের কাছে সরিয়ে সেদিকে পিঠ দিয়ে বসল। সঙ্গে সঙ্গে পার্থর সমস্ত সত্তা চিববিড় করে উঠলো। আবার খেলাচ্ছে মেয়েটা। যত সে ভদ্রতা করছে তত ও তার সুযোগ নিচ্ছে। কিন্তু এখন যদি সে জোর জবরদস্তি করতে যায় তো পাশের ঘরের নিগ্রোটা সব টের পেয়ে যাবে। এই হয়েছে আর এক মুশকিল। অতএব ঠান্ডা মাথায় ভুলিয়ে ভালিয়ে ওকে বিছানায় নিয়ে আসতে হবে। সে হেসে বলল, আসলে তুমি আমাকে বিশ্বাস করছ না।
বিশ্বাস করছি না? তোমাকে! কেন?
তোমার মনে হচ্ছে একসঙ্গে শুলে আমি তোমাকে ছেড়ে দেব না।
অ্যান হাসলো, হয়তো! তুমি বলছো তুমি এখনও কুমার। অতএব তোমার বাসনা তীব্র হওয়াই স্বাভাবিক। আবার আমার ক্ষেত্রে সেটা একদম উল্টো। এত দেখে দেখে চোখ পচে গেছে, মনে কোনো আবেগ আসে না, শরীরে রোমাঞ্চ ওঠে না। অথচ বাইরে থেকে এই শরীর দেখে লোকে লোভী হয়, হাত বাড়ায়। কী আর করা যাবে। তোমাকে একটা কথা বলি। সেদিন একটি লোকের সঙ্গে দিল্লি থেকে কলকাতায় আসবার সময় আমার পরিচয় হয়। চেয়ার কারের পাশাপাশি সিটে বসে আসছিলাম আমরা। লোকটা খুব আমুদে কিন্তু কথা বলে আস্তে আস্তে। অনেক অভিজ্ঞতার কথা বলছিল সে। যেগুলো শুনতে শুনতে আমার হাসতে হাসতে পেটে খিল ধরে যাচ্ছিল। আবার ঠিক সেই প্রচন্ড হাসির মুহূর্তে এমন একটা ছোট্ট ব্যথার টোকা দিচ্ছিল সে গল্পের মধ্যে যে আচমকা হৃদপিন্ড বন্ধ হয়ে যাচ্ছিল। আর ও যখন মেয়েদের সঙ্গে মাটির তুলনা করে বলল দুজনেই এক তখন আমার শরীরে রোমাঞ্চ এল! লোকটার সঙ্গে আমার শরীরের কোনো সংশ্রব ছিল না, আমরা যৌন মিলনের চেষ্টাও করছিলাম না কিন্তু তবু মনে হলো আমার সমস্ত শরীর পুলকিত, আমি মৈথুনের আবেগে আপ্লুত হলাম। পরে এ নিয়ে অনেক ভেবেছি। যৌন সম্পর্ক যখন জল-ভাতের মতন, কোনো প্রস্তুতির দরকার হয় না, হয়ে যাওয়ার পর এ নিয়ে মাথা ঘামায় না কেউ। ক্রমশ করমর্দনের মতো গুরুত্বহীন ব্যাপার হয়ে যাবে হয়তো। তা সেইসব মুহূর্তে আমি একটুও শিহরিত হই না, হয়তো সেই বালিকা বয়সের প্রথম স্মৃতি আমাকে শিহরন এনে দেয় না। কিন্তু শুধু কথা শুনে আমার সেটা হলো কী করে। যে মাটির শরীরে কর্ষণ করে মানুষ খাবার সংগ্রহ করে সেই মাটির বুকেই চিরদিনের জন্যে সে আশ্রয় নেয়। মাটি হলো স্ত্রীলোক। তাকে অনন্তকাল ধরে মানুষেরা খনন করে যাচ্ছে, সে খাদ্যের ইচ্ছেয় হোক অথবা আশ্রয়ের আকাঙ্ক্ষায় হোক। উঃ, শুধু এই একটা কথাই আমাকে রোমাঞ্চিত করে দিয়েছিল।
ঠিক সেইসময় দরজায় নক্ হলো। এবার অত্যন্ত আস্তে এবং ভদ্রভাবে। অ্যান চকিতে সেদিকে তাকিয়ে দুহাতে মুখ ঢাকল। শব্দটা যেন বাঁচিয়ে দিল পার্থকে তার অ্যানের কথা শুনতে শুনতে এতক্ষণ মনে হচ্ছিল কেউ যেন কুয়োর মধ্যে তার দুপা ধরে আরও নিচে টেনে নিয়ে যাচ্ছে। অ্যানের শরীর সম্পর্কে যেটুকু আশার প্রদীপ জ্বলেছিল সেগুলোকে যেন এতক্ষণ ফুঁ দিয়ে নিভিয়ে দেওয়া হচ্ছিল। এই শব্দটা যেন অবশিষ্টটাকে বাঁচিয়ে রাখতে সাহায্য করল। সে গম্ভীর গলায় জিজ্ঞাসা করলো, কী ব্যাপার? আবার দরজায় শব্দ করছ কেন?
চার্লির বিনীত গলা শোনা গেল, তুমি কি ঘুমিয়ে পড়েছ পাতরো?
ঘুমিয়ে পড়লে কেউ কথার জবাব দেয় না। তুমি কিন্তু বারবার আমাকে বিরক্ত করছ!
আমি দুঃখিত, খুব দুঃখিত। কিন্তু আমার টয়লেটে যাওয়ার দরকার ছিল।
আঃ, তাতে আমি কী করব!
না, সেকথা তোমাকে বলছি না। তুমি একটু দয়া করে দরজাটা খুলবে?
না, চার্লি, এটা খুব বাড়াবাড়ি হয়ে যাচ্ছে!
জানি। কিন্তু আমি কি ভুল দেখছি। আমি শুধু জানতে চাই, আমি ভুল দেখছি?
ভুল দেখছো, কি ভুল দেখছো তুমি? তুমি কি মাতাল?
মাতাল, নো নো, আমার সঙ্গে মদ নেই। আমি একটা দৃশ্য দেখতে পেয়েছি। ভেবেছিলাম দরজা খুলে তলপেটটা খালি করে নেব কিন্তু সেটা করতে গিয়েই দেখতে পেলাম।
পার্থ ওই ঘরের জানালার দিকে তাকালো। না এখন বৃষ্টি হচ্ছে না। তবে হাওয়ার শব্দ হলেও ঝড় নেই। আকাশ কি পরিষ্কার হয়ে গেছে? চার্লির গলা আবার ভেসে এল, পাতরো, সময় নষ্ট করো না, প্লিজ, আমি যা ভেবেছি তা যদি ঠিক হয় তাহলে—দরজা খোল পাতরো।
পার্থ চকিতে অ্যানের দিকে তাকাল। অ্যান পাথরের মূর্তির মতো সেইভাবে বসে। ওর হঠাৎ মনে হলো ব্যাপারটা চার্লির চাল নয় তো। কোনোভাবে সে কি অ্যানের গলা শুনতে পেয়েছে? ঝড় কখন থেমেছে ওরা তো খেয়ালই করেনি। এই নির্জন পাহাড়ে চার্লি কি দেখতে পারে? কিছুই না। অতএব সেরেফ ভাঁওতা দিয়ে সে দরজা খোলাতে চাইছে। ওরকম শক্তিশালী চেহারার সঙ্গে সে গায়ের জোরে পারবে না। অ্যানকে চার্লি দখল করবেই। অ্যান চার্লির কথা শুনছে কিন্তু কোনো আওয়াজ করছে না। যে মেয়েটা এই ঘরে ঢুকেছিল বিকেলবেলায় তার সঙ্গে এখন যে মেয়েটা বসে আছে তার কোনো মিল নেই। একদম পাল্টে গেছে মেয়েটা। চার্লি আবার তাড়া দিল, ফর গড শেক পাতরো, উঠে এসো।
হঠাৎ মন বদলাল পার্থ। এই ঘরের আবহাওয়া এখন এত ভারী হয়ে গিয়েছে যে অ্যানকে বিছানায় নিয়ে আসা মুশকিল হবে। বরং সে যদি ঘর ছেড়ে বেরিয়ে চার্লির সঙ্গে কিছুক্ষণ কাটায় তাহলে অ্যানের পরিবর্তন হতে পারে। আর চার্লি যদি এ ঘরে মেয়ের অস্তিত্ব টের পেয়ে থাকে তো কিছুই করার নেই। এই দরজা ভাঙতে ওই শরীরের কোনো কষ্টই হবে না। সে কম্বলটাকে শরীরে জড়িয়ে নিয়ে অ্যানের কাছে গিয়ে ফিসফিসিয়ে বললো, তুমি বিছানায় গিয়ে শুয়ে থাকো, আমি এই লোকটাকে একদম বিশ্বাস করি না।
একান্ত বাধ্য মেয়ের মতো অ্যান ওর কথা শুনতেই পার্থ দরজার সামনে গিয়ে দাঁড়াল, চার্লি।
ইয়া! কুইক।
তুমি তোমার জায়গায় ফিরে গিয়ে বসো।
ওকে! দরজা খোলো।
পায়ের শব্দ শুনল পার্থ। তারপর হ্যান্ডেলটা শক্ত করে ধরে দরজা খুলল। খুলেই সে চিৎকার করে উঠল, আঃ, জানলা খুলেছ কেন? হু হু করে ঠান্ডা বাতাস ঢুকছে ঘরে। কাচের জানলার একটা পাল্লা খুলেছে চার্লি। আর সেই জানলা দিকে মুখ বের করে কিছু যেন দেখার চেষ্টা করছে। ওর গলা শোনামাত্র উত্তেজিত ভঙ্গিতে কাছে যেতে ইশারা করল, দ্যাখো, দ্যাখো, ওটাকে তোমার কী মনে হয় বলো তো?
পার্থ বিশ্বাস করল এটা চার্লির ভাঁওতা নয়। এত ভালো অভিনয় কোনো মানুষ করতে পারে না। ওই ঘর দখল করার যদি বাসনা থাকত তাহলে সে দরজা খোলামাত্র লাফিয়ে পড়তে পারত। তার হাতে হ্যান্ডেল আছে বটে কিন্তু সেটা চার্লির কাছে খেলনা ছাড়া কিছু নয় তা সে নিজেই জানে। তাই ওই ঠান্ডা হাওয়ায় যেচে কেউ দাঁড়িয়ে থাকবে না। খুব সাবধানে হ্যান্ডেলটাকে ধরে এগিয়ে এল পার্থ। জানলার কাছে আসতেই মনে হলো কম্বল ভেদ করে অজস্র সূচ যেন শরীরে বিধছে। মুখের চামড়া অসাড় হয়ে আসছে। কিন্তু তা সত্ত্বেও এক অসম্ভব সুন্দর দৃশ্য দেখে এসব কষ্ট ভুলে যেতে ইচ্ছে করছিল। বৃষ্টি নেই, ঝড় থেমেছে। আকাশ পরিষ্কার। ঝকঝকে তারারা যেন বড্ড কাছে নেমে এসেছে। আর সমস্ত রিনটেকের ওপর একটা সাদা আস্তরণ চাদরের মতো বিছিয়ে দিয়েছে কেউ। একটা পাতলা জ্যোৎস্না সেই সাদায় মাখামাখি হয়ে রয়েছে। হঠাৎ পার্থর মনে হলো যদি এখানে চার্লি না থাকত তাহলে অ্যানকে ডেকে এনে দেখাত সে। এত সুন্দর দৃশ্য থেকে বেচারা বঞ্চিত হচ্ছে। কাচের ওপর যে জল জমেছে তা মুছলে বন্ধ ঘর থেকেই এসব দেখা যেত। সাদা আস্তরণ কি তুষার? চার্লি বলল, দেখেছ?
কি? কোনো বিশেষ কিছু দেখতে পেল না পার্থ।
ওই যে ভাঙা বাড়িটার বারান্দায়। চার্লি আঙুল তুলে দেখালো।
ওটা ইয়ুথ হোস্টেল। ছাদ উড়ে গিয়েছে আজকের ঝড়ে। তার বারান্দায় কী যেন পড়ে রয়েছে। পার্থ ভালো করে ঠাওর করার চেষ্টা করল। হলদেটে কিছু। দৃষ্টি ঠিক হলে সে অস্ফুট উচ্চারণ করলো, মানুষ?
সঙ্গে সঙ্গে চার্লি উত্তেজিত হলো, আমারও তাই মনে হচ্ছে।
তুমি সিওর ওটা মানুষ? ততক্ষণে একটা শরীরের আদল যেন দেখতে পেল পার্থ। উপুড় হয়ে কোনো মানুষ শুয়ে আছে। এই ঝড়বৃষ্টির মধ্যে ওই ভাঙা বারান্দায় কেউ যদি থাকে তাহলে চিরকালের জন্যে শুয়ে পড়া ছাড়া কোনো গত্যন্তর নেই। সে ধীরে ধীরে মাথা নেড়ে জানলা থেকে সরে এল। এই সুন্দর প্রকৃতিটাকে আর ভালো লাগছে না। চাপা গলায় বললো, জানলাটা বন্ধ করে শুয়ে পড়। ওটা মানুষ, নিশ্চয়ই মরে গেছে।
মরে গেছে? চার্লি চিৎকার করে উঠলো তুমি কী করে বুঝলে ও মরে গেছে?
এই টেম্পারেচারে ওখানে পড়ে থাকা মানে মরে যাওয়া! পার্থ তার দরজার কাছে ফিরে গেল।
কিন্তু এটা তো শুধুই অনুমান। আর অনুমান সে সবসময় সত্যি হবে তার কোনো যুক্তি নেই। আমাদের একবার ওখানে গিয়ে দেখে আসা দরকার। চার্লি তার ওয়াটারপ্রুফটা তুলে নিল।
ওর কথা শুনে আঁতকে উঠলো পার্থ, তুমি এখন ওখানে যাবে? বাইরে বরফ পড়ছে?
বাট আই কান্ট হেল্প। চিৎকার করে উঠলো চার্লি, মানুষটা যদি বেঁচে থাকে এখনও তাহলে সারাজীবন নিজেকে খুনী মনে হবে। তুমি আসবে না?
আমি? ওঃ, নো ইম্পসিবল। এই ঠাণ্ডায় আমি যাচ্ছি না। একটা ডেড বডি দেখতে যাওয়ার জন্যে এত কষ্ট করার কোনো মানে হয় না। পার্থ সরাসরি বলে দিল।
উত্তরে চার্লি কাঁধ নাচাল, তাহলে আমি একাই যাব, তুমি প্লিজ ওয়েট করো।
ওর সঙ্গে যা গরম জামা ছিল শরীরে চাপিয়ে দরজা খুলে বেরিয়ে যেতেই পার্থ দরজা বন্ধ করে ছুটে গেল ভেতরের দরজায়। পাল্লা খুলে চাপা গলায়–নিচের হোস্টেলের বারান্দায় একটা লোক পড়ে আছে। বোধহয় মরে গেছে এতক্ষণে।
চট করে উঠে বসল অ্যান, সেকি? কী করে এল? লোকাল লোক?
বুঝতে পারছি না। পার্থ গলায় উত্তেজনা আনবার চেষ্টা করল, চার্লিকে পাঠিয়েছি।
পাঠিয়েছি? অ্যানের বলার ধরনটা ঠং করে কানে বাজল পার্থর। সে ধীরে ধীরে দরজাটা বন্ধ করে আবার জানলার কাছে ফিরে এল। ছিটকিনি তুলে দিয়ে গিয়েছিল চার্লি। সেটাকে খুলে সামান্য ফাঁক করে চোখ রাখল পার্থ। সাদা আস্তরণের ওপর দিয়ে দৌড়ে নেমে যচ্ছে চার্লি। ব্যাটার যে খুব ঠান্ডা লাগছে তা দৌড়োবার ভঙ্গিতেই বোঝা যায়। অ্যান যেন এই কালো ভূতটার ওপর ক্রমশ সহানুভূতি দেখাতে শুরু করেছে। বিচিত্র মানুষের মন। ওর গল্প যদি সত্যি হয় তাহলে কালোলোকগুলোর ওপর কখনই সহানুভূতি আসতে পারে না। পার্থ দেখল চার্লি হোস্টেলের বারান্দায় পৌঁছে গিয়েছে। লোকটার ওপর ঝুঁকে পড়ে কিছু দেখছে। হাঁটু মুড়ে বসে পড়ে বোধহয় বুকের ওপর কান পাতার চেষ্টা করল। তারপর উঠে দাঁড়িয়ে এই বাংলোর দিকে মুখ করে দুহাতে তালুর আড়াল রেখে চিৎকার করে কিছু বলার চেষ্টা করল। চিৎকারটা অস্পষ্ট এল কিন্তু কোনো কথা বুঝতে পারল না পার্থ। সে অবাক হয়ে দেখলো চার্লি দুহাতে লোকটাকে তুলে নেওয়ার চেষ্টা করছে। অনেক কষ্টে কাঁধের ওপর তুলে চার্লি টলতে টলতে এগিয়ে আসার চেষ্টা করল। তাহলে কি লোকটা বেঁচে আছে এখনও? নিশ্চয়ই আছে। নইলে চার্লি ওকে বাংলোয় নিয়ে আসবে কেন? ঠোঁট কামড়াল পার্থ। আর একটা ঝামেলা বাড়ল। চার্লিকে এই ঘরে ঢুকতে দেওয়াই ভুল হয়েছিল। তা যাহোক করে সেটা ম্যানেজ হয়েছে। কিন্তু চতুর্থজন আসা মানে রাতটার বারোটা বেজে গেল। এখন একটা অর্ধমৃত লোকের পেছনে সময় যাবে। এরকম অবস্থা যে সে অনুমতি ছাড়াই আর একজনকে ঢোকাচ্ছে এবং সেখানে বাধা দিতে গেলে নিজেকে পশুর অধম মনে হবে। জানলা বন্ধ করার আগে পার্থ দেখলো চার্লি একবার পড়ে যেতে যেতে কোনোরকমে নিজেকে সামলে নিল। দুতিন পা হেঁটে জিরিয়ে নেবার জন্যে দাঁড়িয়ে পড়ছে। নিচে থেকে উঠে আসতে অনেক সময় লাগছে চার্লির।

দরজাটা খুলল পার্থ। সিঁড়িতে তুষার জমে আছে। থপ থপ করে চার্লি এগিয়ে আসছে। ওর জুতোর ধাক্কায় তুষার ছিটকে যাচ্ছে। মোজা ছাড়াই জুতোটা এর মধ্যে কখন পরে নিয়েছে পার্থ জানে না। হয়তো তাকে ডাকার সময়, তাহলে সে লোকটার কাছে যাওয়ার জন্যে প্রস্তুত হয়েই ছিল। দরজা পেরিয়ে কার্পেটের ওপর কোনোরকমে লোকটাকে নামিয়ে থপ করে বসে পড়ল চার্লি। তার বুক ওঠানামা করছে, মুখ হাঁ সেখান থেকে ধোঁয়া বের হচ্ছে। কথা বলতে পারছে না এই মুহূর্তে। দরজাটা বন্ধ করে লোকটার দিকে তাকিয়েই চমকে উঠল পার্থ। বিদেশি। চোখ বন্ধ, ঘাড়টা কাত হয়ে গেছে। সারা শরীরে প্রচুর গরম পোশাক কিন্তু সেগুলোর অর্ধেকই ভেজা। লোকটার পিঠে, তখনও রুকস্যাক আটকানো। শরীরে কোনো প্রাণের চিহ্ন নেই, মড়ার মতো পড়ে আছে।
নিঃশ্বাস কিছুটা স্বাভাবিক হয়ে আসামাত্র চার্লি বললো, ও বেঁচে আছে, অন্তত আমি ওর বুকের শব্দ শুনেছি। হেল্প হিম, কিছু একটা করো। বলতে বলতেই চার্লি উঠেছিল। প্রথমে লোকটার রুকস্যাক শরীর থেকে ছাড়িয়ে নিয়ে বলল, দ্যাখো তো, এর মধ্যে শুকনো কিছু পাও কিনা। তারপর ওর জুতো মোজা খুলতে লাগল। ভিজে চপচপ করছে জুতোর চামড়া।
রুকস্যাক খুলে পার্থ বুঝতে পারল লোকটা বেশ শৌখিন। ব্রুট ফর মেন, ওল্ড স্পাইস সেভিং লোশন থেকে শুরু করে জামাকাপড়গুলো পর্যন্ত তার সাক্ষ্য দিচ্ছে। ওপরেরগুলো বেশ ভিজে গেছে চুঁইয়ে ঢোকা জলে। লোকটার রুকস্যাকের কাপড়টা খুব ভালো ওয়াটারপ্রুফে তৈরি। একটা মাঝারি সাইজের চামড়ার ব্যাগ এবং তার তলায় ঘুমোবার থলেও নজরে পড়ল। চার্লি ততক্ষণে লোকটাকে প্রায় নগ্ন করে ফেলেছে। শুধু অন্তর্বাস ছাড়া যা কিছু ভিজে তা খুলে চেয়ারের ওপর রেখে পার্থর দেওয়া কম্বলটা লোকটার গায়ে জড়িয়ে দিয়ে ওর দুটো পায়ের তলা ঘষতে লাগলো সজোরে। পার্থ দেখলো ব্যাগের কোনায় সাদা অক্ষরে লেখা, মাইক ল্যাম্ব, লনডন। ব্যাগটা খুললো পার্থ। সে চার্লির দিকে তাকিয়ে বলল, লোকটার নাম মাইক ল্যাম্ব, ব্রিটিশ। তুমি একটা সাদা চামড়ার সেবা করছ!
চার্লি হঠাৎ পিচ করে একদলা থুতু ছুঁড়ে দিল ঘরের কোনায়, ওয়েল, হি ইজ হোয়াইট। ওকে যখন প্রথম দেখি তখনই বুঝতে পেরেছিলাম।
তাহলে? তাহলে ওকে তুমি তুলে আনলে কেন? তুমি সাদাদের ঘেন্না করো বলছিলে।
ইয়েস আই হেট দেম। মাইকের দুটো পা ভাঁজ করে বারংবার পেটের কাছে নিয়ে গিয়ে আবার সোজা করে দিচ্ছিল চার্লি, কিন্তু মনে হলো লোকটা মরে যাবে। মরে গেলে, তুমি কখনও তিনদিনের বাসি লাশের চামড়া দেখেছ? সাদা থাকে না। আচ্ছা, তুমি ওখানে বসে কী করছ? ওর বুকটা ম্যাসেজ করে দাও তাতে সেন্স ফিরে আসতে পারে। চার্লির গলায় এবার ধমকের সুর। পার্থ কিঞ্চিৎ বিরক্ত হলেও অস্বীকার করতে পারল না। লোকটাকে বাঁচানো দরকার। যদিও এই নামের লোকটা বেঁচে উঠবে বলে মনে হয় না তবু চার্লি যখন চেষ্টা করছে তখন তারও উচিত হাত দেওয়া। নইলে কাল সকালে নিজের কাছেই হয়তো খারাপ লাগবে।
মাইকের গালের চামড়া খুব মসৃণ, একটু মেয়েলি মেয়েলি। এই প্রথম কোনো ব্রিটিশের শরীর এভাবে স্পর্শ করলো পার্থ। এই শালারা দুশবছর ভারতবর্ষকে শাসন করেছে। সাতচল্লিশ সালের আগে কি ওকে এভাবে বাঁচিয়ে রাখার চেষ্টা করত সে? মাইকের নাক, গাল, গলা, এখন বেশ ঠান্ডা। খুব জোরে কিন্তু অনভ্যস্ত হাতে ম্যাসেজ করছিল পার্থ। এমন সময় চার্লি ওর পা দুটোকে আবার সোজা করে রেখে গুঁড়ি মেরে এগিয়ে এসে পার্থকে থামতে বলে বুকে কান পাতল। পার্থর মনে হলো একটা সাদা কাগজের ওপর কয়লার চাঙর রাখা হয়েছে। মুখ তুলে চার্লি হাসলো, বেঁচে আছে। আগের থেকে এখন অনেক স্পষ্ট। তোমার কি মনে হয় ও খুব অসুস্থ হয়ে পড়বে?
পার্থ কাঁধ নাচালো, কী করে বলব? আমি ডাক্তার নই।
চার্লি ভিতরের ঘরের দরজার দিকে তাকাল, তোমার কাছে আর যা কম্বল আছে নিয়ে এসো, কিছুক্ষণ চাপা দিলে ওর সেন্স ফিরে আসবে।
পার্থ উঠে দাঁড়াল, নো। আমার আর স্পেয়ার করার মতো কম্বল নেই।
চার্লি বোধহয় কী করবে বুঝতে পারছিল না। মাইকের দিকে তাকিয়ে বলল, একটু আগুনের তাপ পেলে, ও ঘরে তো আগুন জ্বালা যাবে না। তোমার মোমবাতিটাও ফুরিয়ে আসছে! এসো আমরা ঈশ্বরের কাছে প্রার্থনা করি ওর জন্যে। কথাটা শেষ করেই লাফিয়ে উঠল সে, আই গট ইট। কাম অন। নিচে নামিয়ে আনল সে। তারপর এক হাতে মোমবাতি ধরে অন্য হাতে জুতোটাকে তার আগুনে পোড়াতে লাগল। একটু একটু করে উৎকট গন্ধে ঘরটা ভরে গেল। চামড়া চিড়বিড় করে ওঠামাত্র সেটা মাইকের নাকের তলায় ধরছিল চার্লি। একটু একটু করে মনে হলো, মাইকের মুখের পেশী নড়ছে। তারপর সে মুখ বিকৃত করতেই চার্লি লাফিয়ে উঠল, গড সেভ হিম। লুক পাতরো, ওর সেন্স ফিরেছে।
পার্থ দেখল মাইকেল ডানদিক থেকে বাঁদিকে মুখ নিয়ে গেল এবং ওর ঠোঁট থেকে কি একটা শব্দ অস্ফুট উচ্চারিত হলো।
ওকে একটু হুইস্কি খাইয়ে দাও।
যেন এই ঘরে আণবিক বিস্ফোরণ ঘটল। পার্থ দরজার দিকে তাকিয়ে হাঁ হয়ে গেল। ওর কোনো বোধ কাজ করছিল না প্রথমে। তারপরে একই সঙ্গে ক্রোধ এবং হতাশা ওকে বিদ্ধ করল। কিন্তু এখন আর কিছু করার নেই। চার্লি যেন পৃথিবীর শ্রেষ্ঠ আশ্চর্যজনক ব্যাপার দেখছে এমন ভঙ্গিতে তাকিয়ে। ওর চোখ আরও ছোট হয়ে এসেছে, যেন দুশো পাউন্ডের একটা ঘুষি পড়েছে। মুখে, এমন ভঙ্গিতে চেয়ে আছে সে। পার্থ এবার চিৎকার করে উঠলো, তোমাকে আমি এই ঘরে আসতে নিষেধ করেছিলাম।
সেইসময় চার্লি যেন শিশুর গলায় বলে উঠলো, হা! অ্যা গার্ল।
দরজায় দাঁড়িয়ে অ্যান। হাতে পার্থর পিটার স্কটের বোতল, ওকে একটু একটু হুইস্কি খাইয়ে দাও। এটা ওকে সুস্থ করতে সাহায্য করবে। কথাটা বলে খুব নির্বিকার ভঙ্গিতে হুইস্কির বোতল টেবিলে রেখে আবার ঘরে ফিরে গেল সে। দুই মুহূর্ত বাদে একটা কম্বল যেন উড়ে এল ভেতর থেকে, এসে পড়লো মাইকের ওপরে, ওকে আর একটু উত্তাপ দাও। দরজাটা এখন খোলা।
ততক্ষণে সোজা হয়ে দাঁড়িয়েছে চার্লি। দ্রুত পার্থর কাছে এগিয়ে এসে জিজ্ঞাসা করল, তুমি এতক্ষণ ওই ঘরে মেয়েটার সঙ্গে ছিলে? ইউ লাকি গাই।
ক্রোধ যেন সোচ্চার হলো। রাগত মুখে পার্থ বললো, তুমি যা করছিলে তাই করো।
ইয়েস ইয়েস আই উইল। কিন্তু মেয়েটা কে?
তাতে তোমার কী দরকার?
ইওর ফ্রেন্ড? ওয়াইফ?
না। আমি তোমাকে বলেছি এ বিষয়ে আর আলোচনা করবে না।
গুড গড! মেয়েটা কে এটুকু বলতে তোমার আপত্তি হচ্ছে কেন?
ট্রেকার। তোমার মতো সূর্য দেখতে এসেছে। কিন্তু আমি ওকে আশ্রয় দিয়েছি।
তুমি আমাকেও আশ্রয় দিয়েছ। কিন্তু আমি এখানে মেঝের ঠাণ্ডায় আর ও ভেতরে ঘরের খাটে, আরামে। ও তাই এতক্ষণ আমাকে তুমি ওই ঘরে ঢুকতে দিচ্ছিলে না। তুমি ওকে শেয়ার করতে চাও না। বাট শি ইজ সামথিং। দারুণ সেক্সি। ওঃ, আমি চিন্তাই করতে পারছি না এই রকম ঠাণ্ডার রাত্রে একটা জ্বলজ্যান্ত সেক্সি মেয়ে আমাদের মধ্যে রয়েছে। ওয়েল, তুমি কি আবিষ্কার করে ফেলেছ? চার্লির মুখ এখন গদগদ। পার্থর মনে হলো সেখানে অদৃশ্য লালা ঝরছে। আর তখনই একটা শিরশিরে ভয় ওকে ছুঁয়ে গেল। ওর মনে হলো খুব দ্রুত তার হাত থেকে অ্যান বেরিয়ে যাচ্ছে। এতক্ষণ ধরে যে ধৈর্য নিয়ে সে অ্যানের সঙ্গে সময় কাটিয়েছে তা চার্লির মুখভঙ্গি অর্থহীন করে দিচ্ছে। উঃ! শালা হারামী মেয়েছেলেটাকে এত করে বলা সত্ত্বেও দরজায় এসে দাঁড়াল। হুইস্কি খাইয়ে জান ফেরাতে এসেছেন। সাদা চামড়া জেনে দরদ উথলে উঠল। এতক্ষণ ধরে এত ভদ্রতা করার কোনো দরকার ছিল না। পার্থ আফসোসে ঠোঁট কামড়াল। ঠিক তখনই চার্লি চিৎকার করে উঠলো, হায় ভগবান, তোমার ঘরের ফায়ারপ্লেসে আগুন জ্বলছে আর তুমি আমাকে–।
পার্থ দেখল খোলা দরজার সামনে দাঁড়িয়ে চার্লি ওর দিকে অবাক হয়ে তাকিয়ে আছে। হঠাৎ ওর মনে হলো ওই কালো দৈত্যটাকে সামলাতে হলে এই সায়েবটাকে চাঙ্গা করতেই হবে। সে গম্ভীর গলায় বলল, লুক চার্লি, আমাদের উচিত এই লোকটার জ্ঞান ফিরিয়ে আনা। মানুষ হিসেবে সেটাই আমাদের কর্তব্য।
কথাটা কানে যেতেই চার্লি মুখ ফিরিয়ে দেহটাকে দেখল। তারপর একান্ত অনিচ্ছায় কাছে এগিয়ে এসে হাঁটু মুড়ে বসল, দাঁড়াও, ওকে ডাকা যাক। হেই ম্যান, হেই–।
আলতো করে মাইকের গালে চড় মারল চার্লি যদি তাতে সেন্স ফিরে আসে। তারপর একগাল হেসে বলল, সাদা চামড়ার গালে চড় মারতে খুব আরাম লাগে।
পার্থ অবাক হয়ে তাকাল! যে লোকটা নিজের জীবন বিপন্ন করে ইংরেজ বাঁচিয়েছে সেই কি আনন্দে এই কথা বলতে পারছে। কিন্তু চার্লিকে মাইকের সঙ্গে আটকে রাখা দরকার।
সে বলল, ঠিক আছে। ও সুস্থ হলে তুমি যা ইচ্ছে তাই করতে পারো। কিন্তু আগে ও যাতে সুস্থ হয় সেই চেষ্টা করো। এই ঝামেলাটিকে তুমিই আমদানি করেছ।
চার্লি হাসল, এই হোয়াইটটা না এলে ওই সুন্দরীটিকে দেখতে পেতাম না আজ! ধরো, আমি যদি এখানে অজ্ঞান হয়ে পড়ে থাকতাম তাহলে কি ও আসত, কক্ষনো না। বাই দ্য বাই, ওকে হুইস্কি খাওয়াতে বলেছিল, না? হাত বাড়িয়ে বোতলটা টেনে নিল চার্লি। লেবেলটা পড়লো, পিটার স্কট। ছিপি খুলে ঢকঢক করে নিজের গলায় অনেকখানি ঢেলে দিল সে। তারপর দুটো মোটা আঙুলে মাইকের ঠোঁট ফাঁক করে দাঁতের পাটি বিযুক্ত করল, এ শালা তিনদিন দাঁত মাজে নি।
হুইস্কির বোতলটা শেষ হয়ে যাচ্ছে বলে ঝিম মেরে গিয়েছিল পার্থ। হঠাৎ মনে হলো দুটো বোতল নিয়ে এলে ভালো হতো। এই দৈত্যটাকে তাহলে মদ খাইয়ে অজ্ঞান করে রাখা যেত। চার্লি তখন খুব সতর্ক ভঙ্গিতে মাইকের মুখের ভেতরে হুইস্কি ঢালছে। মাইকের জিভ নড়তেই এক হাতেই ঠোঁট দুটো চেপে ধরলো চার্লি। সামান্য প্রতিবাদের ভঙ্গি করে হুইস্কিটাকে গিলে ফেলল মাইক! সঙ্গে সঙ্গে চিৎকার করে উঠল চার্লি, এই যে সুন্দরী, তোমার প্রেসক্রিপশন কাজে লেগেছে। শালা মাল গিলছে।
আবার জোর করে দাঁত ফাঁক করে খানিকটা হুইস্কি ঢেলে দিল চার্লি। এবার সেটাকে অনেকটা স্বচ্ছন্দে গিলে ফেলে মাইক স্পষ্ট উচ্চারণ করলো, আঃ।
চার্লি উঠে দাঁড়াল, ব্যস হয়ে গেছে। এর জ্ঞান ফিরে এসেছে।
সত্যি মাইকের চেতনা খুব দ্রুত ফিরে আসছিল। ওর পা ভাঁজ হলো, হাত নড়ল। মুখ থেকে আর কিছু শব্দ বের হলো। পার্থ কাছে মুখ নিয়ে গিয়ে জিজ্ঞাসা করল, হ্যালো, কেমন লাগছে এখন? শুনতে পাচ্ছ!
দুটো চোখের পাতা ধীরে ধীরে খুলে গেল। মাইক যে কিছু দেখতে পাচ্ছে এমন মনে হলো না। দুটো হাত মুঠো পাকানো। পার্থ আবার জিজ্ঞাসা করল, কেমন লাগছে?
এবার মাইকের ঠোঁটের কোণে ভাঁজ পড়ল। গলা থেকে স্পষ্ট শব্দ বের হলো, ফাইন।
তারপর দুহাতের ওপর ভর দিয়ে ধীরে ধীরে উঠে বসল সে। কম্বলটা শরীর থেকে পড়ে যাচ্ছিল দেখে টেনে নিয়ে বলল, ওঃ গড! কি ঠান্ডা। আমার কী হয়েছিল?
তুমি অজ্ঞান হয়ে গিয়েছিলে। তোমার নাম মাইক ল্যাম্ব?
খুব শীর্ণ গলার স্বর, মাইক বললো, হ্যাঁ। হাউ ডু ইউ নো?
তোমার ব্যাগে নাম দেখেছি। তুমি ওই হোস্টেলের বারান্দায় পড়েছিলে। কখন এসেছ তুমি?
তোমার কি মনে হয় কথা বলতে পারবে? পার্থ জিজ্ঞাসা করল।
ও ইয়েস। আমি যখন এসেছি তখন খুব বৃষ্টি পড়ছিল। আমি যে কেন রাস্তায় পড়ে যাইনি আমি জানি না। অন্ধকার হয়ে গিয়েছিল বিদ্যুতের আলোয় আমি ইয়ুথ হোস্টেলের সাইনবোর্ডটা দেখতে পাই। তারপর আর খেয়াল নেই। তুমি কে? মাইক যখন কথা বলছিল তখন ওর শরীর মাঝে মাঝেই কেঁপে উঠছিল।
আমি এই বাংলোটা রিজার্ভ করেছি। তুমি তো কাল ভোরের সূর্য দেখতে এসেছ?
ওঃ, অফকোর্স। তুমি আমাকে বাঁচিয়েছ বলে ধন্যবাদ। কিন্তু আমার শীত করছে।
পার্থ বোতলটা তুলে দেখল সেখানে সিকি পেগও পড়ে নেই। তার মাইককে ভাল লাগছিল, তুমি কী করো?
আমি ছাত্র। রিসার্চ করছি। তুমি ইন্ডিয়ান? হুইচ প্রভিন্স?
আমি বাঙালি। ল্যান্ড অফ ট্যাগোর!
ট্যাগোর? হু ইজ হি?
পোয়েট। নোবেল প্রাইজ উইনার পোয়েট। মাইকের অজ্ঞতা দেখে অবাক হয়ে গেল পার্থ।
আই সি। এখন তো নোবেল প্রাইজ উইনারদের নিয়ে একটা বাজার খোলা যায়। তোমার নাম কী? সমস্ত শরীরে দু নম্বর কম্বলটা মুড়ে নিচ্ছিল মাইক।
পার্থ। ঠিক আছে, তুমি এখানে শুয়ে পড়ো। কাল সকালে দেখা হবে।
এখানে আমার খুব ঠাণ্ডা লাগছে। তোমরা আগুন জ্বালোনি?
পার্থ দ্বিধায় পড়ল। তারপর শান্ত গলায় বলল, সেখানে তুমি গেলে আমার অসুবিধা হবে।
কেন?
ওখানে আমি আমার বান্ধবীকে নিয়ে আছি। অতএব রাতটা কোনোমতে এখানেই কাটিয়ে দাও; সকালে দেখা হবে। তাছাড়া এখানে তোমার আর একজন সঙ্গী রয়েছে।
হাত বাড়িয়ে চার্লিকে দেখাল পার্থ। চার্লি এতক্ষণ ভেতরের দরজার গায়ে ঠেস দিয়ে দাঁড়িয়ে ওদের কথা শুনছিল। তার অস্তিত্ব টের পায়নি মাইক। এবার পার্থর কথায় মুখ ফেরাতে সে চার্লিকে দেখেই তার কপালে ভাঁজ পড়লো, হু ইজ হি?
তুমিও যা আমিও তাই, সূর্য দেখতে এসেছি। আই অ্যাম চার্লি ফ্রম ইউ এস এ। একটুও না নড়ে চার্লি কথাগুলো বলল।
এবার মাইকের মুখের পরিবর্তন হলো। সে চাপা গলায় পার্থকে ডাকল, একটু কাছে এসো, প্লিজ!
পার্থ ওর বলার ভঙ্গিতে বুঝল সে চার্লিকে না শুনিয়ে কিছু বলতে চায়। একটু ঝুঁকে মাথা নামাল পার্থ, কী বলছ?
মাইক আড়চোখে আর এর চার্লিকে দেখে নিল। তারপর ফিসফিসিয়ে বলল, আমি ওই নিগ্রোটার সঙ্গে একঘরে শুতে পারব না।
পার্থ হেসে ফেলল। ওর এই প্রথম মজা লাগল। নিচু গলায় সে জবাব দিল, কিন্তু ওই নিগ্রোটাই তোমার জীবন বাঁচিয়েছে। ও না থাকলে তুমি এতক্ষণে–!
ইজ ইট? মাইক আবার চার্লির দিকে তাকল। চার্লি দরজা থেকে একটুও নড়েনি। এরা কী কথা বলছে তা শোনার বদলে তার চোখ এখন ঘরের ভেতরে।
মাইক বলল, তা হোক, তোমার এখানে স্পেয়ারেবল রুম নেই!
আমি জানি না। এই বাংলোটাকে এখনও ঘুরে দেখি নি আমি। যাক, আর বাজে কথা বলে সময় নষ্ট করতে চাই না। তোমার কিছু জামা-প্যান্ট বোধহয় শুকনো আছে, সেগুলো পরে ফেলে এখানেই রাতটা কাটিয়ে দাও। জিপের হ্যান্ডেলটাকে তুলে নিল পার্থ।
চকিতে মুখ ঘোরাল চার্লি, ওটা নিয়ে কী করতে চাও?
পার্থ চট করে কিছু বলতে পারল না। তার মুখের দিকে তাকিয়ে চার্লি দরজা থেকে সরে দাঁড়াল। পার্থর মনে হলো এখন আর কিছুতেই নরম হওয়া যায় না। সে খুব শান্ত রাখতে চাইলো নিজেকে, এটা হাতে রাখলে আমার ভালো লাগে।
পেছন থেকে মাইক চিৎকার করে উঠল, এখানে থাকলে আমি মরে যাব।
কেন? পার্থ ঘুরে দাঁড়াল, তোমাকে তো কম্বল দেওয়া হয়েছে।
চার্লি হাত ওল্টালো, ওয়েল, আমি কী গায়ে দেব? আমি শুনেছিলাম ভারতীয়রা খুব অতিথিবৎসল, তুমি কি তাই করছ? তোমার ওই ঘরে ফায়ারপ্লেস জ্বলছে, আমাদের এখানে কী আছে? টেল মি, তুমি তো হোয়াইটি নও?
মাইক উঠে দাঁড়াবার চেষ্টা করছিল, ফর গডস সেক, আমাকে একটু ফায়ারপ্লেসের সামনে নিয়ে যাও। দশ মিনিটের জন্যে, প্লিজ, আমি কথা দিচ্ছি তার বেশি থাকব না।
চার্লি এগিয়ে গেল মাইকের দিকে, হে ম্যান, কোনো ভদ্রমহিলার সামনে যেতে হলে একটু ভদ্রপোশাকে যেতে হয়। ইংরেজরা শুনেছি এসব ব্যাপার ভালো জানে কিন্তু তার নমুনা তো দেখতেই পাচ্ছি। লক্ষ্মী ছেলের মতো বসো এখানে, আমি তোমাকে সাহায্য করছি পোশাক পরতে।
মাইক অসহায় চোখে পার্থর দিকে তাকাল। তারপর একহাতে সরিয়ে দিতে চাইল চার্লিকে, ঠিক আছে, ওটা আমি নিজেই পারব।
পার্থর হঠাৎ মনে হলো চার্লিকে ঠেকিয়ে রাখতে হলে মাইকের সাহায্য দরকার। মাইক চাইছে মিনিট দশেকের জন্যে ফায়ারপ্লেসের কাছে বসতে। সেটুকু অনুমতি দিলে যদি ওকে দলে পাওয়া যায় তাহলে বাকি রাতটা সে অ্যানের সঙ্গে কাটাতে পারে। অ্যান যা গোলমাল করার তা দেখা দিয়ে করে গেছে, কিন্তু এটা তো ঠিক আর এঘরে আসেনি। হয়তো সে আর তার অবাধ্য হতে চাইবে না। যতটুকু সম্ভব পোশাক পাল্টে কম্বল দুটো শরীরে জড়িয়ে মাইক দেওয়াল ধরে উঠে দাঁড়াল। চার্লি পকেট থেকে কিছু একটা বের করে চিবোতে চিবোতে বললো, ওয়েল, এখন আর তুমি আমার সাহায্য চাও না, না? ফাইন।
মাইক ধীরে ধীরে দরজার সামনে চলে এল। ওর শরীরে এখনও কাঁপুনি রয়েছে। দরজায় দাঁড়িয়ে সে ফায়ারপ্লেস দেখতে পেয়ে উচ্ছ্বসিত হলো, ফাইন। তারপর হুড়মুড় করে নিজের শরীরটাকে টেনে নিয়ে গেল আগুনের সামনে। পার্থর মনে হলো লোকটা হয়তো আগুনের মধ্যে ঝাঁপিয়ে পড়তে পারে। কিন্তু শেষ মুহূর্তে বেগ সামলে নিল মাইক। দুটো হাত ফায়ারপ্লেসের ওপর ছড়িয়ে দিয়ে চোখ বন্ধ করে বসে রইল কিছুক্ষণ।
পার্থ দেখল তার পাশ কাটিয়ে চার্লি ঢুকলো এই ঘরে। তারপর ফায়ার প্লেসের একপাশে চেয়ার টেনে নিয়ে পা ছড়িয়ে বসল, আমরা এখানেই রাত কাটিয়ে দিতে পারি, কী বলো?
না, কখনই না। দশ মিনিট বাদেই তোমাদের ওই ঘরে ফিরে যেতে হবে। পার্থ এগিয়ে এসে খাটের ওপর বসল। ওর হাতে তখনও হ্যান্ডেলটা ধরা রয়েছে।
ওটাকে মাটিতে রেখে দাও, দেখতে বিশ্রী লাগছে। চার্লি আঙুল তুলে দেখাল।
এ নিয়ে তোমাকে মাথা ঘামাতে হবে না।
কাঁধ নাচাল চার্লি, কি জানি, ওটা দেখলেই আমার মনে হচ্ছে তুমি হেঁটে আসোনি, গাড়িতে এসেছ। তার মানে তুমি আমাদের থেকে আলাদা। তারপর খাটের ওপর চোখ রেখে বলল, কেউ যখন আলাপ করিয়ে দিচ্ছে না তখন নিজেই আলাপ করছি। দিস ইজ চার্লি ফ্রম ন্যুয়র্ক। মাথা ঝুঁকিয়ে বললো সে।
আ–নুয়র্ক। আমার নাম অ্যান। সূর্য দেখতে এসেছি। বিছানায় উবু হয়ে বসা অ্যান মাথা নাড়লো। ওর বুক অবধি কম্বলে ঢাকা।
সঙ্গে সঙ্গে ফায়ারপ্লেসের সামনে উপুড় হয়ে বসা মাইক মুখ ফেরাল। এখন ওর শরীরে আর কাঁপুনি নেই কিন্তু দুই চোখে বিস্ময়, তুমি, তুমিও সূর্য দেখতে এসেছ?
হ্যাঁ। অ্যান মাথা দোলাচ্ছিল, আমি তোমাদের খানিক আগে এখানে এসেছি।
চার্লি সেই জিনিসটা এখনও চিবিয়ে যাচ্ছিল, গাড়িতে?
নো। আমি হেঁটে এসেছি। অ্যান প্রতিবাদ করলো।
তাহলে তোমাদের মধ্যে আগে আলাপ ছিল না? চার্লি পার্থর দিকে তাকালো।
না। কিন্তু এখানে আলাপ হওয়ার পর আমরা একটা বোঝাপড়ায় এসেছি। পার্থ বুঝতে পারছিল পুরো ব্যাপারটাই হাত থেকে বেরিয়ে যাচ্ছে।
ধীরে ধীরে মাইক উঠে দাঁড়াল। এখন ওকে অনেকটা সুস্থ দেখাচ্ছে। মুখের চামড়ার ফ্যাকাশে ভাবটা কেটে গিয়েছে। সোজা হয়ে দাঁড়িয়ে যেন নিজেকে ফিরে পেল সে। তারপর দ্বিতীয় চেয়ারটা টেনে নিয়ে আরাম করে বসলো, আমি মাইক ল্যাম্ব ফ্রম লন্ডন।
গ্ল্যাড টু মিট ইউ। অ্যান হাসল, এখন কেমন বোধ করছ?
ভালো, অনেকটা ভালো। এই আগুন আমাকে ভালো করে তুলেছে।
চার্লি বলল, কিন্তু এই মহিলার কাছে তোমার কৃতজ্ঞ হওয়া উচিত। কারণ ওই হুইস্কির বোতলটা না পেলে তোমার জ্ঞান ফিরে আসত না।
হুইস্কি?
হ্যাঁ। তোমার মুখে ঢেলে দিতে তবে চোখ খুলেছে।
ইজ ইট? তাহলে তোমার কাছে আমি কৃতজ্ঞ। মাইক বিনীত ভঙ্গিতে বললো।
এবার চার্লি উঠে দাঁড়াল, আমি তাহলে এই ঘরে আমাদের জিনিসপত্র নিয়ে আসি।
কেন? পার্থর কপালে ভাঁজ পড়ল।
এখন তো আর আমাদের একসঙ্গে থাকতে আপত্তি থাকার কথা নয়। প্রত্যেকের সঙ্গে প্রত্যেকের আলাপ হয়ে গিয়েছে। অতএব এই ঘরের আরাম আমরা ভাগ করে নিতে পারি, তাই না। তোমার ফায়ারপ্লেসের আগুন নিভে আসছে।
চার্লি হাত তুলে দেখাল।
আর কাঠ নেই? মাইক জিজ্ঞাসা করল।
পার্থ বললো, ওই দরজা খুলে যে প্যাসেজটা পাওয়া যাবে তার শেষে স্টোর রুমে কাঠ রাখা আছে। চার্লি, তুমি নিশ্চয়ই নিয়ে আসতে পারো।
পারি। কিন্তু আমাকে কেউ একটা কম্বল দাও।
অ্যান নিজেরটা খুলে দিচ্ছিল কিন্তু মাইক বাধা দিল, না না, আমি দিচ্ছি।
কিন্তু তুমি অসুস্থ! অ্যান আপত্তি করল।
এখন আমি ভালো আছি। তাছাড়া ফায়ারপ্লেসের সামনেই বসে আছি যখন–। মাইক একটা কম্বল চার্লির দিকে ছুঁড়ে দিল। সেটাকে গায়ে জড়াতে জড়াতে চার্লি বলল, এইঘরে ঢুকেই তুমি সুস্থ হয়ে গেছ মনে হচ্ছে।
হ্যাঁ, এই ফায়ারপ্লেসটা আমাকে সাহায্য করেছে। আমার একটু আগুনের দরকার ছিল।
দরজা খুলে প্যাসজে পা বাড়াবার আগে চার্লি চিবোতে চিবোতে বললো, আগুন তো শুধু ফায়ারপ্লেসে ছিল না, কি বলো মিস?
প্যাসেজে ওর পায়ের শব্দ যখন শোনা গেল তখন এই ঘরে কোনো শব্দ নেই।
চার্লির ইঙ্গিত যেন কয়েক চাঙর বরফ ফেলে দিল তিনজনের মধ্যে। শেষ পর্যন্ত মাইক যেন অনেকটা নিজের মনে বলে উঠল, এই লোকগুলো ভদ্রতা পর্যন্ত শেখেনি, এই ব্লাকিরা।
পার্থ দ্রুত বলে ফেলল, ঠিক বলছ মাইক। আমি এই লোকটাকে পছন্দ করছি না।
ও কি আমার অনেক আগে এখানে এসেছে?
হ্যাঁ। আমি দরজা খুলতে চাইনি, অ্যান বলল বলে খুলতে হলো।
মাইক অ্যানের দিকে তাকাল, তোমার মন মনে হচ্ছে খুব নরম। ওর সম্পর্কে সাবধানে থেকো। আমি কখনই ব্লাকিদের বিশ্বাস করি না।
কেন? অ্যান বাঁ হাতে ওর কপালে পড়ে থাকা চুল সরাল।
আমি জানি না কেন? শুধু আই ডোন্ট বিলিভ দেম।
এই সময় প্যাসেজে আবার পায়ের আওয়াজ উঠল। একগাদা কাঠ দু-হাতে তুলে নিয়ে চার্লি ঘরে ঢুকল, হেই ম্যান, এখানে আরও কয়েকটা ঘর রয়েছে।
মাইক এবার উঠে দাঁড়ালো, ইজ ইট? তাহলে চলো সেই ঘরগুলো আমরা দেখে আসি। যদি সেখানে খাট বিছানা থাকে তাহলে আর কাউকে কষ্ট করতে হবে না।
প্রস্তাবটা পার্থর পছন্দ হলো। দুটো খাট পেলে এই দুটোকে নিয়ে আর কোনো সমস্যা হবে না। সে বললো, বেশ চলো, দেখে আসি।
কাঠগুলো ফায়ারপ্লেসের পাশে নামিয়ে চার্লি মাথা নাড়লো, আমি বাবা যাচ্ছি না।
যাচ্ছ না? কেন? পার্থ আবার বিরক্ত হলো।
বাইরে ভীষণ ঠাণ্ডা। তাছাড়া এরকম আরামের ঘর ছেড়ে পাগল না হলে কেউ যায়? চার্লি কথা শেষ করে অ্যানের দিকে তাকিয়ে চোখ ছোট করে হাসল।
মাইক সেটা দ্যাখেনি, বললো, আমরা সেই ঘরেও ফায়ারপ্লেস থাকলে আগুন জ্বালিয়ে নিতে পারি। কোনো অসুবিধে হবে না। এখানে আর কাঠ নেই?
পার্থ বলল, প্রচুর কাঠ আছে।
মাইক বললো, চমৎকার চলো দেখে আসি। তোমাদের কাছে টর্চ আছে? বাঃ, এই তো, এটা সঙ্গে নাও। একটা মোমবাতি নেবে নাকি? এই প্রশ্নটা পার্থর উদ্দেশে।
পার্থ মোমবাতি নিল, চার্লি, চলে এসো।
চার্লি চোখ বন্ধ করে সেই জিনিসটা চিবিয়ে যাচ্ছিল, আমি এখান থেকে গেলে ওই মহিলার অসুবিধে হবে। এরকম জায়গায় কোনো মহিলাকে একা রেখে যাওয়া উচিত নয়। ঘর খুঁজতে তিনটে লোকের যাওয়ার কী দরকার? মিস্, তুমি কী বলো?
অ্যান ধীরে ধীরে মাথা নাড়ল, ঠিকই। এটা পার্থকে আরও বিরক্ত করল। মেয়েটা কি চার্লির মতলব বুঝতে পারছে না! লেটস গো।
খুব খারাপ লাগছিল অ্যানকে চার্লির সঙ্গে একঘরে ছেড়ে যেতে কিন্তু মাইক যাচ্ছে দেখে যেতে বাধ্য হলো পার্থ। প্যাসেজটা এখন আরও কনকনে। যদিও বাইরে ঝড় কিংবা বৃষ্টি নেই তবু ঠাণ্ডা ওই ঘরের বাইরে আসতেই হাড়ের মধ্যে সেঁধিয়ে যাচ্ছে। পার্থ বলল, ওদিকে টয়লেট আর স্টোর ছাড়া আর কিছু নেই মাইক, এদিকে চলো। কথা বলার সময় ওর দাঁতের নাচন শুরু হয়ে গেল। ডানদিনের দরজাটা খুলতেই একটা ঘর। নিচে দড়ির ম্যাট্রেস, একটা তক্তপোষের ওপর জীর্ণ গদি। আর কোনো আসবাব নে, এই ঘরে।
মাইক বলল, এখানে চার্লি শুতে পারে, কী বলো?
পার্থ মাথা নড়াল, নিশ্চয়ই। কিন্তু আগুনের বায়না ধরতে পারে লোকটা।
মাইক বলল, ওকে বুঝিয়ে দিতে হবে অন্য কোনো ঘরে যদি ফায়ারপ্লেস না থাকে তাহলে শোওয়ার ঘরটা মহিলাকেই ছেড়ে দেওয়া ভদ্রতা। তোমার সঙ্গে ওর আগে থেকে বন্ধুত্ব ছিল না?
না। কিন্তু তাতে কিছু যায় আসে না। আমি এই বাংলো রিজার্ভ করেছি এবং অ্যানকে জায়গা দেওয়ার পর আমাদের চমৎকার বোঝাপড়া হয়ে আছে। খুব কর্তৃত্বের সঙ্গে জানাল পার্থ। এই ঘরের দ্বিতীয় দরজা দিয়ে মাইক এগোতেই পার্থ তাকে অনুসরণ করল। আর তখনই একটা ক্যাঁচ ক্যাঁচ শব্দ কানে এল। মেঝের ওপর দিয়ে কিছু টেনে নিয়ে যাওয়া হচ্ছে এরকম একটা ঘষটানির আওয়াজও কানে এল। বন্ধ দরজা খুলে এই ঘরে ঢুকতেই ওরা হতভম্ব হয়ে গিয়েছিল। এটা বোধহয় চৌকিদারের ঘর এবং তার বাইরে যাওয়ার দরজাটা অর্ধেক খোলা। হালকা জ্যোৎস্না এসে পড়েছে তার ফাঁক দিয়ে। মাইক চাপা গলায় গলায় বলল, দরজাটা খোলা। কোনো মানুষ থাকে নাকি এখানে?
পার্থ অনুভব করছিল ঠাণ্ডাটা চট করে খুব বেড়ে গেল। ওই আধখোলা দরজা দিয়েই হু হু করে ঠাণ্ডা ঢুকছে এই ঘরে। টর্চের আলো কাঁপা হাতে চারপাশে ফেলে কিছু জামাকাপড়, ছেঁড়া বিছানার ওপর গোটা তিনেক মোটা কম্বল আর ঘরের কোণে হাঁড়িকুড়ি দেখতে পেল সে। এই ঘরের মেঝেতে কোনো ম্যাট্রেস নেই। এইসময় মাইক জিভ দিয়ে একটা শব্দ করল, দ্যাখো, ওখানটায় দ্যাখো! ওর হাত যেখানটা ইঙ্গিত করছিল সেখানে টর্চের আলো ফেলল পার্থ। শুকনো কিছু জমাট বেঁধে রয়েছে বিছানার পাশে, বিছানায়। ওটা যে রক্ত ছিল তা বুঝতে অসুবিধে হবার কথা নয়। ওরা এই ঘরে আসামাত্র সেই ঘষটানির শব্দটা থেমে গিয়েছিল। চারধার অসম্ভব শান্ত। কিন্তু এবার সেটা শুরু হলো। কোনো ভারী জিনিস যেন টেনে নিয়ে যাওয়া হচ্ছে। প্রায় পা টিপে টিপেই মাইক দরজার কাছে চলে গেল। তারপর মাথাটা বের করে সন্তর্পণে দেখার চেষ্টা করল বাইরে কি হচ্ছে। এবং তখনই তার মধ্যে উত্তেজনা এলো। দ্রুত হাত নেড়ে সে পার্থকে ডাকল। টর্চ নিভিয়ে পার্থ নিঃশব্দে ও পাশে এসে দাঁড়াতেই মাইক চাপা গলায় বলল, লুক। পার্থর মনে হচ্ছিল ওর নাক ঠোঁট গাল সব খসে খসে পড়ে যাচ্ছে। তবু সে মুখ বের করল। এবং সঙ্গে সঙ্গে একটা আর্তনাদ মুখ থেকে ছিটকে বেরিয়ে এল। শব্দটা কানে যাওয়ামাত্র ওরা মুখ তুলে তাকালো। প্রত্যেকের জ্বলন্ত চোখে এখন সতর্কতা। কান খাড়া করে এদিকে তাকিয়ে আছে। মাইক বাঁ হাতে দরজাটাকে শব্দ করে খুলে দিতেই ওরা কয়েক লাফে নিচে গিয়ে দাঁড়াল। সংখ্যায় অন্তত পাঁচটা হবে। দাঁড়িয়ে হিংস্র দাঁতে এদিকে তাকিয়ে একজন চিৎকার করে উঠল। পার্থর মনে হলো সে একা থাকলে এই চিৎকার শুনলেই রক্ত হিম হয়ে যেত। মাইক বলল, নেকড়ে। কিন্তু লোকটা কে? ততক্ষণে পার্থর নজরে পড়েছে। পেছন দিকে ছোট্ট একটা কাঠের বারান্দা রয়েছে। সেই বারান্দার শেষ প্রান্তে একটা শরীর চিত হয়ে পড়ে আছে। লোকটার শরীর ছোটখাটো।
মাইক এবার দৌড়ে বারান্দায় চলে গেল, ও ভগবান, কি ঠাণ্ডা! এরা লোকটাকে খেয়ে ফেলেছে! তারপর সামান্য ঝুঁকে চিৎকার করল, এখানে এসো, লোকটাকে খুন করা হয়েছে। খুনের কথা শোনামাত্র পার্থ পা চালালো। লোকটা পড়ে আছে চিত হয়ে এবং তার বাঁ দিকের বুকের ভেতর কিছু একটা বিঁধে রয়েছে। বুঝতে অসুবিধে হচ্ছে না, লোকটাকে হত্যা করা হয়েছে। মাইক মুখ তুলে নেকড়েগুলোকে দেখলো তারপর দু-হাত তুলে মুখে শব্দ করে তাদের তাড়াতে চেষ্টা করল। কিন্তু নেকড়েগুলো শুধু দুই-এক পা সরে গেল মাত্র, ভয় পাওয়ার কোনো লক্ষণ দেখা গেল না। মাইক বলল, এই লোকটাকে এখানে রেখে গেলে সকালে কিছুই পড়ে থাকবে না। চলো ওকে ঘরে নিয়ে যাই। পার্থ লোকটার মুখ দেখে শিউরে উঠেছিল। তার সন্দেহ ছিল, এই হলো বাংলোর চৌকিদার। কেউ ওকে হত্যা করে ঘরে ফেলে রেখে গিয়েছে। ঘরের দরজা নিশ্চয়ই খোলা ছিল তাই নেকড়েগুলো ঢুকতে পেরেছে। ঢুকেই ওর মুখ থেকে মাংস খুবলে খেয়েছে। শরীরের জামাকাপড় ছিঁড়ে কুচি কুচি করেছে, পেটের কাছে অনেকটা গর্ত। বোধহয় ওই ঘরের বাইরে নিয়ে আরাম করে বাকিটা সাবাড় করবে ভেবেছিল ওরা। কিন্তু এই বীভৎস শরীরটার দিকে তাকিয়ে পার্থর পেট গুলিয়ে উঠছিল। মাইক ততক্ষণে ওর জামার হাত ধরে টানতে শুরু করেছে। লোকটা এত হালকা যে পার্থকে সাহায্য করতেই হলো না। সড়সড় করে দেহটাকে ঘরের মধ্যে ঢুকিয়ে নিল সে। পার্থ দেখল ওদের খাবার হাতছাড়া হয়ে যাচ্ছে বুঝতে পেরে নেকড়েগুলো দ্রুত পায়ে এগিয়ে আসছিল সিঁড়ির দিকে। পার্থ হাত নাড়তেই তারা থমকে দাঁড়িয়ে তাদের বীভৎস দাঁতগুলো দেখাতে লাগল। হঠাৎ পার্থর মনে হলো ওরা যদি এখন ঝাঁপিয়ে পড়ে তাহলে তার কিছুই করার থাকবে না। সে পিছু হটতে লাগলো। যত দরজার কাছে পৌঁছে যাচ্ছে তত নেকড়েগুলো বারান্দার ওপর উঠে আসছে। শেষপর্যন্ত দরজার গায়ে হাত রেখে নিশ্চিন্ত হলো। পার্থ চকিতে সামনের দিকে তাকাল। চারধারে কেমন ঘোলাটে ভাব। জ্যোৎস্নায় সেই ঘোলা রঙ মাখামাখি হয়ে রয়েছে। বাংলোর পেছনের মাটিতে ঝুরঝুর করে সেই ঘোলাটে সাদাটে রঙ ছড়ানো। তুষার পড়ছে। চট করে দরজা বন্ধ করে ঘুরে দাঁড়িয়ে টর্চ জ্বালল সে। মাইক লোকটার পাশে হাঁটু মুড়ে বসে পকেট খুঁজছে। কিছুক্ষণ আগে যে মানুষটা ঠাণ্ডায় জমে যাচ্ছিল, তাকেই এখন সচল হতে দেখে অবাক হচ্ছিল সে। একেই বলে সাহেবের রক্ত, সপ্রশংস চোখে তাকাল পার্থ, এইজন্যেই ওর জাত এতদিন গোটা পৃথিবীটাকে চাকর বানাতে পেরেছিল।
মাইক বলল, নাথিং, এর পকেটে এমন কিছু নেই যা থেকে ওর পরিচয় জানা যেতে পারে। কিন্তু এই ঘরেই ওকে খুন করা হয়েছে।
লোকটা এই বাংলোর চৌকিদার। ওর গায়ে খাকি পোশাক রয়েছে। তাছাড়া নিচে আমাকে বলা হয়েছিল যে এই বাংলোর চৌকিদার আছে। আমি এসে ওকে দেখিনি। আমি আসার আগেই–। পার্থ চুপ করল।
অন্তত দিন তিনেক। তুমি বাংলোয় ঢুকলে কী করে?
তালা ভেঙে। পার্থ টর্চটা আবার দেওয়ালে ঘোরালো। এবার তার চোখে পড়ল পেরেক ঝোলানো চাবির গোছাটা। চৌকিদারটা নিশ্চয়ই বাইরে থেকে সদর দরজায় তালা দিয়ে রাখত।
মাইক উঠে দাঁড়াল, এটা একটা খুনের কেস। পুলিশকে জানানো উচিত।
পুলিশ! পার্থ হাসল, এর ধারেকাছেও পুলিশ নেই। কাল নিচে নেমে গিয়ে ওদের অফিসে খবর দিতে হবে। এখন ওকে ওইভাবেই রেখে দাও, আমি আর সহ্য করতে পারছি না।
এইসময় বন্ধ দরজায় নখের শব্দ শুরু হলো। নেকড়েগুলো আঁচড়াবার চেষ্টা করছে। আর তখনই শোওয়ার ঘর থেকে অ্যানের গলা ভেসে এল, ওহো! নো! নো–সেইসঙ্গে চার্লির হাসি। পার্থ চমকে মাইকের দিকে তাকালে তারপর দৌড়ে শোওয়ার ঘরের দরজায় চলে এল। চার্লি বিছানায় বসে। তার দুটো হাত অ্যানের কাঁধে। অ্যান প্রাণপণে চেষ্টা করছে হাত দুটো সরিয়ে দিতে।
চার্লি! চিৎকার করে উঠলো পার্থ।
চার্লি মুখ ফিরিয়ে ওকে দেখল! তারপর কাঁধ নাচিয়ে অ্যানকে ছেড়ে উঠে দাঁড়াল, ওয়েল বস্! তোমাদের শোওয়ার ঘর পাওয়া গেল?
তুমি কী করছিলে? অ্যান, তুমি ঠিক আছ তো? মাইক পেছনে এসে দাঁড়াতে পার্থ জোর পেল।
অ্যান উত্তর দিল না। সে খাটের এক কোণে উবু হয়ে বসে রয়েছে। কম্বলটা পড়ে গিয়েছিল, একহাতে সেটাকে তুলে নিয়ে চোখ বন্ধ করল।
মাইক এগিয়ে এল ঘরের মধ্যে, কী হয়েছে? প্রশ্নটা চার্লির উদ্দেশে।
নাথিং। এ লিলবিট ফ্যান্। চার্লি লাল দাঁত বের করে হাসল।
মাইক চলে এল খাটের পাশে, তারপর ঝুঁকে বলল, আমাকে বলো, ওকি তোমাকে অপমান করেছে?
হেই মিস্টার। চার্লি চেঁচিয়ে উঠল, তোমার কি করে মনে হলো আমি অপমান করেছি?
পার্থ বলল, ও চেঁচাচ্ছিল, আমরা শুনতে পেয়েছি।
চেঁচাচ্ছিল! তা একটু আধটু তো চেঁচাবেই। যাক। তোমরা যখন ঘর খুঁজে পেয়েছ তখন আর নষ্ট কোরো না। অনেক রাত হয়ে যাচ্ছে। একটা চেয়ার টেনে নিয়ে চার্লি বসল।
তার মানে? পার্থ চমকে উঠল।
খুব সোজা। তোমরা চলে যাও সেখানে, আমরা এবার শুয়ে পড়ব। তাই না মিস?
হঠাৎ মাইকের কণ্ঠস্বর চড়ায় উঠল, এই ঘরে তোমাকে কে থাকতে দিচ্ছে!
কে আর দেবে? আমি নিজেই থাকছি।
নো। মাইক চিৎকার করল, এই ঘরে আমি থাকব।
পার্থর মাথা গরম হয়ে যাচ্ছিল। সে এগিয়ে এল মাঝখানে, কি আশ্চর্য! আমি বুঝতে পারছি না কোন্ অধিকারে তোমরা এইসব কথা উচ্চারণ করছ। যাও, এখনই এই ঘর থেকে বেরিয়ে যাও, অনেক হয়েছে। এখানে আমি শোব।
মাইক যেন খুব অবাক হয়েছে এমন ভঙ্গিতে বলল, তুমি শোবে?
হ্যাঁ। এই বাংলো আমার। আমি তোমাদের দয়া করে থাকতে দিয়েছি। তা যদি না দিতাম তাহলে এতক্ষণে তোমরা ঠাণ্ডায় মরে যেতে। তাছাড়া অ্যানের সঙ্গে আমার আন্ডারস্ট্যান্ডিং হয়েছে।
সঙ্গে সঙ্গে চার্লি হো হো করে হেসে উঠল, কী বোকার মতো কথা বারংবার শোনাচ্ছ এই বাংলো তুমি রিজার্ভ করেছ কিন্তু সেটা প্রমাণ করবে কে? কোনো অফিসার তো দূরের কথা একটা চৌকিদার তোমার দাবি সমর্থন করতে এগিয়ে আসবে না।
এবার মাইক অ্যানের দিকে তাকালো, ওই ইন্ডিয়ানটা যা বলছে তা ঠিক?
অ্যান তাকাল। চোখে জিজ্ঞাসা।
ও বলছে তোমাদের আন্ডারস্ট্যান্ডিং হয়েছে!
মিথ্যে কথা। চার্লি চেঁচিয়ে উঠলো, একটু আগেই অ্যান আমাকে বলেছে পাতরো ওকে শেল্টার দেবার পর থেকেই বিছানায় নিয়ে যাওয়ার তাল করছে।
কথাটা কানে যেতেই পার্থ খুব কষ্ট পেল। সে অ্যানকে বললে, তুমি, তুমি ওকথা ওকে বলেছ?
অ্যান ফায়ারপ্লেসের দিকে তাকাল, আমি কি খুব মিথ্যে বলেছি?
চার্লির হাসি কানে যেতেই পার্থ বলল, আমি তোমার সঙ্গে ভালো ব্যবহার করিনি?
করেছ। কিন্তু তোমার আসল উদ্দেশ্য তো একটাই। তুমি ঠিক সাহস পাচ্ছিলে না। আর তোমরা ওই ঘরে চলে যাওয়ামাত্র ও লাফিয়ে কাছে এসে আমাকে জড়িয়ে ধরতে চাইল। আমি বাধা দিলাম। তখন ও তোমার কথা বলে ঠাট্টা করলো। তখন আমি বলেছি তোমরা দুজনেই সমান, কেউ আস্তে কেউ ধীরে।
অ্যান মুখ ফেরাল না।
হঠাৎ মাইক ওদের দুজনের মাঝখানে চলে এল, তোমরা দুজন মন দিয়ে শোনো, এই ঘরে আমি অ্যানের সঙ্গে থাকব। অতএব জলদি বিদায় হও।
পার্থ চার্লির দিকে তাকাল। চার্লি নড়ল না, শুধু ঠোঁট বেঁকিয়ে বলল, কেন?
খুব সোজা কথা! আমার আর অ্যানের গায়ের চামড়া সাদা। একজন হোয়াইট উওম্যানের সঙ্গে রাত কাটাবার অধিকার তোমাদের নেই।
মাইক নির্বিকার মুখে কথাগুলো বলল।
পার্থ আঁতকে উঠল। তার বিরাট হাতের থাবা পার্থর কাঁধে রেখে চার্লি বলল, শোনো সাদা চামড়াদের কাছে আমরা সবাই ব্ল্যাকি। এতে এত ভেঙে পড়ার কী আছে!
মাইক এবার অ্যানের দিকে এগিয়ে গিয়ে ওর হাত ধরল, এখন থেকে আমরা বন্ধু। এই লোক দুটোকে বিদায় করে দিলেই রাতটা আমাদের। তুমি রাজি?
ধীরে ধীরে হাতটা সরিয়ে দিল অ্যান, ভগবানের দোহাই, আমাকে একটু একা থাকতে দাও। আমি আর পারছি না।
চার্লি শব্দ করে হাসল, ও তোমাকেও চাইছে না।
মাইক যেন কথাটায় উত্তেজিত হলো, কে চাইছে কি চাইছে না তা আমি বুঝব। একজন হোয়াইট ম্যান সবসময় হোয়াইট উওম্যানের সঙ্গে থাকবে। নাউ, ইউ গেট আউট।
তা তো হয় না। আমি এই ঘর থেকে নড়ছি না।
তার মানে? মাইক ঘুরে দাঁড়াল।
এই নির্জন পাহাড়ে আমি একটা সাদা চামড়ার মেয়েকে পেয়েছি। এ আমার অনেক দিনের ইচ্ছে। আমার ওকে চাই। দুমিনিট সময় দিচ্ছি নইলে আমি তোমাদের বের করে দেব।
তুমি কি মারামারি করতে চাও? মাইক জানতে চাইল।
ওয়েল, যদি বাধ্য করো।
সঙ্গে সঙ্গে তিরের মতো ছিটকে এল মাইক। তার ডান হাত প্রচণ্ড জোরে চার্লির মুখে আঘাত করল। চার্লি যেন প্রস্তুত ছিল না তাই অনেকটা পিছু হটে গেল। তারপরেই বিকট শব্দ করে দুই হাতে মাইককে তুলে ধরল ওপরে। একটা তীক্ষ্ণ চীৎকার ফেটে পড়ল অ্যানের গলা থেকে। পার্থ কিছু বুঝে ওঠার আগে মাইকের শরীরটা আছড়ে পড়লো বিছানায়। এস্তে উঠে দাঁড়াল অ্যান। ভয়ে আতঙ্কে ওর দুই চোখ বিস্ফারিত। আর তখনি খাটটা সশব্দে ভেঙে পড়ল। পার্থ দেখলো মাইকের শরীরটা দুতিনবার পাক খেয়ে আস্তে আস্তে স্থির হলো। এবং হাতের ওপর ভর রেখে উঠে বসতে চাইল সে। চার্লি এগিয়ে গেল ওর দিকে, আর কিছু চাই?
মাইকের তখন কথা বলার মতো অবস্থা নয়। ফ্যালফ্যাল করে তাকিয়ে আছে সে চার্লির দিকে।
চার্লি বলল, আমার মুখে হাত তুলেছিলে, তোমার ভাগ্য যে আমি মেরে ফেলিনি। আজকের রাতটার জন্যে নিশ্চয়ই শিক্ষা হয়েছে।
তারপর ঘুরে দাঁড়াল সে পার্থর দিকে, নাউ ইন্ডিয়ান, তুই ওই সাদা চামড়াটার পা চাটছিলে কিন্তু ও তোমাকে ব্লাকি ছাড়া কিছু মনে করে না। আই ওয়ান্ট দিস গার্ল। এক হাত বাড়িয়ে সে অ্যানকে কাছে টেনে আনল, তোমার আপত্তি আছে?
পার্থ কী করবে বুঝতে পারছিল না। চার্লির শরীরের শক্তির যে পরিচয় একটু আগে পাওয়া গেল তারপরে গায়ের জোর খাটানো বোকামি। সে দেখলো অ্যান ছটফট করছে চার্লির আলিঙ্গনে। দুহাতে ঘুষি মারার চেষ্টা করছে চার্লির শরীরে কিন্তু চার্লি নির্বিকার, হাউ নাইস। আমার এইরকম দরকার। মেয়েরা বেড়াল না হলে খেলাটা জমে না। এরকম সাদা মেয়ে আমি জীবনে পাইনি।
পার্থ বলল, এটা খুব অন্যায়।
অন্যায়? অ্যানকে ছেড়ে দিয়ে এক পা এগিয়ে এল চার্লি, আমি কেন ওকে পাব না? একটা হোয়াইট উওম্যানকে ভোগ করার অধিকার আমার চেয়ে বেশি কারো নেই। আই হেট দেম সুতরাং আমার চাই। এতে কোনো অন্যায় নেই। আমি তোমাকে বাইরে ছুঁড়ে ফেলব। বীভৎস মুখ করে চার্লি এগিয়ে আসছিল পার্থর দিকে।
খুব নার্ভাস ভঙ্গিতে পার্থ সরে গেল দেওয়ালের দিকে। তারপরেই তার নজর পড়ল হ্যান্ডেলটার ওপর। চকিতে সেটা তুলে নিল সে, তারপর শাসাল, আর এক পা এগিয়ে এলেই আমি তোমাকে খুন করব চার্লি।
চার্লি ছোট চোখে হ্যান্ডেলটাকে দেখল তারপরেই আচমকা একটা লাথি ছুঁড়ল পার্থর পেট লক্ষ্য করে। সামান্য সরে গিয়ে সজোরে হ্যান্ডেলটা দিয়ে আঘাত করলো ওর পায়ে। আর্তনাদ করে চার্লি মাটিতে বসে পড়ে দুহাতে পা চেপে ধরল। আর তখনি অ্যান ছুটে গেল প্যাসেজের দরজায়। কেউ কিছু বোঝার আগেই মিলিয়ে গেল ওপাশে।
চার্লিকে আঘাত করে নার্ভাসনেসটা আরও বেড়ে গিয়েছিল পার্থর। এই সময় চার্লি উঁচু হয়ে বসতেই তার মনে হলো নিগ্রোটাকে মারার এই সুযোগ। ওর মাথায় এখন স্বচ্ছন্দে আঘাত করা যায়। মাইক আঘাত পেয়েছে, চার্লি যদি আহত হয় তাহলে আর অ্যানকে পাওয়ার কোনো অসুবিধ নেই। সে হ্যান্ডেলটা তুলল। ওই মুহূর্তেই চার্লি মুখ ফিরিয়েছিল দরজার দিকে। অ্যান পালিয়ে যাচ্ছে এই বোধ তাকে সজাগ করেছিল। ফলে সে নড়ে উঠতেই পার্থর হ্যান্ডেলও লক্ষ্যভ্রষ্ট হলো। মাথার বদলে চার্লির কাঁধে পড়ল সেটা। কোঁক করে উঠল চার্লি। তারপরেই ওর শরীর মেঝেয় দু-তিনটে পাক খেল। পার্থর মুখে তখন হাসি ফুটেছে। সে মাইকের দিকে তাকাল। মাইক তখনও ভাঙা খাটের উপর আধশোওয়া। চোখাচোখি হতে মাইকের ঠোঁট নড়লো, থ্যাঙ্কু। তুমি ওই ব্ল্যাকিটাকে শেষ করেছ?
অলমোস্ট। পার্থ হ্যান্ডেলটা নিয়ে ভাঙা বিছানার পাশে এগিয়ে এল, এখন আমি যা বলবো তাই তোমাকে শুনতে হবে। ওর চোয়াল শক্ত।
ইয়েস। মাইক কোনোমতে বলল।
একটু আগে তুমি আমাকে ব্ল্যাকি বলেছ! তাই তো?
ওয়েল, আমি কি ভুল বলেছি?
অফকোর্স ভুল বলেছ। কী ভাব তোমরা নিজেদের?
আমি কিছুই ভাবি না। এখন তুমি কী চাও?
আমি ওই মেয়েটিকে নিয়ে রাত কাটাতে চাই।
রাত! রাতের আর কতটুকু অবশিষ্ট আছে?
অনেক। তুমি কি উঠে দাঁড়াতে পারবে?
কেন?
তাহলে ওই নিগ্রোটাকে নিয়ে পাশের ঘরে যাও। আমি অ্যানকে ফিরিয়ে আনছি।
বাধ্য ছেলের মতো মাইক ওঠার চেষ্টা করছিল। পার্থ ঘুরে দেখলো চার্লি নিথর হয়ে পড়ে আছে দরজার কাছে। ওই বিশাল শরীরটাকে সে শুইয়ে দিতে পেরেছে–ভাবতেই নিজের ওপর খুব আস্থা বেড়ে যাচ্ছিল ওর। লম্বা লম্বা পা ফেলে চার্লির শরীরটা বাঁচিয়ে দরজার কাছে পৌঁছে গেল ও! তারপর হ্যান্ডেলটাকে দেখল। এটা নিয়ে অ্যানের সামনে যাওয়াটা খুব শোভন হবে না। আর তখনই প্রচন্ড আঘাত পেল সে হাঁটুর ওপরে। হুড়মুড়িয়ে দরজার পাশে পড়ে গিয়ে সে মুখ ফেরাতেই দেখলো চার্লি পা গুটিয়ে নিয়ে সোজা হয়ে দাঁড়াচ্ছে। ও তাহলে অজ্ঞান হয়নি। পার্থ হ্যান্ডেলটাকে আঁকড়ে ধরে উঠে বসতে চাইল কিন্তু তার আগেই আর একটা লাথি খেল মুখে। শরীরটা দেওয়ালের সঙ্গে ঘষটে যেতেই হ্যান্ডেলটা তুলে নিল চার্লি। মুখে চটচটে নোনতা স্বাদ, পার্থ অস্পষ্ট দেখলো, চার্লির হাত ওপরে উঠে যাচ্ছে। আর্তনাদ করে পার্থ কেঁদে উঠলো, মেরো না, আমাকে মেরে ফেলো না।
সে চোখ বন্ধ করলো অন্তিম আঘাতের জন্যে। এক সেকেন্ড, দু সেকেন্ডে। তারপর ফায়ারপ্লেসের আগুন ছিটকে উঠল। হ্যান্ডেলটাকে সেখানে ছুঁড়ে ফেলে চার্লি থুতু ফেলল মেঝেয়। পার্থ চোখ বন্ধ করল আবার।
চার্লির দাঁড়াতে খুব কষ্ট হচ্ছিল। কাঁধ যেন ব্যথায় ছিঁড়ে যাচ্ছে। সে টলছিল। এবং সেই অবস্থায় প্যাসেজে পা বাড়াল। এবং তখনই তার খেয়াল হলো এই ঘরের বাইরেটা অন্ধকার। আবার ঘরে ঢুকল সে। মাইক তখন উঠে দাঁড়িয়েছে কিন্তু দাঁড়ানোর ভঙ্গিতেই বোঝা যায় যে সে অশক্ত। চার্লি সেটা যাচাই করে বলল, ওকে ধন্যবাদ দেওয়া হচ্ছিল, না? আমি শেষবার বলে দিচ্ছি আর আমি ছেড়ে দেব না। তারপর টর্চ তুলে নিয়ে প্যাসেজে চলে এল! কাঁধে যন্ত্রণা তার শীতবোধও কমিয়ে দিয়েছে সে থপ থপ করে স্টোরের কাছে গিয়ে ফেলে দেখল। টয়লেটটা খুঁজল। না, অ্যান এখানে নেই। কোথায় যাবে? এই ঠাণ্ডায় নিশ্চয়ই বাইরে বের হবে না। ওরা বলেছিল এখানে আর একটা ঘর আছে। প্যাসেজ ধরে এগিয়ে এল চার্লি। ওর চোখের সামনে একটি উলঙ্গ সাদা মেয়ে ছাড়া কিছু নেই।
দরজাটাকে খুঁজে পেল চার্লি। বুঝলো, ভেতর থেকে বন্ধ। অন্ধকারে নিঃশব্দে হাসল সে। তারপর কয়েক পা পিছিয়ে গিয়ে অন্য কাঁধে সজোরে আঘাত করল পাল্লায়। তিনবারের বার ছিটকে খুলে গেল দরজা। অন্ধকার ঘরের দিকে তাকিয়ে চার্লি ডাকলো, ওয়েল, অনেক হয়েছে, এবার চলে এসো মিস। আই ওয়ান্ট ইউ।
সামান্য অপেক্ষা করল সে। ভেতর থেকে কোনো শব্দ এলো না। এবার টর্চ জ্বেলে আলো ফেললো। ঘরটা ফাঁকা। কোনো মানুষ নেই। এমন কি লুকোবার জায়গা বলতে একটা তক্তাপোষ। নিচু হয়ে তার তলাটা দেখল সে। না, সেখানেও অ্যান নেই। মাথা গরম হয়ে গেল চার্লির। এবং তখন আলো পড়লো ভেতরের দরজার ওপরে। দৌড়ে সেখানে চলে এল সে। ওপাশেও তাহলে আর একটা ঘর আছে। দরজাটাকে বন্ধ করেছে অ্যান। চার্লি চিৎকার করল, দরজা খোলো। এইসময় তার কানে এলো কোথাও যেন আঁচড়ানোর শব্দ হচ্ছে। সে আর একবার চিৎকার করে ডাকতেই কয়েকটা জন্তু আচমকা চেঁচিয়ে উঠল। ডাকটা এমনই সাংঘাতিক যে চার্লি ঘাবড়ে গেল। এখানে জন্তু এল কোত্থেকে। সে পাগলের মতো বন্ধ দরজার ওপরে আছড়ে পড়লো। মিনিট তিনেক বাদে একটা পাল্লা ভাঙতেই মনে হলো বাইরের জন্তুগুলো প্রচণ্ড রেগে হল্লা জুড়ে দিয়েছে। বড় বড় নিঃশ্বাস ফেলল সে। দুটো দরজা ভাঙার পরিশ্রম জখম কাঁধটাকে আরও কাহিল করেছে। সে টর্চ জ্বালতেই অ্যানকে দেখতে পেল। ঘরের ডানদিকের কোণে জড়সড় হয়ে মেয়েটা বসে আছে। দুহাতে মুখ ঢাকা, সমস্ত শরীর থরথর করে কাঁপছে। চার্লি হাসল, পারলে? আমাকে ঠেকাতে? নাউ, কাম অন। মাঝখানের ঘরে একটা তক্তাপোষ আছে।
অ্যান ধীরে ধীরে মুখ সরাল। তার চোখে টর্চের আলো স্থির হয়ে থাকায় সে ভালো করে তাকাতে পারছিল না। একটু একটু করে উঠে দাঁড়িয়ে সে বলল, ও মাই গড!
নো, নো বডি উইল সেভ ইউ। তুমি এখন আমার জন্যে। চার্লি হাসল। হাসিটা কানে আসামাত্র অ্যান চিৎকার করে উঠলো, না, কক্ষনো না।
কক্ষনো না! ব্যঙ্গ করলো চার্লি, কেন, ওই ইন্ডিয়ানটা কি আমার চেয়ে খুব কাজের ছিল? বেশ তো দরজা বন্ধ করে শুয়েছিলে! নাকি ওই হোয়াইটিকে দেখে– চলে এসো, আর ন্যাকামি ভালো লাগছে না।
চার্লি অ্যানের মুখ থেকে আলো না সরিয়ে দু তিন পা এগিয়ে এল।
ওপাশের দরজায় শব্দ করে জন্তুগুলো নখ দিয়ে আঁচড়াচ্ছে। অ্যান পাগলের মতো সেদিকে ছুটে যেতেই হোঁচট খেল এবং শরীরের ভার রাখতে না পেরে একটা কিছুর ওপর দিয়ে ওপাশের মেঝেয় টলে পড়ল। অ্যান পালিয়ে যাচ্ছে ভেবে চার্লি এস্তে আলোটা দরজার গায়ে ফেলতেই মৃতদেহটাকে দেখতে পেল। অ্যান ওর গায়েই হোঁচট খেয়ে ওপাশে পড়েছে।
মৃতদেহ! সঙ্গে সঙ্গে সিঁটিয়ে গেল চার্লি। ওর হাত কাঁপতে লাগল।
আলোটাকে মৃতদেহের মুখের ওপর ফেলতেই নেকড়েদের আধখাওয়া মুখ বীভৎসভাবে যেন তার দিকে তাকাল। আর তখনই চার্লি একটা ভৌতিক আর্তনাদ করে দরজার কাছে ছিটকে সরে গেল। ডেড বডি, এখানে একটা ডেড বডি! চিৎকার করে উঠলো চার্লি। তার হাতের আলো তখন মৃতের ওপর কাঁপছে। চার্লির ভয় পাওয়াটা বুঝতে পারলো অ্যান। সে অবাক হয়ে মুখ তুলতেই দেখতে পেল কিছু একটা তার সামনে পড়ে আছে। ওটা ডেড বডি? ওটা দেখেই চার্লি ভয় পেয়েছে? সে অবাক হয়ে মৃতদেহের দিকে তাকাল। বীভৎস দৃশ্যটা দেখে ওর চোখ বন্ধ হয়ে গেল। এবং তখনই ঘরটা অন্ধকার হয়ে গেল এবং পালিয়ে যাওয়া চার্লির শব্দ কানে এল। পেছনের দরজায় তখনও নেকড়েগুলো আঁচড়ে যাছে। অ্যানের মনে হলো ওর হৃদপিণ্ড বন্ধ হয়ে যাবে। সে আতঙ্কে উঠে দাঁড়াল। এবং তক্ষুনি আর একটা কথা তার খেয়ালে এল। এই মৃতদেহের জন্যে চার্লি ভয় পেয়ে পালিয়েছে। তার মানে, এই মৃতদেহ তাকে চার্লির হাত থেকে বাঁচিয়েছে। অতখানি আতঙ্কের মধ্যেও তার বুক থেকে একটা স্বস্তির নিঃশ্বাস বেরিয়ে এল। তার মনে হলো, যাই হোক না কেন এই ঘরে থাকা তার পক্ষে নিরাপদ। একটা মৃতদেহ কয়েকটা জীবন্ত মানুষের লোভ থেকে নিশ্চয়ই বাঁচিয়ে রাখবে তাকে। কিন্তু তারপরেই চোখের সামনে সেই বীভৎস মুখটা ভেসে উঠতেই গলা থেকে গোঙানি ছিটকে এল। নখের আওয়াজ তার সমস্ত নার্ভকে ফালাফালা করে দিচ্ছিল।
অ্যান আর পারল না। এক দৌড়ে সে মাঝের ঘরে চলে এল। দরজাগুলো চার্লি ভেঙেছে। ঠাণ্ডা জড়িয়ে ধরছে অক্টোপাসের মতো। হাতড়ে হাতড়ে অ্যান তক্তাপোষটা খুঁজে পেল।
শোওয়ার ঘরে চার্লিকে কেউ যেন তাড়িয়ে নিয়ে এল। ঘরে ঢুকেই সে চিৎকার করে উঠলো, ডেডবডি! ওই ঘরে একটা ডেডবডি রয়েছে, কি ভয়ঙ্কর সেটা! তোমরা জানো?
পার্থ এবং মাইক তখন দুটো চেয়ারে পাশাপাশি বসে, পেছনে ফায়ারপ্লেসের আগুন কমে এসেছে। ওরা দেখলো চার্লির চেহারাটা নিমেষেই পাল্টে গেছে। শরীর কাঁপছে, চোখ বিস্ফারিত, বারংবার পেছন ফিরে তাকাচ্ছে সে। চার্লি ওদের সামনে চলে এল, তোমরা শুনতে পাচ্ছ? ওই ঘরে একটা ডেডবডি পড়ে রয়েছে। তার মুখের মাংস কেউ খেয়ে নিয়েছে!
মাইক ধীরে ধীরে মাথা নাড়লো, জানি।
জানো? তোমরা জানো? ও গড। তোমরা জেনেও আমাকে বলো নি!
মৃতদেহ দেখে তুমি ভয় পেয়েছ? পার্থ এখনও তার মুখের যন্ত্রণাটাকে ভুলতে পারছিল না।
হ্যাঁ পাই। ওইরকম বীভৎস মুখ দেখলে যে কেউ ভয় পাবে। চার্লি ভাঙা খাটের একপাশে কোনোরকমে স্থির হয়ে বসবার চেষ্টা করলো। সে তখনও কাঁপছে।
মাইক জিজ্ঞাসা করলো, অ্যান কোথায়?
অ্যান! তোমাকে একটা খবর দিচ্ছি, মেয়েটা হয় ডাইনি নয় প্রেতিনী। খুব ভয়ঙ্কর মেয়ে! চার্লি চোখ বন্ধ করে যেন কোনো দৃশ্য কল্পনা করেই শিউরে উঠল।
মাইক চিৎকার করে উঠলো, কি যা-তা বলছো?
ঠিক বলছি ঠিক। নাহলে একটা অন্ধকার ঘরে ওইরকম মাংস ওঠা মৃতদেহের আড়ালে কেউ বসে থাকতে পারে? লাখ টাকা দিলেও আমি পারতাম না। চার্লি ফিসফিস করে বলল।
পার্থ উঠল। মাইককে এই মুহূর্তে অত্যন্ত ভীতু এবং সরল মনে হচ্ছে। এই লোকটাই যে কিছুক্ষণ আগে অত ভয়ানক চেহারার হয়ে উঠেছিল তা কে বলবে!
মাইক জিজ্ঞাসা করলো, কোথায় যাচ্ছ?
ওকে নিয়ে আসি, ওই ঘরে অ্যানের একা থাকা ঠিক নয়।
ওকে তুমি কোথায় নিয়ে আসবে?
পার্থ মাইকের মুখ দেখে বুঝতে পারল সে কী বলতে চাইছে। চটপট সিদ্ধান্ত নিল সে, মাঝখানের ঘরে। ওখানে একখানা তক্তাপোষ আছে।
না। মাইক মাথা নাড়ল, তুমি সেটা করতে পারো না।
কেন? পার্থ ওর মুখের যন্ত্রণা ভুলে গেল।
একমাত্র সাদা চামড়ার মানুষ হিসেবে আমারই সেই অধিকার আছে।
ভুলে যেও না, আমি তোমাদের আশ্রয় দিয়েছি।
মাইক কাঁধ নাচাল, তাহলে তো চার্লির গায়ের জোরের কাছে আমরা হার মেনেছিলুম। তাছাড়া তোমরা দুজনেই ওকে আলাদাভাবে চেয়েছ কিন্তু পাওনি। আমি সুযোগটা পেতে চাই।
মাইক উঠল। তারপর পার্থ পাশ কাটিয়ে দরজার দিকে পা বাড়াল। ওর যে হাঁটতে খুব সুবিধে হচ্ছে না তা বোঝা যাচ্ছিল। অন্ধকার প্যাসেজে দাঁড়িয়ে মাইক চিৎকার করলো, অ্যান। কোনো সাড়া এল না। শব্দটা বন্ধ দেওয়ালে ধাক্কা খেতে লাগল। মাইক আবার ডাকল, অ্যান! আমি মাইক বলছি, চলে এসো।
এবার অ্যানের গলা শোনা গেল, কেন?
তোমার আর কোনো ভয় নেই। আমি কথা দিচ্ছি।
আমি এখানে বেশ আছি।
তুমি একটা ডেডবডির সঙ্গে থাকতে পারো না।
ওখানে গিয়ে কী হবে? তোমরা আমাকে দয়া করে একা থাকতে দাও, প্লিজ।
মাইক অসহিষ্ণু হলো, ওঃ নো। তুমি মিথ্যে ভয় পাচ্ছ! এরা আর তোমাকে ভয় দেখাবে না।
অ্যানের গলা শোনা গেল, ওখানে গিয়ে আমি কি করব?
কী করবে? অ্যান, তুমি বুঝতে পারছ না কেন? যা হবার তা হয়েছে। এসো, এখন আমরা রাতটাকে এনজয় করি। তুমি আর আমি। অ্যান, চলে এসো। মাইকের গলায় আকুলতা।
কিন্তু অ্যান এ কথার জবাব দিল না। বেশ কয়েকবার ডাকাডাকি করে ব্যর্থ হলো মাইক। শেষ পর্যন্ত ক্লান্ত পায়ে ফিরে এল সে ঘরে। পার্থ তার মুখের দিকে তাকিয়ে বললো, কি হলো? ওঘরে গিয়ে ওকে টেনে নিয়ে এলে না কেন?
চেয়ারে বসতে বসতে মাইক নিজের কোমরে হাত রাখল, এখানে ব্যথা হচ্ছে। ওর সঙ্গে বোধহয় শক্তিতে পেরে উঠব না এখন। চার্লি আমার বারোটা বাজিয়েছে।
তাহলে তোমার সুযোগ চলে গেল। পার্থ যেন কিছুটা স্বস্তি পেল। মাইক কথাটা শুনে পার্থর দিকে তাকালো, তুমি পারবে?
পার্থ নিজের মুখে হাত দিল। তার চোয়ালে এখনও চিনচিনে ব্যথা। ঠোঁটের ভেতরে কেটে গিয়েছিল তখন, রক্ত পড়েছিল, এখনও নোনতা স্বাদ লেগে রয়েছে। সে মাথা নাড়লো, না, জোরজবরদস্তি করে কোনো কাজ হবে না। আমি এবং তুমি একটু আহত হয়েছি, চার্লি যাক না, ওর গায়ে তো খুব জোর।
চার্লি দ্রুত মাথা নাড়লো, নো, নেভার। আমি একটা ডেডবডির কাছে ফিরে যেতে চাই না।
পার্থ বললো, তাহলে আমরা কেউ আজ রাত্রে আর অ্যানকে চাইছি না?
চার্লির মুখের চেহারা আবার পাল্টে গেল। সে মাইকের দিকে তাকাতেই দেখতে পেল মাইক সম্মতির ঘাড় নাড়ছে। অতএব চার্লি বলল, চাই, নিশ্চয়ই চাই। তুমি চাও না?
পার্থ বললো, চাই। কিন্তু কীভাবে পাব তাই জানি না।
কয়েক সেকেন্ড কেউ কোনো কথা বলল না। নিভে আসা কাঠ-কয়লা থেকে ফুটফাট শব্দ হচ্ছিল। মাইক উঠল। হাত বাড়িয়ে কয়েকটা শুকনো কাঠ তুলে নিয়ে সে ফায়ারপ্লেসের ভেতর গুঁজে দিল। চার্লি কিছুক্ষণ সেই ধোঁয়াটে আগুনের দিকে তাকিয়ে বলে উঠল, মেয়েটা নিশ্চয়ই ঠাণ্ডায় জমছে।
পার্থ উদাস গলায় বললো, ওখানে তো ফায়ারপ্লেস নেই।
মাইক খাটের দিকে তাকিয়ে বলল, ওর সঙ্গে তো একটার বেশি কম্বলও নেই।
পার্থ বলল, এভাবে ওঘরে থাকা যায় না!
চার্লি বলল, আর কিছুক্ষণ থাকলে অ্যান নিজেই মৃতদেহ হয়ে যাবে, ওঃ ভগবান।
মাইক বললো, অ্যান ডেডবডি হয়ে গেলে আমাদের কী লাভ হবে? তাই না?
চার্লি মাথা নাড়ল, নিশ্চয়ই। ওরকম একটা দারুণ চেহারার মেয়ে ডেডবডি হবে ভাবা যায় না।
পার্থ বললো, ঠিক ঠিক। আমাদের যা করার খুব দ্রুত করতে হবে। কী করা যায়?
কয়েক সেকেন্ড আবার তিনজনেই চুপচাপ। ফায়ারপ্লেসের গুঁজে দেওয়া কাঠে নতুন আগুন ধরে যাওয়ায় সেটা দাউ দাউ করে জ্বলছে। ঘরটা হয়ে গেছে আলোকিত। মাইকের মুখটা আরও লাল দেখাচ্ছে। পার্থ সেদিকে তাকিয়ে বললো, আমাদের এক হতে হবে।
মানে? মাইক তাকালো ওর দিকে।
আলাদা আলাদা ভাবে আমরা অ্যানকে চাইছি। কেউ কাউকে ছেড়ে দিতে রাজি হই নি, তাই না? আমার অধিকার আছে, তোমার চামড়ার রঙ আছে আর চার্লির গায়ে শক্তি রয়েছে। আলাদা করে অ্যানকে দখল করতে চেষ্টা করে আমরা সফল হইনি। এখন তিনজনে যদি এক হই তাহলে বোধহয় ওকে পেতে অসুবিধে হবে না। পার্থ খুব ভেবে-চিন্তে কথাগুলো বললো।
সঙ্গে সঙ্গে চার্লি তার বিশাল হাত পার্থর দিকে বাড়িয়ে দিল, কীভাবে পাব সেটা নিয়ে আমি মোটেই ভাবি না। ওই সাদা চামড়ার মেয়েটাকে আধঘণ্টার জন্যে পেলেই আমি খুশি। আমি এক হতে রাজি আছি।
পার্থ মাইকের দিকে তাকাল। মাইক এক দৃষ্টিতে চার্লিকে দেখছে। ওর দুই ঠোঁট টান টান। পার্থ তার নাম ধরে ডাকতে সে মুখ ফেরালো, হোয়াই শ্যুড আই?
তুমি কি অ্যানকে চাও না?
চাই। কিন্তু কারো সঙ্গে শেয়ার করে নয়। কারো শব্দটা যেন ইচ্ছে করেই বেঁকিয়ে বললো সে।
তাহলে তুমি আজ কিছুতেই পাবে না ওকে। ব্যাপারটা বোঝার চেষ্টা করো। পার্থ বলল।
কিছু বোঝার নেই। তিনটে ডিফারেন্ট টাইপের পুরুষ একসঙ্গে একটা মেয়েকে ভোগ করবে, এসব তোমাদের দেশে চলতে পারে, কিন্তু আমার রুচিতে বাধে।
পরিষ্কার জানিয়ে দিল মাইক। তারপর পা ছড়িয়ে দিল সামনে।
একসঙ্গে? একসঙ্গে কে বলল তোমাকে? পার্থ অবাক গলায় বলল।
একসঙ্গে নয়? তাহলে এক হতে বলার মানে কি?
কী আশ্চর্য! তোমাদের দেখছি মাথায় কিছুই নেই।
মাথায় কিছুই নেই? হুঁ! আমাদের মাথায় যদি কিছু না থাকত তাহলে দুশ বছর তোমরা আমাদের অধীনে থাকতে না। তাই না? কাঁধ নাচাল মাইক।
চার্লি থুক করে থুতু ফেলল, এসব কথা বলার সময় এখন নয়। তবু প্রসঙ্গ উঠল বলেই বলছি, ওরা যেই বুঝেছিল তোমরা শক্তিহীন, অমনি এদেশ থেকে ছুঁড়ে ফেলে দিয়েছিল তোমাদের!
ছুঁড়ে ফেলে দিয়েছিল? হো হো করে হেসে উঠলো মাইক, আমরা দয়া করে চলে না গেলে ওরা কী করতে পারত! এখন, এদের সো-কলড স্বাধীনতার পঁয়ত্রিশ বছর পরে এদেশে এসে আমি কী দেখলাম? সাধারণ লোক আমাকে দেখে সেলাম করে। আমার জন্যে তারা রাস্তা ছেড়ে দেয়। টিকিট চেকার অন্যদের নাজেহাল করে কিন্তু আমার টিকিট দেখতে চায় না। লোকে আমার দিকে তাকিয়ে সসম্ভ্রমে বলে সাহেব। আর তুমি বলছ আমার মাথায় কিছুই নেই। আমি ভেবেছিলাম তোমরা যৌথ যৌনখেলা খেলতে চাইছ।
পার্থ মাথা নাড়লো, না। মোটেই না। আমি বলতে চাইছি আমরা তিনজনে যদি খেয়োখেয়ি না করি তাহলে ওই মেয়েটাকে ভোগ করতে কোনো অসুবিধে হবে না।
মাইক একটু ভাবলো, অন্যসময় হলে আমি কী বলতাম জানি না তবে এই মুহূর্তে আমি ওকে চাইছি। যথেষ্ট অপমানিত হয়েছি। সুতরাং তোমাদের সঙ্গে হাত মেলাচ্ছি।
চার্লির মুখে হাসি ফুটল, দ্যাটস লাইক এ গুড বয়।
পার্থ বলল, তাহলে এই ঠিক হলো, আমরা যা করবো তিনজনে এক হয়ে সিদ্ধান্ত নিয়েই করব।
বাকি দুজন মাথা নাড়ালো, ডান।
পার্থ এবার উঠে দাঁড়াল, তাহলে চলে যাওয়া যাক।
চার্লির মুখের হাসি মিলিয়ে গেল, কোথায়? ওই ঘরে? নো, নেভার। আমি যেতে পারব না।
কিন্তু অ্যানকে ওখান থেকে নিয়ে আসতেই হবে। ঠাণ্ডায় ও জমে গেলে আমাদের কোনো লাভ হবে না। আফটারঅল, একটা ডেডবডির সঙ্গে ওসব করা যায় না।
কিন্তু ও একটা ডেডবডির সঙ্গে রয়েছে, ওঃ, কি ভয়ঙ্কর। চার্লি বিড়বিড় করল।
ও ঠিকই বলেছে চার্লি, অ্যানকে এই ঘরে ফিরিয়ে আনা দরকার। মাইক উঠল।
ঠিক আছে, ওকে ফিরিয়ে আনতে তিনজনের যাওয়ার কোনো মানে হয় না। তোমরা যাও, আমি ততক্ষণে কিছু একটা করি, এই ধরো, খাটটাকে ঠিক করে রাখি। চার্লি বলল।
না। পার্থ আপত্তি জানাল, আমাদের তিনজনকেই একসঙ্গে যেতে হবে। যা করব তা তিনজনে শেয়ার করে করব। তাছাড়া আমরা দুজনে ওর সঙ্গে পেরে নাও উঠতে পারি!
চার্লি হাঁ হয়ে গেল, তোমরা দুটো পুরুষ একটা মেয়ের সঙ্গে পারবে না।
পারতাম যদি তুমি আমাদের আহত না করতে। অতএব এ ব্যাপারে তোমার দায়িত্ব অনেক বেশি। গায়ের জোরের প্রয়োজন হলে তোমাকে দরকার হবে। লেটস গো। মাইক পা বাড়াল।

চার্লি মনে মনে বোধহয় গালাগাল দিচ্ছিল। তারপর হঠাৎ ফায়ারপ্লেসের আগুনের দিকে হাঁটু মুড়ে বসে বিড়বিড় করে কয়েকটা শব্দ উচ্চারণ করল। শব্দগুলো উচ্চারণ করার সময় ওর বিশাল মাথা বারংবার ঝুঁকে পড়ছিল। মাইক এবং পার্থ অসহিষ্ণু চোখে এই দৃশ্য দেখছিল। চার্লির যেন মন্ত্র পড়া আর শেষ হচ্ছিল না। পার্থ বিরক্ত-গলায় ডাকল, চার্লি! ইশারায় তাকে অপেক্ষা করতে বলে জামার ভেতরে হাত ঢুকিয়ে একটা লোহার লকেট বের করে তাতে কয়েকবার চুমু খেয়ে নিল চার্লি। তারপর সেটাকে সযত্নে আবার বুকের ভেতরে চালান করে ধীরে ধীরে উঠে দাঁড়াল। পার্থ দেখল এখন আর চার্লির মুখে সেই অসহায় ভাবটা নেই। চোখাচোখি হতে হেসে বললে, চল।
তিনটে কম্বল এবার তিনজনে জড়িয়ে নিল। তারপর একে একে প্যাসেজে চলে এল। চার্লি বলল, এই ঘরের ওপাশে আর একটা ঘর আছে। সেখানেই ডেডবডি আর অ্যান, পাশাপাশি। পার্থ টর্চ জ্বালল। দরজার পাল্লা ভেঙে হেলে রয়েছে। খুব সন্তর্পণে পা ফেলা দরকার। আলো নিভিয়ে ফেলল সে। মাইক বললো, ও যেন টের না পায় আমরা যাচ্ছি। বুঝলে?
পার্থ বললো, টের পেলেই বা কী এসে যায়। এই বাংলো থেকে তো আর পালাতে পারবে না।
মাইক বলল, কিছুই বলা যায় না। ওপাশের দরজা দিয়ে যে কেউ নেমে যেতে পারবে।
তুমি পাগল হয়েছ? বাইরে এখন মাইনাস তিন-চার ডিগ্রি হবে। ওখানে পা দিলেই মৃত্যু। তাছাড়া, ওই শয়তান নেকড়েগুলোর নখের শব্দ শুনতে পাচ্ছ না? অ্যান ওই দরজা দিয়ে গেলে ওরা ছেড়ে দেবে?
তবু আমাদের চুপচাপ যাওয়া উচিত। চার্লি তুমি মাঝখানে এস। ওকে গায়ের জোরে আনতে হবে। শব্দ না করে ওরা মাঝখানের ঘরটা পেরিয়ে এল। এঘরের পাল্লাও ভেঙেছে চার্লি। পার্থ তা দেখে নিচুস্বরে বললো, গায়ের জোরে যে কাজ হয় না তার প্রমাণ তো দেখতে পাচ্ছ।
কাজ হতো, কাজ হতো। শুধু ওই বীভৎস ডেডবডিটা যদি না থাকত!
চার্লি ফিসফিস করল। দরজায় দাঁড়িয়ে টর্চের আলো ফেললো পার্থ। চারপাশে একবার বুলিয়ে নিয়ে মৃতদেহের ওপর আলোটাকে স্থির রাখল। চার্লি সঙ্গে সঙ্গে একটা শব্দ করে চোখ বন্ধ করেছে। ওরা দুজন অবাক হয়ে দেখলো মৃতদেহটা একা, অ্যানের কোনো চিহ্ন নেই। মাইক ফ্যাসফেসে গলায় বললো, ও পালিয়েছে!
পার্থ মরিয়া হয়ে ঘরের মধ্যে ঢুকল। চৌকিদারের মুখের হাড় দেখা যাচ্ছে। সে ঘরটাকে দেখে নিয়ে বলল, না, পালাতে পারে না। অ্যান নিশ্চয়ই এই বাংলোয় আছে।
মাইক হাত নাড়ল, কিন্তু আমরা তো ভেতর থেকেই এলাম, থাকলে দেখতে পেতাম না?
চার্লি চোখ বন্ধ করেই বলল, শি ইজ উইচ। ওই মৃতদেহটা ওকে হেল্প করছে নিশ্চয়ই। চল, এঘর থেকে বেরিয়ে যাই। আমাদের এখন আগুনের পাশে থাকা উচিত, বি কুই।
পার্থ চিৎকার করে উঠল, তোমরা ভীতু, ভীষণ ভীতু। মেয়েটা কক্ষনো পালাতে পারে না। ওর চিৎকার শুনে নখের শব্দগুলো আচমকা থেমে গেল। পার্থ দৌড়ে মাঝখানের ঘরে চলে আসতেই বাকি দুজন তাকে অনুসরণ করলো। খাটের ওপর সেই জীর্ণ গদিটা নেই। টর্চের আলো ফেলে সেটাকে খাটের নিচে আবিষ্কার করল পার্থ। সে আর মাইক যখন প্রথম এইঘরে ঢুকেছিল তখন গদিটা খাটের ওপরে ছিল। নিশ্চয়ই অ্যান এটাকে নিচে নামিয়েছে। তার অর্থ হলো ওরা যখন এইঘর দিয়ে নিঃশব্দে পাশের ঘরের দরজায় গিয়েছিল তখন অ্যান ওই তক্তাপোষের নিচে গদি পেতে লুকিয়েছিল। ওরা ওপাশের ঘরে ঢুকে যেতেই সে লুকোন জায়গা ছেড়ে পালিয়েছে। সঙ্গীদের এতো বিশদ না বুঝিয়ে পার্থ ঝটপট প্যাসেজে চলে এল। মুখে বললো, ও নিশ্চয়ই এখানে আছে। তার টর্চের আলো প্যাসেজের শেষপ্রান্তে পৌঁছে গেল। তিনটে লোক বিজয়দর্পে সেখানে গিয়ে উপস্থিত হল। পার্থ ডাকল, অ্যান, আমরা এসেছি। ভেতর থেকে কেউ সাড়া দিল না। পার্থ চার্লিকে বলল, স্টোরটা ভালো করে খুঁজে দ্যাখো। এখানে অনেক হাবিজাবি জিনিস রয়েছে। মেয়েটাকে এখানেই খুঁজে পাবে।
চার্লি কথাটা শুনে মাইকের দিকে তাকাল। স্পষ্টতই তার ভেতরে ঢোকার একটুও ইচ্ছে নেই। তাকে ইতস্তত করতে দেখে পার্থ বললো, কী হলো? তুমি কি অ্যানের ওপর তোমার দাবি ছেড়ে দিচ্ছ?
তৎক্ষণাৎ কাজ হলো। স্টোর রুমের ভেতরে ঢুকে গেল চার্লি পার্থর হাত থেকে টর্চটা ছিনিয়ে নিয়ে। কয়েক মুহূর্ত মাত্র। জিনিসপত্র সরানোর শব্দ হলো। তারপর বিরক্ত হয়ে বেরিয়ে এল সে। বিড়বিড় করে বললো, মেয়েটা নির্ঘাৎ ডাইনি নইলে ডেডবডি ওকে হাওয়া করে দেয়!
পার্থ জিজ্ঞসা করলো, কী হলো? কী বলছ অমন করে!
সেইসময় বাইরে নেকড়েগুলো একসঙ্গে ডেকে উঠল। পার্থর মনে হলো ওর সমস্ত শরীরে কাটা ফুটেছে। মাইক চাপা গলায় বলল, নেকড়েগুলো বোধহয় ওকে পেয়ে গেছে। অত সুন্দর মেয়েটাকে নেকড়েগুলো ছিঁড়ে ছিঁড়ে খাবে। ওঃ।
মাইকের কথায় চার্লি মাথা নাড়ল, নো। হতেই পারে না। নেকড়েগুলো আমাদের পেছনে লেলিয়ে দেবে। নিশ্চয়ই প্রতিহিংসা নিতে চাইবে। নেকড়েরা ডাইনিদের অনুচর হয়, আমি শুনেছি, বিলিভ মি।
পার্থ কী করবে বুঝতে পারছিল না। সত্যি সত্যি নেকড়েগুলো এতক্ষণে ওপাশের দরজা ছেড়ে ঘুরে এদিকে চলে এসেছে। যেন কানের কাছেই ওরা চিৎকার শুরু করেছে! না, ভূতপ্রেতে সে বিশ্বাস করে না। মৃতদেহের স্বাদ পাওয়ায় এরকম খেপে উঠেছে জন্তুগুলো। অ্যানের সঙ্গে সে সমস্ত বিকেল পাশাপাশি কাটিয়েছে। এক বিছানায় গা লাগিয়ে থেকেছে। ও যদি ডাইনি হতো তাহলে–না, চার্লির বোকামিকে প্রশ্রয় দেবার কোনো মানে হয় না। সে টয়লেটে আলো ফেলল। কেউ নেই ওখানে। তাহলে মেয়েটা গেল কোথায়? আর এই প্রথম পার্থর শরীর সিরসির করে উঠলো। মাইকের গলা শোনা গেল, আমি কিছুই বুঝতে পারছি না। চার্লির কথা যদি ঠিক হয় তাহলে আমাদের আগুনের পাশে ফিরে যাওয়া উচিত। অন্তত শরীর গরম হবে।
নেকড়েগুলো বোধহয় এবার এপাশের দরজা আঁচড়াচ্ছে। শব্দ শুনে মনে হচ্ছে ওদের সংখ্যা এখন আরও বেড়ে গিয়েছে। তিনজন ক্লান্ত পায়ে প্যাসেজটা অতিক্রম করে শোওয়ার ঘরের দরজায় এসে পাথর হয়ে গেল। ফায়ারপ্লেসের দিকে পিঠ দিয়ে অ্যান তাদের দিকে তাকিয়ে আছে।
মাইক এবং পার্থ একসঙ্গে বলে উঠলো, আরে, তুমি!
চার্লির হাত কাঁপতে লাগল। সে কোনোমতে পার্থকে আঁকড়ে ধরলো, যেও না, যেও না।
পার্থ ঝাঁকুনি দিয়ে ওর হাত ছাড়িয়ে নিল। ওরা যখন চৌকিদারের ঘরে ছিল তখনই অ্যান সোজা এখানে চলে এসেছে। অ্যান যে তাদের দেখে একটুও খুশি হয়নি তা ওর মুখের অভিব্যক্তিতেই বোঝা যাচ্ছে। মাইক সন্দেহের গলায় জিজ্ঞাসা করল, কোথায় ছিলে তুমি?
অ্যানের ঠোঁট সামান্য ফাঁক হলো কিন্তু সে কোনো শব্দ উচ্চারণ করল না। ওরা তখনও ঠিক দরজার সামনে দাঁড়িয়ে আছে। চার্লি হঠাৎ ওদের সরিয়ে এক পা এগিয়ে গেল, দোহাই অ্যান, যথেষ্ট হয়েছে। তুমি ওই নেকড়েগুলোকে সরিয়ে নাও, আমি প্রমিস করছি।
আর তখনই সেই বিকট চিৎকারগুলো বন্ধ হয়ে গেল। যেন সুইচ টিপে কেউ শব্দ থামিয়ে দিল। আর নখের আওয়াজও। তারপর একটু দূরে, আরো দূরে শব্দগুলো উঠে উঠে মিলিয়ে গেল। চার্লি বড় বড় চোখে ওদের দিকে ফিরে তাকাল। ভাবখানা যেন, কী বলেছিলাম এখন বিশ্বাস করছ তো! কিন্তু পার্থ লক্ষ্য করেছিল চার্লি বলামাত্র অ্যানও খুব অবাক হয়েছে। সে ও কান পেতে শব্দটা শুনতে চেয়েছে যেন। চেয়ারে বসে দুহাত কোলে নিয়ে এখন স্তব্ধ হয়ে চেয়ে রয়েছে। পার্থ কিছু বলার আগে মাইক এগিয়ে গেল, যতসব বুজরুকি! অ্যান; ওরা তোমাকে ডাইনি ভাবছে। তুমি কি ডাইনি?
অ্যান এবার মুখ ফেরাল। ফায়ারপ্লেসের আগুনে ওর মুখের একাংশ লালচে দেখাচ্ছে। সামান্য হাসির রেখা ফুটল কি ফুটল না, ডাইনি, এখন আমি ডাইনি হতে পারলে খুশি হতাম। গলার স্বর কাঁপছিল ওর। মাইক আরো কয়েক পা এগিয়ে ওর সামনে দাঁড়াল, কিন্তু আমি বিশ্বাস করি না ওকথা, আমি জানি তুমি রক্তমাংসের মানুষ।
তুমি আমাকে চাও? ধীরে ধীরে উঠে দাঁড়াল অ্যান। ওর শরীরে তখনও কাঁপুনি।
হ্যাঁ, চাই। দুহাতে অ্যানের কাঁধ আঁকড়ে ধরল মাইক, প্রথম দেখার পর থেকেই আমি তোমাকে চাইছি।
কী ভাবে চাও? ওই দুটো লোক ড্যাবডেবিয়ে তাকিয়ে থাকবে আর তুমি আমাকে ভোগ করবে? অ্যানের চোখ মাইকের মুখের ওপর স্থির, গলার স্বরে কি অভিমান?
মাইক মাথা নাড়ল। না, না হতে পারে না। সে মুখ ফেরাল। এক হাতে অ্যানকে বুকের ওপর টেনে নিয়ে এসে বললো, কী দেখছ তোমরা? এখন আমাদের একা থাকতে দাও!
পার্থ বললো, মাইক! তা হয় না। আমাদের মধ্যে যে কথা হয়েছে তা তুমি ভুলে যাচ্ছো!
মাইক চিৎকার করল, আমি কোনো কথা শুনতে চাই না, তোমরা যাও, প্লিজ।
কথাটা শেষ হওয়ামাত্র মাত্র চার্লি চাপা গলায় বলে উঠলো, শুনলে, শুনলে ওর কথা! মেয়েটা নিশ্চয়ই ওকে বশ করেছে। এতে কোনো ভুল নেই। যেই ওর শরীরে হাত দিতে যাবে অমনি ও পাখি হয়ে যাবে।
প্রচন্ড বিরক্তিতে পার্থ চার্লির হাতে আঘাত করল, তুমি কি অন্ধ! তুমি কি দেখতে পাচ্ছ না ও একটা সাধারণ মেয়ে। মাইক তোমার কুসংস্কারের সুযোগ নিচ্ছে। আঘাত খেয়ে চার্লির মুখে ক্রোধ জমেছিল। সে এবার অ্যানের দিকে তাকাল, তুমি বলছ ও ডাইনি নয়?
না। মাইক, তুমি ওখান থেকে চলে এসো। পার্থ আদেশের ভঙ্গিতে বললো। অ্যানের মাথায় গাল ছোঁয়াল মাইক। তাই দেখে পার্থ দ্রুত কয়েক পা এগিয়ে এল, মাইক!!
ও অ্যান, তুমি কি সুন্দর। কি নরম তোমার দেহ! পাগলের মতো অ্যানের শরীরে হাত বোলাচ্ছিল মাইক। হাত বাড়িয়ে ওর কাঁধ ধরে টানলো পার্থ, মাইক। তুমি চুক্তি ভাঙতে পারো না।
এক হাতে পার্থকে ঝটকা মারল মাইক, কোনো চুক্তি আমি মানি না। গেট আউট আই সে।
পার্থর হাত উঠল। সজোরে মাইকের চোয়ালে গিয়ে আঘাত করল সেটা। পড়ে যেতে যেতে মাইক অ্যানকে ধরে কোনোরকমে সামলাতে চাইল। দুহাতে সেইমুহূর্তে অ্যানকে কাছে টেনে নিল পার্থ। মার খেয়ে চোখ খুলতেই মাইক দেখল পার্থ অ্যানকে জড়িয়ে ধরেছে। ক্ষিপ্ত মোষের মতো সে তেড়ে গেল সামনে। আর তখনই চটপট চার্লি মাঝখানে গিয়ে দাঁড়িয়ে মাইককে ঠেকাল।
নো নো। এনাফ ফাইটিং! তার আগে আমি দেখতে চাই মেয়েটা সত্যি মেয়ে কিনা। পাতরো, তুমি ভালো করে মেয়েটাকে জড়িয়ে থাকবে। বাধা পেয়ে মাইক চার্লির দিকে তাকাল। চার্লি তখন অতি সন্তর্পণে অ্যানের দিকে এগোচ্ছে।
একটা আঙুল তুলে চার্লি প্রথম অ্যানের গালে ছোঁয়ালো। বিরক্তিতে অ্যান মুখ ফেরাতে চার্লি মাথা নাড়লো, মেয়েমানুষ বলেই মনে হচ্ছে। পাতরো, তুমি আরও শক্ত করে ধরো, ওর বুক ছুঁয়ে দেখতে হবে। ডাইনিদের বুক থাকে না।
তৎক্ষণাৎ অ্যান চিৎকার করে উঠলো, নো, নো, পাতরো, আমাকে বাঁচাও।
পার্থ চোখ বড় করল, চার্লি! ডোন্ট ডু দিস। শি ইজ পারফেক্টলি অলরাইট।
অলরাইট? বিশ্বাস করতে যেন বাধ্য হচ্ছিল চার্লি।
হ্যাঁ। ও একটা পুরোদস্তুর মেয়ে। অ্যানকে জড়িয়ে ধরতে পার্থর খুব আরাম লাগছিল। কিন্তু চার্লি বোধহয় ওই কথায় সন্তুষ্ট হলো না। অ্যানের বুকের দিকে হাত বাড়িয়ে দিল সে। ছটপট করতে লাগল অ্যান। এবং সেইসঙ্গে ঝুঁকে পড়ে দাঁত বসিয়ে দিল চার্লির হাতে।
মেরে ফেললো, মেরে ফেললো। প্রচণ্ড আর্তনাদ করে হাত সরিয়ে লাফাতে লাগল চার্লি। আর সেইসময় বোধহয় কিছুটা ভয়ে কিছুটা ঘাবড়ে গিয়ে পার্থ অ্যানকে ছেড়ে দিতেই সে ডিমঘরের দরজায় বসে হাউহাউ করে কাঁদতে লাগল। চার্লির হাতের চামড়ায় বিন্দু বিন্দু করে রক্ত ফুটে উঠলো। রক্ত দেখতে দেখতে হঠাৎ চার্লির মুখে হাসি ফুটলো, লুক। হিয়ার ইজ মাই ব্লাড। ডিপ অ্যান্ড রেড। তারপর হঠাৎ মাইকের দিকে তাকিয়ে সে বলে উঠলো, তোমার রক্ত কি রকম? এই রকম ঘন আর লাল?
মাইক বোধহয় কোনো মতলব ভাঁজছিল, প্রশ্নটা শুনে মুখ বেঁকালো, মানুষের রক্ত একই রকম।
মানুষ! চার্লি চেঁচিয়ে উঠলো, লুক মিস। ওই সাদা চামড়াটা শেষপর্যন্ত স্বীকার করল আমি মানুষ। সুতরাং তোমার আর আপত্তি থাকার কথা নয়। এক হাতে সে খামচে ধরল অ্যানকে।
পার্থ সঙ্গে সঙ্গে হ্যান্ডেলটা তুলে ধরল, নো, এভাবে তুমি ওকে পেতে পারো না।
চার্লি ঘাড় ঘুরিয়ে হ্যান্ডেলটাকে দেখল। তারপর ধীরে ধীরে উঠে দাঁড়িয়ে বললো, তাড়াতাড়ি বলো কীভাবে পেতে পারি।
অ্যানের শরীরটা ধীরে ধীরে ডিমঘরে পা রাখল। ওরা তিনজন হুমড়ি খেয়ে ওর পেছনে এসে দাঁড়াল। হঠাৎ অ্যান ঘুরে দাঁড়াল, কী চাও তোমরা?
তোমাকে। তিনটে মুখ একসঙ্গে উচ্চারণ করলো।
তিনজনে? একসঙ্গে? কাঁপছিল অ্যান।
ওরা তিনজন পরস্পরের দিকে তাকাল। পার্থ মাথা নাড়লো, নো, আমিই প্রথম।
সঙ্গে সঙ্গে চার্লি বাধা দিল, না, আমিই প্রথম।
মাইক চিৎকার করলো, হতেই পারে না, আমিই প্রথম।
পার্থ দাঁত ঘষল, কেন? তুমি প্রথম হবে কেন? সাদা চামড়া বলে?
চার্লি হাসলো। যেন লালা ঝরছিল তার হাসিতে, কিন্তু চামড়ার তলার রক্ত একরকম।
এইসময় অ্যান কেঁদে উঠলো হাউমাউ করে, তোমার যা করার করো, আমি আর পারছি না। কান্নাটা ঘরের ভেতর পাক খেতে লাগল।
চার্লি বললো, এইসব কান্নাকান্না থামাও মিস।
অ্যান টলতে টলতে দরজার গায়ে গিয়ে সেখানে গাল চেপে ধরল, ওঃ, আমি আর পারছি না। ডুকরে ডুকরে কাঁদতে লাগল সে।
চার্লি এগোতে যাচ্ছিল কিন্তু বাকি দুজন তাকে বাধা দিল। পার্থ বলল, লেটস ডিসাইড, কে আগে ওকে পাবে? সে ধীরে ধীরে কার্পেটের ওপর বসল। তাকে দেখে অন্য দুজন হাঁটু গেড়ে মুখোমুখি হলো, কী ভাবে?
পার্থ বলল, আমি টস করব। প্রথমে আমি আর চার্লি যে জিতবে তার সঙ্গে মাইকের ভাগ্য ঠিক হবে।
সজোরে হাত নাড়ল চার্লি, ইস্পসিবল। দুবার লাক ট্রাই করতে আমি রাজি নই। আর মাইক একবারেই ওকে পেয়ে যাবে? কি বুদ্ধি তোমার?
তাহলে? পার্থর মাথায় কিছুই ঢুকছিল না।
এবার মাইক বলল, তাহলে ওকেই দায়িত্ব দাও। ও বলুক কাকে প্রথমে চায়।
চার্লি মাথা নাড়ল, না, তা হয় না। পাতরো ওর সঙ্গে বিকেলবেলায় শুয়েছিল। ন্যাচারেলি ও পাতরোকে চাইতে পারে। বেটার, একটা কাজ করো। ছটা কাগজের টুকরো নাও। তার তিনটেতে ওয়ান টু থ্রি লেখ। কাগজগুলো গোল্লা পাকিয়ে এখানে ফেলে দাও। আমরা তিনজনে একটা করে গোল্লা তুলে দেখি কার ভাগ্যে কি পড়ল। বুঝতে পারলে তোমরা?
পার্থ হাসল, গুড আইডিয়া। সে উঠে কাগজ খুঁজতে লাগল। তারপর বিস্কুটের প্যাকেট থেকে কাগজ ছিঁড়ে আবার সেখানে ফিরে এসে বাবু হয়ে বসল, কলম আছে কারো কাছে।
মাইক হাত বাড়িয়ে রুকস্যাকটা টেনে এনে কলম বের করে এগিয়ে দিল। চার্লির যেন তর সইছিল না। পার্থ কাগজের ওপর লিখতে চেষ্টা করছিল কিন্তু ভিজে কাগজ বলে অসুবিধে হচ্ছিল। হঠাৎ মাইক বলল, যদি আমরা তিনজনে তিনটে সাদা কাগজ তুলি? যদি নম্বর দেওয়া তিনটে কাগজ পড়ে থাকে?
সমস্যাটা মাথায় আসতেই পার্থ মুখ তুলে অ্যানকে দেখলো, তাহলে ওকে ছেড়ে দেওয়া ঠিক হবে। আমাদের ভাগ্যে ও নেই।
নো। চার্লি বাধা দিল, ছয়টা কাগজ নয়, তিনটেতে লেখ। আমি কোনো চান্স নিতে চাই না। কি বলো মিস? শেষ প্রশ্নটা ঠাট্টায় জড়ানো।
কাগজে লেখা হয়ে গেলে গোল্লা পাকাচ্ছিল পার্থ। বাকি দুজন সতর্ক দৃষ্টি রাখছিল গোল্লার মধ্যে কোনো সংকেতে রেখে দিচ্ছে কি না। হঠাৎ মাইক বলল, আমার মনে হয় ওকে একবার জিজ্ঞাসা করা উচিত।
কী জিজ্ঞাসা করবে?
ওর কিছু চাই কি না?
পার্থ হাসল, তুমি কি ওর ফাঁসি দিচ্ছ?
মাইক বলল, অনেকটা তো সেইরকম। অন্তত চার্লির হাতে পড়লে।
ওকে ওকে। চার্লি ওদের থামাল, হেই মিস, তুমি কি কিছু চাও?
অ্যান কোনো সাড়া দিল না। চার্লি আবার প্রশ্ন করল।
এবার অ্যান মুখ তুলল। তারপর ধীরে ধীরে মাথা নাড়ল, হ্যাঁ।
বলে ফেল কী চাও। এই ঘরে বসে আমরা তোমাকে যা দিতে পারি দেব। তার বদলে তোমার কাছে সুখ চাই, খুব কড়া ডোজের সুখ। চার্লি হাসল।
ফ্রেস এয়ার। অ্যান চোখ খুললো, একটু টাটকা বাতাস নিতে দাও।
টাটকা বাতাস? পার্থ অবাক হলো।
এখানে টাটকা বাতাস কোথায় পাবে? চার্লি জিজ্ঞাসা করল।
আমাকে একটু দরজাটা খুলতে দাও; এক মিনিটের জন্যে। মিনতি করল অ্যান ওদের দিকে তাকিয়ে।
মাথা খারাপ। ও পালাতে চায়। পার্থ চেঁচিয়ে উঠলো।
কোথায় পালাবে? চারধারে নিশ্চয়ই এতক্ষণে বরফ জমেছে। ও কোথায় পালাতে পারে? চার্লি উত্তর দিল।
কিন্তু ঠাণ্ডা হাওয়া ঢুকবে। মাইক আপত্তি করল।
তা ঢুকুক। আমাদের শরীর এখন যথেষ্ট গরম। চার্লি উদার হলো, এই যে মিস, নট মোর দ্যান এ মিনিট। যত পারো তার মধ্যে টাটকা বাতাস বুক ভরে নিয়ে তৈরি হও।
ধীরে ধীরে দরজাটার ছিটকিনি এবং হুড়কো খুললো অ্যান। চার্লি ইশারা করতেই পার্থ গোল্লাগুলোকে সামনে গড়িয়ে দিলো। ওরা তিনজনে চিলের মতন সতর্ক চোখে গোল্লাগুলোকে ঠাওর করতে চেষ্টা করছিলো। ওর মধ্যে কোনটাতে এক নম্বর লেখা? ওই তিনটে গোল্লার বাইরে সমস্ত জগৎ ওদের কাছে মুছে গেল এক পলকে।
দরজায় পিঠ দিয়ে অ্যান ওদের দেখল। তিনটে মানুষ বন্যজন্তুর মতো ঝুঁকে আছে। তিনরকম চামড়ার তিনটে মানুষ। নিজের অধিকার অর্জন করার জন্যে তিনটে শকুন ওৎ পেতেছে। সে নিঃশ্বাস ফেলল। আমি মেয়ে, আমি কেন মেয়ে? এই তিনটে শকুনকে ঠেকাবার সাধ্য তার নেই। যতক্ষণ এদের মুখে মুখোশ ছিল ততক্ষণ সে কিছুতেই হয়তো আপত্তি করত না। কিন্তু এখন তার ঘেন্না করছে। এদের হাত থেকে সে পালাবে কোথায়। চারধারে বরফ আর বরফ। তিনটে পুরুষের মিলিত শক্তির হাত তাকে ঠিক টেনে নিয়ে আসবে। দখল চাই, ক্ষমতা চাই। পৃথিবীর যেখানেই যা কিছু নরম তাই দখল করার জন্যে হাত বিস্তৃত হচ্ছে। আর আশ্চর্য, শরীরের চামড়ার রঙ ভিন্ন হলেও ওদের তিনটে হাতের রঙ এক, কুচকুচে কালো।
অ্যান ফিরল। তারপর ধীরে ধীরে দরজার পাল্লা খুলল। একঝলকা হিম বাতাস তার শরীর ভিজিয়ে দিল যেন। কিন্তু চোখের সামনে গভীর অন্ধকারের বদলে নরম আলোয় মাখামাখি হয়ে গেছে পৃথিবীটা। অ্যান বুক ভরে নিঃশ্বাস নিতে চমকে উঠল। ওটা কী? বেথেলহেমের সেই তারা? যা জ্ঞানীদের পথ চিনিয়ে নিয়ে গিয়েছিল একটা আস্তাবলে? কিন্তু এ তো তারার চেয়ে বড়। লাল বল, গড়িয়ে গড়িয়ে যাচ্ছে আকাশের গায়ে। তারপরে দূরের এক পাহাড়ের চূড়োয় বলটা স্থির হলো। পরমুহূর্তেই এক আশ্চর্য রক্তরঙা চেহারা নিয়ে নিল সারা আকাশ। এপাশে তখন মাথা তুলেছে সোনার তাল। ওপাশের সেই লাল বল ক্রমশ লক্ষ মণিমুক্তাখচিত মুকুট হয়ে গেল আচমকা। ওটা কি কাঞ্চনজঙ্ঘা? অ্যান পাগলের মতো চিৎকার করে উঠল।
তিনটে হাত তখন কাগজের গোল্লাগুলো মুঠোয় ধরেছে। চিৎকারটা শুনতেই তারা কেঁপে উঠল। এটা যেন ঠিক কোনো মানুষের গলা থেকে স্বাভাবিকভাবে আসেনি। অবাক হয়ে কার্পেটের ওপর বসা তিনজন মুখ তুলতেই দেখল দরজা জুড়ে অ্যানের শরীর। সেই শরীর সমস্ত পৃথিবী থেকে তাদের আড়াল করে রেখেছে। সেই শরীরের পাশ দিয়ে নরম সোনার আলো ঝিকমিকিয়ে এই ঘরে ঢোকার চেষ্টা করছে। দুহাত মাথার ওপর ছড়িয়ে অ্যান প্রবল আনন্দে আবার চিৎকার করে উঠল। এই চিৎকারে কোনো ভয় নেই, কোনো জাগতিক দুঃখ নেই, ঘৃণা নেই। পরম সুখে আপ্লুত না হলে মানুষের শরীরে এই শব্দ জন্ম নেয় না।
অ্যান কি দেখছে তা ওরা জানল না। কিন্তু এদের মুঠো শিথিল হওয়ায় কাগজের গোল্লাগুলো পড়ে গেল। ওদের চোখের সামনে অ্যানের শরীর এখন সিল্যুটের চেয়েও ঝাপসা। নবীন সূর্যরশ্মি ওদের যেন অন্ধ করে দিচ্ছিল। শুধু ওরা শুনল অ্যান মন্ত্রোচ্চারণের মতো বলছে, ও, ভগবান, আমার ভগবান।

