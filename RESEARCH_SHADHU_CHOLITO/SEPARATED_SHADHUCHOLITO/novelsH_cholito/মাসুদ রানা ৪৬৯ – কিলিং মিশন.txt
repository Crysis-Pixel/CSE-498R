দুর্ভেদ্য অরণ্য। আকাশছোঁয়া মহীরুহ। ঘন পাতার ফাঁক গলে নেমে এসেছে পূর্ণিমার চাঁদের রুপালি জ্যোৎস্না।
সময়টা মার্চের শেষার্ধ।
কিছুদিন আগে কুয়াশার ধূসর চাদর গায়ে বিদায় নিয়েছে শীতের থুথুরে বুড়ি। বদলে এসেছে চিরতরুণী রানি অপরূপা বাসন্তী দেবী। তারই মায়াজাদুর ছোঁয়ায় বনভূমির মেঝেতে পুরু গালিচার মত বিছিয়ে আছে ঝরে যাওয়া নীল অপরাজিতা, চারপাশ ম-ম করছে ফুলের অদ্ভুত মিষ্টি সুবাসে। অবশ্য এসবে একদম মন নেই যুবকের; কয়েক ঘণ্টা আগে ইংল্যাণ্ডের দক্ষিণ উপকূল থেকে এসে পৌঁছে গেছে পশ্চিম সাসেক্স কাউন্টির নির্জন এক বাড়ির বাগানে।
পেশাদার খুনির নাম উইলবার ফক্স। এ-কাজে পাবে এক লাখ পাউণ্ড। এদিকে নির্দেশ অমান্য করলে নিজেও খুন হবে ভয়ঙ্কর নিষ্ঠুর এক দলনেতার হুকুমে।
আজ চরম দুর্ভাগ্য ভর করেছে উইলবার ফক্সের ওপরে। বিকেলে লোকটাকে খুন করবে, এমনসময় শুরু হলো বিশ্রী ধরনের ঝামেলা। স্থির করা ছিল সাতটার সময় খুন হবে তার টার্গেট। তখন একা থাকে সে। কিন্তু উনিশ শতকের বাড়িটার সাজানো-গোছানো বাগানে উইলবার ফক্স ঢুকতেই, কোথা থেকে এসে মেইন গেট পেরিয়ে ভেতরে ঢুকল খয়েরি রঙের ল্যাণ্ড ক্রুযার। ড্রাইভওয়ের নুড়িপাথরে কড়মড় শব্দ তুলে কড়া ব্রেক কষে থামল স্টিভ হ্যারিসের প্রিমিয়ো গাড়িটার পাশে।
প্রকাণ্ড এক গাছের ওদিক থেকে চেয়ে রইল উইলবার ফক্স। চাপা ধুপ শব্দে খুলে গেল ল্যাণ্ড ক্রুয়ারের চার দরজা। গাড়ি থেকে নামল স্টিভ হ্যারিসের তিন নম্বর প্রাক্তন স্ত্রী, তার দুই ছেলেমেয়ে ও বুড়ি এক আয়া। তালাকপ্রাপ্তা এই স্ত্রী হয়ে উঠেছে পঞ্চান্ন বছর বয়সী হ্যারিসের গলার কাঁটা। গাড়ি থেকে নেমে এদিকে-ওদিকে তাকাল সাত বছরের ডেভিড ও পাঁচ বছর বয়সী লায়লা। ভাড়াটে প্রাইভেট ডিটেকটিভ মিল – ম্যালোনের কাছ থেকে উইলবার ফক্স জেনে নিয়েছে, মায়ের সঙ্গে ব্রাইটন শহরে মনোরম এক বাংলো-বাড়িতে থাকে বাচ্চাদুটো। তাদের মা-বাবার তালাক হওয়ার পর থেকে প্রতিমাসে বাবার সঙ্গে দেখা করতে আসে এই বাড়িতে। সন্দেহের বশে স্বামী তালাক দেয়ায় আদালতের নির্দেশে তিন মিলিয়ন পাউণ্ড পেয়েছে যুবতী ক্যাথি হ্যারিস। কাজেই চরম বিলাসিতার অবকাশ আছে তার। বেশকিছু দিন ধরেই ধনী সব যুবক জুটিয়ে নিয়ে নামি হোটেল ও দামি রিসোর্টে ফুর্তি করে বেড়াচ্ছে সে। তাতে বিন্দুমাত্র আপত্তি নেই উইলবার ফক্সের, কিন্তু যুবতী এভাবে হঠাৎ করে চলে আসায় বাধা পড়েছে ওর কাজে।
খুলে গেল বাড়ির সদর দরজা। সম্ভ্রান্ত ইংরেজদের মত ঢিলা ক্রিকেট জাম্পার ও ঢলঢলে প্যান্ট পরনে বেরিয়ে এল স্টিভ হ্যারিস। সূর্যের লালচে আলোয় চিকচিক করছে মাথার পাকা রুপালি চুল। তিক্ত হয়ে আছে তার চেহারা।
‘আব্বু!’ খুশিতে চেঁচিয়ে উঠল লায়লা।
‘আব্বু!’ জোরে ডাক দিল ডেভিড।
হ্যারিসের দিকে ছুটে গেল তার দুই ছেলেমেয়ে। লায়লা ঝুলে পড়ল বাবার কনুই ধরে। ফোনের সঙ্গে যুক্ত করা যুম টেলিফোটো লেন্স-এর মাঝ দিয়ে হ্যারিসকে দেখছে ফক্স।
পাথরের মত কঠিন মুখে কনুই ছুটিয়ে নিল পলিটিশিয়ান। প্রাক্তন স্ত্রীর সঙ্গে তার সম্পর্ক বোধহয় জমাট বরফের চেয়েও কঠিন। মহিলাও দাঁড়িয়ে আছে আড়ষ্ট হয়ে। হ্যারিস বোধহয় ভাবছে, কখন বিদায় নেবে দুশ্চরিত্রা ক্যাথি চট্‌ করে হাতঘড়ি দেখল সে। জরুরি কাজ আছে বোধহয়। হঠাৎ করে ছেলেমেয়ে নিয়ে ক্যাথি চলে আসায় খুব বিরক্ত।
দু’চার কথা সেরে গাড়িতে উঠল অদ্ভুত অপরূপা সুন্দরী ক্যাথি। একটু পর নির্জন রাস্তার বাঁকের ওদিকে হারিয়ে গেল তার ল্যাণ্ড ক্রুযার। তাতে ফক্স খুশি হলেও হ্যারিসের জিম্মায় ছেলেমেয়ে ও বুড়ি আয়াকে রেখে গেছে যুবতী। নিজে বোধহয় চলেছে পেশিবহুল একাধিক নাগরের সঙ্গে বিছানায় উদ্দাম-আনন্দে মাতোয়ারা হতে। প্রতি সপ্তাহে চার থেকে পাঁচজন তাগড়া যুবকের সঙ্গে মিলিত না হলে অতিষ্ঠ হয়ে ওঠে তার জীবন।
এখন আর অপেক্ষা না করে কোন উপায় নেই, বুঝে গেল ফক্স। পেশাদার অন্য খুনি হলে হ্যারিসকে এখনই খুন করত। কিন্তু কিছু নীতি মেনে চলে ফক্স। দশ কোটি পাউণ্ড পেলেও বাচ্চাদের সামনে তাদের বাবাকে হত্যা করবে না সে। কঠোর ট্রেইনিং ও ভয়াবহ অভিজ্ঞতার মাঝ দিয়ে গেছে বলে, ওর জানা আছে কীভাবে ধৈর্য ধরতে হয়। ঝোপের মধ্যে বসে বাড়ির ওপর চোখ রাখল ফক্স।
রাত সাড়ে নয়টায় বাড়ি ছেড়ে আবারও বেরোল স্টিভ হ্যারিস। চট্ করে গিয়ে উঠল প্রিমিয়ো গাড়িতে। পরনে কালো রঙের সুট। গলায় নিভাঁজ টাই। পায়ে কালো শ্য। হাতে কমোডো ড্রাগনের চামড়া দিয়ে তৈরি ওভারনাইট ব্যাগ। ফক্স ধারণা করল, বাচ্চাদেরকে আয়ার কাছে গছিয়ে অন্য কোথাও ফুর্তি করতে চলেছে পাষণ্ড বাবাও। এ-ব্যাপারে এজেন্সি থেকে কিছুই বলা হয়নি ওকে। ক্যাথি বিকেলে হাজির না হলে বহু আগেই কাজ শেষ করে উধাও হতো ও।
মেইন গেট পেরিয়ে বাইরের রাস্তায় গিয়ে পড়ল স্টিভ হ্যারিসের প্রিমিয়ো। ততক্ষণে বাগানের পাঁচিল টপকে ঝোপের পাশে রাখা ফোর্ড মাস্ট্যাঙে গিয়ে উঠেছে ফক্স। তার চুরি করা গাড়িটার নেমপ্লেট ভুয়া। পরের তিন মিনিটে পৌঁছে গেল হ্যারিসের গাড়ির এক শ’ গজ পেছনে। সরু গ্রাম্য পথে ঝোড়ো বেগে ছুটে চলেছে হ্যারিস। ফক্সের মনে হচ্ছে, খুব চেনা কোথাও যেতে তাড়া আছে লোকটার।
সামনে সুযোগ এলে তাকে খতম করে দেবে ফক্স। রাজনৈতিক নেতা জানে না তার পিছু নিয়েছে প্রশিক্ষিত খুনি। সতর্কতার সঙ্গে দুই গাড়ির মাঝে এক শ’ গজ ব্যবধান রেখে এগিয়ে চলেছে ফক্স। এ২৩ এবং এম২৫ মহাসড়ক ধরে পঞ্চাশ মাইল গিয়ে সারের উত্তরদিকে পৌছল স্টিভ হ্যারিস। ফক্সের মনে হলো, সে যাবে গিল্ডফোর্ডে। অবশ্য একটু পর মহাসড়ক ছেড়ে গ্রাম্য পথে আবারও নামল পলিটিশিয়ান। বাঁদরের লেজের মত তার পেছনে ঝুলে রইল ফক্স। দশটা পঞ্চান্ন মিনিটে সারে কাউন্টির জঙ্গল-ঘেরা বিশাল এক এস্টেটের গেট দিয়ে ঢুকল হ্যারিসের প্রিমিয়ো। সে যেন সন্দেহ না করে, তাই স্বাভাবিক বেগে জায়গাটা পার হলো ফক্স। দু’সারি প্রাচীন ওক গাছের মাঝে কারও ব্যক্তিগত পথে চলেছে প্রিমিয়োর রক্তিম ব্যাক-লাইট। গেটের পাথুরে কলামে লেখা: শার্লন হল। বিশাল সব গাছে ভরা ঘন জঙ্গল আড়াল করে রেখেছে বাড়িটাকে।
সিকি মাইল গিয়ে গাছের জটলা দেখে ওখানে গাড়ি রাখল উইলবার ফক্স। প্রয়োজনীয় জিনিসপত্র সংগ্রহ করে পায়ে হেঁটে ফিরে এল শার্লন হলের কাছে। এস্টেট ঘিরে পাথরের উঁচু দেয়াল। ওটা অনায়াসে পেরিয়ে ওদিকের জঙ্গলে নামল ফক্স। সতর্ক পায়ে চলল বাড়িটার দিকে। একটু পর গাছের সারির আড়াল থেকে চোখ রাখল ব্যক্তিগত পথের ওপরে। দূরে চেক-পোস্টে থামছে একের পর এক গাড়ি। ড্রাইভাররা জানালার কাঁচ নামিয়ে কার্ড দিতেই ওটার ওপর চোখ বুলিয়ে হাতের ইশারা করছে একদল সিকিউরিটি গার্ড। প্রাসাদের মত প্রকাণ্ড বাড়ির উঠনে থেমে গাড়ির পেছন-দরজা খুলছে ড্রাইভার। আরোহীরা গিয়ে ঢুকছে বাড়িটাতে। ফক্স বুঝে গেল, আজ মস্ত ধনীদের জন্যে জমজমাট এক পার্টি হবে।
রাত বাজে এগারোটা তেইশ। আগেই ফক্সের উচিত ছিল এজেন্সিতে যোগাযোগ করা। লণ্ডনে ওর নিয়োগকর্তারা বোধহয় ধরে নিয়েছেন বাজে ধরনের ঝামেলায় পড়েছে ও।
এ-মুহূর্তে ভাবছে ফক্স: হার মেনে মিশন বাতিল করে দেবে, নাকি টার্গেটকে শেষ করার জন্যে এখানে রয়ে যাবে?
জীবনে বহু বাধাবিঘ্ন এলেও কখনও পরাজয় মেনে নেয়নি ফক্স। এখন কী করবে সেটা ভাবার আগেই নিঃশব্দে চেক- পয়েন্টে সিকিউরিটি গার্ডদের পাশে থামল কালো এক রো রয়েস। ওটার জানালার কাঁচ নামিয়ে গার্ডের হাতে আমন্ত্রণপত্র দিল ড্রাইভার। গাড়ি থেকে নেমে পরখ করল সামনের চাকা। দরজা খুলে যাওয়ায় গাড়ির কেবিনে জ্বলে উঠেছে হলদেটে আলো। মৃদু সে-আলোয় হঠাৎ করেই ফক্স চিনে গেল গাড়ির পেছন-সিটের দু’জনকে। যে এজেন্সির হয়ে খুনের কাজ করে ও, ওটার হর্তাকর্তাদের সঙ্গে মাত্র কয়েকবার দেখা হয়েছে ওর। তাদের মধ্যে ক্ষমতাশালী এ- দু’জনকে ভাল করেই মনে আছে। ডানদিকের লোকটার বয়স অন্তত নব্বুই। ঝুলঝুল করছে মুখ, গলা ও হাতের কোঁচকানো ত্বক। কাঠির মত চিকন দেহ। পরনে কালো সুট। দু’হাঁটুর মাঝে কারুকাজ করা কাঠের কালো ওয়াকিং স্টিক। আগে কখনও ওই জিনিস অন্য কারও কাছে দেখেনি ফক্স। সাদা হাতল শিকারি পাখির মাথার মত। তীক্ষ্ণ চঞ্চ। পাখির চোখ রুবি পাথরের তৈরি। বৃদ্ধকে জীবনে মাত্র একবার দেখলেও ওই লাঠির কথা মনে রয়ে গেছে ফক্সের। বামদিকের লোকটা বয়সে বৃদ্ধের অন্তত ত্রিশ বছরের ছোট। গত দু’বছরে বেশ ক’বার অফিসে ডেকে ওর সঙ্গে কথা বলেছে সে।
চেক-পয়েন্ট পেরিয়ে প্রাসাদ-আঙ্গিনায় গিয়ে থামল রোলস রয়েস। ওটার দুই আরোহীকে এই পার্টিতে দেখে বিস্মিত বোধ করছে ফক্স।
এদের নির্দেশেই না আজ খুন হবে স্টিভ হ্যারিস?
সেক্ষেত্রে এরা একই পার্টিতে কেন?
ব্যাপারটা কেমন যেন অস্বাভাবিক!
তা হলে আসলে হচ্ছেটা কী?
বসদের নির্দেশ এলে প্রশ্ন না তুলে কাজ শেষ করে ফক্স। কিন্তু এখন খচ খচ করছে ওর মন। এরা পরস্পরের ঘনিষ্ঠ হলেও নিজেদেরই একজনকে খতম করে দিতে চাইছে!
চেক-পয়েন্ট থেকে সরে জঙ্গলের মাঝ দিয়ে বিশাল প্রাসাদের দিকে গেল ফক্স। ভাবছে, এ-বাড়িতে যে-লোক বাস করে, তার আছে বিলিয়ন বিলিয়ন পাউণ্ড। নিশিরাতের কালো সাগরে ভাসমান প্রমোদতরী থেকে যেমন ঝলমলে আলো ছড়িয়ে পড়ে, তেমনই উজ্জ্বল প্রভা আসছে প্রতিটি জানালা থেকে। দিন করে দেয়া ফ্লাডলাইটের কিরণ পড়েছে নিয়মিত ছেঁটে রাখা ঘাসে ছাওয়া বিশাল লনে। প্রাসাদের পেছনের লন ঢালু হয়ে মিশে গেছে কালো জলের বড় এক লেকে। জলাশয়ের মাঝে জঙ্গলে ভরা ছোট দ্বীপটা ডুবে আছে রহস্যের আবছায়ায়। বিশাল ম্যানরের আলোভরা জানালার দিকে চেয়ে ফক্স দেখল, অতিথিরা সংখ্যায় হবে কমপক্ষে পঞ্চাশজন। কয়েকটা জটলা তৈরি করে গল্পগুজব করছে। কারও কারও হাতে সোনালি তরলের গ্লাস। বড় কোন উপলক্ষ আছে বলে সবার পরনে দামি সুট। গলায় টাই। ফক্স লক্ষ করল, পার্টিতে আসেনি কোন মহিলা।
জঙ্গলের ধারে থেমে শক্তিশালী কমপ্যাক্ট টেলিফোটো লেন্স ব্যবহার করল ফক্স। স্টিভ হ্যারিসকে খুঁজছে ওর চোখ। কিন্তু ভিড়ের ভেতরে নেই লোকটা। ফক্স ভাবল, আজ হয়তো খুন করতে পারবে না তাকে।
ওর জানা নেই, একটু পর দেখবে ভয়াবহ এক দৃশ্য।
রাত এগারোটা পঁয়তাল্লিশ মিনিটে দপ করে নিভে গেল শার্লন হলের সব বাতি। চারপাশে নেমে এল ভুতুড়ে থমথমে পরিবেশ। আলো বলতে রইল শুধু লেকের দিগন্তে থালার মত পূর্ণিমার ঘোলাটে চাঁদ। নীরবে পেরোল বেশ কয়েক মিনিট, তারপর মাঝরাতের আগেই ঘটল অদ্ভুত এক ঘটনা।
প্রাসাদের খিড়কি দরজা খুলে একসারিতে বেরোল একদল লোক। লনের ঘাস মাড়িয়ে লেকের ধারে গিয়ে থামল তারা। প্রত্যেকের পরনে গোড়ালি-ঢাকা কালো আলখেল্লা। মাথায় অবগুণ্ঠন। মুখের মুখোশটা শিকারি পাখির মুণ্ডের মত। নাকের জায়গায় তীক্ষ্ণ চঞ্চু। এজেন্সির বৃদ্ধ নেতার ওয়াকিং স্টিকের হাতলের কথা মনে পড়ে গেল ফক্সের।
লেকের ধারে কাঁধে কাঁধ মিলিয়ে দ্বীপের দিকে চেয়ে রইল তারা। জঙ্গল থেকে নিজেও ওদিকে তাকাল ফক্স। ওর মনে হলো এবার ঘটবে খুব অস্বাভাবিক কিছু। কয়েক মুহূর্ত পর খুঁটিয়ে খুঁটিয়ে দেখতে লাগল সবাইকে। কিন্তু একটু পর হাল ছেড়ে দিল। আলখেল্লা, হুড ও মুখোশের জন্যে বোঝার উপায় নেই কে আসলে স্টিভ হ্যারিস। সে হয়তো নেই-ই ওই দলে! পোশাকের জন্যে সবাই দেখতে একইরকম হলেও একজন তার ব্যতিক্রম। খুঁড়িয়ে খুঁড়িয়ে প্রাসাদ থেকে বেরিয়ে ওয়াকিং স্টিকে ভর করে লেকের তীরে যাওয়ার সময় তাকে চিনে নিয়েছে ফক্স। এজেন্সির বড়কর্তা সেই বৃদ্ধ!
এখানে আসলে কী ঘটছে? – ভাবল ফক্স। ওর মনে হলো, ভিডিয়ো করা উচিত, নইলে পরে ভাববে এসব দৃশ্য দেখেছে দুঃস্বপ্নে। কথাটা ভাবতেই ফোনের ক্যামেরা চালু করে রেকর্ড বাটন টিপল ও।
এদিকে নিচু গলায় কী যেন বলতে লাগল লোকগুলো। একটু পর গুঞ্জন হয়ে উঠল ছন্দবদ্ধ প্রার্থনা। কেমন শিরশির করে উঠল ফক্সের বুক। ইংরেজিতে কথা বলছে না কেউ। আগে কখনও এ ভাষা শোনেনি ফক্স। ক্রমেই জোরালো হচ্ছে সম্মিলিত স্বর। এরপর রাত বারোটায় হঠাৎ করে দ্বীপে দপ করে জ্বলে উঠল আগুনের বড় এক কুণ্ডলী। লালচে আভায় ফক্স দেখল, দ্বীপের বালিয়াড়িতে অন্যকিছু। চট্‌ করে দু’চোখ কচলে নিল। আবারও তাকাল দ্বীপের দিকে। একটু আগেও আঁধারে ডুবে ছিল বিশাল মূর্তি। লকলকে শিখায় এখন দৃশ্যমান। নিরেট পাথরে খোদাই করা ভাস্কর্য। উচ্চতা কমপক্ষে পঞ্চাশ ফুট। দেহটা মানুষের হলেও অদ্ভুত মুণ্ড চকাপাখির মাথার মত। চোখা চঞ্চ। অগ্নিশিখার আলোছায়ায় লেকের এদিকের জলে এসে পড়েছে মস্ত মূর্তির অপ্রাকৃত প্ৰতিবিম্ব।
কর্কশ স্বরে চিৎকার জুড়ল প্রার্থনারত লোকগুলো। কী যেন বলছে একটু পর পর। ওটা বোধহয় অজানা কোন ধর্মের জপের বুলি। পাগল হয়ে গেছে তারা। দ্বীপে মূর্তি ঘিরে ভুসভুস করে আকাশে উঠতে লাগল ঘন ধূসর ধোঁয়া।
এপর্যন্ত দেখেই উইলবার ফক্সের উচিত ছিল বিদায় নেয়া। ভাল করত কম্পাউণ্ড ত্যাগ করলে। কিন্তু কীসের এক নেশায় পড়ে রয়ে গেল। ভাবছে: হ্যালুসিনেশনের শিকার হলাম নাকি? মন বারবার মানা করলেও দ্বীপের দিকে চেয়ে রইল ফক্স।
এরপর যা ঘটল, হতবাক হওয়া ছাড়া কিছুই করার থাকল না ওর। দ্বীপে দেখা গেল কয়েকজন লোক। ফোনের ক্যামেরা যুম করে ম্যাক্সিমাম ম্যাগনিফিকেশন ব্যবহার করল ফক্স। ধোঁয়ার ওদিক থেকে বেরিয়ে এসেছে দু’জন। তাদের পরনে আলখেল্লা, মুখে মুখোশ। হাতে উঁচু করে ধরেছে জ্বলন্ত মশাল। কিন্তু তৃতীয়জন তাদের কেউ নয়। এক মহিলা। মাথার চুল সোনালি। পরনে গাউনের মত ঢিলা সাদা পোশাক। দূর থেকে তার চেহারা স্পষ্টভাবে দেখতে পেল না ফক্স। কিন্তু কয়েক মুহূর্ত পর বুঝল, ওই মেয়ে বড়জোর কিশোরী বা তরুণী।
নিজের ইচ্ছায় দ্বীপে যায়নি। পাখির মুণ্ডের মত মুখোশ পরা লোকদু’জন শক্ত হাতে ধরেছে তার দু’হাত। টেনে হিঁচড়ে নিয়ে গেল মূর্তির দিকে। ওখানে আছে পাথরের একটি বেদি। দুর্বলভাবে বাধা দিচ্ছে মেয়েটা। এদিক-ওদিক হেলে পড়ছে ওর মাথা। ড্রাগসের কারণে বোধহয় প্রায় অচেতন। বেদিতে ঠেসে ধরে ওকে আটকে রাখল লোকদু’জন। বেচারির কবজি থেকে ঝুলছে চামড়ার ফিতা। হাত দু’দিকে টেনে পাথরের বেদির লোহার দুই কড়ায় বাঁধা হলো দুই ফিতা। এলোমেলো সোনালি চুলে ঢাকা পড়ল তরুণীর মুখ। লোকগুলো সরে যেতেই ধোঁয়ার ওদিক থেকে এবার বেরোল চতুর্থজন। তার পরনের আলখেল্লা টকটকে লাল রঙের। বুকে সোনালি অচেনা সিম্বল। অন্যদের চেয়ে বেশি কারুকাজ করা তার মুখোশ। মাথায় অনেকটা বিশপদের ব্যবহার করা আনুষ্ঠানিক মুকুটের মত। অবশ্য এ লোকের মাথার মুকুটে মর্দা ছাগলের প্যাঁচানো দুটো শিং, চকচক করছে লালচে শিখার আভায়। তার বামহাতে রাজদণ্ড, ডানহাতে ইস্পাতের ঝিকঝিকে দীর্ঘ ড্যাগার।
লেকের এপারে খেপে উঠেছে সবাই। শিংওয়ালা গিয়ে থামল হাত-বাঁধা মেয়েটার সামনে। দু’হাতে উঁচু করে ধরেছে রাজদণ্ড ও ড্যাগার। মহা উল্লাসে ফেটে পড়ল এদিকের তীরের লোকগুলো। তাদের উদ্দেশে চিৎকার করে কী যেন বলল লাল আলখেল্লা। ভাষা না জানলেও ফক্স টের পেল, এবার ভয়ঙ্কর কিছু ঘটবে। শিংওয়ালা বোধহয় অস্বাভাবিক এই অনুষ্ঠানের যাজক। তার অধীনে বসন্ত-বিষুবের রাতে অশুভ-পূজা করতে এসেছে এরা!
নিজে কখনও কখনও নিষ্ঠুরভাবে মানব-হত্যা করেছে ফক্স। তাই ভেবেছিল দুনিয়ার ভয়াবহ সব ঘটনা ওর দেখা হয়ে গেছে। নতুন কোন কিছুই আর চমকে দেবে না। অথচ সামনের দৃশ্য দেখে মরা কাঠের মত শুকিয়ে গেল ওর গলা। হাতের আঙুল কাঁপছে বলে শক্ত করে ধরল ফোন। চুপচাপ ফোনের ভেতরে ধারণ করছে ভিডিয়ো।
ধীর ভঙ্গিতে দলের একজনের হাতে রাজদণ্ড দিল লাল আলখেল্লা পরা যাজক। ঘুরে মুখোমুখি হলো মেয়েটার। হ্যাঁচকা টানে ছিঁড়ে নিল বেচারির সাদা গাউন। হুঙ্কার ছাড়ল এপারের সবাই। ছেঁড়া গাউন মাটিতে পড়ে যেতেই দেখা গেল মেয়েটা সম্পূর্ণ উলঙ্গ। বিকট শব্দে প্রার্থনা করতে লাগল এদিকের তীরের লোকগুলো।
মেয়েটার আরও কাছে গেল যাজক। ভিড় করা লোকগুলোকে দেখাতে গিয়ে উঁচু করে ধরল হাতের ড্যাগার। আগুনের লালচে আভায় চকচক করছে করাতের মত খাঁজকাটা অস্ত্রটার বাঁকা, দীর্ঘ ফলা। পরক্ষণে বাম থেকে ডানে মেয়েটার ঘাড় লক্ষ্য করে ড্যাগার চালাল সে। বেচারির কত যন্ত্রণা হচ্ছে ভাবতে গিয়ে মুখ কুঁচকে ফেলল ফক্স। ড্যাগারের পোঁচে ঘাড় থেকে গলা ও বুকে ঝরঝর করে ঝরল টকটকে লাল রক্ত। সামনে ঝুঁকে দাঁড়াল যাজক। কী যেন করছে। কয়েক মুহূর্ত পর একপাশে সরে যেতেই দেখা গেল, মেয়েটার পেট খুঁচিয়ে তৈরি করেছে পাঁচ কোণওয়ালা রক্তাক্ত এক নক্ষত্র!
ফক্স বুঝে গেছে, যা ঘটছে তার সবই চরম বাস্তব। কেউ ওখানে অভিনয় করছে না। সত্যিই চোখের সামনে খুন করা হচ্ছে নিরীহ এক তরুণীকে!
মেয়েটার ওপর থেকে চোখ সরিয়ে ঘুরে দাঁড়াল ফক্স। কিন্তু তখনই চোখের কোণে দেখল মারাত্মক এক দৃশ্য। ড্যাগারের ধারালো ফলা দিয়ে বেচারির গলা দু’ফাঁক করে দিল যাজক। এখন দুনিয়ার সেরা সার্জন এলেও প্রাণে বাঁচাতে পারবে না মেয়েটাকে। আগুনের কুণ্ডলীর ভেতরে শক্তিশালী বোমার মত বিস্ফোরিত হলো কিছু। অদ্ভুত এক তৃপ্তিতে ফেটে পড়ল এপারের সবাই।
টলমলে পায়ে জঙ্গলের ভেতর দিয়ে প্রাচীর লক্ষ্য করে ছুটল ফক্স। কিন্তু একরাশ শুকনো ডাল লাগল ওর কপাল ও মুখে। মাথা নিচু করে নিল। মানুষ খুন করতে এসে যা দেখেছে, তাতে ওর মনে জন্মে গেছে এজেন্সির প্রতি চরম বিদ্বেষ। আর তাই ওই সংগঠনের হয়ে আর কখনও কোন মানুষকে খুন করবে না। এবার এমন কোথাও লুকিয়ে পড়তে হবে, যেখানে ওকে খুঁজে পাবে না কেউ।
প্রাচীরের দিকে ছুটতে গিয়ে মস্তবড় ভুল করেছে ফক্স। লতায় ভরা মোটা এক গাছের কাণ্ড থেকে ওকে দেখছে ছোট এক কাঁচের বৃত্তাকার চোখ। ওটা আসলে দামি কোন ভিডিয়ো ক্যামেরার লেন্স!
ফক্স বুঝে গেল, এ-মুহূর্তে স্ক্রিনে ওকে দেখছে ওয়াচরুমের ক্যামেরা অপারেটর!সারারাত কিচেনে বসে আছে জনি ওয়াকার ও রামিন রেজা। ঘণ্টার পর ঘণ্টা আলাপ করেছে ওরা। স্বাভাবিকভাবেই ওদের মনে প্রশ্ন জেগেছে: ফিরে এসেও হঠাৎ করে আবারও ইংল্যাণ্ডে গেল কেন রানা? নিশ্চয়ই বড় কোন বিপদে পড়েছে। ভোরে সাত নম্বর কফির মগ খালি করে বলল ওয়াকার, ‘জানি না তুমি কী ভাবছ, তবে আমার মনে হচ্ছে ভয়ঙ্কর কোন গোলমালে জড়িয়ে গেছে রানা।’
‘তা বোধহয় নয়,’ দুশ্চিন্তা এড়াতে চাইল রামিন। ‘নিশ্চয়ই এসবে জেসিকা জড়িত, নইলে তার ফোন রিসিভ করতে মানা করতেন না মাসুদ ভাই। বোধহয় ঝগড়া হয়েছে দু’জনের। তাঁদের ব্যক্তিগত বিষয়ে নাক না গলানোই ভাল। পরে সবই জানব আমরা। এখন ধৈর্য ধরতে হবে।
মাছি তাড়াবার মত করে হাত নাড়ল ওয়াকার। ‘রানার চোখ-মুখ শুকিয়ে গেছে। গোপন করছে কিছু। স্বাভাবিক আচরণ করছে না।’
‘মাসুদ ভাই ব্যক্তিগত বিষয়ে পারতপক্ষে আলাপ করেন না,’ বলল রামিন। ‘এটা তো আমরা জানি।’
ওর চোখে তাকাল ওয়াকার। ‘মনে হচ্ছে বড় ধরনের কোন ঝামেলা হয়েছে।’
‘আমি আশাবাদী মানুষ। তবে আপনার কথাও ঠিক হতে পারে।’
‘তোমার মনে হয়নি যে নিজের ভেতরে নেই রানা?’
‘তা মনে হয়েছে।
‘খুব দুশ্চিন্তায় পড়েছে,’ বলল ওয়াকার। ‘বলতে পারো ভয়ই পেয়েছে। কিন্তু সহজে বিচলিত হওয়ার মানুষ নয় ও। সবকিছু আড়াল করেছে। অথচ, আগে কখনও কিছুই গোপন করেনি আমাদের কাছ থেকে।’
‘বোধহয় ব্যক্তিগত সমস্যা?’
‘আমরা রানাকে বহুদিন ধরে চিনি। আগে কখনও ওকে এভাবে ঘাবড়ে যেতে দেখেছ?
কয়েক মুহূর্ত ভেবে বলল রামিন, ‘এসবে জেসিকার কোন সম্পর্ক না-ও থাকতে পারে। মাসুদ ভাই বলেছেন যাচ্ছেন লণ্ডনে। জেসিকা তো আছে অন্তত পাঁচ শ’ মাইল দূরে। এ- ব্যাপারে কিছু ভেবেছেন, ওয়াকার?’
ভুরু কুঁচকাল দক্ষ ডিটেকটিভ। ‘হয়তো লণ্ডনে যাচ্ছে না. রানা। ভুল তথ্য দিয়েছে আমাদেরকে এড়াতে।’
‘মাসুদ ভাই মিথ্যা বলবেন না,’ আত্মবিশ্বাসের সঙ্গে বলল রামিন।
‘কিন্তু যদি বলে থাকে?’
‘সেক্ষেত্রে আমাদের হাতে আরও কমে গেছে সূত্র।’
কী যেন ভাবছে ওয়াকার। কফি শেষ করে মগটা ঠক করে টেবিলে রাখল। চেয়ার পেছনে ঠেলে উঠে দাঁড়াল। তিক্ত স্বরে বলল, ‘হয়তো তোমার কথাই ঠিক, রামিন। তবে আসলে কী হয়েছে, সেটা জানতে হবে। আর সেজন্যে ঘুরে আসতে হবে রানার অ্যাপার্টমেণ্ট থেকে।’ কিচেন থেকে বেরিয়ে সিঁড়ির দিকে চলল ওয়াকার। ‘এসো।’
সামান্য দ্বিধা করে ওর পিছু নিল রামিন। রানা এজেন্সির এই শাখায় দোতলায় চারটে ছোট অ্যাপার্টমেন্ট আছে। একটা ব্যবহার করে রানা। অন্যদুটো রামিন রেজা ও জনি ওয়াকার। শেষেরটা অতিথির জন্যে। ওয়াকারের পেছনে হেঁটে রানার অ্যাপার্টমেন্টের দরজার কাছে পৌঁছে গেল রামিন। দরজা আধখোলা। বাতি জ্বলছে ভেতরে। যাওয়ার সময় খুব তাড়া ছিল রানার, আলো নিভিয়ে যেতে পারেনি।
‘অনুমতি ছাড়া ঢোকা ঠিক হবে?’ বলল রামিন। ‘মাসুদ ভাই হয়তো বিরক্ত হবেন।’
‘তা হলে অপেক্ষা করো। আমি ভেতর থেকে ঘুরে আসি।’ ওয়াকার দরজার ওদিকে যেতেই পিছু নিল রামিন। সূত্র খুঁজতে অ্যাপার্টমেন্ট সার্চ করতে শুরু করেছে ওয়াকার। ডাইনিংরুম পেরিয়ে বেডরুমে ঢুকে ওর চোখে পড়ল চরম অস্বাভাবিকতা।
ভেঙে গেছে দেয়াল আয়না। বিছানায় দুটো পাসপোর্ট, সরু আইফোন ও খালি একটা খাম। দেয়াল সিন্দুকের ডালা খোলা। ওটার ভেতরে উঁকি দিল ওয়াকার। কয়েক সেকেণ্ড পর ঘুরে তাকাল বিছানার দিকে। চাদরে মেখে আছে শুকনো খয়েরি রক্ত। ‘আয়না ভেঙে হাত কেটেছে রানা।’
‘কিন্তু জেনে-বুঝে ঘুষি মারলেন কেন?’ বলল রামিন।
‘জানি না।’
‘দুশ্চিন্তায় ছিলেন, তাই রেগে গিয়ে ঘুষি মারেন,’ রায় দিল রামিন।
‘অথচ রানা মানুষ হিসেবে বদমেজাজি নয়,’ বলল ওয়াকার। আইফোনটা হাতে নিল। ‘এটা ফেলে গেছে।
ভুরু কুঁচকে ডিভাইসটা দেখল রামিন। কিন্তু সেটা করবেন কেন মাসুদ ভাই?’
‘সেটা জানি না, শার্লক হোম্‌স্‌!’ আইফোন চালু করে স্ক্রিন দেখল ওয়াকার। ‘ভয়েস মেসেজ এসেছে জেসিকার।’
‘মাসুদ, ভাইয়ের ব্যক্তিগত মেসেজ আপনি শুনবেন?’ আপত্তির সুরে বলল রামিন।
ওকে পাত্তা দিল না ওয়াকার। গতরাতে এগারোটার পর এসেছে জেসিকার মেসেজ। কিন্তু আগেই ব্যাগ গুছিয়ে এখান থেকে চলে গেছে রানা। স্পিকার চালু করে মেসেজ শুনল ওয়াকার। খুশি-খুশি কণ্ঠে বলছে জেসিকা: ‘সব ঠিক তো? তোমার টেক্সট্ মেসেজ পেয়েছি। মন চাইছে উড়ে আসি তোমার কাছে। বিশ্রাম নিয়ে পরে ফোন দিয়ো। অপেক্ষায় থাকলাম। ভাল থেকো। আমি তোমাকে ভালবাসি।’
আইফোন বিছানায় রাখল ওয়াকার। খালি খাম হাতে নিয়ে ঝাঁকিয়ে দেখল। ওটার ভেতরে কিছুই নেই। এক এক করে দেখল দুই পাসপোর্ট। বলল, ‘দুটোই রানার পাসপোর্ট। তবে নকলটার ডেট ফুরিয়ে গেছে।’
‘সিন্দুকে আরও দুটো পাসপোর্ট থাকার কথা, যেগুলো নেই,’ বলল রামিন। ‘মাসুদ ভাই মিশনে না গেলে নকল পাসপোর্ট সঙ্গে নিলেন কেন? এখন তো মনে হচ্ছে নকল পরিচয়ে লণ্ডনে গেছেন। ব্যাপারটা গোলমেলে লাগছে আমার কাছে।’
‘আরও একটা ব্যাপার,’ বলল ওয়াকার। ‘বিপদে লাগবে বলে সিন্দুকে টাকা রেখেছিল রানা। সেই নগদ টাকা এখন উধাও।’
‘মাসুদ ভাইয়ের বার্নার ফোনদুটোও সিন্দুকে নেই,’ বিড়বিড় করল রামিন। ‘এ-ছাড়া পিস্তলদুটোও।’
ওরা বুঝে গেল, ব্রিটেনে অস্ত্র নিয়ে গেছে রানা।
‘এটা প্রেম বিষয়ক কিছু নয়,’ বলল ওয়াকার।
‘তাই তো মনে হচ্ছে।’ গলা শুকিয়ে গেছে রামিনের।
‘খুব ব্যস্ত ছিল রানা,’ বলল ওয়াকার, ‘মনে ছিল দুশ্চিন্তা।’
‘কিন্তু কী কারণে?’
ভাঙা আয়না আবারও দেখল ওয়াকার। শরীরের ভর অন্য পায়ে চাপিয়ে দেয়ায় জুতোর নিচে মুড়মুড় করে ভাঙল কিছু। ওদিকে তাকাল ও। কার্পেটে ভাঙা কাঁচের পাশেই খাটের নিচে অর্ধেক ঢুকে গেছে জিনিসটা। ঝুঁকে ওটা তুলল ওয়াকার। ছোট একটা ছবি। রানা আর এক মেয়ের। পেছনে তুষারে ভরা পাহাড়।
‘এই মেয়েই তা হলে জেসিকা,’ বিড়বিড় করল রামিন।
ছবির মধ্যে ভাঁজ করার দাগ। ওয়াকার বলল, ‘মনে হয় ওয়ালেটে রাখত রানা। তাড়াহুড়োয় ফেলে গেছে কার্পেটে।’
‘ছবি দেখে রাগ হওয়ায় আয়নায় ঘুষি মেরেছেন মাসুদ ভাই,’ বলল রামিন। ‘তখন হাত ফস্কে নিচে পড়েছে ছবি।’
‘প্রেমঘটিত সমস্যা নয়,’ বলল ওয়াকার। ‘গুরুতর কিছু হয়েছে। আর সেজন্যে সঙ্গে আগ্নেয়াস্ত্র নিতে বাধ্য হয়েছে রানা। তা হলে আমরা কি ধরে নেব, বড় কোন বিপদে আছে জেসিকা? এখন তো তেমনই মনে হচ্ছে!’
‘কিন্তু জেসিকার ভয়েস মেইলের সঙ্গে তো এসব মিলছে না,’ বলল রামিন, ‘কথা বলার সময় ফুর্তিতে ছিল সে।’
‘নিজেই হয়তো জানে না মস্ত বিপদে আছে?’ আনমনে বলল ওয়াকার।
‘হয়তো। কিন্তু মেয়েটা গ্রামের পুলিশ অফিসার। গোটা ব্রিটেনে আইন-শৃঙ্খলা অমান্যের রেট ওদিকে সবচেয়ে কম।’
‘হয়তো ওর সঙ্গে এসবের কোন সম্পর্ক নেই,’ বলল ওয়াকার। ‘অন্যকিছুও হতে পারে।’
‘যেমন?’
‘জানি না। নিজেই হয়তো ভয়ঙ্কর কোন বিপদে আছে রানা। তবে সেক্ষেত্রে কথা হচ্ছে: সেই বিপদটা আসলে কী? কোন না কোনভাবে আটকে গেছে কোন জালে।’
‘গতকাল যখন এয়ারপোর্ট থেকে ফোন দিলেন, খুব স্বাভাবিক ছিল মাসুদ ভাইয়ের কণ্ঠস্বর,’ বলল রামিন।
‘ঠিকই বলেছ। অর্থাৎ, ফ্রান্সে আসার সময় কিছু ঘটেছে,’ বলল ওয়াকার। ‘ওটা ছিল খুব আকস্মিক। নীল আকাশ থেকে বাজ পড়ার মত। চমকে গিয়েছিল। আর তাই এখানে এসে জিনিসপত্র গুছিয়ে আবারও যেতে হয়েছে ওকে ব্রিটেনে। জানত, যে-কোন সময়ে আগ্নেয়াস্ত্র লাগবে।’
‘ধরলাম ঝামেলায় পড়েছে জেসিকা,’ বলল রামিন, ‘কিন্তু বিপদটা ঘটছে না স্কটল্যাণ্ডে। সোজা লণ্ডনে গেছেন মাসুদ ভাই।’
মাথা দোলাল ওয়াকার। ‘আমাদেরকে বলেছে জেসিকার ফোন যেন রিসিভ না করি। অর্থাৎ, কিডন্যাপ হয়নি মেয়েটা। টাকার জন্যে আত্মীয়স্বজনের সঙ্গে যোগাযোগ করে কিডন্যাপাররা। জিম্মিকে কথা বলতে দেয়, যাতে প্রমাণ হয় সে বেঁচে আছে। তবে জেসিকার বিষয়টা এমন নয়।’
‘জেসিকা জিম্মি হলে মাসুদ ভাই চাইতেন কিডন্যাপাররা যোগাযোগ করলে আমরা যেন তাঁকে জানাই।’
‘তেমন কিছু ঘটলে ভয়েস মেসেজ দিত না জেসিকা,’ বলল ওয়াকার। ‘এ থেকে বোঝা যাচ্ছে কিডন্যাপ হয়নি সে।’
‘সবকিছু বড় বেশি জটিল লাগছে,’ বলল রামিন।
‘বোধহয় হুমকি দেয়া হয়েছে রানাকে,’ বলল ওয়াকার। ‘কথামত কাজ না করলে এক বা একাধিক লোক ক্ষতি করবে জেসিকার। তারা চোখ রেখেছে ওর ওপর। আপাতত কিছু না করলেও যখন-তখন কিডন্যাপ করতে পারে। এদিকে কিছুই জানে না জেসিকা। অবশ্য ভাল করেই সব জানে রানা।’
‘ইনভার্নেস এয়ারপোর্ট থেকে এখানে আসার সময় কেউ না কেউ ফোন করেছে মাসুদ ভাইকে, বা তাঁর সঙ্গে যোগাযোগ করেছে। ফলে হঠাৎ করেই বদলে গেছে সব সমীকরণ।’ ওয়াকারের দিকে তাকাল রামিন। ‘আপনি তো এটাই বলতে চাইছেন?’
গম্ভীর মুখে ওয়াকার বলল, ‘আমার তা-ই ধারণা। মেয়েটাকে হুমকির মুখে রেখে, কারা যেন রানার কাছ থেকে কিছু একটা আদায় করতে চাইছে।’
‘বিষয়টা বোধহয় খুব জটিল, তাই আমাদেরকে জড়াতে চাননি মাসুদ ভাই,’ দীর্ঘশ্বাস ফেলল রামিন। ‘তিনি চেয়েছেন আমরা যেন জেসিকার ফোন বা মেসেজ রিসিভ না করি।’
‘এটা মোটেই ভাল লাগছে না আমার,’ বলল ওয়াকার।
‘আমিও আপনার সঙ্গে একমত,’ বলল রামিন। ‘কিন্তু প্রশ্ন হচ্ছে: এক্ষেত্রে আমরা এবার কী করব?’দু’দিন আগের ঘটনা।
স্পেনের অপূর্ব সুন্দর অ্যারাগন অঞ্চলে এসে ফুরফুর করছে উইলবার ফক্সের মন। ভাঙাচোরা, রঙচটা এক পুরনো বাসে চেপে পৌঁছে গেছে ছোট্ট গ্রাম আলদারিসিনে। প্রত্যন্ত এ গ্রামে গত তিনবছরে যোগ হয়েছে গোটা তিনেক বাড়ি। কিছু ছাতে এখন স্টিলের স্যাটেলাইট ডিশ। প্রধান চত্বরে গোটা দুয়েক সেকেণ্ড-হ্যাণ্ড গাড়ি ও তিনটে নতুন মোটরসাইকেল। এ-ছাড়া সবই আছে আগের মত। দূরে ছোট্ট এক বাড়ির ওপর চোখ যেতেই মন দুলে উঠল ফক্সের। ওখানেই বাবা-মা ও ছোট বোনের সঙ্গে বাস করত রিটা। প্রতিদিন সকালে বাগানে এসে ছবি আঁকার ফাঁকে চেয়ে থাকত ওর রেস্টহাউসের দিকে। হঠাৎ করে ফক্সের খুব ইচ্ছে হলো জানতে: প্রেমিক একদিন ফিরবে ভেবে আজও কি অপেক্ষা করছে মেয়েটা?
হঠাৎ করে লজ্জার মাথা খেয়ে ওই বাড়িতে হাজির হওয়া অনুচিত, ভাবল ফক্স। প্রায় যাত্রীহীন লক্কড়-ঝক্কড় মার্কা বাস থেকে নেমে টের পেল, লণ্ডন ত্যাগ করার পর গত ক’দিনে প্রায় কিছুই পেটে পড়েনি ওর। বড় রাস্তা ছেড়ে সরু এক গলি ধরে এগোল ও।
মিনিট দুয়েক পর পৌঁছে গেল পরিচিত, ছোট এক বার অ্যাণ্ড রেস্টুরেন্টের সামনে। পুরনো বাড়িটাতে ঢুকে দেখল, কয়েক রঙের কিছু পুরনো চেয়ার ও টেবিল। বরাবরের মতই খদ্দের নেই বললেই চলে। একটা চেয়ার টেনে বসতে না বসতেই ওর দিকে এল রেস্টুরেন্টের মালিক দাড়িওয়ালা বৃদ্ধ, পরনে সাদা অ্যাপ্রন। খাবারের মেনু দেখে অর্ডার দিল ফক্স। বাদ পড়ল অ্যালকোহলিক পানীয়। পনেরো মিনিট পর ওর টেবিলে বৃদ্ধ রেখে গেল একপ্লেট ভেড়ার ঠাণ্ডা মাংস, পনির ও মাখন দেয়া হরেক সবজির রঙিন সালাদ, বড় দুটো হাতে তৈরি রুটি আর এক জগ শীতল পানি।
পরের দশ মিনিট গোগ্রাসে সুস্বাদু মাংস ও গরম রুটি পেটে চালান দিল ফক্স। প্লেট খালি করে ঢক ঢক করে গিলল দুই গ্লাস পানি। ওকে কিছু স্প্যানিশ শব্দ শিখিয়ে দিয়েছিল রিটা। পরে আরও জেনেছে কিছু সাধারণ বাক্য। তাতে অবশ্য গড়গড় করে স্প্যানিশ বলতে পারবে না। বিল মিটিয়ে স্বল্প বিদ্যা নিয়েও জেনে নিল বৃদ্ধের নাম- পেদ্রো সান্তানো। মানুষটা নিজে থেকে জানাল, তাদের এলাকা বড় সুন্দর। তাই অ্যারাগন এলাকা ছেড়ে কোথাও কখনও যায়নি। নিজের নাম জিম হকিন্স বলে জানাল ফক্স। আগেও এ গ্রামে এসেছে জেনে খুব খুশি হলো বৃদ্ধ। ফক্স দু’চার কথার পর জানতে চাইল, ক্যাম্পো পরিবারকে বৃদ্ধ চেনে কি না। তারা ওর পরিচিত। তাই জানতে চায়, কেমন আছে সবাই।
বৃদ্ধ জানাল, ক্যাম্পোদের চেনে সে। গতবছর মারা গেছে পরিবারের কর্তা লরেনযো ক্যাম্পো। এরপর গ্রাম ছেড়ে য্যারাগোজা শহরে চলে গেছে মিসেস ক্যাম্পো আর তাঁর দুই মেয়ে।
বৃদ্ধের কথায় হতাশ হলো ফক্স। তবুও জানতে চাইল, ক্যাম্পো পরিবারের অন্যরা য্যারাগোজায় এখন কোথায় বাস করে।
বৃদ্ধ গড়গড় করে ঠিকানা বলে যাওয়ায় চট করে ছোট এক প্যাডে ঠিকানা লিখে নিল ফক্স। রিটার মিষ্টি মুখ মনের আয়নায় ভাসতেই অজান্তে ঢোক গিলল। নিজেকে বলল: তুমি তো এখন একজন নিষ্ঠুর খুনি! হয়তো যে-কোন সময় নিজেই খুন হবে। তোমার কোন যোগ্যতা নেই যে রিটার মত নিষ্পাপ এক মেয়েকে নিজের নোংরা জীবনে ডেকে আনবে!
ওর মন আরও তিক্ত হতেই স্থির করল, পরে ভাববে যোগাযোগ করবে কি না রিটার সঙ্গে।
রেস্টুরেন্ট থেকে বেরিয়ে বড় রাস্তায় উঠল ফক্স। ঝোপে ভরা উঁচু পাহাড়ের দিকে চেয়ে মনে পড়ল, ওখানে পিকনিক করেছিল রিটা আর ও। চলে এল গ্রামের একমাত্র ব্যাঙ্কের সামনে। একবার ভাবল টাকার হোল্ডঅল ওখানে রাখবে কি না। পরক্ষণে স্থির করল, উচিত হবে না কাজটা করা। টাকা আপাতত ওর কাছেই থাকুক।
আগে যে দোতলা রেস্টহাউসে উঠেছিল, পেছনে পড়ল ওটা। গ্রামে আরও কয়েকটা হোটেল আছে। কিন্তু রেস্টহাউস বা কোন হোটেলে ওঠার ঝুঁকি নিল না ফক্স। মনস্থির করল ক্যাম্প করবে পাহাড়ে। নিজেকে নিরাপদ বোধ করলে তখন ফোন দেবে রিটাকে। হয়তো বিয়ের পর ছোট এক এস্টেট কিনে নেবে ওরা। দু’জন মিলে গড়ে তুলবে ভেড়া ও মুরগির খামার। রিটার কথা ঘুরেফিরে ভাবছে বলে নিজেকে বকল ফক্স। এখন সময় নেই মধুর স্বপ্ন দেখার।
হাঁটতে হাঁটতে ওর মনে এল অতীত দুঃসহ স্মৃতি। এসএএস ফোর্স থেকে অবসর নিয়েছিল দ্রুত টাকা আয়ের জন্যে। যোগ দিল এক এজেন্সিতে। জানত না সিকিউরিটির কাজ নয়, ও যোগ দিয়েছে খুনি-চক্রে। তারপর ক’দিন আগে ইংল্যাণ্ডের সেই দ্বীপে দেখতে পেল দুঃস্বপ্নের মত মানব- বলি। নিজের চোখকে বিশ্বাস করতে কষ্ট হয়েছে ওর। তখনই বুঝেছে, ভয়ঙ্কর একদল নরপশুর খপ্পর থেকে পালিয়ে যেতে হবে ওকে।
টাকার হোল্ডঅল কাঁধ থেকে নামিয়ে কপালের ওপর হাত রেখে চারপাশে দেখল ফক্স। পুবে অ্যালব্যারাসিনের উঁচু পাহাড়ি এলাকা। কঠোর ট্রেইনিং নিয়েছে বলে বুঝে গেল, রাতে ক্যাম্প করতে হলে ওদিকটা অপেক্ষাকৃত নিরাপদ। পাহাড়ে আছে ঈগলের নীড়ের মত ছোট কিছু গুহা। ওখান থেকে নজর রাখতে পারবে মাইলের পর মাইল। আরও ভাল কোন জায়গা পেলে সেখানে ক্যাম্প করে রয়ে যাবে কয়েক সপ্তাহ। দরকার হলে গ্রামে এসে সংগ্রহ করবে সাপ্লাই। চাইলে কোন রেস্টুরেন্টে ঢুকে পেটপুজো করতেও অসুবিধে নেই।
চারপাশের পরিবেশ স্বর্গের মত, তাই এই এলাকায় শেকড় গাড়ার কথা ভাবছে ফক্স। মৃদু হাসল। আবারও ব্যাগ কাঁধে তুলে এগিয়ে চলল পাহাড়ের দিকে।
একটু পর পৌঁছে গেল গ্রামের সীমানায়। এরপর ওপরে গেছে পাহাড়ি ঢালু পথ। ওদিকে পা বাড়িয়ে হঠাৎ করেই অস্বাভাবিক এক আওয়াজে থমকে গেল ফক্স। বরং বলা উচিত একাধিক আওয়াজ। হঠাৎ করেই সতর্ক হলো ও। কর্কশ গলায় হাসছে কয়েকজন লোক। সেইসঙ্গে এল ভীত এক কুকুরের করুণ আর্তনাদ। ফক্স খেয়াল করল, পুরনো এক ভাঙা দেয়ালের ওদিক থেকে আসছে আওয়াজ। সেদিকেই এগোল ও।
দেয়ালের ওপাশে জংলা জায়গায় গোল হয়ে দাঁড়িয়ে আছে রুক্ষ চেহারার ছয়জন লোক। পরনে ময়লা পোশাক। এদেরকে জিপসি বলেই মনে হলো ফক্সের। তাদের একজনের বয়স কমপক্ষে পঁয়তাল্লিশ। সবচেয়ে কমবয়সীর বয়স বড়জোর বাইশ। ফক্সের মনে পড়ল রিটার কথা। রিটা বলত দুনিয়ার সবচেয়ে বদমাস হচ্ছে রোমানি জিপসি গিটানোরা। হেন কুকীর্তি নেই যা তারা করতে পারে না। চুরি-ডাকাতির সঙ্গে জড়িত, তাই তাদেরকে আলাদা করে দেয়া হয়েছে সমাজ থেকে। এই ছয়জনকে ওই দলের লোক বলেই মনে হলো ফক্সের। এরা মানুষের প্রতি অন্যায় করলে ওর হয়তো কিছুই যেত আসত না। কিন্তু এখন যা করছে, তা প্রকৃতি বিরুদ্ধ। ওর নিজের প্রাণ থাকতে সেটা হতে দেবে না ফক্স।
বৃত্ত তৈরি করে দাঁড়িয়ে আছে লোকগুলো। মাঝে আটকা পড়েছে বাদামি-কালো রঙের বুড়ো এক কুকুর। বিশ্রীভাবে ছিঁড়ে গেছে ওটার ডান কান। পেছনের অকেজো বাম পায়ের ক্ষত বহু আগের। ফক্স বুঝে গেল, কেউ পোষে না কুকুরটাকে। আবর্জনা ঘেঁটে ভাল খেতে না পেয়ে শুকিয়ে গেছে। এ-মুহূর্তে গলায় দড়ি বেঁধে আটকে রাখা হয়েছে ওটাকে। হঠাৎ হঠাৎ যার খুশি লাথি মারছে। তা দেখে খ্যাক- খ্যাঁক করে হাসছে অন্যরা। বেদম মার খেয়ে কেঁউ-কেঁউ করে কেঁদে উঠছে বুড়ো কুকুর। জিপসি দলের দু’জনের হাতে মোটা দুটো লাঠি। অবলা জন্তুটার পিঠে জোরে নামছে ওগুলো। তৃতীয়জনের হাতে লোহার শিকল। প্রচণ্ড জোরে ওটা দিয়ে আঘাত করবে ভেবে খুশিমনে হাসছে যুবক।
পেছনে দাঁড়িয়ে আছে দলের বয়স্ক লোকটা। মারপিটে অংশ না নিলেও অন্য মতলব আছে তার। হাতে প্লাস্টিকের বোতল। ওদিকে চেয়ে ফক্স বুঝে গেল, ওটার ভেতরে আছে কেরোসিন বা পেট্রল। লোকটার জিন্সের প্যান্টের পকেট থেকে অর্ধেক বের হয়ে আছে একবাক্স ম্যাচ। বোতলের মুখ খুলছে বদমাসটা। ফুর্তি করার জন্যে দাহ্য তরল কুকুরটার গায়ে ঢেলে আগুন ধরিয়ে দেবে সে।
তিক্ত হয়ে গেল ফক্সের মন। বুঝে গেল, ও বেঁচে থাকতে এমন কুকীর্তি করতে দেবে না নরপশুগুলোকে।
ধীরে ধীরে কাঁধ থেকে নামিয়ে ব্যাগটা মাটিতে রাখল ফক্স। সোজা হেঁটে গেল লোকগুলোর দিকে। যার যার কাজে তারা এতই ব্যস্ত, দেখেনি দেয়ালের মাঝের ফাঁক গলে এদিকে এসেছে কেউ। অবশ্য, কয়েক মুহূর্ত পর ফক্সকে দেখতে পেল কমবয়েসী যুবক। নার্ভাস হয়ে চট্ করে তাকাল বয়স্ক লোকটার দিকে।
যুবকের দৃষ্টি অনুসরণ করে অগ্রসরমান ফক্সকে দেখল মধ্যবয়স্ক লোকটা। মুহূর্তে কঠোর হয়ে গেল তার দু’চোখের চাহনি।
থেমে গেছে লাথি মারা বা লাঠির বাড়ি। টানা করুণ আর্তনাদ ছাড়ছে কুকুরটা। সুযোগ পেলে পালিয়ে যাবে। লোকগুলোর কয়েক ফুটের মধ্যে গিয়ে থামল ফক্স। এরই ভেতর বুঝেছে, দলনেতা হচ্ছে দাহ্য ভরা বোতলের মালিক বয়স্ক লোকটা। ফলে সরাসরি তার দিকেই তাকাল ফক্স। কয়েক মুহূর্ত কেউ কিছু বলল না। সবার চোখ ফক্সের ওপর। তারপর কেউ কিছু বলার আগেই ভাঙা উচ্চারণে স্প্যানিশ ভাষায় বলল ফক্স, ‘মজা করার সময় বাধা দিলাম বলে দুঃখিত। কিন্তু ওটাকে জীবন্ত পোড়াতে দেব না। ওকে ছেড়ে দাও।’ আস্তে করে মাথা নাড়ল ও। ‘ওটা চলে যাক নিজের পথে।’
চোখে টিটকারি ও বিস্ময় নিয়ে ওকে দেখল দলনেতা। ভারী, গম্ভীর কণ্ঠে বলল সে, ‘তাই?’ হাত নাড়ল দলের সবার দিকে চেয়ে। ‘এই শালা আবার কোথাকার জোকার? বলছে, এটাকে মরতে দেবে না!’
দলনেতার কথায় মজা পেয়েছে দলের দু’একজন। অন্যরা আর হাসছে না। কারও কারও চোখে উদ্বেগের ছাপ। আসলেই দুশ্চিন্তার কারণ আছে তাদের।
‘না, দেব না,’ ধীরস্বরে বলল ফক্স। কণ্ঠ অতিশান্ত। কুকুরটার দিকে আঙুল তাক করল। ‘যা করছিলে সেটা আর কখনও করবে না। ছেড়ে দাও ওটাকে।’ ওর ভাষা হয়তো শুদ্ধ নয়, তবে বক্তব্য খুব পরিষ্কার। জিপসি দলের সবাই বুঝে গেল, ঠাণ্ডা মাথায় হুমকি দিচ্ছে ভিনদেশি একাকী যুবক। এরপর খারাপ কিছু হলে সেজন্যে দায়ী থাকবে না সে।
অবশ্য কোন কিছু শোনার মানসিক ইচ্ছে দলনেতার নেই। সেজন্যে হয়তো বাকি জীবন আফসোস করতে হবে তাকে। হাত থেকে বোতল ফেলে হিপ-পকেট থেকে হাড়ের হাতলওয়ালা ভাঁজ করা এক ছোরা বের করল সে। ক্লিক শব্দে খুলে গেল রুপালি ফলা। ঝিকিয়ে উঠছে সূর্যালোকে। চকচক করছে দলনেতার দুই চোখ। মুখে ফুটল হিংস্র হাসি।
জবাবে মৃদু কাঁধ ঝাঁকাল ফক্স। এরা লড়তে চাইলে ওর কোন আপত্তি নেই। এক পা এগোল দলনেতার দিকে। দুনিয়ার সেরা কমব্যাট শিক্ষকের কাছে ট্রেইনিং নিয়েছে ফক্স ওর চোখ ছোরার ওপর থাকলেও ভাল করেই বুঝে গেছে, এ- লোক জানে না কীভাবে ছোরা চালাতে হয়। নিজে থেকে কোন কথা বলল না ফক্স। এগোল আরও এক পা। নীরবে অপেক্ষা করছে হামলা মোকাবিলা করার জন্যে।
ওর মধ্যে বিন্দুমাত্র ভীতি নেই দেখে ঘাবড়ে গেছে জিপসিরা। নিচু গলায় কী যেন বলল কমবয়স্ক যুবক। ফক্স আন্দাজ করল বলা হয়েছে: ‘বাদ দাও তোমরা। আমি এসবে নেই।’ ঘুরেই দেয়ালের মাঝের ফাটল গলে চলে গেল যুবক। পিছিয়ে গেছে আরও দু’জন। যে-কোন সময়ে দৌড়ে পালিয়ে যাবে।
বোধহয় মুখরক্ষা করতে গিয়েই পিছু হটল না দলনেতা। মুখে এখন টিটকারির হাসিটা নেই। শূন্যের কোঠায় নেমেছে আত্মবিশ্বাস। বুঝে গেছে, পরাজয়ের লজ্জা এড়াতে হলে হামলা না করে কোন উপায় তার নেই। এক পা বেড়ে ফক্সের গলা লক্ষ্য করে ছোরা চালাল সে।
আগেই ঝট করে একপাশে সরে গেছে ফক্স। ওর গলার দু’ইঞ্চি দূর দিয়ে সাঁই করে ছোরা যেতেই খপ করে ধরেছে লোকটার কবজি। ওটা উল্টোদিকে ঠেলে দিতেই মড়াৎ শব্দে ভাঙল হাড়। বিকট আর্তনাদ ছাড়ল জিপসি নেতা। পাথরে ভরা মাটিতে খটাং শব্দে পড়ল ছোরা। এক লাথিতে ওটাকে দূরে পাঠাল ফক্স। ভাঙা কবজি নিচে ঠেলতেই বাধ্য হয়ে বসে পড়ল লোকটা। পরক্ষণে তার মুখে নামল ফক্সের ডান পায়ের সবুট লাথি। এত জোরে মারেনি যে ক্ষতিগ্রস্ত হবে মগজ। মাপা লাথি খেয়ে খটাৎ শব্দে ভেঙেছে জিপসি নেতার চোয়ালের হাড়। বহুদিন নরম খাবার গিলতে হবে তাকে। পরেও শক্ত কিছু চিবুতে গেলে বারবার ভাববে ফক্সের কথা।
রক্তাক্ত মুখ চেপে ধরে চিত হয়ে মাটিতে লোকটা পড়তেই অন্যদেরকে দেখল ফক্স। ভুরু কুঁচকে ফেলেছে শিকল হাতে যুবক। অনিশ্চিত হয়ে গেছে হামলা করবে, না করবে না।
ইংরেজিতে নরম সুরে বলল ফক্স, ‘তা হলে এসো।’
দ্বিতীয়বার ভাবল যুবক, তারপর শেকল ফেলে ঘুরে দৌড়ে চলে গেল দেয়ালের ওদিকে। কুকুরের দড়ি ধরা যুবকও পিছু নিল তার। রয়ে গেছে ছয় নম্বর যুবক। কিন্তু তার এত সাহস নেই যে একা লড়বে। ঘুরে দেয়ালের ফাটল লক্ষ্য করে ছুটল সে। উল্টোদিকে গেল তিন ঠ্যাঙের কুকুর। তিক্ত চেহারায় মাথা নাড়ল ফক্স। বিড়বিড় করে বলল, ‘কাপুরুষের দল!’
দৌড়ে তিরিশ গজ দূরে গিয়ে থামল জিপসিরা। মুঠো পাকিয়ে গলা ছেড়ে গালি দিল। ভাষা অচেনা হলেও বক্তব্য বুঝে গেল ফক্স। প্রথম সুযোগে প্রতিশোধ নেবে তারা।
জবাবে ফক্স বলল, ‘বুঝলাম, তোমরা বীরপুরুষ!’ তিক্ত মনে ভাবল, প্রথম দিনেই একদল নতুন বন্ধু জুটিয়ে নিয়েছি!
মাটিতে শুয়ে ওকে দেখছে জিপসি নেতা। চোখে ফুটে আছে ব্যথা ও ভয়। ভাঙা চোয়ালের যন্ত্রণায় কুঁচকে ফেলেছে গাল। গুঙিয়ে উঠে বলল, ‘কে তুমি?’
জবাবে ফক্স বলল, ‘বলার মত তেমন কেউ নই।’ টাকার ব্যাগ কাঁধে তুলে দেখতে পেল দূর থেকে ওকে দেখছে কুকুরটা। চোখে অদ্ভুত কৌতূহল। গলায় এখনও দড়ি। ধীরপায়ে গিয়ে নিষ্কম্প হাত ওটার দিকে বাড়িয়ে দিল ফক্স। আগ্রহ নিয়ে ওর গায়ের গন্ধ শুঁকল কুকুরটা। সাবধানে ওটার গলা থেকে দড়ি খুলে নিল ফক্স। নরম সুরে বলল, ‘তো, এবার? কী করবি?’
কয়েক মুহূর্ত দ্বিধা করল কুকুরটা। বোধহয় ভাবছে, রয়ে যাবে কি না নতুন লোকটার সঙ্গে। তারপর মনোভাব পাল্টে তিন পায়ে ভর করে ছুটে গেল গ্রামের দিকে। ওটা রয়ে গেলে মন্দ হতো না, ভাবল ফক্স। তবে ওই কুকুর বোধহয় ওর মতই ভালবাসা পাওয়ার অযোগ্য, চিরকালের একাকী।
পাহাড় লক্ষ্য করে রওনা হয়ে বিড়বিড় করে বলল ফক্স, ‘ঠিক আছে রে, আবারও হয়তো দেখা হবে।’ভোর চারটা পঁয়ত্রিশ মিনিটে উইলবার ফক্সের অ্যাপার্টমেন্টে ঢুকেছে রানা। ওখানে ছিল পুরো পঞ্চাশ মিনিট। গোটা অ্যাপার্টমেন্ট সার্চ করে এইমাত্র ফিরেছে নিজের গাড়িতে। ড্রাইভিং সিটে বসে ভাবল, ফক্সকে খুঁজে বের করতে গিয়ে কোন পথ বেছে নেবে।
হিথ্রো এয়ারপোর্ট থেকে বিমানে সহজেই যেতে পারবে য্যারাগোজা বা ভেলেন্সিতে। এরপর গাড়িতে করে দু’ঘণ্টায় পৌঁছুতে পারবে অ্যারাগনের আলদারিসিন গ্রামে। তবে সড়কপথে গেলে খাবার ও বিশ্রামের সময়টা বাদ দিলেও ব্যয় হবে কমপক্ষে ষোলো ঘণ্টা। সেক্ষেত্রে সীমান্তে গ্রেফতার না হলে সঙ্গে রাখতে পারবে পিস্তল। অস্ত্রসহ ধরা পড়লেও ওকে খুন করে লাশ গুম করবে না কাস্টমস। ওই একই কথা খাটবে না ফক্সের ক্ষেত্রে। সে আছে মৃত্যু-ভয়ে সতর্ক। নিরস্ত্র রানার সঙ্গে দেখা হলেই হয়তো খুন করে বসবে।
গাড়িতে করে স্পেনে যাওয়াই ভাল, ভাবল রানা। লণ্ডন ছেড়ে আবারও, ফিরল উপকূলের দিকে। মাঝপথে থেমে পিস্তল ও ম্যাগাযিন রাখল ইঞ্জিন বে-তে। সাতটা তিন মিনিটে পৌঁছুল ফোকস্টোনে। এককাপ কফি হাতে অপেক্ষা করল সাড়ে সাতটার ইউরোটানেল ট্রেনের জন্যে। স্থানীয় সময় সকাল নয়টা পাঁচ মিনিটে পৌঁছল ক্যালেই। দ্বিতীয়বারের মত কাস্টমসকে কাঁচকলা দেখিয়ে বেরিয়ে এল টানেল থেকে। দক্ষিণে প্যারিস পেছনে ফেলে পার হলো প্রাকৃতিক রিজার্ভ লা বেন 3 পেরিগার্ড-লিমাযিন। এরপর
এরপর পেছনে পড়ল মণ্টাউব্যান, টুলোউস ও ফ্রেঞ্চ পিরানিজ। সীমান্ত পেরিয়ে রানা ঢুকে পড়ল স্পেনে। আশা করল, অ্যারাগনের রাজধানী য্যারাগোজা পেরিয়ে দু’ঘণ্টায় পৌঁছে যাবে আলদারিসিন গ্রামে। একজন ড্রাইভারের জন্যে এটা দীর্ঘযাত্রা হলেও আগে এরচেয়েও বেশিক্ষণ ধরে ড্রাইভ করেছে রানা।
প্রথমবার তেল নিল ব্যস্ত মোটরওয়ের এক সার্ভিস স্টেশন থেকে। দ্বিতীয়বার থামল নির্জন এক গ্রাম্য স্টেশনে। তখন গাড়ির বনেট খুলে ইঞ্জিন বে থেকে ওয়ালথার নিয়ে রেখে দিল ড্রাইভিং সিটের নিচে। নতুন করে রওনা হয়ে মনে পড়ল, কী ছিল অ্যালেক্যাণ্ডার লিয়োনেলের ভিডিয়োতে। রেসিং ড্রাইভারের মত তীরবেগে শেষ দেড় শ’ কিলোমিটার পেছনে ফেলে নির্ধারিত সময়ের নব্বুই মিনিট আগে পৌঁছে গেল রানা গন্তব্যে।
স্থানীয় সময় রাত নয়টা তেতাল্লিশ মিনিটে আলদারিসিন গ্রামের নির্জন চত্বরে ঢুকল অফরোড প্রিমিয়াম। গত কয়েক ঘণ্টায় বহুবার ভেবেছে রানা, সত্যি হয়তো এখানে আসেইনি ফক্স। সেক্ষেত্রে ও ছুটছে বুনো হাঁসের পেছনে। এবং সেটা সত্য হলে এমন কোন সূত্র নেই, যেটা ধরে আর এগোতে পারবে। সার্বক্ষণিক দুশ্চিন্তা তো আছেই, সেইসঙ্গে ওর সঙ্গী হয়েছে দীর্ঘপথ পাড়ি দেয়ার ভয়ানক ক্লান্তি। রানা বুঝে গেছে, প্রথম সুযোগে কয়েক ঘণ্টা ঘুমিয়ে নিতে হবে ওকে। অবশ্য যতবার জেসিকার অন্ধকার সেই ঘরের কথা মনে পড়েছে, আবারও নতুন করে সজাগ হয়ে উঠেছে রানা। হাড়ে হাড়ে বুঝেছে, ওর তরফ থেকে ব্যর্থতা মানেই জেসিকার অপঘাতে মৃত্যু!
আলদারিসিন গ্রামের ধারে গাড়ি রেখে পকেট থেকে মোবাইল ফোন, নোটপ্যাড ও কলম নিল রানা। গুগল ম্যাপ ব্যবহার করে বুঝে নিল এদিকের এলাকায় কোথায় আছে রেস্টহাউস, হোটেল ও বোর্ডিং হাউস। উইলবার ফক্স গোপনে এদিকে এলে, পারতপক্ষে কোথাও কোন সূত্র রাখবে না। সেক্ষেত্রে হয়তো নানান জায়গায় তার ছবি দেখালে কাজ হতে পারে। রানা স্থির করল, এক এক করে ফুঁ দেবে রেস্টহাউস বা হোটেলে। তাতে হয়তো ফক্সের ব্যাপারে পাওয়া যাবে জরুরি কোন তথ্য। খুবই ছোট হলো রানার লিস্ট। আলদারিসিনে আছে মাত্র একটা রেস্টহাউস আর গোটা তিনেক হোটেল। তালিকার দিকে চেয়ে মাথা-ব্যথা শুরু হলো ওর। ভাল করেই বুঝে গেল, এভাবে খুঁজে বের করতে পারবে না প্রাক্তন এসএএস সৈনিককে। নোটপ্যাড থেকে কাগজ ছিঁড়ে মুচড়ে ফেলে দিল গাড়ির মেঝেতে। ড্রাইভিং সিটে হেলান দিয়ে চোখ বুজে ভাবল এবার কী করবে।
সতর্ক নেকড়েকে খুঁজে বের করতে হলে ওকেও হতে হবে চতুর কোন নেকড়ে।
ফক্স এমন মানুষ নয় যে বিপদ হতে পারে জেনেও হোটেলে গিয়ে উঠবে। বোধহয় খুঁজে নিয়েছে নির্জন কোন এলাকা। সত্যিই লণ্ডন ত্যাগ করে আলদারিসিনে এলে বড়জোর গ্রামে ছিল এক বা দু’দিন। তারপর সাপ্লাই কিনে চলে গেছে পাহাড়ের উঁচু এলাকায়। বিপদ টের পেলে দূর থেকে আরও দূরে সরে যাবে।
আবার এমনও হতে পারে, রিটা ক্যাম্পো আর এই এলাকার প্রেমে পড়ে রয়ে গেছে। সেক্ষেত্রে চট করে সাপ্লাই জোগাড় করতে হয়তো গ্রামের ধারেকাছেই থাকবে ফক্স।
ভাবতে গিয়ে রানার মনে হলো, রিটা ক্যাম্পো এখন কোথায় আছে সেটা জানার জন্যে হয়তো গ্রামে দু’এক ঘণ্টা থেমেছে ফক্স। তারপর কোথাও যাওয়ার আগে কোন রেস্টুরেন্টে ঢুকে পেট পুরে খাবার খেয়ে নিয়েছে। নিজেও ওই একই কাজ করবে বলে ভাবল রানা। সিটের নিচ থেকে পিস্তল বের করে গুঁজে নিল কোমরের বেল্টের নিচে। অফরোড প্রিমিয়াম থেকে নেমে দরজা লক করে হেঁটে চলল গ্রামের দিকে। ফুরফুরে হাওয়া ভরা নির্মেঘ রাত, ঝিকমিক করছে আকাশে কোটি নক্ষত্র। বাতাসে লেবু ফুলের মিষ্টি সুবাস। যদিও কিছুই ভাল লাগছে না রানার। আলদারিসিনের পুরনো অংশ মেডিইভেল আমলে তৈরি। সরু গলির দু’দিকে পাথরের একতলা বা দোতলা বাড়ি। গলির ভেতর মাঝারি এক গাড়ি ঢুকলে হেঁটে চলা কঠিন। ছোট এক রেস্টুরেন্ট এখনও খোলা দেখে ওখানে ঢুকল রানা। জানালার ধারের টেবিলে বসে তাকাল গলির দিকে। মনে মনে বলল, খুব ভাল হতো ওদিক থেকে এখন ফক্স হেঁটে এলে। কিন্তু মানুষের জীবন আসলে কোন সিনেমা নয়। ওয়েটার আসতেই মস্ত এক স্টেক ও দুটো বিয়ারের অর্ডার দিল রানা। মিনিট দশেক পর ওর টেবিলে এল ভাজা মাংস ও বিয়ার। দেরি না করে খাবারে মন দিল রানা। স্টেক শেষ করে ধীরে ধীরে গিলল বিয়ারদুটো। বিশ্রাম পেয়ে ধীরে ধীরে শক্তি ফিরছে ওর শরীরে।
গড়গড় করে স্প্যানিশ ভাষা বলতে পারে রানা। ওয়েটারকে ডেকে তার হাতে দিল বিলের টাকা ও ভারী টিপস্। তারপর পকেট থেকে নিয়ে দেখাল ফক্সের ছবি। বলল, ‘আমার সৎভাই। নাম র‍্যাণ্ডি। বলেছিল আলদারিসিনে দেখা হবে। কিন্তু তারপর এখানে এসে দেখি ও নেই। তুমি কি তাকে এদিকে কোথাও দেখেছ?’
পুরনো কৌশল। কখনও কাজ করে, কখনও করে না। ছবি দেখে ফাঁকা চোখে রানাকে দেখল ওয়েটার, তারপর মাথা নাড়ল। এবার রানা জানতে চাইল, ‘বাইরের কেউ এলে তাকে মনে রাখে, গ্রামে এমন কেউ আছে? গত কয়েক দিনের ভেতর এই গ্রামেই এসেছে আমার ভাই।’
আবারও মাথা নাড়ল ওয়েটার। ‘সপ্তাহে ছয়দিন আমি এখানে ডিউটি দিই। নতুন কাউকে দেখলে মনে থাকে। আপনাদের চেহারায় কোন মিল না থাকলেও আপনি তো বলছেন আপনার ভাইয়ের নাম র‍্যাণ্ডি, তা-ই না? সেই যুবক এদিকে এলেও তাকে লক্ষ করিনি আমি।’
আর কিছু করার নেই।
ওয়েটারকে ধন্যবাদ দিয়ে রেস্টুরেন্ট থেকে বেরিয়ে এল রানা। গ্রামের গলির ভেতর দিয়ে এগিয়ে চলল। আঁকাবাঁকা এক গলিতে পেল আরেকটা বার অ্যাণ্ড রেস্টুরেন্ট। আগেও এমন রেস্টুরেন্টে খেয়েছে রানা। আজ রাতের মত বন্ধ হয়ে গেলেও এখনও ওটার দরজা খোলা। ভেতরে উঁকি দিল রানা। ঘরে কয়েক রঙের বেমানান, পুরনো চেয়ার ও টেবিল। ওর মনে হলো, ফক্স হয়তো ঢুকেছে এই রেস্টুরেন্টে। অ্যাপ্রন পরা এক যুবতী ভেজা ন্যাকড়া দিয়ে মেঝে মুছছে। দরজায় ওকে দেখে বলল, ‘আমরা আজকের মত বন্ধ করে দিয়েছি।’
তার কথায় পাত্তা না দিয়ে ভেতরে ঢুকল রানা। ‘জানি রেস্টুরেন্ট বন্ধ হয়ে গেছে। খুবই দুঃখিত যে বিরক্ত করছি। তবে আপনি হয়তো আমার বড় এক উপকার করতে পারবেন। আপনি কি আমাকে একটু সময় দেবেন?’
পুরনো গল্প আবার ফাঁদল রানা। ওর হাতে ফক্সের ছবি দেখে মাথা নাড়ল যুবতী। ‘আপনার ভাইকে বাপের জন্মেও দেখিনি।’
তাকে ধন্যবাদ দিয়ে দরজা লক্ষ্য করে পা বাড়াবে রানা, এমনসময় কিচেন থেকে এল এক বৃদ্ধ। তোয়ালে দিয়ে মুছছে দু’হাত। মেয়েটা তাকে বলল, ‘বাবা, ইনি তাঁর ভাইকে খুঁজছেন।’
‘তাই?’ রানার সামনে এসে দাঁড়াল বৃদ্ধ
ছবিটা দেখাল রানা।
‘আপনার ভাই?’ ভুরু কুঁচকে ফেলল বৃদ্ধ।
‘আসলে আমার সৎভাই,’ চট্ করে বলল রানা। ‘জানি, আমরা দেখতে একইরকম নই।’
তর্জনী দিয়ে ওপরের ঠোঁটে চিমটি কেটে বলল বৃদ্ধ, ‘তার দাঁতগুলো কি বেশিরভাগই …’
গোপনে শ্বাস ফেলল রানা। ‘সোনার দাঁতের কথা বলছেন তো? তা হলে ও-ই আমার ভাই। কমবয়সে এক দুর্ঘটনায় অর্ধেক দাঁত পড়ে গিয়েছিল।’
‘ওর নাম তো… জিম? জিম হকিন্স?’
মেয়েটাকে র‍্যাণ্ডি নামটা বলেনি, তাই নিজের ওপর খুশি হয়ে উঠল রানা। ‘জী, ঠিকই ধরেছেন। জিম। তো এদিকে এসেছে ও?’
‘দু’তিনদিন আগে। জানতে চাইল ক্যাম্পো পরিবারের ব্যাপারে। নইলে হয়তো মনেই পড়ত না।’
মাথা দোলাল রানা। ‘ওই পরিবারের মেয়ে রিটা আমার ভাইয়ের ঘনিষ্ঠ বান্ধবী। মেয়েটার কি বিয়ে হয়ে গেছে?’
‘না। তবে ক্যাম্পোরা এখন চলে গেছে য্যারাগোজায়।’ এবার চিন্তায় পড়ল রানা। ‘তবে কি রিটার সঙ্গে দেখা করতে য্যারাগোজায় গেছে জিম?’
‘না, সে বলেছে আলদারিসিনে থাকবে। বোধহয় আপনার জন্যেই অপেক্ষা করছে?’
‘জী। এখানেই তো দেখা হওয়ার কথা।’
‘বলেছিল গ্রামটা তার খুব ভাল লেগেছে।’
অন্ধকারে এসে গ্রামের প্রায় কিছুই দেখেনি রানা। তবে উৎসাহের সঙ্গে মিথ্যা ঝেড়ে দিল, ‘সত্যিই অপূর্ব সুন্দর আপনাদের গ্রাম, একেবারে যেন স্বর্গের টুকরো। …তো, এখন আমার ভাই কি বলেছে, কোন্ হোটেলে গিয়ে উঠেছে?’
মাথা নাড়ল বৃদ্ধ। ‘না, তা অবশ্য বলেনি। আর আপনি যে একটু আগে বললেন ক্যাম্পোদের মেয়ের কথা? ওদের ছোট মেয়ের বিয়ে হয়েছে। তবে বড়টার নয়। বোধহয় হবেও না। ভিনদেশি এক অচেনা ছেলেকে কথা দিয়েছিল, তার জন্যে অপেক্ষা করবে। তা-ও তো কয়েক বছর আগের কথা। তো সে-ছেলে যোগাযোগও করেনি, আসেওনি। মিসেস ক্যাম্পো অনেক করে বুঝিয়েছে, কিন্তু তার কোন কথাই শোনেনি রিটা। জীবনে নাকি মাত্র একবারই প্রেম আসে। বলুন, এটা কি কোন যুক্তির কথা হলো?’
গভীর শোকে মুহ্যমান হয়ে মাথা নাড়ল রানা।
‘আপনার ভাই আমাকে বলেছে, দু’একদিন পর আবার এই রেস্টুরেন্টে খেতে আসবে। বোধহয় এস্তোনার হাতের রান্না তার খুব ভাল লেগেছে।’ মেয়ের মাথায় হাত বুলিয়ে দিল বৃদ্ধ।
‘সুযোগ পেলে আমিও চেখে দেখব,’ মৃদু হাসল রানা।
খুশি হলো বৃদ্ধ। ‘তো আসুন আগামীকাল। দারুণ মেনু থাকবে। বিশাল গলদা চিংড়ির কারি, গরুর ভাজা মাংস, বড় স্যামন ভাজা, আস্ত মুরগির রোস্ট, ভেড়ার কাঁধের মাংসের ভুনা, কয়েক ধরনের সবজির সালাদ, হাতে তৈরি লাল ও সাদা আটার বিশেষ রুটি, স্পেশাল পাস্তা…’
তালিকা আরও দীর্ঘ হবে বুঝে দ্রুত বলল রানা, ‘শুনে তো লোভই লাগছে। সঙ্গে জিমকেও নিয়ে আসব।’ বৃদ্ধ ও তার মেয়ের কাছ থেকে বিদায় নিয়ে গলিতে বেরিয়ে এল ও। এখন নিশ্চিত, আলদারিসিনেই এসেছে ফক্স। ওর কাজের সহজ দিক আপাতত শেষ, পরের কাজ খুব কঠিন। অ্যালেক্যাণ্ডার লিয়োনেলের নির্দেশে ফক্সকে খুন করতে হবে, নইলে মরবে জেসিকা। কিন্তু একজন সহযোদ্ধাকে হত্যা করার বিন্দুমাত্র ইচ্ছে রানার নেই। আবার তার হাতে খুন হতেও আপত্তি আছে ওর। এবার খুঁজে নিয়ে আলাপ করতে হবে ফক্সের সঙ্গে।
কয়েকটা গলির ভেতর দিয়ে হেঁটে গ্রামের ধারে নিজের গাড়ির কাছে পৌঁছুল রানা। ভাবল, পেছন-সিটে শুয়ে কয়েক ঘণ্টা ঘুমিয়ে নেবে। ভোরে উঠে খুঁজতে শুরু করবে ফক্সকে। গাড়িতে ওঠার আগে দেখল ঝিকমিকে তারাভরা কালো আকাশ। শীতল হাওয়া আসছে পাহাড় থেকে। কেমন স্বর্গীয় নীরব এক পরিবেশ। বহুদূরে এবড়োখেবড়ো পাহাড়ের ওপরে কালো-নীলচে দিগন্ত। পুবে ঝুঁকে এসেছে দৈত্যের মত বিশাল পাহাড়।
আমি হলে ওখানেই ক্যাম্প করতাম, ভাবল রানা। এবার গাড়িতে উঠে শুয়ে পড়বে, এমনসময় পুবালী হাওয়ায় ভেসে এল চাপা ধুপ-ধুপ শব্দ। সাধারণ মানুষ ভাববে ওগুলো পটকার আওয়াজ। কিন্তু রাতের আকাশে কোথাও ঝিকিয়ে উঠছে না আতশবাজির রঙিন আলো।
রানার সতর্ক কান বলছে অন্যকিছু। বুঝে গেছে এতরাতে শিকারে বেরোয়নি কেউ। আওয়াজটা একাধিক রাইফেল ও বন্দুকের গর্জন। আগেও এই ধরনের আওয়াজ রানাকে বহুবার টেনে নিয়ে গেছে মস্তসব বিপদে। ড্রাইভিং সিটে উঠে দরজা বন্ধ করল রানা। নামিয়ে নিল জানালার কাঁচ। গাড়ির ইঞ্জিন চালু করে রওনা হয়ে গেল পাহাড়ি ঢালু রাস্তা ধরে।ছুটে চলেছে অফরোড প্রিমিয়াম। দূরে একাধিক গুলির চাপা গর্জন। আলদারিসিন গ্রাম পিছিয়ে যেতেই হেডলাইট অফ করে দিল রানা। ক্রমে ওপরে গেছে পাহাড়ি পথ। আকাশে হাসছে মস্তবড় চাঁদ। সেই আলোয় সমস্যা হচ্ছে না ড্রাইভ করতে। একটু পর পথটা হয়ে গেল সরু আঁকাবাঁকা ট্র্যাক। চাকার আঘাতে লাফিয়ে উঠে ঠক-ঠক শব্দে ছুটন্ত গাড়ির বড়িতে লাগছে ছোট সব পাথর-খণ্ড। ইঞ্জিনের গোঁ-গোঁ ছাপিয়ে এল একের পর এক গুলির আওয়াজ। এখন আর মনে হচ্ছে না ওগুলো পটকা।
পাহাড়ি ট্র্যাকের ওপরদিকে দাঁড়িয়ে আছে একটা ভ্যান। ওটা দেখে অ্যাক্সেলারেটর থেকে পা সরাল রানা। ইঞ্জিনের সাহায্য না পেয়ে গতি কমে গেল গাড়ির। ভ্যানের কয়েক গজ পেছনে পৌঁছে ব্রেক কষে থামল রানা। সামনের গাড়ি সত্তর দশকের পুরনো মাযদা ভ্যান। তুবড়ে যাওয়া বড়ি। চটে গেছে রঙ। দুই দরজা ও পাশের স্লাইডিং ডোর খোলা, ভেতরে কেউ নেই। কয়েক মুহূর্ত অপেক্ষা করে পিস্তল হাতে গাড়ি থেকে নামল রানা। চট করে চলে গেল ভ্যানের পাশে।
কিছুক্ষণ হলো থেমে গেছে গোলাগুলি।
ভ্যানের ইগনিশনে ঝুলছে ক্ষয়ে যাওয়া পুরনো চাবি। গাড়ির স্লাইডিং ডোর খুলে হুড়মুড় করে নেমে গেছে আরোহীরা। বনেট এখনও উত্তপ্ত। ঠাণ্ডা হতে গিয়ে ধাতব টিক-টিক শব্দ তুলছে প্রাচীন ইঞ্জিন।
গাড়িটার পাশে বসে পড়ল রানা। খাড়া ট্র্যাক ধরে ছুটে ওপরে গেছে ড্রাইভার। চাঁদের আলোয় শুকনো ধুলোয় কয়েকজনের জুতোর জাবড়ে যাওয়া দাগ। দলে তারা পাঁচ বা ছয়জন। হন্তদন্ত হয়ে ছুটবার সময় মাটি থেকে উপড়ে নিয়েছে ছোটবড় কিছু পাথর। পায়ের চাপে কোমর ভেঙে ঝুঁকে গেছে পানিশূন্য, হলদে দূর্বা ঘাস।
উঠে ট্র্যাক ধরে এগোল রানা। কী কারণে বন্ধ হলো গুলি, সেটা ভাবতে না ভাবতেই কয়েক শ’ গজ ওপরে পাথুরে এক জায়গায় শুরু হলো গুলিবর্ষণের আওয়াজ। পাহাড়ি ঢালে আগ্নেয়াস্ত্র ব্যবহার করছে অন্তত তিনজন লোক। ওই আওয়াজ লক্ষ্য করে ওপরে উঠতে লাগল রানা। ক্রমেই আরও খাড়া হচ্ছে পাথুরে ট্র্যাক। বারবার পা পিছলে গেলেও এক মিনিটের ভেতরে কয়েক শ’ গজ উঠে এল রানা। একবার ঘুরে দেখল বহুদূরে জ্বলছে গ্রামের হলদে বাতি। নিচে বাচ্চাদের ম্যাচবক্স গাড়ির মত দেখাচ্ছে অফরোড প্রিমিয়াম ও ভ্যান। ঘুরে তাকাল রানা। উঁচু ঢালের বড় এক ঢিবি ঘিরে ঘন ঝোপঝাড়। বেল্টে পিস্তল গুঁজে দু’হাতে মাটি খামচে উঠতে লাগল রানা। সতর্ক চোখে দেখছে সামনের এলাকা।
চাঁদের ঘোলাটে আলোয় অদ্ভুত সব ছায়া ফেলেছে রুক্ষ বোল্ডার। কেউ আশপাশে আছে কি না জানতে ডানে-বামে তাকাল রানা। বামে পাথুরে জমিতে ঝিক্ করে উঠল মাযল ফ্ল্যাশ। পরক্ষণে গুলির আওয়াজ। কয়েক মুহূর্ত পর উপত্যকা থেকে ফিরে এল দুর্বল প্রতিধ্বনি। যেখানে আগুনের ঝিলিক দেখেছে রানা, বেল্ট থেকে পিস্তল নিয়ে ছায়ার ভেতর দিয়ে সেদিকে চলল। ষাট গজ দূরে পাথুরে জমিতে দেখতে পেল স্কোপওয়ালা হান্টিং রাইফেল হাতে একজনকে। থেমে গিয়ে অপেক্ষা করল রানা। এইমাত্র দ্বিধা নিয়ে পেছনে চেয়েছে লোকটা। আসলে কী ঘটছে, সেটা বুঝতে চাইছে রানা। লোকটার খুব কাছে নড়ে উঠেছে কিছু একটা। অবশ্য ওটা চোখের ভুলও হতে পারে রানার।
কেন যেন ভয় পেয়েছে লোকটা। চমকে গিয়ে ঘুরেই কাঁধে তুলল রাইফেল। অবশ্য সেটা মুহূর্তের জন্যে, পরক্ষণে অস্ত্রসহ অন্ধকারে হারিয়ে গেল সে। এইমাত্র ছিল, পরমুহূর্তে নেই। ছায়া যেন গিলে নিয়েছে তাকে।
থমথম করছে ওদিকটা।
সতর্ক চোখে চেয়ে রইল রানা।
মাযল ফ্ল্যাশ যেখানে দেখেছে, ওদিক থেকে স্প্যানিশ ভাষায় চেঁচিয়ে উঠল কেউ: ‘অ্যাডোলফো? তুই কই?’
রাইফেলের মালিকের নাম জেনে গেল রানা। ভ্যানে চেপে এসেছিল লোকটা।
ভয়ে কাঁপছে তার বন্ধুর কণ্ঠ। এর কাছেও বোধহয় অস্ত্র আছে। সঙ্গীর গায়ে গুলি লাগবে ভেবে অপেক্ষা করছে।
আঁধারে কাকে যেন খুন করতে এসেছে এরা। এখন ভাবছে, দলে আরও ভারী হয়ে আসা উচিত ছিল। একটু আগে যাকে ভেবেছে খুব সহজ শিকার, সে হয়ে উঠেছে ভয়ঙ্কর নিষ্ঠুর এক শিকারি।
আত্মবিশ্বাস শেষ হয়ে গেছে স্প্যানিয়ার্ডদের। ভয় পাচ্ছে। যখন-তখন উল্টো আক্রমণে খুন হবে।
কার বিরুদ্ধে এরা লড়ছে, বুঝে গেছে রানা। শেষবার যেখানে অ্যাডোলফোকে দেখেছে, সেদিকে চলল। এক ঝোপ থেকে আরেক ঝোপে ছুটে আধমিনিটে পৌছে গেল গন্তব্যে। শেষ দুই ঝোপ পেরোল পিস্তল হাতে খুব সাবধানে। চোখ রেখেছে, চারপাশের ছায়ায়। ওকে দেখতে পেলে সঙ্গে সঙ্গে গুলি করবে অ্যাডোলফোর সঙ্গীরা। আরও বড় বিপদ হচ্ছে, পাহাড়ে আছে এদের চেয়েও বিপজ্জনক এক শিকারি।
অ্যাডোলফো এখন কারও জন্যে বিপজ্জনক নয়। ছায়ার মাঝ দিয়ে চলে তার লাশ দেখল রানা। মাথাভরা কোঁকড়ানো চুল, মুখে গোঁফ। নিষ্পলক চোখে চেয়ে আছে আকাশের দিকে। ঘাড়ের পাশে রক্তের ছোট্ট পুকুর। এক কান থেকে আরেক কান পর্যন্ত ফাঁক করে দেয়া হয়েছে তার গলা। অ্যাডোলফোর রাইফেলটা কোথাও নেই।
সতর্ক কাউকে খতম করতে হলে চাই বিশেষ দক্ষতা। আর সে যোগ্যতা আছে প্রশিক্ষিত সৈনিক উইলবার ফক্সের।
হঠাৎ গুলির শব্দে বড় এক বোল্ডারের আড়ালে সরে গেল রানা। প্রথমে ভাবল ওর দিকে গুলি করছে অ্যাডোলফোর সঙ্গীরা। কিন্তু তা নয়। গুলি এসেছে ওপরে V আকৃতির উঁচু এক ফাটল থেকে। ওখানে মাযল ফ্ল্যাশ দেখেছে রানা। গুলি করা হচ্ছে অ্যাডোলফোর সঙ্গীদেরকে লক্ষ্য করে। ফাটলে যে-লোক বসে আছে, সে বেছে নিয়েছে নিখুঁত পযিশন। ভালভাবেই দেখছে চারপাশ।
দ্বিতীয়বারের মত গুলি করল সে।
আর্তচিৎকার ছেড়ে এক বোল্ডারের ওদিক থেকে বেরোল একজন। পড়ে গেল কয়েক পা সরে। চাঁদের আলোয় রানা দেখল, গড়িয়ে নিচের এক বোল্ডারের পাশে থামল দেহটা। উপুড় হয়ে পড়ে আছে হাত-পা ছড়িয়ে। পরনে জিন্সের প্যান্ট ও ডেনিম জ্যাকেট। ঘাড়ে উল্কি। মাথার তালু ফুটো হয়েছে গুলির আঘাতে। নিখুঁত লক্ষ্যভেদ। আবছা আলোয় রানা দেখল, রক্তের কালচে স্রোত নামছে লাশের মুখ ও মাথা বেয়ে। ঘুরে পাথুরে ফাটলের দিকে তাকাল রানা। মুহূর্তের জন্যে ওর মনে হলো, কয়েকটা বোল্ডার পার করে আরেক দিকে হারিয়ে গেল কেউ। দু’সেকেণ্ড পর রানা বুঝল, ভুল দেখেনি ওর চোখ। গুলির জবাবে ওপরে গেল বুলেটের সংক্ষিপ্ত তোড়। আওয়াজ গুনছে রানা। রাইফেলের ছয়টা গুলির পর শুনল করুণ আর্তনাদ। জোরালো গর্জন ছাড়ল আরও দুটো গুলি। কর্কশ আর্তচিৎকার ছেড়ে বোল্ডারের আড়াল থেকে বেরোল আরেকজন। মাটিতে রাইফেল ফেলে দু’হাতে চেপে ধরেছে বুক। তখনই আরেক গুলি ফুটো করল তার কপাল। ঢালু জমিতে গড়িয়ে বহু নিচে চলে গেল লাশ।
গুলি থেমে যেতেই নেমে এল পিনপতন নীরবতা। পাহাড়ি ঢালে পড়ে আছে দুটো লাশ। রানার ধারণা: নিচে আছে একাধিক মৃতদেহ। লড়াই বোধহয় শেষ। পাহাড়ি ঢালে পলকের জন্যে দেখল এক ছায়ামূর্তি। শেষ লোকটাকে খতম করে চলে গেছে কার্নিশের মত উঁচু এক জায়গায়।
রানা এখন নিশ্চিত, ওই যোদ্ধা আসলে কে।
আলদারিসিনের একদল বদমাসের সঙ্গে ঝামেলায় জড়িয়ে গেছে উইলবার ফক্স। অ্যালেক্যাণ্ডার লিয়োনেলের দলের কেউ নয় অ্যাডোলফো বা তার সঙ্গীরা। এত অদক্ষ কাউকে কাজে নেবে না হারামি ব্রিটিশ লোকটা। তা ছাড়া, রানা বাদে কেউ জানে না কোথায় আছে ফক্স। এবার তার সঙ্গে দেখা হলে হয়তো নিশ্চিত মৃত্যুর মুখে পড়বে রানা।পাহাড়ি কার্নিশ লক্ষ্য করে এগিয়ে চলেছে রানা, সতর্ক। নিশ্চিত নয় যে গোপনে যেতে পারবে ফক্সের খুব কাছে। হয়তো ওর প্রতিটি পদক্ষেপ দেখছে সে। এবং সেক্ষেত্রে যে- কোন সময়ে ওর বুক বা মাথায় বিধবে রাইফেলের বুলেট।
দশ গজ যেতেই চারপাশে নেমে এল ঘুটঘুটে আঁধার। হঠাৎ করেই চাঁদটাকে ঢেকে দিয়েছে একরাশ কালো মেঘ। এ- মুহূর্তে দশ ফুট দূরেও কিছু দেখা যাচ্ছে না। সুযোগটা নিয়ে ঝড়ের বেগে কার্নিশে উঠে এল রানা। সামনেই কাঁটাঝোপে ভরা বাটির মত নিচু এক জায়গা। পেছনে ছাউনির মত উঁচু পাথুরে শেল্‌ফ্। বিশ গজ দূরে বাটির মত গর্তে বসে আছে উইলবার ফক্স। ছায়ার ভেতরেও তাকে পরিষ্কার চিনল রানা।
যোগীদের ধ্যানের ভঙ্গিতে পা ভাঁজ করে বসে আছে যুবক। চিকন হয়ে গেছে আগের চেয়ে। একটু আগে ক’জনকে খুন করলেও কিছুই যেন স্পর্শ করছে না তাকে। চেহারায় নিশ্চিন্ত একটা ভাব। বাম পায়ের পাশে হান্টিং রাইফেল। বামে পেটমোটা হোল্ডঅল। সামনে পাথুরে চুলো। নিভে গেছে আগুন। পাশেই চেরাই করা চ্যালাকাঠ। বেস ক্যাম্প হিসেবে জায়গাটা বেছে নিয়েছে ফক্স। ওর পছন্দ দেখে মনে মনে প্রশংসা না করে পারল না রানা। ও নিজেও একই জায়গা বেছে নিত। দেড় মাইল দূরে আলদারিসিন গ্রামের টিমটিমে বৈদ্যুতিক বাতি। দরকার হলে মাত্র কয়েক মিনিটের ভেতরে ওখানে পৌঁছুতে পারবে ফক্স।
স্বর্গের মত সুন্দর জায়গা বেছে নিলেও ওর পিছু নিয়ে হাজির হয়েছে একদল হারামি বদমাস।
চাঁদের তলা থেকে মেঘ সরে যেতেই জ্যোৎস্নায় ভেসে গেল বাটির মত জায়গাটা। আরও কয়েক পা গিয়ে বসে পড়ল রানা। আরও এগোলে ওকে দেখতে পাবে ফক্স। কোমরে গোঁজা পিস্তলটা হাতে নিল রানা। ওটা লোডেড এবং কক করা। .৩৮ ক্যালিবারের ওয়ালথার পিপির ম্যাগাযিনে আছে আটটা বুলেট। কিন্তু প্রিয় সহযোদ্ধাকে হত্যা করতে এখানে আসেনি রানা।
মূর্তির মত বসে আছে যুবক। হয়তো ডুবে গেছে ধ্যানের গভীরতায়। চাঁদের আলোয় তাকে ভালভাবেই দেখছে রানা। ওয়ালথারের ট্রিগারে মৃদু চাপ দিলেই বুম শব্দে বেরিয়ে বুলেট ছিঁড়েখুঁড়ে দেবে ফক্সের হৃৎপিণ্ড। এবার কীভাবে তার সঙ্গে আলাপ শুরু করবে, ছায়ায় বসে সেটা ভাবছে রানা।
কিন্তু ঠিক তখনই মুহূর্তে বদলে গেল পরিস্থিতি।
বাটির পেছনে পাথুরে শেলফের ওপরে রানা দেখল সামান্য নড়াচড়া। সঙ্গে সঙ্গে বুঝল, ফক্সের মত একই ভুল করেছে ও। স্প্যানিয়ার্ডদের দলের সবাই মারা যায়নি!
এক লোক উঠেছে পাহাড়ি শেলফের মত জায়গাটায়। মোটাসোটা গণ্ডারের মত দেখতে। নলকাটা এক বন্দুক হাতে নিঃশব্দে পেটে ভর করে এগোচ্ছে। কিনারায় পৌছুলেই গুলি করবে ফক্সকে। রানা আর ওই লোকের উপস্থিতি সম্পর্কে একেবারেই বেখবর ফক্স। কিনারা লক্ষ্য করে ধীরগতিতে অ্যানাকোণ্ডার মত এগোচ্ছে লোকটা। ডানহাতে ধরেছে বন্দুকের পিস্তল গ্রিপ। চাঁদের আলোয় দেখা গেল নলের নিচে বামহাতের বদলে তার আছে চকচকে, বাঁকা এক আঁকশি। প্রায় পৌঁছে গেছে কিনারায়। সাবধানে নিচু করল বন্দুকের নল। তাক করছে ফক্সের মাথা লক্ষ্য করে। বারো গেজের দুই রাউণ্ড গুলি লাগলে বাঁচবে না প্রাক্তন এসএএস সৈনিক। দুনিয়ার খেয়াল নেই তার। দু’সেকেণ্ড পর মরবে করুণভাবে।
ঝট্ করে ওয়ালথার তুলেই মোটা লোকটার মাথায় তাক করল রানা। পরক্ষণে স্পর্শ করল ট্রিগারে। নল থেকে তপ্ত সীসার বুলেট ছিটকে বেরোতেই রানার হাতে লাফিয়ে উঠেছে পিস্তলটা। টার্গেট খুব কাছে বলে এক সেকেণ্ডের দশভাগের একভাগ সময়ে গন্তব্যে পৌঁছে গেছে বুলেট। করোটির হাড় ভেঙে ছিন্নভিন্ন করে দিল লোকটার মগজ।
কার্নিশের কিনারা থেকে ভারী বস্তার মত নিচের পাথুরে মাটিতে ভূমিষ্ঠ হলো স্প্যানিয়ার্ড। ডানহাতে এখনও নলকাটা বন্দুক। খটাং শব্দে আঁকশি লাগল পাথরের ওপরে। দু’সেকেণ্ড থরথর করে কেঁপে উঠে স্থির হয়ে গেল লোকটার শরীর।
চমকে ওঠা চিতাবাঘের মত লাফিয়ে সরে গেছে উইলবার ফক্স। একইসময়ে ওয়ালথারটা মাটিতে রেখে দু’হাত ওপরে তুলে উঠে দাঁড়াল রানা। যে-কেউ বুঝবে ও এখন নিরস্ত্র। নরম সুরে বলল, ‘ভয় নেই, ফক্স। আমি মাসুদ রানা।’
ওকে দেখে থমকে গেছে ফক্স। কুঁচকে গেল তার দুই চোখ। কয়েক মুহূর্ত পেরোলেও কোন কথা বলল না।
‘তুমি তো আমাকে ভাল করেই চেনো,’ বলল রানা। ‘হ্যাঁ, চিনি,’ সন্দেহ নিয়ে বলল ফক্স। ‘আপনি বাংলাদেশ আর্মির মেজর। কিন্তু সেক্ষেত্রে আপনি হঠাৎ এখানে কেন?’
‘আমি এখন আর মেজর নই।’
‘তবে কি আপনিও হয়ে গেছেন ভাড়াটে খুনি?’ ঝড়ের বেগে মাটি থেকে রাইফেল তুলে নিতে চাইল ফক্স।
কিন্তু ওর চেয়ে অনেক দ্রুত রানা। মাটি থেকে পিস্তল তুলে নরম সুরে বলল, ‘হঠাৎ করে কোন ভুল কোরো না, ফক্স। আমি তোমাকে খুন করতে এখানে আসিনি।’
দীর্ঘশ্বাস ফেলে দেহের পাশে দু’হাত ঝুলিয়ে দিল যুবক। পায়ের কাছে পড়ে আছে রাইফেল। ক্লান্ত সুরে বলল ফক্স, ‘তো কী করতে এসেছেন?’
‘জরুরি আলাপ করতে,’ বলল রানা। ‘আগে কয়েক পা সরে যাও রাইফেলের কাছ থেকে।’
কয়েক মুহূর্ত দ্বিধা করে দু’ফুট সরে দাঁড়াল ফক্স। কঠোর হয়ে গেছে চাহনি। ‘ওরা আমার পেছনে আপনাকে লেলিয়ে দিয়েছে, তাই না?’
‘আগেও তোমাকে কখনও কোন মিথ্যা বলিনি, ফক্স।’
‘তার মানে, ওরা পাঠিয়ে দিয়েছে আমাকে খুন করতে।’
‘কথাটা মিথ্যা নয়,’ বলল রানা। ‘খুন করতেই বলেছে।
তিক্ত হাসল ফক্স। ‘আমার কপালটাই আসলে খারাপ। আজকাল দেখছি সবাই খুন করতে চাইছে। জানতাম না যে এত জনপ্রিয় হয়ে গেছি!’
‘আমি তোমাকে খুন করতে চাইলে ক্যাপ্টেন হুককেই সেটা করতে দিতাম,’ পিস্তলের নল দিয়ে লাশটা দেখাল রানা।
বাঁকা হাসল ফক্স। চাঁদের আলোয় ঝিলিক দিল মুখের সোনার দাঁত। ‘আমি বোধহয় অনেক ধীর হয়ে গেছি। নইলে সবই টের পেতাম। ঠিক আছে, মেজর, বলে ফেলুন কী বলতে চান।’
কাঁধ ঝাঁকাল রানা। ‘আগেই বলেছি, জরুরি কথা আছে। আর সেজন্যেই এসেছি। খুন করতে নয়।’
‘ওই লোককে সে-কথা বলুন,’ লাশটাকে দেখাল ফক্স।
‘একে ভাল লোক বলে মনে হয়নি, তাই তুমি খুন হওয়ার আগেই তাকে খতম করে দিয়েছি।’
‘তবে কি ধরে নেব, আপনি আমাকে খুন করবেন না?’
‘তোমার কি মনে হচ্ছে আমি গুলি করব?’
শ্রাগ করল ফক্স। ‘আমি কী ভাবছি, সেটা জেনে আপনার আসলে কী লাভ? আপনার হাতে তো পিস্তল!’
‘আমি জানতে চাই, কেন একদল বদমাস তোমাকে খুন করতে চাইছে,’ বলল রানা, ‘এটাও জানি না তারা কারা।’
‘জিপসিদের কথা বলছেন?’
‘না। অন্যদের কথা বলছি।
‘ভয়ঙ্কর নরপশু তারা,’ বলল ফক্স।
‘তুমি নিজেও ফেরেশতা নও,’ বলল রানা।
‘তা হয়তো নই, তবে ওদের তুলনায় আমি দুধের শিশু।’ মৃদু মাথা নাড়ল ফক্স। ‘অনেক আগেই তাদের কাজ বাদ দিয়ে আমার উচিত ছিল পালিয়ে যাওয়া।’
‘বুদ্ধি কখনও কখনও পরে আসে। জরুরি কোন কারণে তোমাকে খুন করতে ব্যস্ত হয়ে উঠেছে তারা।’
‘ওরা আপনাকে কত টাকা দিচ্ছে?’
মাথা নাড়ল রানা। ‘বাজে কথা বলবে না, ফক্স।’
‘কিন্তু কাজটা তো আপনি হাতে নিয়েছেন।’
‘কারণ, আর উপায় ছিল না,’ বলল রানা।
‘তা হলে খুন করছেন না কেন? আমাকে তো হাতের মুঠোয় পেয়েছেন।’
‘তোমাকে খুন করতে চাই না বলেই অন্য উপায় খুঁজছি,’ বলল রানা।
‘আপনার কথা যে ঠিক, তার কোন প্রমাণ দিতে পারবেন? পারলে হাত থেকে ফেলে দিন পিস্তলটা।’
নিচু হয়ে পায়ের কাছে ওয়ালথারটা রাখল রানা।
‘এবার লাথি দিয়ে ওটা দূরে সরিয়ে দিন,’ বলল ফক্স।
রানা পা দিয়ে ঠেলে দিল ওয়ালথার। ঠনঠনাৎ শব্দে কার্নিশের কিনারায় পৌঁছে নিচের ঢালু জমিতে খসে পড়ল অস্ত্রটা।
মাথা দোলাল ফক্স। চাঁদের আলোয় ঝিক্ করে উঠল সোনার কয়েকটা দাঁত। ‘ভাল দেখালেন, মেজর!’ একলাফে রাইফেলের পাশে পৌঁছেই ওটা তুলল সে। ‘নিজেকে বাঁচানো জীবনে সবচেয়ে গুরুত্বপূর্ণ প্রবৃত্তি। বহু আগেই এটা জেনে গেছি।
‘তুমি আমাকে খুন করতে চাইলে, আমি আশা করব মৃত্যুটা আমার জন্যে খুব কষ্টকর করে তুলবে না।’
কাঁধে রাইফেলের কুঁদো ঠেকিয়ে স্কোপের ভেতর দিয়ে রানাকে দেখল ফক্স। ট্রিগারে চেপে বসছে তর্জনী। সম্ভাবনা নেই গুলি ফস্কে যাওয়ার। চাপা শ্বাস ফেলে মৃত্যুর জন্যে তৈরি হলো রানা। শীতল হয়ে গেছে হৃৎপিণ্ড। মনে মনে বলল, ‘তা হলে গুড বাই, মাসুদ রানা!’
কয়েক মুহূর্ত পর সিদ্ধান্ত পাল্টে ধীরে ধীরে কাঁধ থেকে রাইফেল নামাল ফক্স। মাথা নেড়ে বলল, ‘না, বস্, আপনার মতই আমারও বোধহয় নরম হয়ে গেছে হৃদয়।’
‘আজ রাতে যে চারজনকে খুন করলে, ওরা তোমার সঙ্গে একমত হবে না,’ বলল রানা, ‘নাকি ওরা পাঁচজন?’
পাঁচ,’ বলল ফক্স। ‘যেদিন আলদারিসিনে এলাম, বুড়ো এক কুকুরের গায়ে পেট্রল ঢেলে আগুন জ্বালতে চাইল তারা। তখন সামান্য মনোমালিন্য হয়েছিল। তখনই বুঝলাম, দলের আরও ক’জনকে নিয়ে হাজির হবে আমার ক্যাম্পে।’
মৃদু হাসল রানা। ‘আজও রোমশ বন্ধুদের জন্যে মৃত্যু- ঝুঁকি নিতে দ্বিধা করো না, তাই না, ফক্স?’
‘আপনি হলেও তাই করতেন, বস্।’
‘হয়তো তা-ই।’
‘আপনাকে এখানে আশা করিনি। আমাকে খুঁজে নিলেন কীভাবে?’,
‘যত গোপনে ডুব দিতে চেয়েছ, সেটা পেরে ওঠোনি,’ বলল রানা। ‘সতর্ক মানুষও নানান ধরনের সূত্র রেখে যায়। জানতাম তোমাকে কোথায় খুঁজতে হবে। যেহেতু ভয়ঙ্কর ক্ষমতাশালী একদল লোক পেছনে লেগে গেছে, এটা কিন্তু তোমার জন্যে বড় ধরনের সমস্যা। এখন থেকে আরও হুঁশিয়ার হতে হবে।’
চুপ হয়ে গেল রানা।
নীরবতা নেমেছে দু’জনের মাঝে।
কয়েক মুহূর্ত পর বলল ফক্স, ‘তো এবার কী, বস্?’
‘এবার কীভাবে সমস্যা থেকে বেরোনো যায়, সেটা ভেবে বের করতে হবে,’ বলল রানা।ফক্স ও রানা মিলে সরিয়ে ফেলেছে স্প্যানিশ আততায়ীর লাশ। এখন পাথুরে বাটির মত জায়গায় বসে আছে দু’জন। মনে মনে কথা গুছিয়ে নিচ্ছে রানা। উদাস হয়ে গ্রামের দিকে চেয়ে কী যেন ভাবছে ফক্স।
‘যাদের চাকরি করতে, তারা তোমাকে খুন করতে চাইল কেন?’ হঠাৎ করেই জানতে চাইল রানা।
‘চাকরি নয়, বলল ফক্স। ‘চুক্তিবদ্ধ কাজ। পরে বুঝলাম ওদের চেয়ে খারাপ কেউ হয় না। তাই পালিয়ে এলাম।’
‘কী কাজ করতে যে পালিয়ে যেতে হলো?’
‘জেনে কী করবেন? একবার সে-কাজে জড়িত হয়ে গেলে আর কখনও এই জীবনে অবসর নেয়া যায় না।’
‘অ্যালেক্যাণ্ডার লিয়োনেল কে?’ জানতে চাইল রানা। বিস্মিত চোখে ওকে দেখল ফক্স। ‘ওই নামে কাউকে চিনি না।’
মিথ্যা নাম বলেছে প্রৌঢ়, বুঝে গেল রানা। কয়েক মুহূর্ত পর বলল, ‘তুমি সরকারি এজেন্ট ছিলে?’
‘না,’ মাথা নাড়ল ফক্স। ‘সমস্যা জটিল হলে ওরা আমাকে ডেকে নিত।’
‘কী ধরনের সমস্যা?’ রানা আঁচ করেছে কাজটা কী ধরনের।
‘বলতে পারেন অন্যদের হয়ে ব্রিটেনের সমাজের আবর্জনা দূর করতাম।’
‘তা হলে কি ধরে নেব, তুমি ছিলে পেশাদার খুনি?’ চুপচাপ কাঁধ ঝাঁকাল ফক্স।
‘কখনও কখনও বাধ্য হয়ে বহুকিছুই করে মানুষ,’ বলল রানা।
‘আমার ছিল দক্ষতা। কখনও পেতাম এক লাখ পাউণ্ড তা ছাড়া, আমার দরকার ছিল বহু টাকা। ভেবেছিলাম প্রচুর টাকা হাতে এলেই এখানে ফিরব। কিন্তু কয়েকটা খুন করার পর বুঝলাম, আমি বোধহয় আর মানুষের পর্যায়ে নেই।’
‘তখন থেকে শুধু টাকার জন্যে খুন করতে লাগলে?’ মাথা দোলাল ফক্স। ‘এ-ছাড়া উপায়ও ছিল না। যদি মানা করতাম, সেদিনই শেষ হতো আমার জীবন।’
দক্ষ এক সৈনিকের অধঃপতনে মন খারাপ হয়ে গেছে রানার। কয়েক মুহূর্ত পর বলল, ‘কত দিন এসব করেছ?’
‘দু’বছরেরও বেশি,’ বলল ফক্স।
‘কারণ ছাড়া খুন করতে গিয়ে খারাপ লাগত না?’
মাথা দোলাল ফক্স। ‘যাদেরকে খুন করতাম, সবাই ছিল সমাজের অতি নোংরা জানোয়ার। তবুও ছিল বিবেকের দংশন। বারবার ভাবতাম, এ-ই শেষ, এরপর দূরে কোথাও গিয়ে ডুব দেব। তারপর ক’দিন আগে বুঝলাম, মরে গেলেও আর কাউকে পয়সার জন্যে খুন করব না।’
‘শেষ দিন আসলে কী হয়েছিল?’ জানতে চাইল রানা।
কিছুক্ষণ চুপ করে থাকার পর বলল ফক্স, ‘ভাবলে এখনও অবাক লাগে। ওই পার্টিতে ছিল একদল নরপশু। তবে আমার কথা বাদ দিন, বস। আপনি নিজে আজকাল কী পেশায় আছেন?’
‘টুকটাক ব্যবসা,’ বলল রানা।
‘কী ধরনের? আমার মত মানুষ-শিকার করছেন না তো?’
‘না, ফক্স। আমি গোয়েন্দা সংস্থা খুলেছি।’
‘তবে তো ভালই,’ তিক্ত হাসল ফক্স। ‘আমারও উচিত ছিল ওই ধরনের কিছু করা। ভাল রোজগার হচ্ছে আপনার?’
‘চলে যাচ্ছে।’
‘অথচ, বস্, আজ পিস্তল হাতে এসেছেন আমাকে খুন করতে। আপনার অর্থনৈতিক অবস্থা ভাল বলে মনে হচ্ছে না।’
‘তুমি কি জানতে চাও, কেন এখানে এসেছি?’
‘বলুন।’
প্রথম থেকে শুরু করল রানা। ‘অ্যালেক্যাণ্ডার লিয়োনেল নামের এক বদমাস সেদিন বিমানে আমার সিটের পাশে এসে থামল। নিজের ব্যাপারে কিছু না বলে আলাপের সুরে জানাল, ভাল করেই সে জানে আমার অতীত। দু’এক কথায় বুঝলাম, ব্রিটিশ মিনিস্ট্রির টপ-লেভেল রেকর্ডস্ দেখেছে সে। অত্যন্ত ক্ষমতাশালী কেউ না হলে সেটা পারত না। আমাকে বলল, একটা কাজ করে দিতে হবে। আমি ভাবছি, এ কে, কী চায়… তখনই বলল, তুমি দুনিয়ার যেখানেই লুকিয়ে থাকো, আমার কাজ হবে তোমাকে খুঁজে বের করে খুন করা। সে- সময়ে তার প্রস্তাবে রাজি না হয়ে কোন উপায় আমার ছিল না।’
তিক্ত হাসল ফক্স। বুঝেছি। আপনার ব্যবসা আসলে ভাল চলছে না। বড় অঙ্কের টাকা আপনার নাকের কাছে ধরতেই কাজটা হাতে না নিয়ে আর পারেননি।’
‘টাকার জন্যে নয়, ফক্স,’ বলল রানা। ‘আমাকে ফাঁদে ফেলেছে তারা। কাজটা না করলে খুন হবে আমার প্রিয় একজন মানুষ। আর সেটা ঠেকাতে হলে খুন করতে হবে তোমাকে। তারপর তাদের কাছে পাঠিয়ে দিতে হবে লাশের ছবি। আমার কথা কি বুঝতে পেরেছ, ফক্স?’
সতর্ক চোখে ওকে দেখল প্রাক্তন সৈনিক। ‘তো আমাকে খুন করতে কে বাধা দিচ্ছে, বস্? আমি তো নিরস্ত্র!’
মাথা নাড়ল রানা। ‘অন্য কোন উপায় খুঁজতে হবে। যাতে সব কুল রক্ষা পায়।’
‘আপনার সেই প্রিয় মানুষটা… সে কি মহিলা? তাকেই খুন করার হুমকি দিচ্ছে তারা?’
মাথা দোলাল রানা। ‘এদিকে হাতে আমার সময় নেই।’
‘অর্থাৎ আমাকে বাঁচিয়ে রাখতে গিয়ে মৃত্যুর মুখে ফেলেছেন ওই মহিলাকে। জটিল সমস্যা। অবশ্য আমাকে খুন করেননি বলে আমার কোন আপত্তি আছে, তা নয়।’
‘ফক্স, তুমি খুন হলেও থামবে না ব্ল্যাকমেইলিঙের এই চক্কর,’ বলল রানা। ‘তোমার কথা অনুযায়ী, একবার তাদের মুঠোয় ধরা পড়লে, আর কখনও মুক্তি মেলে না। যখন-তখন ডাকবে কাউকে খুন করতে। জেসিকার ঘাড়ের ওপরে ঝুলবে ধারালো কুঠারের ফলা। অথচ বেচারি জানবেও না, ওকে বাঁচাতে গিয়ে একের পর এক মানুষকে খুন করছি আমি।’
তো মেয়েটার নাম জেসিকা, তাই না, বস্?’
‘হ্যাঁ।’
‘খুব সুন্দর নাম, বস্।’
‘মানুষ হিসেবেও ও অসাধারণ,’ বলল রানা।
‘সুযোগ পেলে বিয়ে করবেন তাকে?’
‘আমরা এ-বিষয়ে কথা বলেছি,’ বলল রানা। ‘ঠিক করেছি পরস্পরের ব্যক্তিগত জীবনে কখনও নাক গলাব না।’
‘তা-ই হয়তো ভাল।’
‘রিটার সঙ্গে যোগাযোগ করেছ?’ জানতে চাইল রানা।
চট করে ওকে দেখল ফক্স। ‘আপনি ওর কথা জানলেন কীভাবে?’
‘তুমিই বলেছ কঙ্গোতে। ক’বছর আগে। ভুলে গেছ।’
মাথা দোলাল ফক্স। ‘সুযোগ হলে একবার গিয়ে দাঁড়াব ওর সামনে। যদি দেখি ওর মনে আমার জন্যে আর কোন ভালবাসা নেই, তো চলে যাব বহুদূরে কোথাও।’ চুপ হয়ে গেল নিঃসঙ্গ সৈনিক।
রানা জানাল না, ফক্সের জন্যে অপেক্ষা করছে মেয়েটি। অন্য প্রসঙ্গে গেল, ‘শুধু যে জেসিকা বিপদে আছে, তা নয়। আমাকে বড় ভাইয়ের মত ভালবাসে লক্ষ্মী এক মেয়ে, ওর নাম লিলিয়ানা। অ্যালেক্যাণ্ডার লিয়োনেল হুমকি দিয়েছে, তার কথামত কাজ না হলে খুন হবে মেয়েটা। এর অর্থ বুঝতে পেরেছ? বিনা দোষে তোমাকে খুন করতে পারব না। এদিকে জেসিকা ও লিলিয়ানাকেও নিরাপদ রাখতে পারব না। সেক্ষেত্রে আমি আত্মহত্যা করলে তখন ওদের মাথার ওপর থেকে সরে যাবে ধারালো খাঁড়া। কিন্তু আত্মহত্যা করার মত কাপুরুষের কাজ আমি করব না। তাই খুঁজছি এমন কোন উপায়, যার মাধ্যমে মেটাতে পারব সব ধরনের সমস্যা।’
‘সত্যি কি তেমন কোন উপায় আছে?’ বলল ফক্স।
ওর চোখে তাকাল রানা। ‘আমি শুধু একা বিপদে পড়িনি। তুমিও আছ মহাবিপদে। আমি চলে গেলেও অন্য কেউ আসবে তোমাকে খুন করতে।’
মাথা নাড়ল ফক্স। ‘আমার তা মনে হয় না, বস্।’
‘আমি কিন্তু তোমাকে খুঁজে নিয়েছি,’ বলল রানা।
‘তা ঠিক। কিন্তু আপনি তো আর সাধারণ কেউ নন। ওরা চাইলেও জানবে না আমি কোথায় আছি।’
‘অত নিশ্চিত হয়ো না,’ বলল রানা। ‘যারা জেসিকার ওপর চোখ রেখেছে, তারা তোমার বা আমার চেয়ে অযোগ্য, এমনটা না-ও হতে পারে।’
তিক্ততার ছাপ পড়ল ফক্সের মুখে। কয়েক মুহূর্ত পর বলল, ‘জানতে চেয়েছেন, কেন আমার ওপরে খেপেছে তারা। তো শুনুন। তাদের কথামত একজনকে খুন করতে গিয়ে ব্যর্থ হই। তখন অস্বাভাবিক কিছু ঘটনা ঘটে। সেগুলোর সঙ্গে আমার সরাসরি কোন সম্পর্ক নেই। কিন্তু তাদের পেতে রাখা ভিডিয়ো ক্যামেরায় ধরা পড়ি আমি। তারপর পালিয়ে না গিয়ে কোন উপায় ছিল না আমার।’
‘কী করেছিলে যে খুন করতে চাইছে?’ বলল রানা।
‘তাদের ব্যাপারে বহুকিছুই জেনে যাই,’ বলল ফক্স, ‘নিজের চোখে দেখেছি ভয়ঙ্কর কিছু ঘটনা।’
‘কী দেখেছ?’ জানতে চাইল রানা।
ঢোক গিলল ফক্স। বিকৃত হলো চেহারা। ‘বস্, আমরা কাঁধে কাঁধ ঠেকিয়ে যুদ্ধ করেছি। বহু ভয়ঙ্কর ঘটনার মাঝ দিয়ে গেছি। মুখোমুখি লড়াই করে শত্রুদেরকে খতম করেছি। তাদের সুযোগ ছিল আমাদেরকেও খুন করার। আমার কথা বুঝতে পেরেছেন? সমানে-সমানে সুযোগ ছিল দুই পক্ষের। কিন্তু সে-রাতে যা দেখলাম, ওটা ছিল নারকীয় যজ্ঞ।’
‘যজ্ঞ? সেটা কীসের রাত ছিল?’
‘মহাবিষুবের রাত। এবার একটা ভিডিয়ো আপনাকে দেখাব।’ হাত বাড়িয়ে হোল্ডঅলের চেইন খুলল ফক্স। রানা কিছু বলার আগেই মোবাইল ফোন নিয়ে পাসওয়ার্ড দিল। ‘ভিডিয়ো এনক্রিপ করেছি। নিজের চোখে দেখুন কী ঘটেছিল। আমি চাই না আর কেউ ওটা দেখুক।’
রানার হাতে মোবাইল ফোন দিয়ে গ্রামের দিকে চেয়ে রইল ফক্স। স্ক্রিনের দিকে মনোযোগ দিল রানা। ভিডিয়ো করা হয়েছে অন্ধকারে। কালো কিছু রেখা ছাড়া আর কিছুই দেখার নেই। রানা বলল, ‘মনে হচ্ছে লেন্সের সামনে কিছু আছে।’
‘গাছের ডাল,’ মুখ না ফিরিয়ে বলল ফক্স। ‘ছিলাম ঘন জঙ্গলে। দেখতে থাকুন। একটু পর সবই বুঝবেন।’
‘ভিডিয়ো করেছ কেন?’ জানতে চাইল রানা।
‘আপনি শুধু দেখুন। বহুকিছু বুঝে যাবেন।’
স্ক্রিন থেকে চোখ সরাল না রানা। একটু পর আগের চেয়ে পরিষ্কার হলো দৃশ্য। ফক্সের হাত নড়ছে বলে ক্যামেরা দুলে যাচ্ছে। রাতের দৃশ্য। দূরে লেক। চাঁদের আলোয় টলমল করছে কালো জল। লেকের মাঝে গাছে ভরা ছায়াময় এক দ্বীপ। ঢালু লন গিয়ে মিশে গেছে লেকের জলে। একটু দূরে বিশাল প্রাসাদ। ওটার জানালাগুলো অন্ধকার। চাঁদের আলোয় রাজকীয় বাড়িটার স্থাপত্য দেখার মত সুন্দর।
অবশ্য প্রাসাদ নয়, রানার মনোযোগ কেড়ে নিয়েছে লেকের তীর। লন মাড়িয়ে ওখানে গিয়ে থেমেছে অন্তত পঞ্চাশ বা ষাটজন লোক। পরনে গোড়ালি পর্যন্ত দীর্ঘ আলখেল্লা। মাথায় হুড। পাখির দীর্ঘ চঞ্চসহ মুখে কালো মুখোশ। চোখ সরু করে স্ক্রিনের দিকে চেয়ে রইল রানা। কেন যেন শিরশির করে উঠল ওর মেরুদণ্ড। বিড়বিড় করে বলল, ‘ব্যাপারটা কী?’
‘আমি নিজে দ্বিতীয়বার দেখব না,’ দূরে চেয়ে রইল ফক্স।
মোবাইল ফোনে রানা শুনছে বহু লোকের প্রার্থনার গুঞ্জন। জর্জিয়ান সন্ন্যাসীদের মত ল্যাটিনে কথা বলছে না তারা। ভাষা একেবারেই অচেনা। রানা জানতে চাইল, ‘সবাই দ্বীপের দিকে চেয়ে আছে কেন?’
‘একটু পর নিজেই বুঝবেন।’
কয়েক মুহূর্ত পর বিস্ফোরণের আওয়াজ হলো। অন্ধকার দ্বীপে জ্বলে উঠল আগুনের কুণ্ডলী। কমলা আলোয় দ্বীপের তীরে দেখা গেল বিশাল এক মূর্তি। ওটার মাথা আইবিস পাখির মুণ্ডের মত।
এদিকের তীরে সবার মুখে অদ্ভুত মুখোশ।
ফক্সের দিকে তাকাল রানা। ‘কোন নাটকের শুটিং?’
‘না। যা দেখছেন সবই বাস্তব। দেখতে থাকুন।’
দ্বীপে উপস্থিত হলো কয়েকজন। যুম হলো ক্যামেরা। তাতে ছবির মান খারাপ হলেও দেখা গেল প্রতিটি দৃশ্য। তীরের লোকগুলোর মতই দ্বীপবাসীদের পরনে আলখেল্লা। অবশ্য তৃতীয়জনের পরনে আলাদা পোশাক। সে হালকা- পাতলা গড়নের এক তরুণী। সাদা পোশাকের কাঁধে লুটিয়ে পড়েছে সোনালি চুল। তার দু’হাত শক্ত করে ধরেছে অন্য দু’জন। রানা বুঝল, মেয়েটা তাদের বন্দি। ড্রাগ দেয়া হয়েছে তাকে। টলমল করছে দাঁড়াতে গিয়ে। এবং এবার বোধহয় ঘটতে চলেছে অস্বাভাবিক কোন যৌনানুষ্ঠান। সে-কারণেই জানতে চাইল রানা, ‘ওই মেয়ে আসলে কে?’
‘আপনি জানতে চান মেয়েটা কে?’ বলল ফক্স, ‘কিন্তু আমি সেটা জানব কী করে?’
ভিডিয়ো দেখতে গিয়ে শিরশির করছে রানার ঘাড়। পেছনে বেদির সঙ্গে ঠেসে ধরা হলো মেয়েটাকে। অন্যদু’জন মূর্তির দু’দিকের আংটায় বেঁধে দিল তার কবজির দুই ফিতা। দাহ্য কিছু আগুনে পড়তেই গাছের মগডাল ছাপিয়ে ওপরে উঠল কমলা শিখা। চিৎকার করছে এদিকের তীরের সবাই। কোথা থেকে যেন দ্বীপে এল আরেকজন, তার পরনে লাল আলখেল্লা। মাথার মুকুটে মর্দা ছাগলের গিঁঠওয়ালা শিং। বামহাতে আনুষ্ঠানিক রাজদণ্ড, ডানহাতে দীর্ঘ ছোরা। ধারালো অস্ত্র নাটকীয়ভাবে তুলে প্রার্থনারত লোকগুলোকে দেখাল সে। এবার চলে গেল মেয়েটার কাছে।
ফক্সের কাছে জানতে চাইল রানা, ‘সত্যিই কি মেয়েটাকে এরা খুন করেছে?
‘করেছে,’ শুকনো গলায় বলল ফক্স।
ছোরার প্রথম টানে তরুণীর ঘাড় থেকে ছিটকে বেরোল টকটকে লাল তাজা রক্ত। রানার ইচ্ছে হলো ঝট্ করে চোখ সরিয়ে নিতে, কিন্তু নিজেকে নিয়ন্ত্রণ করল ও। একটু পর আরেক পোঁচে তরুণীর কণ্ঠনালী ফাঁক করে দিল লাল আলখেল্লা। এই পর্যায়ে অন্যদিকে সরল ক্যামেরা। ছুটে চলেছে মোবাইল ফোন হাতে ফক্স। থেমে গেছে ভিডিয়ো।
‘আমি তখন ছুটছি দেয়ালের দিকে,’ বলল ফক্স। ‘বুঝে গেছি, পালিয়ে যেতে হবে পিশাচের কবল থেকে। এরপর প্রথম সুযোগে চলে এসেছি এখানে।’কয়েক মুহূর্ত চুপ করে বসে রইল রানা, তারপর স্মার্টফোনটা ধরিয়ে দিল ফক্সের হাতে। ডিভাইসটা অফ করে পাউচে পুরে হোল্ডঅলে রাখল যুবক। নিচু গলায় বলল, ‘এবার তো দেখলেন সবই।’
মৃদু মাথা দোলাল রানা। ‘মেনে নিতে কষ্ট হয় যে নিজের চোখে এসব দেখেছ।’
‘তাই আসলে,’ বলল ফক্স। ‘তবে ওটা হরর কোন সিনেমা ছিল না। বুঝতে পারছি আপনার কেমন লেগেছে। চরম অশুভ একদল অমানুষ তারা। অথচ, আগে ভাবতাম আমার চেয়ে মন্দ কেউ পৃথিবীতে নেই। বিক্রি করে দিয়েছি আত্মা। কিন্তু সে-রাতে বুঝলাম, এখনও মানুষ হওয়ার সুযোগ আছে আমার। শেষমেশ হয়তো মাফ পাব স্রষ্টার কাছ থেকে। এরপর ওই এলাকা থেকে বেরিয়ে প্রথম সুযোগে পালিয়ে এসেছি এই দেশে।’
চুপ করে আছে রানা।
‘আপনি কি ভাবছেন এরা করছিল শয়তানের পূজা?’ কাঁধ ঝাঁকাল ফক্স। ‘হয়তো তা-ই। নইলে মাথায় ছাগলের শিং কেন? সবার মুখে মুখোশ, পরনে আলখেল্লা। এমনি এমনি তো আর মহাবিষুবের রাতে অদ্ভুত ভাষায় প্রার্থনা করে না। জবাই করল বেচারি মেয়েটাকে। দেবতার দেহ মানুষের মত, অথচ মাথা পাখির। কী জানি, ওটা আসলে কোন্ ধর্ম!’
‘ওই মূর্তি থঅথের,’ বলল রানা। ‘কালো জাদুর জন্যে ইংরেজি ক্যালেণ্ডারে বিশেষ এক রাত মার্চের বিশ তারিখ।’
‘কীসের মূর্তি বললেন?’
‘থঅথ। মিশরীয় প্রাচীন এক অপদেবতা। জ্ঞান, লেখালেখি ও জাদুটোনার অদ্ভুত গুণের মালিক।’
‘আপনি এসব জানলেন কীভাবে?’
‘অবসরে সামান্য পড়াশোনা করেছি,’ বলল রানা।
‘কিন্তু মানুষ খুন করবে মিশরীয় অপদেবতার জন্যে? এটা কেন?’
‘থঅর্থ সম্পর্কে বিস্তারিত কিছু জানি না, স্বীকার করল রানা।
নীরবতা নেমেছে পাহাড়ে। আগের মতই দূরে চেয়ে আছে ফক্স। কিছুক্ষণ পর জানতে চাইল রানা, ‘সে-সময়ে ওখানে গিয়েছিলে কেন? ওই দলের সঙ্গে যোগাযোগ হলো কীভাবে?’
ব্যাখ্যা দিল ফক্স: ‘আগেই জেনেছেন, একজনকে খুন করতে ওখানে গেছি। গ্রামে সম্ভ্রান্ত লোকটার ছিল চমৎকার বাড়ি। আমাকে বলা হয়েছিল, সন্ধ্যার দিকে তাকে ওখানে একা পাব। সহজে খুন করতে পারব। কিন্তু তখন ওই বাড়িতে এল তার তৃতীয়পক্ষের তালাকপ্রাপ্তা স্ত্রী, তাদের দুই বাচ্চা আর এক বুড়ি আয়া। একটু পর বিদায় নিয়ে চলে গেল সুন্দরী মহিলা। বাড়িতে রয়ে গেল বাচ্চাদুটো ও আয়া। আমি আর ওদের সামনে লোকটাকে খুন করতে পারলাম না।’
বাচ্চা, মহিলা বা অসহায় কারও ক্ষতি করে না ফক্স, মনে পড়ল রানার।
‘আমি অপেক্ষায় থাকলাম,’ আবারও শুরু করল ফক্স, ‘প্রথমে ভাবলাম কয়েক ঘণ্টা পর বিদায় নেবে বাচ্চাসহ আয়া। কিন্তু সেটা আর হলো না। নয়টার দিকে বাড়ি থেকে বেরিয়ে এল লোকটা। পিছু নিলাম গাড়িতে করে। জানতাম না কোথায় চলেছে। একবার ভাবলাম, পথে সুযোগ পেলে খুন করব। কিন্তু সেই সুযোগ আর এল না।’
ফক্স চুপ হয়ে যাওয়ায় বলল রানা, ‘তুমি বলতে থাকো।’
‘দ্রুত গাড়ি চালাচ্ছিল। সারে কাউন্টির গভীরে পৌঁছে ঢুকে পড়ল বিশাল এক এস্টেটে।’ হোল্ডঅল দেখাল ফক্স। রানা বুঝল স্মার্টফোনের ভিডিয়োর কথাই বলছে যুবক।
‘ওই এস্টেট আসলে কোথায়?’ জানতে চাইল রানা।
‘নাম শার্লন হল। গিল্ডফোর্ড থেকে কয়েক মাইল দূরে। লোকটা প্রিমিয়ো নিয়ে ঢুকে পড়ল এস্টেটে। আরও এগিয়ে গাড়ি রেখে আবার ফিরলাম ওখানে। দেয়াল টপকে ঢুকলাম জঙ্গলে। চেক-পোস্টের দিকে গিয়ে দেখি, দামি সব গাড়ি এসে থামছে সিকিউরিটির লোকেদের পাশে। বুঝে গেলাম, পার্টি হচ্ছে বড়লোকদের জন্যে। সবাই হয়তো ভিআইপি। আর তখনই দেখলাম তাদের দু’জনকে।’
‘কাদের কথা বলছ?’
‘শোফার চালিত রোলস  রয়েসে চেপে এল। সামনের চাকা দেখতে গিয়ে ড্রাইভার দরজা খুলতেই জ্বলে উঠল ভেতরের বাতি। সেই আলোয় দেখলাম পেছন-সিটে অনেক বুড়ো এক লোক। হাতে ওয়াকিং স্টিক। ওটার হ্যাণ্ডেল দ্বীপের মূর্তির মাথার মত। …কী যেন বললেন অপদেবতার নাম?’
‘থঅথ।’
‘গাড়ির ভেতরে ছিল আরেকজন। বয়স ষাটমত।’ তিক্ত স্বরে বলল ফক্স, ‘তাকে আমি আগেও দেখেছি।’
‘চেনো ওদেরকে?’ জানতে চাইল রানা।
‘আগে তারা ছিল আমার বস্। বুড়োর নাম জানি না। আগে একবার দেখেছি এজেন্সির মিটিঙে। কারও সঙ্গে কথা বলেনি। তবে বুঝেছি, আসলে এজেন্সির প্রধান হচ্ছে সে।’
ফক্স জানাল, ডাক না এলে এজেন্সির সঙ্গে যোগাযোগের অনুমতি ছিল না। কয়েকবার ওকে ডেকে খুনের অ্যাসাইনমেন্ট দিয়েছে প্রৌঢ়। এজেন্সির মালিকপক্ষের কারও নাম ওর জানা নেই। কয়েকটা ডিপার্টমেন্টে বিভক্ত সেই এজেন্সি। দরকার ছাড়া একাধিক খুনিকে একই কাজে পাঠাত না। ওর ওপরে চোখ রাখত আরেক খুনি। ফক্স কাউকে খুন করার সঙ্গে সঙ্গে বস্ জেনে যেত, শেষ করা হয়েছে কাজ। দূরের কোন লকারে থাকত প্রাপ্য টাকা। অথবা, টাকা দিয়ে যেত অচেনা কেউ। খুনির ছোট এক চক্রের একজন ছিল ফক্স- বিশ্বস্ত, অনুগত ও দক্ষ।
‘গত একবছরে আমার সঙ্গে পাঁচবার দেখা করেছে সে,’ বলল ফক্স। ‘বিপজ্জনক ও গুরুত্বপূর্ণ কিছু খুনের জন্যে ব্রিফও করেছে। সবই ছিল রাজনৈতিক হত্যা।’
‘কারও নাম জানতে চাইছি না।’
‘সে-ই ভাল। আমি নিজেও কিছু বলব না।’
‘ওই ষাটোর্ধ্ব লোকটার নাম কী?’ জানতে চাইল রানা।
‘নাম অ্যালান শ’। যদিও বুঝতাম ওটা তার আসল নাম নয়। নিজের ব্যাপারে খুব গোপনীয়তা বজায় রাখত।’
‘বয়স তার ষাটের মত, তাই না?’ বলল রানা।
‘আমার তা-ই ধারণা।’
‘তার চেহারার বর্ণনা দাও।’
মনে মনে কথা গুছিয়ে নিল ফক্স। ‘বলার মত কিছুই ছিল না তার। লম্বা নয়। বেঁটে নয়। মোটা নয়। চিকনও নয়। পড়ে যাচ্ছিল মাথার চুল। অবশিষ্ট কোঁকড়ানো চুল ঝোপের মত ঘন। চোখে কালো ফ্রেমের ভারী চশমা। পুরু কাঁচের জন্যে চোখদুটো দেখাত অনেক বড়। দু’কানের ডগা শয়তান- মূর্তির কানের মত খাড়া। শিরা-ওঠা নাক অস্বাভাবিক বড়। আমার ধারণা অতিরিক্ত মদ্যপান করে। নাকের পাশে জঙুলটা দেখলে কেমন যেন গা ঘিনঘিন করত।
আগেও সবকিছু গভীরভাবে পর্যবেক্ষণ করত ফক্স। আর্মি থেকে বেরিয়ে গেলেও সেই গুণ হারিয়ে বসেনি।
‘তা হলে ওই লোকই অ্যালেক্যাণ্ডার লিয়োনেল,’ বলল রানা।‘আপনি বলছেন, অ্যালান শ’র নাম আসলে অ্যালেক্যাণ্ডার লিয়োনেল?’ বলল ফক্স।
‘তার নিখুঁত বর্ণনা দিয়েছ,’ বলল রানা। ‘প্লেনে আমার সঙ্গে দেখা করেছিল। এখন পর্যন্ত তার দুটো নাম পেলেও জানি না আসলে সে কে। সময়মত সবই জেনে নেব। এবার খুলে বলো এরপর কী ঘটেছে।’
‘আবার রোলস  রয়েসে উঠল ড্রাইভার। সিকিউরিটির লোকদের পেছনে ফেলে গাড়ি রাখল প্রাসাদের এক দরজার কাছে। দুই আরোহী নেমে যাওয়ার পর অন্যান্য গাড়ির মত বাড়ির আরেক দিকে পার্কিং লটে নিয়ে রাখল রোল্স রয়েস। আমার ধারণা, ওখানে ছিল অন্তত বিশটা গাড়ি। ওখানে না থেমে জঙ্গলের ভেতর দিয়ে বাড়ির আরেক দিকে গেলাম। বড় এক ঘরে জড় হয়েছে অতিথিরা। জঙ্গল থেকে তাদের ওপরে চোখ রাখলাম।’
‘কী করছিল তারা?’
‘তেমন কিছুই না। অন্তত প্ৰথমে নয়। সবমিলিয়ে পঞ্চাশ বা ষাটজন। মহিলা নেই। বড়লোকদের কিছু পার্টিতে আগেও এমন দেখেছি। সিগার ফুঁকবে, মদ গিলবে, গল্প করবে নিজেদের ভেতর, তারপর উলঙ্গ নর্তকীরা নেচে বিনোদন দেবে তাদেরকে। কেউ চাইলে তার সঙ্গে বিছানায় যাবে। তখন শার্লন হলের পার্টি নিয়ে এসবই ভাবছিলাম।’
ফক্স আরও কিছু বলতে চাইলেও বাধা দিল রানা। ‘তার মানে, সে-রাতে যাকে খুন করতে গেলে, সে ছিল সেই একই পার্টিতে?’
মাথা দোলাল ফক্স। ‘হ্যাঁ, সে তাদেরই একজন। তার বাড়িতে প্রাক্তন স্ত্রী আর বাচ্চারা হাজির হওয়ায় ভীষণ বিরক্ত হয়েছিল। হয়তো ভাবছিল মাটি হয়ে যাচ্ছে রাতের আনন্দ।
‘সে তাদেরই একজন, অথচ তাকেই খুন করতে চেয়েছে?’
‘তা না হয়েই যায় না। নইলে আমাকে খুন করতে পাঠাত না।’
‘ঠিক আছে। তারপর কী হলো?’
‘তাকে খুন করতে পারব, সে-আশা ক্ষীণ হয়ে গেল। তবুও অপেক্ষায় থাকলাম। লোকটা হয়তো কোন কারণে বাড়ি থেকে বেরোবে, আর তখন নিঃশব্দে তাকে খুন করব। এরপর সময় লাগবে না উধাও হতে। কেউ জানবে না ওখানে গেছি।’
এবার সংক্ষেপে বলো এরপর কী ঘটেছে।’
‘দরকার হলে সারারাত ওখানে থাকতাম,’ বলল ফক্স। ‘কিন্তু এরপর মাঝরাতের আগেই কোথায় যেন গেল অতিথিরা। একসঙ্গে নিভে গেল বাড়ির সব বাতি। একটু পর পেছনের দরজা দিয়ে একসারিতে বেরোল অতিথিরা। সবার পরনে আলখেল্লা, মুখে মুখোশ। মনে হচ্ছিল দেখছি দুঃস্বপ্ন। বাড়ির পেছনের লেকে জঙ্গুলে এক দ্বীপ। লেকের তীরে থেমে ওটার দিকে ফিরল লোকগুলো। শুরু হলো সমবেত প্রার্থনা তার পরের সবই তো আপনি নিজের চোখে দেখেছেন।’
‘এ-ছাড়া আরও কিছু চোখে পড়েছে?’
মাথা নাড়ল ফক্স। ‘মেয়েটা খুন হলে জঙ্গলের মাঝ দিয়ে চলে গেলাম দেয়ালের কাছে। তবে কপাল মন্দ, জঙ্গলে ছিল সিকিউরিটি ক্যামেরা। গাধার কাজ করেছি চারপাশে চোখ না রেখে। হয়ে গেলাম তাদের টার্গেট। বুঝে গেলাম, ভিডিয়ো করেছি বলে ব্ল্যাকমেইল করতে পারি, তাই আমাকে আর বাঁচতে দেবে না তারা।’
লণ্ডনে ফক্সের লণ্ডভণ্ড অ্যাপার্টমেন্টের কথা মনে পড়ল রানার। ওখানে তন্নতন্ন করে কী খোঁজা হয়েছে, সেটা এখন বুঝে গেছে ও। নিচু গলায় বলল, ‘ওয়াকিং স্টিক হাতে বয়স্ক লোকটাও কি লেকের তীরে মেয়েটাকে খুন হতে দেখেছে?’
‘ওখানেই ছিল। বাড়ি থেকে বেরিয়ে সবার আগে খুঁড়িয়ে খুঁড়িয়ে তীরে গেছে হারামজাদা।’
‘অন্যজন, অর্থাৎ অ্যালান শ ওরফে অ্যালেক্যাণ্ডার লিয়োনেল সেখানেই উপস্থিত ছিল?’
‘সবার পরনে আলখেল্লা, মুখে মুখোশ- তাই জানি না লেকের ধারে সে ছিল কি না। লাল আলখেল্লা পরা যে-লোক মেয়েটাকে খুন করেছে, সে আর অ্যালান শ’ একই লোক হলেও অবাক হব না। এটা জানি, আগে ওই বাড়িতেই ছিল সে। যা করার সবাই মিলেই করেছে। ভয়ঙ্কর নিষ্ঠুর একদল ইবলিশ!’
মনের আয়নায় জেসিকার নিষ্পাপ মুখ দেখল রানা। লিয়োনেলের কথামত না চললে কিডন্যাপ করে শার্লন হলে নিয়ে যাবে জেসিকাকে। বলি দেবে মূর্তিটার কাছে।
‘যেভাবেই হোক এদেরকে ঠেকাতে হবে,’ বলল গম্ভীর রানা।
জবাবে প্রবলভাবে মাথা নাড়ল যুবক। ‘তা আসলে সম্ভব নয়। একেবারেই নয়। আমার কথা ভুলে যান। আমি এসবে নেই। আর কখনও ফিরব না ব্রিটেনে। বিশেষ করে ওই বাড়িতে। মরে গেলেও না।’
‘অর্থাৎ, ভাবছ এ-এলাকায় তোমার কোন বিপদ হবে না?’ বলল রানা। ‘তুমি কিন্তু আছ বোকার স্বর্গে। আমি খুন না করলেও অন্য কেউ আসবে। সে ব্যর্থ হলে আরেকজন। দুনিয়ার কোথাও লুকিয়ে রেহাই পাবে না।’
শুকনো মুখে বলল ফক্স, ‘এসব বলছেন তাই অশেষ ধন্যবাদ, বস্। এত মিষ্টি কথা আগে কখনও শুনিনি!’
‘এবার ভাল দিকটা ভেবে দেখো,’ বলল রানা। ‘তুমি কিন্তু একা নও। আমিও তোমার পাশে লড়ব। প্রথম সুযোগে উপড়ে দেব এদের শেকড়। আর সেটা যদি না পারি, মস্তবড় ক্ষতি হবে আমাদের। এদিকে আমরা সফল হতে পারলে হয়তো পাব স্বাভাবিক এক জীবন।’
রানার কথার ওজন মেপে দেখছে ফক্স। একটু পর বলল, ‘তো, বসু, আপনি বলতে চাইছেন, আমরা দু’জন মিলে দল হিসেবে কাজ করব? ঠিক সেই আগের মত?’
‘আগের মত নয়,’ বলল রানা। ‘আমরা তখন মেনে চলেছি প্রতিটি সামরিক আইন। এবার আর সেটা করতে হবে না। আমরা লড়ব প্রিয় মানুষগুলোর জন্যে। নিজেদেরকে নিরাপদ রাখতে। লড়াইটা হবে নিজেদের অস্তিত্বের জন্যে।
অস্বস্তি নিয়ে হাসল ফক্স। চাঁদের আলোয় ঝিকিয়ে উঠল সোনার দাঁত। ‘একদলে আমরা দু’জন, আর বিপক্ষে একদল ইবলিশ! আপনি কি সেটাই বলতে চাইছেন, বস্?’
‘হ্যাঁ। প্রয়োজনে দলে নেব আরও ক’জনকে।’
‘এতদিনে হয়তো হারিয়ে বসেছি আমার যুদ্ধের দক্ষতা, বলল ফক্স। ‘আপনি ভারছেন এদেরকে একে একে শেষ করবেন। কিন্তু সেটা কি আসলে সম্ভব? সংখ্যায় তোঁ তারা ‘অনেক!’
‘তারা দলে ভারী হলেও জানবে না, কোথা থেকে হামলা হয়েছে তাদের ওপর।
এটা বোধহয় ঠিকই বলেছেন,’ বলল ফক্স। ‘তারা টের পাওয়ার আগেই আক্রমণে যেতে পারব আমরা।’
নরম সুরে বলল রানা, তুমি কী বলো, ফক্স? আছ আমার পাশে?’
পাহাড় থেকে দূরের আলদারিসিন গ্রামের বাতি দেখল ফক্স। কয়েক মুহূর্ত পর বলল, ‘আছি, বস্। বুঝতে পেরেছি, ওদের অস্তিত্ব থাকলে আমরা কোথাও নিরাপদ নই। তাই শেষবারের জন্যে হলেও লড়ব।’
পাথুরে ঢালে স্প্যানিয়ার্ডের লাশ দেখাল রানা। ‘ওরা মরার আগে বুঝেছে, তুমি যুদ্ধের ময়দান থেকে কোথাও পালিয়ে যাও না।’
‘বলতে পারেন বদ-অভ্যেস,’ মৃদু হাসল ফক্স।
ধীরে ধীরে ওর প্ল্যান খুলে বলল রানা।
চকচক করছে ফক্সের দু’চোখ। ‘অর্থাৎ, লড়াইটা আমরা পৌঁছে দেব তাদের কাছে। কাজটা ঝুঁকিপূর্ণ হলেও সম্ভব। কারও দৃষ্টি আকর্ষণ না করেই পৌঁছে যাব ব্রিটেনে।’
‘স্পেনে তুমি জিম হকিন্স,’ বলল রানা। ‘ছদ্মনামটা বোধহয় তৈরি করে দিয়েছে সেই এজেন্সি?’
‘ঠিকই ধরেছেন, বস্। আপনার নামটা যেন কী?
‘আমি ডেভ ক্রোকেট।’
‘তো আমার পরিচিত মাসুদ রানা এখন কোথায় গেছেন?’
‘সে তোমাকে হন্যে হয়ে খুঁজছে,’ বলল রানা। ‘কিন্তু সেই কাজে কোথায় যে গেছে, তা বলা মহা মুশকিল!’
‘জ্ঞানীরা সবসময় একইভাবে চিন্তা করে, বস্। আপনার সঙ্গে পরিচিত হয়ে খুশি হলাম, মিস্টার ক্রোকেট।’
‘এবার নামতে হবে কাজে,’ বলল রানা, ‘প্রতিটি মুহূর্ত এখন জরুরি।’
মাথা দোলাল ফক্স। ‘আপনি শুধু বলুন কী করতে হবে।’
‘আগে নিশ্চিত হতে হবে তুমি আর বেঁচে নেই,’ নির্বিকার চেহারায় জানাল রানা।মাসুদ রানা যখন কথা বলছে উইলবার ফক্সের সঙ্গে, ওই একইসময়ে ফ্রান্সের নরম্যাণ্ডিতে রানা এজেন্সির কিচেনে বসে আলাপ করছে জনি ওয়াকার ও রামিন রেজা। ভোরে সূর্যের লালচে কিরণ দিগন্তের কোলে হেসে ওঠার আগেই দশম কাপ কফি শেষ করে সিদ্ধান্ত নিল ওরা, ওদের পক্ষে সম্ভব নয় রানার অনুরোধ রাখা।
‘তবে আরও ভাবতে হবে,’ বলল রামিন। ‘মাসুদ ভাই যা বলেছেন, তা থেকে বোঝা যাচ্ছে, আমাদের কোন ভুল হলে খুন হবে জেসিকা।’
‘তাই বলে তো আর ঠুটো জগন্নাথের মত বসে থাকা যায় না,’ বলল ওয়াকার। ‘অবশ্যই সতর্ক থাকব। ঘনিষ্ঠ বন্ধু বা স্নেহের ছোট ভাই হিসেবে বিপদে রানাকে সাহায্য করা আমাদের উচিত।’
‘তা-ই চাই। কিন্তু জানিই তো না কী ঘটছে। জানা নেই কোথায় গেছেন মাসুদ ভাই। লণ্ডন তো ছোট কোন শহর নয়।
মাথা দোলাল ওয়াকার। ‘ওখানে ওকে খুঁজতে যাওয়া খড়ের স্তূপে সুঁই খোঁজার মত।’
‘সেক্ষেত্রে আমাদের কী করা উচিত?’
কী যেন ভেবে নিয়ে বলল ওয়াকার, ‘এখন পথ খোলা মাত্র একটা। যে-কারণেই হোক স্কটল্যাণ্ডে যায়নি রানা। তাই বলে এমন তো নয় যে আমরা ওখানে যেতে পারব না।’
কথাটা শুনে অস্বস্তি বোধ করল রামিন। ‘তাতে হয়তো ভয়ঙ্কর ঝুঁকিতে পড়বে জেসিকা। কেউ না কেউ চোখ রেখেছে ওর ওপর।’
‘আগে কখনও স্কটল্যাণ্ডে গেছ?’ জানতে চাইল ওয়াকার।
মাথা নাড়ল রামিন। ‘না। সেই সুযোগ হয়নি।’
‘শেষবার গেছি কয়েক বছর আগে,’ বলল ওয়াকার। ‘গ্লাসগোর পঁয়ত্রিশ মাইল দূরে নেভাল বেস এইচএমএনবি ক্লাইড-এ। ওখানে আছে নিউক্লিয়ার ওয়েপন্স ডিপো। রয়েল নেভির শক্তিশালী বেস। ওখানে আছে নেভির স্পেশাল ফোর্সের ইউনিট। …তো, যা বলছিলাম, জেসিকার গ্রামে আমাকে বা তোমাকে দেখেনি কেউ। যারা ওর ওপর চোখ রেখেছে, তারাও চেনে না। গ্রামে আমরা হাজির হব আগন্তুকের মত। নজর রাখব চারদিকে। দরকারে যা করতে হবে, সেটা করব।
‘শুনেছি কিনলোকার্ডের জনসংখ্যা বড়জোর দু’শ’, বলল রামিন। ‘আমার মত বাদামি চামড়ার কেউ ওখানে গেলে দুইবার ঘুরে দেখবে তারা।
‘তুমি থাকবে চোখের আড়ালে,’ বলল ওয়াকার। ‘আর আমাকে নিয়ে কেউ কৌতূহলী হবে বলে মনে হয় না। সাদা আদমি, বেড়াতে গেছি গ্রামের কোন আত্মীয়ের বাড়িতে।’
‘আমাদের ছবি আছে রানা এজেন্সির ওয়েব সাইটে,’ বলল রামিন। ‘যারা জেসিকার ওপরে চোখ রেখেছে, তারা হয়তো দেখলেই সতর্ক হয়ে উঠবে।’
‘হয়তো। তবে তার সম্ভাবনা খুব কম। তা ছাড়া, আমরা থাকব ছদ্মবেশে।’
চুপ করে থাকল রামিন
‘কী বলো, রামিন?’ ঝুঁকে বসল ওয়াকার।
‘ধরে নিন, শত্রুপক্ষ মাসুদ ভাইকে বলেছে, যেন জেসিকার সঙ্গে তিনি যোগাযোগ না করেন। তা-ই না?’
মৃদু মাথা দোলাল ওয়াকার। ‘হয়তো। তো?’
‘তো জেসিকার সঙ্গে মাসুদ ভাই কথা বললে তারা জেনে যাবে। সেক্ষেত্রে মেয়েটার সঙ্গে আমরা কথা বললেও তো ওর সেই সর্বনাশই হবে।’
‘বলতে থাকো,’ বলল ওয়াকার।
‘হয়তো আমাদের ফোন মনিটর করছে। কান পাতা হচ্ছে ল্যাণ্ড ফোনেও। আর সেজন্যেই বাধ্য হয়ে নিজের স্মার্টফোন ফেলে গেছেন মাসুদ ভাই। অবস্থা আসলে কতটা খারাপ, সেটা বুঝতে পেরেছেন?’
‘বুঝেছি।’
‘আমরা একদল চোরের সঙ্গে ডিল করছি না। এদের যেমন আছে ক্ষমতা, তেমনি তারা সতর্ক। পেশাদার একদল লোক।’
‘আমরাও তো পেশাদার,’ বলল ওয়াকার।
‘তাদের মত নই আমরা,’ বলল রামিন। ‘কাদের কাছে ই-মেইল বা মোবাইল ফোন মনিটরের টেকনোলজি থাকে, বলুন তো? ইন্টেলিজেন্স এজেন্সি আর সরকার।’
‘তুমি কিন্তু আঁধারে ঢিল ছুঁড়ছ,’ বলল ওয়াকার। ‘তোমার প্রথম কথা মেনে নিয়েছি। তবে পরের কথা মেনে নিতে পারলাম না। ওগুলো শুধুই তোমার করা আন্দাজ।
‘এরা কারা, সেটা নিয়ে দুশ্চিন্তা হচ্ছে না আপনার?’
‘তাদের সঙ্গে মোকাবিলা হলে তখন ভাবব। আমার মনে হয় না রানা বা জেসিকার ওপরে চোখ রেখেছে সরকারি কোন এজেন্সি। এমন হওয়ার কোন কারণ দেখছি না। জেসিকা গ্রামের মহিলা পুলিশ। এদিকে গত কয়েক মাসে বিসিআই থেকে অ্যাসাইনমেন্ট দেয়া হয়নি রানাকে। কখনও ব্রিটেনের বিরুদ্ধে কিছুই করেনি। সেক্ষেত্রে ওর ওপরে চোখ রাখবে কেন তারা?’
‘মাসুদ ভাই তো সাধারণ কেউ নন,’ বলল রামিন। ‘এটা কি ভুলে গেছেন?’
‘তবুও মেনে নিতে পারলাম না তোমার কথা। …সরকারি এজেণ্ট? ধুর! তুমি বেশি বেশি ভাবছ!’
‘আমি ঝুঁকি নিতে চাইছি না,’ বলল রামিন। ‘ফোন ট্যাপ করছে, চোখ রাখছে ই-মেইলে। এই অবস্থায় কীভাবে নিশ্চিত হব স্যাটেলাইট দিয়ে আমাদের ওপরে চোখ রেখেছে কি না?’
কাঁধ ঝাঁকাল ওয়াকার। ‘সেটা পারবে না ওরা। আগেই এসব ভাল করে ভেবে নিয়েছি। এরা জানে না, নকল নামে ব্রিটেনে ঢুকেছে রানা। তো ধরে নাও, আমাদের বেলায়ও কিছুই জানবে না।’
‘আপনি কীভাবে ব্রিটেনে ঢুকবেন? আমাদের কাছে তো নকল পাসপোর্টও নেই।’
‘তা ঠিক।’
‘সেক্ষেত্রে বিসিআই-এর স্পেশাল ইফেক্ট ডিপার্টমেন্টের শাহিন মাদবরের সঙ্গে কথা বলতে পারি,’ বলল রামিন। ‘অবশ্য তাতেও ঢাকা থেকে নকল পাসপোর্ট আসতে লাগবে কয়েক দিন।’
‘পাসপোর্ট লাগবে না, অন্য উপায় আছে,’ বলল ওয়াকার। এবার নিজের প্ল্যান খুলে বলতে লাগল সে।
মন দিয়ে শুনছে রামিন। একটু পর মাথা দোলাল। ‘এটা হয়তো সম্ভব।’
পরের একঘণ্টায় ওরা থাকল খুব ব্যস্ত। অফিস বন্ধ লেখা বড় এক নোটিশ বোর্ড রানা এজেন্সির সামনের গেটে ঝুলিয়ে দিল। রানার স্মার্টফোন থেকে নিজেদের ফোনে নিল জরুরি সব তথ্য। বাদ পড়ল না জেসিকার গ্রামের ঠিকানা। প্রতিটি দিকে নজর রাখল ওয়াকার ও রামিন। তারপর সকাল আটটায় ল্যাণ্ড ক্রুয়ারে চেপে নয় মাইল দূরের এক ফ্লাইং স্কুলের দিকে রওনা হলো ওরা। ওখানে ব্যক্তিগত হ্যাঙারে ওয়াকার রেখেছে ওর জীবনানন্দ। প্রচুর ফিউয়েল আছে ওটার টেটম্বুর পেটে। ওয়াকার জানাল, অনায়াসে ইংলিশ চ্যানেল পেরিয়ে ব্রিটেনের উত্তর ওয়েলসের রেক্সহ্যাম শহরে পৌঁছে যাবে সেসনা ১৮২ স্কাইলাইন। ওটার রেঞ্জ আট শ’ মাইল। গন্তব্যে যেতে এবং আবার ফ্রান্সে ফিরতে উড়তে হবে ওদেরকে বড়জোর ছয় শ’ ষাট মাইল।
‘রেক্সহ্যাম শহরে কেন?’ জানতে চাইল রামিন।
‘কারণ ওখানেই খামার করেছে জো ডিগবার্ট।’
‘সে কে? আপনার কোন বন্ধু?’
‘নেভিতে একইসঙ্গে চাকরি করতাম দুই বন্ধু। ওর খামারে একটা এয়ারস্ট্রিপ আছে।’
‘ফ্রান্স থেকে বেরোতে কাগজপত্র লাগবে না? সীমান্তে বাধা দেবে না বর্ডার কন্ট্রোল?’
রামিনের দিকে চেয়ে করুণার হাসি দিল ওয়াকার। ‘কীসের আবার সীমান্ত রক্ষী?’
‘বুঝলাম,’ উদাস হলো রামিন। কিছুক্ষণ পর বলল, ‘কিন্তু উত্তর ওয়েল্স থেকে স্কটিশ হাইল্যাণ্ড তো বহুদূরে!’
ওর কোমরে কনুইয়ের গুঁতো দিল ওয়াকার। ‘ওয়াকার আঙ্কেলের ওপরে ভরসা রাখো, বাছা! ডিগবার্টের বিশেষ এক ভ্যান আছে। ওটা নিয়ে ছয় ঘণ্টায় পৌঁছে যাব জেসিকার গ্রামে। সহজ কাজ।
‘তারপর যা ঘটবে, সেটা নিয়েই যত দুশ্চিন্তা,’ বিড়বিড় করল রামিন।
সোয়া আটটায় ফ্লাইং স্কুলে পৌঁছে গেল ওরা। ছোট এক হ্যাঙারের সামনে কড়া ব্রেক কষে থামল ওয়াকার। লাফ দিয়ে নামল জিপ থেকে। তালা খুলে কর্কশ আওয়াজে সরাল হ্যাঙারের স্টিলের চওড়া দরজা। জিপ থেকে নেমে রামিন দেখল, নাকে সিঙ্গেল ইঞ্জিন নিয়ে বসে আছে উঁচু দুই ডানাসহ আকাশী নীল রঙের এক বিমান। ভুরু কুঁচকে গেল ওর। তুবড়ে যাওয়া এয়ারক্রাফটের বয়স হবে নিদেন পক্ষে পঞ্চাশ বছর!
ওয়াকারের বিমান দেখে গলা শুকিয়ে গেছে রামিনের। তিক্ত স্বরে বলল, ‘একটু আগে কথা হয়েছে রাইট ব্রাদারদের সঙ্গে। ওরা ফেরত চেয়েছে ওদের প্রথম মেশিনটা।’
‘অত টিটকারির কিছু নেই,’ গম্ভীর হয়ে গেল ওয়াকার। ‘এবার হাত লাগাও, ওকে হ্যাঙার থেকে বের করতে হবে।’
‘ভাবছেন মরচের স্তূপটা সত্যিই আকাশে উড়বে?’ আবারও বড় করে শ্বাস ফেলল রামিন।
আদর করে সেসনার ফিউজেলাজে চাপড় দিল ওয়াকার। তাতে খসে পড়ল না কিছু। ‘বাজে কথা বাদ দাও, রামিন রেজা! তুমি জানো না, একদিন ইতিহাস গড়বে এই মেয়ে! ঘোড়ার মত লম্বা চেহারা না করে টেনে বের করো ওকে!’‘অথচ বলেছিলেন আমাকে খুন করবেন না।’ দীর্ঘশ্বাস ফেলল উইলবার ফক্স।
‘এবং সেটা জানবে না অ্যালেক্যাণ্ডার লিয়োনেল,’ বলল রানা। ‘সে ভাবছে, তোমার লাশের ছবি তুলে তার কাছে পাঠাব।’
এই কাজে পাঠাবার আগে ওকে কী বলা হয়েছে, সেটা জানাল রানা। সত্যিই ফক্স খুন হলে, তার লাশ নিজের চোখে দেখার জন্যে দলের কাউকে এখানে পাঠাবে লোকটা।
‘কিন্তু খুন হয়ে গেলে আবার বাঁচব কী করে, বলুন?’
কী যেন ভাবছে রানা। হঠাৎ তর্জনী তুলল ফক্সের সোনার দাঁতের দিকে। ‘আগে জিজ্ঞেস করিনি, ওগুলো বোধহয় বেশ দামি?’
এ-প্রশ্নে অবাক হয়েছে ফক্স। মাথা দোলাল। ‘তখন টাকার বড্ড খ্যাচ। তবুও ইংল্যাণ্ডের সেরা ডেন্টিস্টের কাছে গেছি।’
‘বিশেষভাবে তোমার জন্যে তৈরি?’
‘এই জিনিস আর পাবেন না।’
এখন তো তোমার টাকার অভাব নেই,’ বলল রানা। ‘বিপদের কথা ভেবে পরে বোধহয় আরও দুই পাটি দাঁত তৈরি করে নিয়েছ?’
যে দুই পাটি দাঁত পরে আছি, সোনা ও টাইটেনিয়ামের তৈরি এই একই আরেক সেট আমার কাছে আছে।’ হোল্ডঅল দেখাল ফক্স।
‘তোমার উচ্চতা কি পাঁচ ফুট দশ ইঞ্চি, ফক্স?’
মাথা দোলাল প্রাক্তন সৈনিক। ‘পাঁচ ফুট সাড়ে দশ। আপনার চেয়ে আধ ইঞ্চি কম।’
ওজন বোধহয় আন্দাজ এক শ’ পঁচাশি পাউণ্ড?’
‘প্রায় তা-ই। এক শ’ আশি।’
‘সেক্ষেত্রে তোমার মতই কাউকে চাই।’ বাটির মত নিচু জায়গার পাশে মৃত আঁকশিওয়ালাকে দেখাল রানা। ‘ও কোন কাজে আসবে না। হাতের বদলে আঁকশি দেখলে সব বুঝে যাবে ব্রিটিশ লোকটা।
রানা কী ভাবছে বুঝে গেছে ফক্স। ‘আপনি বোধহয় আমার ডিকয় হিসেবে কাউকে ব্যবহার করতে চান।’
‘ভাগ্য ভাল হলে তোমার সঙ্গে মিলবে তার দেহের গড়ন। ওরা পরীক্ষা করতে গিয়ে চট্ করে কিছু বুঝবে না। একইঞ্চি উচ্চতার কমবেশি বা সামান্য ওজন সমস্যা করবে ‘না।’
‘বুঝতে পেরেছি কী চান।’ দুষ্টু হাসল ফক্স। ‘জঘন্য কাজ, বস্। তবে তাতে কাউকে বোকা বানাতে পারবেন?’
‘খুব বেশি কিছু আশা করছি না,’ বলল রানা। ‘হয়তো সোনার দাঁত দেখেই সন্তুষ্ট হবে। আবার ভাগ্য মন্দ হলে তোমার অ্যাপার্টমেন্টে রেখে আসা স্যাম্পলের সঙ্গে ডিএনএ মিলিয়ে দেখবে। সেক্ষেত্রে ধরা পড়ব আমরা।’
‘সেক্ষেত্রে এত খেটে আর লাভ কী!’
‘তবুও সামান্য সময় পাব। অন্তত একটা দিন ওরা আমাদের চালাকি বুঝবে না।’
‘একেবারেই কম সময়,’ বলল ফক্স।
‘কিন্তু ততক্ষণে আমাকে তুমি পৌঁছে দেবে তাদের আস্তানায়,’ বলল রানা।
দ্বিধায় পড়ল ফক্স। ‘ততক্ষণ বাঁচবে আপনার বান্ধবী? একবার স্কটল্যাণ্ডে ফোন গেলেই তো সে শেষ। অ্যালান শ’র পাঠিয়ে দেয়া খুনিরা কখনও কাজে ভুল করে না।’
রানা গম্ভীর কণ্ঠে বলল, ‘যাতে ফোন না করে, সেটা নিশ্চিত হতে হবে। সেজন্যেই দেরি না করে আক্রমণে যাব।’
‘কিন্তু সত্যিই যদি ফোন করে, তখন কী করবেন, বস্?’
‘আপাতত ওটা নিয়ে ভাবছি না।’
‘অর্থাৎ, আপনার হাতে আর কোন তাস নেই।
‘সত্যিই নেই,’ স্বীকার করল রানা। ‘এসো, দেখা যাক ভালভাবে সব কাজ আমরা শেষ করতে পারি কি না।’
চাঁদের আলোয় খুঁজতে গিয়ে ওরা দেখল, পাথুরে ঢালে ফক্স শেষ করে দিয়েছে পাঁচ স্প্যানিয়ার্ডকে। রানার গুলিতে মরেছে হুকওয়ালা। তাকে ধরে দলে তারা ছয়জন। আরও কেউ থাকলে আগেই ভ্যান নিয়ে পালিয়ে যেত।
ছয়টা লাশ জড় করতে গিয়ে সময় লাগল রানা ও ফক্সের। জঙ্গুলে, গভীর এক খাদে লাশ রেখে একে একে তাদের আকার ও উচ্চতা দেখল ওরা।
‘একেই আমার চাই,’ একটা লাশ দেখাল ফক্স।
নীরবে সায় দিল রানা। ফক্সের আধইঞ্চি খাটো এই স্প্যানিয়ার্ড। ওজনে হবে দশ পাউণ্ড বেশি
জঙ্গুলে খাদে লাশগুলোর পাশে তাদের রাইফেল-বন্দুক রাখল ওরা। খুঁজলে দু’একদিন পর লাশ পাবে কেউ। ফক্সের ডিকয়ের ওয়ালেটে রানা পেল আইডি, কিছু টাকা ও ড্রাইভিং লাইসেন্স। তার নাম গ্যাব্রিয়েল গঞ্জালেস। বুটের খাপে ভারী স্টিলেটো। ওটা নিজের কাছেই রাখল রানা।
পরের কাজ খুব নোংরা। কৈশোরে দুর্দান্ত কিছু পেশার প্রতি প্রবল আকর্ষণ বোধ করলেও কখনও ডেন্টিস্ট হতে চায়নি রানা। একটু আগেও জানত না হয়ে উঠবে শিক্ষানবিশ দন্ত-চিকিৎসক। তবে ওর কপাল ভাল, অ্যানেসথেশিয়া ছাড়া দাঁত তুলে নিলেও সিটে লাফ দিয়ে উঠে তুলকালাম করবে না ওর রোগী। ডানহাতে খপ করে ধরে লাশের চোয়াল খুলল রানা। মুখটা হাঁ করে রাখতে গিয়ে ব্যবহার করল একটুকরো লম্বাটে পাথর। স্টিলেটোর ভারী বাঁটের গোড়া দিয়ে গুঁতো মেরে ভাঙতে লাগল পোকা ধরা, গুল খাওয়া খয়েরি দাঁত। কাজ শেষে মুখের গর্তে বসাতে হবে ফক্সের দেয়া দু’পাটি। এমনিতেই গঞ্জালেস দেখতে যেমন, তাতে কখনোই সেরা হাসির মালিক হিসেবে তাকে পুরস্কার দিত না কেউ; কিন্তু রানার কাজ শেষ হলে তার ভয়াবহ বীভৎস, এবড়োখেবড়ো মুখের গহ্বর দেখাল ধেড়ে ছুঁচোর তৈরি বিশ্রী গর্তের মত।
রানা একরাশ ভাঙা দাঁত সরিয়ে নেয়ায় বলল ফক্স, ‘বস, আপনি হচ্ছেন হরর সিনেমার সফল পরিচালক। এই ক্যারিয়ার নিয়ে ভালভাবে ভেবে দেখতে পারেন।’
চুপচাপ লাশের মুখের পাথর বের করে সেখানে দুই পাটি দাঁত পুরল রানা। এক ফুট পিছিয়ে গিয়ে দেখল অদক্ষ হাতের কাজ। সঠিকভাবে না বসলেও গঞ্জালেসের আসল দাঁতের চেয়ে সোনার দাঁত হাজারগুণ ভাল। হাত ও স্টিলেটো থেকে লাশের থকথকে রক্ত ও লালা মুছে বমি পেল রানার। ফক্সের কাছ থেকে পানি নিয়ে ভাল করে ধুয়ে নিল দু’হাত। ওকে বলল ফক্স, ‘পোশাক পরাতে চাইলে হোল্ডঅল থেকে দিতে পারি।’
‘চাই না,’ বলল তিক্ত রানা। ‘এসো, এবার লাশ নিয়ে নিচে যেতে হবে। ওখানে রয়ে গেছে ওদের ভ্যান।’গত পাঁচদিন স্বপ্নের ঘোরে ছিল মাসুদ রানা। অবশ্য সবকিছুরই তো শেষ আছে। ওর ছুটি ফুরিয়ে যাওয়ায় স্কটল্যাণ্ডের ইনভার্নেস শহর থেকে বিমানে চেপে এখন ফিরে চলেছে প্যারিসের উদ্দেশে। ডিম্বাকৃতি জানালা দিয়ে নিচে দেখছে সাদা মেঘের ভেলা। মন পড়ে আছে জেসিকার কাছে কিনলোকার্ড গ্রামে। গত তিনমাসে চারবার ওখানে গেছে রানা। তাই সুযোগ পেলেই জেসিকা আর ওকে নিয়ে ঠাট্টা করছে নরম্যাণ্ডির রানা এজেন্সির শাখা-প্রধান তুখোড় গোয়েন্দা জনি ওয়াকার। কোভিড ১৯-এর মহামারিতে চাকরি নেই বলে রানা এজেন্সিতে যোগ দেয়ার প্রস্তাব রানা দিতেই খুশিমনে কাজে যোগ দিয়েছে ঘনিষ্ঠ এই সিনিয়র বন্ধু।
জেসিকার কথা আবারও ভাবল রানা। নিজের কাজকে খুব গুরুত্বের সঙ্গে নেয় মেয়েটা। কথায় কথায় বলেছে, কখনও জড়িয়ে যাবে না সংসারের মায়াজালে। বিয়ের শক্ত বাঁধনে জড়াতে হবে না বলে ওর সঙ্গে রানার সম্পর্কটা হয়ে উঠেছে খুব সহজ ও আন্তরিক।
ভোরে গ্রাম ছেড়ে রওনা হওয়ার আগে রানা দেখেছে, বেডরুমে ঘুমিয়ে আছে জেসিকা। গতরাতে বারবার করে বলেছে নিজে পৌঁছে দেবে ইনভার্নেস এয়ারপোর্টে। তবে ওকে মানা করে দিয়েছে রানা- কষ্ট করে ভোরে উঠতে হবে না।
রাতে নাস্তা তৈরি করে টেবিলে রেখেছে জেসিকা। ভোর সাড়ে চারটেয় ঘুম থেকে উঠেছে রানা। সুস্বাদু খাবার ভরপেট খেয়ে গ্রাম ত্যাগ করে সাড়ে ছয়টায় ইনভার্নেস এয়ারপোর্টে গিয়ে বিমানে উঠেছে। তার আগে বন্ধু জনি ওয়াকারকে ফোন করে বলেছে, প্যারিসে নেমে গাড়ি নিয়ে নরম্যাণ্ডিতে পৌঁছুতে রাত হবে ওর।
সেই ফোনকলের পর পার হয়ে গেছে ছয়ঘণ্টা। একবার হিথ্রো এয়ারপোর্টে বিরতির পর বিমান এখন উড়ে চলেছে প্যারিস লক্ষ্য করে।
আপাতত নরম্যাণ্ডির রানা এজেন্সির অফিসে আছে জনি ওয়াকার ও রানার প্রিয় অনুচর রামিন রেজা। হাতে কাজ নেই বলে কয়েক মাস আগে অন্যদেরকে লম্বা ছুটি দিয়েছে রানা। দলবেঁধে বাংলাদেশে ফিরে গেছে ওর সহকর্মীরা।
হঠাৎ করেই বিসিআই-এর কথা মনে আসতেই মেজর জেনারেল (অব.) রাহাত খানের গম্ভীর মুখ চোখের সামনে ভেসে উঠল রানার। বাধ্য না হলে খুব কম সময়ে ওকে ফোন দিয়েছেন তিনি। অথচ গত তিনমাসে কল করেন তিনবার। প্রথমবার জেসিকার বাড়িতে। রানার ধারণা হয়েছিল দারুণ কোন অ্যাসাইনমেন্ট পাবে। পরে বুঝল, অবসরপ্রাপ্ত ব্রিটিশ কর্নেল হপকিন্সের কাছ থেকে খবর পেয়ে ফোন করেছেন ওর বস। কণ্ঠস্বরে ছিল চাপা উদ্বেগ। অস্বস্তি কাটিয়ে বলেন: ‘কোন সমস্যা হলে ফোন দেবে।’ খুট করে কেটে যায় লাইন।
দ্বিতীয়বার ফোন দেন দু’মাস আগে। তাঁর কথা শুনে রানার মনে হয়েছে, আগের চেয়ে নরম হয়ে গেছেন বৃদ্ধ। হয়তো মানসিক চাপ পড়ছে মহামারির দুঃসময়ে। জানতে চান ও ভাল আছে কি না। কোন সমস্যা নেই তো?
ভাল আছে জানাবার পর বলেছিল রানা, ‘স্যর, আমি কি দেশে ফিরব?’
জবাবে গুরুগম্ভীর কণ্ঠে বলেন বৃদ্ধ, ‘আপাতত লাগছে না। সাবধানে থেকো।’
তৃতীয়বার ফোন করেন সাতদিন আগে। কুশল বিনিময়ের পর ফোন রেখে দেন। তার আগে বলেন, ‘অন্যরা দেশেই আছে। তবে আজকাল ‘অফিসটা কেমন যেন নিরানন্দ হয়ে গেছে। কার যেন থাকার কথা, অথচ নেই।’ কথাগুলো বলে ফেলে চট করে ফোন রেখে দেন তিনি।
রানা বুঝে গেছে, ওর কথাই বলেছেন বৃদ্ধ। তিনি যে কতটা ভালবাসেন ওকে, সেটা নতুন করে বুঝে অদ্ভুত এক কৃতজ্ঞতায় বুক ভরে গেছে ওর।
জানালা থেকে মুখ ফিরিয়ে চারপাশে তাকাল রানা। লণ্ডন টু প্যারিসের বিমান প্রায় ফাঁকা। বিজনেস ক্লাসে সারি-সারি সিট খালি। পাশের সিটে ট্র্যাভেল ব্যাগ আর জ্যাকেট রেখেছে ও। জ্যাকেটের ওপর পড়ে আছে কুঁচকে যাওয়া গতরাতের খবরের কাগজ। একটু আগে ওটাতে চোখ বুলিয়ে বুঝেছে, দুনিয়ার কোথাও ভাল কোন সংবাদ নেই।
জানালা দিয়ে নিচের মেঘ আবারও দেখল রানা। চাপা গুঞ্জন তুলে উড়ে চলেছে বিমান। অবশ্য কিছুক্ষণ পর ইঞ্জিনের আওয়াজ ছাপিয়ে এল কারও পায়ের মৃদু শব্দ। পেছন থেকে এসে ওর খুব কাছে পৌঁছে গেছে কেউ। জানালা থেকে চোখ না সরিয়ে রানা ভাবল, যে এসেছে, সে বোধহয় এয়ার হোস্টেস বা কেবিন ক্রু। যদিও কয়েক মুহূর্ত পর ওর পাশের সিটের কাছে থমকে গেল পদশব্দ। নরম সুরে জানতে চাইল কেউ, ‘আমি কি একটু বসতে পারি?’
ঘাড় কাত করে চেয়ে রানা বুঝে গেল, আগে কখনও এই লোককে দেখেনি। বয়স হবে ষাট। প্রথম দর্শনে অবশ্য মনে হবে পঞ্চাশ। দীর্ঘ নন, বেঁটে নন, মোটা নন, আবার চিকনও নন। উঁচু কপাল। ব্যাকব্রাশ করা রুপালি চুল। খাড়া কানদুটো খরগোশের কানের মত বড়। মুখের তুলনায় শিরা- ওঠা নাকটা প্রকাণ্ড। নাকের পাশে তিনটে চুলসমেত লাল জড়ল। চোখে কালো ফ্রেমের চশমা। পুরু কাঁচের ওদিক থেকে যেন ড্যাবড্যাব করে চেয়ে আছে লেমুরের বিশাল দুটো চোখ। চকচক করছে পলিশড় জুতো। দেখেই মনে হয় ইনি সত্যিকারের একজন ভদ্রলোক। জরুরি কারণ আছে বলেই আলাপ করতে চান। যদিও রানা আঁচ করতে পারল না, তাঁর উদ্দেশ্য আসলে কী।
ওর ঝুঁকিময় গুপ্তচর জীবনে অতিভদ্র অথচ ভয়ঙ্কর ক’জন লোকের দেখা পেয়েছে রানা। তাই সতর্ক হয়ে উঠল। ওর মনে হলো, হয়তো খবরের কাগজটা চান তিনি। অথবা, বন্ধ হয়ে গেছে তাঁর হাতঘড়ি। তাই জানতে চান এখন কয়টা বাজে। ঘটনা যা-ই হোক, কিছুক্ষণের মধ্যে সব জানা যাবে। পাশের সিট থেকে ব্যাগ, খবরের কাগজ ও জ্যাকেট তুলে পায়ের কাছে রাখল রানা। ‘চাইলে বসতে পারেন।
অভিজাত ইংরেজদের কায়দায় প্যান্টের ঊরু দু’আঙুলে তুলে ধরে পাশের সিটে বসলেন তিনি। পুরু কাঁচ ভেদ করে কৌতূহলী চোখে দেখলেন রানাকে। নরম সুরে বললেন, ‘আকাশ-যাত্রাটা আপনার ভাল লাগছে তো, মিস্টার রানা?’
নিজের নাম শুনেই হুঁশিয়ার হয়ে উঠল রানা।
অচেনা এই লোকের তো চেনার কথা নয় ওকে!
এটা পরিষ্কার, ওর কাছে সময় জানতে আসেননি তিনি।
‘আপনি বোধহয় ভুল করছেন,’ বলল রানা। ‘আমি রানা নামের কাউকে চিনি না।’
কপট হাসি ফুটল লোকটার মুখে। চশমার ওদিক থেকে চেয়ে আছে বড় দুটো চোখ। দৃষ্টি বরফ-শীতল। নিচু স্বরে বললেন, ‘ভুল বলেছি, সেজন্যে আমি সত্যি দুঃখিত। আমার বোধহয় বলা উচিত ছিল: আকাশ-যাত্রা ভাল লাগছে তো, মেজর রানা? নাকি ডাকব এমআরনাইন বলে? আমি কিন্তু ভাল করেই জানি কার সঙ্গে কথা বলছি। খুশি হয়েছি আপনার সঙ্গে পরিচিত হয়ে। অনেক প্রশংসা শুনেছি অনেকের মুখে।’
লোকটাকে দেখে নিয়ে বলল রানা, ‘বিমানে সিটের অভাব নেই, আপনি অন্য কোন সিটে গিয়ে বসলে খুশি হব।’
প্রৌঢ়ের ভদ্রতার হাসিটা আরেকটু চওড়া হলো। ‘দয়া করে মিথ্যা বলবেন না, মেজর। আপনার ব্যাপারে সবই জানি। গড়গড় করে বলে গেলেও অন্তত আধঘণ্টা লাগবে সব শেষ করতে। তবে সেটা করতে চাইছি না।’
এই লোক সাধারণ কেউ নয়, বুঝে গেছে রানা। এর কাছে আছে হাই-লেভেল ক্লাসিফায়েড ইনফর্মেশন। আবারও চারপাশে তাকাল রানা। ওর মনে হলো: এমনি এমনি ফাঁকা হয়ে যায়নি বিমানের বিজনেস ক্লাসের সিট। এ-লোক গোপনে আলাপ করতে চেয়েছে বলেই টিকেট কেটে খালি করে দেয়া হয়েছে এদিকের সব সিট। ওরা যা বলবে, শুনবে না কেউ। রানা টের পেল, বড় কোন ফাঁদে পড়েছে ও। তবে লোকটা নিজে থেকে কিছু না বললে কিছুই জানার উপায় নেই।
‘বুঝলাম, খোঁজখবর নিয়েই এসেছেন,’ বলল রানা, ‘এবং জরুরি কোন কারণ ছাড়া বিরক্ত করছেন না।’
‘ঠিকই ধরেছেন। গন্তব্যে যাওয়ার আগে একটু বিরক্ত করছি। বিমানে বসে কথা সেরে নেয়াই ভাল হবে বলে মনে হয়েছে আমার।
‘আমি তো আপাতত আপনার ক্যাপটিভ অডিয়েন্স,’ বলল রানা, ‘তো বলে ফেলুন কী বলতে চান।’
‘আসলে জরুরি এক কাজে আপনার সাহায্য চাই,’ সহজ সুরে বলল লোকটা।
‘আপনি বোধহয় ভুল মানুষকে বেছে নিয়েছেন,’ মাথা নাড়ল রানা। ‘আজকাল কারও হয়ে কাজ করি না, অবসর নিয়েছি।’
‘তা-ই?’ মৃদু হাসল প্রৌঢ়। কুঁচকে গেল গাল। ‘সেক্ষেত্রে বিসিআই-এর সঙ্গে যোগাযোগ রেখেছেন কেন? আপনার নামে প্রতিমাসে যে চেক আসছে, চাইলে তার ফোটোকপিও দেখাতে পারব।
চুপ করে থাকল রানা।
‘এবার আপনাকে যেটা দেখাব, তাতে বহুকিছুই আপনার কাছে পরিষ্কার হবে,’ বলল লোকটা।
‘কী দেখাবেন?’ কু ডাকছে রানার মন
কোটের পকেটে হাত ভরে একটা স্মার্টফোন বের করল প্রৌঢ়। অলস ভঙ্গিতে বাড়িয়ে দিল ওর দিকে।
দ্বিধা কাটিয়ে ওটা নিল রানা।
ডিভাইসটা নতুন।
ডিসপ্লেতে পয করা হয়েছে এক ভিডিয়ো ফাইল।
‘মন দিয়ে দেখুন,’ জানাল আগন্তুক।
রানা স্ক্রিনে টোকা দেয়ায় চালু হলো ভিডিয়ো।
প্রথম কয়েক মুহূর্ত কিছুই ঘটল না।
স্ক্রিনে দেখা যাচ্ছে অন্ধকার এক ঘর।
ভিডিয়োটাতে আরও মন দিল রানা। জানা নেই কী চায় এই লোক। কিন্তু একটু পর সব বুঝে আড়ষ্ট হলো ওর ঘাড়ের পেশি।গঞ্জালেসের বগলে দু’হাত ভরে লাশটা নিয়ে পাথুরে ঢালু জমি বেয়ে নেমে চলেছে রানা। মৃতদেহের দুই গোড়ালি তুলে ধরেছে ফক্স, ওর কাঁধে ঝুলছে হোল্ডঅল। একটু পর চাঁদের আলোয় ওরা দেখল, আগের জায়গায় রয়ে গেছে মাযদা ভ্যান।
‘ওটার ভেতরে লাশ রাখবেন, নাকি বাইরে?’ গাড়ির পাশে পৌছে জানতে চাইল ফক্স।
‘বসিয়ে দেব স্টিয়ারিং হুইলের পেছনে ড্রাইভিং সিটে,’ বলল রানা। ‘যাতে মনে হয় পালিয়ে যাচ্ছিলে, আর সেই সময়ে তোমাকে গুলি করে মেরেছি।’
‘বাহ্! তা হলে এভাবেই আমি খুন হলাম!’
ড্রাইভারের দরজা খুলে কাত করে গঞ্জালেসের অর্ধেক দেহ ভেতরে গুঁজল ওরা। গাড়িটার নাক ঘুরে প্যাসেঞ্জার সিটে গিয়ে উঠল রানা। ভেতরে টেনে নিল লাশটাকে। সোজা করে বসিয়ে দিল সিটে। গাড়ি থেকে নেমে চলে গেল ভ্যানের পেছনে। চাকার ছয় ইঞ্চি ওপরে ফিউয়েল ফিলার ক্যাপ। ওটা মুচড়ে খুলে গর্তের কাছে নাক নিল রানা। পুরনো ভ্যানের ইঞ্জিন চলে ডিযেলের বদলে পেট্রলে। সহজ হয়েছে ওর কাজ। ডিযেলের চেয়ে বহুগুণ বেশি দাহ্য তরল পেট্রল।
ভ্যানের বনেটের পনেরো গজ সামনে গিয়ে থামল রানা। ঘুরে পিস্তল তাক করল উইণ্ডশিল্ডের দিকে। ভ্যান থেকে কয়েক গজ দূরে সরে গেছে ফক্স। ড্রাইভিং সিটে বসে আছে বীভৎস চেহারার লাশ। উইণ্ডশিল্ড লক্ষ্য করে পর পর পাঁচটা গুলি ছুঁড়ল রানা। পরের তিন গুলি বিধল বনেট ও রেডিয়েটরে। কেউ এলে বুঝে নেবে, ছুটন্ত ভ্যানের সামনে থেকেই এসেছে একরাশ গুলি। বেল্টে পিস্তল গুঁজে ড্রাইভারের দরজার পাশে গিয়ে থামল রানা। তিনটে গুলি লেগেছে গঞ্জালেসের বুকে। অবশ্য আগেই লাশ হয়ে গেছে বলে ক্ষত থেকে বেরিয়েছে সামান্য রক্ত। তাতে বড় কোন সমস্যা হওয়ার কথা নয়।
ভ্যানের ব্যাক-ডালায় নীল রঙের পাঁচ লিটারের প্লাস্টিকের পেট্রল ক্যান পেল রানা। ঝাঁকি দিয়ে দেখল ভেতরে কিছুই নেই। ক্যান হাতে ফিরল গাড়ির পাশে। ভ্যানের বডির সঙ্গে বল্টু দিয়ে লাগানো আছে তেলের ভারী ট্যাঙ্ক। ওটার তলা দিয়ে ইঞ্জিনে গেছে ফিলার টিউব তোবড়ানো ট্যাঙ্ক ও চেসিস লালচে মরিচায় ভরা। পুরনো গাড়ি এতই অযত্নে রাখা হয়েছে, ওটাকে বাতিল মাল বললেও দোষ ধরবে না কেউ। স্টিলেটোর ডগা দিয়ে খুঁচিয়ে ট্যাঙ্কের মাঝে একটা ফুটো করল রানা। ঝরঝর করে পেট্রল পড়তেই ছোট্ট ফুটোয় ধরল ক্যানের মুখ। একটু পর ট্যাঙ্কে করা ফুটো থেকে নিচে নেমে গেল পেট্রলের স্তর। ততক্ষণে প্রায় ভরে গেছে প্লাস্টিকের ক্যান।
আবারও ভ্যানের সামনে ফিরে মাটিতে নামিয়ে রাখল ক্যান। খুলে নিল ড্রাইভারের দরজা। হাতল ঘুরিয়ে নামিয়ে দিল কাঁচের জানালা। একবার দেখে নিল গঞ্জালেসের লাশ। পথের ধারে শুকনো এক ডাল দেখে ওটা নিয়ে এল। ছোরা দিয়ে কাটল লাশের শার্টের একফালি কাপড়। ওটা পেঁচিয়ে নিল ডালের মাথায়। পেট্রলে ভরা ক্যানের ভেতরে চুবিয়ে দিল কাপড়ের টুকরোসহ ডাল। এবার ওটা সরিয়ে রেখে ক্যান কাত করে পেট্রল ঢালল লাশের কোল, বুক ও মাথায়।
একটু দূর থেকে রানার কাজ দেখছে ফক্স। নিচু গলায় বলল, ‘অর্থাৎ, ঘটনা এরকম— আপনি গুলি করেছেন আমাকে। তখন সিনেমার গাঁজাখুরি দৃশ্যের মত দপ করে আগুন ধরেছে পুরনো এই ভ্যানে।’
‘আরও বাস্তব দৃশ্য চাইলে বসে পড়ো ড্রাইভিং সিটে, প্রস্তাব দিল রানা। ‘আমার কোন আপত্তি নেই।’
মাথা নাড়ল ফক্স। ‘যা করেছেন, তা তো করেইছেন। তাই বলে আপনার পরিচালনায় কখনও অভিনয় করব না!’
গাড়ির ভেতরে খালি ক্যান রেখে ধুম শব্দে ড্রাইভারের দরজা বন্ধ করল রানা। পকেট থেকে বের করে জ্বেলে নিল, লাইটার। আগুন ধরিয়ে দিল ডালে পেঁচানো পেট্রলে ভেজা কাপড়ে। দপ্ করে জ্বলে উঠেছে লকলকে নীল শিখা। খোলা জানালা দিয়ে জ্বলন্ত ডাল লাশের কোলে ফেলল রানা। কয়েক মুহূর্তে চারদিকে ছড়িয়ে গেল লেলিহান আগুন। চিড়চিড় শব্দে পুড়ছে ড্রাইভিং সিটে ক্ষত-বিক্ষত লাশ। গনগনে তাপ এড়াতে কয়েক পা পিছিয়ে গেল রানা। বিড়বিড় করে বলল, ‘চিরকাল সুখে থেকো, প্রিয় উইলবার ফক্স!’
‘কে জানত এভাবে মরব!’ বলল ফক্স, ‘সত্যিই খুব দুঃখজনক!’
একটু পর আগুন ধরে গেল ফিউয়েল ট্যাঙ্কে। ওটা ফাটতে পারে ভেবে গাড়ি থেকে দূরে সরে গেল ওরা। একটু আগেও রাতের বাতাসে ছিল বুনো ফুলের মিষ্টি সুবাস, এখন চারপাশে ছড়িয়ে পড়ছে জ্বলন্ত রাবার ও পোড়া মাংসের বিশ্রী দুর্গন্ধ। আগুনে ভরা গাড়িতে আটকা পড়লে কী ধরনের পরিণতি হয় মানুষের, আগেও দেখেছে রানা। একসময় নিভে যাবে আগুন। ভ্যানের ভেতরে থাকবে রোমহীন, মচমচে লাশ। কারও সাধ্য নেই বুঝবে দেখতে কেমন ছিল মানুষটা! তবে এই লাশের মুখের টাইটেনিয়াম ও সোনার দাঁতের পাটি বলে দেবে সে আসলে কে।
‘বিশ্রী কাণ্ড করলেও এতে কাজ হবে বলেই মনে হচ্ছে,’ মন্তব্য করল ফক্স।
‘আমার এই বিশেষ দক্ষতায় তুমি তা হলে খুশি?’ বলল রানা।
‘কিন্তু আপনার কাছে আমি দুই পাটি দাঁত পাই।’
‘আমি মরলে আমার দুই পাটি দাঁত তোমাকে নিতে দেব।’ এবার হয়তো কয়েক দিন বাড়তি সময় পাব, ভাবছে রানা। দু’চার মাইলের ভেতরে অনেকেই দেখেছে গাড়ির আগুন। একটু পর এখানে পৌঁছে যাবে গ্রামের মানুষ। লোভে পড়ে লাশের মুখ থেকে দুর্মূল্য দাঁতের পাটি চুরি করবে কেউ, এমন সম্ভাবনা খুব কম। তা ছাড়া, বেশিক্ষণ লাগবে না পুলিশের লোকেদের পৌঁছে যেতে। গঞ্জালেসের লাশ মর্গে নেবে তারা। খবর পেলে সেখানে যাবে লিয়োনেলের লোক। অথবা ক্ষমতাবলে মর্গ-কর্তৃপক্ষের কাছ থেকে লাশের ব্যাপারে দরকারি সব তথ্য জেনে নেবে।
ট্র্যাক যেন করতে না পারে, তাই লিয়োনেলের দেয়া স্মার্টফোন অফ করে রেখেছে রানা। এবার ওটা চালু করল। ডিভাইসে জিপিএস লোকেশন তুলে কয়েক অ্যাঙ্গেল থেকে সংগ্রহ করল পোড়া ভ্যানের ছবি। হাওয়ার প্রবাহ অন্যদিকে সরে যেতেই নাক চেপে ধরে কাছ থেকে নিল বিদগ্ধ লাশের ফোটো, তারপর অফ করে দিল স্মার্টফোন।
হোল্ডঅলসহ টয়োটা অফরোড প্রিমিয়ামে উঠেছে ফক্স। একটু পর ওর পাশে ড্রাইভিং সিটে উঠল রানা। ইঞ্জিন চালু করে গাড়ি ঘুরিয়ে ফিরে চলল ঝোড়ো বেগে। পাঁচ মিনিটে পৌঁছে গেল আলদারিসিন গ্রামে। পরিচিত পরিবেশ পেছনে চলে যেতে মন খারাপ করে ওদিকে চেয়ে রইল ফক্স, কী যেন ভাবছে।
দু’ঘণ্টা পর ফ্রান্সের সীমান্ত পেরিয়ে নির্জন এক পথের ধারে গাড়ি রাখল রানা। স্মার্টফোন চালু করে কল দিল লিয়োনেলের নম্বরে। মাত্র একবার ডায়াল হতেই ওদিক থেকে ধরল কেউ। গম্ভীর, ঘড়ঘড়ে কণ্ঠ অচেনা: ‘মাসুদ রানা? কী বলবে বলো।’
রাত বাজে তিনটে, অথচ জেগে আছে কেউ। ‘আপনার বকে বলুন, ফক্স এখন আর জগতে নেই,’ বলল রানা, ‘ই- মেইল করে ছবি পাঠিয়ে দিচ্ছি। একটু অপেক্ষা করুন।’
অন্যপ্রান্তে চুপ করে থাকল লোকটা
কল কেটে সিকিয়োর ই-মেইলে জিপিএস লোকেশন ও ছবি পাঠিয়ে দিল রানা। মেসেজ পৌঁছে যেতেই স্মার্টফোনের এসডি কার্ড সরিয়ে ঘন ঝোপে ফেলল ডিভাইসটা। গাড়ির ইঞ্জিন চালু করে রওনা হয়ে গেল। ভাল করেই জানে, আর পিছাতে পারবে না। জেসিকা আর নিজেদেরকে বাঁচাতে হলে খুন করতে হবে একদল নরপশুকে।
প্রায় নিঃশব্দে তীব্র বেগে ছুটে চলেছে অফরোড গাড়ি।
রানার নাকে এসে যেন লাগল পোড়া লাশের বিশ্রী দুর্গন্ধ। সামনে ওঁৎ পেতে আছে হিমশীতল মৃত্যু। তবে বেঁচে থাকলে যেভাবেই হোক কিলিং মিশনটা শেষ করবে রানা।ক’দিন আগেও নিজেকে সফল মানুষ ভাবত জিনা ওয়েস। লণ্ডন বিযনেস স্কুল থেকে গ্র্যাজুয়েশন শেষ করে গতবছর চালু করেছে ফিন্যান্সিং কনসালটেন্সি ফার্ম। পাশে অংশীদার হিসেবে ছিল টম ম্যাককয়। একইসঙ্গে পড়াশোনা করেছে ওরা। বহুদিন ধরেই পরস্পরকে পছন্দ করত। তারপর বছর দুয়েক আগে প্রেমে পড়ল ওরা। ব্যবসা চালু করার পর প্রথম সুযোগে ভাড়া নিল ওয়েম্বলি পার্কে দুই বেডরুমের ছোট্ট এক অ্যাপার্টমেন্ট। প্রতিদিন ছুটির পর বেরোত থিয়েটার দেখতে, বা খুঁজে নিত ভাল মানের কোন রেস্টুরেন্ট। কথা ছিল আগামী বছর বিয়েটা সেরে নেবে ওরা।
জীবনটা ছিল খুব প্রশান্তিময়। অথচ পঁচিশতম জন্মদিনে ধসে গেল জিনার সাধের তাসের ঘর। হঠাৎ করেই জেনে গেল, গত ছয়মাস ধরে ওদের পিএ নোরার সঙ্গে নিয়মিত বিছানায় যাচ্ছে টম। প্রথমে জোর গলায় প্রতিবাদ করেছে কুকুরটা। তবে জিনা প্রমাণ হিসেবে নোংরা একগাদা ছবি দেখিয়ে দেয়ায় দোষ স্বীকার করল সে। হাতজোড় করে মাফ চাইলেও এ-কথা জানাল, জিনা যথেষ্ট সময় দেয় না বলেই ভুল পথে গেছে সে। তা ছাড়া, ভালবাসা না পেলে কী-ই বা করবে নিঃসঙ্গ যুবক?
বুক ভেঙে গিয়েছিল জিনার। আর চায়নি ভাঙা সম্পর্ক এগিয়ে নিতে। ব্যবসায় নিজের অংশ বিক্রি করে বেরিয়ে এল সেই অ্যাপার্টমেন্ট থেকে। উঠল কিংব্রিজ এলাকায় পুরনো এক বান্ধবীর বাড়িতে। পরের মাসেও খুব দুঃসহ লাগল ওর। বসন্তে রঙিন ফুলে ভরা মায়াবী প্রকৃতির মাঝে অনুভব করল নিজের চরম একাকীত্ব। জীবন ছেয়ে গেল ভীষণ হতাশায়। ব্যাঙ্কে বেশ কয়েক হাজার পাউণ্ড আছে জিনার। একদিন ভাবল, নিষ্ঠুর এই সমাজ থেকে বহুদূরে হারিয়ে গেলে কেমন হয়? তাতে হয়তো নতুন করে গুছিয়ে নিতে পারবে নিজেকে। কয়েক দিন ভেবে ব্যাঙ্ক থেকে টাকা তুলে ছোট এক ভ্যান কিনল জিনা। বান্ধবীর কাছ থেকে বিদায় নিয়ে নেমে পড়ল অচেনা এক পথে।
কিছুদিন ঘুরে একদিন দেখা পেল ওয়েস্ট ও লিনার। ওরা বিবাহিত ভবঘুরে দম্পতি। ব্রিটেন ও ইউরোপে চরকির মত ঘোরে হিপ্পিদের কনভয়ের সঙ্গে। আজ আছে এই সৈকতে, তো পরদিন চলে যাচ্ছে দূরের পাহাড়ে। আগামীকাল কোথায় যাবে কেউ জানে না। হিপ্পিদের দলে ভিড়ে গেল জিনা। আন্তরিকতার সঙ্গে ওকে গ্রহণ করল সবাই। গ্রেগ তাদের একমাত্র কবি। জেডি হাত দেখে বলে দেয় ভবিষ্যৎ কেমন হবে। রেইকি মাস্টার হচ্ছে জেরি। ক্রিস বিশ্বাস করে পুনর্জন্ম নেন ইতিহাসের নামকরা সব ব্যক্তিত্ব। তাঁদের অতীত ও বর্তমান নিয়ে গবেষণা করে সে। ক্যাম্প করার পর বসন্তের শীতল রাতে আগুনের ধারে বসে উদাস হয়ে গিটার বাজায় ডেভ। জিনাকে নতুন কয়েকটা কর্ড শিখিয়ে দিয়েছে সে। মাঝে মাঝে ওদের সঙ্গে যোগ দেয় নতুন হিপ্পিরা। থালা- বাসন পিটিয়ে, হাততালি দিয়ে প্রাণখুলে গান গায় ওরা। মুক্ত জীবনে ভাল আছে জিনা। ওর মন বলে, পৃথিবী থেকে ফুরিয়ে যায়নি সব মানবিকতা।
অন্যের ব্যাপারে নাক গলায় না হিপ্পিরা। সভ্যতা থেকে বহুদূরে ভাল থাকল জিনা। রাতে সবার সঙ্গে ক্যাম্পফায়ারের ধারে বসে গান গেয়ে বা নেচে খুঁজে নিতে চাইল নিজেকে। অনেকে ব্যবহার করে নানান ড্রাগ্‌স্‌। দৈহিক মিলনে দিলখোলা সবাই। জিনা ভেবে দেখেছে, নিজে ও যেহেতু উচ্ছৃঙ্খল নয়, তাই আপাতত এদের সঙ্গে কিছুদিন কাটিয়ে দিলেও বড় কোন ক্ষতি নেই। গ্রীষ্মের পর হেমন্ত এলে স্থির করবে জীবন নিয়ে কী করা উচিত।
দু’সপ্তাহ পর হিপ্পিদের সঙ্গে ও গেল স্টোনহেঞ্জে। ওখানে হবে বসন্ত মহাবিষুবের বিশাল এক অনুষ্ঠান। উইক্ক্যান, ডুইড, পেগান আর কিছু গোত্র যার যার ধর্মবিশ্বাস অনুযায়ী জড় হবে সূর্যোদয় দেখতে। জিনার সঙ্গে যারা আছে, কেউ কেউ উর্বরতা ও জগৎ সৃষ্টির মালকিন হাজার হাজার বছর বয়সী প্রাচীন স্যাক্সন দেবীর পূজা করে। এসবে বিশ্বাস নেই জিনার। তবে তাদের অদ্ভুত সব ধর্মীয় আচার-অনুষ্ঠান এবং তাদের ঐক্য দেখে মুগ্ধ না হয়ে পারে না।
স্টোনহেঞ্জে ওদের সঙ্গে যোগ দিল নতুন এক যুবক, নাম রনি হাওয়ার্ড। সে-রাতে জিনা বুঝল, কী এক অমোঘ টানে ওকে কাছে টানছে দুর্দান্ত সুপুরুষ সেই যুবক। হালকা শরীর তার। বয়স বড়জোর সাতাশ। সোনালি চুল যেন গিনি সোনা। চোখদুটো গভীর মহাসাগরের অতল নীল জলের মত। গত কয়েক মাসে রনির মত বুদ্ধিদীপ্ত কারও সঙ্গে দেখা হয়নি জিনার। তাসের খেলা দেখায় না রনি। পুনর্জন্মের গাঁজাখুরি গল্প ফাঁদে না। ফাঁপা জ্ঞানে ভরা কোন মন্তব্য করে না। রাতে আগুনের ধারে বসে কখন যেন অচেনা যুবককে মন দিল জিনা। এ-ও বুঝল, ওর প্রতি অদ্ভুত এক আকর্ষণ বোধ করছে রনি।
দ্বিতীয় রাতে ক্যাম্পফায়ারের ধারে সবাই যখন গল্পে মগ্ন, রনিকে নিয়ে নিজের তাঁবুতে গিয়ে বসল জিনা। রনি সঙ্গে এনেছে এক বোতল কমদামি ওয়াইন। গ্যাসের লণ্ঠন জ্বেলে গল্পে ডুবে গেল ওরা। একপর্যায়ে গড়গড় করে লণ্ডনে ওর কষ্টকর অতীতের কথা বলল জিনা। বাদ পড়ল না টম ও নোরার বেইমানি। এসব বলতে গিয়ে জিনা বুঝল, গভীর মনোযোগে ওর সব কথা শুনছে রনি। কখনও সান্ত্বনা বা সাহস জুগিয়ে দিচ্ছে। ছোটবেলায় বাবা-মায়ের সঙ্গে কাটিয়ে দেয়া জীবনের কথা তুলল জিনা। অবাক হয়ে টের পেল, রনিকে এসব বলতে ভাল লাগছে ওর। তালাক হয়ে গিয়েছিল বাবা ও মায়ের। এরপর সর্বক্ষণ মাতাল হয়ে থাকত বাবা। আবারও বিয়ে করল মা। সৎবাবাকে ভাল মানুষ বলে মনে হয়নি ওর। পরে মা আর সৎবাবার সঙ্গে যোগাযোগ রাখেনি। জিনা জানাল, মস্তবড় এক চৌরাস্তায় এসে থেমেছে ওর জীবন। এবার ভাবতে হবে কোন পথে এগোবে। জানা নেই আর কখনও কারও কাছ থেকে ভালবাসা পাবে কি না, বা নতুন করে কীভাবে শুরু করবে সব।
এত কথা বলে লজ্জা পেয়ে জানাল জিনা, ‘কই, তুমি তো তোমার জীবনের কথা আমাকে বললে না!’
‘বলার মত যে কিছুই নেই,’ ওয়াইনের গ্লাস হাতে নিচু স্বরে বলল রনি। ‘ইউনিভার্সিটিতে পড়াশোনা করেছি ভাষার ওপরে। এরপর কী করব সেটা আর বুঝতে পারিনি। বলতে পারো, আমি আকাশে ভেসে চলা সুতো-ছেঁড়া এক ঘুড়ি কিছুই ভাল লাগে না বলে চলে গেছি দক্ষিণ ফ্রান্সে। ওখানে ইংরেজি পড়াতাম ফ্রেঞ্চ বাচ্চাদেরকে।’
‘তুমি ফ্রেঞ্চ ভাষা জানো?’ অবাক হলো জিনা।
মৃদু হাসল রনি। সুন্দর একটা টোল পড়েছে ওর গালে।
সামনে ঝুঁকে রনির গালে চুমু দিল জিনা। ‘দক্ষিণ ফ্রান্স ঘুরে দেখতে খুব ভাল লাগবে আমার। …আবার ব্রিটেনে ফিরলে কী ভেবে?’
‘ফ্রান্সে এক মেয়ের প্রেমে জড়িয়ে ভেবেছি চিরকালের জন্যে বাঁধা পড়ব ওর কাছে। কিন্তু তা আসলে হওয়ার ছিল না। শেষে পুড়ে ছাই হয়ে গেল আমার মন।’ রনি বলতে লাগল: এরপর কত শত জায়গা ঘুরে বেড়িয়েছে ও। কোথাও আর থিতু হতে পারেনি। নিজেকে আর খুঁজে পায়নি। অবশ্য এখন ব্রিটেনে এসে হয়তো পাবে অর্থবহুল সত্যিকার কোন জীবন। ‘আসলে চরম অভাবে আছে পৃথিবীর কোটি কোটি মানুষ। আমার কেন যেন মনে হয় তাদেরকে আমি সাহায্য করতে পারব।’
‘বাহ্, খুব সুন্দর চিন্তা করেছ,’ অসহায় মানুষের প্রতি রনির নিখাদ ভালবাসা দেখে মুগ্ধ হয়ে গেছে জিনা। .
‘তবে জানি না কতটুকু করতে পারব,’ লজ্জা পেয়ে মাথা নিচু করে নিল রনি।
শুরু থেকেই একের পর এক মিথ্যা বলছে সে। নাম তার রনি হাওয়ার্ড নয়। কয়েকটা ফ্রেঞ্চ শব্দ ছাড়া ফরাসি ভাষার কিছুই জানে না। কখনও কাউকে পড়ায়নি ইংরেজি। জীবনের কোন অর্থ খুঁজে পাচ্ছে না, তা-ও নয়। নিঃসঙ্গ যেসব মেয়ের আত্মীয়স্বজন বা বন্ধু-বান্ধবী নেই, হারিয়ে গেলেও খুঁজবে না কেউ, তাদেরকে নিয়ে বিক্রি করছে গোপন এক ভয়ঙ্কর সঙ্ঘের ক্ষমতাশালী একদল লোকের কাছে। বদলে পাচ্ছে প্রচুর টাকা।
দেশের নানান এলাকায় ঘোরে হিপ্পিরা। কে এল আর কে গেল খেয়াল করে না। তাদের সঙ্গে মিষ্টি চেহারার অচেনা মেয়ে দেখলে তাকে টার্গেট করে যুবক। ওর সুদর্শন চেহারা ও বিনয়ে ভরা কথা শুনে পটে যায় মেয়েরা। প্রতিবছর ছয় থেকে সাতটা মেয়েকে গায়েব করে সে। রদেভু পয়েন্টে প্রতিজনের জন্যে কন্ট্যাক্টের কাছ থেকে নেয় নগদ দশ হাজার পাউণ্ড। এরপর সেসব মেয়ের জীবনে কী ঘটল, সেটা নিয়ে তার কোন মাথাব্যথা নেই।
ক’দিন ধরেই জিনার মত কাউকে খুঁজছিল।
সুন্দরী মেয়েটাকে পেলে খুব খুশি হবে তার নিয়োগকর্তারা।
‘ভাল লাগছে যে আমার জীবনে তুমি এলে,’ বলল সে। লালচে হয়ে গেল জিনার গাল। ‘আমারও খুব ভাল লাগছে তোমার সঙ্গে কথা বলে।’
‘এখান থেকে একটু দূরেই ছোট এক কটেজ ভাড়া নিয়েছি। আপত্তি না থাকলে আমার সঙ্গে গিয়ে দেখবে ওটা? তোমার হয়তো পছন্দ হবে?’
লণ্ঠনের হলদে আলোয় খুশিতে চকচক করল জিনার দুই চৌখ। ‘এখুনি যাবে? আজ রাতেই?’
‘ছোট্ট কটেজ। তবে তাঁবুর চেয়ে তো ভাল।’
মিষ্টি করে হাসল জিনা। ‘তোমার সঙ্গে যেতে আমার কোন আপত্তি নেই। ‘ .‘শেষমেশ তো খুন হলাম- এইবার?’ জানতে চাইল ফক্স।
দেড় শ’ কিলোমিটার বেগে ছুটে চলেছে রানার গাড়ি। সাঁই-সাঁই করে পিছনে পড়ছে কালো ফিতার মত আঁকাবাঁকা পথ। ‘যাদের হয়ে কাজ করতে, তাদের সম্পর্কে বলো।’
‘কাউকে চিনি না,’ বলল ফক্স। ‘অফিসের ঠিকানা আসলে ভুয়া। একেক সময় একেক অফিসে ডাকত। একমাত্র সূত্র শার্লন হল। ওটার মালিকের সঙ্গে এদের সম্পর্ক না থেকেই পারে না। হয়তো ওখানে গিয়ে দু’একজনকে তুলে আনলে অনেক কিছুই আমরা জানব। পরে ঠিক করবেন কী করা যায়।’
একই কথা ভেবে পরে চিন্তাটা বাতিল করেছে রানা। ‘তোমার তো জানা আছে ওই বাড়ির সিকিউরিটি কেমন। একবার ক্যামেরায় ধরা পড়লে খবর যাবে লিয়োনেলের কাছে। সে দেরি করবে না স্কটল্যাণ্ডে ফোন করতে।’ মাথা নাড়ল রানা। ‘এতবড় ঝুঁকি নেব না। তা ছাড়া, মনে হয় না কারও বাড়ি হিসেবে ব্যবহার করা হয় শার্লন হল। তথ্য পাওয়ার জন্যে অন্য কোন পথ খুঁজতে হবে।’
‘তো আপনিই বলুন কী করবেন?’
‘যাকে খুন করতে গিয়েছিলে, তার কাছ থেকে হয়তো কিছু জানতে পারব।’
‘পশ্চিম সাসেক্সের এক গ্রামে তার বাড়ি,’ বলল ফক্স।
ইউরোপের ম্যাপ মনে মনে দেখে নিয়ে দূরত্বের হিসাব কষল রানা। ফ্রান্স-স্প্যানিশ সীমান্ত থেকে সড়কপথে ক্যালেই প্রায় এগারো শ’ কিলোমিটার, অর্থাৎ সাত শ’ মাইলেরও বেশি। ইংলিশ চ্যানেল পেরোলে আরও কয়েক ঘণ্টা লাগবে সাসেক্সে যেতে। ঝোড়ো বেগে গেলেও দুপুরের দিকে পৌঁছুবে। এতকাল পৃথিবী ছোট শোনার পর আজ হঠাৎ রানার মনে হলো, এই দুনিয়াটা এত বড় না হলেও পারত।
‘লোকটা হুমকি হয়ে উঠছে বলেই তাকে খুন করতে চেয়েছে,’ বলল রানা। ‘সুতরাং তাকে হাতে পেলে বহুকিছুই জানব আমরা।’
‘সমস্যা হচ্ছে, সে নিজেই ছিল মস্ত বিপদে,’ বলল ফক্স। ‘হয়তো এরই ভেতরে খুন হয়ে গেছে।’
কথা ঠিক।
নিচু কণ্ঠে বলল রানা, ‘সে আসলে কে, ফক্স?’
তিক্ত হাসল যুবক। ‘খুনের পেশা যখন ছেড়ে দিয়েছি, তাই বলতে দ্বিধা নেই। তার নাম স্টিভ হ্যারিস।’
আবছাভাবে মগজে ঘণ্টি বাজল রানার। ‘পুরো নাম স্যর স্টিভ হ্যারিস? ব্রিটিশ পার্লামেন্টের এমপি?’ লেবার পার্টির ওই সদস্য একসময় রাজনীতিক হিসেবে জনপ্রিয় ছিল। পরে আরও যোগ্যদের খ্যাতির নিচে চাপা পড়ে গেছে তার সুনাম।
‘ওই লোকই। সুট পরা ধূসর চুলের বয়স্ক এক হারামি।’
‘অবাক হচ্ছি যে তার বাড়িতে সিকিউরিটি গার্ড নেই।’
‘অত টাকা কোথায় তার,’ বলল ফক্স। ‘শুনেছি লোকসান করে ব্যবসা গুটিয়ে নিয়েছে।’
‘ব্রিটিশ একজন এমপি খুন হলে হৈ-চৈ হবে।’
‘বাড়িতে ডাকাতি হওয়ার সময় গুলিতে মরত,’ বলল ফক্স। ‘ইংল্যাণ্ডের গ্রামাঞ্চলে আইন-শৃঙ্খলার যে বাজে হাল, সে খুন হলে সন্দেহ করত না কেউ। পশ্চিম সাসেক্সের বদলে সারে কাউন্টির শার্লন হলে তাকে খুন করলে, লাশ এনে রাখতাম তার বাড়িতে। দলের হর্তাকর্তারা সেটাই চেয়েছিল।’
‘ধরলাম শার্লন হলে খুন করে লাশ সাসেক্সে তার বাড়িতে নিয়ে গেলে, কিন্তু তার গাড়ির কী করতে?’
কাঁধ ঝাঁকাল ফক্স। ‘এসব নিয়ে ভাবতে হতো না। যা করার দলনেতা করত। আমি ছাড়াও অনেকেই তার হয়ে কাজ করে।’
তথ্যটা নীরবে হজম করল রানা।
‘সেদিন আয়া আর বাচ্চাদুটো না এলে খুন হতো হ্যারিস। অবশ্য বহুক্ষণ অপেক্ষা করেও আমার কোন লাভ হয়নি। আমি তো আর মহিলা বা বাচ্চার সামনে তাকে খুন করব না।’
দস্যু রবিন হুডের মতই নারী, শিশু, বৃদ্ধ, বৃদ্ধা, অসহায় মানুষ বা বোবা পশুর কোন ক্ষতি করে না ফক্স, মনে পড়ল রানার। ‘তোমরা চলে যাওয়ার আগে সেই বাড়িতে ডাকাতি হয়েছে, সেভাবে সব সাজাতে?’.
মাথা নাড়ল ফক্স। ‘না, খুন করে উধাও হতাম আমি। তখন কাজে নামত আরেক দল। পুলিশের জন্যে ছড়িয়ে দিত ভুল সব সূত্র।’
তোমার জানা নেই, হ্যারিসকে কেন খুন করতে চেয়েছে?’
‘আমাকে কিছু বলেনি। আপনি নিজেই তো বললেন, আমার বসের জন্যে হুমকি হয়ে উঠেছিল সে।’
সামনে মোটরওয়ে সার্ভিস স্টেশন দেখে ওখানে থামল রানা। ফিউয়েলে ভরে নিল গাড়ির ট্যাঙ্ক। হতক্লান্ত শরীরে শক্তি ফেরাতে দোকান থেকে কিনল কয়েকটা এনার্জি বার। ফক্সের সঙ্গে গাড়িতে বসে চকোলেট চিবুতে চিবুতে পকেট বার। থেকে নিল স্মার্টফোন। ইণ্টারনেটে ঢুকে দেখল অনলাইন নিউয চ্যানেল। একটু পর বুঝল, ইদানীংকালে কোন ব্রিটিশ সিনিয়র এমপিকে খুন করা হয়নি।
মিনিট পাঁচেক পর হাল ছেড়ে স্মার্টফোন রেখে রানা বলল, ‘হয়তো মিডিয়াকে এড়াতে পেরেছে লিয়োনেল। অথবা এখনও বেঁচে আছে স্টিভ হ্যারিস।’
চকোলেটের মোড়ক ́ গাড়ির পাশে ডাস্টবিনে ফেলল ফক্স। ‘বেঁচে থাকলেও যে-কোন সময়ে মরবে।’
‘আমি তাকে জীবিত চাই,’ বলল রানা
‘তাকে খুন করতে পারলে আজ এত বিপদে পড়তাম না।’ রানার দিকে তাকাল ফক্স। ‘হয়তো জানেন না, স্টিভ হ্যারিস মরলে অনেক উপকার হবে দুনিয়ার।
শার্লন হলের দ্বীপে মেয়েটার করুণ মৃত্যু দেখেছে বলেই এ-কথা বলেছে ফক্স, বুঝে গেল রানা।
‘সেই পার্টিতে যারা গিয়েছিল, তারা আসলে পশুর চেয়েও অনেক অধম। এমনি এমনি তো আর প্রায় সব ধর্মে শয়তানের অনুসারীদেরকে মহাপাপী বলেনি!’
‘তুমি কি ধর্ম বিশ্বাস করো?’ জানতে চাইল রানা।
‘স্রষ্টাকে কখনও নিজের চোখে দেখিনি। আছে, এমন কোন প্রমাণও কখনও পাইনি। তাই তাকে নিয়ে আমার ভেবে কী লাভ? সে এমন এক মালিক, যে নিজের বাড়ি ভেঙে পড়লেও কিছুই করে না। কিন্তু পৃথিবীতে আছে অশুভ বহুকিছু। নিজেই অনেক খারাপ কাজ করেছি।’ কাঁধ ঝাঁকাল ফক্স। ‘আপনার কী মনে হয়, সত্যিই আকাশে কেউ বসে আছে?’
কিছুক্ষণ ভেবে বলল রানা, ‘আমি জানি না। তবে শয়তান নয়, আমাদের এই লড়াই তার অনুসারীদের বিরুদ্ধে। তাদের মৃত্যু হলে অশুভ শক্তিও আর থাকবে না।’
‘সেক্ষেত্রে অসংখ্য নরাধমকে খতম করতে হবে।’
‘আমরা আমাদের সাধ্যমত করব, বলল রানা।
‘টাকার লোভে অনেকেই মানুষ-শিকার করে,’ বলল ফক্স। ‘হ্যারিস বেঁচে থাকলেও চোখ রাখা হয়েছে তার ওপর। প্রথম সুযোগে খতম করে দেবে। হয়তো এ-মুহূর্তে খুন হচ্ছে।
‘সুতরাং দ্রুত ফিরতে হবে ব্রিটেনে,’ বলল রানা।
ভোর চারটেয় দক্ষিণ ফ্রান্সের পুবাকাশে ফুটল লাল ছোপ। অবশ্য সময় লাগবে সূর্যোদয় হতে। আরও বারোঘণ্টা স্বাভাবিক বেগে গাড়ি-চালনা করা হলে রানা ও ফক্স পৌঁছুবে সাসেক্সের সেই গ্রামে। রানা যেন বিশ্রাম পায়, তাই ড্রাইভ করল ফক্স। তুমুল বেগে ছুটে চলল ক্যালেই লক্ষ্য করে।
চোখ বুজে সিটে হেলান দিলেও ঘুরে-ফিরে জেসিকার মুখ ভেসে উঠছে রানার মনের আয়নায়।
‘হ্যারিসকে কেন খুন করতে চাইছে?’ অনেকক্ষণ পর দিগন্তে সোনালি রোদ হেসে উঠতেই আনমনে বলল ফক্স।
চুপ করে থাকল রানা। ওরা জানে না, এ-মুহূর্তে স্টিভ হ্যারিসের কথাই ভাবছে অন্য কেউ।সাড়ে চারঘণ্টা আগের কথা।
সাইডবোর্ডে রাখা স্বচ্ছ ক্রিস্টাল ডিক্যান্টার থেকে বারো বছর বয়সী সোনালি রঙের শিভাস রিগাল হাতের গ্লাসে ঢেলে নিলেন পল ম্যাণ্ডক। ফিরে গিয়ে বসলেন চামড়ামোড়া, বিলাসবহুল আর্মচেয়ারে। বুক চিরে বেরোল কাঁপা দীর্ঘশ্বাস। আপাতত আছেন লণ্ডনে নিজের বাড়ির সুসজ্জিত, আরামদায়ক লিভিংরুমে। মৃদু শব্দে ডেক-সেটে বাজছে বাঁশির করুণ সুর। বাইরে জানালার কাঁচে আছড়ে পড়ছে ঝোড়ো হিমবৃষ্টি। বিশ বছর ধরে রাতের এ-সময়ে বেডরুমে স্ত্রী এলেনার পাশে শুয়ে ঘুমিয়ে পড়েন তিনি। কিন্তু আজ কিছুতেই ঘুম আসছে না তাঁর। সপ্তমবারের মত বিড়বিড় করলেন, ‘বুঝলাম না গাধাটা আসলে কী করতে চায়!’
স্বামী শুতে যাচ্ছেন না বলে নিজেও রয়ে গেছেন এলেনা। যুক্তি এবং ধর্মের পার্থক্যের ওপর বিস্ফোরক এক বই পড়ছেন। প্রতিসপ্তাহে তিন থেকে চারটি বই না পেলে উধাও হয় তাঁর রাতের ঘুম। স্বামীর কথা শুনে বললেন, ‘কিছু বললে? কী হয়েছে? এত কী ভাবছ?’
একঢোক উইস্কি গিললেন পল। ‘না, কিছু নয়। সরি, তোমাকে বিরক্ত করতে চাইনি।’
আবারও বইয়ে মন দিলেন এলেনা।
ব্যবসায়িক পার্টনার রোহান কার্কের কথা ভাবছেন পল ম্যাণ্ডক। সকালে তর্ক বেধে যাওয়ার পর আজ আর কোন কাজে মন দিতে পারেননি তিনি।
কার্ক ও তিনি বেশিরভাগ সময়ে একমত হন। একুশ বছর হলো দু’জন মিলে গড়ে তুলেছেন ম্যাণ্ডক অ্যাণ্ড কার্ক লিটারারি এজেন্সি। পরস্পরের মতামতকে সবসময় সম্মান দেন। পার্ক সার্কাসে ভিক্টোরিয়ান আমলের পুরনো এক বাড়িতে তাঁদের ভাড়া করা অফিস। ওখানে বসে অসংখ্য লেখকের বই প্রকাশে কাজ করেছেন। এলেনা দায়িত্ব পালন করেন এজেন্সির সাংগঠনিক বিষয়ে। কেউ পাণ্ডুলিপি জমা দিলে সেটা পড়েন কার্ক ও ম্যাণ্ডক। লেখা মানসম্মত হলে লেখকের হয়ে চুক্তি করেন প্রকাশকের সঙ্গে। বই বিক্রি হলে তাঁদের এজেন্সির প্রাপ্য হয় মোট মুনাফার পনেরো পার্সেন্ট আগে কখনও কোন বই প্রকাশ করার বিষয়ে তাঁদের ভেতরে কোন বিভেদ তৈরি হয়নি।
অথচ, আজ অসমাপ্ত এক পাণ্ডুলিপির জন্যে মন কষাকষি হয়ে গেছে তাঁদের। আগে ওটা পড়েছেন কার্ক। পরে ম্যাণ্ডক। কিন্তু পঞ্চাশ পৃষ্ঠা পড়ে তিনি ভেবে পেলেন না, প্রকাশকের কাছে লেখাটা কেন দেবেন তাঁরা।
কার্ক বললেন, এখনই উপযুক্ত সময় ওটা প্রকাশ করার। এতে নতুন করে জনপ্রিয় হবে তাঁদের এজেন্সি। হাতে আসবে লাখ লাখ পাউণ্ড। ম্যাণ্ডককে আরও জানালেন, ‘বুঝতে চেষ্টা করো, পল। খ্যাতিমান মানুষের বই প্রকাশ করলে হুড়মুড় করে কিনবে ব্রিটেনের পাঠক। তুমি তো জানো, বহুদিন হলো ভাল কোন বই যাচ্ছে না আমাদের এজেন্সি থেকে।’
‘তাই বলে নর্দমার কীট তুলে কাউকে জোর করে গেলাতে হবে?’ পাল্টা বললেন ম্যাণ্ডক। ‘এ-কথা ঠিক যে ব্যবসায় মন্দা চলছে, কিন্তু সেজন্যে নোংরা ঘাঁটতে হবে কেন?’
‘তুমি বুঝতে পারছ না,’ বললেন কার্ক। ‘এটা দুর্দান্ত এক সুযোগ। হাতে চলে আসা সম্পদ কখনও পায়ে ঠেলতে নেই। এ লেখকের সঙ্গে চুক্তিতে না গেলে আমাদের বিশজন প্রতিযোগী বইটা নেয়ার জন্যে লাফিয়ে গিয়ে পড়বে তার পায়ে। মোটা অঙ্কের মুনাফা পকেটে পুরে হাসবে আমাদের বোকামি দেখে।’
‘আমি ওটা প্রকাশকের কাছে দেব না,’ বললেন ম্যাণ্ডক।
‘পুরনো বইয়ের কমিশন থেকে যা আসছে, সেটা দিয়ে কীভাবে ব্যবসা টিকিয়ে রাখবে- এটা কখনও ভেবেছ? পাঠক চাইছে উত্তেজনাময় নতুন বই। আমরা কিন্তু সেটা দিতে পারছি না। তাই বলছি, অমন পাণ্ডুলিপি কিন্তু বারবার হাতে পাব না।’
‘ওটা মানসিক রোগীর প্রলাপ,’ বললেন ম্যাণ্ডক। ‘প্রকাশ করা হলে গালি দিয়ে আমাদের ভূত ছুটিয়ে দেবে পাঠক। না, রোহান, ওটা অন্য কেউ বিক্রি করুক। আমাদের সুনামটা অন্তত থাকুক।’
‘টাকা না এলে এজেন্সি কীভাবে চলবে, পল?’ রেগে গেলেন কার্ক, ‘সবাই যেটা লুফে নেবে, আমরা সেটা কেন নেব না?’
‘তোমার মত আমিও মুনাফা চাই, তবে সেটা সম্মান হারিয়ে নয়। আগে কখনও শুধু টাকার পেছনে ছুটতে যাইনি আমরা। তা ছাড়া, ওটা খুব বিপজ্জনক। ঝামেলা এড়াতে হলে আমাদের উচিত হবে ওটা থেকে হাত গুটিয়ে নেয়া।’
‘কী বলছ এসব? তর্ক-বিতর্ক হবে, তাই না? তাতে কী? টাকাও তো আসবে হুড়মুড় করে!’
‘বিতর্ক এককথা, আর গায়ে মানুষের বিষ্ঠা মেখে এখানে-ওখানে যাওয়া অন্যকিছু। ওই লোক যেসব অভিযোগ এনেছে, সেসবের কোন ভিত্তি নেই! আমার তো মনে হয়েছে, ওই লোক উন্মাদ বা নেশাখোর। হয়তো দুটোই সে। এই বই নিয়ে কাজ করলে সবার হাসির পাত্র হব আমরা। মনে আছে, টিভিতে একবার একজন বলেছিল, সে নাকি যিশুর ছেলে! আমাদের হাল হবে তার চেয়েও অনেক খারাপ।’
‘সে কিন্তু যথেষ্ট প্রচার পেয়েছিল।’
‘ওটা ছিল তার বোকামি বা পাগলামি,’ বললেন ম্যাণ্ডক। ‘ঢালাও অভিযোগে ভরা বই প্রকাশ করা হলে মস্ত ক্ষতি হবে আমাদের। আইনী জটিলতায় পড়ব। পুরো না পড়েই আক্কেল গুড়ুম হয়ে গেছে আমার। এরপর কী লিখবে, সেটা স্রেফ স্রষ্টাই বলতে পারবেন!’
‘যা-খুশি লিখুক না! আসল কথা মুনাফা হাতে এল কি না। সে তো পাগল নয় যে কারও নাম উল্লেখ করেছে। তার নামও তো আমরা জানি মাত্র কয়েকজন। তা হলে আবার সমস্যা কোথায়?’
‘সমস্যা হচ্ছে: যাদের পেছনে আঙুল ভরবে, তারা তো আর চুপ করে বসে থাকবে না!’
দীর্ঘশ্বাস ফেললেন কার্ক। ‘এমন সুযোগ কিন্তু আর পাব না, পল। ভাল করে ভেবে দেখো।’
‘ওই বইয়ের কথা ভাবলেই বিরক্তি লাগছে আমার।’
‘তবুও আরও ক’দিন সময় নাও। পরে সিদ্ধান্ত নিয়ো।’
‘গত দুই সপ্তাহ ধরে আমরা বইটা নিয়ে আলাপ করেছি। আর ভাবার কিছু নেই।’
‘আজ শুয়ে পড়ার আগে আরেকটু ভেবো। আগামীকাল না হয় আমরা সিদ্ধান্ত নেব।’
আরও গম্ভীর হলেন ম্যাওক। ‘ধরে নাও, এই বিষয়ে আমার আর নতুন কিছু বলার নেই।’
এ-মুহূর্তে উইস্কিতে চুমুক দিয়ে এসবই ভাবছেন ম্যাণ্ডক। ওই লেখক স্রেফ উন্মাদ! আনমনে বললেন, ‘ছাগলটা আসলে নিজেকে কী ভাবে?’
পাশের টেবিলে বই রাখলেন এলেনা। ভাল করেই চেনেন স্বামীকে। একবার কিছুতে বিগড়ে গেলে তাঁকে রাজি করাতে পারবে না কেউ। ‘পল, সারাদিন দেখছি কী যেন ভাবছ। ডিনারের সময়েও কোন কথা বলোনি। তুমি যেন নিজের ভেতরে নেই। একটু খুলে বলবে, আসলে কী হয়েছে?’
‘না, বাদ দাও। তোমাকে বিরক্ত করতে চাই না।’
‘আমি বিরক্ত হব না, আমাকে বলো। মনে হচ্ছে, কী যেন কুরে কুরে খাচ্ছে তোমাকে।’
‘রোহানের সঙ্গে তর্ক বেধেছে,’ স্বীকার করলেন ম্যাণ্ডক। ‘এক ক্লায়েন্টের ব্যাপারে।’
‘তোমরা তো ঘনিষ্ঠ বন্ধু! কী বলেছে রোহান?’
মাথা নাড়লেন ম্যাণ্ডক। ‘ওর কথা নিয়ে ভাবছি না। আমি ভাবছি ওই ক্লায়েন্টের কথা। নিজেকে কী মনে করে সে?’
ধৈর্য না হারিয়ে বললেন এলেনা, ‘কে সেই ক্লায়েন্ট?’
‘ব্রিটিশ এমপি স্টিভ হ্যারিস। তোমার মনে আছে, মাসখানেক আগে লেখা জমা দিয়েছিল?’
মাথা দোলালেন এলেনা। ‘হ্যাঁ, রাজনৈতিক স্মৃতিচারণামূলক লেখা।’ এজেন্সিতে সবার সব লেখা গ্রহণ করলেও সেসব পড়েন না এলেনা। তাই জানা নেই কী আছে সেই লেখায়।
আরও একঢোক উইস্কি গিললেন ম্যাণ্ডক। ‘তুমি হাতে পাওয়ার পরের সপ্তাহে আমি পড়েছি। তবে, না পড়লেই বোধহয় ভাল করতাম।’
‘এতই খারাপ লিখেছেন?’
‘ভাষা বা বানান ঠিক আছে। তবে সমস্যা ওটার বক্তব্যে। অভিজাত সমাজের ওপরে উগলে দিয়েছে নিজের বিষোদ্‌গার।’
‘তাই?’ পতিতা, ড্রাগ্‌স্‌, ব্যভিচার, সমকামিতা ইত্যাদি নিয়ে ভাবতে শুরু করেছেন এলেনা।
‘যা লিখেছে সেটা মারাত্মক,’ বললেন ম্যাণ্ডক। ‘ভাবতে গেলে গলা শুকিয়ে যায়। আমরা ওসবে নাক গলাতে গেলে যে-কোন সময়ে খুন হব।’
বিস্ময় নিয়ে তাঁকে দেখলেন এলেনা। ‘তা হলে আমাকে আগে কিছু বলোনি কেন?’
কোনকালেই ঈশ্বর-ভক্ত ছিলেন না ম্যাণ্ডক। অবিশ্বাসী স্বামীর স্ত্রী হলেও এলেনা চার্চ অভ ইংল্যাণ্ডের সদস্যা। ‘তোমাকে বললে দুশ্চিন্তায় পড়তে, যেটা আমি চাইনি।’ শেষ উইস্কিটুকু গিলে নিলেন পল। বুঝে গেছেন, সব না জেনে এবার ছাড়বে না এলেনা।
‘কেন দুশ্চিন্তা করব, বলো তো শুনি?’
‘তুমি কি সত্যিই জানতে চাও?’
‘অবশ্যই জানতে চাই।’
‘বেশ, তা হলে সংক্ষেপে বলছি। স্মৃতিচারণার বদলে সে দিয়েছে আত্মস্বীকারোক্তি। বিত্তশালীরা পৈশাচিক পুজোয় গিয়ে, কী ধরনের পাপাচার করে, ওই বইয়ে আছে সেই বিশদ বর্ণনা।’
গালে চড় খেলেও এত চমকে যেতেন না এলেনা।
গুরুতর অভিযোগ তুলেছে রাজনীতিক ও ব্যবসায়ীদের বিরুদ্ধে। তারা নাকি শয়তান পুজোর সময় মানুষ বলি দিতেও দ্বিধা করে না। এলেনা, আমি এ-ব্যাপারে আর কিছুই বলতে চাই না। সেজন্যেই প্রথম থেকে সব গোপন করে গেছি।’
স্বামীর কথা অবিশ্বাস্য মনে হচ্ছে এলেনার। কয়েক মুহূর্ত পর বললেন, ‘ওটা তুমি নিজে পড়েছ? গাঁজাখুরি কিছু নয়?’
‘ওটা ছিল তার পাঠিয়ে দেয়া পেন-ড্রাইভে। এখনও আছে আমার ব্রিফকেসে। রসিয়ে রসিয়ে, যেসব বর্ণনা দিয়েছে, তাতে আমার মনে হয়েছে, আমাদের উচিত খুব দ্রুত তার সঙ্গ ত্যাগ করা। আগামীকাল সেটাই বলব রোহানকে। তাতে যদি এজেন্সি বন্ধ করে দিতে হয়, আমার কোন আপত্তি নেই। রোহান রাজি হলে স্টিভ হ্যারিসকে ভদ্রতার সঙ্গে মানা করে দেব। পুড়িয়ে ছাই করে দেব তার পেন-ড্রাইভ। তখন মনে হবে, কোনকালেই তার সঙ্গে আমাদের কোন সম্পর্ক ছিল না।’
অপলক চোখে স্বামীকে দেখছেন এলেনা। ‘তুমি কি মনে করো তাঁর অভিযোগ আসলে সত্যি? মানে, মিথ্যা কিছু লেখেননি?’
‘নিজের চোখে যা দেখেছে, তারই বর্ণনা দিয়েছে। ডেনিস হুইটলির হরর গল্পকেও হার মানাবে। আমার ধারণা, স্টিভ হ্যারিস আসলে বদ্ধউন্মাদ। হয়তো টাকার জন্যে বেপরোয়া হয়ে গেছে। হয়তো নিজেও জানে না এজন্যে কতবড় বিপদে পড়বে। বইটা মার্কেটে এলেই হুলুস্থুল শুরু হবে গোটা সমাজে। এসবে আমরা থাকলে আমাদের দিকে আঙুল তুলবে সবাই। যেটা চাইছি না। সম্মান নিয়ে যেন বাঁচতে পারি। আমরা এত লোভী নই যে ওই বইয়ের বিক্রির টাকা না পেলে মনের দুঃখে মরে যাব।’
খালি গ্লাস দেখলেন ম্যাণ্ডক। ‘এ-বিষয়ে আর কিছু বলতে চাই না। এলেনা, চলো, ওপরে গিয়ে শুয়ে পড়ি।’
আধঘণ্টা পর বেডরুমে নাক ডেকে ঘুমাতে লাগলেন তিনি। কিন্তু একফোঁটা ঘুম নেই এলেনার চোখে। মনে মনে স্থির করেছেন, নিজেই এবার পড়বেন সেই পাণ্ডুলিপি।
গভীর রাতে বিছানা ছেড়ে পা টিপে টিপে স্টাডিরুমে গিয়ে ঢুকলেন তিনি। ভাল করেই জানেন কোথায় আছে স্বামীর ব্রিফকেস। টেবিল ল্যাম্প জ্বেলে ঘরের দরজা বন্ধ করে ডেস্কের পেছনের সিটে বসলেন। ব্রিফকেস খুলতেই পেলেন বেগুনি ছোট এক ম্যানিলা এনভেলপ। ওটার ওপরে তাঁদের এজেন্সির ঠিকানা। এনভেলপ থেকে নিলেন লাল এক পেন-ড্রাইভ। গায়ে সেঁটে দেয়া কাগজে লেখা: স্যর স্টিভ হ্যারিস। এ-ছাড়া, আছে সাত ডিজিটের পাসওয়ার্ড।
ল্যাপটপ চালু করে পোর্টে পেন-ড্রাইভ গুঁজলেন এলেনা। স্ক্রিনে এল ছোট একটা বক্স। ওখানে চাওয়া হচ্ছে পাসওয়ার্ড। সাত ডিজিট টাইপ করা হতেই খুলে গেল বইয়ের টাইটেল:
দ্য হ্যাভোক ক্লাব
নামটা শিরশিরে এক অনুভূতি তৈরি করল তাঁর মেরুদণ্ডে। একঘণ্টা পর হতভম্ব হয়ে চেয়ারে বসে রইলেন তিনি। ভয়াবহ বর্ণনা পড়ে খুব ভয় পেয়েছেন। একটু পর কাঁপা হাতে ফোনের রিসিভার তুলে কল দিলেন পরিচিত একজনের কাছে।
অন্যপ্রান্তে ফোন ধরল তাঁর ছোট ভাই। এতরাতে বড় বোনের ফোনে সতর্ক হয়ে উঠেছে সে। ঘুম ভাঙা কর্কশ কণ্ঠে বলল, ‘এলেন? কী হয়েছে? খারাপ কিছু হয়নি তো?’
‘গ্রেগি,’ বেসুরো কণ্ঠে বললেন এলেনা, ‘এখন যা বলব, তার সবই কিন্তু সত্যি! খুব মন দিয়ে শুনবে!’ফ্রেঞ্চ কাস্টকে বুড়ো আঙুল দেখিয়ে ইংলিশ চ্যানেলের বিক্ষুব্ধ নীল-সবজেটে জলরাশি ছুঁয়ে উড়ে চলেছে আকাশি নীল রঙের পুরনো এক সেসনা। রেডিয়ো বন্ধ করে রেখেছে পাইলট। গ্রেফতার হলে বর্ডার গার্ডের লোকেরা ধরে নেবে, সে এবং তার সঙ্গী ড্রাগস্‌ স্মাগলিং বা অস্ত্র চোরাচালানের সঙ্গে জড়িত। চিন্তাটা মনে আসতেই বলল রামিন, ‘সাগরে ডুবে না মরলে কপালে আছে কয়েক বছরের জেল!’
‘শালারা পারলে ধরুক তো!’ হাসল ওয়াকার। ‘আরাম করে বোসো, রামিন। ভরসা রাখো ভাল পাইলটের ওপরে।’
সত্যিই ওদেরকে ধরতে এল না কেউ।
প্রতিঘণ্টায় শ’ মাইল বেগে নরম্যাণ্ডি থেকে উত্তর ওয়েলসের এয়ারস্ট্রিপে যেতে লাগবে তিনঘণ্টারও বেশি। আকাশ থেকে দেখে ওদের মনে হলো, লোয়ার ডি ভ্যালি ও ওয়েলসের রেক্সহ্যাম শহরের মাঝের জমি যেন আয়ারল্যাণ্ডের সবুজ ঘাসে ভরা মাঠের মতই সমতল।
.
ইংল্যাণ্ডের বর্ডার থেকে তিন মাইল দূরে ওয়াকারের ঘনিষ্ঠ বন্ধু জো ডিগবার্টের নব্বুই একরের খামার। রেসের কিছু নামকরা ঘোড়া কিনে প্রজনন করাচ্ছে সে। ধনী ব্যবসায়ীদের কাছে দেদারসে বিক্রি করছে ঘোড়ার শাবক। আরবি শেখদের মত গোটা বিশেক নিকা করে নিলেও টাকার অভাব হবে না তার। যদিও কাঁচা বয়সে প্রেমে ব্যর্থ হয়ে ভেবেছে, সুন্দরী শেলি পিয়ার্সকে জীবনে না পেলে কখনও বিয়ে করবে না। সেই থেকে অপেক্ষায় আছে একদিন না একদিন ওর কাছে ফিরবে মেয়েটি
দু’সারি সাদা কাঠের খুঁটি দিয়ে তৈরি বেড়ার মাঝে সরু ড্রাইভওয়ে, শেষমাথায়’ সতেরো শতকে তৈরি ডিগবার্টের ফার্মহাউস। লিভিংরুমের জানালা দিয়ে সোনালি রোদে ভরা মাঠে ঘোড়া চরতে দেখছে সে। মৃদু গুঞ্জন শুনে বাড়ির পেছনের এক জানালায় উঁকি দিল। দূরে ছোট্ট বিমানটা দেখেই বুঝল, সঠিক সময়ে পৌঁছে গেছে ওর বন্ধু।
.
আকাশ থেকে ফার্মহাউসের পেছনের মাঠে ঘোড়া চরতে দেখল না ওয়াকার। বিমানের উচ্চতা কমাতে শুরু করে বলল, ‘জোর ঝাঁকুনির জন্যে তৈরি হও, রামিন! নিচে কিন্তু সিমেন্টে বাঁধাই করা রানওয়ে নেই!’
‘আগেও নিশ্চয়ই মাঠে নেমেছেন?’ বলল রামিন।
‘জীবনে প্রথম বলে একটা কথা আছে না, বাছা!’
ঝোড়ো বেগে ঘাসের বুকে নেমে পর পর দীর্ঘ দুই লাফ দিয়ে ঘাস-মাটি উপড়ে নিল সেসনা। তৃতীয়বারে আবারও নামল এয়ারস্ট্রিপে। গতি ওটার তুমুল! সাঁই-সাঁই করে পিছনে যাচ্ছে সবুজ মাঠ! সামনে প্রাচীরের মত মাথা তুলেছে একসারি গাছ! বিধ্বস্ত হয়ে মরার ভয়ে আবারও আকাশে উঠতে চাইল ওয়াকার। নতুন করে গতি পেয়ে নাক উঁচু করল সেসনা। বিপজ্জনক কয়েক মুহূর্ত পর একটা গাছের মগডালের ছয় ইঞ্চি ওপর দিয়ে গেল বিমানের চাকা।
‘বাপরে!’ বিড়বিড় করল ওয়াকার। আকাশে এক শ’ ফুট উঠে বিমান ঘুরিয়ে আবারও চলল মাঠের শুরুর দিকে। দ্বিতীয় দফায় নিরাপদে এয়ারফিল্ডে নামল সেসনা। কিছুক্ষণ ছুটে থামল মাঠের শেষে। ইঞ্জিন বন্ধ করে ঘাড় ঘুরিয়ে ওয়াকার দেখল, কাদা-ঘাস ছিটিয়ে এদিকে আসছে এক ফোর-হুইল- ড্রাইভ।
‘হায়রে, আপনিও বলে পাইলট?’ আনমনে বলল রামিন।
বিমানের পাশে জিপ রেখে নামল জো ডিগবার্ট। এদিকে সেসনার ককপিট থেকে মাটিতে নেমেছে ওয়াকার ও রামিন। বয়সে ওয়াকারের চেয়ে দশবছরের বড় ডিগবার্ট। বুকের ওপরে উঠে আসা ভুঁড়িটা উল্টে থাকা গামলার মত। বন্ধুর সঙ্গে হাত মিলিয়ে বলল ডিগবার্ট, ‘ওটা কেমন ল্যাণ্ডিং, জনি? শেষদিকে মনে হলো এবার দুটো লাশ পাব!’
আন্তরিক হাসল ওয়াকার। ‘খবরদার, আরও মোটা হয়ো না! এরপর ধসে পড়বে তোমার গাড়ির চেসিস!’
‘বেশি ড্রিঙ্ক করে বুড়ো হয়ে গেছ,’ পাল্টা বলল ডিগবার্ট। ‘এখন আমার বুলডগ কুকুরটাও তোমার চেয়ে হ্যাণ্ডসাম।’
রামিন বুঝল, একে অপরকে কোণঠাসা করে এরা।
‘এই ছেলেটা আমার সহযোগী,’ ডিগবার্টকে বলল ওয়াকার। ‘নাম রামিন রেজা।’
রামিনের হাত ধরে বারকয়েক ঝাঁকি দিল ডিগবার্ট। তারপর বলল, ‘তুমি সত্যিই সাহসী ছেলে। নইলে বেয়াক্কেলে এক বুড়ো-হাবড়ার কথা শুনতে না। নিশ্চিত মৃত্যু জেনেও উঠতে না পুরনো ওই কফিনে!’ বিমানটাকে দেখে নিয়ে মাথা নাড়ল সে। ‘জনি, তুমি কি ভাবছ বিশ্রী জঞ্জালটা আমার মাঠে ফেলে, তার বদলে নেবে আমার দুর্দান্ত সেই ভ্যান? আমি অবশ্য জানতেও চাই না কী অকাজে এসেছ।’
‘ঘনিষ্ঠ এক বন্ধুর বিপদে,’ বলল ওয়াকার। ‘তবে সে কে বা কী ধরনের ঝামেলা, সেসব জানতে চেয়ো না।’
মাথা দোলাল ডিগবার্ট। ঠিক আছে। তবে শুধু এটা বলো, তোমার সেই বন্ধু আসলে কোন জাতের প্রাণী?’
‘না-না, প্রাণী নয়, ডিগি! সে, বিশ্বে নেমে আসা মহান এক দেবতা,’ নাক ফুলিয়ে বলল ওয়াকার।
গম্ভীর হলো ডিগি। ‘ও? তবে তো আমার দামি হাতদুটোও তোমাদের কাজে লাগতে পারে।’
‘আপাতত লাগছে না। ঘোড়া পোষার ফাঁকে নজর রেখো আমার পঙ্খিরানির ওপরে।’ সেসনা দেখাল ওয়াকার। ‘আমরা ফেরার পর হয়তো চট্ করে উড়াল দেব।’
চকচক করছে ডিগবার্টের চোখ। ‘আমিও সেটাই ভেবেছি। তো উঠে পড়ো জিপে। বার্নেই আছে আমার ভ্যান।
কেন চিকচিক করছে তার চোখ, জানা নেই রামিন ও ওয়াকারের। ওরা তিনজন জিপে উঠতেই রওনা হলো ডিগবার্ট। একটু পর পৌছে গেল বার্নের সামনে। গাড়ি থেকে নেমে খুলে দিল গোলাবাড়ির দুই কবাটের বিশাল দরজা। ভেতরে ওরা দেখল পেরোজেও কোম্পানির পুরনো, লম্বাটে এক ট্র্যানসিট ভ্যান। ওটার পেছনে ও দু’পাশে অস্পষ্ট নীল কালিতে লেখা: ট্রুম্যানের হালকা মালামাল পরিবহন। নিচে বহুদিন আগে বাতিল হওয়া এক টেলিফোন নম্বর। গাড়ির পেছনের মাটিতে একগাদা খড়। ওয়াকার ও রামিন বুঝল, ওখান থেকেই যায় ঘোড়ার খাবার।
‘ছোট এক কোম্পানি দেউলিয়া হয়ে যাওয়ায় নিলামে কিনতে পেরেছি এই ভ্যান,’ বলল ডিগবার্ট। ‘দেখে হয়তো ভাবছ ধচাপচা গাড়ি। জেনে রেখো, জীবনেও ওটা কাউকে ডোবাবে না। পেটে আরও কিছু মাল আছে। ভাল করে দেখো।’ ভ্যানের সাইড ডোর খুলল সে। গাড়ির পেছনদিক বদলে নিয়েছে সে। একপাশে কাঠের বাঙ্কের ওপরে বিছিয়ে দিয়েছে ফোমের ম্যাট্রেস। নিচে মেঝেতে চোখ যেতেই একইসঙ্গে শিস বাজাল রামিন ও ওয়াকার।
‘দেউলিয়া হওয়া কোম্পানির নিলামে ওটা ছিল না, মন্তব্য করল ওয়াকার।
খুশির ছাপ পড়ল ডিগবার্টের আপেলের মত লালচে গালে। ‘আমি চাই না যে তুমি কিছু জিজ্ঞেস করবে! আমার মনে হয়েছে ওটা তোমাদের লাগতে পারে।’
‘সত্যিই হয়তো লাগবে,’ নিচু গলায় বলল ওয়াকার।
বাঙ্কের নিচে মেঝেতে বাইপড়ে শুয়ে আছে স্টেট-অভ-দ্য- আর্ট বোল্ট-অ্যাকশন রেমিংটন মিলিটারি স্নাইপার রাইফেল। ম্যাগাযিনে আঁটে দশটা বুলেট। মাঘলের ডগায় সাইলেন্সার। ভাঁজ করা যায় অস্ত্রের বাঁট। এ-ছাড়া, আছে নিখুঁত একটি হাই ম্যাগনিফিকেশন স্কোপ। পেশাদার স্নাইপারের হাতে এই রাইফেল পড়লে যে-কাউকে সাবড়ে দেবে পনেরো শ’ মিটার দূর থেকে। রানা নিজে অস্ত্রের ট্রেইনিং দিয়েছে রামিনকে। রেমিংটন রাইফেল দেখে ওর মনে পড়ল, বাংলাদেশ আর্মির সার্জেন্ট রশিদ হায়দারের কথা। টিলার ওপরে উঠে কঙ্গোর নিষ্ঠুর এক ওঅরলর্ডের মাথার তালু দু’হাজার চার শ’ বিরাশি মিটার দূর থেকে উড়িয়ে দিয়েছিলেন মাসুদ ভাই।
‘আমি কি একটু দেখতে পারি?’ জানতে চাইল রামিন।
‘নিশ্চয়ই,’ খুশি হয়ে বলল ডিগবার্ট
রাইফেলটা হাতে নিল রামিন। ওটার ওজন মাত্র সতেরো পাউণ্ড। মিনিটখানেকের ভেতরে খুলে নেয়া যায় প্রতিটি পার্ট। ম্যাগাযিনে চকচকে বটল-নেক কার্ট্রিজ দেখে রামিন বলল, ‘.৩৩৮ লাপুয়া ম্যাগনাম। ভেরি গুড!’
‘সিটের নিচে ব্যাগে পাবে এক শ’ রাউণ্ড,’ বলল ডিগবার্ট। ‘তোমাকে দেখে তো মনে হচ্ছে, বাছা, তুমি এ জিনিস চেনো!
‘আমার দেখা দুর্দান্ত ক’জন স্নাইপারের ভেতরে প্রতিযোগিতা হলে দ্বিতীয় হয়েছিল রামিন,’ গর্বের সঙ্গে বলল ওয়াকার।
রামিন জানাল না, সেই প্রতিযোগিতায় প্রথম হয়েছিলেন ওর ওস্তাদ এবং প্রাণপ্রিয় বড় ভাই মাসুদ রানা।
‘রাইফেল যেন ঠিকঠাক ফেরত পাই,’ বলল ডিগবার্ট, ‘আমার ভ্যানের ব্যাপারেও ওই একই কথা!’
তার পিঠে কষে গোটা তিনেক চাপড় বসাল ওয়াকার। ‘সত্যিই, তোমার তুলনা নেই, ডিগি! বন্ধুরা যতই বলুক মোটা গাভীটা কোন কাজের নয়, আমি কিন্তু এই কথা কখনও মেনে নেব না!’
চাপড় খেয়ে চুলকানি শুরু হয়েছে ডিগবার্টের পিঠের পুরু চর্বিতে। বিড়বিড় করল সে, ‘ধুশালা, হারামি কোথাকার!’
তার কাছ থেকে বিদায় নিল ওয়াকার ও রামিন। ট্র্যানসিট ভ্যানে চেপে বেরিয়ে এল খামার ছেড়ে। ঝড়ের বেগে চলেছে উত্তরের সড়ক ধরে। সাতঘণ্টার পথ ছয়ঘণ্টায় পেরোতে চাইছে ওরা। ভাবছে, স্কটল্যাণ্ডের হাইল্যাণ্ডে জেসিকার বাড়ির কাছে পৌঁছে যাবে সন্ধ্যা সোয়া সাতটার আগেই।
এরই ভেতরে রাইফেলের পার্টস খুলে বাঙ্কের নিচে ব্যাগে রেখেছে রামিন। আরেকবার দেখল ওটা চোখের আড়ালে আছে কি না। নিচু গলায় বলল, ‘জানি না কী ঘটবে স্কটল্যাণ্ডে, তবে ভাল হয় অস্ত্রটা ব্যবহার করতে না হলে।’
‘বুক বা মাথায় গুলি লাগলে কোন ব্যথা পাবে না,’ মন্তব্য করল ওয়াকার। ‘মৃত্যু হবে ওদের এক পলকে!উইণ্ডশিল্ডে জমা ঝিরঝিরে বৃষ্টি সরাতে গিয়ে সড়াৎ-সড়াৎ শব্দে এদিক-ওদিক চলছে ওয়াইপার। উত্তর ইংল্যাণ্ডের লিভারপুল ও ম্যানচেস্টার পাশ কাটিয়ে গ্লাসগো লক্ষ্য করে ছুটে চলেছে ট্র্যানসিট ভ্যান। পালা করে ড্রাইভ করছে ওয়াকার ও রামিন। অতিদীর্ঘ এ-পথে কিছুতেই কাটছে না বিরক্তি। গান শুনতে গিয়ে দেখা গেল, রেডিয়ো একেবারেই নষ্ট। গ্লাভ্স্‌ বক্স হাতড়ে ওরা পেল ছোট এক শক্তিশালী বিনকিউলার ও পুরনো এক সিডি। তবে সিডি-প্লেয়ারে সোনালি চাকতি ভরে ইতালিয়ান ক্লাসিকাল মিউযিক শুনে জীবন সম্পর্কে চরম বিতৃষ্ণা জন্মে গেল ওদের দু’জনের মনে।
তিলতিল করে পেরোচ্ছে একেকটা মুহূর্ত। ভীষণ ক্লান্তি ও বেদম খিদে নিয়ে চুপ করে বসে আছে ওরা। একটু আগের সেই ঝিরঝিরে বৃষ্টি হয়ে গেল তুমুল মুষলধারা, গাড়ির ছাতে বাজাতে লাগল দামামা। সূর্য ঢাকা পড়েছে কুচকুচে কালো মেঘে। এম৬ সড়কে কার্লিসল পেরোবার পর ওরা থামল ম্যাকডোনাল্ডসের এক আউটলেটে। পাশেই রিফিউয়েল পাম্প। তেল নিতে ভ্যান নিয়ে ওখানে গেল রামিন। এদিকে ছোট এক দোকানে ঢুকল ওয়াকার। কিনল কমদামি দুটো স্যামসাং স্মার্টফোন। আগেই ও-দুটোয় দেয়া আছে পঞ্চাশ পাউণ্ড ক্রেডিট। পরের দোকান বুটিকের। ওখান থেকে সানগ্লাস ও রয়েল বেঙ্গল টাইগারের এমবস করা কমলা বেসবল ক্যাপ কিনে নিল ওয়াকার। ম্যাকডোনাল্ডসে ঢুকে সংগ্রহ করল দুটো চিবার্গার-অ্যাণ্ড-ফ্রাই আর দুই বোতল বড় কোক। দোকান থেকে বেরিয়ে দেখল পার্কিঙে পৌঁছে গেছে রামিন। দেরি না করে গাড়িতে গিয়ে উঠল ওয়াকার।
চিযবার্গার, ফ্রাই ও কোক সাবড়ে দিয়ে দুই স্মার্টফোনে নিজেদের কন্ট্যাক্ট লিস্টের নাম ও নম্বর তুলল রামিন। কাজটা শেষে ওয়াকারের আনা ক্যাপ ও সানগ্লাস দেখে ভুরু কুঁচকে গেল ওর। ‘এসব কীসের জন্যে?’
‘আমার নতুন ছদ্মবেশ।
আহত চোখে ওয়াকারকে দেখল রামিন 1 ‘আর আমারটা?’
‘তোমার তো লাগবে না। তুমি হচ্ছ স্কটল্যাণ্ডে ফুলে লাল হওয়া বুড়ো আঙুলের মত, যে-কেউ চোখ টেরা করে দেখবে। কী হলো, এভাবে দেখছ যে? তোমার গায়ের রঙ বাদামি, সেই দোষ কি আমার?’
‘বুঝলাম। ভ্যানে আমাকে আত্মগোপনে থাকতে হবে।
এবারও ট্র্যানসিট ভ্যান ড্রাইভ করল রামিন। পাশে বসে ড্যাশবোর্ডে দু’পা তুলে দিল ওয়াকার। বার্নার ফোন দিয়ে অনলাইনে দেখল কিনলোকার্ড গ্রাম ও আশপাশের ম্যাপ। ‘রানা কোন এক দুর্গের কথা যেন বলেছিল? ওই যে, যেটার পুলিশ স্টেশনে চাকরি করে মেয়েটা?’
‘ফোর্ট উইলিয়াম।’
‘গুড!’
‘কী দেখছেন?’
‘খুঁজছি মেয়েটার কাজের শিডিউল।’
স্কটল্যাণ্ডের পুলিশ ওয়েবসাইটে ঢুকেছে ওয়াকার। স্টেশনের ফোন নম্বর পেলেও ওখানে ডায়াল করল না। রামিনের দিকে চেয়ে স্কটিশদের সুরে বলল, ‘ভেড়ার মাংস তো দারুণ রান্না করেছ, ডার্লিং! এবার দু’জনে মিলে ন্যাংটো হয়ে বিছানায় গিয়ে…’ খিকখিক করে শয়তানি হাসি হাসল সে। তারপর স্বাভাবিক কণ্ঠে বলল, ‘কী, এতে কাজ হবে বলে মনে হচ্ছে?’
‘জানতাম না ব্যাটা আস্ত এক গে! বিড়বিড় করল রামিন।
‘ওদিকের সবার মত কথা বলতে পারলে হাসতে হাসতে মিশে যেতে পারব ওদের সঙ্গে।’
‘কিন্তু অত বিশ্ৰী উচ্চারণ পাবেন কোথায়?’ মাথা নাড়ল রামিন।
‘আমার তো মনে হয় ভালই করছি।’
‘গলার স্বর আরও নিচু করুন। আপনার কথা তো খেঁকশেয়ালের ডাকের মত শোনাচ্ছে!’
‘ধুর, ব্যাটা!’ কল বাটনে চাপ দিয়ে ফোনের স্পিকার চালু করল ওয়াকার। কয়েক মুহূর্ত পর পুলিশ স্টেশনের মেইন ডেস্ক থেকে ফোন রিসিভ করল এক নারীকণ্ঠ। তার উচ্চারণ আরও মারাত্মক। ওয়াকার ঘড়ঘড়ে কণ্ঠে বলল, এক্ষুণি ওর চাই পিসি জেসিকাকে। ‘নাম আমার ম্যাকআর্থার! অ্যালভি ম্যাকআর্থার! কথা বলছি কিনলোকার্ড গ্রাম থেকে। জরুরি সাহায্য চাই… চার্লস্… মানে আমার বেড়ালটা…. বাগানের সবচেয়ে উঁচু গাছের মগডালে গিয়ে উঠেছে… না- না, আগেও ওই একই কাজ করেছে। ফ্রিয়ের সেরা টিউনা মাছ দেখিয়েও কোন কাজ হচ্ছে না। ওদিকে গ্যারাজে ম‍ই থাকলেই বা কী, আমার আবার ওপরে উঠলে মাথা বনবন করে ঘোরে। এজন্যেই পিসি জেসিকাকে খুব দরকার। পেড়ে দিয়ে যাক আমার চার্লসকে।’
গাড়ি ড্রাইভ করছে রামিন, চেপে রেখেছে হাসি।
‘সাহসী মেয়ে, আগেও ধরে এনেছে। তাই ভাবলাম এবারও এসে সাহায্য করুক। …অ্যাঁ? এসব আবার কী বলছেন, আপনাদের পুলিশ স্টেশনে মেয়েটা নেই? ….তো গেছে কোথায়? এখন চার্লসকে উদ্ধার করবে কোন শালী?’
‘ওর ডিউটি তো আগামীকাল সকালে। দুঃখিত, আপাতত ওদিকে আমাদের ফোর্সের কেউ নেই। কেউ গেলেও একঘণ্টার বেশি লাগবে আপনার বাড়িতে পৌছুতে। তাই মনে হচ্ছে, আপনি নিজেই একটু কষ্ট করে যোগাযোগ করুন পিসি জেসিকার সঙ্গে। হয়তো তার বাড়িতেই পাবেন।’
‘ঠিক আছে, মিস, উপকার তো কচুও করতে পারলে না, এখন হেঁটে গিয়ে খুঁজে আনতে হবে মেয়েটাকে! চার্লসকে তো আর এভাবে মেরে ফেলতে পারি না!’ ভয়ানক হুঁকরে কাশি শুরু করে কল কেটে দিল ওয়াকার। বিজয়ীর চোখে দেখল রামিনকে। ‘কী বুঝলে, বাছা? আমি হচ্ছি দ্য বস্!’
‘মহিলা কি সত্যিই আপনার কথা বিশ্বাস করেছে?’
‘অবশ্যই! বাড়িতেই আছে জেসিকা। আগামীকাল সকালে ওর ডিউটি।’
সন্ধ্যায় জেসিকার ডিউটি থাকলে কিনলোকার্ড গ্রাম থেকে তিরিশ মাইল দক্ষিণে ফোর্ট উইলিয়ামে হাজির হতো ওরা।
‘দয়া করে আর কখনও বুড়োর অভিনয় করবেন না, বলল রামিন। ‘কাঁচা অভিনয় দেখে খুন হয়ে যাব!’
কিনলোকার্ড গ্রামের উদ্দেশে চলেছে ট্র্যানসিট ভ্যান। স্কটিশ বর্ডার পেরোলে রামিনকে বিশ্রাম দিতে গাড়ি চালাল ওয়াকার। গ্লাসগোর মোটরওয়ে পেছনে ফেলে সামনে পড়ল অপেক্ষাকৃত সরু রাস্তা। যানবাহনের ভিড়ও কমে গেল। ঠিক সন্ধ্যা সাতটায় বড় রাস্তা থেকে নেমে হাইল্যাণ্ডের কিনলোকার্ড গ্রামের দিকে যাওয়া আঁকাবাঁকা পথে নামল ট্র্যানসিট ভ্যান। চারপাশ থেকে চেপে এল কুয়াশাময় পাহাড়, ঘন জঙ্গলে ভরা উপত্যকা ও গভীর লক। পরিবেশ যেন একপলকে হয়ে গেল মধ্যযুগীয়।
সন্ধ্যার আবছায়া রাতের আঁধারে মিলিয়ে যাওয়ার আগেই ওরা পৌঁছে গেল কিনলোকার্ড গ্রামে। রানার কন্ট্যাক্ট বুকের ঠিকানা অনুযায়ী গুগল ম্যাপ দেখে জেসিকার বাড়ির পথ খুঁজে নিল রামিন।
দু’জনই আত্মবিশ্বাসী, কারও জানার কথা নয় এই গ্রামে এসেছে ওরা। নরম্যাণ্ডির রানা এজেন্সি বা রানার সঙ্গে কোন সম্পর্ক নেই ট্রুম্যানের হালকা মালামাল পরিবহনের কর্মীদের। মাথায় বাঘের এমবস করা বেসবল ক্যাপ পরে বিলটা চোখের কাছে নামিয়ে নিল ওয়াকার। লোকচক্ষু এড়াতে সিট থেকে নেমে পেছনের বাঙ্কে গিয়ে বসল রামিন। রানার কাছে শুনেছিল বাদামি পুরনো এক ল্যাণ্ড রোভার ব্যবহার করে জেসিকা। জানালা দিয়ে পথের ধারে এক বাড়ির সামনে গাড়িটা দেখল।
‘ওই যে!’ নিচু গলায় বলল ওয়াকার।
গ্রাম্য পথ থেকে একটু ভেতরে জেসিকার ভাড়া করা ছোট্ট বাড়ি। চারপাশে হাঁটু সমান দেয়াল। বাড়ির সামনে বারান্দার ছাতের হুক থেকে ঝুলছে বাস্কেটে কিছু ফুলগাছ ও লতাপাতা। জানালা-পথে হামলে পড়েছে গোলাপে ভরা একটি কাঁটাঝাড়। বাগানে ফুলের কিছু টব। একটু দূরে বার্ড টেবিল। বাড়ির রটআয়ার্নের গেট কারুকাজ করা। যে-কেউ বুঝবে, এ-বাড়িতে বাস করে রুচিশীল এক মহিলা। দু’পাশের বাড়ির বাগানও গোছানো। ঘনিয়ে এসেছে রাতের আঁধার। কোথাও নেই বিশৃঙ্খলা বা হৈ-চৈ। পথের বাঁকে জেসিকার ল্যাণ্ড রোভারের আগে-পিছে প্রতিবেশীদের কিছু গাড়ি। চলাচলের সুবিধের জন্যে ওগুলো তেড়চাভাবে রেখে সামনের চাকা তুলে দেয়া হয়েছে ফুটপাথে। বুড়ো এক কালো জার্মান শেফার্ড সঙ্গে নিয়ে সান্ধ্য ভ্রমণে বের হয়েছেন বয়স্ক এক ভদ্রলোক, হাতে কুকুরের ভারী চেইন। ধুঁকতে ধুঁকতে চলেছে বুড়ো সারমেয়। ওটার চেয়েও ধীরগতিতে হাঁটছেন বৃদ্ধ। বয়সে যা হয়, ফুরিয়ে গেছে যৌবনের উচ্ছ্বাস। আজ শুধু অপেক্ষা জগৎ হতে বিদায় নেয়ার।
ধীরগতি তুলে জেসিকার বাড়ি পেরোল ওয়াকার। বাড়ির জানালা দিয়ে দেখেছে লিভিংরুমে চলছে টিভি। নেটপর্দার ওদিকে কারও নড়াচড়া নেই। চল্লিশ গজ দূরেই বামে স্কয়্যার। ওটার একপাশে ছোট মিউনিসিপ্যাল পার্কে কিছু গাছ ও নিচু বেঞ্চ। অন্যদিকে মস্ত ঘড়িসহ টাওয়ার ও গ্রামের হল, পাবলিক টয়লেট ও প্রাচীন আমলের লাল এক ফোনবক্স। সম্ভবত ওটা ব্রিটেনের শেষ ফোনবুথ। টয়লেটের বাইরে প্লামারের এক ভ্যান। টয়লেট ও গ্রামের হলের মাঝে তিনতলা চিকন এক দালান। ওটার জানালাগুলো বোর্ড দিয়ে বন্ধ। একটি জানালার সাইনবোর্ডে লেখা: অবশ্যই ভাড়া হইবে।
বামে বাঁক নিয়ে স্কয়্যার পেছনে রেখে গ্রামের মুদি দোকান লক্ষ্য করে চলল ওয়াকার। একপাশে পড়ল ধূসর পাথরের গির্জা ও দেয়ালে-ঘেরা কবরস্তান। একটু পর টি- জাংশন দেখে ওয়াকার বুঝল, আবারও ফিরতে পারবে একই পথে। যদিও দ্বিতীয়বার জেসিকার বাড়ি পাশ কাটাবার ইচ্ছে ওর নেই। এক শ’ গজ আগেই রাখল গাড়ি। এমন এক জায়গা বেছে নিয়েছে, যেখান থেকে পরিষ্কার দেখবে মেয়েটার বাড়ি ও স্কয়্যার। এদিকে কুকুরটাকে ছেড়ে পার্কের বেঞ্চে বসেছেন বৃদ্ধ। কুকুরটা ছ্যার ছ্যার করে প্রস্রাব করছে মোটা এক গাছের গোড়ায়।
‘রানার কাছে শুনেছি, চোখ নাকি তোমার বাজপাখির মত,’ পেছনে তাকাল ওয়াকার। ‘তো বলো দেখি কী বুঝলে?’
জেসিকার ওপরে চোখ রেখেছে,’ জানাল রামিন। ওর দৃষ্টি আগেই ছিল ২০/১০, তার ওপরে রানার কঠোর প্রশিক্ষণে দক্ষ স্নাইপার হয়ে উঠেছে রামিন। অর্জন করেছে ফোটোগ্রাফিক মেমোরি। একবার চট্ করে দেখলে বহুকিছু মনে রাখতে পারে।
‘সবমিলিয়ে দুটো সার্ভেইলেন্স ভেহিকেল,’ বলল রামিন। ‘প্রথমটা পথের ডানে জেসিকার বাড়ির তিরিশ গজ আগে। কালো মার্সিডিয-বেন্য জি-ক্লাস। জানালার কাঁচ কালো। গাড়ির ভেতরে আছে অন্তত দু’জন।’
‘ঠিক,’ মৃদু মাথা দোলাল ওয়াকার।
দূরের স্কয়্যার দেখাল রামিন। ‘দ্বিতীয় গাড়ি পাবলিক টয়লেটের কাছে। সত্যি কেউ পানির পাইপ বা কল মেরামত করাতে মিস্ত্রি ডাকলে, রাত নামার আগেই কাজ শেষ করে বিদায় নেয়ার কথা ছিল। তা ছাড়া, ভ্যান আছে অদ্ভুত অ্যাঙ্গেলে, যাতে পেছনের জানালা দিয়ে দেখতে পারে জেসিকার বাড়ি। ভ্যানের কাঁচে কালো রঙ থাকলেও কিছু অংশে নেই। তাই মনে হচ্ছে, পেছনে ট্রাইপডে স্কোপ বা বিনকিউলার রেখে ওদিকটা দেখছে কেউ।
‘দলে ক’জন?’ মনের কথা চেপে জানতে চাইল ওয়াকার। ভাবছে, দেখা যাক রামিন কী বলে।
মাথা নাড়ল রামিন। ‘বলা মুশকিল। কম করে হলেও মার্সিডিযে দু’জন। অন্য তিনজন ভ্যানে। তা হলে সবমিলিয়ে পাঁচজন। প্রথমবার ওদিকে গিয়ে একজনকে দেখেছি পার্কের বেঞ্চিতে বসে সিগারেট ফুঁকতে। পরনে সবুজ জ্যাকেট। মাথার এলোমেলো চুল লালচে। মেয়েটার বাড়ির দিকে মুখ করে বসে কথা বলছিল ফোনে। কিন্তু বৃদ্ধ তাঁর কুকুর নিয়ে পার্কের কাছে যেতেই উধাও হয়েছে। বোধহয় ফিরে গেছে ভ্যানে, বা ঢুকে পড়েছে ফাঁকা দালানে। ওটা ওদের আস্তানা হলে ওখানে আছে আরও ক’জন। পালা করে দেখছে ওপরের জানালা দিয়ে। ওগুলো আবার বোর্ড দিয়ে বন্ধ করা নয়। আপাতত আর কিছুই বলতে পারব না।’
ওর মত একই ধারণা পোষণ করছে ওয়াকার। ‘তো ধরো আটজন। আরও বেশিও হতে পারে। আগে এদের চেয়ে ঢের ভাল নজরদারী করতে অনেককে দেখেছি। তারা চারদিকে চোখ রাখত। সর্বক্ষণ চক্কর দিত তাদের গাড়ি। মেয়েটা বাড়ি ছেড়ে বেরোলে ফোনে বা রেডিয়োতে বোধহয় যোগাযোগ করবে এরা।
‘আপনার কি মনে হয় এরা সরকারি এজেন্ট?’ ভুরু কুঁচকে জানতে চাইল রামিন।
‘জানি না। তবে যারাই হোক, দলে ভারী। চোখ রাখছে নিঃসঙ্গ এক মেয়ের ওপরে।’
‘মাসুদ ভাই আসতে পারেন ভেবেই হয়তো এতটা সতর্ক,’ বলল রামিন। ‘ভাল করেই জানে উনি কতটা বিপজ্জনক। কাজেই, ধরে নিন সঙ্গে করে আগ্নেয়াস্ত্র এনেছে এরা।’
‘হ্যাঁ, আর সেজন্যেই কোন ঝুঁকি আমরা নেব না,’ গম্ভীর কণ্ঠে বলল ওয়াকার। কঠোর হয়ে গেছে ওর চোখের ভাষা।
‘এবার কী করতে চান?’ জানতে চাইল রামিন
‘চুপচাপ অপেক্ষা করব,’ বলল ওয়াকার।
আঁধার রাতে নির্জন পথ হয়ে গেছে কবরের মত থমথমে। ওরা আলাপ করে নিল, প্রতি দু’ঘণ্টা পর পালা বদল করে চারপাশে চোখ রাখবে। প্রথমে দায়িত্ব নিল ওয়াকার। মিলিটারি স্পেশাল ফোর্সে কমাণ্ডো রেইডে বহুবার গেছে, তাই ধৈর্যের অভাব নেই ওর। ওদিকে রানার কাছে কঠিন ট্রেইনিং নিয়েছে রামিন। তাই কাজে কোন ত্রুটি রাখবে না সে। অনেকে যোদ্ধাজীবন রোমাঞ্চকর ভাবলেও নানান সমস্যার কথা ভাবে না। প্রস্রাবের জন্যে কোকের বড় দুই বোতল কাছে রেখেছে ওয়াকার ও রামিন।
রাত এগারোটায় নিভে গেল জেসিকার লিভিংরুমের বাতি। এক মিনিট পর আলো জ্বলল দোতলার বাথরুমে। স্নানের জন্যে বিশ মিনিট ব্যয় করল মেয়েটা। এরপর বেডরুমের পর্দার ফাঁক গলে এল নীলচে আভা। এগারোটা বত্রিশ মিনিটে নিভে গেল আলো। আশপাশের বাড়ি ডুবে গেছে ঘুটঘুটে আঁধারে। তবে একটু দূরের এক বাড়িতে রাতজাগা পেঁচার মত জেগে রইল এক প্রতিবেশী। রাত একটায় ঘুমাতে গেল সে।
অনেকক্ষণ পর প্লামারের ভ্যান থেকে নামল এক লোক। চোরের মত গিয়ে ঢুকল পার্কে। দূর থেকে রামিন দেখল, আঁধারে জ্বলজ্বল করে উঠে আবারও নিষ্প্রভ হচ্ছে সিগারেটের ছোট্ট কমলা ফুলকি। বারো মিনিট পর ভ্যানে ফিরল সে। সময়টা নোটবুকে টুকে নিল রামিন। চোখ বোলাল চিকন দালানের ওপরে। ভাবছে, ওখানে তারা কয়জন?
একঘণ্টা পর এল ওয়াকারের পালা। বাঙ্কে শুয়ে পড়ল রামিন। কালো মার্সিডিয-বেন জি-ক্লাস থেকে নেমে জেসিকার বাড়ির সামনে গেল এক লোক। থেমে হাতের দুই মুঠো ভরল প্যান্টের পকেটে। আবার হাঁটতে লাগল। ওয়াকার ধারণা করল, প্লামারের ভ্যানে কারও সঙ্গে কথা বলবে সে। যদিও সেটা না করে ঢুকল পাবলিক টয়লেটে। গাড়িতে বসে বোতলে জলবিয়োগ করার মত সতর্ক নয় সে। পাঁচ মিনিট পর বেরোল পাবলিক টয়লেট থেকে। স্কয়্যারের সোডিয়াম বাতির আলোয় উস্কোখুস্কো চুল দেখাল লাল বর্ণের। যুবক গিয়ে উঠল মার্সিডিয়ে। একবারের জন্যেও ব্লাডার খালি করতে বের হয়নি তার সঙ্গী।
নোটবুকে তথ্যগুলো টুকে রাখল ওয়াকার।
ভোর চারটায় বাঙ্ক থেকে নেমে পড়ল রামিন। চব্বিশ ঘণ্টার মধ্যে রাতের এ-সময়ে সবচেয়ে অসতর্ক থাকে মানুষ। এটাই হামলা করার সেরা মুহূর্ত। ‘ওদেরকে বন্দি করতে চান?’ জানতে চাইল ও।
‘পারলে খুশি হতাম। তবে দলে তারা অনেক। তা ছাড়া, সরু দালানে কয়জন, তা-ও জানি না। কাজেই কোন ঝুঁকি নেব না।’
এরপর নতুন কিছুই ঘটল না। এল ম্লান এক বিষণ্ণ ভোর। মুখ গোমড়া করেছে আকাশ। একটু পর অঝোরে নামল ঝমঝমে বৃষ্টি। ভ্যানের ছাতে উঠল তবলার ঝোড়ো বোল। আধঘণ্টা পর থেমে গেল আকাশের হুতাশ ভরা ক্রন্দন।
সকাল সাতটায় বাড়ি ছেড়ে বেরোল জেসিকা। মাথায় নীল ক্যাপ, পরনে নিভাঁজ ইউনিফর্ম, পায়ে চকচকে জুতো। দীর্ঘ চুলের পুরু বেণী দোলাতে দোলাতে গিয়ে উঠল ল্যাণ্ড রোভারে। পথের ধারে কালো মার্সিডিয-বেন্য জি-ক্লাস বা প্লামারের ভ্যানের দিকে না চেয়ে নিশ্চিন্তে গাড়ি নিয়ে রওনা হয়ে গেল পুলিশ স্টেশন লক্ষ্য করে।
ওয়াকার ও রামিন বুঝে গেল, মেয়েটা জানে না চোখে চোখে রাখা হয়েছে ওকে। স্কয়্যারে পৌঁছে বাঁক নিয়ে চলে গেল বাদামি ল্যাণ্ড রোভার। এক সেকেণ্ড পর চালু হলো কালো মার্সিডিযের ইঞ্জিন। পিছু নেয়ার জন্যে ছিটকে এগোল গাড়িটা। আগের জায়গায় রয়ে গেছে প্লামারের ভ্যান।
হাতঘড়ি দেখল রামিন। বাজে এখন সাতটা দুই মিনিট।
‘আজকে বোধহয় আমাদের মেলা কাজ!’ বলল ওয়াকার।স্পেনের আলদারিসিন গ্রাম।
পাহাড়ি ঢালে ধীরে ধীরে নেমে আসছে লাল রঙের বেল জেট রেঞ্জার হেলিকপ্টার। একটু দূরেই পোড়া গাড়ি থেকে এখনও উঠছে মৃদু ধূসর ধোঁয়া। আগুনের হলকায় ছাই হয়ে গেছে আশপাশের ঝোপ। রোটরের জোরালো হাওয়ার দাবড়ি খেয়ে কাত হয়ে লুটিয়ে পড়ল পুলিশের কর্ডন টেপসহ প্লাস্টিকের কয়েকটা খুঁটি। হলদে টেপ যেন মৃত্যুযন্ত্রণায় ছটফট করা কোমর ভাঙা কোন ঢোঁড়া সাপ। রুক্ষ পাথুরে জমিতে হেলিকপ্টার নেমে আসতেই ওটার ভারী ওজন নিল দুই স্কিড। ককপিটের দরজা খুলে মাটিতে নেমে এল এক লোক। যান্ত্রিক ঘাসফড়িঙের ভেতরে রয়ে গেছে তার সহকারী ও পাইলট।
এখন বাজে সকাল সোয়া ‘আটটা। অথচ এরইমধ্যে মাথার ওপরে গনগনে আগুন ঢেলে চলেছে সোনালি সূর্য। যে-লোক হেলিকপ্টার থেকে নেমেছে, তার নাম ভ্লাদিমির ভোয়েভোদিন। গতরাতে বসের ফোন পাওয়ার পর দেরি করেনি রওনা হতে। প্রাইভেট এক জেট বিমান লণ্ডন থেকে তার সহকারী ও তাকে এনে নামিয়ে দিয়েছে য্যারাগোজায়। ওখানে অপেক্ষায় ছিল হেলিকপ্টারসহ দক্ষ পাইলট।
ঘুরন্ত রোটরের তলা দিয়ে এগোল ভ্লাদিমির। আগে রাশান মিলিটারির ফরেনসিক ফায়ার বিষয়ে বিশেষজ্ঞ ছিল সে। ফায়ার ব্রিগেড বহুক্ষণ আগে আগুন নিভিয়ে গেলেও প্রাচীন ভ্যানের কঙ্কাল থেকে এখনও বেরোচ্ছে হালকা ভাপ। গাড়ির ভেতর থেকে পোড়া লাশ সংগ্রহ করে মর্গে নিয়ে গেছে পুলিশের লোক। ভোরে খবর পেয়ে য্যারাগোজার মর্গে লাশ দেখতে গেছে ভ্লাদিমির। উঁচু পর্যায়ের কর্তৃপক্ষের নির্দেশে মর্গের পরিচালকের তরফ থেকে কোন ধরনের সমস্যায় পড়তে হয়নি তাকে।
বরফ-ঠাণ্ডা ড্রয়ার টেনে লাশ বের করেছে মর্গের সহকারী। সে চাদর সরিয়ে দিতেই পরীক্ষা করেছে ভ্লাদিমির। বেশিরভাগ মানুষ পোড়া মৃতদেহের ভয়ঙ্কর দৃশ্য দেখলে বমি করবে,
কিন্তু সামান্যতম ভ্রুকুটি করেনি সে। মর্গ সহকারীকে বিদায় করে দিয়ে স্মার্টফোনে তুলেছে কিছু ফোটো। উলঙ্গ লাশের গায়ে কোন রোম নেই। পরনে আছে শুধু মচমচে ভাজা চামড়ার বুট ও বেল্ট। লাশ যে পুরুষমানুষের তা বোঝা গেছে যৌনাঙ্গ দেখে।
এখনও রিপোর্ট তৈরি করেননি স্থানীয় করোনার। অবশ্য ওটা না পেলেও চলবে ভ্লাদিমিরের। ভাল করেই বুঝে গেছে ট্রেতে শুয়ে থাকা লাশ মারা গেছে একাধিক গুলির আঘাতে। অন্তত দুটো বুলেট ফুটো করেছে তার বুক। কর্তৃপক্ষ রিপোর্টে বোধহয় উল্লেখ করবে: একাধিক গুলির মাধ্যমে হত্যা করা হয়েছে ভিক্টিমকে।
আনমনে হেসেছে ভ্লাদিমির। স্প্যানিশ পুলিশ জানবে না, কেন খুন হয়েছে উইলবার ফক্স। বা কাজটা করেছে কে বা কারা। দু’হাতে রাবারের গ্লাভ্স্ পরে সাবধানে লাশের চোয়াল থেকে নকল দাঁতের পাটি নিয়েছে ভ্লাদিমির। ওগুলো সোনা ও টাইটেনিয়াম দিয়ে তৈরি। এত আগুনেও অক্ষত। কিছু ছবি তুলে দাঁতের পাটি নিজের এভিডেন্স ব্যাগে রেখেছে সে। লাশের ঊরু থেকে স্ক্যালপেল দিয়ে কেটে নিয়েছে সামান্য আধপোড়া মাংস। লণ্ডনে নিয়ে ল্যাবোরেটরিতে পরীক্ষা করা হবে ডিএনএ। উঁচু মহলের ফোন পেয়েছে বলে এভিডেন্স সরিয়ে নেয়া হচ্ছে জেনেও টু শব্দ করবে না স্পেনীয় কর্তৃপক্ষ। কাজ শেষে মর্গ থেকে বেরিয়ে সহকারী ও পাইলটের কাছে ফিরেছে ভ্লাদিমির। পাইলটকে জানিয়ে দিয়েছে, এবার যেতে হবে সেই পাহাড়ি এলাকায়, যেখানে খুন হয়েছে উইলবার ফক্স।
কয়েকবার পোড়া গাড়ি ঘুরে দেখে অস্বাভাবিক কিছুই চোখে পড়ল না ভ্লাদিমিরের। আগুন ধরেছে ফিউয়েল ট্যাঙ্কে। ভ্যানের সামনের কাঁচে বুলেটের ফুটো। লাশের বুকে বুলেটের একই আকারের দুটো গর্ত। পিস্তলের গুলি অন্তত .৩৮ ক্যালিবারের।
পিছিয়ে গিয়ে ডানের এক ঝোপের পাশে থামল ভ্লাদিমির। বুঝে নিল কতটা দূর থেকে এসেছে গুলি। ঝোপের পাশে পেল তামার চকচকে তিনটে শেল কেসিং। পেছনে খোদাই করা লেখা: .৩৮ ফেডারেল। একটা কেস শুঁকল সে। গুলি হয়েছে কয়েক ঘণ্টা আগে। নিজের ব্যাগে প্রমাণ হিসেবে রেখে দিল গুলির তিনটে কেসিং।
ভ্যানের পাশে পৌঁছে খুলে নিল স্লাইডিং ডোর। পেছনের সিটে পেল গলে যাওয়া প্লাস্টিকের জেরি ক্যান। ওখান থেকে সরে ফিউয়েল ট্যাঙ্কের পাশে ঝুঁকে দেখল গাড়ির নিচে। ব্যাগ থেকে স্ক্যালপেল নিয়ে চেঁছে তুলল টাঙ্কির লালচে জং। এখন পর্যন্ত যা দেখেছে, তাতে সন্দেহ হওয়ার মত কিছু নেই।
আপাতত সন্তুষ্ট ভ্লাদিমির। হেলিকপ্টারের দিকে পা বাড়িয়ে পকেট থেকে বের করল স্মার্টফোন। ওর বস্ বলেছে, কাজ শেষ হলে দেরি না করে যেন ফোন দেয়।
ভ্লাদিমিরের কলের জন্যে অধীর অপেক্ষায় ছিল তার বস্। প্রথম ডায়ালেই ফোন ধরল সে। ‘কী বুঝলে?’
প্রাথমিক তদন্ত ভ্লাদিমিরের শেষ। নিচু গলায় বলল, ‘মিলে যাচ্ছে নকল দাঁতের পাটি। যদিও লণ্ডনে নিয়ে ল্যাবোরেটরিতে পরীক্ষা করাতে হবে। একই কথা লাশের টিস্যুর বিষয়ে। বুকে দুই বা তিনটে .৩৮ ক্যালিবারের বুলেটে মারা গেছে। দেখতে হবে বুলেট কেসিঙে কার আঙুলের ছাপ। ভাল হতো অস্ত্রটা হাতে পেলে।’
‘নিশ্চয় দেখবে রানারই আঙুলের ছাপ,’ বলল ভ্লাদিমিরের বস্। ‘ওগুলো অন্য কারও হওয়ার কথা নয়।’ ধৈর্য হারিয়ে এবার জানতে চাইল সে, ‘আরও পরীক্ষার আগে তোমার পেশাদারী মতামত জানাও।’
‘মাসুদ রানা কাজে ত্রুটি রাখেনি,’ বলল ভ্লাদিমির। ‘তবে একটা কথা।’
‘সেটা কী?’
‘খুব কাছ থেকে দেখেছি গাড়ির ফিউয়েল ট্যাঙ্ক। ওখানে ছোট একটা ফুটো আছে। চট্ করে কেউ বুঝবে না। হয়তো ট্যাঙ্ক থেকে বের করেছে অর্ধেক ফিউয়েল। ফুটো মেরামত না করা হলে গাড়ি দূরে যেত না। মনে হচ্ছে, দু’একদিনের ভেতরে স্টিলেটোর মত চোখা কিছু দিয়ে তৈরি করেছে ফুটো।’
‘কেন এটা করবে কেউ?’
‘হয়তো ক্যানে তেল ভরতে গিয়ে। গাড়ির সিটে ছিল পোড়া প্লাস্টিকের জেরি ক্যান। সেক্ষেত্রে ইঞ্জিন বন্ধ গাড়িতে আগুন দিয়েছে মাসুদ রানা। বুলেটের আঘাতে তৈরি হয়নি ‘বৈদ্যুতিক ফুলকি। লোকটাকে খুন করে তার গায়ে পেট্রল ঢেলে আগুন দিয়েছে রানা।’
‘ওটা কেন করবে মাসুদ রানা?’
‘মৃতের পরিচয় গোপন করতে গিয়ে। বলছি না যে এমনই করেছে, তবে হতেও পারে।’
‘বুঝলাম।’ দীর্ঘশ্বাস ফেলল ভ্লাদিমিরের বস্। ‘বেশিক্ষণ লাগবে না টিস্যু আর দাঁতের ডিএনএ-র রিপোর্ট পেয়ে যেতে।’
‘দাঁত কিছুই প্রমাণ করবে না,’ বলল ভ্লাদিমির। ‘বড়জোর বলা যাবে যে দু’পাটি দাঁত হাতে পেয়েছে মাসুদ রানা।’
‘কোথা থেকে ওগুলো পাবে সে?’
কাঁধ ঝাঁকাল ভ্লাদিমির। ‘হয়তো দিয়েছে কেউ। তার কাছে বাড়তি দাঁতের পাটি ছিল। এমনটা না-ও হতে পারে। যদিও ব্যাপারটা খুব সন্দেহজনক। আপনি তো ভাল করেই জানেন কার বিরুদ্ধে নেমেছি আমরা।’
কয়েক মুহূর্ত ভেবে তার বস্ বলল, ‘ঠিক আছে, গুড় ওঅর্ক, ভ্লাদিমির! স্যাম্পল নিয়ে লণ্ডনে ফেরো। টেস্ট করা হলেই সব বোঝা যাবে।’
‘ঠিক আছে,’ বলে কল কেটে দিল ভ্লাদিমির।
.
লণ্ডনে নিজের অফিসে ফোন নামিয়ে রেখে সিটে হেলান দিল জড়লওয়ালা প্রৌঢ়। তাকে চেনে রানা . অ্যালেক্যাণ্ডার লিয়োনেল নামে। কুঁচকে গেছে তার ভুরু। ভ্লাদিমিরের অনুমান সঠিক হলে সেটা বিপদের কথা। হয়তো রানার হাতে খুন হয়নি ফক্স। কাউকে গুম করে লাশটা গাড়িতে রেখেছে রানা। পরে আগুন দিয়েছে ভ্যানে। য্যারাগোজার মর্গে আছে অন্য কারও লাশ। সেক্ষেত্রে হয়তো ফক্সের সঙ্গে মিলে গোপনে কূটকৌশল করছে রানা। ভ্লাদিমির দাঁতের যে দুটো পার্টি নিয়ে ফিরছে, ওগুলো হয়তো রানা পেয়েছে ফক্সের কাছ থেকেই। ফক্স বেঁচে আছে, না মারা গেছে, সেটাও এখন অনিশ্চিত। খুব দ্রুত তাকে খুঁজে নিয়েছে রানা, এটা স্বাভাবিক নয়। ভাবতে গিয়ে প্রৌঢ়ের মনে হলো, হয়তো প্রথম থেকেই রানা জানত কোথায় আছে ফক্স। হয়তো যোগাযোগ ছিল দু’জনের। ফক্স জীবিত থাকলে রানা ও তার সামনে আছে দুটো পথ। এক: গাড়িতে অন্যের লাশ রেখে জেসিকাকে উদ্ধার করতে স্কটল্যাণ্ডে ফিরছে রানা। ওদিকে উধাও হয়েছে ফক্স। আর কখনোই হয়তো খুঁজে পাওয়া যাবে না তাকে। সভ্য সমাজ থেকে উধাও হওয়ার ট্রেইনিং আছে তার। অভাব নেই টাকারও। দুই: স্পেনে রানা হয়তো নিজের দলে টেনেছে ফক্সকে। সেক্ষেত্রে তারা হবে কঠিন প্রতিপক্ষ। যদিও এতজনের বিরুদ্ধে কিছুই করতে পারবে না মাত্র দু’জন। জেসিকাকে ভালবেসে থাকলে রানা জানে, একটু এদিক- ওদিক হলে খুন হবে মেয়েটা। নাকি মানুষ হিসেবে তাকে ভুল চিনেছে সে? হয়তো বাঙালি যুবক ভয়ঙ্কর নির্মম ও নিষ্ঠুর!
অন্য উদ্দেশ্য থাকতে পারে রানার। এ-মুহূর্তে কিছুই বোঝা যাচ্ছে না। ভ্লাদিমির ফিরলে ডিএনএ টেস্টের মাধ্যমে বহুকিছু জানা যাবে। প্রথমবারের মত দ্বিধা এল প্রৌঢ়ের মনে। অবশ্য সেটা পাত্তা দিল না সে। ভাবল: উপায় নেই যে হামলা করবে মাসুদ রানা!
স্মার্টফোন দিয়ে সার্ভেইলেন্স টিমের সেকেণ্ড-ইন-কমাণ্ড ব্রায়ান্ট হার্ডস্টাফকে কল দিল সে। স্কটল্যাণ্ডে অপারেশনের সমস্ত দায়িত্ব তার। হার্ডস্টাফ ফোন ধরতেই বলল প্রৌঢ়, ‘ওদিকের খবর জানাও।’
‘সকালে বাড়ি ছেড়ে বেরিয়ে গেছে। এখন চলেছে অফিসে। আমরা তাকে চোখে চোখে রেখেছি।’
‘কাজে নামার সময় হয়েছে,’ বলল প্রৌঢ়। ‘প্রথম সুযোগে ওকে তুলে নেবে।’
এই নির্দেশ বিস্মিত করল না হার্ডস্টাফকে। ‘তুলে নিয়ে শেষ করে দেব?’
‘না, কোথাও আটকে রাখো। পরে জানাব কী করতে হবে।’
‘ঠিক আছে, যারা পিছু নিয়েছে, তাদের লিডারকে জানাচ্ছি।’
প্রৌঢ় জানে, জিম্মি করা হলে কিডন্যাপারদেরকে পরেও চিনবে মেয়েটা। হয়ে উঠবে একজন সাক্ষী। অবশ্য তাতে কোন সমস্যা নেই। তাকে বাঁচতে দেয়া হবে না। বাঁচবে না মাসুদ রানাও। দীর্ঘ ক্যারিয়ারে একটা বিষয় ভালভাবেই বুঝে গেছে প্রৌঢ়— প্রয়োজনে যে-কাউকে খুন করা যায়। যদিও তার আগে বুঝে নিতে হয় নিজের ক্ষমতা আছে কি না। এবং এক্ষেত্রে কোনদিকেই কমতি নেই তার। বুকের শিরায় রণ- দামামা শুনল প্রৌঢ়। রানা ফাঁকি দেবে ভাবলে আবারও ভাবতে হবে ওকে।
‘অন্য যে বিষয় ঝুলে আছে, তার কী হবে?’ বলল হার্ডস্টাফ। ‘আপনি বললে সকাল সাড়ে এগারোটায় কাজে নামবে ওরা।’ বলছে সে স্টিভ হ্যারিসের সম্পর্কে। ফক্স হঠাৎ উধাও হওয়ায় খুন করা যায়নি লোকটাকে। ‘মনে হচ্ছে দেরি না করাই ভাল।’
‘ওদের জানিয়ে দাও, নির্বোধ এক গাধা বিদায় নিলে দুনিয়ার কোন ক্ষতি হবে না,’ বলল প্রৌঢ়।ফ্রান্সের উপকূল লক্ষ্য করে ছুটে চলেছে মাসুদ রানার অফরোড প্রিমিয়াম গাড়িটা। ক্যালেই-এর টানেল টার্মিনালে কাস্টমসের তরফ থেকে কোন ঝামেলায় পড়ল না রানা ও ফক্স। একটু পর গাড়ি নিয়ে উঠল ট্রেনে। আধঘণ্টা পর পৌছে গেল ইংল্যাণ্ডে। আগের মতই ডেভ ক্রোকেটের পরিচয় ব্যবহার করেছে রানা। সতর্কতার জন্যে কর্তৃপক্ষকে জিম হকিন্সের বদলে এমিল হলের পাসপোর্ট দেখিয়েছে ফক্স।
স্টেশন থেকে বেরিয়ে ওরা আশা করল, দু’ঘণ্টার মধ্যে পৌঁছে যাবে পশ্চিমে ব্রাইটন শহরের কাছে সেই গ্রামে। রানার ধারণা: কোন কারণে দেরি না হলে স্টিভ হ্যারিসের বাড়িতে পা রাখবে ওরা দুপুর হওয়ার আগেই।
‘আমাদের তরফ থেকে কোন ভুল হচ্ছে না তো?’ বলল ফক্স। ‘গিয়ে যদি দেখি খুন হয়ে গেছে লোকটা?’
‘সেক্ষেত্রে নতুন করে ভাবব এরপর কী করব,’ বলল রানা।
‘দ্বিতীয় প্ল্যান অনুযায়ী আটঘণ্টার ভেতরে স্কটল্যাণ্ডে পৌঁছে যেতাম। সেক্ষেত্রে কারও সঙ্গে লুকোচুরি খেলতে হতো না। শুয়োরগুলোকে খতম করে মেয়েটাকে সরিয়ে – নিতাম। আপনি আরেকবার ভেবে দেখুন।
সারারাত ভেবেছে রানা। প্রথমে মনে হলো, স্কটল্যাণ্ডে জেসিকাকে উদ্ধার করতে যাওয়াই ভাল। কিন্তু এ-কথাও ঠিক, হয়তো গোলাগুলির সময় খুন হবে জেসিকা। সুতরাং ওর উচিত হবে না এতবড় ঝুঁকি নেয়া।
‘আসলে আমাদের হাতে দ্বিতীয় কোন প্ল্যান নেই। কয়জন লোক ওর ওপরে চোখ রেখেছে, আমরা জানি না। হয়তো দলে তারা দশ বা বারোজন। ওই গ্রামে আমাকে দেখলেই খুন করবে ওকে।’
‘আমরা এখন দলে দু’জন,’ বলল ফক্স। ‘আগে তো এর চেয়েও অনেক বিপজ্জনক অপারেশনে গেছি।’
‘দু’একবার কঙ্গোতে পিছাতেও হয়েছে, সেটা ভুলে গেলে?’
চাপা দীর্ঘশ্বাস ফেলল ফক্স। ‘তখন কপাল মন্দ ছিল।
‘আমরা ঝুঁকি নেব না,’ বলল রানা। হিরো সাজতে গিয়ে হঠাৎ যিরো হতে চাই না। হ্যারিসের সঙ্গে কথা বলে জেনে নেব, কারা চালায় অশুভ কাল্ট। হাতে বাড়তি কিছু সময়ও পাব। সেটা কাজে লাগাব।
যেটা ভাল বোঝেন,’ হাল ছেড়ে দিল ফক্স। ‘আমরা খুন না হয়ে গেলেই হলো।’
সাঁই-সাঁই করে পিছিয়ে পড়ছে কালো পিচঢালা পথ। এক মাইল এক মাইল করে এগিয়ে আসছে গন্তব্য। সেইসঙ্গে বাড়ছে রানার দুশ্চিন্তা। জানার উপায় নেই ধোঁকা খেয়েছে কি না লিয়োনেল। হয়তো জেসিকার কাছ থেকে খুনিদেরকে সরিয়ে নেয়নি সে। শেষমেশ কী হবে, আগে থেকে বোঝার কোন উপায় নেই।
যত প্রবল হলো রানার চিন্তার খরস্রোত, বাড়ল গাড়ির বেগ। পর পর তিনবার স্পিড ট্র্যাপে পড়েও পাত্তা দিল না। সামনে পুলিশের রোডব্লক না থাকলে গতিহাসের ইচ্ছে ওর নেই।
‘আপনি খুব চুপচাপ হয়ে গেছেন,’ একঘণ্টা পর মুখ খুলল ফক্স।
‘বলতে পারো যে আমি ভয় পেয়েছি,’ বলল রানা।
‘জানি, আসলে ভয় পাননি।’ হাসল ফক্স। ‘আমাদের মত মানুষ কোণঠাসা হলে আরও হিংস্র হয়। বাঘকে খোঁচাতে গেলে বিপদ তো নিজেরই হবে!’
চুপ করে থাকল রানা।
ওদের উচিত হয়নি আমাদেরকে ত্যক্ত করা,’ বলল ফক্স। ওর দেখিয়ে দেয়া গ্রাম্য পথে দুপুর বারোটা দুই মিনিটে স্টিভ হ্যারিসের বাড়ির সামনে পৌঁছে গেল রানা। জমিদারী দালানের জানালার ওপরে ঝুঁকে আছে পুরু কার্নিশ। চারদিকে ছাত ফুঁড়ে উঠেছে চারটে চিমনি। দেয়াল বেয়ে ওপরে গেছে আইভি লতা। বাড়ির চারপাশে কয়েক একর জমিতে ফল- ফুলের বাগান। বাড়ি ও জমি ঘিরে উঁচু প্রাচীর। আশপাশে প্রতিবেশীর বাড়িঘর নেই। নাইন-নাইন-নাইন নম্বরে কল দেবে না কেউ। খুন করতে হলে একজন আততায়ীর জন্যে এই পরিবেশ সত্যিই আদর্শ।
গাড়ির গতি না কমিয়ে মেইন গেটের ওদিকে তাকাল রানা।
‘দেখে মনে হচ্ছে কোথাও কোন সমস্যা নেই,’ বলল ফক্স। ‘সত্যিই হয়তো আপনার কপাল ভাল।’
‘আগে কখনও ঘুরে দেখেছ তার বাড়ি আর বাগান?’
‘বাড়িতে না ঢুকলেও ওরা লেআউট দিয়েছিল। বাড়ির প্রতি ইঞ্চির কোথায় কী আছে, মুখস্থ করে ফেলেছি।’
জার্মান শেফার্ডের মত ভয়ঙ্কর না হলেও গ্রাম্য ল্যাবরাডর বা রিট্রিভার হঠাৎ করেই বাঁচার বিশেষ আগ্রহ তৈরি করে যে- কারও মনে। তাই জানতে চাইল রানা, ‘ওখানে কোন কুকুর আছে?’
‘না, নেই,’ বলল ফক্স, ‘কুকুরে অ্যালার্জি আছে হ্যারিসের। তাই খুশি ছিলাম, ওদেরকে ব্যথা দিতে হবে না।’
আরও কয়েক শ’ ফুট গিয়ে পথের বাঁকে পৌঁছে গেল রানা। মোড় নিয়ে ঘাসজমিতে নেমে গাড়ি রাখল। বনেট খুলে ইঞ্জিনের গোপন কম্পার্টমেন্ট থেকে বের করে নিল নাইন এমএম পিএক্স৪ স্টর্ম কমপ্যাক্ট ক্যারি ও ওর প্রিয় .৩৮ ওয়ালথার পিপি। হ্যারিস বেঁচে থাকলে এপারেই যেন রয়ে যায়, সেদিকে বিশেষ মন দেবে রানা। পিস্তল হাতে মুখোমুখি হলে লোকটা বুঝবে না, তাকে খুন করতে আসেনি ও। সুতরাং আশা করা যায়, ভয় দেখিয়ে তার পেট থেকে সবই বের করতে পারবে। অস্ত্র হিসেবে ফক্সের থাকবে অ্যাডোলফোর স্টিলেটো। টিভি ও সিনেমার বদৌলতে মামুলি জিনিস হয়ে গেছে পিস্তল। গুলিতে মরার আগেও মানুষের মনে ভয়টা সেভাবে কাজ করে না। কিন্তু ইস্পাতের চকচকে ক্ষুরধার ফলা অন্যকিছু। পড়পড় করে পেট বা বুকে ঢুকবে ভাবতে গেলে বুক কাঁপে সবার।
গাড়ি লক করে হেঁটে বাড়ির কাছে গেল রানা ও ফক্স। বইছে মৃদুমন্দ হাওয়া। বসন্তের নির্মেঘ আকাশ ঝকঝকে নীল। গাছে চিকচিক শব্দে ডাকছে অচেনা কিছু পাখি। ফক্স দেখাল কোথায় দেয়াল টপকে বাগানে ঢুকেছিল। বড় এক ওক গাছের ডাল ঝুঁকে এসেছে দেয়ালের ওপরে। বাড়ি থেকে এদিকটা দেখা যায় না। এক মিনিট পেরোবার আগেই দেয়াল ডিঙিয়ে বাগানে নেমে পড়ল রানা ও ফক্স। ভূতের মত নিঃশব্দে চলল বাড়ি লক্ষ্য করে। উরুর পাশে ওয়ালথার ধরে রেখেছে রানা। চকিতে দেখে নিচ্ছে ডানে-বামে। বাড়ির ভেতরে কারও কোন নড়াচড়া নেই। নানান ফুল থেকে মধু সংগ্রহ করছে কিছু ভ্রমর। কিচিরমিচির করছে গাছের ডালে দুটো পাখি। এ-ছাড়া থমথম করছে চারপাশ। আইভি লতা দিয়ে ঢাকা বাড়ির কোনা পার হয়ে বড় এক গ্যারাজ দেখল রানা। ওক কাঠের দুই কবাট খোলা। গ্যারাজে ঝকঝকে নতুন প্রিমিয়ো গাড়ি। গ্যারাজের একদিকের দেয়াল ঘেঁষে রাখা আছে বাগানের যন্ত্রপাতি। কিছুক্ষণ পর রানার মনে হলো, এই বাড়িতে গায়ের জোরে ঢুকতে যায়নি কেউ। দোতলার জানালা আধখোলা। কাছের জানালা গলে আসছে ক্লাসিকাল মিউযিক।
রানা বুঝে গেল, কেউ না কেউ আছে বাড়িতে।
ওর কনুই স্পর্শ করল ফক্স। ‘হ্যাঁ, ওটাই তার স্টাডিরুম।’
রানা ভাবছে কীভাবে ঢুকবে, এমনসময় ওর কনুই ধরে বাড়ির কোনা ঘুরল ফক্স। আঙুল তুলে দেখাল টকটকে লাল গোলাপে ভরা কাঁটাঝোপ। পাশেই বাড়ির সরু খিড়কি দরজা। বিসিআই-এর স্পেশাল ইফেক্ট ডিপার্টমেন্টের প্রধান সরফরাজ আলীর সবক অনুযায়ী সিকিউরিটি তালা খুলতে রানার লাগল সাঁইত্রিশ সেকেণ্ড। পরের ছয় সেকেণ্ডে ওরা ঢুকে পড়ল বাড়ির ভেতরে। দোতলায় কোকিলের মিষ্টি সুরে বেজে উঠল আধুনিক একটি ঘড়ি।
হাতঘড়ি দেখল রানা। এখন বাজে সোয়া বারোটা।পৌনে একঘণ্টা আগের কথা।
ঘড়িতে বাজে সকাল সাড়ে এগারোটা।
দোতলায় স্টাডিরুমে নিজের কাজে ব্যস্ত স্টিভ হ্যারিস। প্যানাসনিক ডেক-সেটে বাজছে বিখ্যাত বেহালাবাদক আর্থার লিভিন্স-এর ক্লাসিকাল মিউযিক। ওই সিডিটা উপহার দিয়েছিল তার তৃতীয় স্ত্রী ক্যাথি। অর্থনৈতিক সুবিধা পাবে ভেবেই মা হয়েছিল দুশ্চরিত্রা যুবতী। আর পরে নারীদেহ- লোভী একদল যুবকের সঙ্গে যা-খুশি করেও আইনী প্যাচে ফেলে লক্ষ লক্ষ পাউণ্ড ওর কাছ থেকে আদায় করে নিয়েছে।
আর এটা ভাবলেই তিক্ত হয় হ্যারিসের মন।
তিনদিন আগে কোথা থেকে যেন নোংরামি করে এল। দুই ছেলেমেয়ে ও আয়াটাকে নিয়ে হ্যারিসের কাছ থেকে আদায় করা ব্রাইটনের বিলাসবহুল বাংলোতে ফিরে গেল। চিরকালই জঘন্য চরিত্রের কুত্তী ছিল ক্যাথি। ব্যক্তিগত কোন জীবন যেন নেই হ্যারিসের!
ক্যাথিকে মন থেকে বিদায় করে আবারও কাজে ডুব দিল সে। কপাল ভাল, গত তিনদিনে বিরক্ত করতে আসেনি কেউ। বহুদূর এগিয়ে গেছে তার গোপন প্রজেক্ট। যত কমেছে তার রাজনীতির ময়দানে সফল হওয়ার সম্ভাবনা, তত বেশি করে ভেবেছে: টাকা তো ফুরিয়ে যাচ্ছে, এরপর কীভাবে চলব!
পরে ভাবল হ্যারিস: প্রতিবছর দুটো করে বই লিখলে কেমন হয়? লেখালেখি দুরূহ কাজ হলেও বই জনপ্রিয় হলে আর অভাব থাকবে না তার। শেষমেশ সিদ্ধান্ত নিল, রচনা করবে আত্মজীবনীমূলক বই। গত দু’মাস ধরে তা-ই করছে।
নমুনাও পাঠিয়ে দিয়েছে ম্যাণ্ডক অ্যাণ্ড কার্ক এজেন্সিতে। হয়তো এরইমধ্যে উন্মাদ হয়ে গেছে ওরা পুরো লেখা হাতে পাওয়ার জন্যে। নামটাই তো গলা শুকিয়ে দেয়ার মত:
দ্য হ্যাভোক ক্লাব,
আশা করা যায় লেখাটা শেষ হবে বিশদিন পর। এই বই প্রকাশ হলে লাখ লাখ পাঠক হুমড়ি খেয়ে পড়বে ওটা কিনতে। প্রথম দু’দিনে ওর ব্যাঙ্ক অ্যাকাউন্টে জমবে কয়েক মিলিয়ন পাউণ্ড। সেক্ষেত্রে আর গরিবানা চালে তাকে চলতে হবে না। পাঠক বলবে: সত্যি, প্রতিভাবান এক লেখক আমরা পেয়েছি!
যাদের নোংরামি তুলে ধরবে, সবাই ক্ষমতাশালী ও ধনী। রেগে গিয়ে খুনও করে বসতে পারে ওকে। সেজন্যে ঠিক করেছে বইয়ে দেবে নিজের ছদ্মনাম। তবুও অনেকে ভাল করেই বুঝে যাবে এরা আসলে কারা। সহযোগী হয়েও পরে প্রতারণা করেছে লেখকের সঙ্গে। এবং সেজন্যেই খেপে গিয়ে বই লিখে তাদের ওপর চরম প্রতিশোধ নিয়েছেন লেখক।
হ্যারিসের মনে পড়ল পঁচিশ বছর আগের কথা।
রাজনৈতিক আকাশে ধ্রুবতারার মত জ্বলজ্বল করছে ও। অনেকে ভাবত: ক’দিন পর দলের প্রধান হবে স্টিভ হ্যারিস। আগামী নির্বাচনে নির্ঘাত হবে ব্রিটেনের প্রধানমন্ত্রী। শিক্ষিত, বিনয়ী, সুবেশী যুবক নিয়মিত যেত গুরুত্বপূর্ণ প্রতিটি অনুষ্ঠানে। এক গ্রীষ্মের রাতে তেমনই এক আমন্ত্রণে গেল ও। সেখানে ওর সঙ্গে আলাপ হলো এক লোকের। কাঁধে হাত রেখে ওকে নিয়ে গেল সে ঘরের কোণে। শ্যাম্পেইনের গ্লাসে চুমুক দিয়ে বলল, ‘বিশেষ এক ক্লাব আছে প্রতিপত্তিশালী ও ধনাঢ্যদের, যেখানে প্রত্যেকেই হচ্ছেন পুরুষ। তাঁদের তরফ থেকে আমাকে পাঠানো হয়েছে, যাতে আপনাকে প্রস্তাব দিই সদস্য হওয়ার জন্যে। বিশেষ কিছু নিয়ম মেনে চললে আপনিও হতে পারেন গণ্যমান্যদের একজন।’
স্টিভ জানতে চাইল, ওই ক্লাবটি আসলে কীসের।
তিনদিন পর জানল ও।
আরেকটি জমজমাট অনুষ্ঠানে এল লোকটা। হ্যারিসকে নিয়ে গেল জানালার কাছে। পর্দা সরিয়ে নিচে দেখাল, গাড়ি- বারান্দায় এসে থামছে দুর্মূল্য সব লিমাযিন। বড় ব্যবসায়ী ও নামকরা রাজনৈতিক নেতারা উঠছেন যাঁর যাঁর গাড়িতে। হ্যারিস জানত না কোথায় চলেছেন এঁরা। কৌতূহল হচ্ছিল বড্ড। তাই লোকটা যখন বলল, সেই ক্লাবে চোখ না বেঁধে নেয়া যাবে না ওকে, কোন আপত্তি তুলল না ও।
সবার কাছ থেকে বিদায় নিয়ে লোকটার সঙ্গে উঠল তার গাড়িতে। কালো কাপড়ে বাঁধা হলো ওর দুই চোখ। একঘণ্টা ধরে এগিয়ে চলল লিমাযিন। তারপর ওকে নেয়া হলো বিশাল এক ম্যানরের ভেতরে। চেয়ারে বসার পর সরানো হলো চোখের কাপড়। হ্যারিস দেখল, মস্ত ডেস্কের ওদিকে বসে আছে দু’জন লোক। প্রথমজনের বয়স হবে আন্দাজ পঁচাত্তর, অন্যজন পঁয়তাল্লিশ। সংক্ষেপে জানাল তারা: এই ক্লাবের সবাই প্রাচীন এক ভ্রাতৃসংঘের সদস্য। পরস্পরকে সাহায্য করে বলে দুনিয়ার বুকে প্রত্যেকে হয়ে উঠেছে অত্যন্ত সফল মানুষ।
বুড়ো বলল, ‘সবার সহায়তা পেলে আগামী নির্বাচনে আপনি হয়তো হবেন ব্রিটেনের প্রধানমন্ত্রী।’
চব্বিশ বছর ম্যাচিয়োর করা উইস্কিতে চুমুক দিল হ্যারিস। নিজের কানকে বিশ্বাস করতে কষ্ট হচ্ছিল ওর।
বুড়ো হাসি-হাসি মুখে জানাল: ‘ক্লাবের সদস্য হলে বাইরের কাউকে গোপন কোন কিছু কখনও বলতে পারবেন না। অনেকে এই সংঘের সদস্য হওয়ার যোগ্যতা অর্জনে ব্যর্থ হলেও, আপনি দৃঢ় মনের মানুষ; তাই সবাই চাইছে আপনাকে সদস্য করে নিতে। সদস্য হওয়ার জন্যে মাত্র একবার সুযোগ পাবেন আপনি। যদি মানা করে দেন, আর কখনও এই বিষয়ে টু শব্দ করবে না কেউ।
‘আপনারা আসলে কী বোঝাচ্ছেন, একটু খুলে বলবেন?’ জানতে চাইল হ্যারিস।
শুকনো হাসল বুড়ো। ‘আমরা আসলে স্রষ্টার অস্তিত্বকে বিশ্বাস করি না। মিস্টার হ্যারিস, দলে যোগ না দিলেও এই বিষয়ে কাউকে কখনও কিছু বলবেন না, আপনার প্রতি আমাদের সেই বিশ্বাস আছে।
‘যদি মানা করে দিই?’ জানতে চাইল হ্যারিস।
‘সেক্ষেত্রে কখনও উঠবেন না ক্ষমতার চূড়ায়। যা পেতেন, তা আর কখনও পাবেন না। আজ আপনি পেয়েছেন মস্ত এক সুযোগ’। সম্ভাবনার দুয়ার খুলে নেবেন, না পাথুরে দেয়ালে মাথা ঠুকে মরবেন- সেটা আপনার ব্যক্তিগত সিদ্ধান্ত।’
সতর্ক করা হলো ওকে।
ভ্রাতৃসংঘে যোগ দিলে শপথ নিতে হবে, কখনও বেইমানি করতে পারবে না সে। মৃত্যু পর্যন্ত থাকতে হবে সদস্য-পদে। এর ব্যত্যয় হলে দেয়া হবে চরম শাস্তি।
‘কী ধরনের শাস্তি?’ দ্বিধা নিয়ে জানতে চাইল হ্যারিস।
‘মৃত্যুদণ্ড,’ সরাসরি জানিয়ে দিল বুড়ো।
কথা শুনে হতবাক হয়ে গেল হ্যারিস। একটু পর ঢোক গিলে বলল, ‘সিদ্ধান্ত নেয়ার আগে ক’দিন ভাবতে চাই।’
তাতে এদিক-ওদিক মাথা নাড়ল বৃদ্ধ। ‘দুঃখিত, মিস্টার হ্যারিস। যা বলার আপনাকে এখনই বলে দিতে হবে।’
কিছুক্ষণ ভেবে সিদ্ধান্ত নিল হ্যারিস। রাতের জমকালো অনুষ্ঠানে ভ্রাতৃসংঘের সদস্য হলো। তখনও জানত না, মানব- বলি দেখে উত্তেজনায় উন্মাদ হয়ে উঠবে সে। আগে কখনও এত ফুর্তি আসেনি তার মনে। কিছুদিনের ভেতরে বুঝল, ঠিকই বলেছে বুড়ো। বহু আগেই উচিত ছিল ভ্রাতৃসংঘে যোগ দেয়া। তা ছাড়া, তার চাই হাতের মুঠোয় প্রচণ্ড ক্ষমতা!
এরপর বছরের পর বছর দেখল অসহায় মানুষের রক্তক্ষরণ। কখনও কখনও নিজেকে মনে হলো নরপশু। বারবার ভাবল: সত্যি যদি ফিরতে পারত অতীতের সোনালি সেই দিনগুলোয়!
একসময় বুঝল, এখন আর ওকে উজ্জ্বলতম নক্ষত্র বলে মনে করে না কেউ। ভ্রাতৃসংঘের প্রতি বিশ্বস্ত থেকেও শুরু হলো তার পতন। হ্যারিস টের পেল, আগের মত তাকে স্নেহ করে না ক্লাবের প্রেসিডেন্ট। বৃদ্ধের সব আগ্রহ তরুণ রাজনীতিকদের প্রতি। ভীষণ হতাশাগ্রস্ত হ্যারিস দেখল দিনে দিনে তাদের উন্নতি। টাকা-পয়সা, খ্যাতি, ক্ষমতা- সবদিক থেকেই তাকে টপকে গেল তারা।
আসলে মিথ্যার বেসাতি করেছে ভ্রাতৃসংঘের প্রেসিডেন্ট। কেউ এল না হ্যারিসকে রাজনৈতিকভাবে এগিয়ে দিতে।
নিজেকে চরমভাবে বঞ্চিত মনে হলো ওর। বুঝে গেল, থঅথের কাছে আত্মা বিক্রি করেও আদতে কোন লাভ হয়নি!
ব্যর্থতা থেকে মনে এল চরম তিক্ততা। মানব-বলির নিয়মিত উত্তেজনাময় অনুষ্ঠান আর সন্তুষ্ট করল না ওকে। শুরু করল মাত্রাতিরিক্ত মদ্যপান। কথাবার্তা হয়ে গেল অযৌক্তিক। দুর্ব্যবহার করতে লাগল বন্ধুদের সঙ্গে। বিপদে যারা সাহায্য করবে বলে ভাবত, সবাই সরে গেল দূরে। ফলে আকাশের মস্ত এক নক্ষত্রের যেন ঘটল ভয়ঙ্কর পতন। ব্যবসার সিদ্ধান্তে ভুল হতে লাগল হ্যারিসের। বারবার বিয়ে করে ঘাড়ে টেনে আনল তালাকের ধারালো খাঁড়ার ঘা। অর্থনৈতিকভাবে ধসে যাওয়ায় প্রথমে বিক্রি করল লণ্ডনে বিলাসবহুল ফ্ল্যাট। এরপর বিদায় করে দিতে বাধ্য হলো বডিগার্ডদেরকে। রাজনৈতিক নেতা হয়েও সদলবলে ঘুরছে না, তাই সমাজে কমে গেল তার সম্মান। ক’দিন আগে হিসাবরক্ষক জানাল, আর উপায় নেই, এবার বিক্রি করে দিতে হবে গ্রামের এই বাড়ি।
দুঃসহ এ-সময়ে মনে দোলা দিল দারুণ এক ভাবনা।
এতবছর ভ্রাতৃসংঘে থেকে বহুকিছুই তো জেনেছে সে। তা হলে কেমন হয় সেসব এবার লিখে ফেললে? প্রকাশ হলে বছর-সেরা কেলেঙ্কারিমূলক রচনার খেতাব পাবে তার বই। শেয়ার বাজার ধসে যাওয়ার চেয়ে কম কিছু হবে না তাতে।
হ্যারিস ভাবল: ভাল প্রকাশনা সংস্থায় বিক্রি করবে বইয়ের আইডিয়া। তাতে পকেটে আসবে কমপক্ষে এক লাখ পাউণ্ড। কিন্তু পরে মনে হলো, এত টাকা দেয়া হলে সবাই জানবে কে বিক্রি করেছে বইয়ের আইডিয়া। তা ছাড়া, আরও ভাল উপায় তো হাতে আছে! প্রতিবছর তাতে আয় হবে ছয় বা সাত অঙ্কের রয়্যালটি। তখন আর ভাবতে হবে না শ্যাম্পেইন কেনার পয়সার জন্যে। আরামসে কিনে নেবে দামি ম্যানশন। ঘুরে বেড়াবে ব্যক্তিগত ঝকঝকে জেট বিমানে চেপে নানান দেশে। শেষমেশ স্থির করল হ্যারিস, নিজেই লিখবে কাল্ট বিষয়ক বইটি
এ-কাজে নেমে নরকের শিখার চেয়েও উত্তপ্ত সব দৃশ্য তৈরি করতে লাগল সে। সেসব পড়লে গলা শুকিয়ে যাবে যে-কারও। লেখার কিছু অংশ জমা দিল লিটারারি এজেন্সিতে। পড়লেই তারা বুঝবে, ক্ষমতাশালীদের ওপরে উল্টে দেয়া হচ্ছে টেবিল!
লিটারারি এজেন্সির মালিকপক্ষের মিস্টার কার্ক ই-মেইলে লেখার নমুনা চাইলে, অনলাইনে বই হ্যাক হওয়ার ঝুঁকি নিল না হ্যারিস। নিরাপত্তার কথা ভেবে আগেই কেটে দিয়েছে বাড়ির ইন্টারনেট কানেকশন। জরুরি আলাপের জন্যে কিনে নিয়েছে বার্নার মোবাইল ফোন। এনক্রিপ করা পাণ্ডুলিপির অংশ ফ্ল্যাশ ড্রাইভে ভরে স্পেশাল ডেলিভারি কোম্পানির মাধ্যমে পাঠিয়ে দিল লিটারারি এজেন্সির ঠিকানায়। মিস্টার কার্ককে ফোনে জানাল ওটার পাসওয়ার্ড। ভদ্রলোক অনুমতি নিলেন, পার্টনার পল ম্যাণ্ডককে যেন পাণ্ডুলিপি দেখাতে পারেন।
এখন তাদের জবাবের জন্যেই অপেক্ষা করছে হ্যারিস। স্যাম্পল হিসেবে যা দিয়েছে, তার চেয়ে বোম্বাস্টিক হচ্ছে পরের তিন শ’ পৃষ্ঠা। ধরে নেয়া যায় লাখ লাখ পাউণ্ডে বিক্রি হবে ওর বই।
এবারের পরিচ্ছেদ আরও দুর্দান্ত। সরকারি বড় কর্মকর্তা ও উচ্চপদস্থ পুলিশ অফিসারের হাতাহাতি ও রক্তারক্তি কাণ্ড। ঝড়ের বেগে ল্যাপটপে বই কম্পোজ করছে হ্যারিস। মাঝে মাঝে চুমুক দিচ্ছে কফির কাপে। কিছুক্ষণ পর হঠাৎ করেই ওর মনে হলো, নিচতলায় কীসের যেন আওয়াজ!
লেখা বাদ দিয়ে কান পাতল হ্যারিস।
ওই তো, আবারও!
নিচে নড়ছে কিছু!
বোধহয় ডাইনিংরুমের চিমনির ভেতরে আবারও ঢুকেছে কবুতর।
খুব বিরক্ত হলো হ্যারিস।
নাহ্, এটা কোন ভদ্রলোকের বাড়ি?
ল্যাপটপের ডালা নামিয়ে চেয়ার ছাড়ল সে। দরজা খুলে গিয়ে থামল সিঁড়ির মুখে।
একবার দেখল হাতঘড়ি: এগারোটা ঊনষাট মিনিট
দু’ঘণ্টা ধরে লিখছে। আসলে কাজে মজা পেলে কোথা দিয়ে যেন উড়ে যায় সময়!
নিচে আর কোন আওয়াজ নেই।
ভুল শুনেছিল নাকি?
হয়তো আসবাবপত্রের ওপরে মলত্যাগ করেছে কবুতর।
লেখায় ফিরবে, না ঘুরে আসবে নিচতলা থেকে?
একটু দ্বিধা করে সিঁড়ি বেয়ে নেমে নিচের করিডরে পা রাখল হ্যারিস। ডাইনিংরুম লক্ষ্য করে রওনা হয়ে বিড়বিড় করে বলল, ‘একবার ধরতে পারলে মুচড়ে ভাঙব তোর গলা, হারামজাদী!’
আরেক পা যেতেই প্রচণ্ড বেগে কী যেন লাগল তার মাথার পেছনে। চোখের সামনে দেখল অত্যুজ্জ্বল সাদা রশ্মি। পরক্ষণে ডুবে গেল সে অসীম গভীর এক অন্ধকার কূপে।
স্টিভ হ্যারিস জানল না, মুহূর্তে মৃত্যু হয়েছে তার!দরজা পেরিয়ে ছোট এক বুটরুমে ঢুকেছে রানা ও ফক্স। দুই দেয়ালের হুকে ঝুলছে কয়েকটা পোশাক। ঘরের একপাশে ছোট্ট বেসিন ও অপরিষ্কার কাপড় রাখার বেতের বাস্কেট ফক্সের কথা ঠিক, এসে কামড়ে দিল না কোন কুকুর। পরের ঘরটা সাজানো এক কিচেন। র‍্যাকে ওয়াইন ও গোটা বিশেক দামি উইস্কির বোতল। ভাবল রানা, শয়তান-পূজারী হলেও রুচি আছে লোকটার। কিচেনের আরেক দরজার ওদিকে করিডর। কোথাও কেউ নেই। দোতলা থেকে এল ক্লাসিকাল মিউযিকের মৃদু আওয়াজ। করিডরে ভোঁতা টিক-টিক শব্দে চলছে পুরনো এক বিশাল গ্র্যাণ্ডফাদার ক্লক।
রানা ভেবেছিল দোতলায় পাবে হ্যারিসকে, তবে ওর ধারণা সঠিক নয়। সিঁড়ির কাছে করিডরে তাকে পেল ওরা। ঘরের দরজার কাঁচ ভেদ করে রোদ এসে পড়েছে করিডরে। সেই আলোয় ওরা দেখল, উপুড় হয়ে আছে লোকটা। পাশে রক্তের লাল পুকুর।
একপলকে রানা বুঝল, আর বেঁচে নেই হ্যারিস। বেসবল ব্যাট বা লোহার পাইপ দিয়ে চুরমার করা হয়েছে তার মাথার পেছনদিক। তাতেই ক্ষান্ত হয়নি খুনি। অন্তত ছয়বার প্রচণ্ড জোরে মেরেছে নাকে-মুখে-কপালে। ফাটা টমেটোর মত ছেঁচে গেছে লাশের নাক। অক্ষিকোটর থেকে বেরিয়ে এসেছে গলে যাওয়া ডান চোখ। মুখের পাতলা ত্বকের কারণে এখনও ঝুলছে নিচের ভাঙা চোয়াল। মানুষটার ওপরে হামলা করা হয়েছে চকিতে এবং নির্দয়ভাবে।
‘শালা তো দেখি মরে ভূত হয়ে গেছে,’ বলল ফক্স।
পাল্স্ পাবে না জেনেও বসে লাশের ঘাড়ে আঙুল রাখল রানা। মৃতদেহের ত্বক এখনও উষ্ণ। একবার হাতঘড়ি দেখল রানা। বাজে বারোটা বিশ। হ্যারিস খুন হয়েছে বড়জোর আধঘণ্টা আগে। উঠে দাঁড়াল রানা। মনস্থির করেছে, এবার সার্চ করবে প্রতিটি ঘর। বাড়িতে হয়তো রয়ে গেছে খুনি। যে-কোন সময়ে তার তরফ থেকে আসবে আক্রমণ।
ফক্সকে ওপরতলা সার্চ করতে পাঠিয়ে দিয়ে নিজে রানা তল্লাসী করতে গেল নিচতলার ডাইনিংরুম, বেডরুম, ড্রইংরুম, লিভিংরুম ও বাথরুম। পাঁচ মিনিটে বুঝে গেল, নিচে কেউ নেই। লিভিংরুমে ইন্টারনেটের প্রধান সংযোগ খুলে রাখা হয়েছে। রানার মনে হলো, নিজেই বোধহয় এ- কাজটা করেছে হ্যারিস। কিন্তু কেন করেছে, তার কোন ব্যাখ্যা পেল না ও।
একটু পর দোতলা থেকে এল ফক্স। ‘ওপরে কেউ নেই।’
‘এখানেও নেই।’
‘বাড়ি থেকে কিছু সরিয়ে নিয়েছে বলেও মনে হচ্ছে না, বলল ফক্স। ‘এজেন্সি বোধহয় বদলে নিয়েছে তাদের প্ল্যান। অথবা…’
ওর মুখের কথা কেড়ে নিয়ে বলল রানা, ‘এরই ভেতরে সব ধরনের প্রমাণ নষ্ট করতে রওনা হয়েছে তাদের অন্য দলটি।’
‘কাজে তারা দক্ষ,’ বলল ফক্স। ‘বলে রাখি, তাদের কাছে অস্ত্র নেই, সেটা ধরে নিলে আমরা ভুল করব।’
শত্রুর সঙ্গে দেখা হলে লড়তে হবে, যেটা চাইছে না রানা। ওর মনে হলো, এবার বোধহয় বিদায় নেয়া উচিত। কিন্তু গতরাতে ফক্সের একটা কথা মনে পড়ল।
টার্গেট খুন হওয়ার পর হাজির হয় অন্য দলটি। পুলিশকে জুগিয়ে দেয় নকল প্রমাণ। সরিয়ে নেয় টাকা, তথ্য, ডেটা ফাইল বা অন্যসব জরুরি জিনিসপত্র।
‘ওরা এসে কী করবে?’ জানতে চাইল রানা।
‘জানি না। আগেই বলেছি, আমার কাজ ছিল খুন করা।’
‘হ্যারিস যেহেতু দলের সদস্য, তাই ওর কাছে হয়তো জরুরি কোন প্রমাণ ছিল। আর সেটা আছে এ-বাড়িতেই।’
‘অসম্ভব নয়। কিন্তু সেসব খোঁজার মত সময় আমরা পাব না।’
দোতলা ঘুরে এসেছে ফক্স, তাই বলল রানা, ‘স্টাডিরুমে কী দেখলে?’
‘বিশাল বুক-শেল্‌ফ্, কফি মেকার, ডেক-সেট, ডেস্ক, চেয়ার, কমপিউটার, ফাইলিং কেবিনেট— এসব।’
‘চলো, ওখান থেকে ঘুরে আসি।’
ঝড়ের বেগে সিঁড়ি বেয়ে উঠল ওরা। স্টেয়ারওয়ের জানালা দিয়ে দেখল বাগান ও ড্রাইভওয়ের দূরে মেইন গেট। এখনও এ-বাড়িতে পৌঁছায়নি কেউ। ওরা উঠে এল গ্যালারি করা ল্যাণ্ডিঙে। ডানে হ্যারিসের স্টাডিরুম। ওটা সিঁড়ির সবচেয়ে কাছের ঘর।
ফক্সের পর ওখানে ঢুকল রানা। আইনী, রাজনৈতিক, ঐতিহাসিক ও অর্থনৈতিক বইয়ে ভরা শেল্‌ফ্। পাশে ডেক- সেট ও কফি মেশিন। শেষেরটা থেকে আসছে দামি কফির সুবাস। ডেস্কে আধখালি কাপ। মনোযোগ বাড়াবার জন্যে সিডির মিউযিক বন্ধ করল রানা। আধখোলা জানালার কাছেই খয়েরি চামড়ায় ছাওয়া অ্যান্টিক ডেস্ক। দোতলার জানালা দিয়ে বহুদূর পর্যন্ত দেখা গেল গ্রাম্য প্রাকৃতিক সবুজ দৃশ্য। ডেস্কের ওপরে স্লিপ মোডে আছে চার হাজার তিন শ’ ডলার দামের ডালাবন্ধ চকচকে কালো রেযার ব্লেড ১৭ ল্যাপটপ। টিপটিপ করছে মেইন পাওয়ারের বাতি। ঘরে আর কোন কমপিউটার নেই।
গুছিয়ে রাখা ডেস্কের বামে টেবিল-ল্যাম্প, ডানে পুরনো আমলের ডায়াল টেলিফোন। এসবের ভেতরে খুব অগোছালো লাগল আধ-খাওয়া কফির কাপ ও নোংরা তশতরি। কফিতে আঙুল ডুবিয়ে তাপ দেখল রানা। বুঝে গেল, আন্দাজ বিশ মিনিট আগে ল্যাপটপে কাজ করতে করতে কোন কারণে নিচে নেমে গেছে হ্যারিস। হয়তো শুনেছে অস্বাভাবিক কোন আওয়াজ। ফক্স বা ও বাড়িতে ঢুকলে কিছুই শুনত না সে।
ডালা খুলতেই জেগে গেল ল্যাপটপ। স্ক্রিনের মাঝে রঙিন বক্সে হ্যারিসের শেষ ডকুমেন্টের নাম। বক্সের নিচে চাওয়া হচ্ছে এনক্রিপ করা ফাইলের পাসওয়ার্ড। রায়হান রশিদের কথা মনে পড়ল রানার। ও থাকলে জাদুর মত খুলে নিত ফাইল। কপালমন্দ, ছেলেটা আছে ভারতে। বক্সের লেখার দিকে তাকাল রানা। ওখানে লেখা: দ্য হ্যাভোক ক্লাব.
পেছন থেকে বলল ফক্স, ‘দ্য হ্যাভোক ক্লাব। এর মানেটা কী?’
‘জানি না।’
‘অদ্ভুত নাম তো!’
মনে মনে ফক্সের সঙ্গে একমত হলো রানা। বুঝে গেছে, এ-মুহূর্তে এসব ভাবার সময় ওদের নেই। কমপিউটার কোন কাজে আসবে না। ব্যস্ত হয়ে ডেস্কের ড্রয়ার ঘাঁটল রানা। হ্যারিসের শয়তান-পূজার পোশাক পরা ছবি বা ফোনবুকে দলের কারও নম্বর পাবে ভেবেছিল, কিন্তু তেমন কিছুই নেই। পর পর আটটা ড্রয়ার ঘেঁটেও রিসিট, ইন্স্যুরেন্স ও গাড়ির ডকুমেণ্ট ছাড়া আর কিছুই পাওয়া গেল না। অবশ্য নয় নম্বর ড্রয়ারের দিকে হাত বাড়াতেই রানা শুনতে পেল ঝিরঝিরে শব্দ। ভাইব্রেট করছে মোবাইল ফোন। ড্রয়ার টেনে খুলতে গিয়ে রানা বুঝল, ওটা তালাবদ্ধ। ফক্সের দিকে তাকাল। ‘ছোরাটা সঙ্গে আছে না?’
ওর হাতে স্টিলেটো দিল ফক্স। ড্রয়ার ও টেবিলের মাঝের সরু ফাঁকে ছোরার ডগা ভরে চাড় দিল রানা। দক্ষ কাঠমিস্ত্রির তৈরি দামি কাঠের ডেস্ক। ড্রয়ার খোলার আগেই থেমে গেল মোবাইল ফোনের ভাইব্রেশন।
একটু পর ফাটল বড় করে ড্রয়ার খুলল রানা। টুকটাক জিনিসপত্রের ভেতরে আছে কমদামি এক স্যামসাং মোবাইল ফোন। এ-ধরনের ডিভাইসের জন্যে ইউরোপে রেজিস্ট্রেশন করা বাধ্যতামূলক নয়। হ্যারিস নামকরা মানুষ হলেও এত কমদামি ফোন কেন ব্যবহার করত ভেবে বিস্মিত হলো রানা। স্ক্রিন অন করতেই দেখল, ভয়েস মেসেজ দিয়েছে কেউ। ফক্স যেন শুনতে পায়, সেজন্যে স্পিকার চালু করে বাটন টিপল রানা।
‘হ্যালো, লণ্ডনের ম্যাণ্ডক অ্যাণ্ড কার্ক লিটারারি এজেন্সির ডিরেক্টর রোহান কার্ক বলছি। দ্য হ্যাভোক ক্লাব বিষয়ে দুঃখের সঙ্গে বলতে হচ্ছে, আপনার জন্যে একটি দুঃসংবাদ আছে। আমার কলিগের ধারণা, অভিযোগমূলক আপনার বইটি আমাদের জন্যে উপযোগী নয়। ঝুঁকিপূর্ণ বিষয় অবলম্বন করে রচনা করা হচ্ছে ওটা, ফলে এ-বিষয়ে আমরা আগ্রহী নই। যদিও জানি আর্থিক সাফল্য পাবে আপনার বইটি।’
চুপ হয়ে গেলেন কার্ক। রানার মনে হলো দ্বিধা আছে তাঁর গলায়। বলবেন আরও কিছু। কয়েক মুহূর্ত পর বললেন, ‘জানি, আপনি হতাশ হয়েছেন। আমি নিজেও হতাশ। বলতে দ্বিধা নেই, আমি চেয়েছি আপনার বইটি। তবে রাজি হলেন না আমার সিনিয়র পার্টনার। তাঁর ইচ্ছের বিরুদ্ধে কিছু করা আমার পক্ষে সম্ভব নয়। আপনার দুর্দান্ত বইটি আমরা প্রকাশ করতে পারছি না। যদিও জানি, অন্যান্য লিটারারি এজেন্সি ওটা লুফে নেবে। আশা করি ভালভাবে সমাপ্ত হবে আপনার প্রজেক্ট। ভাল থাকুন, স্যর।’
মেসেজ শেষ।
কার্ক কী বলেছেন বুঝে গেছে রানা। বিপজ্জনক ধাঁচের বই রচনা করছিল হ্যারিস। ম্যাণ্ডক অ্যাণ্ড কার্ক লিটারারি এজেন্সির সিনিয়র পার্টনার ওটা নিয়ে কাজ করতে চাননি। কার্ক তাতে হতাশ হন। সেটা প্রকাশও করেছেন মেসেজে। হয়তো এই বই নিয়ে তিক্ততাও তৈরি হয়েছে দুই পার্টনারের ভেতরে।
ইংরেজি বইয়ের জগৎ সম্পর্কে যতটা জানে রানা, তাতে সফল একজন লেখক সম্মানী হিসেবে পান শত কোটি টাকা। প্রকাশকের কাছ থেকে তাঁর এজেন্ট পেয়ে থাকেন লাখ লাখ ডলার। মেলা টাকা পাবেন জেনেও এসবে নিজেদেরকে জড়াতে চাননি ম্যাণ্ডক। বইটা প্রকাশ করা হলে ভয়ঙ্কর আলোড়ন তৈরি হবে, সেটা ভেবেছিল হ্যারিস।
কেন বাড়িতে ইন্টারনেট কানেকশন নেই, এখন বুঝে গেছে রানা। হ্যারিসের ভয় ছিল হ্যাক হবে তার বই। একই কারণে ব্যবহার করত বার্নার ফোন। যদিও শেষমেশ গোপনে রাখতে পারেনি কিছুই।
‘লোকটা বই লিখছিল,’ বলল ফক্স। ‘মেয়েদেরকে জবাই হতে দেখে আর আগের মত ফুর্তি হচ্ছিল না মনে। বাড়াবাড়ি করতে গিয়ে শেষে মরে ভূত হয়ে গেছে।
‘ওর বই অভিযোগমূলক,’ বলল রানা। ‘কিন্তু সেটা কাদের বিরুদ্ধে?’
‘ডকুমেণ্ট খুলতে পারলে বুঝতে পারতাম,’ বলল ফক্স। ‘কেউ জানত ওটার কথা, পকেটে মোবাইল ফোন পুরল রানা। ল্যাপটপ অফ করে টেবিলের নিচে সকেট থেকে খুলে নিল ওটার কেবল। মেশিনটা গুঁজল বগলে। ভাবল এবার বলবে, ‘চলো, বাড়ি ছেড়ে বেরিয়ে যাই।’ কিন্তু তখনই জানালা-পথে শুনল গাড়ির শক্তিশালী ইঞ্জিনের ঘড়-ঘড় শব্দ। নুড়িপাথরে কড়মড় আওয়াজ তুলছে পুরু চাকা। দোতলার কাঁচের জানালা দিয়ে নিচে তাকাল রানা।
বাড়ির কাছেই থেমেছে বড়সড় এক লাল গাড়ি। ওটার উইণ্ডশিল্ড ও টিনটেড জানালায় লেগে ঝিক্ করে উঠল সূর্যের সোনালি রোদ। দেখা গেল না ভেতরে কারা আছে। পাঁচ সেকেণ্ড পর দরজা খুলে নামল, তিনজন লোক। দরজার দিকে হেঁটে এল দৃঢ় পায়ে। শরীরের গড়ন তাদের শক্তপোক্ত। বয়স হবে পঁচিশ থেকে ত্রিশ। মাথায় ক্রু-কাট চুল। পরনে নীল জিন্স। মুখে আগ্রাসী ভাব। তৃতীয়জন অন্যদের চেয়ে লম্বা। বামহাতে ‘ফোলা ব্যাগ, ডানহাতে স্লেজহ্যামার। সবার হাতেই চামড়ার গ্লাভ্স্। প্রমাণ নিশ্চিহ্ন করতেই এই বাড়িতে এসেছে এঁরা। এবার দরজা খুলে ঢুকবে সামনের ঘরে।
রানা বুঝে গেল, সিঁড়ি বেয়ে আর নেমে যেতে পারবে না ওরা। আটকা পড়েছে বাড়ির দোতলায়!আবছা আঁধারেও বেডরুমটা ওর খুব পরিচিত। গত চারমাসে বেশ ক’বার জেসিকার পাশে ওই বিছানায় শুয়ে ঘুমিয়েছে রানা। আজ ভোরে রওনা হওয়ার আগে ওখানেই ছিল। ভিডিয়োতে দেখা যাচ্ছে, আবছা আলোয় ক্ষমাপ্রার্থনার ভঙ্গিতে দু’হাত জড় করে ঘুমাচ্ছে জেসিকা। চাদরের নিচে উঠছে-নামছে ওর বুক। সাদা বালিশে ছড়িয়ে আছে একরাশ কালো চুল।
জেসিকার ঘরে ঢুকে স্মার্টফোন বা সস্তা ক্যামেরা দিয়ে তোলা হয়েছে ছায়াছবি। থরথর করে কেঁপে উঠছে দৃশ্য।
‘ভাবছেন কবের,’ বলল প্রৌঢ়। ‘আপনার কৌতূহল মিটিয়ে দেয়ার জন্যে বলছি: এই ভিডিয়ো ধারণ করা হয়েছে আজ ভোরে। কী নিষ্পাপই না লাগছে মেয়েটাকে, তাই না? একেবারে যেন ঘুমন্ত রাজকুমারী!’
রেগে গেলেও চুপ করে থাকল রানা। ওর মনে হলো, সামনের টেবিলটা উপড়ে নিয়ে ভরে দেবে লোকটার গলায়। ভিডিয়ো থেকে চোখ সরাল না রানা। জেসিকার বেডরুমে তৃতীয় কেউ আছে। পরনে কালো পোশাক। মুখ ও দু’চোখ ছাড়া পুরো চেহারা ঢেকে রেখেছে কালো মুখোশে। হাতে কালো গ্লাভ্স্‌। ডানহাতে সেমি অটোমেটিক পিস্তল। ওটাও কালো রঙের। ব্যারেলে পেঁচিয়ে নেয়া হয়েছে দীর্ঘ সাইলেন্সার।
বিছানার পাশে থামল লোকটা। তাক করা পিস্তলের সাইলেন্সারের ডগা ছুঁই-ছুঁই করছে জেসিকার মাথার তালু। অকাতরে ঘুমিয়ে আছে জেসিকা। কয়েক মুহূর্ত ওর মাথায় তাক করা থাকল পিস্তল। তারপর পিছিয়ে ঝাপসা দৃশ্য থেকে আঁধারে মিলিয়ে গেল হবু আততায়ী। ভিডিয়ো থেমে যেতেই কালো হলো স্মার্টফোনের স্ক্রিন।
ওকে হুমকি দেয়া হচ্ছে, তা বুঝতে দেরি হয়নি রানার। নীরবে যেন শত্রুপক্ষ বলছে: সুতরাং বুঝতেই পারছ কী করতে পারি। একমুহূর্ত লাগবে না মেয়েটাকে মেরে ফেলতে। কেউ ঠেকাতে পারবে না।
‘মেয়েটা জানে না আসলে কী ঘটছে,’ নরম সুরে বলল প্রৌঢ়। ‘আপনি যখন ইনভার্নেস এয়ারপোর্ট থেকে বিমানে উঠলেন, তার কিছুক্ষণ পর ঘুম থেকে উঠে ডিউটির জন্যে তৈরি হয়েছে জেসিকা থমসন। ওর জানা নেই চব্বিশ ঘণ্টা ওর ওপরে চোখ রাখছে একদল পেশাদার খুনি। নির্দেশ পেলেই খতম করে দেবে ওকে। অবশ্য আপাতত এসব ওর না জানলেও চলবে। আপনি তো আমার হাতের তাস দেখলেন। আপনি এখন কথামত কাজ করে দিলে মেয়েটার কোন ক্ষতি হবে না। আমার কথা কি বুঝতে পেরেছেন, মিস্টার রানা?’
হঠাৎ করেই ইঁদুরের খাঁচায় আটকা পড়েছে বলে মনে হচ্ছে রানার। বসে থাকল নীরবে।
‘আপনি আমার কথা না-ও শুনতে পারেন,’ বলল প্রৌঢ়। ‘নিশ্চয়ই আপনার মনে জন্ম নিয়েছে অসংখ্য প্রশ্ন। সেগুলোর ভেতরে সবচেয়ে বেশি খুঁচিয়ে চলেছে এই প্রশ্নটা: আমি আসলে কে? আলাপের সুবিধার জন্যে বলছি : আমি অ্যালেক্যাণ্ডার লিয়োনেল। আমাকে লিয়োনেল নামে ডাকতে পারেন। অন্যান্য যেসব প্রশ্ন আপনার মনে জেগে উঠেছে, সেসবের উত্তর আমি দেব না। আপনার জানার দরকার নেই কার বা কোন সংগঠনের হয়ে কাজ করি। আপনি শুধু মাথায় রাখুন, আমরা আপনাকে ভিত্তিহীন হুমকি দিচ্ছি না। জরুরি কাজে এসেছি। এটা তো বুঝতে পেরেছেন?’
‘বুঝতে পেরেছি,’ শুকনো গলায় বলল রানা। প্রচণ্ড রাগে বুক পুড়লেও বরফের মত শীতল হয়েছে ওর মগজ।
‘গুড, আমার কথা বুঝে নেয়া আপনার জন্যে ভাল,’ বলল লিয়োনেল। ‘এবার একটি মিশনে যাবেন আপনি। তার আগে মন দিয়ে শুনবেন আমার প্রতিটা কথা। কারণ এরপর থেকে এক পা এদিক-ওদিক হলে আপনার প্রেমিকা বেঁচে থাকবে না। একবার নির্দেশ দিলে বেঘোরে খুন হবে মেয়েটা। এ-কাজে ভুল হবে না পেশাদার খুনিদের। এবং সেটা এড়াতে হলে আমার কথা আপনার মেনে নিতে হবে। অবশ্য একবার মিশন শেষ হলে জেসিকার ওপর থেকে মৃত্যুপরোয়ানা সরিয়ে নেব আমরা। ওই মেয়ে জানবেও না, আরেকটু হলে খুন হতো। আমার কথা কি বুঝতে পেরেছেন, মিস্টার রানা?’
শীতল স্বরে জানতে চাইল রানা, ‘আপনার কথা আমাকে মেনে চলতে হবে, তাই না? এ-ছাড়া কোন উপায় নেই?’
রানা যে রেগে গেছে, তা টের পেয়েও সহজ সুরে বলল প্রৌঢ়, ‘আপনাকে কথা দিচ্ছি, কাজ শেষ হলে আর কখনও আমাদেরকে দেখতে পাবেন না।
‘আমাকে কী করতে হবে, আপনি এখনও বলেননি, ‘ বলল রানা। ‘আমি অপেক্ষা করছি।’
ভদ্রতার মুখোশের আড়াল থেকে হিংস্র এক পশুকে বেরোতে দেখছে রানা। অ্যালেক্যাণ্ডার লিয়োনেলের লেমুরের মত বড় বড় দু’চোখে হিমবাহের মত শীতল দৃষ্টি। রানাকে নরম সুরে জানাল সে, ‘আমাদের এ খেলার আইন খুব সহজ। শুধু মনে রাখবেন, সর্বক্ষণ জেসিকা থাকবে একদল দক্ষ খুনির চোখে চোখে। কাজেই তার সঙ্গে যোগাযোগ করে সতর্ক করবেন না। পথে তার সঙ্গে কেউ কথা বললেও কয়েক মুহূর্তে আমরা জেনে যাব সে কে। জানতে দেরি হবে না কারা তার আত্মীয়স্বজন ও প্রতিবেশী। এককথায় বললে, জেসিকার মোবাইল ফোন, ল্যাণ্ড ফোন, ই-মেইল, সোশাল মিডিয়ার ওপর আমাদের গভীর নজর থাকবে। কাজেই আবারও বলছি: তাকে সতর্ক করলে মস্ত ঝুঁকি নেবেন আপনি। আর সেক্ষেত্রে তার মগজে গেঁথে দেয়া হবে একটা বুলেট। আমার কথা কি আপনি বুঝতে পেরেছেন? অর্থাৎ, দ্বিতীয় কোন সুযোগ আপনি পাবেন না।’
‘এত ভালভাবে বুঝিয়ে দেয়ার জন্যে ধন্যবাদ,’ শুকনো গলায় বলল রানা। ‘তারচে বলুন আমাকে কী করতে হবে।’
‘আপনি আইন-শৃঙ্খলা বাহিনীর সঙ্গে যোগাযোগ করলে গুলি খেয়ে মরবে আপনার প্রেমিকা,’ আবারও সতর্ক করল লিয়োনেল। ‘ভুলেও এসবে জড়াতে যাবেন না আপনার বন্ধু- বান্ধবকে। সেক্ষেত্রেও মরবে মেয়েটা।’
রানার মন চাইল, দু’হাতে মট্ করে ভেঙে দেবে প্রৌঢ়ের ঘাড়। তারপর বিমানের জানালা লাথি মেরে খুলে লাশ ফেলে দেবে নিচে। কিন্তু লোকটা বোধহয় মরে গিয়েও বলবে: এই যে আমি মরলাম, সেজন্যে খুন হবে আপনার প্রেমিকা!
শীতল কণ্ঠে বলল রানা, ‘আমি ফ্রান্সে গেলেই আমার তরফ থেকে ফোন আশা করবে জেসিকা।’
‘তা জানি। তবে ওসব নিয়ে আপনাকে ভাবতে হবে না। আপনার হয়ে টেক্সট মেসেজ পাঠিয়ে দেব আমরা। দু’এক কথায় জানিয়ে দেয়া হবে, আপনি নিরাপদে ফিরেছেন বাড়ি। যেহেতু জেসিকা ধরে নেবে আপনার মোবাইল ফোন থেকেই ওই মেসেজ গেছে, তাই কোন ধরনের সন্দেহ আসবে না তার মনে। ও, ভাল কথা, সর্বক্ষণ আপনার ডিভাইসগুলো মনিটর করা হচ্ছে।’
‘সব গুছিয়ে কাজে নেমেছেন।’ রানার মনে হচ্ছে, কথা দিয়েই সিটের সঙ্গে ওকে গেঁথে ফেলেছে লোকটা।
‘আমি সবসময় কাজে নিখুঁত হতে চাই।’
‘ঠিক আছে, লিয়োনেল, বা যা-ই হোক আপনার নাম- আপনার কথা আমি বুঝতে পেরেছি। এবার বলুন কী চান আপনি আমার কাছে।’
‘ছোট এক তালিকা থেকে আমরা বেছে নিয়েছি আপনাকে,’ ব্যাখ্যা করল লেমুর চোখ। ‘তালিকার অন্যরাও আপনার মতই একই ধরনের কাজে দক্ষ। তবে তাদের ভেতরে আপনি সেরা। আপনার কাজ হবে আমাদের টার্গেটকে নিশ্চিহ্ন করা।’
‘অর্থাৎ, খুন করতে বলছেন।’ কোন প্রশ্ন করেনি রানা। কথাটা ওর নিজের কানে মন্তব্যের মত শোনাল।
‘ওই তালিকার ভেতরে আপনিই সবচেয়ে যোগ্য। অন্যরা আপনার হাঁটু-সমান যোগ্যতা রাখে। আগেও বহু মানুষকে আপনি দুর্গম জঙ্গল, পাহাড় বা সাগর থেকে উদ্ধার করেছেন। কাউকে খুঁজে বের করার ব্যাপারে আপনার তুলনা নেই। আর সেজন্যেই আপনাকে খুঁজে নিয়েছি আমরা। আগেও ব্রিটিশ সিক্রেট সার্ভিসের হয়ে এই ধরনের কাজ আপনি করেছেন।
‘সেক্ষেত্রে কি ধরে নেব, এবারও তারাই সাহায্য চাইছে?’ বলল রানা।
অলসভাবে কাঁধ ঝাঁকাল লিয়োনেল। ‘শুধু এটা বলব, পাল থেকে সরে গেছে এক ভেড়া। এবং তাকে খুঁজতে আপনার মত দক্ষ কাউকেই আমাদের চাই। মস্ত ভুল করেছে ওই বোকা ভেড়া। আর সেজন্যে চরম শাস্তি পাবে
‘অর্থাৎ, তাকে হাতের কাছে পেলেই খুন করতে হবে?’ স্পষ্ট জবাব জানতে চাইছে রানা।
‘হ্যাঁ। শেষ করে দেবেন। তার লাশও যেন কেউ খুঁজে না পায়। আমার কথাটা নিশ্চয়ই বুঝতে পেরেছেন?’
‘তবে একটা বড় ভুল বোধহয় আপনারা করেছেন,’ বলল রানা। ‘আমি কিন্তু ভাড়াটে আততায়ী বা ঠাণ্ডা মাথার খুনি নই।’
ভুরু উঁচু করল লিয়োনেল। ‘কী যে বলেন, রানা! আমি কি তবে ধরে নেব আপনি কিলিং মিশনে যেতে রাজি নন? এত তাড়াতাড়ি খেলার প্রথম শর্তটা ভুলে গেলেন?’
চুপ করে থাকল রানা।
‘ডিয়ার এমআরনাইন, মাথায় জরুরি এই কথাটা গুঁজে নিন, আমাদের হয়ে কাজ না করে আপনার কোন উপায় নেই। হয় কিলিং মিশনে যাবেন, নইলে খুন হবে জেসিকা থমসন। আমরা হয়তো এ-কাজে অন্য কাউকে বেছে নিতাম, তবে এক্ষেত্রে আপনার রয়েছে বিশেষ যোগ্যতা। আপনি খুব ভাল করেই চেনেন টার্গেট আসলে কে। তার চলনবলন সবই আপনার জানা।’
‘অর্থাৎ, আমার পরিচিত কাউকে খুন করতে হবে,’ বলল রানা। ‘জানি, ব্রিটিশ সিক্রেট সার্ভিসে ঘনিষ্ঠ বন্ধুকেও খুন করা খুব স্বাভাবিক এক ঘটনা।’
‘আপনি ভুল ভাবছেন। পরিচিত সেই লোক আপনার ঠিক বন্ধু নয়। তবে কয়েকবার সামরিক মিশনে একসঙ্গে আপনারা গেছেন। তা-ও বেশ কয়েক বছর আগের কথা।’
‘কার কথা বলছেন?
‘ওর নাম ফক্স। উইলবার ফক্স।’
‘তার মানে সে দল ত্যাগ করেছে,’ মন্তব্য করল রানা। চট্ করে বুঝে গেল, কেন ওকে জড়ানো হচ্ছে এই কিলিং মিশনে। আরও তিক্ত হলো ওর মন। নিস্পৃহ সুরে বলল, ‘উইলবার ফক্স কী করেছে যে ওকে মেরে ফেলতে হবে?’
‘সে কী করেছে তা আপনার না জানলেও চলবে,’ রানার হাতের স্মার্টফোন দেখাল লিয়োনেল। ‘আপাতত ওটা নিজের কাছেই রাখুন। ওটার ভেতরে আছে জরুরি ইনফর্মেশন। তবে একবার দেখলে দু’মিনিটের ভেতর ধ্বংস হবে এনক্রিপটেড ডেটা। সুতরাং গেঁথে নেবেন সব মাথায়। আপনি বুদ্ধিমান মানুষ, জরুরি তথ্য মুখস্থ করতে কষ্ট হবে না।’
‘ডিক্রিপশন কি বা পাসওয়ার্ড জানিয়ে দিন।’
মৃদু হাসল লিয়োনেল। ‘যেন মনে রাখতে আপনার কোন কষ্ট না হয়, তাই পাসওয়ার্ড হচ্ছে: ‘লিলিয়ানা’।
বিলিয়নেয়ার ডেসমণ্ড রুজভেল্টের একমাত্র মেয়ে লিলিয়ানা। ক’বছর আগে ওর বয়স যখন মাত্র আঠারো, তখন লিবিয়াতে বেড়াতে গিয়ে কিডন্যাপ হয়েছিল। সাহারার মরুদস্যুরা চেয়েছিল মেয়েটার জন্যে মুক্তিপণ পাওয়া গেলে ক্রীতদাসী হিসেবে ওকে বিক্রি করবে সৌদির নারীমাংস- লোভী এক শেখের কাছে। সে-সময়ে সাহারার সে-এলাকায় বাংলাদেশ আর্মির চার অফিসারসহ ডেয়ার্ট ওয়ারফেয়ার ট্রেইনিঙে ছিল রানা। ছত্রিশজন সশস্ত্র বেদুঈনের বিরুদ্ধে মাত্র পাঁচটা রাইফেল ও কা-বার নাইফ হাতে লড়াই করে ওরা। লিলিয়ানাকে নিয়ে বেরিয়ে আসে লিবিয়া থেকে। তখন থেকেই রানাকে খুব শ্রদ্ধা করে মেয়েটা। বান্ধবীদেরকে সুযোগ পেলেই বলে: মাসুদ রানা হচ্ছে আমার সত্যিকারের বড় ভাই। ওর জন্যে হাসতে হাসতে মরেও যেতে পারি। আবার আমার জন্যে মরে যেতেও আপত্তি নেই ওর। ভাই হলে এমনই হতে হয়!
‘কবে দল ত্যাগ করেছে ফক্স?’ জানতে চাইল রানা।
‘পাঁচদিন আগে।’
‘এসএএস ফোর্স থেকে ফুললি ট্রেইণ্ড কমাণ্ডো, বলল রানা, ‘দুনিয়ার যে-কোন জায়গায় যেতে পারে। ধরে নিচ্ছি, ওর খোঁজে গোটা দেশ খুঁজেছে আপনাদের লোক।’
মাথা দোলাল প্রৌঢ়। ‘দু’একটা তথ্য আমরা জেনেছি। সারের এক গ্রামের কাছে পাওয়া গেছে ওর চুরি করা গাড়ি। ওই একই রাতে গ্রাম থেকে চুরি করা হয়েছে এক ফোক্সভাগেন। পরদিন ওটা পাওয়া গেছে লণ্ডনে। ডেটা ফাইল থেকে এসব জেনে নেবেন।’
‘হয়তো নকল পরিচয় ব্যবহার করে চলে গেছে অন্য কোন দেশে, বলল রানা।
‘মগজ ভাল ওর। প্রায় আপনার মতই বুদ্ধিমান। আপনারা দু’জনই এসএএস ফোর্স থেকে ট্ৰেইণ্ড।’
‘ফক্স হয়তো আছে মঙ্গোলিয়ার কোন এক গুহায়, অথবা ফ্লোরিডা কি এলাকায়।’
‘সেজন্যেই তো তাকে খুঁজে বের করতে তালিকার সেরা লোকটাকে বেছে নিয়েছি আমরা। আপনার চেয়ে বেশি তাকে চিনত না কেউ। আমার ধারণা: ওকে খুঁজে বের করতে পারলে সেই লোক হচ্ছেন আপনি, এমআরনাইন।’
‘অন্ধের মত এক পা এক পা করে এগোতে হবে।’
‘দরকার হলে তাই করবেন।’ রানার হাতে ধরা স্মার্টফোন দেখাল লিয়োনেল। ‘মিশন শেষ হলে ফোন দেবেন। ওটার ভেতর ফোন নম্বর আছে। এ-ছাড়া, ওখানে পাবেন সিকিয়োর ই-মেইল অ্যাড্রেস। টার্গেট খতম হয়ে গেলে ফোটো তুলে ওটা পাঠিয়ে দেবেন আমাদের কাছে। সেক্ষেত্রে আমাদের এক এজেন্ট গিয়ে নিজের চোখে দেখবে সে মারা গেছে কি না। এরপর আপনার ওপর আমাদের আর কোন দাবী থাকবে না। জেসিকা ও আপনি জীবনটা কাটিয়ে দেবেন ফুর্তির সঙ্গে। আমি ব্যক্তিগতভাবে এ-ব্যাপারে সম্পূর্ণ নিশ্চয়তা দিচ্ছি।’
‘বুঝলাম আপনি অত্যন্ত সৎ একজন মানুষ, লিয়োনেল, ‘ কণ্ঠ থেকে তিক্ততা দূর করতে পারল না রানা।
সিট ত্যাগ করে ফিরতি পথে রওনা হয়েও থমকে গিয়ে বলল প্রৌঢ়, ‘আরেকটা কথা, এ বিমানে আপনার ওপর চোখ রাখতে আমার সঙ্গে এসেছে কয়েকজন এজেন্ট। সুতরাং টয়লেট ছাড়া অন্যদিকে আপনি গেলে, সেটা ভাল চোখে দেখবে না তারা। আবারও সতর্ক করছি, আপনি বেইমানি করলে প্রাণে বাঁচবে না জেসিকা। আশা করি ঠাণ্ডা মাথায় শেষ করবেন নিজের মিশন। তাতে রক্ষা পাবেন বিপদ থেকে।’
প্লেনে নিজের সিট লক্ষ্য করে ফিরে চলল প্রৌঢ়। চুপ করে বসে থাকল রানা, অন্ধক্রোধ ও ঘৃণায় ভরে গেছে মনটা‘এবার কী করবেন, বস্?’ বলল ফক্স।
‘বাড়ি থেকে বেরোতে হবে।’ স্টাডিরুম থেকে বেরিয়ে সিঁড়ির রেলিঙের পাশে থামল রানা। নিচে তাকাতেই দেখতে পেল করিডরে পড়ে আছে হ্যারিসের লাশ। এই অ্যাঙ্গেল থেকে দেখা যাচ্ছে না করিডরের বেশিরভাগ অংশ। স্লেজহ্যামারের বিকট শব্দ হতেই ভেতরের দিকে দড়াম করে খুলে গেল সদর দরজা।
বাড়িতে ঢুকেছে তিন ষণ্ডা। তাদের গলার আওয়াজ শুনল ওরা। কয়েক সেকেণ্ড পর নির্বিকার চেহারায় হ্যারিসের লাশের পাশে থামল অনুপ্রবেশকারীরা। স্লেজহ্যামার দরজার কাছে রেখে এসেছে লম্বা লোকটা। হাতের কিটব্যাগ মেঝেতে রেখে, যিপার খুলে ওটা থেকে নিল স্টিলের দুটো ভারী দণ্ড। এক এক করে ধরিয়ে দিল দুই সঙ্গীর হাতে। ব্যাগ থেকে নিল স্লিংওয়ালা অটোলোডার শটগান। ওটার বাঁট নেই। আছে শুধু পিস্তল গ্রিপ। ডানদিকের লোকটা পেল অস্ত্রটা। দলনেতা ব্যাগ থেকে বের করল নিজের স্টিলের ডাণ্ডা। কারও বাড়ির বারোটা বাজাতে হলে ওই জিনিসই চাই। কারও মাথা চুরমার করে দিতেও ওটা দারুণ অস্ত্র। নিজেদের মধ্যে কথা বলছে না এরা। মনে হয় দেরি করবে না কাজে নেমে পড়তে।
পিছিয়ে এসে রানা ভাবল, নিশ্চয়ই এদের অন্তত একজন উঠবে দোতলায়। নির্দেশ অনুযায়ী গিয়ে ঢুকবে স্টাডিরুমে। ফক্সকে ইশারায় সেটাই বোঝাল রানা। মৃদু মাথা দুলিয়ে স্টাডিরুমের প্যাসেজ ধরে উল্টোদিকে চলল ফক্স। সিঁড়ির ধাপে পায়ের আওয়াজ পেল রানা। দলের অন্যরা নিচতলায় শুরু করেছে সত্যিকারের প্রলয়কাণ্ড। ধুপধাপ শব্দে উল্টে পড়ছে আসবাবপত্র। ঝনঝন করে ভাঙছে কাঁচ। ফক্সের পিছু নিল রানা। হাতে ওয়ালথার পিপি। বাম বগলে ল্যাপটপ।
দোতলার প্যাসেজে বার্নিশ করা কাঠের একের পর এক দরজা। করিডরের দেয়ালে ঝুলছে সোনাপানি করা ফ্রেমে তৈলচিত্র। বামের প্রথম দরজা বোধহয় বাথরুম। ওখানে লুকাতে পারবে না বলে ডানের এক দরজা খুলে ভেতরে ঢুকল ফক্স। পিছু নিয়ে ঘরে ঢুকে দরজা বন্ধ করল রানা। পায়ের শব্দে বুঝল দোতলায় উঠেছে এক লোক।
সুসজ্জিত বড় এক বেডরুমে পা রেখেছে রানা ও ফক্স। একপাশে অ্যান্টিক বেড। মেঝেতে পুরু কার্পেট। ফ্রেঞ্চ উইণ্ডো দিয়ে ওরা দেখল পশ্চিম সাসেক্সের ঘন সবুজ বনভূমি। সামনের ব্যালকনিতে উঠেছে আইভি লতা। নিচে কমলার খেতের দিকে ঢালু হয়ে নেমে গেছে ছাত। ঘুরে দরজায় কান পাতল রানা। পায়ের শব্দে বুঝল, প্রমাণ সরাতে স্টাডিরুমে ঢুকল লোকটা। ভাবল রানা, ডেস্কে ধুলোহীন চারকোনা একটা জায়গা দেখেই সে বুঝে যাবে ওখান থেকে সরানো হয়েছে ল্যাপটপ।
কয়েক মুহূর্ত পর এল চিৎকার: ‘বিস্‌! রস! তোমাদের নোংরা পোঁদদুটো নিয়ে উঠে এসো! জলদি!’
নিচে থামল ভাঙচুর। শুরু হলো সিঁড়িতে বুটের আওয়াজ। রানার দেখাদেখি দরজায় কান পেতেছে ফক্স। ল্যাণ্ডিঙে শোনা গেল চাপা কণ্ঠ: ‘কী হয়েছে, মিচ?’
প্রথমজন হড়বড় করে বলল, ‘চুতিয়া জিনিসটা নেই!’
‘কীসের চুতিয়া নেই?’
‘কুত্তার বাচ্চার কমপিউটার! ওটা নেই! কেউ আগেই নিয়ে গেছে! ডেস্কের ড্রয়ারও ভেঙেছে! ওটার ভেতরে যা ছিল, সেসব আর নেই!’
পরস্পরকে দেখল ফক্স ও রানা। এক ভুরু কপালে তুলল এসএএস সৈনিক। ‘সেরেছে!’
‘শালা হয়তো অন্য কোথাও রেখেছে ডিস্ক বা হার্ড ড্রাইভ,’ বলল রস।
রানা বুঝে গেছে, হ্যারিসের বইয়ের ফাইল চাই এদের। ‘স্টাডিরুম থেকে কোন কুত্তার বাচ্চা যেন সব লোপাট করেছে,’ বলল মিচ। ‘এতক্ষণে খুলে নিয়েছে কমপিউটার থেকে হার্ড ড্রাইভ!’
‘সর্বনাশ! ওটা যেভাবে হোক চাই! নইলে ওরা বাঁচতে দেবে না!’
নীরবতা নেমেছে করিডরে। তারপর শোনা গেল দলনেতা মিচের নির্দেশ: ‘বিস্‌, রস, নিচে গিয়ে কাজ শুরু করো! আমি দেখছি ওপরের ঘর। হ্যারিস হয়তো অন্য কোথাও রেখেছে।’
সিঁড়ি বেয়ে নেমে গেল দু’জন। নতুন করে শুরু হলো নিচে ধ্বংসযজ্ঞ। স্টাডিরুম সার্চ করবে মিচ। কিন্তু একটু পর বুঝবে ল্যাপটপ আসলেই নেই। তখন আসবে ঘর তল্লাসী করতে। তার বেশিক্ষণ লাগবে না রানাদের বেডরুমে হাজির হতে।
রানার কবজিতে টোকা দিয়ে বেডরুমের আরেক দেয়ালে সরু এক দরজা দেখাল ফক্স। ওর পিছু নিল রানা। ফক্স সরু দরজা খুলতেই রানা দেখল, সামনের ছোট ঘরটা আসলে ওঅক-ইন ওয়ারড্রোব। তিনদিকের র‍্যাকে ইস্ত্রি করা পোশাক। অন্যদিকে হ্যাঙারে ঝুলছে প্লাস্টিকের প্যাকেটে শতখানেক কোট। ফক্সের পর ঘরে ঢুকে দরজা বন্ধ করল রানা। আঁধার ঘরের দরজার তলা দিয়ে এল মৃদু আলো। কান পাতল ওরা। শ্বাস নিচ্ছে ধীরে ধীরে। হঠাৎ পিঠে বিশ্রী চুলকানি শুরু হতেই দাঁত-মুখ খিঁচিয়ে পাথরের মূর্তি হলো রানা। দুনিয়ার সেরা সেনাবাহিনীর ট্রেইনিং আছে ওদের। চাইলে কয়েক মুহূর্তে খতম করে দিতে পারবে মিচ ও তার দুই স্যাঙাকে। কিন্তু জেসিকার জীবন বিপন্ন হবে ভেবে চোরের মত ওয়ারড্রোবে ঢুকে ওরা ভাবছে: এই বুঝি ধরা পড়লাম!
আরও বাড়ল রানার পিঠের চুলকানি। গাল কুঁচকে ওটা সামলে নিতে চাইল। জেসিকার জন্যে দুশ্চিন্তা মনে আসতেই ভাবল: আমরা বড় কোন ভুল করলাম না তো? আমার কি উচিত ছিল স্কটল্যাণ্ডে চলে যাওয়া?
পাশের বেডরুমে ঢুকে ধুপ্ শব্দে দরজা বন্ধ করল মিচ। থরথর করে কাঁপল দেয়াল। ভারী পায়ে হাঁটছে লোকটা। টান খেয়ে মেঝেতে পড়ল বিছানার পাশে কেবিনেটের ড্রয়ার। ছিটিয়ে গেল নানান হালকা জিনিস। আছাড় খেয়ে ভাঙল টেবিল ল্যাম্প। যা খুঁজছে, সেটা না পেয়ে বিড়বিড় করে গালি দিচ্ছে লোকটা। যে-কোন মুহূর্তে ঢুকবে ওঅক-ইন ওয়ারড্রোবে।
দ্রুত ভাবতে গিয়ে বিদায় নিল রানার পিঠের চুলকানি। দমে গেছে ওর মন। লোকটা হ্যারিসের কাপড়চোপড় ঘাঁটবে না, সেটা হওয়ার নয়। চাইলেও অদৃশ্য হতে পারবে না ওরা। হ্যাঙারে ঝুলন্ত কোটের প্লাস্টিক কাভারে লেগে বিশ্রী খসখস শব্দ হচ্ছে। ওয়ালথার ধরা হাতের তালু দরদর করে ঘামছে রানার।
রেগে গিয়ে নানান জিনিস মেঝেতে ছুঁড়ছে মিচ। রানার মনে হলো লড়াই এড়িয়ে যাওয়ার উপায় আসলে নেই। নিজেকে বোঝাল, খুনোখুনি হলে সেটা হয়তো ওর জন্যে ভালই হবে। হ্যারিস নেই। তার কাছ থেকে কিছুই জানতে পারবে না। তবে এদের কাছ থেকে হয়তো জেনে নিতে পারবে কাদের হয়ে কাজ করে এরা। এদের বস্ কিছু বোঝার আগেই হয়তো সামান্য সময় হাতে পাবে রানা। সেক্ষেত্রে চেষ্টা করবে স্কটল্যাণ্ড থেকে জেসিকাকে সরিয়ে নিতে।
যারা এসেছে, তথ্য পেতে হলে তাদের অন্তত একজনকে বাঁচিয়ে রাখতে হবে। মাথায় পিস্তল ধরে হুমকি দিলে, সে ফোন দেবে তার বসকে। জানিয়ে দেবে: ঠিকভাবেই শেষ করেছে তাদের কাজ। পরে তার পেট থেকে সব জেনে নেবে রানা। তাতে জানা যাবে এদের বসের কাছে কীভাবে পৌঁছুতে হবে।
হয়তো সহজেই যেতে পারবে শত্রুপক্ষের আস্তানায় এটা ভেবে মনে নতুন উদ্যম পেল রানা। বগল থেকে ল্যাপটপ নিয়ে রেখে দিল একটা তাকে ভাঁজ করা পোশাকের ওপরে। নিঃশব্দে চলল দরজা লক্ষ্য করে। অন্ধকারে ওকে দেখছে ফক্স। নীরবে যেন বলছে: ‘বস্, করেন কী!’ ওর তিক্ত আবছা মুখ দেখে রানা টের পেল, প্রাক্তন এসএএস সৈনিক বুঝে গেছে যে লড়তে হবে।
দরজা আধইঞ্চি খুলে উঁকি দিল রানা। তারপর নীরবে ফাঁক করল আরও নয় ইঞ্চি। কয়েক ফুট দূরে ওর দিকে পিঠ দিয়ে দাঁড়িয়ে আছে মিচ। টেনে সরাচ্ছে হ্যারিসের বিছানার ম্যাট্রেস। বোধহয় ভেবেছে ওটার নিচে আছে ল্যাপটপ বা ডেটা ড্রাইভ। লোকটার জিন্সের ওয়েস্টব্যাণ্ডে গুঁজে রাখা হয়েছে এক ১৯।
বরফের মত শীতল হয়ে গেছে রানার স্নায়ু। একবার শ্বাস নিয়ে ওয়ারড্রোব পেছনে ফেলে কয়েক পা গিয়ে ওয়ালথারের বাঁট ঠাস করে নামাল মিচের কানের পেছনে।
প্রচণ্ড ব্যথা পেয়ে বিছানার ওপরে কাত হয়ে পড়ল লোকটা। গলা চিরে বেরোল চাপা গোঙানি। তারই ভেতরে কোমর থেকে নিতে গেল গ্লক ১৯। খপ্ করে ধরে পিঠের ওপরদিকে তার হাতটা ঠেলল রানা। পরক্ষণে টেনে হিঁচড়ে তাকে নামিয়ে নিল কার্পেটে। ঘাড়ে ঠেসে ধরল ওয়ালথারের মাযল। মিচ চেঁচাবার আগেই মাথার তালুর ওপরে পড়ল পিস্তলের জোরাল বাড়ি। তার মুখ বামহাতে চেপে ধরেছে রানা। ওর হাঁটুর নিচে চাপা পড়ে যে-কোন সময়ে মট করে ভাঙবে মিচের বাহুর হাড়।
ওয়ারড্রোব থেকে বেরিয়ে এসেছে ফক্স। লোকটার কোমর থেকে সংগ্রহ করে নিল গুক পিস্তল। পিছিয়ে গেল দু’পা। এরই ভেতরে দেখেছে গুলি আছে পিস্তলের চেম্বারে। এবার হয়তো অস্বাভাবিক শব্দ শুনে উঠে আসবে অন্যদু’জন। ঘরের দরজার দিকে অস্ত্রটা তাক করল ফক্স।
অবশ্য জিনিসপত্র ভাঙতে বেশি ব্যস্ত নিচের ওরা।
মাথায় বাড়ি খেয়ে ঘোর লেগেছে মিচের। বামহাতের তালু দিয়ে তার মুখ চেপে ধরেছে রানা। ফাঁদে পড়া শুয়োরের, মত ওর হাত কামড়ে দিতে চাইল মিচ। এখন গুলি করা হলে তার মগজ ভেদ, করে উড়ে যাবে রানার আঙুল। ও যে আসলে খুন করতে চাইছে না, সেটা বোঝার কথা নয় লোকটার। নরম সুরে বলল রানা, ‘আমার কথা মন দিয়ে শোনো, নইলে খুন হবে। এবার ঢিল দেব হাতে। তাতে ব্যথা কমবে। আমার কথা বুঝে থাকলে মাথা দোলাও।’
কনুইয়ের ওপরে হাঁটুর চাপ কমাল রানা। মিচের মুখ থেকে সরিয়ে নিল হাত।
লোকটা বুঝেছে, গায়ের জোরে ছুটে যেতে পারবে না সে। একবার মৃদু মাথা দোলাল।
‘গুড, দুয়েকটা প্রশ্ন করব,’ বলল রানা। ‘ঠিকঠাক জবাব দেবে। মিথ্যা বললে খুন হবে। তুমি তো মরতে চাও না, তাই না, মিচ?’
দ্বিধাহীনভাবে মাথা দোলাল লোকটা।
‘তো বলো, এ-বাড়িতে তোমাদের আরও কেউ আসবে?’
‘না।’
‘গাড়িতে কেউ রয়ে গেছে?’ জানতে চাইল রানা। ‘না।’
মৃত্যুমুখে পড়লে বেশিরভাগ মানুষ বাঁচতে গিয়ে সত্যি কথা বলে, সেটা জানে রানা। ‘ঠিক আছে, আর কোন প্রশ্ন নেই। এবার আমার হয়ে একটা কাজ করে দেবে।’
‘সেটা কী?’
‘উঠে দাঁড়াবে। দরজা খুলে করিডরে গিয়ে তোমার দুই দোস্তকে ডাকবে। বলবে, দারুণ এক জিনিস পেয়েছ। তারা যেন দেরি না করে ছুটে আসে। আমার হয়ে কাজটা করে দিলে মরতে হবে না তোমাকে।’
ফক্সকে চোখের ইশারায় ফ্রেঞ্চ উইণ্ডো দেখাল রানা। আগেও এ-ধরনের অপারেশনে গেছে ফক্স। চট্ করে বুঝে গেল এবার কী করতে হবে। মিচ ডাকলে সিঁড়ি বেয়ে উঠবে তার দুই সঙ্গী। কাভার পাবে না তারা। চাইলেও পালাতে পারবে না। ওপরতলায় সিঁড়ির কাছে থাকবে রানা। ওদিকে নিচতলায় নেমে ঘুরে এসে সিঁড়ির গোড়ায় পৌঁছুবে ফক্স। দরকার হলে দু’জন মিলে হামলা করবে ওরা দু’দিক থেকে।
লক করা নয় ফ্রেঞ্চ উইণ্ডো। দরজা খুলে ব্যালকনিতে পা রাখল ফক্স। নিচে বামে-ডানে বাগান। ঢালু ছাত নেমে গেছে কমলার খেতের দিকে। ছাত থেকে সরসর করে পিছলে নেমে গেলে পতনটা হবে বারো ফুট নিচে। প্যারাশুট ল্যাণ্ডিঙের মত কয়েক গড়ান দিয়ে উঠে দাঁড়াবে ফক্স। আগেও বহুবার এই কাজ করেছে। ব্যালকনিতে ওঠা কিছু আইভি লতা মুঠোয় ধরে টান দিল। সিমেন্ট থেকে উপড়ে এল না ওগুলো। ব্যালকনির রেলিং টপকে ঢালু ছাতে নামল ফক্স। কয়েক সেকেণ্ড পর নিচ থেকে এল মৃদু ধুপ আওয়াজ।
একইসময়ে হ্যাঁচকা টানে মিচকে দাঁড় করাল রানা। মুচড়ে ধরা হাতে চাপ বেড়ে যেতেই বেডরুমের দরজার দিকে চলল লোকটা। নিচু গলায় বলল রানা, ‘আমাকে হতাশ কোরো না। দোস্তদের কপালে কী হবে, সেটা তোমার মাথাব্যথা নয়।’
দরজা খুলে মিচকে সামনে রেখে করিডরে বেরোল রানা। কয়েক মুহূর্তে দু’জন পৌঁছে গেল সিঁড়ির কাছে। মিচের ঘাড়ে পিস্তলের নল ঠেসে ধরেছে রানা। নিচে থেমে গেছে রস ও বিগসের করা ভাঙচুরের আওয়াজ। কমলা খেত থেকে ধুপ শব্দটা শুনে সতর্ক হয়ে গেছে তারা। এবার অন্যদিকে সরাতে হবে তাদের মনোযোগ। সিঁড়ির ওপরের ধাপের দিকে মিচকে ঠেলল রানা। নিচু স্বরে বলল, ‘ডাকো।’ নিজে সরে গেল প্যাসেজের দেয়ালের পাশে। এখন নিচতলা থেকে ওকে দেখবে না কেউ।
কর্কশ স্বরে ডাকল মিচ: ‘ওয়ে! দারুণ জিনিস পেয়েছি!’
কয়েক মুহূর্ত পর ডাইনিং ও লিভিংরুম থেকে নিচের করিডরে এল মিচের দুই সঙ্গী। হ্যারিসের লাশের পাশে থেমে ওপরে তাকাল। ডানদিকের জনের হাতে শটগান। বামদিকের লোকটার মুঠোয় পিস্তল। বিপদের জন্যে দু’জনই তৈরি। গলা উঁচিয়ে জানতে চাইল পিস্তলওয়ালা, ‘কী পেয়েছ, মিচ?’
‘দেখে যাও!’ ওপর থেকে হাতের ইশারা করল মিচ।
‘ল্যাপটপটা তা হলে পেয়ে গেছ?’
‘জলদি এসে দেখে যাও, রস!’
অভিনয় মোটেই খারাপ করছে না লোকটা, ভাবল রানা।
সিঁড়ি বেয়ে উঠছে পিস্তল হাতে রস। তবে দ্বিধা করছে শটগানধারী বিস্‌। কয়েক মুহূর্ত পর সিঁড়ি বেয়ে উঠতে লাগল সে। কিন্তু তখনই ফাটা গলায় চেঁচিয়ে উঠল মিচ, ‘সাবধান, রস! বিস্! এই শুয়োরের বাচ্চারা…’
প্রাণের তোয়াক্কা নেই দুঃসাহসী মিচের। তার কথা শেষ হওয়ার আগেই দেয়ালের আড়াল থেকে বেরিয়ে এল রানা। ওর গুলি বিধল সিঁড়ির মাঝামাঝি জায়গায় থমকে যাওয়া রসের বুকে। প্রচণ্ড ধাক্কা খেয়ে হুড়মুড় করে নিচে গিয়ে পড়ল লাশ। বন্ধুর মৃতদেহ গায়ে এসে পড়ছে দেখে লাফিয়ে সরে গেছে বিগ্‌স্‌।
এদিকে হাত বাড়িয়ে রানার পিস্তল কেড়ে নিতে চাইল মিচ। কিন্তু তার কোদালের মত সামনের সব দাঁতে খটাস্ করে নামল রানার পিস্তলের নল। নিচের জানালা দিয়ে বাড়ির পাশে গ্লক হাতে ফক্সকে ছুটতে দেখল রানা। আধ মিনিটে সামনের দরজা দিয়ে ঢুকবে প্রাক্তন এসএএস সৈনিক। পিছলে নেমে সিঁড়ির প্রথম ধাপে থেমেছে রসের লাশ। ততক্ষণে ভারসাম্য ফিরে পেয়েছে বিস্‌। সে নলকাটা বন্দুক তাক করার আগেই তার দিকে পিস্তল ঘুরিয়ে নিয়েছে রানা। পায়ের কাছে শুয়ে আছে দাঁতভাঙা, রক্তাক্ত মিচ। রানার হাঁটুর বাটি লক্ষ্য করে পা ছুঁড়ল সে। লাথিটা এড়াতে গিয়ে একপাশে সরে গেল রানা। তবে এখন আর বাড়তি সময়টা নেই ওর হাতে। শটগানের নল ঘুরিয়ে নিয়েই ট্রিগার টিপে দিল বিগ্‌স্‌।
বদ্ধ পরিবেশে গ্রেনেডের মত বিকট আওয়াজ তুলল বারো গেজ শটগানের গুলি। নলকাটা বন্দুক দিয়ে দূরের কাউকে লক্ষ্যভেদ প্রায় অসম্ভব। দুই আউন্সের তপ্ত সীসা রানাকে মিস করে লাগল ওপরের দেয়ালের কোনায়। কিছু ছররা ম্যাচের কাঠির মত মট-মট করে ভাঙল রেলিঙের ওপরদিকে সরু কয়েকটা খুঁটি।
বিগ্‌স্‌ গুলি করার আগেই দোতলায় ওদিকের প্যাসেজ লক্ষ্য করে ঝাঁপিয়ে পড়েছে রানা। মেঝেতে পড়ার আগেই শূন্যে শরীর ঘুরিয়ে পর পর দু’বার গুলি ছুঁড়েছে। এদিকে বাড়ির সদর দরজা দিয়ে ঢুকে পড়েছে ফক্স। লাফিয়ে টপকে গেছে হ্যারিসের লাশ। ফক্সের একের পর এক গুলি বিধল রিগসের পিঠে। এ-ছাড়া লোকটার বুকে বিঁধেছে রানার দুটো বুলেট। মৃত্যু-মুহূর্তে খিঁচ ধরল বিগসের আঙুলে। তর্জনীর হ্যাঁচকা টান পড়ল বন্দুকের ট্রিগারে। ভয়ঙ্কর শব্দে গর্জে উঠল শটগান। এবারের এক থোকা ছররা লাগল সিঁড়ির ওপরদিকের ধাপে। নানানদিকে গেল কাঠের কুঁচি ও ছেঁড়া কার্পেটের টুকরো। মেঝেতে উঠে বসে আবারও রানা গুলি করতেই বিগসের কপালে জন্মাল দগদগে এক লাল ফুটো। লোকটার হাত থেকে আগেই খসে পড়েছে বন্দুক। সিঁড়ির ধাপে ঠোকর খেয়ে নেমে গেল লাশটা রসের মৃতদেহের পাশে।
মিলিয়ে গেল গোলাগুলির আওয়াজ।
রসের লাশ দেখে নিয়ে বলে উঠল ফক্স, ‘শালা শেষ!’
মেঝেতে ঘুরে বসে দেখল রানা, সিঁড়ির ওপরের ধাপের কাছে হাত-পা ছড়িয়ে পড়ে আছে মিচ। ভাঙা দাঁতের জন্যে মুখ রক্তাক্ত। পিটপিট করে ছাত দেখছে সে। বিড়বিড় করে কী যেন বলল। রানা ভাবল, ঘাড় ধরে দাঁড় করাবে লোকটাকে। কিন্তু তখনই দেখল, মিচের ছেঁড়া শার্টের বুকে ছড়িয়ে পড়ছে লাল ভেজা দাগ। বিগসের বন্দুক সিঁড়ির ধাপ ভাঙার সময় কয়েকটা বাকশট লেগেছে মিচের বুক ও কিডনিতে। ক্ষত থেকে ঝর্নার মত বেরোচ্ছে রক্ত। বড়জোর কয়েক মিনিট বাঁচবে সে। ঠোঁটের কোণে জমছে লালচে বুদ্বুদ। গলার গভীর থেকে এল ঘড়ঘড়ে আওয়াজ।
ছেঁচড়ে এগিয়ে তার কাঁধ চেপে ধরে ঝাঁকাল রানা। ‘শুনছ? হাসপাতালে নিয়ে যাব! তুমি পুরো সুস্থ হয়ে যাবে!’ ভাল করেই জানে, কথাগুলো মিথ্যা। এখন দুনিয়ায় এমন কেউ নেই যে বাঁচাতে পারবে লোকটাকে।
খক-খক করে কাশল মিচ। মুখ থেকে গলগল করে বেরিয়ে তাজা রক্ত ভিজিয়ে দিল চিবুক। উল্টে যাচ্ছে দুই মণি। রানার দিকে তাকাল। অস্বচ্ছ হয়ে গেছে দু’চোখ। বড় করে শ্বাস নিয়ে পরক্ষণে শিথিল হলো সে।
সিঁড়ি থেকে নিচু গলায় জানাল ফক্স, ‘ও আর নেই, বস্!’ রানাও সেটা বুঝেছে।
আর কারও কাছ থেকে কোন তথ্য পাবে না ওরা।
বিগসের ঝাঁঝরা বুক-পিঠ দেখল ফক্স। লোকটার কপাল ফুটো হয়েছে রানার গুলিতে। ‘এ-ও খতম! আমাদের আর কিছু করার নেই!’
উঠে দাঁড়িয়ে ফক্সের দিকে তাকাল রানা।
আর তখনই আঁৎকে উঠল ফক্স। ‘হায়, ঈশ্বর!’
‘কী দেখলে?’ ক্লান্ত স্বরে বলল রানা।
বিগসের আইডি খুঁজতে গিয়ে অন্যকিছু পেয়েছে ফক্স।
বুলেট লেগে চুরমার হয়েছে কালো এক বাক্স- দেখতে ছোট রিমোট কন্ট্রোলের মত।
‘বস্, এর কাছে বডি ক্যাম! আপনি যখন গুলি করলেন, চলছিল লাইভ ট্র্যান্সমিশন! কেউ না কেউ সবই দেখেছে!’স্কটল্যাণ্ডের পাহাড়ি গ্রাম কিনলোকার্ড।
সাড়ে পাঁচঘণ্টা আগের কথা।
এইমাত্র বাড়ি থেকে বেরিয়ে ল্যাণ্ড রোভারে চেপে অফিসের দিকে রওনা হয়েছে জেসিকা। দেরি না করে ওর পিছু নিয়েছে কালো মার্সিডিয-বেনযের লোকগুলো। পার্কের কাছে আগের মতই রয়ে গেছে প্লামারের ভ্যান। এখন জেসিকাকে অনুসরণ করলে সন্দেহ করবে নকল প্লামারেরা, তাই বাধ্য হয়ে অপেক্ষা করছে ওয়াকার ও রামিন। উদ্বিগ্ন হলেও কিছুই করার নেই ওদের।
সকাল সাতটা বাইশে ট্র্যানসিট ভ্যানের পেছনের দরজা খুলে নেমে পড়ল ওয়াকার। এ-মুহূর্তে যেখানে দাঁড়িয়ে আছে, ওকে দেখতে পাবে না প্লামারের ভ্যানের লোকগুলো। ফুটপাথ ধরে কিছুদূর গিয়ে পার হয়ে গেল রাস্তা। চট্ করে ঢুকে পড়ল দুই বাড়ির মাঝের সরু গলিতে। বাড়িগুলোর পেছনদিকে সাদা রঙ করা কাঠের পলকা বেড়া। একপাশের বেড়া টপকে এগোল ওয়াকার। বাড়িগুলোর পেছনের জানালায় ঝুলছে ভারী পর্দা। এত সকালে ঘুম থেকে ওঠেনি কেউ, তাই নিজের বাগানে অচেনা লোক দেখে রেগে উঠল না।
মিনিট তিনেক পর এক বাড়ির মেইন গেট খুলে সহজ ভঙ্গিতে পথে বেরিয়ে এল ওয়াকার। প্লামার ভ্যানের লোকগুলোর জানার কথা নয়, ও আসলে এ-এলাকার কেউ নয়। তারা দেখুক, সেটা চাইছে ওয়াকার। রাস্তায় বসে বুটের ফিতা বেঁধে নেয়ার ভঙ্গি করল। তারপর সোজা গিয়ে চাপল ট্র্যানসিট ভ্যানের ড্রাইভিং সিটে। গাড়ি নিয়ে রওনা হয়ে পেছনে ফেলল জেসিকার বাড়ি ও প্লামার ভ্যান। বাঁক নিয়ে পৌঁছে গেল গ্রামের মুদি দোকানের সামনে। ওখান থেকে কিনল দরকারি কিছু রসদ। এরপর তীরবেগে গাড়ি চালিয়ে পৌছে গেল দক্ষিণে ফোর্ট উইলিয়ামে। মাঝপথে জেসিকাকে কিডন্যাপ করা না হয়ে থাকলে শহরের পুলিশ স্টেশনেই এখন থাকার কথা মেয়েটার।
দুশ্চিন্তাগ্রস্ত রামিন বলল, ‘আমরা কোন ভুল করছি না তো?’
‘অত ভেবো না,’ বলল ওয়াকার। ‘ওকে কিডন্যাপ করলে সেটা রাতেই করত।’
‘তবুও পুলিশ স্টেশনে ওর গাড়ি না দেখা পর্যন্ত স্বস্তি পাব না।’
শহরে পুলিশ-স্টেশনের একদিকে কুয়াশাময় টিলা, অন্যদিকে ঝোপঝাড়ে ভরা মাঠ। থানার পাশে গাড়ি রাখার বিশাল পার্কিং। সকাল আটটায় ওটা পাশ কাটাবার সময় গাড়ির গতি কমিয়ে রামিনকে ওদিকটা দেখার সুযোগ করে দিল ওয়াকার।
অফিসার ও স্টেশনের স্টাফদের বেশকিছু গাড়ি আছে পার্কিং লটে। জেসিকার কলিগরা কিনেছে নতুন মডেলের গাড়ি। সেসবের ভেতরে দেখা গেল কাদামাখা ল্যাণ্ড রোভার। একটু দূরেই পার্ক করা হয়েছে কালো মার্সিডিয-বেন। জানালা টিনটেড বলে বোঝা গেল না ভেতরে কেউ আছে কি না। ওয়াকার ও রামিনের ধারণা, ওই গাড়িতে বসে স্টেশনের ওপরে নজর রাখছে অন্তত দু’জন।
আরও কিছুদূর গিয়ে ওয়াকার দেখল সামনে মেরামত করা হচ্ছে রাস্তা। একপাশে মেশিনারি, পাথর, বালু ও আলকাতরার ড্রাম। ওখানে ট্র্যানসিট ভ্যান রাখলে সন্দেহ করবে না কেউ। নুড়িপাথরের উঁচু এক স্তূপের কাছে থামল ওয়াকার।
‘কপাল ভাল যে জেসিকা পৌছে গেছে,’ বলল রামিন। ‘আমরাও হাজির। অথচ জানি না কীভাবে ওর সঙ্গে যোগাযোগ করব।’
‘যা করার করতে হবে মাথা খাটিয়ে,’ বলল ওয়াকার। পেটমোটা এক ব্যাগ থেকে নিল দুটো স্যাণ্ডউইচ। ‘নাস্তা করবে না?’
‘আপনার থলেতে আর কী আছে?’
‘স্যাণ্ডউইচ দিয়ে শুরু করো। পরে পাবে বিফ বার্গার আর চারটে সেদ্ধ ডিম। সবশেষে এক বোতল কোক।’
চুপচাপ নাস্তা সেরে নিল ওরা। আলাপ করে নিয়েছে, পালা করে চোখ রাখবে পুলিশ-স্টেশনের ওপরে। সেজন্যে ব্যবহার করবে ওয়াকারের বন্ধু জো ডিগবার্টের বিনকিউলার। গাড়ি নিয়ে স্টেশনে আসছে অনেকে। একটু পর আবার বিদায় নিচ্ছে। কারও পরনে ইউনিফর্ম, আবার কেউ সিভিলিয়ান ড্রেসে। একবারের জন্যেও স্টেশন থেকে বেরোল না জেসিকা। কালো মার্সিডিয থেকেও নামল না কেউ। ওই গাড়িতে যারা বসে আছে, হয়তো ধরে নিয়েছে তাদেরকে জিজ্ঞাসাবাদ করতে আসবে না কেউ।
দুপুর ঘনিয়ে এলে সোনালি সূর্যটা ঢালতে লাগল গনগনে আগুন। ভ্যানের ভেতরটা হলো হাবিয়া দোজখের মত উত্তপ্ত। আগের সেই ব্যাগ থেকে বড় দুটো পানির বোতল নিল ওয়াকার। ‘গলা শুকিয়ে মরে যাওয়া কোন কাজের কথা নয়, কী বলো, রামিন?’
একটা বোতল নিয়ে চারভাগের একভাগ পানি গলায় ঢালল রামিন। ধীরে ধীরে পেরোতে লাগল সময়। সাড়ে বারোটায় কনুই দিয়ে ওয়াকারের কোমরে গুঁতো দিল ও।
ওই যে দেখুন, বেরিয়ে আসছে।’
জেসিকার সঙ্গে আছে লালচে চুলের এক মেয়ে। পরনে সিভিলিয়ান’ ড্রেস। জেসিকা এখনও পরে আছে রেইন কোট, মাথায় ক্যাপ। রামিনের কাছ থেকে বিনকিউলার নিল ওয়াকার। স্টেশন থেকে বেরিয়ে বান্ধবীকে নিয়ে কার পার্কিঙে ঢুকল জেসিকা। পাহাড়ি হাওয়ায় ফুরফুর করে উড়ছে দীর্ঘ কালো চুল। কী নিয়ে যেন হাসছে দুই বান্ধবী।
‘বেচারি জানে না, ওর পিছু নিয়েছে একদল খুনি,’ বলল ওয়াকার।
‘যাচ্ছে কোথায়?’ আনমনে বলল রামিন।
‘বোধহয় দুপুরের খাবার সেরে নেবে কোন রেস্টুরেন্টে।’
‘স্টেশনে স্টাফ ক্যান্টিন নেই?’
‘কখনও পুলিশ ক্যান্টিনে খেয়ে দেখেছ?’ তিক্ত হাসল ওয়াকার। ‘আমার কপাল ভাল, তাই আজও বেঁচে আছি।’
‘রান্না এতই খারাপ?’
‘ওদের দেয়া মাংস হচ্ছে কয়েক শ’ বছর আগের কারও খুলে রাখা বুটের সুখতলি। আর রুটি মানেই হাজার বছরের ফাঙ্গাস পড়া কাঠের টুকরো।’
বান্ধবীকে নিয়ে গাড়িতে উঠল জেসিকা। একরাশ ধূসর ধোঁয়া ছেড়ে পার্কিং লট থেকে বেরিয়ে গেল ল্যাণ্ড রোভার। ওটা স্টেশনের মেইন গেটের কাছে যেতেই চালু হলো কালো মার্সিডিয-বেনযের ইঞ্জিন। জেসিকার পিছু নিল লোকগুলো। গাড়িদুটো স্টেশন থেকে বেরোতেই ট্র্যানসিট ভ্যান নিয়ে অনুসরণ করল ওয়াকার। নিচু গলায় বলল, ‘দেখা যাক, এবার কী করতে পারি।’
বাইপাসে পৌঁছে বামে বাঁক নিল জেসিকা। এক শ’ গজ দূরে থাকল মার্সিডিয। ওটা থেকে পঞ্চাশ গজ পেছনে রইল ওয়াকার। রাস্তায় গাড়ির ভিড় নেই। সামনে রাউণ্ডঅ্যাবাউট। আবার বামে বাঁক নিয়ে শহর লক্ষ্য করে চলল জেসিকা। তাড়া নেই ওর। সিকি মাইল গিয়ে ঢুকল আরেক পার্কিং লটে। ওটার পেছনদিকে আছে থার্স্টি নামের এক পাব।
এখন বাজে দুপুর বারোটা পঁয়ত্রিশ। উপাদেয় লাঞ্চ বিক্রি করে প্রচুর মুনাফা তুলছে থার্স্টি পাবের মালিকপক্ষ। ফাঁকা টেবিল পেয়ে বান্ধবীকে নিয়ে বসল জেসিকা। এরই ভেতরে পার্কিং লটে ঢুকেছে কালো মার্সিডিয। থার্স্টি পাব পেছনে ফেলে ষাট গজ গিয়ে পথের ধারে থামল ওয়াকার। ভিড়ে ভরা পাবে জেসিকা ও ওর বান্ধবীকে ঢুকতে দেখেছে ওরা। নিজেরা নামল না গাড়ি থেকে।
‘এবার?’ বলল রামিন। ‘ধারেকাছেও তো যেতে পারব না। চুম্বকের মত সেঁটে আছে লোকগুলো। খাবার শেষ করে আবার ফিরবে পুলিশ-স্টেশনে। অর্থাৎ, পুরোটা সময় পণ্ডশ্রম হচ্ছে।’
‘তা নয়, মাথায় একটা বুদ্ধি এসেছে,’ বলল ওয়াকার।
‘বলে ফেলুন।’
‘আরেকটু অপেক্ষা করো। খেতে শুরু করুক, তারপর জাদু দেখিয়ে দেব।’
‘অপেক্ষা না হয় করলাম,’ বলল রামিন, ‘কিন্তু বলবেন তো কী করতে চান!
‘অধৈর্য হয়ো না, নিজেই দেখবে। হয়তো মিটে যাবে সব ঝামেলা।’
জেসিকা পাব-এ ঢোকার সাত মিনিট পর হাতঘড়ি দেখল ওয়াকার। বাজে বারোটা বেয়াল্লিশ। পকেট থেকে বার্নার ফোন বের করল ও।
ওটা দেখে সতর্ক হলো রামিন। ‘করেন কী! ভুলে গেছেন, ওর সঙ্গে কথা বলা যাবে না? সব জেনে যাবে তারা!’
মৃদু হেসে বলল ওয়াকার, ‘ওকে ফোন দিচ্ছি না।’মৃত লোকটার কাছে বডি ক্যাম দেখে, রানা বুঝে গেছে, ক্লিনআপ ক্রু কাজ শেষ করে রিপোর্ট দেবে সেজন্যে অপেক্ষা করেনি লিয়োনেল। নিজের চোখে দেখেছে লাইভ দৃশ্য। ভাল করেই জেনে গেছে খুন করা হয়েছে তার লোকদেরকে।
বুকে গুলি লাগলে যেভাবে চমকে ওঠে মানুষ, ভাঙা ক্যামেরা দেখে সেভাবেই আঁৎকে উঠেছে রানা। ওরা যে ব্রিটেনে ফিরে এসেছে, সেটা এখন জানে লিয়োনেল। এবার বাড়তি কোন সময় পাবে না ওরা। আরও বড় কথা: ফক্স বেঁচে আছে সেটা জেনে গেছে লোকটা। সুতরাং প্রতিশোধ নিতে গিয়ে হয়তো খুন করবে জেসিকাকে।
সেই রাতে ক্যামেরার জন্যে শার্লন হলে ধরা পড়েছিল ফক্স। আর আজ একইভাবে ফাঁদে পা ফেলেছে রানা। এবং সেজন্যে হয়তো ভয়ঙ্কর পরিণতি হবে জেসিকার।
কেমন এক ঘোরের ভেতরে সিঁড়ি বেয়ে নেমে এল রানা। পেছন থেকে জানতে চাইল ফক্স, ‘কোথায় যাচ্ছেন, বস্?’
চুপ করে থাকল রানা। বুকের মাঝে বইছে ঝোড়ো হাওয়া। এক এক করে মনে পড়ছে জেসিকার সঙ্গে কাটিয়ে দেয়া সুন্দর মুহূর্তগুলো। মেয়েটাকে খুন করবে লিয়োনেল। কোনভাবেই সেটা ঠেকাতে পারবে না ও। নিজেকে চরম ব্যর্থ মানুষ বলে মনে হচ্ছে ওর।
‘আপনি একটু অপেক্ষা করুন, কমপিউটার নিয়ে আসি, ‘ বলে দোতলায় উঠল ফক্স। হারিয়ে গেল দীর্ঘ প্যাসেজে।
ল্যাপটপ নিয়ে আর ভাবছে না রানা। হ্যারিসের রক্তাক্ত লাশ পাশ কাটিয়ে মন্থর পায়ে গিয়ে থামল সদর দরজার সামনে। কবাট খুলে চেয়ে রইল দূরে মেইন গেটের দিকে। ভাল করেই বুঝে গেছে, ওর আর কিছুই করার নেই। জেসিকা এবার গুম হবে চিরকালের জন্যে।
মিনিট পাঁচেক পর সিঁড়ি বেয়ে নেমে এল ফক্স, হাতে কালো রেযার ব্লেড ১৭ ল্যাপটপ। নিচু গলায় জানতে চাইল, ‘আপনি সুস্থ বোধ করছেন তো? মুখটা খুব ফ্যাকাসে লাগছে।’
‘না, ঠিক আছি,’ দীর্ঘশ্বাস ফেলল রানা।
‘তো, চলুন, বাড়ি থেকে বেরিয়ে যাই,’ বলল ফক্স। ‘হয়তো গুলির শব্দ পেয়েছে কাছের প্রতিবেশীরা। এমনিতেই এ-বাড়িতে অনেক বেশি সময় কাটিয়ে ফেলেছি।’
গাড়ির কাছে যেতে গিয়ে রানার মনে হলো হাজারো মাইল পথ হেঁটে চলেছে ও। একটু পর ফক্স বলল, ‘আমিই বরং ড্রাইভ করি।’ হাত বাড়াতেই নীরবে ওর কাছে চাবি দিল রানা। নিজে দরজা খুলে উঠে পড়ল প্যাসেঞ্জার সিটে। পেছনের সিটে ল্যাপটপ রেখে গাড়ি নিয়ে রওনা হলো ফক্স। যত দ্রুত সম্ভব সরে যেতে চাইছে এ-এলাকা থেকে। এখনও স্থির করেনি কী করবে। দু’পাশে জঙ্গল রেখে সরু পথ গেছে বহুদূরে। সামনে পড়ল গলফ কোর্স ও বিস্তৃত ফসলের সবুজ মাঠ। বেশ কিছুক্ষণ ড্রাইভ করার পর পথের ধারে থামল ফক্স। ইঞ্জিন বন্ধ করে ঘুরে তাকাল রানার দিকে।
থমথম করছে রানার মুখ।
‘আমি একা কিছুই করতে পারব না, বস্,’ বলল প্রাক্তন সৈনিক। ‘এখন কী করবেন বলে ভাবছেন?’
‘ওরা খুন করবে ওকে,’ ভোঁতা গলায় বলল রানা।
‘সেটা না-ও করতে পারে,’ জানাল ফক্স। ‘তুরুপের তাস হিসেবে হয়তো বাঁচিয়ে রাখবে।’
‘হয়তো,’ বলল রানা। ‘তবে শেষমেশ খুন করবে।’
‘জানার উপায় ছিল না এদের কাছে বডি ক্যাম আছে,’ বলল ফক্স। ‘দোষটা তো আর আমাদের নয়, বস্।’
‘হয়তো ভাল করতাম স্কটল্যাণ্ডে গেলে,’ বলল রানা।
‘আপনিই বলেছেন, সেটা ছিল ঝুঁকিপূর্ণ,’ মনে করিয়ে দিল ফক্স। ‘ওখানে না যাওয়ার অন্তত দশটা কারণ দেখাতে পারি। তা ছাড়া, আপনি স্পেনে না গেলে এতক্ষণে হুকওয়ালা লোকটার গুলিতে লাশ হয়ে যেতাম।’
‘একজনকে প্রাণে বাঁচিয়ে চিরকালের জন্যে হারিয়ে বসেছি আরেকজনকে,’ বিড়বিড় করল রানা।
‘আবারও বলছি, বস্, দোষটা কিন্তু আমাদের নয়।’
চুপ করে পাশের সবুজ জঙ্গলের দিকে চেয়ে রইল রানা।
‘এবার আপনার ফোনটা আমাকে দিন,’ বলল ফক্স। ‘এটা জরুরি।’
নিজের ফোনের সঙ্গে হ্যারিসেরটাও পকেট থেকে বের করল রানা। ওর হাত থেকে নিয়ে গ্লাভস্ বক্সে পলিটিশিয়ানের ফোন রেখে দিল ফক্স। রানার ফোন হাতে জিজ্ঞেস করল, ‘বলুন তো মেয়েটার নম্বর কী?’
মুখস্থ ফোন নম্বর গড়গড় করে বলে গেল রানা।
জেসিকার মোবাইল ফোনে কল দিল ফক্স।
কিন্তু ওদিক থেকে এল না কোন জবাব।
‘ডিভাইস অফ করে রেখেছে। ল্যাণ্ড ফোনের নম্বর জানেন?’
ল্যাণ্ড ফোনের নম্বরও জানাল রানা। কিন্তু ফক্স কল দিলেও ফোন ধরল না কেউ।
‘শালার কপাল!’ বিড়বিড় করল ফক্স। অনলাইনে পিসি জেসিকা থমসন স্কটল্যাণ্ড লিখে সার্চ দিতেই পেল ফোর্ট উইলিয়ামের স্টেশনের ফোন নম্বর। ওখানে যোগাযোগ করতেই এক রিসেপশনিস্ট জানিয়ে দিল, লাঞ্চের জন্যে বাইরে গেছে জেসিকা। একটু পর ফিরবে।
চট্ করে হাতঘড়ি দেখল ফক্স। এখন বাজে একটা বিশ মিনিট। মহিলার কাছে জিজ্ঞেস করল, ‘আপনি কি জানেন লাঞ্চের জন্যে কোথায় গেছে পিসি জেসিকা?’
‘দুঃখিত, স্যর। এ-ধরনের তথ্য আমরা দিই না। তবে যে-কোন সময়ে ফিরবে। লাঞ্চ টাইম তো ফুরিয়ে এল।’
‘বুঝতে পেরেছি। ও ফিরলে যেন ফোন করে, সেটা কি বলতে পারবেন ওকে? দয়া করে বলবেন, আমাকে ওর ফোন নম্বর দিয়েছেন মাসুদ রানা।’ বার্নার ফোনের নম্বর মহিলাকে দিল ফক্স। ‘প্লিজ, তাকে জানাবেন যে বিষয়টা খুবই জরুরি।’
খবর পৌছে দেবে কথা দিল রিসেপশনিস্ট। তাকে ধন্যবাদ দিয়ে কল কেটে দিল ফক্স। রানার দিকে চেয়ে বলল, ‘বস্, মেয়েটা খুন হয়নি। অর্থাৎ, এখনও দূরে কোথাও গিয়ে লুকিয়ে পড়ার কথা তাকে বলার সুযোগ আছে।’
টু শব্দ করল না রানা। ভাল করেই জানে, সত্যিকার অর্থে জেসিকার কোন সাহায্যে আসতে পারবে না ওরা।
‘মেয়েটাকে বলব দ্রুত যেন লুকিয়ে পড়ে। পরে আপনার কোন বন্ধু ওকে অন্য কোথাও সরিয়ে নেবে।’
এবারও নীরব থাকল রানা।
জেসিকা আছে শত শত মাইল দূরে স্কটল্যাণ্ডে। নির্দেশ পেলেই ওকে খুন করবে লিয়োনেলের লোক।
নিজে রানা কিছুই করতে পারবে না।
‘হঠাৎ করে একেবারে বোবা হয়ে গেলেন কেন, বস্?’
‘আমার কারণেই এতবড় বিপদে পড়েছে জেসিকা।’
‘কিন্তু দোষটা তো আর আপনার নয়। ভাল করেই জানি, জীবনের তোয়াক্কা না করে বহু মানুষের উপকার করেছেন আপনি। আর সেজন্যেই আপনাকে মনে মনে মেনে নিয়েছি আমার হিরো হিসেবে। আগে কখনও এই কথাটা বলিনি।’
রানার বাহুতে হাত রাখল ফক্স। বস্, সব শেষ হয়ে যায়নি। নিজেকে দোষী ভাববেন না। আমরা হয়তো ধ্বংস করে দেব শুয়োরগুলোর খোঁয়াড়।’
‘হয়তো,’ নিচু গলায় বলল রানা। ‘তবে তাতে প্রাণে বাঁচবে না জেসিকা।’
কবজি উল্টে ঘড়ি দেখল ফক্স। বাজে দুপুর একটা একত্রিশ মিনিট। একবার ভাবল তর্ক জুড়বে, কিন্তু তখনই ওর হাতে বেজে উঠল রানার বার্নার ফোন। স্পিকার অন করে কল রিসিভ করতে দেরি করল না ও।
স্পিকারের মাধ্যমে ভেসে এল ভারী পুরুষকণ্ঠ।
বিস্মিত চোখে পরস্পরের দিকে তাকাল রানা ও ফক্স।স্কটল্যাণ্ডের ফোর্ট উইলিয়াম।
দুপুর পৌনে একটা।
অনলাইনে থার্স্টি পাবের ফোন নম্বর খুঁজতে তিন মিনিট ব্যয় করেছে ওয়াকার। রিসেপশনে কল দিতেই ওদিক থেকে তোলা হলো ফোনের রিসিভার। এক তরুণী বলে উঠল: ‘হ্যালো, থার্স্টি পাব থেকে বলছি, আমি তেরেসা!’ ওদিকে বহু মানুষের গুঞ্জন ও প্লেট-গ্লাসের শব্দ শুনল ওয়াকার ও রামিন।
ফুর্তিভরা কণ্ঠে বলল ওয়াকার, ‘হাই, তেরেসা! আমি জানি, এমন একটা অনুরোধ করা একদম ঠিক নয়, কিন্তু তোমার সাহায্য আমার এখন বড়ই দরকার! এ-মুহূর্তে তোমাদের পাবে বান্ধবীকে নিয়ে বসে আছে দারুণ সুন্দরী এক রাজকুমারী। মেঘকালো চুলের ওপরে চাপিয়ে নিয়েছে নীল ক্যাপ। নাম ওর জেসিকা। জেসিকা থমসন। তুমি কি দয়া করে ওকে ফোনে একটু ডেকে দেবে?’
মনে সন্দেহ এলেও লাইন কাটল না তেরেসা।
এই সুযোগে বলল ওয়াকার, ‘আসলে হয়েছে কী, বহু বছর ধরেই আমি ওর বয়ফ্রেণ্ড। যুদ্ধে ছুটি পেয়ে একটু আগে ফিরে এসেছি বিদেশ থেকে। কিন্তু জেসিকা সেটা জানে না। দাঁড়িয়ে আছি তোমাদের পাবের বাইরে। হাতে লাল গোলাপের তোড়া। পকেটে হীরা বসানো সোনার আংটি। আজ ওকে বলে দেব, এই জীবনে ওর চেয়ে বেশি কাউকে ভালবাসিনি আমি। ওকে চিরকালের জন্যে সঙ্গিনী হিসেবে চাই।’
ওয়াকার জানে, তেরেসা ভাবছে নামকরা কোন সুদর্শন নায়কের কথা। যুদ্ধে গেছে সে, আর তারপর বীর বেশে ফিরে এসেছে নিজের দেশে। নেভির ইউনিফর্মের বুকে সোনালি- রুপালি মেডেল। প্রেমিকার জন্যে হাতে করে এনেছে ফুলের মস্ত তোড়া। আজ প্রিয় মানুষটাকে বলে দেবে, তাকে ছাড়া বাঁচতে চায় না সে। বিয়ে করতে মেয়েটার হাত ধরে হাজির হবে গির্জায়। এত ভাবার পর হৃদয় না গলে উপায় আছে তেরেসার!
‘আসলে, তেরেসা, তোমার সাহায্য আমার খুব দরকার। ওকে অবাক করে দেব। তুমি শুধু বলবে ওকে, ফোন করেছে মাসুদ রানা। পাবের বাইরে ভাইকে নিয়ে দাঁড়িয়ে আছি। জেসিকা পাব থেকে বেরোলেই ছুটে এসে ওর সামনে হাঁটু গেড়ে বসে বলব: ভালবাসি! তোমাকে ভালবাসি! তুমি কি আমাকে বিয়ে করবে? তো এখন, তেরেসা, তুমি কি আমার জন্যে এ-কাজটা করে দেবে?’
হতবাক রামিন ভাবছে: ব্যাটা পাগল হয়ে গেল? কিন্তু তা-ই বা হয় কী করে? নিশ্চয়ই ভয়ানক কোন ভণ্ডামি শুরু করেছে!
এদিকে বিয়েতে অবদান রাখতে পারবে ভেবে ঘায়েল হয়ে গেছে তেরেসা। খিলখিল করে হেসে উঠল সে। মজা পেয়ে বলল, ‘একটু অপেক্ষা করুন। এক্ষুণি ওকে ডেকে দিচ্ছি!’
তেরেসার চাপা কণ্ঠস্বর শুনল ওরা।
জেসিকা থমসন? আপনাকে ফোনে ডাকছেন মাসুদ রানা! তাঁর ভাইও বোধহয় কথা বলবেন আপনার সঙ্গে!’
এক মিনিট পেরোবার আগেই লাইনে এল জেসিকা। খুশিমনে বলে উঠল, ‘হ্যালো, রানা? তুমি জানলে কী করে যে আমি এখানে? তোমার তো কোন ভাই ছিল বলে শুনিনি?’
মুহূর্তে গম্ভীর হলো ওয়াকার। নিচু কণ্ঠে বলল, ‘মিস জেসিকা, মন দিয়ে শুনবেন আমার প্রতিটা কথা। আর যাই করুন, ফোন রেখে দেবেন না। আমার নাম জনি ওয়াকার। রানার পুরনো বন্ধু। রানা এজেন্সিতে কাজ করছি বেশকিছু দিন ধরে। আপনাকে ফোন দিয়েছি, কারণ মস্ত বিপদে আছেন আপনি। আর তাই এসেছি আপনাকে সরিয়ে নেয়ার জন্যে।’
জ্বলন্ত আগ্নেয়গিরির মধ্যে তুষারের বল ছুঁড়লে যেভাবে ভুস করে উবে যায়, সেভাবেই ফুরিয়ে গেল জেসিকার উচ্ছ্বাস। ‘আরে, এক মিনিট! এসব কী বলছেন? আসলে কী হচ্ছে?’
‘ভাল করেই জানি আপনাকে সব খুলে বলা উচিত। কিন্তু আপাতত বলার মত সে-সময় আমার হাতে নেই।’
‘রানার মুখে আপনার কথা শুনেছি। তবে আপনিই যে সেই লোক, সেটা জানব কী করে?’
মেয়েটার পুলিশি সন্দেহপ্রবণ মন জেগে উঠেছে, বুঝে গেছে ওয়াকার। তাই বলল, ‘তা হলে রানার ব্যাপারে এমন কোন তথ্য জানতে চান, যেটা বাইরের কেউ জানে না। আমি জবাব দেব।
একটু ভেবে বলল জেসিকা, ‘বেশ, বলুন তো মরুভূমিতে কী হয়েছিল ওর বোন ক্যারেনের?’
হাসল ওয়াকার। ‘ক্যারেন নামে ওর কোন বোন নেই। তবে লিলিয়ানা নামের এক মেয়েকে বোনের মতই ভালবাসে। তাকে লিবিয়ার মরুভূমি থেকে উদ্ধার করেছিল রানা।’
‘রানার ছোট ভাইয়ের নাম কী?’
ছোট ভাইয়ের মত স্নেহ করে রামিন রেজাকে। এখন আমার সঙ্গেই আছে সে। জেসিকা, দয়া করে আমার কথা বিশ্বাস করুন। হাতে সময় নেই। মহাবিপদে আছেন আপনি।’
চিন্তিত জেসিকা বলল, ‘আমি তো কিছুই বুঝতে পারছি না! ধরে নিলাম আপনার কথা সত্যি। কিন্তু সেক্ষেত্রে আমার কী করা উচিত? আপনি আমাকে কী করতে বলেন?’
‘স্বাভাবিক আচরণ করুন। ওরা আপনাকে লক্ষ করছে।’
‘কারা?’
ওয়াকার স্থির করেছে, কালো মার্সিডিযের লোকগুলোর সম্পর্কে কিছুই জানাবে না। নইলে হয়তো রেগে গিয়ে তাদের .মুখোমুখি হবে জেসিকা। তার চেয়েও খারাপ কিছু হতে পারে। হয়তো খুনিদের গ্রেফতার করতে গিয়ে মরবে মেয়েটা। ‘আপনার সঙ্গে লাঞ্চে এসেছেন যিনি, তিনি তো আপনাদের স্টেশনে কাজ করেন, তাই না?’
‘লিনা,’ বিস্মিত কণ্ঠে বলল জেসিকা। ‘ও কাজ করে অ্যাডমিনিস্ট্রেশন ডিপার্টমেন্টে।’
‘তার সঙ্গে মোবাইল ফোন আছে?’
‘আজকাল তো সবার সঙ্গেই থাকে।’
‘ঠিক আছে, এবার ওটা ধার নিন তার কাছ থেকে। সেজন্যে অজুহাত তৈরি করুন। চাইলে বলতে পারেন, ভুলে নিজেরটা বাড়িতে রেখে এসেছেন। অথচ জরুরি কল করতে হবে। এরপর সোজা বেরিয়ে এসে উঠবেন আপনার গাড়িতে। নির্জন কোন এলাকায় চলে যাবেন। তবে বহুদূরে কোথাও নয়। যদি বুঝতে পারেন পিছু নেয়া হচ্ছে, তবুও রেগে গিয়ে কিছু করবেন না, বা কাউকে ফাঁকি দিতে যাবেন না। ভাল মেয়ের মত শান্তভাবে ড্রাইভ করবেন।’
‘কিন্তু একটু পর আমাকে স্টেশনে ফিরতে হবে।’
‘এটা ইমার্জেন্সি, জেসিকা। পরে ঊর্ধ্বতন অফিসারকে বানিয়ে কিছু বলে দেবেন।’
‘মিথ্যা কেন বলব?’
‘কারণ আমি অনুরোধ করেছি। জেসিকা, এটা খুব জরুরি যে বিপদের মাত্রা আপনি যেন বুঝতে পারেন। দয়া করে আমার কথামত কাজ করুন।’
দ্বিধা করল জেসিকা। গোটা ব্যাপারটা ভাল ঠেকছে না ওর। কিন্তু বিষয়টার গুরুত্ব বুঝে গেল। নইলে এখানে হাজির হতো না রানার বন্ধু। নিচু স্বরে বলল জেসিকা, ‘ঠিক আছে, এখান থেকে দশ মিনিটে পৌঁছে যাব জঙ্গুলে এক উপত্যকায়। কখনও কখনও ওখানে জগিং করি। নির্জন এলাকা, কেউ যায় না ওদিকে।’
‘গুড। পৌঁছে যাওয়ার আগে আমার নম্বরে ফোন দেবেন।’ বার্নার ফোনের নম্বর জানাল ওয়াকার।
‘ফোনের নম্বর লিখে নিয়েছি,’ বলল জেসিকা।
‘আপনার কোন বিপদ হবে না,’ প্রতিশ্রুতি দিল ওয়াকার। ‘আমাদেরকে দেখতে না পেলেও খুব কাছেই থাকব আমরা।’
‘কিন্তু বলবেন তো, আসলে এসব কী হচ্ছে?’ অনুনয়ের সুরে বলল জেসিকা।
‘নিশ্চয়ই বলব, জেসিকা,’ বলল ওয়াকার। ‘তবে এখন হাতে সময় নেই। আপনি রওনা হয়ে যান।’
কল কেটে বড় করে শ্বাস নিল ওয়াকার।
‘আপনার কি ধারণা মেয়েটা কথামত কাজ করবে?’ জানতে চাইল রামিন।
‘এ-ছাড়া ওর কোন উপায় নেই, রামিন।’
তিন মিনিট পর পাব থেকে জেসিকাকে বেরোতে দেখল ওরা। চট করে গিয়ে উঠল ল্যাণ্ড রোভারে। চোখ-মুখ শান্ত থাকলেও হাঁটার ভঙ্গি ছিল একটু দ্রুত। এদিক-ওদিক না চেয়ে গাড়ির ইঞ্জিন চালু করে রওনা হয়ে গেল।
‘লক্ষ্মী মেয়ে,’ মৃদু হাসল রামিন।
‘দেখতেও দারুণ। রানার রুচি আছে।’
ডিযেলের ধূসর ধোঁয়া পেছনে ফেলে পার্কিং লট থেকে বেরোল জেসিকার ল্যাণ্ড রোভার। পাঁচ সেকেণ্ড পর হঠাৎ করে ওটার পিছু নিল কালো মার্সিডিয। গাড়িদুটো অনেকটা দূরে চলে যাওয়ার পর ইউ টার্ন নিয়ে অনুসরণ করল ওয়াকার। ওরা বুঝে গেছে, মনে ভয় নিয়ে ড্রাইভ করছে না মেয়েটা।
‘বেশি কাছাকাছি না যাওয়াই ভাল,’ সতর্ক করল রামিন।
‘আমি জানি কী করতে হবে, বাছা।’
ফিরতি পথে পুলিশ স্টেশন পাশ কাটিয়ে গেল জেসিকা। মাইলখানেক গিয়ে বাঁক নিতেই শেষ হলো বাইপাস। পাহাড়ি এলাকায় পাইন গাছের জঙ্গলের মাঝ দিয়ে গেছে মাটির সরু পথ। গোপনে কীভাবে কাছাকাছি থাকতে পারবে, সেটা ভেবে দুশ্চিন্তায় পড়ল ওয়াকার। সামনের গাড়ির চালকও চাইছে মেয়েটা যেন কিছু টের না পায়। পাহাড়ি পথে দূরত্ব বজায় রেখে এগিয়ে চলেছে তিন গাড়ির ক্যারাভান।
দশ মিনিট পর ওয়াকারের বার্নার ফোনে এল অপরিচিত ফোনকল। ওটা রিসিভ করে জিজ্ঞেস করল ও, ‘জেসিকা?’
‘পঞ্চাশ গজ পেছনে একটা কালো মার্সিডিয দেখছি।’
পাত্তা দেবেন না। গন্তব্যের কতটা কাছে গেছেন?’
‘এক মিনিট পর পৌছুব,’ বলল জেসিকা। ‘বামে সরু এক পথ গেছে জঙ্গলের ফাঁকা জায়গায়। সবসময় ওখানে গাড়ি রাখি।’
‘বেশ।’ কল কেটে দিল ওয়াকার। গাড়ির গতি বাড়িয়ে বাঁক নিয়ে দেখল ল্যাণ্ড রোভারের পেছনে চলেছে কালো মার্সিডিয। সামনের বাঁকের ওদিকে অদৃশ্য হলো ল্যাণ্ড রোভারের লাল ব্রেক লাইট।
‘পিছু নিলে কৌটোর ভেতরে লুডুর তিনটে গুটি হব,’ মন্তব্য করল রামিন। ‘নড়াচড়ার জায়গা নেই।’
বামে সরু ট্র্যাক দেখে ওদিকে চলল ওয়াকার। জঙ্গলের মাঝ দিয়ে পথ গেছে খাড়া টিলার ওপরে। গর্তে ভরা জমিতে পিছলে যাচ্ছে চাকা। বারবার বিপজ্জনকভাবে কাত হচ্ছে ট্র্যানসিট ভ্যান। যে-কোন সময়ে একদিকে ধুম করে আছড়ে পড়বে। দু’দিক থেকে পাইন গাছের ডালপালা এসে লাগছে ভ্যানের বড়িতে। ছুটন্ত গাড়ির নিচে ঠুংঠাং শব্দে তাল ঠুকছে ছোটসব পাথর। খেপে যাওয়া উন্মাদের মত অ্যাক্সেলারেটর দাবিয়ে ভ্যান ছুটিয়ে নিয়ে চলেছে ওয়াকার।
একটু পর ফোন দিল জেসিকা। ‘ঠিক আছে, পৌঁছে গেছি ঠিক জায়গায়।
‘আপনি কি কালো মার্সিডিযটাকে দেখতে পাচ্ছেন?’
‘না, আপাতত পেছনে কেউ নেই। এবার কী করব?’
‘আপনার ফোন দিয়ে আমাকে কল করুন।’
‘কেন?’
‘তা হলে জানতে পারব কেউ কান পেতেছে কি না।’
‘কী বললেন? এর মানে কী?’
‘কাজটা করুন, জেসিকা। আমি জবাব দেব না। এরপর আপনি পাঠিয়ে দেবেন রানার ফোনে ভয়েস মেইল।’
‘কী বলব তাতে?’
বলবেন, ‘রানা, যোগাযোগ করতে বলেছ? কী হয়েছে, বলো তো?’ উদ্বেগ নিয়ে উঁচু গলায় কথা শেষ করবেন।’
‘আমি সত্যিই দুশ্চিন্তায় আছি। জানিই তো না আসলে কী ঘটছে!’
আমিও দুশ্চিন্তাগ্রস্ত, আনমনে ভাবল ওয়াকার।
‘যা করতে বলেছেন, তা-ই করছি,’ বলল জেসিকা। ‘তবে পরে প্রতিটা ব্যাপারে ব্যাখ্যা দেবেন।’ কল কেটে দিল মেয়েটা।
এবড়োখেবড়ো জমিতে ছুটে চলেছে ভ্যান। খারাপ পথের জন্যে তৈরি নয় এই গাড়ি। আরও কিছুদূর গিয়ে ওয়াকার বুঝল, ওর ধারণা সঠিক। সামনে হালকা হয়ে গেছে গাছের সারি। টিলার ওপর থেকে নিচে দেখা যাচ্ছে জঙ্গলের মাঝে বৃত্তাকার মাঠের মত এক জায়গা। ল্যাণ্ড রোভার রেখে ওখানে অপেক্ষা করছে জেসিকা। কড়া ব্রেক কষে ভ্যান থামাল ওয়াকার। ইঞ্জিন বন্ধ করে গাড়ি থেকে নেমে পড়ে বলল, ‘রাইফেলটা নাও! এবার হেঁটে এগোতে হবে!’
বাঙ্কের তলা থেকে ব্যাগ নিয়ে ভ্যান থেকে নামল রামিন। ততক্ষণে রওনা হয়ে গেছে ওয়াকার। সামনে টিলা নেমে গেছে খাড়া প্রাচীরের মত। কিনারায় পৌঁছে ঘাসের ওপরে উপুড় হয়ে শুল ওয়াকার। জঙ্গুলে উপত্যকা বেশ নিচে। বিনকিউলার ব্যবহার করে দূরে দেখল ওদের টার্গেট জেসিকাকে। ওয়াকারের পাশে পৌঁছে বসে পড়ল রামিন, হাতে রাইফেলের ব্যাগ।
‘মেয়েটার হাতে ফোন,’ বলল ওয়াকার। ‘যে-কোন সময়ে কল দেবে।’
কথা শেষ হওয়ার আগেই থরথর করে কাঁপল সাইলেন্ট করা ফোন। কল রিসিভ করল না ওয়াকার। এবার রানার কাছে ভয়েস মেসেজ দেবে জেসিকা। সেক্ষেত্রে হয়তো শত্রুপক্ষ ধরে নেবে রানার সঙ্গে যোগাযোগ করছে মেয়েটা।
এবার যে-কোন সময়ে হাজির হবে ওরা,’ বলল ওয়াকার।
‘আমি যা ভাবছি, আপনিও কি তা-ই ভাবছেন?’ বলল রামিন।
মৃদু মাথা দোলাল ওয়াকার। ‘হ্যাঁ, সময় হয়েছে।’
রাইফেলের পার্টস্ সংযুক্ত করতে এক মিনিটও নিল না রামিন। দেয়ালের মত খাড়া জায়গার আগে ঝুরঝুরে মাটিতে বসিয়ে নিল বাইপড়। শুয়ে পড়ে স্কোপ দিয়ে দেখল ডানে- বামে। হাই-ম্যাগনিফিকেশন লেন্সের কল্যাণে মুহূর্তে খুব কাছে চলে এসেছে জেসিকা। ল্যাণ্ড রোভারের গায়ে কোমর ঠেকিয়ে মোবাইলে ভয়েস মেসেজ দিচ্ছে মেয়েটা। কোনদিকে খেয়াল নেই। রামিন আন্দাজ করল তিন শত ত্রিশ মিটার দূরে আছে মেয়েটা। তবে স্কোপের ইনবিল্ট লেযার রেঞ্জ ফাইণ্ডার জানাল, আধফুট বেশি ভেবে নিয়েছে ও।
অপেক্ষা করল ওরা। ধীরে ধীরে পেরোল তিনটে মিনিট। শত্রুপক্ষ বোধহয় জেসিকার মেসেজ নিয়ে নিজেদের মধ্যে আলাপ করছে। যে-কোন সময়ে হাজির হবে। ওয়াকার ভাবল, জঙ্গুলে এলাকায় পেয়ে মেয়েটাকে বোধহয় কিডন্যাপ করতে চাইবে খুনিরা।
শামুক গতি তুলে পেরোল আরও এক মিনিট। তারপর বিড়বিড় করল ওয়াকার, ‘ওই যে, ঘণ্টার কাঁটা তিনটার ওপরে।’
রাইফেলের মাযল দুই ডিগ্রি সরিয়ে নিল রামিন। বিনকিউলার দিয়ে নিচের দৃশ্য দেখছে ওয়াকার। জঙ্গুলে পথে রেঞ্জ রোভারের দিকে এল দুই লোক। নিজেদের ভেতরে কোন কথা বলছে না। প্রতিটি পদক্ষেপে ঝরছে দৃঢ়তা। বেশিক্ষণ লাগবে না জেসিকার কাছে পৌঁছে যেতে। অন্যদিকে ঢেয়ে আছে বলে তাদেরকে দেখছে না মেয়েটা।
লোকদু’জনের ওপর থেকে চোখ না সরিয়ে রাইফেলের বোল্ট টানল রামিন। সড়াৎ শব্দে ম্যাগাযিন থেকে বেরিয়ে চেম্বারে ঢুকল ভয়ঙ্কর শক্তিশালী .৩৩৮ লাপুয়া কান্ট্রিজ। দৈর্ঘ্যে ওটা প্রায় তর্জনীর সমান লম্বা।
বিনকিউলার থেকে চোখ না সরিয়ে বলল ওয়াকার, ‘খুব সাবধান, রামিন।’
‘ভাববেন না। ওদের দু’জনের জন্যে দুশ্চিন্তা করুন।’
‘মরুক শালারা!’
তিন শ’ বা চার শ’ মিটার দূরের টার্গেটে লক্ষ্যভেদ করা কিছুই নয় রামিনের জন্যে। হাঁটতে হাঁটতে গুলি করে শুইয়ে দিতে পারবে যে-কাউকে। না থেমে এই দূরত্বে এক এক করে ফুটো করতে পারবে নারকেল গাছের প্রতিটা ডাব। স্কোপের মাঝ দিয়ে দেখছে লোকদু’জনকে। বামে মোটা লোকটা একটু কাছে। তার বুকেই ক্রস-হেয়ার রাখল রামিন। প্রায় নিঃশব্দে অফ করল সেফটি ক্যাচ।
ত্রিশ কদম গেলেই তারা পৌঁছে যাবে জেসিকার সামনে। এখনও কিছুই জানে না মেয়েটা। অবশ্য তখনই ওর নাম ধরে ডাকল ডানদিকের লোকটা। হঠাৎ চমকে গিয়ে ঘুরে তাকাল জেসিকা, চোখে বিস্ময়। লোকগুলোকে দেখে পকেটে হাত পুরল।
ওয়াকারের মনে হলো, জেসিকা বের করছে পুলিশ ওয়ারেন্ট কার্ড। ঠোঁট নড়ছে ওর। এতদূর থেকে কিছুই শোনা গেল না। হয়তো বলছে: ‘আমি পুলিশ অফিসার! আর এক পাও এগোবেন না!’
নির্বিকারভাবে জেসিকার দিকে হেঁটে চলেছে তারা।
‘মিস কোরো না, বাছা,’ বিড়বিড় করল ওয়াকার।
‘এত কম রেঞ্জে?’ মাথা নাড়ল রামিন।
আরও এক পা এগোল লোকগুলো।
তারপর আরেক পা।
পিস্তল বের করতে জ্যাকেটের পকেটে হাত ভরল তারা। ঝট্ করে বের করল অস্ত্রদুটো। সরাসরি মাযল তাক করেছে জেসিকার বুকে। আবারও কথা বলল ডানদিকের লোকটা। পিস্তল দেখে চমকে গেছে জেসিকা।
‘সময় নেই, রামিন,’ নিচু স্বরে বলল ওয়াকার।
তখনই মোটামত লোকটার মাথার পাশে ভুস্ করে ভেসে উঠল লালচে মেঘ। কাত হয়ে ধড়াস্ করে মাটিতে পড়ল সে।
কাঁধে রিকয়েল মিলিয়ে যাওয়ার আগেই বোল্ট পিছিয়ে নিয়ে আবারও সামনে ঠেলল রামিন। চেম্বারে ঢুকেছে লাপুয়া গুলি। সঙ্গীর তাজা রক্ত আর মগজের ধূসর পদার্থে মেখে গেছে দ্বিতীয়জনের মুখ। এতই হতভম্ব, নড়তে পারল না। যন্ত্রের মত তার মাথায় ক্রস-হেয়ার এনে ট্রিগার স্পর্শ করল রামিন।
উত্তপ্ত ব্যারেলের ভেতর দিয়ে গুলি গেলে নিখুঁতভাবে লক্ষ্যভেদ করা কঠিন। রামিন যেখানে চেয়েছে, তার সিকি ইঞ্চি দূরে বিধল দুই নম্বর বুলেট। তাতে মন খারাপ হলো ওর। অবশ্য উড়ে গেছে লোকটার করোটির একপাশ। হাই- ভেলোসিটি বুলেট ছিটিয়ে দিয়েছে হাড়ের গুঁড়ো, মাংস ও রক্তের লালচে বাষ্পের মত মেঘ। ধুপ করে মাটিতে পড়ল লাশ।
‘সত্যিই চমৎকার লক্ষ্যভেদ!’ মন্তব্য করল ওয়াকার।
মাথা নাড়ল রামিন। ‘মাসুদ ভাই হলে ঠিকমত লাগিয়ে দিতেন।’
বিনকিউলারের মাধ্যমে জেসিকাকে দেখল ওয়াকার। গাড়ির পাশে দাঁড়িয়ে বিস্ময় নিয়ে দুই লাশ দেখছে বেচারি।
‘এবার ওকে গিয়ে বলবে, এদেরকে খুন না করে আমাদের কোন উপায় ছিল না,’ বলল ওয়াকার। ‘পরে সবই ওকে বুঝিয়ে বলব। আপাতত একটা ফোন করতে হবে, ওটা জরুরি।’
টিলা থেকে নেমে জেসিকার সামনে গিয়ে থামল ওরা। ওয়াকার আর নিজের পরিচয় দিল রামিন
একবার হাতঘড়ি দেখে নিল ওয়াকার।
এখন বাজে দুপুর একটা একত্রিশ।পশ্চিম সাসেক্স।
আগুন ঝরা তপ্ত দুপুর, বাজে একটা একত্রিশ।
‘আপনি কাকে চান?’ ফোনে জানতে চাইল ফক্স।
‘তুমি আবার কে?’ বলে উঠল ভারী কণ্ঠ।
‘আমার নাম উইলবার ফক্স,’ জানাল প্রাক্তন সৈনিক।
‘শেয়াল-টেয়াল দিয়ে আমার চলবে না, রানা কোথায়?’
রানার হাতে ফোন দিল ফক্স। ‘আপনিই বরং কথা বলুন। লোকটা সুবিধের নয়।’
জনি ওয়াকারের কণ্ঠ চিনে গৈছে রানা।
‘হ্যালো, রানা?’ আরও গম্ভীর হলো ওয়াকারের কণ্ঠ।
রানা ধরে নিল, ওর অনুরোধ না রেখে নরম্যাণ্ডি থেকে কল করেছে জনি। ওর বন্ধুর ফোনের মাধ্যমে হয়তো প্রতিটি কথা, এখন শুনছে শত্রুপক্ষ। অবশ্য তাতে এখন আর কিছুই যায় আসে না। লিয়োনেল ভাল করেই জানে, ব্রিটেনে ফিরে এসেছে ফক্স আর ও।
এক সেকেণ্ড পর রানা টের পেল, ওয়াকার ফোন দিয়েছে ওর বার্নার মোবাইলে!
কিন্তু সেটা কেন করল?
জনির তো জানার কথা নয় এই ফোনে ওকে পাবে! ডিভাইসটা এখন থাকার কথা ওর অ্যাপার্টমেন্টের সেফ-এ!
নিজেও জনি কেন যেন ব্যবহার করছে বার্নার ফোন!
সব গোলমেলে লাগছে রানার কাছে। মনের ভেতরে ঘুরছে একই চিন্তা: আমার কারণে খুন হচ্ছে জেসিকা!
‘রানা? হ্যালো!’
‘জনি, ফোন দিয়েছ কেন? তুমি এখন কোথায়?’
‘ওই একই কথা তো আমিও জানতে চাইতে পারি, ‘ বলল ওয়াকার। ‘সে-রাতে উধাও হলে, তারপর কোন খোঁজই নেই!’
‘আসলে… কোথায় যে আছি… সেটা…’
‘ঠিক আছ তো? কেন যেন মনে হচ্ছে তুমি অসুস্থ।’
‘মস্ত এক ভুল করে ফেলেছি, জনি,’ দীর্ঘশ্বাস ফেলল রানা। ‘এবার ওরা খুন করবে জেসিকাকে, অথচ সেটা ঠেকাতে পারব না।’
ওর কথায় হাসল ওয়াকার।
বন্ধুকে হাসতে শুনে বিস্মিত হলো রানা।
জনি ওয়াকার বলল, ‘জেসিকার কথা বলছ, তা-ই না?’
‘তাতে এত হাসির কী আছে, জনি?’ বিরক্ত হলো রানা।
‘সবকিছু পযিটিভলি নেবে, বাছা,’ খুশিমনে পরামর্শ দিল ওয়াকার। পরক্ষণে বলল, ‘কিছুই হয়নি জেসিকার। সে ভাল আছে। কোথাও কোন সমস্যা নেই। আমরা বেঁচে থাকতে ওর কোন ক্ষতি হবে না!’
জনির কথা মগজে ঢুকছে না রানার। হতাশ হয়ে বলল, ‘ব্যাপারটা হাসির নয়, জনি।’
‘তাই বলে এত সিরিয়াস হওয়ারও কিছু নেই।’
‘তুমি হয়তো জানো না, খুন হবে জেসিকা। অথচ কিছুই করতে পারব না।’
‘জেসিকাকে খুন করবে কেউ, সে-উপায় কি আসলে আছে?’ বলল ওয়াকার, ‘ও তো এখন দাঁড়িয়ে আছে আমার কাছ থেকে কয়েক ফুট দূরে! তোমার সঙ্গে কথা বলতে চায় বলে হাত বাড়িয়ে রেখেছে, যাতে ফোনটা ওকে দিই।’
চমকে গিয়ে সিটে সোজা হয়ে বসল রানা।
গম্ভীর কণ্ঠে বলল ওয়াকার, ‘দুটো কথা সবসময় মনে রাখবে, দোস্ত! প্রথম কথা: সত্যিই কি ভেবেছিলে সবকিছু গোপন করতে পারবে আমার কাছ থেকে? ওটা তো অসম্ভব! আর দ্বিতীয় কথা: বিপদে যদি পাশে না থাকে বন্ধু, তো তার বাঁচার দরকারটাই বা কী?’
‘জেসিকা এখন তোমার পাশে?’ বেসুরো কণ্ঠে বলল রানা।
বিশাল চওড়া সোনালি হাসি মেলে ওকে দেখছে ফক্স।
‘যদিও একটু ঘাবড়ে গেছে,’ বলল ওয়াকার। ‘জানত না ওর ওপরে চোখ রাখছে একদল খুনি। একটু আগে পিস্তল বের করে হুমকি দিচ্ছিল তাদের দু’জন। কিন্তু মগজটা উড়ে যেতেই আর কখনও কাউকে বিরক্ত করবে না। আমার সঙ্গে আছে রামিন। তিন শত ত্রিশ মিটার দূর থেকে চিরকালের জন্যে বিদায় করে দিয়েছে তাদেরকে।’
বিস্ময় সামলে নিল রানা। ‘তো রামিন এখন তোমার সঙ্গে?’
‘যাদের সঙ্গে তোমার লেগেছে, তারা জানেও না কোথা থেকে আমরা এসেছি। কাগজপত্র অনুযায়ী এখনও আছি নরম্যাণ্ডিতে। কাজে কোথাও কোন খুঁত নেই। এবার জেসিকাকে সঙ্গে নিয়ে উধাও হব স্কটল্যাণ্ড থেকে।’
হঠাৎ করেই রানার মনে হলো, পড়ে আছে বহু কাজ! এবার সেগুলো করতে গিয়ে কোন দুশ্চিন্তায় পড়বে না।
রানা কিছু বলার আগেই বলল ওয়াকার, ‘রামিনের কথা শুনে নরম্যাণ্ডিতে যেতে রাজি হয়েছে জেসিকা। এবার আমার ঐতিহাসিক বিমানে চেপে ফিরে যাব ফ্রান্সে। তোমার কি মনে হয় না, দারুণ এক সেসনা বিমান কিনে বিরাট জেতা জিতে গেছি?’
‘হয়তো, তবে নরম্যাণ্ডিতে নয়,’ মানা করল রানা। ‘ওকে নিয়ে যাও ব্রেযনেভের দুর্গে। ওখানে নিরাপদে থাকবে জেসিকা।’
ইউরোপের অর্থনৈতিক চালকশক্তি বলা হয় রাশান বৃদ্ধ বিলিয়নেয়ার লুকা ব্রেযনেভকে। তিনি জন্ম নেন জার্মানির রটওয়েইল শহরে। দ্বিতীয় বিশ্বযুদ্ধের পর আসেন ফ্রান্সে। নব্বুইয়ের দশকে হয়ে ওঠেন বিশ্বের দশজন বড়লোকের একজন। রানার সঙ্গে তাঁর পরিচয় হয়েছিল লণ্ডনে বিসিআই চিফের এক পার্টিতে। ক’বছর পর ব্যবসায়িক এক প্রতিযোগী তাঁকে খুন করাতে চাইলে, তাকে পুলিশে দেয়ার জন্যে রানা এজেন্সির সাহায্য নেন তিনি। পরে তাঁর প্রিয় নাতনি ইউনাকে রাশা থেকে উদ্ধার করে এনেছিল বলে অন্তর থেকে কৃতজ্ঞ তিনি রানার কাছে।
‘তা-ই ভাল,’ বলল ওয়াকার। ‘বুড়োর দুর্গ পেন্টাগনের চেয়ে নিরাপদ। আমার বন্ধুর এয়ারস্ট্রিপে নামতে পারবে তাঁর গাস্ট্রিম। ওটাতে তুলে দেব জেসিকাকে।’
‘তা হলে তাঁর সঙ্গে যোগাযোগ করো,’ বলল রানা। ‘এবার ফোনটা দাও জেসিকার হাতে।’
‘এ-ছাড়া উপায় কী! এই মেয়ে ফোন হাতে পাওয়ার জন্যে যে-কোন সময়ে আমার কনুইটা উপড়ে নেবে!’
‘আরেকটা কথা, জনি। রামিন বা তোমার এই ঋণ আমি শোধ দিতে পারব না। তাই কোন ধন্যবাদও দেব না।’
‘বন্ধুদের ভেতরে আবার কীসের ধন্যবাদ!’
একটু আগেও রানা ভেবেছে, আর কখনও শুনবে না জেসিকার সুমধুর কণ্ঠ।
ভয় ও দুশ্চিন্তা নিয়ে জেসিকা বলল, ‘তুমি ভাল আছ, রানা?’ মৃদু কাঁপছে ওর গলা।
‘হ্যাঁ, ভাল আছি,’ বলল রানা। ‘তুমি?’
ওকে দেখে মুচকি মুচকি হাসছে ফক্স।
ওর জন্যে জেসিকা কতবড় বিপদে আছে, সেটা ভাবতে গিয়ে লজ্জায় মাথা হেঁট হয়ে যাচ্ছে রানার। বেচারি এখন নিজের বাড়িতেও ফিরতে পারবে না। অনিশ্চয়তায় আছে ওর ক্যারিয়ার। হয়তো যখন-তখন আসবে হামলা। এসব বুঝেই লিয়োনেল ও তার দলের প্রতি প্রচণ্ড রাগ ও ঘৃণা তৈরি হয়েছে রানার মনে। স্থির করেছে: পশুগুলোকে এরপর থেকে যা-খুশি করতে দেবে না।
সব খুলে বলতে গিয়ে রানা বুঝল, গুছিয়ে বলা ওর পক্ষে কঠিন। তাই ব্যাখ্যায় না গিয়ে জানাল, জেসিকা এখন, নিরাপদ। ওর বন্ধু জনি ও ছোট ভাই রামিন সরিয়ে নেবে জেসিকাকে। যেন ভয় না পায় ও। জনি ও রামিন বেঁচে থাকতে ওর কোন বিপদ হবে না। আর… যারা নিজেদের স্বার্থের জন্যে এতবড় বিপদে ফেলেছে ওদেরকে, তাদেরকে কোনভাবেই ছেড়ে দেবে না রানা।
কীভাবে ফোনালাপ করে লোকদুজনকে ফাঁদে ফেলেছে ওয়াকার, সেটা জানাল জেসিকা। ‘আগে কখনও কাউকে গুলি খেয়ে মরতে দেখিনি,’ বলল ও।
‘আমার কারণে ওরা তোমাকে খুন করত,’ বলল রানা।
‘আমার তা মনে হয় না। অন্য কোন প্ল্যান ছিল তাদের। হয়তো কিডন্যাপ করত।’
‘তুমি জানলে কী করে?’
‘কারণ, জঙ্গল থেকে বেরিয়ে পিস্তল তাক করে একজন বলেছে: ‘এবার আমাদের সঙ্গে বেড়াতে যাবে, মেয়ে!’ তোমার বন্ধু আর রামিন বাধা না দিলে বোধহয় কিডন্যাপ করত।’
জেসিকাকে খুনের হুমকি দিয়েছিল লিয়োনেল, মনে আছে রানার। পরে বোধহয় বদলে নিয়েছে তার প্ল্যান। অবশ্য এখন এসব নিয়ে না ভাবলেও ওর চলবে। হঠাৎ করেই খুলে গেছে অবারিত পথ। কাউকে খুন করবে বলে হুমকি দিয়ে রানাকে আর মুঠোয় পুরতে পারবে না লিয়োনেল। এবার তাকে খুঁজে বের করে সব হিসাব মিটিয়ে দেবে ও।
‘রানা, কবে দেখা হবে?’ অধীর হয়ে বলল জেসিকা।
‘কয়েক দিন পর,’ বলল রানা।
‘এত দেরি?’
‘জরুরি কিছু কাজ শেষ না করলেই নয়, জেসিকা।’
‘আমার খুব ভয় লাগছে। ওরা তোমার ক্ষতি করবে।’
‘ভয় তো ওদেরই পাওয়া উচিত,’ বলল রানা।
‘তুমি আমাকে কথা দাও, খুব সাবধানে থাকবে।’
‘কথা দিলাম,’ নিচু গলায় বলল রানা।
‘জনি আমাকে গাড়িতে গিয়ে উঠতে বলছে।’
‘তা হলে ওদের সঙ্গে রওনা হও,’ বলল রানা।
‘আমি তোমাকে ভালবাসি।’
‘আমিও, ছোট্ট করে বলল রানা। কল কেটে ফক্সের দিকে তাকাল। ‘এবার কাজে নামতে হবে।’
‘এতক্ষণে কাজের কথা বলেছেন, বস্।’
‘লুকিয়ে না থেকে সরাসরি আক্রমণে যাব। গত ক’দিন যে সুযোগ ছিল,লিয়োনেলের, ওটা এখন আর নেই।’
‘অবশ্য তার নামও আমরা জানি না,’ বলল ফক্স।
‘এটাও অজানা কারা চালায় সেই কাল্ট। বা কোথায় আছে তাদের আস্তানা। আমরা শুধু চিনি শার্লন হল। ওখানে মাঝে মাঝে জড় হয় তারা। কিন্তু পুরো বছরে হয়তো পার্টি করে মাত্র একবার।’
‘হ্যারিস ছিল তাদেরই একজন,’ বলল রানা। ‘সেজন্যে তার বইয়ে লিখতে পেরেছে নানান তথ্য।’
ভুরু কুঁচকাল ফক্স। ‘কিন্তু ল্যাপটপের সেই ফাইলের পাসওয়ার্ড না পেলে আমরা কিছুই জানতে পাব না। তাই না, বস্?’
‘ওটা ছাড়াও চলবে,’ গাড়ির গ্লাভ্স্ কম্পার্টমেন্ট থেকে হ্যারিসের বার্নার ফোন নিল রানা। ‘কথা বলব ম্যাণ্ডক অ্যাণ্ড কার্ক লিটারারি এজেন্সির কর্তৃপক্ষের সঙ্গে। ওদের কাছে থাকার কথা হ্যারিসের বইয়ের বড় একটা অংশ।’ক’দিন আগে পঞ্চাশ বছরে পা রেখেছে ক্রিস্টোফার গান। সম্ভ্রান্ত পরিবারের সন্তান। বাবা ও মা-র টাকার অভাব ছিল না, তার ওপরে ছেলের মাথা ক্ষুরধার, তাই তাঁরা চেয়েছেন সে যেন লেখাপড়া শেষ করে আইন বিষয়ে। ক্রিস্টোফার গান সহজেই ভর্তি হতে পেরেছে ইটনে ও এরপর কেম্ব্রিজ ইউনিভার্সিটিতে। পরীক্ষায় সবসময় হয়েছে প্রথম। মাস্টার্স পাশ করে চাকরি নিয়েছে লণ্ডনের নামকরা এক ল ফার্মে। মাত্র পাঁচবছর পর সুযোগ এল রানির পরামর্শক পদে যোগ দেয়ার। তার বয়স তখন মাত্র ত্রিশ। অনায়াসে হতো হাই কোর্ট বা সুপ্রিম কোর্টের বিচারক। কিন্তু আইন ব্যবসার বদলে হঠাৎ করেই সে চলে গেল রাজনীতির ময়দানে। তেত্রিশতম জন্মদিনের তিনদিন আগে হলো ব্রিটেনের সবচেয়ে কমবয়সী সাংসদ।
ক্রিস্টোফার গানের উত্থান ছিল সুপারসনিক রকেটের মত দ্রুত। যেমন শিক্ষিত ও সংস্কৃতিবান, তেমনি চলনে-বলনে মুগ্ধ করে দেয়ার মত অভিজাত এক পুরুষ। মুখে সবসময় লেগে আছে মিষ্টি হাসি। এমন কী বিরোধী সাংসদরাও বদনাম করে না তার। জনসভা বা টিভিতে সবাই দেখে, অন্তর থেকে স্ত্রীকে ভালবাসে সে। তাই সবাই ধরে নিয়েছে তারা আদর্শ দম্পতি। পত্রিকায় সাক্ষাৎকার দেয়ার সময় ক্রিস্টোফার গান সবসময় বলে, কোন্ পথে কীভাবে এগিয়ে নেবে প্রিয় মাতৃভূমিকে।
সবার ধারণা: এই দুনিয়ায় শত্রু বলতে কেউ নেই তার। প্রতিভাবান নিপাট ভদ্রলোক। অথচ, বাস্তবে অত্যন্ত নিষ্ঠুর ও মার্জনাহীন নীচ মনের মানুষ সে। তার চলার পথে কেউ বাধা হয়ে উঠলে দেরি করে না চরম পথে যেতে। যারা ভোট দিয়ে তাকে সাংসদ হওয়ার সুযোগ করে দিয়েছে, তারা জানেও না কতবড় এক দানবকে নির্বাচিত করেছে। ক্রিস্টোফার গানের দলের নেতা-কর্মীরা চায়, সে যেন ভবিষ্যতে হয় ব্রিটেনের প্রধানমন্ত্রী। এরই ভেতরে প্রাইভি কাউন্সিলে নীতি-বিষয়ক পরামর্শকের পদ পেয়েছে নীচ লোকটা।
সাধারণ মানুষ জানে না, জটিল এক সমস্যা আছে তার। আর সেটা হচ্ছে তার মেয়ে নেলি গান।
ক্রিস্টোফার ও ডায়ানার একমাত্র সন্তান সে। ছোটবেলা থেকেই বেয়াড়া ও দুর্বিনীত। যতই বড় হয়েছে, নানান বিপদে ফেলেছে তার বাবা-মাকে। মানবে না কোন নিয়ম। শুনবে না কারও কোন কথা। ব্যস্ত বাবা-মায়ের কাছ থেকে যথেষ্ট মনোযোগ পায়নি বলেই বোধহয় তাদের সম্মান মাটিতে মিশিয়ে দিতে মুখিয়ে আছে সে।
এগারো বছর বয়সে সহপাঠীদের কাছে সিগারেট, মদ ও গাঁজা বিক্রি করে ধরা পড়ল স্কুল কর্তৃপক্ষের হাতে। এ-ছাড়া নষ্ট করল স্কুলের নানান দামি জিনিসপত্র। অপমান করত টিচারদেরকে। নেলিকে শুধরে নেয়ার জন্যে বারো বছর বয়সে ব্রিটেনের সেরা গার্লস্-স্কুল সেইণ্ট অ্যালোয়সিয়াস অ্যাকাডেমিতে ভর্তি করল ওর বাবা। তাতে প্রথমদিকে মনে হলো মানুষ হবে নেলি। কিন্তু ক’দিন পরেই জানা গেল ছাত্রীদের কাছে পর্নোগ্রাফিক ছবি ও ভিডিয়ো বিতরণ করেছে সে। সেইণ্ট অ্যালোয়সিয়াস কর্তৃপক্ষ শাস্তি হিসেবে ডরমিটরিতে আটকে রাখলে ভারী দুটো ভেলভেট পর্দায় আগুন ধরিয়ে দেয় নেলি। কপাল ভাল, ওই অগ্নিকাণ্ড ছড়িয়ে যাওয়ার আগেই নিভিয়ে ফেলা হয়, নইলে ছাই হতো অর্ধেক স্কুল। তাতে আঁচ লাগত ওর বাবার রাজনৈতিক ক্যারিয়ারে। এ ঘটনা যেন দৈনিক পত্রিকায় প্রকাশ করা না হয়, সেজন্যে স্কুল-কর্তৃপক্ষকে বড় অঙ্কের ক্ষতিপূরণ দিতে বাধ্য হলো ক্রিস্টোফার গান।
আসলে মেয়েকে নিয়ে তখন মাত্র শুরু হয়েছে তার বিপদ। টিনেজ বয়সে একের পর এক প্রেমে জড়িয়ে গেল নেলি। প্রতিবার শেষসময়ে চাপা দেয়া হলো স্ক্যাণ্ডাল। তেরো বছর বয়সে এক দোকান থেকে কয়েক শত পাউণ্ডের কসমেটিক চুরি করে ধরা পড়ল পুলিশের হাতে। পনেরো বছর বয়সে তিনজন ছেলের সঙ্গে গাঁজা ও সিসা সেবন করে অচেতন অবস্থায় তাকে পাওয়া গেল এক গাড়ির ভেতরে। সতেরো বছর বয়সে কয়েকজন তরুণের সঙ্গে রক মিউযিক শুনতে গিয়ে মঞ্চে উঠে নিষিদ্ধ স্টান গান ব্যবহার করল নেলি। এরপর কীভাবে যেন ইংরেজি বিভাগে ভর্তি হলো সাসেক্স ইউনিভার্সিটিতে। কিন্তু তাতে বদলে গেল না তার স্বভাব। প্রথম বর্ষে এক প্রফেসরের কাছে পাঠিয়ে দিল নোংরা কবিতা আর নিজের নগ্ন ছবি।
আগেই বোঝা গেছে নেলি একজন নিমফোম্যানিয়াক। দোকান থেকে কসমেটিক চুরি করে আবারও গ্রেফতার হলো সে। সমাজে ওর বাবার সম্মান এবং উঁচু মহলে হাত আছে, তাই ছেড়ে দেয়া হলো নেলিকে। পাবলিক যেন এসব জানতে না পারে, সেজন্যে গোপনে খরচ করতে হলো ক্রিস্টোফার গানকে প্রচুর টাকা। আইনী কর্তৃপক্ষকে কথা দিতে হলো, আর কখনও অপরাধ করবে না তার মেয়ে। বহুবার ভেবেছে ক্রিস্টোফার গান, এরপর হয়তো এমন কিছু করবে নেলি, যে-কারণে তার ক্ষমতাশালী বন্ধুরাও সেই বিপদ থেকে তাকে বাঁচাতে পারবে না।
একমাস আগে উনিশে পা দিল নেলি। তার কয়েক দিন পর সত্যি হলো ক্রিস্টোফার গানের দুঃস্বপ্ন।
সকালে বাড়িতে বসে আছে সে, এ-সময় এল উড়ো চিঠি। প্রেরকের নাম নেই খামের ওপরে। কাজে বাইরে ছিল তার স্ত্রী ডায়ানা, নইলে চিঠিটা ওর হাতে পড়লে কেলেঙ্কারির চূড়ান্ত হতো। খামের ভেতরে ছিল নেলি আর পাঁচজন যুবকের বিকৃত সম্মিলিত যৌনমিলনের কিছু ছবি।
চিঠি দেয়া হয়েছে ব্ল্যাকমেইল করার জন্যে। তাদের সংক্ষিপ্ত বক্তব্য খুব স্পষ্ট। মাথা-ন্যাড়া যুবকদের গায়ের উল্কি দেখে ক্রিস্টোফার গান বুঝল, নিয়ো-নাযিদের সঙ্গে গিয়ে মিশছে নেলি। কালো কালিতে মুছে দেয়া হয়েছে তাদের মুখ। কিন্তু পরিষ্কার দেখা যাচ্ছে নেলির চেহারা।
চিঠিতে লেখা হয়েছে, এ-ধরনের অসংখ্য ছবি আছে তাদের কাছে। সেগুলো হাতে পেতে হলে দিতে হবে এক মিলিয়ন পাউণ্ড। নইলে সব প্রকাশ হবে দৈনিক পত্রিকায়। একসপ্তাহের মধ্যে দিতে হবে সব টাকা। নইলে…
নেলির কুকীর্তির জন্যে নতুন করে আর মানসিক যন্ত্রণায় পড়ল না ক্রিস্টোফার গান। বিরক্তও হলো না। বহুবার ভেবেছে, কুত্তীটা জন্ম না নিলেই বোধহয় ভাল ছিল। টাকা দিতে হবে জেনেও ক্ষোভ নেই তার। ভাল করেই জানে, নিয়ো-নাযি হারামজাদারা টাকা পেলেও শেষ হবে না তাদের লোভ। আরও টাকা চাইবে আবারও। তাকে চুষে শেষ করে একদিন না একদিন প্রকাশ করবে এসব ছবি।
সুতরাং, যা করার তা করতে হবে খুব দ্রুত।
মাত্র একবার ফোন দিলেই সাহায্যের হাত বাড়িয়ে দেবে ক্ষমতাশালী তার একদল বন্ধু। বন্ধ করে দেবে নিয়ো- নাযিদের মুখ। বোকাগুলো জানেও না কার সঙ্গে লাগতে গেছে।
খামে পোস্টমার্ক বা চিঠিতে আঙুলের ছাপ না পেলেও ব্যাঙ্কের অ্যাকাউন্ট নাম্বার দেখে জেনে নেয়া হলো, লণ্ডনের কোন্ বাড়ি থেকে এসেছে চিঠি। সে-রাতে ওখানে গেল পোশাদার ক’জন আততায়ী। বাড়ির দরজা ভেঙে ঢুকে লাথি মেরে ঘুম থেকে তুলল নিয়ো-নাযিদেরকে। হাত-পা বেঁধে ভ্যানে করে নিয়ে গেল কাছের জঙ্গলে। ভয়ঙ্করভাবে পিটিয়ে জেনে নিল সব তথ্য। তারপর খুন করে মাটির নিচে পুঁতে দিল লাশ।
দলে ছিল তারা সাতজন। তিনদিন পর অন্যদেরকে গুম করা হলো। পুড়িয়ে দেয়া হলো চিঠি ও ছবি। কোথাও কোন ধরনের প্রমাণ থাকল না।
বিপদ কেটে গেলেও ক্রিস্টোফার গান ভাল করেই চেনে তার মেয়েকে। কাজেই বুঝে গেল, ঝামেলা থেকে বাঁচতে হলে নিতে হবে চরম শখ। কঠিন সিদ্ধান্ত নিল সে। তাতে খুশি হলো তার গোপন বন্ধুরা। গত পূর্ণিমার রাতে চিরদিনের জন্যে পৃথিবী ত্যাগ করল বেয়াদব মেয়েটা।
সাধারণ মানুষ ঘুণাক্ষরেও জানবে না, প্রাইভি কাউন্সিল ও সংসদ সদস্য ক্রিস্টোফার গান আসলে আষ্টেপৃষ্ঠে জড়িয়ে আছে ভয়ঙ্কর এক সঙ্ঘের সঙ্গে। মানুষ খুন করতে বিন্দুমাত্র দ্বিধা নেই শয়তান-পূজারী নরপশুগুলোর।
আর তাদের সেই গুপ্তসঙ্ঘের নাম: দ্য হ্যাভোক ক্লাব!পশ্চিম সাসেক্স থেকে লণ্ডনের পার্ক সার্কাস সোয়া একঘণ্টার পথ। কিন্তু প্রচণ্ড জ্যামে শহরের সে-এলাকায় পৌঁছুতে লাগল দু’ঘণ্টার বেশি। ওয়েবসাইট ঘেঁটে ম্যাণ্ডক অ্যাণ্ড কার্ক লিটারারি এজেন্সির অফিসের ঠিকানা খুঁজে নিল রানা। মন্থর গতি তুলে সেদিকে চলল ফক্স। এদিকে বার্নার ফোনের মাধ্যমে যোগাযোগ করতেই কে যেন রিসিভ করল রানার কল। দেরি না করে বলল রানা, ‘হ্যালো, লিলিয়ান!’
‘হ্যালো, আপনি কে বলুন তো?’ বিরক্ত কণ্ঠে বলল এক তরুণী। ‘আপনাকে তো চিনলাম না! আমার তো মনেই নেই আমার একটা বড় ভাই আছে! নাকি আমি স্বপ্নে তার গলার আওয়াজ শুনছি?’
‘গত ক’দিন বিপদে পড়ে ফোন করতে পারিনি,’ বলল রানা। ‘তবে ভুলে যাইনি তোমাকে।’
‘বলো তো তোমার কী হয়েছে?’ ভাই বিপদে আছে শুনে সিরিয়াস হয়ে গেছে লিলিয়ানা।
‘পরে বলব,’ বলল রানা, ‘এখন সময় নেই।’ কথা গুছিয়ে নিতে গিয়ে সময় নিল ও।
চুপ করে অপেক্ষা করছে লিলিয়ানা।
‘এখন কোথায় আছ, লিলি? তোমাদের এস্টেটে?’
‘না, রাজপ্রাসাদের মত এক বাড়ি কিনেছি জেনেভায়। এখন আমার ঘর গুছিয়ে নেয়ার জন্যে দরকারি কিছু শপিং করছি। একটু পর ওখানে ফিরব।’
‘তা হলে ওখানে আর যেয়ো না,’ বলল রানা। ‘এমন কোথাও যাও, যেখানে তোমাকে খুঁজে পাবে না কেউ। ব্যাখ্যা দেব না, কিন্তু এটা তোমার জানা খুব জরুরি, আমার জন্যে বিপদে আছ তুমি। যে-কোন সময়ে কিডন্যাপ হবে।’
‘তুমি নিজেও তো সেক্ষেত্রে বিপদে আছ, ‘ বলল লিলিয়ানা। ‘আমরা দুই ভাইবোন না হয় একসঙ্গে কোথাও লুকিয়ে পড়ি?’
‘তা আপাতত সম্ভব নয়। বরং বলো কোথায় যেতে চাও?’
‘নরম্যাণ্ডির বন্দরে আমার ইয়ট আছে। ওটাতেই আছে ক্রুরা। ব্যক্তিগত প্লেনে চেপে ওখানে চলে যাব। তারপর ইয়ট নিয়ে হারিয়ে যাব ভূমধ্য সাগরে। একবার ওদিকে গেলে খুঁজে পাবে না কেউ।
‘গুড।’
‘তোমার জন্যে মন ভীষণ খারাপ ছিল। গত কয়েক দিন কয়েকবার কল করেও ফোন বন্ধ পেয়েছি।’
‘জানি। এখন ওটা ব্যবহার করতে পারছি না।’
‘আমাকে বলবে, কারা তোমার ক্ষতি করতে চাইছে?’
‘পরে জানাব। তুমি রওনা হয়ে যাও। তোমার বাবা ছাড়া আর কাউকে কিছু বোলো না।’
‘কিন্তু একসপ্তাহের ভেতরে তুমি যোগাযোগ না করলে আমি ভাড়া করব মার্সেনারিদেরকে। তারা হয়তো তোমাকে সাহায্য করতে পারবে।’
‘দরকার হবে না,’ বলল রানা, ‘আশা করি আগামী সাতদিনের ভেতরে মিটে যাবে সব ঝামেলা।’
‘কথা দাও, পরে আমার সামনে বসে সব খুলে বলবে?’
‘ঠিক আছে। এখন সোজা গিয়ে ওঠো তোমার বিমানে।’
‘পুরো একসপ্তাহ পেলে, এরপর কিন্তু দেরি না করে মার্সেনারিদের ভাড়া করব।’
‘বেশ।’ ফোন রেখে দীর্ঘশ্বাস ফেলল রানা।
‘আপনার একটা দুশ্চিন্তা কমল,’ বলল ফক্স। ‘দেখা যাক, এবার রক্তপিশাচগুলোকে শায়েস্তা করতে পারি কি না।’
ম্যাণ্ডক অ্যাণ্ড কার্ক লিটারারি এজেন্সির অফিসের কাছে পৌঁছে আবারও ফোন করল রানা। ওপ্রান্ত থেকে কথা বলে উঠল ভারী কণ্ঠের এক লোক। ‘হ্যালো? কাকে চান?’
‘আপনি কি রোহান কার্ক?’ জানতে চাইল রানা। ‘না, আমি পল ম্যাণ্ডক। স্যর, আপনাকে কীভাবে সাহায্য করতে পারি?’
‘মিস্টার হ্যারিসের পক্ষ থেকে যোগাযোগ করেছি।’
‘আপনি কে? আরও গম্ভীর হলো লোকটার গলা। ‘আপনি কি মিস্টার হ্যারিসের চাকরি করেন?’
রানা বুঝে গেল, এখন যদি বলে যে খুন হয়েছে স্টিভ হ্যারিস, তো শামুকের মত গুটিয়ে যাবেন ম্যাণ্ডক। হয়তো ফোন করবেন পুলিশে। সেক্ষেত্রে তাঁকে হাতের কাছে পাবে না ওরা। তার চেয়ে মিথ্যা বলা ভাল। ‘জী, আমি মিস্টার হ্যারিসের চাকরি করি।’
‘তো আপনার মনিবকে বলে দেবেন, আমাদের তরফ থেকে সব জানিয়ে দিয়েছেন আমার পার্টনার। ডাইনী, পিশাচ, শয়তান, ড্রাকুলা- এসব নিয়ে কাজ করি না আমরা। অসুস্থ মানসিকতার কোন লেখাও প্রকাশ করি না। আপনার মনিব যেন বই প্রকাশ করার জন্যে অন্য কাউকে বেছে নেন। আশা করি আমার কথা আপনি বুঝেছেন। ভাল থাকুন। দয়া করে দ্বিতীয়বার ফোন করে আমাদেরকে বিরক্ত করবেন না।’
রানা ‘কিন্তু…’ বলতে না বলতেই ঠাস্ করে রিসিভার নামিয়ে রাখলেন পল ম্যাণ্ডক।
‘আপনি ভদ্রতার সঙ্গে কথা বললেও খেপে গেছে লোকটা,’ বলল ফক্স।
‘দরকার হলে তার মাথায় পিস্তল ঠেকিয়ে সব জেনে নেব,’ তিক্ত স্বরে বলল রানা।
কাঁধ ঝাঁকাল ফক্স। ‘তাতে হয়তো কাজ হবে। আর কাজ না হলেও আপনাকে অ্যাকশনে দেখে আমার ভাল লাগবে।
বিকেল চারটের দিকে ম্যাণ্ডক অ্যাণ্ড কার্ক লিটারারি এজেন্সির অফিসের সামনে গাড়ি পার্ক করল ফক্স। দেরি না করে ভিক্টোরিয়ান ভবনে ঢুকল ওরা। লবিতে বড় এক বোর্ডে পেল পাঁচতলা জুড়ে ছড়িয়ে-ছিটিয়ে থাকা নানান অফিসের নাম। বইয়ের এজেন্সি ওপরতলায়। ক্যাঁচকোঁচ শব্দ তোলা পুরনো এক সিঁড়ি বেয়ে ওপরে উঠল ওরা। সামনে বড় দরজা পেরোতেই পুরনো আমলের রিসেপশন এরিয়া। মস্ত ঘরের দু’দিকে টবে পাতাবাহার গাছ। নানান তাকে অসংখ্য বই। একধারে ডেস্ক। ওটার ওপরে প্লেক-এ লেখা: পল ম্যাণ্ডক। বামের ঘরের দরজার দিকে তাক করা আছে একটা তীরচিহ্ন। রোহান কার্কের নামের পর একই জিনিস আছে ডানের ঘরের দিকে। ডেস্কের পেছনে বসে আছেন মোটা এক মহিলা। বয়স হবে চল্লিশ। পাক ধরেছে বেণী করা চুলে। চুপচাপ কমপিউটারে কী যেন লিখছেন। রিসেপশনে রানা ও ফক্স প্রবেশ করতেই মুখ তুলে ওদেরকে দেখে মিষ্টি করে হাসলেন।
জবাবে রানাও হাসল। ‘গুড আফটারনুন, ম্যাম।’
‘চমৎকার দিন, তাই না?’ খুশিমনে বললেন মহিলা। রানা লক্ষ করল তাঁর গলায় সোনার চেইনে ঝুলছে ক্রুশ। ‘আমি এলেনা ম্যাণ্ডক, অ্যাডমিনিস্ট্রেটর। আপনারা কি অ্যাপয়েন্টমেন্ট করে এসেছেন, মিস্টা…’
‘আমি জন ব্যারন,’ বলল রানা। ‘আর ইনি আমার সহকারী মিস্টার হকিন্স। আমরা এসেছি মিস্টার রোহান কার্কের সঙ্গে দেখা করতে।’
‘আগে ফোনে যোগাযোগ করলে ভাল করতেন।’ একটু ম্লান হলো এলেনার হাসি। ‘দেখি আপনাদের জন্যে কিছু করতে পারি কি না। আপনারা কি দু’জন কো-অথোর? বই জমা দিতে চান?’
‘তা নয়, আমরা এসেছি দ্য হ্যাভোক ক্লাব নামের বইটির বিষয়ে আলাপ করতে,’ বলল রানা।
কথাটা শুনে আড়ষ্ট হলো মহিলার মুখ। তিনি কিছু বলার আগেই ডানের দরজা খুলে বেরোলেন চিকন এক দীর্ঘদেহী লোক। পরনে হাতকাটা কার্ডিগান। ভেতরে বোতাম খোলা শার্ট। ডানহাতে ধোঁয়া ওঠা কফির মগ। রানা জানতে চাইল, ‘আপনিই কি মিস্টার কার্ক?’
‘জী, আমিই রোহান কার্ক।’
নিজেদের নকল নাম জানাল রানা। ‘স্যর, আমরা কি কিছুক্ষণের জন্যে আপনার অফিসে বসতে পারি? খুবই জরুরি একটা বিষয়ে আলাপ করতে চাই।’
‘স্টিভ হ্যারিসের বইয়ের ব্যাপারে, ভুরু কুঁচকে বললেন এলেনা ম্যাণ্ডক।
হঠাৎ করেই গম্ভীর হলেন কার্ক। ‘স্টিভ হ্যারিস? কিন্তু…’
‘প্লিয, স্যর,’ দৃঢ়কণ্ঠে বলল রানা। হাতের ইশারায় দেখিয়ে দিল ভদ্রলোকের অফিসের দরজা।
কয়েক মুহূর্ত দ্বিধা করে দীর্ঘশ্বাস ফেললেন কার্ক। ‘বেশ, আসুন। তবে মনে হয় না কোন সাহায্যে আসব।’
তিনি অফিসে ঢুকতেই রানার পিছু নিয়ে ঘরে পা রাখল ফক্স। পেছনে ভিড়িয়ে দিল দরজা। ওখানেই রয়ে গেল। কার্ককে ভয় দেখাতে এটা করেছে ফক্স। ডেস্কের পেছনে নিজের চেয়ারে বসলেন ভদ্রলোক। রানা বুঝে গেল নার্ভাস হয়ে গেছেন তিনি
‘বুঝলাম, মনে চাপ তৈরি করতে আপনাদেরকে পাঠিয়ে দিয়েছেন মিস্টার হ্যারিস,’ বললেন কার্ক। ‘তবে তাতে লাভ হবে বলে মনে হচ্ছে না। এরই ভেতরে আমরা মানা করে দিয়েছি তাঁকে। তাঁর বই আমরা প্রকাশ করব না। অবশ্য একটা কথা না বলে পারছি না, আমার যদি উপায় থাকত, তো দ্বিধা না করেই তাঁর বই প্রকাশকের কাছে দিতাম। তবে…’
‘আসলে এ-বিষয়ে আলাপ করতে আমরা আসিনি, স্যর, বলল রানা। ‘আপনাদের এজেন্সি হ্যারিসের বই প্রকাশ করবে কি করবে না, সেটা নিয়ে আমাদের মাথাব্যথা নেই। আমরা এসেছি তাঁর পাণ্ডুলিপির কপি হাতে পাওয়ার জন্যে। আমরা জানি, আপনি ওটা পড়ে দেখেছেন।
হঠাৎ করেই গভীর দুশ্চিন্তার ছাপ পড়ল কার্কের মুখে। ‘কী যেন নাম বললেন আপনারা নিজেদের?’
‘ভয় পাবেন না, মিস্টার কার্ক। যাদের বিরুদ্ধে হ্যারিস তাঁর বইয়ে নানান তথ্য লিখেছেন, তাদের তরফ থেকে এখানে আসিনি আমরা।’
‘কিন্তু… তা হলে… আমি তো কিছুই বুঝছি না! আপনারা যদি ওই দুই পক্ষের কেউ না হন, তো কার হয়ে কাজ করছেন আপনারা?’
‘আমরা ফ্রিল্যান্সার,’ বলল ফক্স।
ফ্যাকাসে হলেন কার্ক। চোখে ভয়। ‘বলুন তো, আসলে কী জন্যে ওই বই দেখতে চাইছেন?’
ওটায় কী আছে সেটা আমরা জানি,’ বলল রানা। ‘তাই এখন জানতে চাই ওটার তথ্য আমাদের কাজে লাগবে কি না।’
‘কী ধরনের কাজে লাগবে?’ অবাক হয়ে বললেন কার্ক।
তখনই ওরা শুনল রিসেপশন এরিয়ায় গলার আওয়াজ। খেপে গেছেন এক ভদ্রলোক। চেঁচিয়ে উঠলেন, ‘কী? ওদেরকে ঢুকতে দিয়েছ তুমি!’
তিন সেকেণ্ড পর দড়াম করে খুলে গেল কার্কের অফিসের দরজা। ভেতরে ঢুকলেন মধ্যবয়স্ক এক লোক। তাঁকে মারমুখী দেখে একপাশে সরল ফক্স। বেঁটে ও মোটা লোক পল ম্যাণ্ডক। রানা বুঝে গেল, ইনিই এজেন্সির সিনিয়র পার্টনার। একটু আগে তাঁর সঙ্গেই কথা হয়েছে ওর।
রেগে গেছেন তিনি। দুই গাল লালচে। রানাকে বললেন, ‘আপনি আবারও বিরক্ত করছেন? আমি কিন্তু আগেই বলেছি, আমাদেরকে বিরক্ত করবেন না! আমরা মরে গেলেও হ্যারিসের বই এই এজেন্সি থেকে বের করব না!’
কিছু বলতে যাচ্ছিলেন কার্ক, কিন্তু হাতের ঝাপটা মেরে তাঁকে থামিয়ে দিলেন ম্যাণ্ডক। ‘যা বলার আমাকে বলতে দাও, রোহান!’
সময় হয়েছে বলার, ভাবল রানা। চট করে তাকাল ফক্সের দিকে। মাথা দোলাল প্রাক্তন সৈনিক। রানা বলল, ‘হ্যারিস খুন হয়েছেন নিজের বাড়িতে। আর সেজন্যেই আমরা জানতে চাই, কীসের ভেতরে জড়িয়ে গিয়েছিলেন তিনি। অনেক মানুষের জীবন নির্ভর করছে তাঁর ওই বইয়ের প্রকাশ বা না প্রকাশের ওপরে। তাই আমরা চাই ওই পাণ্ডুলিপি একবার পড়ে দেখতে।’
রানার কথা শুনে হাঁ হয়ে গেছে কার্কের মুখ। লালচে থেকে ফ্যাকাসে হলো ম্যাণ্ডকের চেহারা। কয়েক সেকেণ্ড পর নিজেকে সামলে নিয়ে তিনি বললেন, ‘খুন হয়ে গেছেন? কী করে মারা গেলেন তিনি?’
‘খবরের কাগজ থেকে জেনে নেবেন,’ বলল রানা। ‘অফিশিয়ালি বলা হবে: বাড়িতে ডাকাতির সময় খুন হন তিনি। কিন্তু কথাগুলো মিথ্যা। সত্যি কথা হচ্ছে, বইটা লিখেছেন বলে খুন করা হয়েছে তাঁকে। আমার ব্যক্তিগত মতামত জানতে চাইলে বলব: বহু আগেই তাঁর মাথায় একটা বুলেট গেঁথে দেয়া উচিত ছিল।’
ভীষণ ঘাবড়ে গেছেন কার্ক। ঘর ছেড়ে বেরিয়ে যেতে পারলে খুশি হন। শুকনো গলায় বললেন, ‘আপনারা আসলে কারা?’
‘আমরা আপনাদের সত্যিকারের বন্ধু,’ বলল রানা। ‘এই এজেন্সিতে হ্যারিসের বই আছে সেটা কেউ জেনে গেলে, ধরে নিন যে-কোন সময়ে খুন হবেন আপনারা। তবে সেটা ঠেকাতে পারব আমরা। যদিও সেজন্যে চাই জরুরি কিছু নাম ও তথ্য। সেগুলো এখন আছে আপনাদের কাছে।’
‘হ্যারিস লিখেছেন ব্রিটেনে শয়তান-পূজারীর অস্তিত্ব আছে। তবে আপনারা সেই বই নিজের চোখে দেখেননি,’ বলল ম্যাণ্ডক। ‘তা হলে কেন ধরে নিচ্ছেন তেমন লোক এ দেশে আছে?’
‘আমরা জেনেবুঝেই কথা বলছি,’ বলল রানা। ‘মিথ্যা কোন তথ্য দেননি হ্যারিস। কল্পনায় ভর করে কিছু লিখতে যাননি। যা লিখেছেন, সবই ছিল সত্যি।’
‘তেমন বাস্তব কোন প্রমাণ আপনারা দেখাতে পারবেন?’ জানতে চাইলেন কার্ক।
‘ভিডিয়ো দেখাবার মাধ্যমে প্রমাণ দিতে পারব, কয়েক রাত আগে বলি দেয়া হয়েছে এক মেয়েকে,’ বলল ফক্স। ‘তাতে কি আপনাদের মনে বিশ্বাস জন্মাবে?’
‘হায়, ঈশ্বর!’ বিড়বিড় করলেন কার্ক।
‘হায়, যিশু! আমি জানতাম, এসবে আমাদের নাক গলানো একদম ঠিক হচ্ছে না!’ রেগে গিয়ে পার্টনারের দিকে তাকালেন ম্যাণ্ডক। ‘সব দোষ আসলে তোমার, রোহান!’
‘বইটা আমাদেরকে দেখাবেন?’ জানতে চাইল রানা।
‘ওটা আর আমাদের কাছে নেই,’ মাথা নাড়লেন কার্ক। ‘সত্যি বলতে কখনও ছিল না। মাত্র ছোট একটা অংশ পাঠিয়ে দিয়েছিলেন হ্যারিস। ওটা ছিল বইয়ের পাঁচভাগের একভাগ।’
‘পাঁচভাগের একভাগ?’ ভুরু কুঁচকে তাঁকে দেখল ফক্স।
‘বহু লেখক এমনটা করে,’ বললেন কার্ক। ‘কয়েক পাতা পড়েই আমরা বলে দিই, ওটা প্রকাশের উপযুক্ত কি না। তাই হ্যারিসের কাছে এক শ’ পৃষ্ঠা চেয়ে নিয়েছিলাম।’
‘ওটা ছিল একটা ফ্ল্যাশ ড্রাইভে,’ বললেন ম্যাণ্ডক। ‘বইটা নিয়ে আমরা কাজ করব না জানাবার পর ফেলে দিই ফ্ল্যাশ ড্রাইভ। চাইলেও ওটা আর আপনাদেরকে দেখাতে পারব না।’
কার্কের দিকে তাকাল রানা। ‘আপনি ভয়েস মেসেজে বলেছেন, একদল লোকের বিরুদ্ধে ভয়ানক সব অভিযোগ তোলা হয়েছে। তা হলে কি ধরে নেব যে অনেকের নাম এসেছে সেই বইয়ে?’
‘বইয়ের চরিত্রের ব্যাপারে আমরা দায় নেব না বলেই ছদ্মনাম ব্যবহার করেন হ্যারিস,’ বললেন ম্যাণ্ডক। ‘কারও সত্যিকারের নাম উল্লেখ করেননি। আশা করি বুঝতে পারছেন, চাইলেও আমরা আপনাদেরকে কোন ধরনের সহায়তা দিতে পারব না।’
ভদ্রলোক নার্ভাস। বারবার রানার চোখ থেকে সরিয়ে নিচ্ছেন চোখ। এটা খেয়াল করেছে রানা। ওর ধারণা হলো, মিথ্যা বলছেন তিনি। ফক্সও একই কথা ভাবছে।
এ-মুহূর্তে আমাদের কি কিছু করার আছে? ভাবল রানা। লালমুখো মোটা ম্যাণ্ডকের মাথায় পিস্তল ঠেকিয়ে হুমকি দিলে, তার পেট থেকে কিছু বেরোবে? মনে তো হয় না! ওদিকে ভয় পেয়ে হয়তো হার্ট অ্যাটাক করে মরবেন লোকটা। তাঁর খুনের দায় এসে চাপবে ওদের ঘাড়ে।
অবশ্য অন্যকিছু করা যায়। আপাতত বিদায় নেবে ওরা। অফিস বন্ধ হওয়ার পর গোপনে এসে ঢুকবে এখানে। খুঁজে নেবে হ্যারিসের পাণ্ডুলিপি। তাতেও আছে বড় ঝুঁকি। অবশ্য দ্বিতীয় পথ অপেক্ষাকৃত ভাল।
কাঁধ ঝাঁকাল রানা। ‘বেশ, বইটা যখন পাব না, তো আর কিছুই করার নেই। আপনাদের সময় নষ্ট করলাম বলে মাফ করে দেবেন।’
‘না-না, ঠিক আছে,’ ভদ্রতা করলেন ম্যাণ্ডক। রানা দেখল বিশাল এক স্বস্তির শ্বাস ফেললেন তিনি।
‘চলো, যাওয়া যাক,’ ফক্সকে বলল রানা।
কার্কের অফিস থেকে বেরিয়ে রিসেপশনে কাউকে দেখল না ওরা। আবারও ক্যাঁচকোঁচ শব্দ তোলা সিঁড়ি বেয়ে নেমে এল। পুরনো দালান থেকে বেরোতেই ওদের ওপরে ঝাঁপিয়ে পড়ল বিকেলের সোনালি রোদ।
‘বস্, আপনি জানেন, ডাহা মিথ্যা বলেছে ওরা, তা-ই না?’ বলল ফক্স। ‘ওদের কাছে বইটা আছে। আমরা তো চলে এলাম। এখন যদি ফ্ল্যাশ ড্রাইভ থেকে সব মুছে ফেলে?’
মাথা নাড়ল রানা। ‘মনে হচ্ছে বইটা নিজেদের কাছে রেখেছে। ওটা তাদের কাছে নেই, সেটা বিশ্বাস করবে না কেউ। যে-কোন সময়ে হাজির হবে লিয়োনেলের লোক। তাই বিপদ এড়াতে বইটাকে তারা রেখেছে তুরুপের তাস হিসেবে।’
‘তাই যদি করে, তো ধরে নিন খুন হবে এরা।’
‘ম্যাণ্ডক বা কার্ক আমাদের মত নন, অন্য জগতের মানুষ। জানেন না কতবড় বিপদে আছেন।’
‘এবার কী, বস্?’ বলল প্রাক্তন সৈনিক। ‘ছুটির পর হানা দেবেন ওদের অফিসে?’
‘আপাতত কোথাও থেমে লাঞ্চ সেরে নেব, বলল রানা। ‘তারপর রাতে নামব বই উদ্ধারে।’
গাড়ির কাছে পৌঁছে গেছে ওরা, এমনসময় শুনল ছুটন্ত পদশব্দ। পরক্ষণে এল মহিলা-কণ্ঠ: ‘মিস্টার ব্যারন! মিস্টার হকিন্স! প্লিয! এক মিনিট!’
ভিক্টোরিয়ান বাড়ি থেকে বেরিয়ে ভারী শরীরে হন্তদন্ত হয়ে ছুটে আসছেন মিসেস ম্যাণ্ডক। হাঁফিয়ে উঠেছেন। হাঁসফাঁস করতে করতে বললেন, ‘দয়া করে একটু অপেক্ষা করুন!’
‘আপনার জন্যে কী করতে পারি, ম্যাম?’ জানতে চাইল রানা।
‘না, আমার জন্যে কিছু করতে হবে না। তবে আমি হয়তো আপনাদেরকে সাহায্য করতে পারব।’
বারবার পাঁচতলার জানালা দেখছেন মিসেস ম্যাণ্ডক। রানার মনে হলো, তিনি ভয় পাচ্ছেন তাঁকে দেখে ফেলবেন তাঁর স্বামী। ‘আপনাদেরকে কিছু বলার আগে একটা কথা,’ বললেন তিনি। ‘আগে আমাকে বলবেন কেন আপনারা এসবে জড়িয়ে গেছেন।’
মহিলার চোখে কোন কপটতা দেখল না রানা। তাই নরম সুরে বলল, ‘মিসেস ম্যাণ্ডক, একদল নরপশু যা-খুশি করছে, তাই তাদেরকে ঠেকাতে চাই। আর সেজন্যেই এসবে জড়িয়ে গেছি। আপনি হয়তো সেই পাণ্ডুলিপিটা পড়েছেন, তাই না?’
লালচে হলো মহিলার মুখ। অজান্তে ডানহাতে ধরলেন বুকে ঝুলন্ত ক্রুশ। হয়তো ভাবছেন, আত্মিক সহায়তা পাবেন ওটা থেকে। ‘হ্যাঁ, পড়েছি!’ একবার শিউরে উঠলেন। ‘বীভৎস বর্ণনা! বেশিরভাগ মানুষ জানেও না কত ভয়ঙ্কর সব অপরাধ করছে এরা। আমার স্বামী বা রোহানের কোন ধারণা নেই তাদের সম্পর্কে। ওদের কাছে হ্যাভোক ক্লাব আসলে সাধারণ একটা বই।’
‘তাঁরা কি সত্যিই ফ্ল্যাশ ড্রাইভ থেকে ফাইল ডিলিট করে দিয়েছেন?’
মাথা দোলালেন মহিলা। ‘সত্যিই ওটা আমাদের এজেন্সিতে আর নেই।’
রানা বলল, ‘বলুন তো, দ্য হ্যাভোক ক্লাব আসলে কী?’
‘গোপন অশুভ ধর্মের সমিতি। বহু পুরনো বিপজ্জনক কাল্ট ওটা।’
‘আপনি মনে করেন যে ওটার অস্তিত্ব আছে?’
‘ঈশ্বর জানেন অবশ্যই ওটা আছে।’ কী যেন ভেবে নিয়ে বললেন এলেনা, ‘আপনাদের নাম তো ব্যারন বা হকিন্স নয়?’
‘আমার নাম মাসুদ রানা। আর ওর নাম উইলবার ফক্স।’
‘আপনারা গোয়েন্দা?’
‘আগে মিলিটারিতে ছিলাম,’ বলল রানা।
হাসলেন এলেনা। ‘জানতাম। চলনে-বলনে বোঝা যায় যে আপনারা আগে মিলিটারিতে ছিলেন।
‘কী করে বুঝলেন?’ জানতে চাইল ফক্স।
‘আমার বাবা ছিলেন প্যারাশুট রেজিমেন্টের সৈনিক,’ গর্বের সঙ্গে বললেন এলেনা। ‘সার্জেন্ট। থার্ড ব্যাটেলিয়ন। তাঁকে আর তাঁর মিলিটারির বন্ধুদেরকে দেখেছি ছোটবেলা থেকে। তখনই বুঝেছি, তাঁরা সাধারণ মানুষের মত নন।’
আন্তরিকতা বাড়াবার জন্যে বলল ফক্স, ‘মিস্টার রানা আর আমি ট্রেইনিং নিয়েছি এসএএস ফোর্স থেকে।’
‘আপনারা আমার স্বামীকে বলেছেন, বীভৎস এক খুনের ভিডিয়ো আছে আপনাদের হাতে। এ-কথা কি সত্যি?’
‘নিজের চোখে দেখেছি এক মেয়েকে খুন হতে,’ বলল ফক্স। ‘তখন ভিডিয়ো করেছি গোটা ব্যাপারটা।’
ক্রুশ খামচে ধরে বিড়বিড় করে বাইবেলের শ্লোক পড়লেন এলেনা। ‘এখন যদি তাদের সঙ্গে আপনাদের দেখা হয়, তখন কী করবেন?
‘খুনিগুলোর যা প্রাপ্য, সেটা মিটিয়ে দেব,’ বলল রানা।
মাথা দোলালেন মহিলা। চট্ করে দেখলেন পাঁচতলার জানালা। ভাবছেন ওপর থেকে তাঁকে দেখে ফেলবেন তাঁর স্বামী।
‘আপনি চাইলে কোথাও গিয়ে আলাপ করা যেতে পারে, ‘ বলল রানা। ‘কোন কফি শপ বা রেস্টুরেন্ট?’
‘না, আমাকে এখনই ফিরতে হবে, নইলে ওরা জেনে যাবে অফিসে আমি নেই। অবশ্য একজনের সঙ্গে আপনাদেরকে পরিচয় করিয়ে দেব। সে এসব ব্যাপারে অনেক কিছু জানে।’
‘সে কে?’ বলল রানা। ‘তা হলে তার ফোন নম্বরটা দিন।’
মাথা নাড়লেন মহিলা। ‘চাইলেও তার সঙ্গে কথা বলতে পারবেন না। বরং আপনাদের ফোন নম্বর দিন। সে রাজি হলে নিজে থেকেই যোগাযোগ করবে। কোথাও গিয়ে কারও সঙ্গে দেখা করে না। তাই আপনাদেরকেই যেতে হবে তার ওখানে।’
‘আমাদের হাতে সময় খুব কম, ম্যাম,’ বলল রানা।
‘বুঝতে পেরেছি, মস্ত বিপদে আছেন আপনারা। কিন্তু এ- বিষয়ে আপনাদেরকে কোনভাবে সাহায্য করতে পারব না। যার কথা বলছি, নিজেও বিপদের ভয়ে খুব সতর্ক থাকে।’
‘কিন্তু আপনাকে বিশ্বাস করে সে।’
‘তা করে,’ বললেন এলেনা। ‘শত শত বছরের শয়তান- পূজার গোপন সব ঘটনা ওর চেয়ে বেশি জানে না কেউ। হয়তো খুলে বলবে কত গভীরে প্রোথিত থঅথের কাল্টের শেকড়। আর একবার সেটা বুঝলে পেছাবার উপায় থাকবে না আপনাদের।’
‘আমরা সত্যিই বিপদে আছি,’ বলল রানা। ‘তবে এটাও ঠিক, জানতে চাই আপনার পরিচিত লোকটা দ্য হ্যাভোক ক্লাব সম্পর্কে কী বলেন।’ বার্নার ফোনের নম্বর মহিলাকে জানাল ও।
পেন্সিল দিয়ে ছোট এক কাগজে সংখ্যা টুকলেন এলেনা, তারপর বললেন, ‘আশা করি সে যোগাযোগ করবে।’
‘কখন যোগাযোগ করবে?’ জানতে চাইল রানা।
‘আগে আমি ওর সঙ্গে কথা বলব,’ চট্‌ করে ওপরতলার জানালা দেখলেন এলেনা। ঘুরে ব্যস্ত পায়ে গিয়ে ঢুকলেন ভিক্টোরিয়ান ভবনে।
‘তো এবার?’ রানার দিকে তাকাল ফক্স।
‘রাত নামার আগে আর কিছু করার নেই। খিদে লাগেনি তোমার?’
‘কেউ ধরে দিলে আস্ত শয়তান-পূজারী রোস্ট করে খেয়ে নিতে পারি।’
গাড়িতে উঠল ওরা। পার্কিং লট থেকে বেরিয়ে কিছুটা যেতেই সামনে পড়ল সারাদিন খোলা থাকে এমন এক টার্কিশ কাবাবের হোটেল। বিকেল বলে হোটেলে খদ্দের নেই। পেছনের কোণের টেবিলে গিয়ে বসল ওরা। ওয়েটার আসতেই অর্ডার দিল রানা ও ফক্স। রানার জন্যে ভেড়ার কাবাব, রুটি, সালাদ, আর ফক্সের জন্যে গ্রিল চিকেন। যেহেতু রেস্টুরেন্টের লাইসেন্স নেই, তাই সফট ড্রিঙ্ক ছাড়া কড়া কোন পানীয় বিক্রি করে না। দু’জনের জন্যে দুটো কোকাকোলা নিল রানা।
‘মহিলার কথা থেকে কী বুঝলেন, বস্?’ গ্রিল করা মুরগি আসতেই ওটার ওপরে মেয়োনেস ঢালল ফক্স। একটুকরো মাংস মুখে ফেলে চিবুতে শুরু করে বলল, ‘সত্যিই কিছু জানেন, নাকি খামোকা সময় নষ্ট করছেন আমাদের?’
‘দুশ্চিন্তায় ছিলেন,’ বলল রানা। ‘বইটা পড়েছেন সেটা গোপন করেছেন স্বামীর কাছ থেকে। ম্যাগুক আর রোহান ভাবছেন কীভাবে বাঁচাবেন নিজেদের চামড়া। কিন্তু ওই মহিলা তাঁদের মত নন।
‘আপনি কি ভাবছেন, দ্য হ্যাভোক ক্লাব বইটা ম্যাণ্ডক আর রোহান ডিলিট করার সময় চুপচাপ সেটা দেখেছেন এলেনা?’
‘আমার ধারণা, গোপনে বইটার কপি করেছেন তিনি। ওটা কোনভাবেই ডিলিট হতে দেননি।’
‘সেক্ষেত্রে আমরা কেন চাপ দিলাম না মহিলাকে?’
‘কারণ, রহস্যময় লোকটার কাছে বইটা দিয়েছেন তিনি,’ বলল রানা। ‘এখন আমাদের সঙ্গে কথা বলবে সে।’
‘যদি ফোন করে আর কী!’
‘করবে।’
আঠারো মিনিট পর বেজে উঠল রানার ফোন। স্পিকার চালু করে কল রিসিভ করল রানা। এখন প্রতিটা কথা শুনবে ফক্স। ওরা ছাড়া রেস্টুরেন্টে অন্য খদ্দের নেই। দূরে কাবাব মেশিন সাফ করছে সাদা অ্যাপ্রন পরা কর্মচারী। আরেকজন প্লাস্টিকের কণ্টেইনারে কুচি করে জড় করছে সালাদ ও পেঁয়াজ। ধারেকাছে এমন কেউ নেই যে ওদের কথা শুনবে।
‘আমি কি মিস্টার রানার সঙ্গে কথা বলছি?’ ওদিক থেকে এল কাঁপা কাঁপা পুরুষকণ্ঠ। ম্যাণ্ডকের মত ভারী নয় গলা।
‘আমি মাসুদ রানা। আপনি কে?’
‘ববি জনসন বলছি।’
রানার মনে হলো মিথ্যা কথা বলছে লোকটা। এলেনা ম্যাণ্ডকের সঙ্গে তার সম্পর্ক কী, আপাতত বোঝা যাচ্ছে না।
আবারও বলল লোকটা, ‘আমাকে বলা হয়েছে, দ্য হ্যাভোক ক্লাব সম্পর্কে কিছু তথ্য জানতে চান আপনারা। তো সেটাই যদি হয়, তা হলে আমার কাছ থেকে বহুকিছুই জেনে নিতে পারবেন।’
‘আমরা জানতে আগ্রহী,’ বলল রানা। ‘যদিও জানি না সেজন্যে আপনাকে টাকা দিতে হবে কি না।
‘সফট্ওয়্যার প্রোগ্রাম বিক্রি করে আমি পেয়েছি হাজার কোটি টাকা, তাই আরও টাকা আমার চাই না। আমি চাই সবাই যেন জানতে পারে আসল সত্যিটা।’
সেক্ষেত্রে আমাদের কাছ থেকে আপনি আসলে কী চান?’ জানতে চাইল রানা।
‘আমাকে বলা হয়েছে, আপনাদের কাছে একটা ভিডিয়ো আছে। ওটা দেখতে চাই। এ থেকে হয়তো বহুকিছুই বুঝে নেব। আজ পর্যন্ত তাদের অশুভ অনুষ্ঠানের কোন ভিডিয়ো রেকর্ড করতে পারেনি কেউ।’ উত্তেজনায় কাঁপছে তার গলা।
‘আমার সহকর্মীর করা ভিডিয়োটা দেখাতে পারি,’ বলল রানা। ‘বদলে আশা করব আমাদেরকে বলবেন এরা কারা। এ-ছাড়া, আমাদের কাছে আছে এনক্রিপ করা একটা বই। আপনি ওটা খুলতে পারলে অনেক কিছুই জেনে যাব।’
‘এরই ভেতর ওটা পড়েছি,’ বলল জনসন।
রানা বুঝে গেল, ওর ধারণা ঠিক- ম্যাণ্ডক ও রোহান বইটা ডিলিট করার আগেই এ-লোকের কাছে ওটা পাঠিয়ে দিয়েছেন এলেনা।
‘আপনারা চাইলে বইটা পড়তে পারেন। বহুকিছুই জানতে পারবেন।’
‘কোথায় দেখা হবে?’ জানতে চাইল রানা। ‘আপনি কি এখন লণ্ডনে আছেন?’
‘আর কখনও নারকীয় সেই শহরে যেতে চাই না,’ বলল জনসন। ‘তা ছাড়া, কোথাও যেতে আমার ভাল লাগে না। যে দ্বীপে আছি, এখানেও বেশিরভাগ সময় কাউকে আমার বাড়িতে ঢুকতে দিই না। কিন্তু আপনাদের ব্যাপারটা আলাদা।’
‘কোন্ দ্বীপের কথা বলছেন?’ বলল রানা। ভাবছে, ব্যাটা আফ্রিকা বা বারমুডার কোন দ্বীপের কথা বলবে না তো!
‘আইল অভ ম্যান।’
মনে মনে হিসাব কষল রানা। আইরিশ সাগরের দ্বীপ ওটা। লণ্ডন থেকে তিন শ’ মাইলেরও বেশি দূরে। ড্রাইভ করে গেলে লাগবে কমপক্ষে আটঘণ্টা। বিমানে করে যেতে পারবে মাত্র একঘণ্টায়। ‘লণ্ডন থেকে বহুদূরে,’ বলল রানা।
‘মনে হয় না কষ্ট করে এলে আপনাদেরকে ঠকতে হবে,’ বলল জনসন।
কয়েক মুহূর্ত ভেবে নিয়ে বলল রানা, ‘আমরা এক্ষুণি রওনা হচ্ছি।’সময় বাঁচাতে হলে আইল অভ ম্যানে বিমানে করে যাওয়াই বুদ্ধিমানের কাজ। নকল নাম ব্যবহার করে অনলাইন থেকে বিমানের টিকেট কিনল রানা ও ফক্স। ঝোড়ো বেগে গাড়ি চালিয়ে বিকেল ছয়টার আগেই পৌছে গেল হিথ্রো এয়ারপোর্টে। গাড়ি লং-স্টে কার পার্কে রাখল রানা। হ্যারিসের ল্যাপটপসহ ব্যাগটা কাঁধে তুলে নেমে পড়ল অফরোড প্রিমিয়াম থেকে। টাকা ভরা হোল্ডঅল গাড়িতে রাখা নিরাপদ নয় বলে ওটা সঙ্গে নিল ফক্স। আরও জরুরি কিছু চাই ওর, সেজন্যেই বলল, ‘সঙ্গে অস্ত্র নিলে ভাল হতো না?’
‘লাগবে না,’ জবাবে বলল রানা। ‘অস্ত্রসহ বিমানে উঠতে গেলে গ্রেফতার হব।’
ওর কথায় তিক্ত হাসল ফক্স। ‘বস্, মরে ভূত হওয়ার আগে বহুৎ লোক এ-কথা বলেছে।’ চেকিঙের কথা স্পিকারে শুনে নিজের হোল্ডঅল ব্যাগেজ স্টোরেজে নিয়ে রাখল সে।
বহুবার হিথ্রো এয়ারপোর্ট ব্যবহার করেছে রানা, তাই ভাল করেই চেনে কোথায় যেতে হবে। অপেক্ষার সময়টাতে অনলাইনে গিয়ে ববি জনসন সম্পর্কে তথ্য খুঁজল। তার ইউটিউব চ্যানেল থাকলেও কোথাও নেই লোকটার ছবি। বলা হচ্ছে ধার্মিক মানুষ সে। কালো জাদু ও শয়তান-পূজার বিরুদ্ধে লেখালেখি করে। এ-ছাড়া আছে বেশকিছু ভিডিয়ো। লাখ লাখ ইউরোপীয় ও আমেরিকান খ্রিস্টান ধর্মপ্রাণ মানুষ সেগুলো দেখে। নতুন কোন তথ্য নেই দেখে ফোন রেখে দেবে রানা, এমনসময় এল টেক্সট মেসেজ।
ঝড়ের বেগে গাড়ি চালিয়ে জেসিকাকে নিয়ে গন্তব্যে পৌঁছে গেছে ওয়াকার ও রামিন। একটু আগে ডিগবার্টের বাড়ির পেছনের মাঠে নেমেছে বিলিয়নেয়ার লুকা ব্রেযনেভের বিমান। এবার ওটাতে জেসিকাকে তুলে দেবে ওরা। একঘণ্টার ভেতরে মেয়েটা পৌঁছে যাবে বুড়োর দুর্গে। এদিকে সেসনায় চেপে নরম্যাণ্ডিতে ফিরবে ওয়াকার ও রামিন। কোন সাহায্য লাগলে দেরি না করে যেন যোগাযোগ করে রানা।
কিছুক্ষণ পর দুই প্রপেলারের ছোট এক ফকার বিমানে চেপে বসল রানা ও ফক্স। লিয়োনেলের সঙ্গে দেখা হওয়ার পর আজ আবারও বিমানে উঠেছে রানা। লণ্ডনের ওপর দিয়ে শব্দদূষণ করে উড়ে গেল বিমান। গত ক’দিনে কত কিছু ঘটে গেছে, চুপচাপ বসে ভাবছে রানা। অবশ্য শেষমেশ পাল্টে গেছে পাশার ছক। যদিও ভবিষ্যতে কী ধরনের বিপদ হবে সেটা জানার উপায় নেই। পরিকল্পনা করে এগোবে ওরা। প্রথম কাজ এখন উত্তর উপকূলে রহস্যময় লোকটার সঙ্গে দেখা করা।
একসময় কুয়াশায় ভরা আইরিশ সাগরের ওপর দিয়ে উড়ে গেল পুরনো বিমান। গন্তব্যের কাছে পৌঁছে রানা দেখল, দূরে আইল অভ ম্যানের রুক্ষ ক্লিফ ও ধূসর-কালো পাহাড়।
‘লোকটা কমপিউটার জিনিয়াস,’ মন্তব্য করল ফক্স, ‘নইলে কোটি কোটি ডলার পেত না।’
জবাবে চুপ করে থাকল রানা। আকাশে ওঠার সোয়া একঘণ্টা পর বিমান নামল রোনাল্ডসওয়ে এয়ারপোর্টের রানওয়েতে। জনসন বলেছে, দ্বীপে পৌঁছে ফোন দিতে। এয়ারপোর্ট থেকে বেরোবার আগেই তাকে কল দিল রানা। জবাবে লোকটা জানিয়ে দিল, একটু পর ওদেরকে তুলে নেবে।
এয়ারপোর্ট থেকে বেরিয়ে সাগর থেকে আসা মৃদুমন্দ হাওয়ায় এসে দাঁড়াল রানা ও ফক্স। মিনিট পাঁচেক পর ওদের পাশে থামল লাল এক সুযুকি ভ্যান। কঙ্কালের মত চিকন, টাকমাথা এক বয়স্ক লোক ওটার ড্রাইভার। তার কানদুটো শয়তানের মূর্তির কানের মত খাড়া। খসখসে গলায় বলল সে, ‘আপনারাই মিস্টার রানা আর ফক্স?’
‘আপনিই কি মিস্টার জনসন?’ জানতে চাইল রানা। কেন যেন ওর মনে হচ্ছে, এই জিন্দালাশ ববি জনসন নয়।
‘শালা সাক্ষাৎ ইবলিশ!’ বিড়বিড় করল ফক্স।
‘আমার নাম কার্লি ফ্রেডিসন,’ চাপা স্বরে বলল লোকটা। ‘আমি তাঁর ড্রাইভার। ভ্যানের পেছনের সিট দেখাল সে। রানা ও ফক্স গাড়িতে উঠে দরজা আটকে নিতেই রওনা হয়ে গেল।
দ্বীপের দক্ষিণে এয়ারপোর্ট। ওটা পেছনে ফেলে আঁকাবাঁকা গ্রাম্য সরু পথে উত্তরদিকে চলল ফ্রেডিসন। যেভাবে পেঁচার মত নাক-মুখ পেঁচিয়ে রেখেছে, রানার মনে হলো কিছু জিজ্ঞেস করলেও জবাব দেবে না সে। জানালা দিয়ে বাইরের দৃশ্য দেখতে লাগল রানা। আয়ারল্যাণ্ডের বেশিরভাগ এলাকার মতই আইল অভ ম্যানে আছে নানান ধরনের ফসলের খেত। মাঝে মাঝে একটা-দুটো গ্রাম। নড়বড়ে বেড়া দিয়ে ঘেরা খামারের সামনে সাদা রঙের পাথুরে আউটবিল্ডিং। দূরে কুয়াশায় ভরা ধূসর-কালচে উঁচু পর্বত।
সরু, লম্বাটে দ্বীপ আইল অভ ম্যান। কয়েকবার রাস্তা পাল্টে চল্লিশ মিনিট উত্তরদিকে যাওয়ার পর ভ্যান পড়ল আরও চিকন পথে। চারপাশে গ্রাম্য পরিবেশ। মাথার কাছে ঝুঁকে এল পর্বতশ্রেণী। সন্ধ্যা পৌনে নয়টায় ঘনিয়ে এল রাতের আঁধার। আবছা আলোয় রানা দেখল, খাড়া এক টিলার ওপরে বহু পুরনো এক গির্জা। আরও কিছুটা গিয়ে পরিত্যক্ত বাড়িটার সামনে গাড়ি রাখল টেকো ড্রাইভার। ত্রিশ গজ দূরে হঠাৎ করেই খাড়া দেয়ালের মত সাগরে গিয়ে নেমেছে টিলা। গাড়ির ইঞ্জিন বন্ধ না করে রানা ও ফক্সকে দেখল ফ্রেডিসন। ‘আমরা পৌঁছে গেছি।’
‘আমার তো ধারণা: জনসনের সঙ্গে দেখা হবে তার বাড়ি বা অফিসে,’ বলল রানা।
‘তিনি এখানেই বাস করেন,’ মাথা নাড়ল ড্রাইভার।
গাড়ি থেকে নামল রানা ও ফক্স। ভ্যান ঘুরিয়ে একরাশ কালো ধোঁয়া ওদের নাকে-মুখে ছড়িয়ে দিয়ে দেখতে না দেখতে উধাও হলো টেকো জিন্দালাশ। প্রাচীন গির্জার ধারেকাছে আর কোন বাড়ি নেই। কেউ অপেক্ষা করছে না রানা ও ফক্সের জন্যে। হাঁটু সমান ঘাস ও জংলা ঝোপগুলোকে দুলিয়ে দিচ্ছে সাগরের ঝিরঝিরে নোনা হাওয়া।
ভুরু কুঁচকে রানাকে দেখল ফক্স। ‘তা হলে ওই লোক এখানে থাকে? জানতাম না এতবড় উন্মাদ!’
রানা কিছু বলার আগেই ওর পকেটে বাজল স্মার্টফোন। ওটা হাতে নিয়ে দেখল, এই একই নম্বর থেকে কল এসেছিল লণ্ডনে। ফোন রিসিভ করতেই বলল জনসন, ‘গরীবের বাড়িতে পা রেখেছেন বলে অনেক ধন্যবাদ!’
‘আপনি কি ঠাট্টা করছেন?’ জানতে চাইল রানা।
‘মোটেও না। গির্জার তৃতীয় ঘরে দরজা পাবেন।
কেন যেন রানার মনে হলো, ওদেরকে চোখে চোখে রাখা হচ্ছে। গির্জার ধুলোময় প্রথম ঘরে ঢুকল ওরা। মাঝের লম্বাটে ঘরটা পেরিয়ে তৃতীয় ঘরে পেল পেছনের দেয়ালে ধাতব এক আধুনিক সিকিউরিটি ডোর। রানার মনে হলো, জলপাই রঙের দরজাটা মিলিটারি বাঙ্কারের প্রবেশপথ। লোহার কবাটে হাতল নেই। তালায় চাবি ঢোকাবার কোন ফুটোও দেখা গেল না। রানা কবাটে দু’বার নক করতেই যে আওয়াজ হলো, ওরা বুঝল ওটা অনেক পুরু। বুলেটপ্রুফ তো বটেই, সম্ভবত বোমা নিরোধক।
‘এটা ফাঁদ বলে মনে হচ্ছে,’ বিড়বিড় করল ফক্স।
কু ডাকছে রানারও মন। জানা নেই দরজার ওদিকে কী অপেক্ষা করছে।
স্টিল-ডোরের ইলেকট্রনিক লক মেকানিযমের কিরকির শব্দ শুনল ওরা। পাঁচ সেকেণ্ড পর সরসর করে সরে খুলে গেল দরজা।
পরস্পরের দিকে তাকাল রানা ও ফক্স।
‘আগে চলুন, বস্,’ নিচু স্বরে বলল প্রাক্তন সৈনিক।
স্টিলের কবাট পেরিয়ে রানা পা রাখল চওড়া এক করিডরে। সাবধানে পিছু নিল ফক্স।
দরজার ধারেকাছে কেউ নেই। একটু দূরে পাতালে নেমে যাওয়ার কংক্রিটের সিঁড়ি। দু’দিকে সাদা রঙের মসৃণ দেয়াল। সিলিঙে জ্বলছে ছোট কিছু এলইডি বাতি। মাথার ওপরের গির্জা ও নিচের আধুনিক এই ভবনটা অস্বাভাবিক লাগছে রানার কাছে।
সিঁড়ি বেয়ে নেমে যেতেই বামে বাঁক নিল করিডর। রানার পেছনে হাঁটছে ফক্স। পেরিয়ে গেল একটা স্টিলের পুরু দরজা। কিন্তু হঠাৎ করেই ওদের পেছনে নিঃশব্দে বন্ধ হয়ে গেল ওটা। লক আটকে যাওয়ার ক্লিক শব্দটা বিশ্রী শোনাল ওদের কানে। কোন হাতল বা নব নেই যে ওটা মুচড়ে দরজা খুলে ফিরে যাবে।
সিঁড়ি বেয়ে নামার সময় ধাপ গুনেছে রানা। ওর ধারণা: ওরা আছে মাটির কমপক্ষে ষাট ফুট নিচে। ঢালু হয়ে নেমে গেছে সুড়ঙ্গের মত করিডর। মিনিটখানেক হাঁটার পর সামনে পড়ল স্টিলের তৃতীয় দরজা। রানার মনে হলো, আড়াল থেকে ওদেরকে দেখছে কেউ। থমকে চারপাশে তাকাল ও। নয় ফুট ওপরে সাদা সিলিঙে এক জোড়া স্টিল মেশ গ্রিড। প্রথমে ওটা ভেন্টিলেটর শাট্ ভেবেছিল রানা, কিন্তু এবার দেখল একটা গ্রিড থেকে চেয়ে আছে ক্যামেরার চকচকে লেন্স।
ওরা পার হতেই পেছনে নিঃশব্দে লক হলো তৃতীয় স্টিলের দরজা। সামনে সাদা রঙের এক চেম্বার। ওটা দেখতে বায়োকেমিকেল ল্যাবের এয়ারলকের মত। ঝিরঝির করে ওদের গায়ে লাগছে এয়ারকুলারের ঠাণ্ডা হাওয়া। সিলিঙে একাধিক ক্যামেরা। দু’দিকের দেয়ালে কিছু প্যানেল। সামনে স্টিলের ইলেকট্রনিক চতুর্থ দরজা। এ-মুহূর্তে ওটা বন্ধ। দরজার আগে স্টিলের আর্চওয়ে। ওটা এয়ারপোর্টের হাই-টেক মেটাল ডিটেক্টর বলেই মনে হলো রানার। ওরা চেম্বারে ঢুকতেই পেছনে নিঃশব্দে আটকে গেল ইলেকট্রনিক দরজা। একবার পরস্পরের দিকে তাকাল রানা ও ফক্স। খাঁচার মত বদ্ধ পরিবেশে আটকা পড়েছে ওরা।
‘হাই-টেক ফ্যাসিলিটি,’ রানার দিকে তাকাল ফক্স।
ওরা বুঝে গেছে, এই ফ্যাসিলিটি তৈরি করতে গিয়ে খরচ করা হয়েছে কমপক্ষে কয়েক মিলিয়ন ডলার।
আমেরিকায় এরচেয়ে কম সফিসটিকেটেড মিলিটারি ইন্সটলেশন দেখেছে রানা। তাই ভাবছে, একটু পর হয়তো দেখবে আরও আধুনিক কিছু।
‘সত্যিই আশ্চর্য!’ বিড়বিড় করল ফক্স।
‘আমার বাড়ি আপনাদের ভাল লেগেছে বলে খুশি হলাম,’ ছাতের গ্রিলের স্পিকার থেকে এল জনসনের কণ্ঠ রানার ধারণা, লোকটা আছে গোপন কোন কন্ট্রোল রুমে। মনিটরে দেখছে ওদেরকে। মুখের কাছে মাইক। আবারও বলল, ‘এবার, আমার কাছে আসার আগে আপনাদেরকে পেরোতে হবে কিছু সিকিউরিটি চেক। দয়া করে জ্যাকেট, জুতো, বেল্ট, ঘড়ি, পকেটের সবকিছু আর মোবাইল ফোন দেয়ালের ট্রেতে রাখুন। ধাতব কিছু যেন সঙ্গে না থাকে।’ দেয়ালে প্যানেল খুলে যেতেই দেখা গেল প্লাস্টিকের ভারী দুটো ট্রে।
জনসনের কথা না মেনে উপায় নেই, বুঝে গেল রানা ও ফক্স। বিরক্তি নিয়ে কবজি থেকে খুলে ওমেগা ডাইভার্স ঘড়ি ট্রেতে রাখল রানা। বাদ গেল না বার্নার ফোন, হ্যারিসের ল্যাপটপসহ ব্যাগ। বুট খোলার পর আলগা করল কোমরের বেল্ট। নিজেকে ম্যাক্সিমাম সিকিউরিটি প্রিযনের বন্দি বলে মনে হলো ওর। একই হাল ফক্সের, বিপদ হবে ভেবে শুকিয়ে গেছে মুখ।
সবকিছু রাখতেই দেয়ালের ওদিকে চলে গেল ট্রে-দুটো। বন্ধ হলো দেয়ালের প্যানেল।
‘অসংখ্য ধন্যবাদ,’ স্পিকারে এল জনসনের কণ্ঠ। ‘ফেরার সময় সব ফেরত পাবেন। এবার একজন একজন করে মেটাল ডিটেক্টরের মাঝ দিয়ে এগিয়ে যান।’
‘ভয় পাবেন না, আমরা সশস্ত্র নই,’ বলল রানা। ‘একটু আগে নেমেছি কমার্শিয়াল এয়ারক্রাফ্ট থেকে। তথ্য বিনিময় করতে এসেছি, আপনাকে খুন করতে নয়।’
‘আগে সেটা প্রমাণ করুন,’ বলল জনসন। ‘আপনারা হয়তো জানেন না, আমার কোন ভুল হলে যে-কোন সময়ে খুন হব।’
‘আপনি কি মনে করেন জুতোর ফিতা দিয়ে আপনাকে খুন করব?’ জানতে চাইল ফক্স।
‘কে জানে! হয়তো খালি হাতেই ঘাড় মটকে দেবেন! আমি বুদ্ধির চর্চা করি, শরীরের নয়। দয়া করে এগিয়ে যান মেটাল ডিটেক্টর আর্চওয়ের ভেতর দিয়ে।’
প্রথমে পেরিয়ে গেল রানা। নীরব থাকল ডিটেক্টর। তবে ফক্স আর্চওয়ের অর্ধেক যেতেই কর্কশ শব্দে বাজল অ্যালার্ম। দু’হাতে শরীর চাপড়ে ক্যামেরার দিকে তাকাল ও। পরক্ষণে বত্রিশ দাঁত মেলে হেসে বলল, ‘যাশালা, শেষমেশ আটকে গেছি দাঁতে!’
‘দয়া করে ওগুলো বের করুন,’ বলল জনসন। ‘নইলে বুঝব কী করে, আপনার সঙ্গে আগ্নেয়াস্ত্র বা ছোরা নেই!’
বিরক্ত হলেও সোনা ও টাইটেনিয়ামের দাঁতের পাটি মুখ থেকে বের করল ফক্স। ওগুলো রুমালে পেঁচিয়ে ছুঁড়ে দিল আর্চওয়ের ওদিকে। খপ্ করে ক্যাচ ধরল রানা। এবার অ্যালার্ম বাজল না। নিশ্চিন্তে বাকি পথ পেরোল ফক্স। রানার কাছ থেকে নিয়ে দ্রুত মুখে পুরল দু’পাটি দাঁত। ক্যামেরার দিকে সোনালি হাসি দিয়ে বলল, ‘এবার খুশি হয়েছেন তো?’
জবাবে হঠাৎ করেই নিঃশব্দে খুলে গেল সামনে স্টিলের দরজা।
‘যাব্বাবা!’ বিড়বিড় করল ফক্স।
দরজা পেরোতেই সামনে পড়ল চওড়া প্যাসেজ। দু’দিকে বার্নিশ করা স্টিলের দেয়াল। কোথায় আছে সেটা না জানলে ওরা ভাবত, পৌঁছে গেছে ইণ্টারন্যাশনাল স্পেস স্টেশনে।
প্যাসেজের ওদিকে ডোরওয়ে।
এরই ভেতরে খুলে গেছে দরজা। আগে কখনও এত মোটা লোক দেখেনি রানা ও ফক্স। সুমো কুস্তিগীররা এর কাছে কিছুই নয়। দাঁড়িয়ে আছে পুরো চওড়া দরজা জুড়ে। প্যান্টের বেল্ট দৈর্ঘ্যে হবে অন্তত ছয়ফুট। কত গজ কাপড়ে তৈরি হয়েছে এই লোকের প্যান্ট, ভাবতে গেলে বিস্মিত হতে হয়। মস্তবড় ভুঁড়িটাকে ঢেকে মেঝে ছুঁই-ছুঁই করছে তাঁবুর মত কাফতান। লোকটার চুল-দাড়ি মিলেমিশে একাকার। নির্জন দ্বীপে দশবছর বাস করলেও এত করুণ হাল হওয়ার কথা নয় কারও। দাড়ি-গোঁফের জঙ্গলে উঁকি দিল খয়েরি কিছু আধখাওয়া দাঁত। বাচ্চাহাতির থাবায় রানা ও ফক্স দেখল বিশাল এক স্টেইনলেস-স্টিলের ম্যাগনাম রিভলভার।
‘মিস্টার রানা, মিস্টার ফক্স, পরিচিত হয়ে খুব খুশি হলাম। আসুন, আসুন!’
আঙুল তুলে অস্ত্রটা দেখাল রানা। ‘ওটা কি আপনার বাড়তি সিকিউরিটির জন্যে?’
শ্রাগ করতেই দানবের থলথলে কাঁধে উঠল বড় এক ঢেউ। ‘ঠিকই ধরেছেন। আপনারা সশস্ত্র নন মানেই তো আর এমন নয় যে, আমি কোন বিপদে নেই। মনে রাখবেন রিভলভার পুরো লোডেড। হামলা করা না হলে ব্যবহার করব না। কিন্তু তার উল্টো হলে দুই গুলিতে উড়িয়ে দেব আপনাদের মগজের খুপরি।’রানা ও ফক্সকে দরজা দিয়ে ঢুকতে দেয়ার জন্যে ভারী শরীর নিয়ে পিছিয়ে গেল ববি জনসন। রানার পর বিশাল লিভিংরুমে ঢুকল ফক্স। তিনটে জানালা দিয়ে আবছা আলোয় ওরা দেখল উপত্যকা ও উপকূল। আঁধার সাগরের কালো আকাশে মিটমিট করে জ্বলছে অজস্র নীলচে নক্ষত্র।
রানা বুঝে গেল, টিলার গভীরে কায়দা করে গির্জার নিচে তৈরি করা হয়েছে জনসনের বাড়ি। লিভিংরুমে ছড়িয়ে- ছিটিয়ে আছে কিছু আসবাবপত্র। ফায়ারপ্লেসের ওপরের দেয়ালে ঝুলছে মস্ত ফ্ল্যাটস্ক্রিন টিভি। আরেক দেয়ালে ছয়ফুটি ক্রোম-প্লেটেড ক্রুশ ছাড়া অন্যান্য দেয়াল ফাঁকা। ওদেরকে বসতে দেয়ার জন্যে দশ ফুট দূরে পাশাপাশি দুই আর্মচেয়ার দেখাল জনসন। নিজে ভীষণ মোটা বলে কোন চেয়ারে বসতে পারবে না।
‘ড্রিঙ্ক দেব?’ জানতে চাইল সে। ‘বাড়িতে অবশ্য আছেই শুধু বিয়ার। আমি নিজে কড়া কিছু পান করি না।’
‘ধন্যবাদ, লাগবে না,’ বলল রানা।
মাথা নাড়ল ফক্স।
‘আমার আরেকটা বিয়ার চাই,’ ফ্রিযের কাছে গেল জনসন। ডালা খুলে হাতে নিল এক পাইন্টের বিয়ারের বোতল। বুড়ো আঙুল দিয়ে অনায়াসেই উড়িয়ে দিল ওটার ক্যাপ।
হাতিটা বোধহয় দিনে শেষ করে দশ পাইন্টের বেশি বিয়ার, ভাবল রানা।
দূরে ডাবল সোফায় গিয়ে বসল জনসন। কোলের ওপরে রাখল ম্যাগনাম রিভলভার। আক্রমণ এলে চট্ করে হাতে তুলে নেবে। চোঁ-চোঁ করে খালি করল বিয়ারের অর্ধেক বোতল।
‘আপনার বাড়িটা চমৎকার,’ মন্তব্য করল রানা।
‘কাউকে ঢুকতে দিই না,’ বলল জনসন। ‘তবে আমার বড় বোন আপনাকে পছন্দ করেছে। সবসময় বলে: অন্যদের চেয়ে ঢের বেশি বুঝি মানুষের চরিত্র।’
‘আপনার বোন?’ জনসনের সঙ্গে মিসেস ম্যাণ্ডকের চেহারার মিল আছে, টের পেল রানা।
মাথা দোলাল লোকটা। ‘হ্যারিসের বইটা পড়েই সঙ্গে সঙ্গে ই-মেইল করেছিল। ভীষণ ঘাবড়ে গেছে। দুঃখ লাগে, নিরেট এক গর্দভের সংসার করছে। ওই বই আসলে কীসের ওপরে লেখা, সেটাও বুঝতে পারেনি লোকটা।’
এরপর তাঁদের অফিসে গেলাম আমরা,’ বলল রানা।
‘আপনাদের কথা শুনে আমার বোন বুঝল, আমার সঙ্গে যোগাযোগ করা উচিত।’ আরেক চুমুক বিয়ার নিল জনসন। হাতের তালুতে মুছে নিল মুখ। ‘জেন্টলমেন, এবার হয়তো আমাদের ভেতরে হবে চমৎকার বন্ধুত্ব। জানতাম, বহু বছর ধরে মানুষ খুন করছে অশুভ হ্যাভোক ক্লাব। তাই কয়েক বছর হলো ওটার সম্পর্কে নানান তথ্য সংগ্রহ করেছি। কিন্তু সত্যিকারের কোন প্রমাণ হাতে ছিল না। এবার হয়তো সেটা পাব।’
হাতির মত শরীর নিয়েও ঝট করে উঠে দাঁড়াল সে। চলে গেল দেয়ালের তাকের কাছে। ওখানে ট্রেতে আছে রানা ও ফক্সের জিনিসপত্র। ঘুরে ওদের দিকে তাকাল সে। ‘দেখা যাক আমার জন্যে কী এনেছেন আপনারা। বলুন তো, কোন্ ফোনে আছে সেই ভিডিয়ো?’
‘আমারটায়,’ বলল ফক্স। ‘যেটা একটু ছোট।’
‘আপনি নিজেই কি তুলেছেন ভিডিয়ো ফুটেজ?’
‘আপনি তো ভাল করেই জানেন আমরা কারা,’ বলল রানা, ‘কিন্তু আপনার সম্পর্কে আমরা কিছুই জানি না।
মাথা দোলাল দানব। ‘মাফ করবেন, আসলে এত উত্তেজিত হয়ে গেছি, নিজের সম্পর্কে কিছুই বলতে পারিনি। আমার আসল নাম গ্রেগ ডিলান।’
‘আপনার বোন বিয়ের আগে ছিলেন এলেনা ডিলান,’ বলল রানা।
‘গাধাটাকে বিয়ে করার আগে ওটাই ছিল ওর নাম। আমরা দুই ভাইবোন ধার্মিক পরিবারে মানুষ হয়েছি। অবশ্য ওর চেয়েও বেশি ঝুঁকে পড়ি ধর্মের দিকে।’ দেয়ালে ক্রুশ দেখাল ডিলান। ‘বলতে দ্বিধা নেই, ধর্ম আমার কাছে জীবনের চেয়েও প্রিয়।’
‘যদিও মনে হচ্ছে না যে আপনি যাজক,’ বলল রানা।
হাসল ডিলান। ‘আসলেই তা নই। স্রষ্টাকে নিয়ে ভাবার কথা বাদ দিলে বাকি সময় পড়ে থাকতাম কলেজে টেকনোলজি নিয়ে। বাইশ বছর বয়সে আমরা চারবন্ধু মিলে তৈরি করলাম শক্তিশালী একটি সার্চ ইঞ্জিন অ্যাপলিকেশন। নানান দরকারে বহুবার ওটা ব্যবহার করেছেন আপনারা। সে-সময়ে ভালভাবে চলছে ডট বুম। নামকরা এক কোম্পানির কাছে অ্যাপলিকেশনটা বিক্রি করে আমরা আয় করলাম শত শত কোটি টাকা।’
হাতের ইশারায় চারপাশ দেখাল সে। ‘হয়তো বুঝেছেন, দুনিয়া থেকে দূরে থাকতে গিয়ে ব্যয় করেছি আমার সম্পদের বড় একটা অংশ। আর এখানে বসেই গবেষণা করেছি, গত কয়েক শতাব্দীতে কীভাবে রাজনৈতিক ক্ষমতায় চলে গেছে শয়তান-পূজারীরা। বেশিরভাগ মানুষ এসব কিছুই জানে না। বাস্তবতা হচ্ছে, যে-কোন সময়ে হাসতে হাসতে সম্পদশালী দেশগুলোর ক্ষমতা দখল করে নেবে নরপশুগুলো।’
‘একটু খুলে বলবেন, কীভাবে এসবে জড়ালেন?’ জানতে চাইল রানা।
‘কীভাবে?’ দীর্ঘশ্বাস ফেলল ডিলান। ‘ওর নাম ছিল কেন মিচেল। ঘনিষ্ঠ বন্ধু। ধর্ম বিশ্বাস করত না। তবুও পরস্পরকে ভালবাসতাম ভাইয়ের মত। ওর জন্যেই একসময় বুঝলাম, কালো জাদু বা শয়তান-পূজা এখন কোন্ পর্যায়ে পৌঁছে গেছে।’
ডিলানের বক্তব্য শোনার জন্যে অপেক্ষা করছে রানা।
বড় করে শ্বাস ফেলে বিয়ার গিলল ডিলান। ‘আগেই বলেছি, মাত্র ক’দিনের ভেতরে মস্ত বড়লোক হয়ে গেলাম আমরা চারবন্ধু। আর অত টাকা পেয়ে বেছে নিলাম আলাদা পথ। টেকনো ব্যবসায় রয়ে গিয়ে নতুন এক কোম্পানি খুলল কেভ ওডোনেল। ট্রপিকাল এক দ্বীপে গিয়ে বাস করতে লাগল টমাস গ্রেমাজ। সারাদিনে তার একমাত্র কাজ হয়ে উঠল গ্লাসের পর গ্লাস রাম শেষ করা। নিজে আমি ভাবলাম, টাকার যখন অভাব নেই, এবার আয়েস করে কাটিয়ে দেব বাকি জীবন। আমাদের ভেতরে সবচেয়ে উচ্চাভিলাষী ছিল কেন মিচেল। ওর ইচ্ছে ছিল ব্যবসায় টাকা লগ্নি করে বিলিয়ন বিলিয়ন ডলার আয় করবে। এরপর চারবছর আর ওর সঙ্গে দেখা হয়নি। একদিন ফোন দিল। মানসিকভাবে ভেঙে পড়েছে। অনুরোধ করল, যেন একটু সময় দিই। মনের কথা বলার মত কেউ নেই ওর। ঠিকানা দিল। ওখানে গিয়ে দেখলাম, সস্তা এক হোটেল উঠেছে মিচেল। রুমে ঢুকে চমকে গেলাম ওকে দেখে। চেনা যাচ্ছিল না। যেন জীবন্ত কঙ্কাল। কীভাবে ওর জীবন ধ্বংস হয়ে গেছে, সেটা বিস্তারিতভাবে জানাল।
বন্ধুর করুণ পরিণতির কথা বলতে গিয়ে ভারী হয়ে গেছে গ্রেগ ডিলানের গলা। ‘টাকার পেছনে ছুটতে গিয়ে ফিন্যানশিয়াল এক ব্রোকারের সঙ্গে পরিচয় হয় ওর। নামকরা মস্তবড় কিছু কর্পোরেশনের হয়ে ট্রিলিয়ন ডলারের বিজনেস দেখাশোনা করত সেই লোক। শিক্ষানবিশ হিসেবে কেনকে সঙ্গে নিল। দেখাতে লাগল কীভাবে পিচ্ছিল দড়ি বেয়ে উঠে যেতে হবে অকল্পনীয় সম্পদের পাহাড়ের চূড়ায়। অবশ্য সেজন্যে দুটো শর্ত ছিল তার। প্রথম কথা: কেনের প্রাপ্য সবকিছুর দশ পার্সেন্ট পাবে সে। আর দ্বিতীয় শর্ত: চিরকালের জন্যে ভুলে যেতে হবে বিবেকের কথা।’
‘বলতে থাকুন, আমরা শুনছি,’ বলল রানা।
‘লোকটা আরও জানাল: ‘মূল্য পরিশোধ করতে দ্বিধা এলে ভুলেও নেমো না এই খেলায়।’ তখন টাকার নেশায় পেয়েছে কেনের। সবকিছু চট্ করে বুঝে নিত। ওর মনে হলো কয়েক হাজার কোটি টাকা পেলে সত্যিই খুব সুখী হবে ও।’
‘তারপর কী হলো তার?’ জানতে চাইল ফক্স।
‘প্রথম দু’বছর কাটল সুখস্বপ্নের মাঝে। ব্যবসা করতে গিয়ে আয় করল শত শত কোটি টাকা। পেল বিলাসবহুল জীবন। কিন্তু এরপর ওর মনে হলো: আরও টাকা পাচ্ছি না কেন? বেচারা তখনও ভাবতে পারেনি জড়িয়ে যাচ্ছে কীসে।’
বিয়ার শেষ করে বোতলটা দেখল ডিলান। দীর্ঘশ্বাস ফেলে আবারও শুরু করল: ‘সেই সময়ে কেন জানল, নতুন বন্ধুরা অদ্ভুত এক ধর্মের অনুসারী। ওটা খুব অস্বাভাবিক কিছু। আগ্রহ দেখাতেই ওকে তাদের ধর্মে বরণ করে নিল তারা। জানিয়ে দিল: কখনও বেইমানি করতে পারবে না, নইলে ভয়ঙ্কর বিপদে পড়বে। শয়তান-পূজার অনুষ্ঠানে যেতে লাগল ও। ওর চোখের সামনে জবাই হলো একের পর এক মেয়ে। কিছু বলবে সেই সাধ্য ওর ছিল না।’
হতাশ চোখে ওদেরকে দেখল ডিলান। ‘ এরপর শয়তানের কাছে বলি দেয়া হলো কিছু শিশুকে।’
চুপ করে থাকল রানা ও ফক্স।
ঘরে বিরাজ করছে থমথমে পরিবেশ।
‘শিশু-হত্যার দৃশ্য মন ভেঙে দিল কেনের,’ বলল ডিলান। ‘তখনই যোগাযোগ করল আমার সঙ্গে। বলেছিল, বহু আগেই খুন হয়ে গেছে ওর বিবেক। কিন্তু এত চরম অন্যায় আর সহ্য করতে পারছে না। স্বীকারোক্তি দিল আমার কাছে। সেই রাতে ওকে হোটেলে রেখে ফিরলাম তখনকার অ্যাপার্টমেন্টে। একেবারে হতভম্ব হয়ে গেছি। ভাবতে লাগলাম, কীভাবে সুস্থ জীবনে ফেরত আনব বন্ধুকে। জানতাম না, আর কখনও ওকে জীবিত দেখব না। পরদিন সেই হোটেলের রুমে পাওয়া গেল ওর লাশ। সিলিঙের আংটা থেকে দড়িতে ঝুলছিল দু’পা। কেটে নেয়া হয়েছে মাথা। ওটা ছিল মেঝেতে। জীবিত অবস্থায় ছিলে নেয়া হয় ওর চামড়া।’
‘দুঃখজনক,’ বলল ফক্স।
‘ড্রাগখোর এক খুনিকে গ্রেফতার করল পুলিশ। আগে দুটো খুন করেছে সে।’ মাথা নাড়ল ডিলান। ‘আমি ভাল করেই বুঝে গেলাম, শয়তান-পূজারীদের বিরোধিতা করেছে বলে চরম শাস্তি দেয়া হয়েছে কেনকে। এরপর দেরি করিনি আত্মগোপনে যেতে। চোখ খুলে গিয়েছিল। আইল অভ ম্যানে তৈরি করলাম এই আস্তানা। তখন থেকে সংগ্রহ করছি শয়তান-পূজারীদের বিরুদ্ধে নানান ধরনের প্রমাণ। গবেষণা করে জেনেছি, বেশিরভাগ দেশের রাজনৈতিক উঁচু পর্যায়ে আছে তারা। এরপর একসময়ে জেনে গেলাম দ্য হ্যাভোক ক্লাবের কথা।
‘ঊনবিংশ শতক থেকে শুধু ব্রিটেনে নয়, অন্য দেশেও চালু আছে এই ক্লাব। ইউরোপের দেশগুলোর ক্ষমতাশালীরা ওটার সঙ্গে আষ্টেপৃষ্ঠে জড়িত।’
‘ব্রিটেনের প্রধানমন্ত্রীও কি তাদেরই কেউ?’ বলল ফক্স।
‘জানা নেই,’ বলল ডিলান। ‘তবে শয়তান-পূজা না করলে বেশিদিন ক্ষমতায় থাকতে পারে না কেউ।’ ফক্সের দিকে তাকাল সে। ‘আঠারো শ’ বিশ সালে ব্রিটেনে চালু হয়েছে প্রাচীন ধর্ম অর্ডার অভ থঅর্থ। শিকারি পাখির মুওওয়ালা মিশরীয় এক অপদেবতা সে। তখন থেকে আরও ছড়িয়ে গেল কালো জাদুর প্রচারণা।
‘থঅথের মূর্তির বেদিতে এক মেয়েকে আমি খুন হতে দেখেছি,’ বলল ফক্স।
‘একবার ওই ভিডিয়োটা দেখতে পারি?’ বলল ডিলান। ‘আপনার হাতেই আছে আমার ফোন, ওটাতে পাবেন,’ বলল ফক্স।
‘আমাদের কাছে ল্যাপটপে স্টিভ হ্যারিসের বইটাও আছে,’ বলল রানা। ওটা পড়তে পারলে হয়তো জানা যাবে অর্ডার অভ থঅথের সঙ্গে কীসের সম্পর্ক হ্যাভোক ক্লাবের।
‘আপনারা হয়তো জানেন না,’ বলল ডিলান, ‘ঊনবিংশ শতকে শার্লন হলে থঅথের মন্দির তৈরি করেছিল ফিলিপ এন. শার্লন। তার মৃত্যুর পর একমাত্র সন্তান জিওফ্রি এন. শার্লন এবং পরে নাতি গ্রেগরি এন. শার্লন ছিল মন্দিরের প্রধান পৃষ্ঠপোষক। তাদেরকে গভীর শ্রদ্ধা করত ব্রিটেনের উঁচু সমাজের সবাই। পরে সেই গোপন সঙ্ঘ সম্পর্কে নতুন তথ্য আর পাইনি। আমি যদি পনেরো শতক থেকে শয়তান-পূজার বিষয়টা ব্যাখ্যা করি, সেক্ষেত্রে হয়তো গোটা ব্যাপারটা ভাল করে আপনারা বুঝতে পারবেন।’
‘অতীত নিয়ে ভাবছি না,’ বলল লেকচারে বিরক্ত ফক্স। ‘আমরা জানতে চাই বর্তমানে শার্লন হলে কী ঘটছে।’
‘আপনারা যদি ওখানে যান, তো এরপর কী করবেন?’ জানতে চাইল ডিলান।
‘হয়তো পুড়িয়ে দেব প্রাসাদ,’ বলল ফক্স। ‘ওখানে কাউকে পেলে তাকে খতম করে দেব।
‘তাতে লাভ কী?’ মাথা নাড়ল ডিলান। ‘ওরা তো একজন দু’জন নয়। সমাজের মাথা তারা। সংখ্যায় হয়তো এক শ’র বেশি। আমি নিজে এ-ব্যাপারে খুব বেশিকিছু জানি না। অর্থাৎ, আপনাদেরকে নানান তথ্য দিয়ে সাহায্য করতে পারব না।’
‘অথচ, ভুল ধারণা দিয়েছেন, প্রচুর তথ্য আমাদেরকে দিতে পারবেন,’ বলল রানা।
‘আসলে সেটা বোঝাতে চাইনি,’ মাথা নাড়ল ডিলান। ‘আমি জানি না ওই দলের নেতৃত্বে এখন কারা আছে। আশা করি বুঝেছেন, আমি একজন গবেষক, গোয়েন্দা নই। গোপনে কী করছে খুনিগুলো, সেটা আমার জানা নেই।’
‘আপনি তো হ্যারিসের বইটা পড়েছেন,’ বলল ফক্স। ‘ওটা থেকে জরুরি কোন তথ্য পাননি?’
‘পড়েছি মাত্র এক শ’ পৃষ্ঠা।’
‘অথচ, ইঙ্গিত দিয়েছিলেন, প্রচুর তথ্য দিয়ে সাহায্য করতে পারবেন,’ বলল ফক্স। ‘এখন তো মনে হচ্ছে অত দূর থেকে এখানে এসে সময় নষ্ট করেছি আমরা।
‘ওই বইয়ে যাদের কথা লিখেছে, তাদের আলাদা ছদ্মনাম দিয়েছে হ্যারিস,’ বলল ডিলান। ‘এ-ব্যাপারে বিশদ বর্ণনাতেও যায়নি। সে ছাড়া আর কেউ জানত না এরা কারা।’
‘তা হলে সত্যিই আমরা সময় নষ্ট করেছি,’ বিড়বিড় করল ফক্স। কড়া চোখে দেখল ডিলানকে। রানা বুঝে গেল যুবকের মনের ইচ্ছে। যদি উপায় থাকত, ঘাড় ধরে ডিলানকে জানালা দিয়ে নিচের উপত্যকায় ছুঁড়ে ফেলত ফক্স।
‘আমার কাছে বইয়ের যে অংশ, চাইলে ওটা পড়তে পারেন,’ ক্ষতিপূরণ হিসেবে জানাল ডিলান।
‘অ্যালেক্যাণ্ডার লিয়োনেল বা অ্যালান শ’ নামে কারও কথা বইয়ে লিখেছে হ্যারিস?’ জানতে চাইল রানা।
মাথা নাড়ল ডিলান। ‘তেমন কিছু বইয়ে দেখিনি।’
‘শার্লন হলে ছিল ধেড়ে শকুনের মত গলাছেলা এক বুড়ো,’ বলল ফক্স।  ‘হাতে ওয়াকিং স্টিক। বয়সে লিয়োনেলের চেয়ে ত্রিশ বছরের বেশি। নিজের বইয়ে তার ব্যাপারে কিছু লিখেছে হ্যারিস?’
‘না, ওয়াকিং স্টিকসহ কারও কথা নেই বইয়ে,’ বলল ডিলান। ‘আমরা আসলে এভাবে কাউকে শনাক্ত করতে পারব না। বরং দেখি ভিডিয়োটা। তাতে হয়তো বহুকিছুই জানতে পারব।’ মোবাইল ফোন অন করে ফক্সের দিকে তাকাল সে।
‘আপনি জেনেবুঝে আমাদেরকে ঠকিয়েছেন,’ সরাসরি অভিযোগ করল ফক্স। ‘এমন ভাব করেছেন, যেন বহুকিছু জানেন। কিন্তু আসলে কিছুই আপনার জানা নেই। তাই মনে হচ্ছে, ভিডিয়ো আপনাকে দেখিয়ে আমাদের কোন লাভ নেই। বরং আপনিও থাকুন আমাদের মত অন্ধকারে।’ রানার দিকে তাকাল ফক্স।
‘ভিডিয়োটা মাত্র একবার দেখতে দিন! প্লিয!’ ভাঙা গলায় বলল ডিলান। প্রায় কেঁদে ফেলেছে।
পায়ের জুতো থেকে শুরু করে মুখের দাঁত পর্যন্ত খুলে নিয়েছে এই শালা!’ রাগ সামলাতে না পেরে রানাকে বলল ফক্স। ‘এত দূর থেকে এসে কী পেলাম? এটা জানলাম, এই মোটা শালা আসলে ফালতু এক লোক! তাই মনে হচ্ছে, ভিডিয়ো আর না দেখানোই ভাল! এই মানসিক কষ্ট এর পাওয়া উচিত! জুতো পরার আগে ওটা দিয়ে ওর ফোলা দু’গাল ফাটিয়ে দিতে পারলে খুশি হতাম!’
কী যেন ভাবছে রানা। কয়েক মুহূর্ত পর বলল, ‘খালি হাতে ফিরছি, তা ঠিক। তবে ভিডিয়ো দেখালে ক্ষতি নেই। পাসওয়ার্ড দাও ডিলানকে। ওই দৃশ্য দেখে বাকি রাত আর ঘুমাতে পারবে না। আপাতত এটুকু আমাদের প্রাপ্তি।’
কথাটা মনে ধরল ফক্সের। সোনালি হাসিতে ভরে গেল মুখ। ‘ঠিক, বস্! শালা ডিলান, তো নে পাসওয়ার্ড— ওটা রিটা। বড় অক্ষরের ‘আর’ দিয়ে শুরু। এরপর সারারাত মনের কষ্টে ছটফট করে মর!’
অপমান গায়ে না মেখে ফোনে পাসওয়ার্ড দিল ডিলান। ভিডিয়ো চালু হতেই ঝুঁকে বসল সোফায়। নিজেরা চেয়ার থেকে উঠল না রানা বা ফক্স। দ্বিতীয়বার খুনের দৃশ্য দেখার ইচ্ছে ওদের নেই।
‘আশ্চর্য!’ নিচু স্বরে বলল ডিলান। ‘এই ভিডিয়ো করলেন কী করে? আগে তো কেউ এদের এত কাছে যেতে পারেনি!’
‘আমার কপাল মন্দ ছিল,’ বলল ফক্স।
‘ওটা কী?’
‘ওটাই শার্লন হল,’ বলল রানা। ‘মনোযোগ দিয়ে ভিডিয়ো দেখুন।’
‘তা তো বটেই!’
একটু পর ফ্যাকাসে হয়ে গেল ডিলানের মুখ। হাঁ হয়ে গেছে। বিড়বিড় করল, ‘অবিশ্বাস্য! আগে কখনও এ-দৃশ্য কেউ দেখেনি!’
‘আপনি তৃতীয়জন,’ মন্তব্য করল রানা।
শ্বাস আটকে ফেলল ডিলান। সোনালি চুলের এক মেয়েকে নেয়া হয়েছে অপদেবতা থঅথের মূর্তির সামনে। কমপিউটার বিশেষজ্ঞের মাথার তালু বেয়ে কপালে দরদর করে নামল ঘাম। ভয়-ঘৃণা নিয়ে দেখছে খুনের দৃশ্য। বিড়বিড় করে বলল, ‘তা হলে সত্যিই এরা মানুষ খুন করে!’
‘আরও ভালভাবে দেখো,’ তিক্ত স্বরে বলল ফক্স। ‘ঘাম ঝরলে শরীরের চর্বি গলবে।’
মেয়েটাকে খুন হতে দেখে আরেকটু হলে মোবাইল ফোন হাত থেকে ফেলে দিত ডিলান। ফিসফিস করে বলল, ‘হায়- হায়, ঈশ্বর! হায় হায়!’
এবার নিশ্চয়ই তুমি খুব খুশি?’ দাঁত খিঁচাল ফক্স।
‘নকল ভিডিয়োর মত নয়,’ বলল রানা।
‘কিন্তু এক মিনিট!’ চমকে উঠল ডিলান। ‘শেষ দিকটা আরেকবার দেখতে হবে!’
বিরক্ত হয়ে মাথা নাড়ল ফক্স। ‘দ্বিতীয়বার না দেখে তোমার চলছে না, তাই না, শালা! তুমি নিজেও আসলে নরকের কীট!’
জবাব না দিয়ে প্লেব্যাক পিছিয়ে নিল ডিলান।
যুম করল ইমেজের ওপরে।
কাছ থেকে দেখছে স্ক্রিন।
বিস্ফারিত হলো তার দু’চোখ। হঠাৎ বেসুরো কণ্ঠে বলল, ‘আরে! আমি তো এই মেয়েকে ভাল করেই চিনি!’‘না, আমার কোন ভুল হচ্ছে না,’ আনমনে বলল ডিলান।
‘মেয়েটা আসলে কে?’ জানতে চাইল রানা।
‘আসুন,’ বলল ডিলান, ‘নিজেরাই বরং দেখুন।
সোফা ছেড়ে ফ্রিয়ের চিলার কেবিনেট থেকে বিয়ার নিল ডিলান। বোতলের ক্যাপ খুলে লম্বা চুমুক দিল। প্যাসেজ লক্ষ্য করে রওনা হয়ে বলল, ‘বুক ধড়ফড় করছে, যেন মরেই যাব!’
তার পিছু নিল রানা ও ফক্স। ওরা চলে এল স্পেসশিপের করিডরের মত ধাতব প্যাসেজে। বিশ ফুট দূরে ডানদিকের এক ঘরে ঢুকল ডিলান। ওখানে পা রেখে রানার মনে হলো, ঘরটা যেন নাসার মিশন কন্ট্রোল রুম। ডেস্কে ডেস্কে কমপিউটার। ঘরে ঘাম, বিয়ার ও ভাজা মুরগির বাসি গন্ধ। চারপাশে অসংখ্য বই ও ম্যাগাযিন। বড় এক ডেস্কে শক্তিশালী এক সুপার কমপিউটার। বেঞ্চ টেনে ওটার সামনে বসল ডিলান। মাউস হাতে নিয়ে বলল, ‘এবার দেখা যাক!’
কয়েকবার ক্লিক দিতেই ওয়েবসাইটে এল মেইনস্ট্রিম মিডিয়া নিউয। একটা আর্টিকেল খুঁজছে ডিলান। ‘এই তো, দু’দিন আগের কথা। আপনারা বোধহয় ব্রিটেনের নিউয ফলো করেন না।’
‘আমরা গত ক’দিন ধরে অন্য কাজে ব্যস্ত,’ বলল ফক্স।
ডিলানের পাশে দাঁড়িয়ে খবরটা পড়তে লাগল রানা।
দৈনিক কাগজের হেডলাইনে লেখা:
সড়ক দুর্ঘটনা!
করুণভাবে মৃত্যুবরণ করেছে সাংসদের একমাত্র মেয়ে।
স্ক্রল করে নিচে গেল ডিলান।
স্ক্রিনে বাঁকা হাসির এক মেয়ে। মাথার চুল সোনালি। বয়স হবে বিশ। অবশ্য চাহনিতে রয়েছে তিক্ত অভিজ্ঞতার ছাপ।
‘বিংগো!’ বলল ডিলান। ‘পেয়ে গেছি!’
স্ক্রিনের দিকে ঝুঁকে মেয়েটাকে দেখল রানা ও ফক্স। একই কথা ভাবছে ওরা। ভিডিয়োর সেই একই মেয়ে, এতে কোন ভুল নেই।
নিচে মধ্যবয়স্ক দম্পতির ছবি। পেছনে এডওয়ার্ডিয়ান কাউন্টি ম্যানশন। স্ত্রীকে জড়িয়ে ধরে সান্ত্বনা দিচ্ছে স্বামী। তার কাঁধে মাথা রেখেছে বেচারি। তৃতীয় ছবিতে বিশাল এক গাছে গুঁতো মেরে মুড়ির টিনের মত তুবড়ে গেছে টু-সিটার এক পোর্শে স্পোর্টস কার।
‘নেলি গান,’ বলল ডিলান। ‘বয়স উনিশ। লেখাপড়া করত সাসেক্স ইউনিভার্সিটিতে। বাড়ি ফেরার পথে প্রচণ্ড বেগে গাড়ি চালিয়ে নিয়ন্ত্রণ হারিয়ে ফেলে। জানা যায়নি ফাঁকা রাস্তায় কেন দুর্ঘটনা ঘটল। কোন সাক্ষী ছিল না। দুর্ঘটনায় মুহূর্তে মৃত্যুবরণ করে।’ ঘুরে রানা ও ফক্সকে দেখল ডিলান। ‘তবে আমরা জানি কীভাবে মারা গেছে সে।’
‘মানুষকে খুন করে আগেও বহুবার দুর্ঘটনা বলে চালানো হয়েছে,’ মন্তব্য করল ফক্স।
‘আটাশ তারিখ বাড়ির কাছে হ্যানবারির সেইণ্ট মেরি দ্য ভার্জিন প্যারিশ চার্চে প্রাইভেট ফিউনেরাল,’ পড়ে শোনাল ডিলান। ‘তার মানে আগামীকাল।’
মাথা দোলাল রানা। মন দিয়ে দেখছে দম্পতির ছবি।
লোকটা বেশ লম্বা। মধ্যবয়স্ক হলেও সুদর্শন।
‘কী নাম এই লোকের?’ জানতে চাইল রানা।
‘সুটেড পশুটার মাথার চুল এখনও শয়তানি করতে করতে পেকে যায়নি,’ বিড়বিড় করল ফক্স।
কমপিউটার স্ক্রিন থেকে মুখ তুলে ওদেরকে দেখল ডিলান। ‘চিনলেন না? ব্রিটিশ পার্লামেন্টের সদস্য। নিজের পার্টিতে খুব জনপ্রিয়। আগামী নির্বাচনে হয়তো হবে ব্রিটেনের প্রধানমন্ত্রী। নাম ক্রিস্টোফার গান। অনেকে বলে ক্রাইস্ট।’
‘এর সম্পর্কে আরও কিছু জানেন?’ বলল রানা।
‘শুনেছি, স্রেফ কপালের জোরে ক’বার স্ক্যাণ্ডাল থেকে রক্ষা পেয়েছে। তার মেয়ে শেষ করে দিচ্ছিল বাবার রাজনৈতিক ক্যারিয়ার। উঁচু পর্যায়ে বন্ধুবান্ধব আছে বলে বিপদ উৎরে গেছে।
‘কতটা উঁচু পর্যায়ের?’ বলল রানা। ‘এক্ষেত্রে মনে হচ্ছে, ফুরিয়ে গিয়েছিল মেয়েটার ভাগ্য।’
‘হয়তো তারাই কিডন্যাপ করেছে?’ মন্তব্য করল ডিলান ‘শয়তান-পূজায় বলি দেয়ার সময় দরকার হয় সুন্দরী মেয়ে।’
‘কিন্তু নামকরা নেতার মেয়ে কিডন্যাপ হলে দৈনিক পত্রিকার হেডলাইন হতো,’ বলল রানা। ‘মস্ত ঝামেলায় পড়বে কিডন্যাপার। এসব কিন্তু হয়নি। তাই আমার ধারণা, শার্লন হলে বলির অনুষ্ঠানের পর, সবাই যখন তৃপ্তির ঢেকুর তুলে বাড়ি ফিরছে, তখন লাশের কী হবে, সেটা নিয়ে ভেবেছে কেউ।’
‘ভিডিয়োটা দেখার পর থেকে কেমন যেন টয়লেট পাচ্ছে,’ বিড়বিড় করল ডিলান।
‘গাড়ি-দুর্ঘটনার অন্তত একসপ্তাহ আগে খুন করা হয়েছে, বলল রানা। ‘এতদিন বরফ দিয়ে ঢেকে রেখেছে লাশ। অর্থাৎ, ফাঁকি দিয়েছে পুলিশকে। সেজন্যে চাই লোকবল ও লাখ লাখ পাউণ্ড। অথচ, যে-কোন মেয়ে হলেই যখন চলে, সেক্ষেত্রে নেলি গানকে এত ঝামেলা করে তুলে নেবে কেন কেউ?’
‘হয়তো ওর বাবাকে সতর্ক করতে,’ আন্দাজ করল ফক্স।
‘তাতে কার কী লাভ?’ ওর দিকে তাকাল রানা।
শ্রাগ করল ফক্স। ‘জানি না। হয়তো এর ব্যাখ্যা দিতে পারবে ওর বাপ।’
‘তার সম্পর্কে আরও জানতে হবে,’ ডিলানের দিকে তাকাল রানা। ‘সার্চ করে দেখুন তার ব্যাপারে আরও কিছু পাওয়া যায় কি না।’
‘গাড়ি-দুর্ঘটনার পর থেকেই শুরু করি,’ কমপিউটার নিয়ে ব্যস্ত হয়ে উঠল ডিলান। ইউটিউবে সার্চ দিল বিবিসি টিভির খবরের জন্যে। একটা ভিডিয়োতে দেখা গেল, অভিজাত একটি ঘরে ফায়ারপ্লেসের সামনে চেয়ারে বসে সাক্ষাৎকার দিচ্ছে ক্রিস্টোফার গান। কাগজের মত সাদা তার মুখ। চোখে জল। তবে সামলে রেখেছে নিজেকে। ‘দুর্ঘটনার দিন ফোন করেছিল,’ কাঁপা গলায় জানাল সে। বলতে লাগল, কত ভাল মেয়ে ছিল নেলি। সামনে দীর্ঘ জীবন। ক্রিস্টোফার আর তার স্ত্রীর চোখের মণি ছিল সে। ওর মিষ্টি আচরণের জন্যে ওকে ভালবাসত সবাই। এখনও কেউ মানতে পারছে না, হঠাৎ করেই চিরবিদায় নিয়েছে নেলি। মানসিকভাবে ভেঙে পড়েছে ক্রিস্টোফার গানের স্ত্রী। তবে নিজেকে সামলে নিয়েছে সে। সংবিধান অনুযায়ী নির্বাচনী এলাকার সবাইকে সাধ্যমত সহায়তা দেবে সে। ইত্যাদি ইত্যাদি…
‘লোকটা ডাহা মিথ্যা বলছে,’ হঠাৎ করেই বলল রানা। ইউটিউব পয করে ওকে দেখল ডিলান। ‘আমারও তা-ই ধারণা। একবারও ক্যামেরার দিকে তাকাচ্ছে না। ‘
‘হয়তো তাকে হুমকি দিয়েছে কেউ?’ বলল ফক্স।
‘মনে হয় না,’ বলল রানা। ‘এখন প্রথম এবং প্রধান প্ৰশ্ন হচ্ছে: কেন বেছে নেয়া হলো তার মেয়েকে?’ ডিলানের দিকে তাকাল ও। ‘কী ধরনের স্ক্যাণ্ডালে জড়িয়ে গিয়েছিল লোকটা?’
‘নানান গুজব শুনেছি,’ বলল ডিলান। ‘নেলির বাবা তো বলছে, ওর চেয়ে লক্ষ্মী মেয়ে হয় না। শান্ত ও সুবোধ। তবে শোনা যায় যৌন কেলেঙ্কারি আর দোকান থেকে মালপত্র চুরিতে জড়িত ছিল মেয়েটা। অবশ্য এখন মরে গেছে বলে তার সম্পর্কে বাজে মন্তব্য করবে না কেউ। সবাই জানে, সারাজীবন মিথ্যার পর মিথ্যা কথা বলে আখের গুছিয়ে নেয় রাজনৈতিক নেতারা। কাজেই ওটা নিয়ে কেউ কিছু মনে করে না।’
বিশ্বাসযোগ্য অন্য কোন তথ্যের উৎস আছে কি না, ভাবছে রানা। কয়েক মুহূর্ত পর বলল, ‘বলুন তো, ঠিক কবে হ্যারিসের বইটা আপনাকে দিয়েছেন এলেনা?’
ওর কথায় বিস্মিত হলো ডিলান। ‘ওদের এজেন্সিতে এসেছে অন্তত তিনসপ্তাহ আগে। ওর গাধা স্বামী মনে করেছিল, ওটার কথা বললে দুশ্চিন্তায় পড়বে এলেনা। আমার কাছে বইটা এসেছে তিনদিন আগে।’
‘অর্থাৎ আপনার কাছে যে পাণ্ডুলিপির অংশ, ওটা এসেছে কমপক্ষে তিনসপ্তাহ আগে।’
‘হ্যাঁ। তবে তাতে কী?’
‘আমরা যখন হ্যারিসের লাশ পেলাম, তার একটু আগেও বই লিখছিল সে। এখন যদি ধরে নিই প্রতিদিন তিনঘণ্টা করে লেখালেখি করেছে, তা হলে তিনসপ্তাহে বইটা প্রায় শেষ হওয়ার কথা। অর্থাৎ এরইমধ্যে হ্যারিস লিখেছে কমপক্ষে আরও কয়েক শ’ পৃষ্ঠা। আর আপনার কাছে আছে পুরনো একটা অংশ।’
মাথা দোলাল ডিলান। ‘তা ঠিক। তবে কয়েক শ’ পৃষ্ঠা পড়েই বা কী লাভ! চরিত্রে তো আরোপ করেছে ছদ্মনাম।’
‘এবার আমার পরের প্রশ্ন: সেক্ষেত্রে এত কষ্ট করে বই লিখে কী লাভ ছিল তার?’ বলল রানা। ‘কারও গায়ে তো খামচি দিতে পারছে না। একই কারণে লাখ লাখ কপি বিক্রি হবে না বইটা। সেক্ষেত্রে এত ঝুঁকি নিল কেন? নিশ্চয়ই ধরে নিয়েছিল, বই বেরোলেও গায়ে আঁচ লাগবে না তার।’
‘ভুল ধারণা ছিল তার,’ বলল ফক্স। ‘জানত না ভাড়া করা হবে দক্ষ খুনি। প্রথম থেকেই চোখে চোখে রাখা হয়েছে তাকে। তারপর বই লেখা প্রায় শেষ হয়ে এলে, তখন খতম করে দিয়েছে।’
‘আমার মনে হয় না সে লিটারারি এজেন্সিতে তার মূল কপি জমা দিয়েছে, বলল রানা। ‘আসলটা ছিল নিজের কাছে। ওটাতে আছে প্রত্যেকের নাম ও পরিচয়। হ্যারিস মূল লেখা কপি করে নাম-ঠিকানা বদলে তারপর পাঠিয়ে দিয়েছে ম্যাণ্ডক আর কার্কের কাছে। তাতে খুব বেশি খাটতেও হয়নি তাকে।’
‘এটা সম্ভব,’ ধীরে ধীরে মাথা দোলাল ডিলান।
‘যেহেতু প্রতিশোধ নিতে চেয়েছে, তাই পরে লিটারারি এজেন্সিতে জমা দিত সবার সত্যিকারের নামসহ বইটা, ‘ বলল রানা। ‘আর সেটা বুঝে গিয়েছিল ম্যাণ্ডক আর কার্ক। সেজন্যেই ভয় পেয়ে বই প্রকাশের ব্যাপারে মানা করে দিয়েছে।’
‘তবে তাতে আমাদের কী লাভ,’ বিরক্ত হয়ে বলল ডিলান।
‘ভুলে গেছেন, হ্যারিসের ল্যাপটপ এখন আমাদের হাতে?’ বলল রানা। ‘পাসওয়ার্ড-প্রটেক্টেড ফাইল খুলতে পারলে সবই জানতে পারব।’ ডিলানের দিকে তাকাল ও। ‘এখন কথা হচ্ছে, আপনি ফাইলটা খুলতে পারবেন কি না।’
‘সহজেই পারব,’ বলল ডিলান। ‘বড় কোন ব্যাপার নয়।’
‘তা হলে দেরি না করে কাজে নেমে পড়ুন,’ বলল রানা। বেঞ্চি ছেড়ে উঠল ডিলান। বেরিয়ে গেল ঘর থেকে। মিনিট তিনেক পর ফিরল হ্যারিসের ল্যাপটপ হাতে। ওটা রাখল অগোছাল ডেস্কে। মেশিনটা অন করে ওটার পোর্টে দিল নিজের কমপিউটারের ইন্টারফেস কেবল। ডুবে গেল নিজের কাজে। টাইপ করছে ঝড়ের বেগে। মাঝে মাঝে মুচকি মুচকি হাসছে। কিছুক্ষণ পর বলল, ‘সময় লাগবে। ডিক্রিপশন অ্যাপলিকেশন দেখবে মিলিয়ন মিলিয়ন ডিজিট কম্বিনেশন।’
‘তাতে কতক্ষণ লাগতে পারে?’ জানতে চাইল রানা।
‘হয়তো দশ মিনিট,’ বলল ডিলান। ‘পুরনো প্রোগ্রাম। পরে ডেটা কোড রিম্যাপ করব। আপাতত নয়।’ একটু পর তার মেইন স্ক্রিনে ভেসে উঠল ডায়লগ: ‘ওঅর্কিং অন ইট।’
পাসওয়ার্ড কম্বিনেশন খুঁজছে কমপিউটার।
পাশের ডেস্কের চেয়ার টেনে নিয়ে বসল রানা ও ফক্স।
বারো মিনিট পর মৃদু শব্দ এল ডিলানের কমপিউটারের স্পিকার থেকে।
‘পাসওয়ার্ড,’ বলল ডিলান, ‘খুব নোংরা একটা গালি।’
‘বইটা খুলুন,’ বলল রানা।
ল্যাপটপের স্ক্রিনের প্রম্পট্ বক্সে এন্ট্রি কোড দিল ডিলান। ‘নিয়ম জানা থাকলে এসব আসলে খুব সহজ কাজ।’
ল্যাপটপের স্ক্রিনে খুলে গেছে বই-লেখকের শেষবার সেভ করা পৃষ্ঠা। ফাইলের ওপরে লেখা: দ্য হ্যাভোক ক্লাব, বাই জর্জ কানিংহ্যাম আকা স্টিভ হ্যারিস।
চেয়ার ছেড়ে ডিলানের ঘাড়ের কাছে হাজির হলো রানা। পাশেই ফক্স। ম্যাণ্ডক অ্যাণ্ড কার্ক লিটারারি এজেন্সিতে আংশিক বই দেয়ার পর আরও কয়েক শ’ পৃষ্ঠা লিখেছে হ্যারিস।
‘ব্যাটা ছিল ব্যস্ত শয়তান,’ নিচু গলায় বলল ফক্স।
‘চার শ’ পৃষ্ঠার বেশি, বলল ডিলান, ‘পড়তে গেলে কয়েক ঘণ্টা লাগবে।’
‘পরে পড়বেন,’ বলল রানা। ‘স্পেসিফিক কি ফ্রেয ব্যবহার করে গোটা বই সার্চ করতে পারবেন?’
‘আপনিও কি কমপিউটার বিশেষজ্ঞ?’ জানতে চাইল ডিলান। ‘সহজেই পারব।’ ব্যস্ত হয়ে উঠল কিবোর্ডে। কয়েক মুহূর্ত পর বলল, ‘তো দিন এবার সার্চ ওয়ার্ড?’
‘ক্রিস্টোফার গান,’ বলল রানা।
এক সেকেণ্ড পেরোবার আগেই হাজার হাজার অক্ষর থেকে ওই নাম খুঁজে নিল কমপিউটার।
‘পাওয়া গেছে,’ নিচু গলায় বলল ফক্স।
ঊনপঞ্চাশবার লেখা হয়েছে পাণ্ডুলিপিতে লোকটার নাম।
‘এখনই খুশি হবেন না,’ বলল ডিলান। ‘রাজনৈতিক নেতার স্মৃতিচারণা। হয়তো সেজন্যে এতবার এসেছে নামটা।’
‘শয়তানের পক্ষের উকিল হলেন কবে?’ বলল ফক্স।
‘মূল বইয়ে ছদ্মনাম ব্যবহার করেনি,’ বলল রানা।
‘বই লিখেইছে তো একদল বেইমানকে শায়েস্তা করতে,’ মন্তব্য করল ডিলান।
‘এক এক করে ক্রিস্টোফার গানের নাম সার্চ করুন, বলল রানা।
পরবর্তী নামে গেল ডিলান। সেখানে লেখা: ‘ডিসেম্বরের শীতের রাতে প্রচুর কুয়াশা। মুখোশ ও আলখেল্লা পরে আমাদের সঙ্গে অনুষ্ঠানে চলল প্রাইভি কাউন্সিলের সদস্য ক্রিস্টোফার গান।’
সোনার দাঁত খিঁচাল ফক্স। চাপা স্বরে বলল, ‘শালা তো তা হলে এদের সঙ্গে নাক পর্যন্ত ডুবে আছে!’
‘তাতে সন্দেহ নেই,’ বলল রানা, ‘সে তাদেরই একজন।’প্যারিসের উপকণ্ঠে চার্লস দ্য গল এয়ারপোর্টে নেমে লং-স্টে কার পার্ক থেকে ফোর-রানার টিআরডি অফরোড প্রিমিয়াম টয়োটা গাড়িটা সংগ্রহ করে ঝড়ের বেগে নরম্যাণ্ডির উদ্দেশে রওনা হয়েছে মাসুদ রানা। তবে সেটাও কয়েক ঘণ্টা আগের কথা।
এখন নেমে এসেছে রাতের ঘুটঘুটে কালো অন্ধকার। গরম পড়েছে ফ্রান্সে। আকাশে নানান রঙ-বেরঙে ঝিকমিক করছে হাজারো কোটি নক্ষত্র। রানা এজেন্সির পুরনো দোতলা বাড়ির প্রশস্ত উঠানে পৌছে রানা দেখল, নিচতলার জানালায় হলদে আলো। ওর বুঝতে দেরি হলো না, কিচেনে আছে রামিন রেজা ও জনি ওয়াকার- অপেক্ষা করছে ও ফিরলে একসঙ্গে ডিনার সেরে নেবে।
অবসর পেলে ওখানে আড্ডা জমায় ওরা। রামিন রেজার মুখোমুখি চেয়ারে বসে একের পর এক ওয়াইনের বোতল সাবড়ে দেয় ওয়াকার। মৃত্যুর আগে মা নিষেধ করেছিলেন বলে নেশাদ্রব্য ছুঁয়েও দেখে না রামিন। তবে জরুরি কোন অ্যাসাইনমেন্টে ড্রিঙ্ক করতে বাধ্য হলে, সেটা অন্য কথা।
গাড়ি থেকে নেমে বাড়ির ভেতরে ঢুকল রানা। কিচেন থেকে এল জনি ওয়াকারের হাঁক: ‘রানা, পৌঁছে গেছ? আমি কিন্তু আমার পাইলটের লাইসেন্সটা পেয়ে গেছি!’
‘ভেরি গুড! আমি দোতলায় যাচ্ছি।’ কিচেনের দিকে না গিয়ে সিঁড়ির দিকে চলল রানা। অস্থির লাগছে মন। বুঝতে পারছে, ওর কারণে মস্ত বিপদে পড়েছে জেসিকা।
‘মাসুদ ভাই, আপনার সময় কেমন কাটল?’ টেবিল ছেড়ে কিচেনের দরজায় থেমে জানতে চাইল রামিন। মুখ-হাত ধুয়ে আসুন। ডিনার রেডি।’
সিঁড়ি থেকে ঘুরে তাকাল রানা। ‘আমার খিদে নেই, রামিন। তোমরা খেয়ে নাও। শাওয়ার নেব।’
রামিনের পাশে এসে থেমেছে ওয়াকার। আগে ছিল ব্রিটিশ নেভির চৌকশ অফিসার। পরে পাকা গোয়েন্দা। ওর কাছ থেকে কিছু গোপন করা খুব কঠিন কাজ। একপাশ থেকে রানার মুখ দেখেই কেন যেন সন্দেহ জেগেছে ওর মনে। নিচু গলায় বলল, ‘তুমি ঠিক আছ তোঁ, রানা?’
‘ঠিক আছি,’ সহজ সুরে বলতে চাইল রানা।
‘আমার তো তেমন মনে হচ্ছে না,’ চাপা স্বরে বলল ওয়াকার।
‘একটা কাজে জড়িয়ে গেছি, আর কিছু না,’ সিঁড়ি বেয়ে দোতলায় নিজের ছোট্ট অ্যাপার্টমেন্টে গিয়ে ঢুকল রানা। ডাইনিং স্পেস পার করে বেডরুমে ঢুকে বিছানার ওপরে রাখল ওর ব্যাগ। ওয়ারড্রোব থেকে নতুন পোশাক নিয়ে ঢুকে পড়ল বাথরুমে। পোশাক ছেড়ে দাঁড়িয়ে পড়ল শাওয়ারের নিচে। কল ছেড়ে দিতেই বরফ-ঠাণ্ডা জলস্রোত ভিজিয়ে দিল ওকে। মাথা থেকে দূর করতে চাইল সব দুশ্চিন্তা। তবে তাতে কোন লাভ হলো না। অ্যালেক্যাণ্ডার লিয়োনেলের কথা থেকে বুঝতে পেরেছে, প্রথমে উইলবার ফক্সকে খুঁজতে হবে লণ্ডনে। এবং এ-কাজে দেরি করা চলবে না।
শাওয়ার সেরে ভদ্রস্থ হয়ে বেডরুমে ঢুকল রানা। দেরি না করে বিছানার পাশে নিচু টেবিল থেকে ল্যাণ্ড ফোনের রিসিভার তুলে ডায়াল করল বিসিআই অফিসে মেজর জেনারেল (অব.) রাহাত খানের কাছে।
খুট করে একটা আওয়াজ হওয়ার পর ওদিক থেকে এল গম্ভীর কণ্ঠ, ‘হ্যালো?’
‘স্যর, আমি রানা,’ শুকনো গলায় বলল রানা।
নীরবে পেরিয়ে গেল কিছুক্ষণ, তারপর বললেন বিসিআই চিফ, ‘নিশ্চয়ই জরুরি কোন কারণে ফোন করেছ?’
‘জী, স্যর।
‘বলো।’
ঢোক গিলল রানা। ‘কিছু দিনের জন্যে আমার ছুটি দরকার, স্যর।
কয়েক মুহূর্ত পর এল প্রশ্ন: ‘কত দিনের জন্যে?’
‘তা এখনও জানি না। তবে পনেরো দিনের বেশি লাগবে না বলেই মনে হচ্ছে।’
‘ঠিক আছে। সোহেলকে বলব ছুটি দেয়ার ব্যাপারে।’
‘জী, স্যর।’
‘বড় কোন বিপদ হলে দেরি না করে জানাবে।’
‘জী।’
‘সতর্ক থেকো। দরকার হলে তোমাকে যেন ফোনে পাই।’ কেটে গেল বিসিআই চিফের ফোন।
রিসিভার ক্রেডলে রেখে দ্রুত হাতে ট্র্যাভেল ব্যাগ নতুন করে গুছিয়ে নিল রানা। বিছানার পাশের দেয়ালে রয়েছে ছোট এক সিকিউরিটি সেফ। আসলে ওটার জন্যে আবারও ফিরতে হয়েছে ওকে। নইলে চলে যেত লণ্ডনে। সেফ খুলল রানা। নিচের তাকে আছে ম্যাগাযিন ভরা দুটো পিস্তল, দুটো বার্নার ফোন, বিশ হাজার ইউরো আর ম্যানিলা এনভেলপের ভেতরে তিনটে নকল পাসপোর্ট।
বাংলাদেশ কাউন্টার ইন্টেলিজেন্স-এর স্পেশাল ইফেক্ট ডিভিশনের সহকারী শাহিন মাদবরের তৈরি পাসপোর্ট তিনটে এনভেলপ থেকে ঝেড়ে বিছানায় ফেলল রানা। প্রথম পাসপোর্টে ওর নাম গুন্থার ফিসবউম। দ্বিতীয়টাতে ডেভ ক্রোকেট। তৃতীয়টায় ও জ্যাকো জেনিংস। পাসপোর্ট তিনটে বহুবার ব্যবহৃত। ভিসার স্ট্যাম্প দেখলে যে-কেউ বুঝবে, দুনিয়া জুড়ে ঘুরে বেড়ায় এই লোক। জ্যাকো জেনিংসের পাসপোর্টের মেয়াদ ফুরিয়ে গেছে। অন্যদুটো সহজেই ব্যবহার করতে পারবে। নিজের পাসপোর্ট আর জেনিংসেরটা বালিশের পাশে ফেলে অন্যদুটো ব্যাগে পুরল রানা।
মোবাইল ফোন ট্রেস করা হচ্ছে, তাই ওটা আর কোন কাজে লাগবে না। প্রিয় বন্ধু সোহেলকে জানিয়ে দিতে হবে এরপর থেকে কোন্ মোবাইল ফোনে ওকে পাবেন বিসিআই চিফ। বাতিল দুটো পাসপোর্টের পাশে মোবাইল ফোন রেখে দিল রানা। সেফ থেকে নিল বার্নার ফোন দুটো। নগদ টাকায় ভিন্ন নামে কেনা হয়েছে ওগুলো। খুঁজলেও মালিকের হদিস পাবে না কেউ। এই দুই মোবাইল ফোনের নম্বর জানে শুধু ওর বন্ধু সোহেল, জনি ওয়াকার ও ছোট ভাই রামিন রেজা। তবে বোমা মারলেও ওদের পেট থেকে কিছু বেরোবে না।
এবার আগ্নেয়াস্ত্রের দিকে মন দিল রানা। প্রথমটা নাইন এমএম পিএক্স৪ স্টর্ম কমপ্যাক্ট ক্যারি। ওটার জন্যে দু’বাক্স বুলেট নিল রানা। অন্যটা ওর প্রিয় .৩৮ ওয়ালথার পিপি। লক্ষ্যভেদ করে নিখুঁতভাবে। পিস্তলদুটো হাতে নিয়ে দ্বিধায় পড়ল রানা। সমস্যা হচ্ছে বেসামরিক বিমানে করে পিস্তলসহ সীমান্ত পেরিয়ে যাওয়া। একবার গন্তব্যে পৌঁছে গেলে অবশ্য সংগ্রহ করে নিতে পারবে অস্ত্র। যদিও সেই পিস্তল হয়তো পছন্দমত হবে না। দক্ষ যোদ্ধা উইলবার ফক্স। খালি হাতে তাকে খুঁজতে যাওয়া হবে চরম বোকামি।
কয়েক মুহূর্ত ভেবে রানা স্থির করল, লণ্ডনে যাবে গাড়ি চালিয়ে। গাড়ির ভেতরেই লুকিয়ে রাখবে পিস্তলদুটো। সিদ্ধান্ত হয়ে যাওয়ায় অস্ত্রদুটো এবং তিনটে করে ম্যাগাযিন প্যান্টের পকেটে পুরল রানা।
এবার অর্থনৈতিক বিষয়। উইলবার ফক্সকে খুঁজতে গিয়ে ‘কত টাকা খরচ হবে তা জানা নেই। ব্যাগে তেরো হাজার ইউরো রাখল রানা। অন্য সাত হাজার ইউরো গেল ওর ওয়ালেটে। ব্যাঙ্ক নোট রাখতে গিয়ে ওয়ালেট থেকে বিছানায় পড়ল ভাঁজ করা এক ছবি। ওটা তুলে দেখল রানা। জানুয়ারি মাসের রোদেলা এক দিন। জেসিকা আর ওর পেছনে তুষারে ছাওয়া পাহাড়। পাশেই লক আরডাইক। সেলফি তুলেছিল জেসিকা। রানা নরম্যাণ্ডিতে ফিরলে ই-মেইল করে পাঠিয়ে দিয়েছিল ছবিটা। অফিসের প্রিন্টার ব্যবহার করে ৪x৬ সাইযের প্রিন্ট বের করেছে রানা। তারপর থেকে ওটা ছিল ওর ওয়ালেটে।
হাস্যরতা জেসিকার মিষ্টি মুখটা দেখে কেন যেন হাহাকারে ভরে গেল রানার বুক। হৃদয়ের অন্তস্তল থেকে বুঝে গেল, বিপজ্জনক জীবনে মেয়েটাকে জড়িয়ে নিয়ে মস্ত ভুল করেছে ও। সেজন্যে হয়তো যে-কোন সময়ে খুন হবে বেচারি। ওর মত বিপজ্জনক কাউকে ভালবাসে বলেই হয়তো বাঁচবে না জেসিকা
দেয়াল-আয়নায় নিজের তিক্ত চেহারা কয়েক মুহূর্ত দেখল রানা। নিজের প্রতি জন্মে গেল একরাশ ঘৃণা। কোমর ঘুরিয়ে ডানহাতে প্রচণ্ড ঘুষি বসিয়ে দিল আয়নার বুকে। ঝনঝন করে ভেঙে পড়ল কাঁচ। ওর হাত ফস্কে মেঝেতে পড়েছে ছবিটা। মুঠোর দিকে তাকাল রানা। দরদর করে ঝরছে রক্ত।
খবরদার, রাগ নিয়ন্ত্রণ করো, নিজেকে ধমক দিল রানা। জেসিকাকে বাঁচাতে হলে ঠাণ্ডা রাখতে হবে মাথা!
বিশ্রীভাবে কেটে গেছে মুঠোর ত্বক। জ্বলছে, সেই সঙ্গে ব্যথা। বিছানার চাদরে হাতের রক্ত মুছে জ্যাকেট পরে নিল রানা। কাঁধে ব্যাগ ঝুলিয়ে বেরিয়ে এল ফ্ল্যাট ছেড়ে।
যত দ্রুত সম্ভব আবারও ওকে ফিরতে হবে লণ্ডনে।আজ রাতে দ্বীপ ছেড়ে লণ্ডনে ফেরার বিমান নেই। রানা ও ফক্স ভেবেছিল শহরের কোন হোটেলে উঠবে, কিন্তু ওদেরকে রাতটা তার বাড়িতে কাটিয়ে দেয়ার জন্যে অনুরোধ করল ডিলান। এ-সুযোগে আলাপ করবে হ্যাভোক ক্লাবের বিষয়ে।
ইতস্তত করে আতিথেয়তা গ্রহণে রাজি হলো রানা ও ফক্স। এদিকে সময় হয়েছে ডিনার সেরে নেয়ার। ওদেরকে কমপিউটার রুমে রেখে লিভিংরুমে ফিরল ডিলান। একটু পর নিয়ে এল ফ্রিয থেকে বের করা বিশাল তিনটে পিৎযা। মাইক্রো আভেনে গরম করে এনেছে। গলা ভেজাবার জন্যে আছে এক বোতল করে এল। একটা ডেস্ক থেকে বই ও ম্যাগাযিন সরিয়ে পিৎযা খেতে, বসল ওরা। মাংসভরা পিৎযায় কামড় দিয়ে বলল ডিলান, ‘ক্রিস্টোফারের ব্যাপারে আসলে কী করতে চান আপনারা?’
‘তাকে তুলে নিয়ে গিয়ে জেনে নেব হ্যাভোক ক্লাবের ব্যাপারে,’ বলল রানা।
ভুরু কুঁচকে ওকে দেখল ফক্স। ‘কী বলেন, বস্! ওই লোক নামকরা রাজনীতিক! কিডন্যাপ করা অসম্ভব! চব্বিশ ঘণ্টা তাকে পাহারা দিচ্ছে একদল পেশাদার গার্ড। ফোর্ট নক্সের মতই দুর্গম হবে তার বাড়ি। কারও সাধ্য নেই যে ওটার কাছে যাবে। যতই নিজের মেয়েকে শয়তানের কাছে বলি দিক, তার ধারেকাছে যেতে পারব না আমরা।’
‘পারব,’ দৃঢ় কণ্ঠে বলল রানা। ‘পথ বের করে নেব।’
‘বাড়ি চিনবেন কী করে?’ বলল ডিলান। ‘ঝামেলা’ এড়াতে গিয়ে ব্রিটেনের এমপিরা তাদের বাড়ির ঠিকানা সাধারণ মানুষকে জানায় না।
‘নেলির ফিউনেরালে যাব,’ বলল রানা। ‘পরে শোক অনুষ্ঠান শেষ হলে পিছু নিয়ে পৌছুব লোকটার বাড়িতে।’ এরই ভেতরে রানা স্মার্টফোনে দেখেছে, কোন্ গির্জায় হবে অন্ত্যেষ্টিক্রিয়া। বার্মিংহ্যাম এয়ারপোর্ট থেকে আধঘণ্টায় ওখানে পৌঁছে যেতে পারবে ওরা। ‘একবার ক্রিস্টোফার গানের বাড়ি চিনে নিলে অপেক্ষা করব রাতের জন্যে। পরে তুলে নিয়ে যাব তাকে।’
‘কিডন্যাপ কি এতই সহজ, বস্?’ দীর্ঘশ্বাস ফেলল ফক্স। ওই শালার সঙ্গে থাকবে পুরো এক ব্রিগেড পেশাদার গার্ড!’
‘তাদেরকে ফাঁকি দিয়ে ঢুকে পড়ব আমরা,’ বলল রানা।
‘হয়তো ঝুঁকি নিতে গিয়ে খুন হবেন, বলল ডিলান। উত্তেজনায় চকচক করছে তার দুই চোখ
‘বিপদ ওদেরও কম নয়,’ বলল রানা। ‘আমরা কাজ করব প্ল্যান অনুযায়ী।’
‘কিন্তু প্ল্যান মাঝে মাঝেই ফেইল করে,’ বলল ফক্স।
‘আমি কি আপনাদের সঙ্গে যেতে পারি?’ বলল ডিলান। ‘মানে, দারুণ লাগবে আমার।’
‘আপনি অনেক করেছেন আমাদের জন্যে,’ বলল রানা। ‘তাই চাই না আরও ঝুঁকি নিতে হোক আপনাকে।’
ফক্স কূটনীতিক নয়, ফট করে বলল, ‘আপনার যে বিশাল ভুঁড়ি, সেইসঙ্গে মস্ত মোটা পাছা, বিপদ হলে ছুটে পালিয়ে যেতে পারবেন না। শেষে খুন হবেন। তাই বলি কী, বরং বসে থাকুন কমপিউটারের সামনে।
তিক্ত চোখে ওকে দেখল ডিলান
‘ভাল হবে আপনি এখানে রয়ে গেলে,’ বলল রানা।
‘আমার কিন্তু ভাল লাগত অ্যাকশনে যেতে পারলে।’
‘শুরুতেই মরতেন,’ আবারও বলল ফক্স। গুলি ছুঁড়লে আপনার ভুঁড়িটাকে ভুলেও মিস করতে পারবে না কেউ।’
‘কেন যে একে ঢুকতে দিয়েছি আমার বাড়িতে!’ বেঞ্চিতে ঝুঁকে বসে বিড়বিড় করল ডিলান।
‘আপনার কিন্তু মেলা কাজ,’ বলল রানা। ‘পড়ে শেষ করতে হবে চার শ’ পৃষ্ঠারও বেশি দ্য হ্যাভোক ক্লাব বইটা। কিছুই বাদ দেবেন না। জরুরি তথ্য পেলে ওটা আমাদেরকে জানাবেন।
উজ্জ্বল হলো ডিলানের মুখ। ‘তো স্টিভ হ্যারিসের ল্যাপটপ আপনারা আমার কাছে রেখে যাচ্ছেন?’
‘অবশ্যই,’ বলল রানা, ‘তবে আমাকে দেবেন পাণ্ডুলিপির একটা কপি।
‘আপনার ফোনে লোড করে দেব, খুশিমনে বলল ডিলান। কয়েক চুমুকে এল শেষ করে উঠে দাঁড়াল। ‘রাত হয়ে গেছে। আপনারা বরং যার যার ঘরে গিয়ে শুয়ে পড়ুন। সকালে ঘুম থেকে তুলে দেব।’
রাতের পর রাত ঘুম নেই রানা ও ফক্সের। ডিলানের কথায় আপত্তি তুলল না ওরা। এলের বোতল শেষ করে কমপিউটার বিশেষজ্ঞের দেখিয়ে দেয়া ঘরে চলে গেল।
নিজের ঘরে ঢুকে সরাসরি জানালার সামনে গিয়ে দাঁড়াল রানা। দূর সাগরের বুকে নেমেছে নক্ষত্রভরা কালো আকাশ। উপকূলে স-স-স আওয়াজে ফিসফিস করছে ঢেউ। আনমনে ভাবল রানা, একবার ফোন দেব জেসিকাকে? আগামীকাল হয়তো জড়িয়ে যাব বড় কোন বিপদে। ফোন হাতে নিয়েও টেবিলে ওটা রেখে দিল রানা। এতরাতে কাউকে বিরক্ত করা ঠিক নয়। সব ঝামেলা মিটে গেলে জেসিকার সঙ্গে কথা বলবে। একটু পর বিলাসবহুল বিছানায় শুয়ে পড়ল রানা। আধমিনিটও লাগল না ঘুমিয়ে যেতে।
.
পরদিন সূর্যালোকে ভরা আকাশটা নিয়ে এল ঝকঝকে সোনালি ভোর। ঘুম ভেঙে যেতেই বিছানা ছেড়ে এক শ’বার বুক ডন দিয়ে বাথরুমে শাওয়ারের জন্যে ঢুকল রানা। দশ মিনিট পর নতুন পোশাকে বেরিয়ে এল। ফোনে ফক্স আর ওর জন্যে বুক করল বার্মিংহ্যামের সকাল দশটার বিমান টিকেট। দুপুরে নেলির ফিউনেরাল। তার আগেই পৌঁছে যেতে হবে গির্জায়।
অতিথিদেরকে সঙ্গে নিয়ে সকাল আটটায় নস্তা সেরে নিল ডিলান। এরপর ফোনে আলাপ করল তার ড্রাইভারের সঙ্গে। একটু পর আসবে লোকটা। গাড়িতে বরে রানা ও ফক্সকে এয়ারপোর্টে পৌছে দেবে। হ্যারিসের লাপটপ থেকে পাণ্ডুলিপির কপি রানার ফোনে পাঠাল ডিলান। আরেক মগ কফি শেষ হতে না হতেই গির্জার সামনে পৌঁছে গেল ড্রাইভার কার্লি ফ্রেডিসন।
ব্যাগ গুছিয়ে ওপরে উঠে এল রানা ও ফক্স। ওদেরকে সঙ্গ দিল ডিলান। ওরা গাড়িতে ওঠার আগে হাত মেলানোর সময় সে বলল, ‘জানবেন, দয়ালু ঈশ্বর আপনাদের পক্ষেই আছেন!’
‘আজই হয়তো সেটা হাড়ে হাড়ে টের পাব,’ বলল ফক্স।
ওরা গাড়িতে উঠতেই রওনা হলো টেকো জিন্দালাশ।
ঘাড় ফিরিয়ে রানা দেখল, ভারী শরীরে গির্জায় গিয়ে ঢুকল ডিলান।
পঞ্চাশ মিনিট পর রানা ও ফক্স পা রাখল রোনাল্ডস্ওয়ে এয়ারপোর্টের ডিপারচার টার্মিনালে। টুইন প্রপেলারের একই ফকার বিমানে চেপে রওনা হলো ওরা। সিটে হেলান দিয়ে স্মার্টফোনের স্ক্রিনে হ্যারিসের বইয়ে চোখ বোলাতে লাগল রানা। কখনও টুকটাক নোট নিল। ওদের ভেতরে যে আলাপ হয়েছে, তাতে ওরা ভাল করেই জেনে গেছে কেমন ধরনের পশুর বিরুদ্ধে লড়তে হবে। অ্যালেক্যাণ্ডার লিয়োনেল বা অ্যালান শ’ রানাকে বাধ্য করেছিল মানুষ খুনের কাজ হাতে নিতে। তবে গোটা বইয়ে তার মত কাউকে খুঁজে পেল না রানা।
ফক্সের বলা এক লোকের নাম পেল বইয়ে। বসন্তে শার্লন হলের অনুষ্ঠানের সেই বুড়ো লোক সে, যার কাছে থাকে শিারি পাখির মুণ্ডওয়ালা ওয়াকিং স্টিক। তার আসল নাম ইমোজন ব্যালার্ড।
তার সম্পর্কে প্রচুর তথ্য দিয়েছে হ্যারিস। গ্রেগরি এন. শার্লনের ফুফাতো ভাই সে। বাবার দিক থেকে জার্মান। একসময়ে নিয়ো নাৎযিদের সঙ্গে ছিল গভীর সম্পর্ক। মৃত্যুর আগে গ্রেগরি এন. শার্লনের করা উইলের জন্যে শার্লনদের সমস্ত সম্পত্তির মালিক হয়ে ওঠে সে। কখনও কোন চাকরি বা ব্যবসা করেনি। পারিবারিক সম্পর্কের কারণে তার আছে ইউরোপের প্রভবশালী পরিবারে মেলামেশা। উনিশ শত সাতচল্লিশ সালে ফুফাতো ভাই গ্রেগরি এন. শার্লনের মৃত্যুর পর সে হয়ে ওঠে অশুভ ধর্ম অর্ডার অভ থঅথের গ্র্যাণ্ড মাস্টার। দু’বছর দক্ষতার সঙ্গে দায়িত্ব পালনের পর গ্র্যাণ্ড কাউন্সিলে সিদ্ধান্ত নেয়া হয়, তাকে করা হবে দ্য হ্যাভোক ক্লাবের আমৃত্যু প্রেসিডেন্ট। ততদিনে সে হয়ে উঠেছে গোপন সমাজে থঅথের মতই চরম ক্ষমতাশালী। উচ্চপদস্থ পুলিশ কর্মকর্তা, আর্মি কমাণ্ডার, জাজ, সরকারি মন্ত্রী বা সিনিয়র ইন্টেলিজেন্স ডিরেক্টর- সবাই চলে গেছে তার পকেটে। দেশের যেসব বিষয়ে দ্রুত সিদ্ধান্ত নিতে হবে ব্রিটেনের সরকারকে, সেসব প্রতিটি মিটিঙে অনুরোধ করে নিয়ে যাওয়া হয় তাকে। তার মতামত না নিয়ে কোন কিছুই করা হয় না। হ্যারিস তার বইয়ে উল্লেখ করেছে, ডাউনিং স্ট্রিটে প্রধানমন্ত্রীর দশ নম্বর বাড়ির সঙ্গে সরাসরি ফোনলাইন আছে ব্যালার্ডের। প্রতিমাসে তাকে নিমন্ত্রণ করা হয় স্যাণ্ডরিংহ্যাম এস্টেট ও ব্যালমোরাল দুর্গে। কাদের সঙ্গে তার খাতির, সেই দীর্ঘ তালিকায় চোখ বোলাতে গিয়ে ক্লান্তি বোধ করল রানা।
মন শান্ত করতে গিয়ে অফ করে পকেটে রেখে দিল ডিভাইসটা। বিশ্রাম নেয়ার জন্যে চোখ বুজল। তবে মিনিট পাঁচেক পর আবারও তাকাল বিমানের জানালা দিয়ে বাইরে। ধূসর মেঘের মাঝ দিয়ে বহুনচে চোখে পড়ল উত্তর-পশ্চিমে ইংল্যাণ্ডের মাঠ-ঘাট ও গ্রাম।
আনমনে কী যেন ভাবছে ফা। ওর দিকে তাকাল রানা। নিচু গলায় বলল, ‘এসব শেষ হলে কী করবে বলে ভাবছ, ফক্স?’
‘ফিরব আলদারিসিন গ্রামে,’ সেল প্রাক্তন সৈনিক। ‘শুরু করব নতুন জীবন। ছোট একা বাড়ি। সামনে বাগান। মুরগির খামার। কাছেই কিছু জমিমা। আসলে জানি না কী করব। তবে কোন কিছুতেই খুব তড়াহুড়ো করব না। হয়তো দেখা করব রিটার সঙ্গে। যদি নিয়ে না করে থাকে, তা হলে…’ উদাস হয়ে গেল ফক্স।
চুপ করে আছে রানা। একটু গ্র বলল, ‘মেয়েটা কিন্তু এখনও অপেক্ষা করছে তোমার জন্য। সেটা হয়তো তুমি জানো না।’
চোখ তুলে ওকে দেখল ফক্স। ‘তা-ই, বস্? তবুও হয়তো ওর সঙ্গে আর কখনও দেখা হবে না। আজ বা কালকে খুন হব। হয়তো থাকব কোন জেলখানায়। বিশবছরেও মুক্তি পাব না। বস্, আমরা আক্রমণে গেলে যে জালে জড়িয়ে যাব, সেটা থেকে হয়তো আর কখনও মুক্ত হতে পারব না।’
‘তুমি এক কাজ করো, এই বিমান নেমে যাওয়ার পর দুশ্চিন্তা না করে সরাসরি চলে যাও লণ্ডনে,’ বলল রানা। ‘তোমার টাকা ভরা ব্যাগ নিয়ে অন্য কোন বিমানে চেপে পৌঁছে যাও স্পেনে। আমি কিন্তু তোমাকে বাধা দেব না।’
বিষণ্ণ হাসল ফক্স। ‘বস্, আমি খুনি হতে পারি, বেইমান তো নই! আপনি চাইলেও আমাকে গা থেকে ঝেড়ে নামাতে পারবেন না।’বার্মিংহ্যামের ধূসর মেঘরা আকাশ থেকে ঝরছে ইলশে গুঁড়ি। বিমান থেকে নোে নকল পরিচয়ে এয়ারপোর্টের এক কার হায়ার আউটলেট থেকে সুবারু ভ্যান ভাড়া নিল রানা। এমনই গাড়ি বেছে নিয়েছে, যেটার দিকে দ্বিতীয়বার দেখবে না কেউ।
গাড়ি চালাল ফক্স। পাশে বসে স্যাটেলাইট ন্যাভিগেটরে চোখ রাখল রানা। এয়ারপোর্ট থেকে ছাব্বিশ মাইল দূরে হ্যানবারির গির্জা। মোটরওয়ে গেল দক্ষিণে, তারপর বাঁক নিল পশ্চিমে। পথের ধারে এক সার্ভিস স্টেশনে ফিউয়েল নেয়ার পর দোকান থেকে রানা কিনল দুই রোল গ্যাফার টেপ ও টুকটাক আরও কিছু জিনিস। একটু পর মোটরওয়ে ত্যাগ করে অপেক্ষাকৃত সরু পথে দক্ষিণে চলল ওরা। দুপুরের পর ওদের ভ্যান পৌঁছে গেল গ্রামের সেই গির্জার কাছে। ততক্ষণে থেমে গেছে পশলা পশলা বৃষ্টি। মেঘের ফাঁকে উঁকি দিচ্ছে ঝিকমিকে নীল আকাশ। ফক্স পার্কিং লটে গাড়ি নিয়ে ঢুকতেই হাতঘড়ি দেখল রানা। এখন বাজে বিকেল তিনটা পাঁচ। পঁচিশ মিনিট পর শুরু হবে নেলি গানের ফিউনেরাল।
গ্রাম থেকে মাইলখানেক দূরে পথের ধারে খোলা জমিতে সেইণ্ট মেরি দ্য ভার্জিন গির্জা। পথের দু’পাশে গাছগুলো তৈরি করেছে পাতার চাদরের ছাউনি। রটআয়ার্নের বেড়ার ওদিকে গির্জার সামনে ছোট কার পার্কিং, অন্যটা পাশে। শোকানুষ্ঠানে এখনও হাজির হয়নি কেউ। পাশের পার্কিঙে গ্রাউণ্ড মেইনটেন্যান্স কোম্পানির সাদা এক গাড়ি।
‘ওই গাড়ির শালারা গেল কোথায়?’ বিড়বিড় করল ফক্স।
‘ওদিকে,’ তর্জনী তাক করল রানা। সাদা গাড়ির পেছনের জমিতে একটা বেঞ্চিতে বিরক্ত চেহারায় বসে আছে দুই লোক। তাদের গাড়ির পাশে সুবারু রাখল ফক্স। ইঞ্জিন বন্ধ হওয়ার পর জানালার কাঁচ নিচু করল রানা। ওদেরকে চিনবে না এদিকের কেউ, কাজেই বিপদ হওয়ার কথা নয়। দোকান থেকে কেনা প্যাকেট করা স্যাণ্ডউইচ রানার দিকে বাড়িয়ে দিল ফক্স। ‘আসুন, দুপুরের খাবার খেয়ে নিই, বস্।’
‘খিদে নেই,’ বলল রানা।
‘খাওয়া-ঘুমে অনিয়ম করতে নেই, গুরুজনের আদেশ।’
চুপ করে থাকল রানা।
কাঁধ ঝাঁকাল ফক্স। ‘তো দেখুন কীভাবে খেতে হয়।’ কিছুক্ষণ পর দুটো স্যাণ্ডউইচ সাবড়ে দিয়ে বলল সে, ‘বস্, মনে আছে, কীভাবে আমাদের ভ্যান হাইজ্যাক করতে এসেছিল ম্যানচেস্টারের সেই ছোকরারা?’
‘রাত তখন অনেক,’ বলল রানা। ‘ভ্যানের পেছনের দরজা খুলে ওরা হতভম্ব হয়ে গিয়েছিল। আমাদের সবার হাতে তখন অটোমেটিক অস্ত্র।’
‘সাবমেশিন গান, বস্,’ হাসল ফক্স। ‘পরে চড়িয়ে ওদের গাল ফাটিয়ে দিলেন, ওই দৃশ্যটা বাকি জীবন মনে থাকবে।’
‘এখনও সেসব সময় নিয়ে ভাবো, তাই না?’ জানতে চাইল রানা।
‘কখনও কখনও,’ বলল ফক্স।
‘আবারও যোগ দাও। ওরা আজও তোমার কথা বলে।’
‘তাই বলে মিলিটারি জীবন এত চাইতাম না যে আবারও গিয়ে যোগ দেব ওদের সঙ্গে।’
তিনটে পঁচিশ মিনিটে গির্জার কার পার্কে এল প্রথম গাড়ি। ওটা ফিউনেরাল ডিরেক্টরের কালো মিনি-ভ্যান। পরের তিন মিনিটে পৌছে গেল অন্ত্যেষ্টিক্রিয়ায় অংশ নেয়া শোকযাত্রার অন্যরা। সামনের গাড়িতে ফুলে ঢাকা কফিন। তারপর কালো জানালার এক রোলস রয়েস। পেছনে ক’টা দামি গাড়ি। গির্জার বাইরে থামল ওগুলো। নেমে পড়ল সবাই। গম্ভীর চেহারায় চারটে দণ্ড কাঁধে নিয়ে গাড়ি থেকে কফিন নামিয়ে গির্জায় নিল লাশ বহনকারীরা। রোল্স রয়েস থেকে নেমেছে ক্রিস্টোফার গান। তার বাড়িয়ে দেয়া হাত ধরে গাড়ি থেকে বেরোল তার স্ত্রী ডায়ানা গান। বয়স পঁয়তাল্লিশ হলেও সত্যি রূপসী। শোকের কারণে পনেরো বছর বেড়ে গেছে তার বয়স। তারা দু’জন আঙিনায় ঢুকতেই গির্জা থেকে বেরিয়ে শোক প্রকাশ করলেন এক যাজক। একবার ইতস্তত করে হাত মেলালেন ক্রিস্টোফার গানের সঙ্গে। স্ত্রীর কোমর জড়িয়ে ধরে যাজকের পিছু নিয়ে গির্জায় ঢুকল এমপি। কালো পোশাকের শক্তপোক্ত শরীরের দুই বডিগার্ড পাহারা দিচ্ছে তাদেরকে। কালো এক মার্সিডি এসইউভি থেকে নেমেছে দেহরক্ষীদের আরও চারজন। গির্জা পাহারা দিতে চারদিকে গেল তারা।
তিক্ত সুরে বলল ফক্স, ‘কুত্তার বাচ্চা সত্যিই দুর্দান্ত অভিনয় করে! ওকে অস্কার পুরস্কার দেয়া উচিত!’
পরের দু’মিনিটে ভরে গেল কার পার্কিং। এমন কেউ নেই যে সুবারু ভ্যানের দিকে চেয়ে দেখবে। গির্জায় ঢুকল শোকসন্তপ্ত মানুষগুলো। এদিকে জোঁকের মত হাজির হয়েছে ছোঁক-ছোঁক করা দৈনিক পত্রিকা ও টিভির সাংবাদিকেরা। মাঝপথে তাদেরকে ঠেকিয়ে দিল সশস্ত্র সিকিউরিটি গার্ডেরা। সাংবাদিকদের নাকের কাছে বন্ধ হয়ে গেল গির্জার চওড়া দরজা।
আধঘণ্টা পর আবারও খুলে গেল কবাট। কফিন কাঁধে চারজন লোক ধীর পায়ে গেল কবরস্তানে। স্ত্রীর কাঁধে হাত রেখে তাদের পিছু নিল ক্রিস্টোফার গান। মুখ ফ্যাকাসে, চেপে রেখেছে ঠোঁটে ঠোঁট। বারবার রুমালে চোখ মুছে নিচ্ছে তার স্ত্রী। তাদেরকে ঘিরে কবরস্তানে প্রবেশ করল কয়েকজন সশস্ত্র গার্ড।
দূর থেকে চেয়ে রইল রানা ও ফক্স।
নেলি গানের কফিন কবরে নামিয়ে দিতেই করুণ আর্তচিৎকার বেরোল ডায়ানা গানের গলা চিরে। প্রলম্বিত সেই হাহাকার মিশে গেল ঝিরঝিরে হাওয়ায়। মহিলা জানে না, তাকে সান্ত্বনা দেয়ার জন্যে তার হাত যে ধরে রেখেছে, সেই একই লোক আসলে নেলির সত্যিকারের খুনি। কবরের পাশে যারা দাঁড়িয়ে আছে, নিচু করে নিয়েছে মাথা। ব্যক্তিগতভাবে নেলিকে চিনত তারা। যতই নোংরা চরিত্রের মেয়ে হোক নেলি, চিরকালের জন্যে চলে গেছে, সেটা মেনে নিতে কষ্ট হচ্ছে তাদের।
সবার উদ্দেশে বাইবেলের শ্লোক পড়লেন যাজক। তারপর মাটি ফেলে ভরাট করা হলো কবর। অন্যদের জন্যে নেলি স্রেফ অতীত স্মৃতি হয়ে গেলেও আজ থেকে শুরু হয়েছে ওর মা-র জন্যে হুতাশ ভরা বেদনাদায়ক জীবন। ধীরে ধীরে হালকা হলো ভিড়। যে-যার গাড়ি নিয়ে ফিরল বাড়ির পথে। একটু পর নেলির কবরের কাছে রইল শুধু ক্রিস্টোফার গান, তার স্ত্রী ও বডিগার্ডেরা। মিনিট পাঁচেক পর স্বামীর সঙ্গে গাড়ির দিকে পা বাড়াতেই বেহুঁশের মত টলে পড়ে গেল ডায়ানা গান। দু’দিক থেকে তাকে ধরে ফেলল তার স্বামী আর এক বডিগার্ড। তারা সাবধানে নিয়ে তুলে দিল মহিলাকে গাড়িতে। চিরকালের জন্যে বুক ভেঙে গেছে ডায়ানা গানের। ভয়ঙ্করভাবে ছুরির আঘাতে হৃদয় ক্ষত- বিক্ষত হলেও হয়তো এতটা কষ্ট পেত না সে।
রানা বুঝে গেল, নরকের আগুনে গিয়ে পড়ার চেয়েও বেশি যন্ত্রণা সহ্য করছে মহিলা।
রোলস  রয়েসের সামনের সিটে উঠল দুই বডিগার্ড। অন্যরা গিয়ে চাপল মার্সিডিয এসইউভিতে। স্ত্রীর গালে চুমু দিয়ে দরজা বন্ধ করল ক্রিস্টোফার গান। গাড়ি ঘুরে ওদিকের দরজা খুলল। সিটে ওঠার আগে একবার দেখল মেয়ের কবর। কয়েক মুহূর্ত পর গাড়িতে উঠে দরজা আটকে নিল।
ফক্সের দিকে তাকাল রানা। দৃঢ়বদ্ধ হয়েছে যুবকের চোয়াল। রানা বুঝে গেল, এখন একই কথা ভাবছে ওরা দু’জন। রোল্স রয়েসের পিছু নিল মার্সিডিয এসইউভি।
‘চলুন, যাওয়া যাক,’ ভ্যানের ইঞ্জিন চালু করল ফক্স।
গির্জা পিছনে ফেলে গাছের ছাউনির তলা দিয়ে গ্রাম্য, পথে ফিরে চলেছে রোলস রয়েস। পেছনে বডিগার্ডদের এসইউভি। দুই গাড়ির কেউ দেখল না, দূর থেকে অনুসরণ করছে এক সুবারু ভ্যান।
বেশিক্ষণ লাগল না ক্রিস্টোফার গানের বাড়ির সোনাপানি করা গেটের কাছে পৌঁছুতে। বিশাল জমি নিয়ে তার বাড়ি ও বাগান। চারপাশে আইভি লতায় ভরা পাথুরে উঁচু দেয়াল। গাড়ি থেকে রিমোট কন্ট্রোল দিয়ে খুলে নেয়া হলো মেইন গেট। ড্রাইভওয়েতে ঢুকল রোলস  রয়েস ও এসইউভি। রেইলের ওপরে আবারও পিছলে আটকে গেল গেট।
সুবারু চালিয়ে স্বাভাবিক গতিতে মেইন গেট পেরোল ফক্স। ড্রাইভওয়ে ধরে বাড়ি লক্ষ্য করে চলেছে গাড়িদুটো। এডওয়ার্ডিয়ান বাড়িটার ছবি অনলাইনে দেখেছে রানা। ছাতে গাঢ় ছায়া দিচ্ছে প্রকাণ্ড উইলো গাছ। বাগানে সুন্দর করে ছাঁটা ঝোপঝাড় ও হরেক ফুলে ভরা ফ্লাওয়ার বেড।
‘এতই রাজকীয়, ভুলবে না কেউ।’ বাড়িটা পেছনে ফেলে মন্তব্য করল ফক্স। ‘তবে ক্রিস্টোফার গান খুব বেপরোয়া লোক।’
‘হয়তো, তবে সে জানে না, আজ দেখা হবে আমাদের সঙ্গে বলল রানা।
কিছুটা যেতেই সামনে পড়ল নির্জন জঙ্গুলে পথ। ডানে পিকনিক স্পট। সেখানে আছে কিছু টেবিল ও চেয়ার। পাশেই দোলনা, সি-স ছাড়াও ক’টা খেলনাসহ শিশুপার্ক। অসমতল জমিতে ঝাঁকি খেয়ে এগিয়ে চলেছে ভ্যান। একটু পর সামনে বড় এক গাছের ছায়ায় গিয়ে গাড়ি রাখল ফক্স।
হাতঘড়ি দেখল রানা। দু’ঘণ্টা পর সূর্যাস্ত। রানা মনস্থির করল, ওরা কাজে নামবে গভীর রাতে। যেহেতু আপাতত কোন কাজ নেই, তাই উচিত বিশ্রাম নেয়া। সিট পেছনে হেলিয়ে শুয়ে পড়ল রানা। পা-দুটো মেলে দিল সামনে।
‘বাড়ির ওপরে চোখ রাখলে ভাল হতো না,’ বলল ফক্স। ‘আবারও যদি কোথাও চলে যায় শালা?’
চোখ বুজে বলল রানা, ‘আজ তার জন্যে বিশেষ এক দিন। বোঝা নেমে গেছে মাথা থেকে। দুর্দান্ত অভিনয় করে বোকা বানিয়ে দিয়েছে সবাইকে। তারা দেখেছে দায়িত্বশীল এক স্বামীকে। আমার ধারণা: একগাদা ঘুমের ওষুধ গিলে স্ত্রী শুয়ে পড়লে ফুর্তি করতে গভীর রাত পর্যন্ত ড্রিঙ্ক করবে সে। জানে না, এ-সুযোগে তাকে হাতের মুঠোয় নেব আমরা।’
‘তারপর আমরা কী করব, বস্?’ জানতে চাইল ফক্স।
‘আসলে তখন থেকেই শুরু শেষের খেলা,’ বলল রানা।রাত দশটা। খালি পেটে প্রচুর ঘুমের ওষুধ গিলে শুয়ে আছে ডায়ানা গান সেটিতে। কাঁদতে কাঁদতে ব্যথা হয়ে গেছে বুকের পাঁজর। ফুঁপিয়ে উঠছে একটু পর পর। কড়া ওষুধের প্রভাবে ক্রমেই হারিয়ে যাচ্ছে অদ্ভুত এক বিশ্রী ঘোরের ভেতরে। পাশেই ওর স্বামী। সে আনমনে ভাবছে, কখন রেহাই পাব এর হাত থেকে? কিছুক্ষণ পর আলতো করে ধরল স্ত্রীর বাহু। নরম সুরে বলল, ‘চলো, ওপরে যাই। তোমার বিশ্রাম দরকার।’
সেটি ছেড়ে উঠে মাতালের মত টলতে লাগল ডায়ানা। তাকে দোতলায় নিয়ে গিয়ে বেডরুমের বিছানায় শুইয়ে দিল ক্রিস্টোফার গান। অন্ধকার ঘরে বাধ্য স্বামীর মত স্ত্রীর হাত ধরে পাশে বসে থাকল। অবশ্য মিনিট দশেক পর বুঝল, গভীর ঘুমে তলিয়ে গেছে ডায়ানা।
এবার বেটি বিরক্ত করবে না, ভাবল ক্রিস্টোফার গান। স্ত্রীর বাহু থেকে সরিয়ে নিল হাত। বেডরুম ছেড়ে চলে এল অন্ধকার করিডরে। গিয়ে ঢুকল স্টাডিরুমে। নিঃশব্দে বন্ধ করল দরজা। সোজা গিয়ে থামল ড্রিঙ্ক কেবিনেটের সামনে। ডালা খুলে বের করল ক্রিস্টালের স্বচ্ছ গ্লাস। ওটাতে ঢালল ষাট বছর ম্যাচিয়োর করা ফ্রেঞ্চ ব্র্যাণ্ডি। এই ব্র্যাণ্ডের মদের প্রতিটি বোতলের দাম সাত শ’ পাউণ্ড। অবশ্য আজকের এই বিশেষ রাতে টাকা নিয়ে ভাবছে না সে।
সারাদিন অভিনয় করে ক্লান্ত হয়ে গেছে। আরামদায়ক আর্মচেয়ারে বসে ব্র্যাণ্ডিতে চুমুক দিয়ে মুচকি হাসল। ক’দিন আগেও হাড় জ্বালিয়ে নেহারি করছিল নেলি। তবে শেষমেশ মুক্তি মিলেছে হারামজাদীর খপ্পর থেকে। বেটি যে শেষে মরেছে, এরচেয়ে ভাল কিছু ঘটেনি ক্রিস্টোফারের জীবনে। থঅথ ধর্মের প্রতি ভালবাসা থেকে আত্মত্যাগ করেছে ভেবে দ্য হ্যাভোক ক্লাবের সদস্যরা তার ওপরে খুব খুশি। নিজে প্রশংসা করেছেন গ্র্যাণ্ড মাস্টার। এবার আরও ভাল এক অনুষ্ঠানে দেখা হবে সবার সঙ্গে। … আর নেলি? ওই হারামজাদীর নোংরা আত্মাটা নিয়ে যা-খুশি করুক শালার ঈশ্বর! বেটি ছিল জীবন্ত এক আতঙ্ক! হাসতে হাসতে অতীত স্মৃতি এবার ভুলে যাবে ক্রিস্টোফার। মেয়েকে বলি দেয়ায় বিন্দুমাত্র দুঃখ নেই তার মনে। অবশ্য আরও ক’দিন সন্তানহারা ব্যথিত বাবার অভিনয় চালিয়ে যেতে হবে মিডিয়ার কাছে। এই সুযোগে বুঝিয়ে দিতে হবে, যতই কষ্ট থাকুক তার মনে, দায়িত্ব পালনে পিছিয়ে যাওয়ার মানুষ নয় সে।
অবশ্য বড় একটা সমস্যা হয়ে উঠেছে হাঁদা মেয়েলোক ডায়ানা। ওর জন্যে বাড়িতে ফিরেও করতে হবে অভিনয়। বেশ্যার চেয়েও খল চরিত্রের নেলির মৃত্যুতে ডায়ানা এত ভেঙে পড়বে, ভাবতেও পারেনি ক্রিস্টোফার। তবে এতে বিস্মিত হওয়ার কিছু নেই। সুন্দরী বলেই সে বিয়ে করেছিল ডায়ানাকে, মগজের জন্যে তো নয়! আজ হোক বা দশদিন পর, নিজেকে সামলে নেবে মহিলা। স্বামী দেশের প্রধানমন্ত্রী হলে আবারও হাসিখুশি হয়ে উঠবে।
তিন পেগ ব্র্যাণ্ডির প্রভাবে চমৎকার আমেজ এসেছে ক্রিস্টোফারের মনে। ডেস্কের ড্রয়ার থেকে বের করল দামি হাভানা সিগার। রুপালি মোড়ক খুলে ক্লিপার দিয়ে কেটে ওটা ঝুলিয়ে নিল ঠোঁটে। লাইটার জ্বেলে নিতেই মনে পড়ল স্ত্রীর কথা। যতই ঘুমের ওষুধ দেয়া হোক, হাভানা তামাকের সুগন্ধী ধোঁয়া ভাঙিয়ে দেবে তার ঘুম। ভাল করেই সে জানে, রাজনৈতিক বিজয় বা অন্য কোন ভাল কিছু হলে তবেই শুধু সিগার টানে তার স্বামী। একমাত্র সন্তান মারা যাওয়ায় তার তো ফুর্তি করার কথা নয়!
আপাতত ধূমপান চলবে না, খুব হতাশ হলো গান। ভাবল: কী দুর্ভাগ্য, এমন চরম ফুর্তির মুহূর্তে নিজেকে বঞ্চিত করতে হচ্ছে!
জানালা দিয়ে নিচের বাগান দেখল গান।
চমৎকার রাত। নিচ থেকে ঘুরে এলে ভাল লাগবে তার। সঙ্গে নেবে ড্রিঙ্কের গ্লাস। উত্তর আঙিনায় সামারহাউসে বসে টানবে সিগার। ব্র্যাণ্ডিতে চুমুক দিয়ে দেখবে আকাশভরা নীলচে নক্ষত্রগুলোকে।
আবারও খুশি হয়ে উঠল ক্রিস্টোফার। গ্লাসে ঢালল আরও দু’পেগ ব্র্যাণ্ডি। গ্লাস, হাভানা সিগার ও লাইটার নিয়ে বেরিয়ে এল স্টাডিরুম থেকে। পা টিপে টিপে নেমে এল সিঁড়ি বেয়ে। সদর দরজা খুলে দাঁড়াল নক্ষত্রের ম্লান আলোয়। বাড়ির পাশে উইলো গাছের শাখা এদিক-ওদিক দুলছে মৃদুমন্দ হাওয়ায়। চারপাশে বসন্তে ফোটা ফুলের উদাস করা মিষ্টি সুবাস। এসব সময়ে মাঝে মাঝে শয়তানের বদলে ঈশ্বরের প্রশংসা করতে ইচ্ছে করে গানের। বড় ভাল লাগছে আজ। বুকটা ভরে গেছে স্বস্তিতে। চমৎকারভাবে সব সামলে নিয়েছে সে। আর কখনও তার রাজনৈতিক জীবন ধ্বংস করতে হাজির হবে না নেলি। নিজেকে দুনিয়ার রাজা বলে মনে হচ্ছে ক্রিস্টোফারের। আর তা হবেই বা না কেন? খোদ শয়তানও হয়তো এত দক্ষতার সঙ্গে সব গুছিয়ে নিতে পারত না। কত সহজেই না মানুষকে বোকা বানিয়ে দিয়েছে সে!
কখনও কখনও তার মনে হয়, প্রভু শয়তান নিজে মানুষ হলে দুনিয়াদারি তার চেয়ে বোধহয় কম বুঝত। অবশ্য, এসব বলা যাবে না দ্য হ্যাভোক ক্লাবের কাউকে।
আমি শালা পুরোই পচে যাওয়া এক লোক! —আনমনে হাসল ক্রিস্টোফার। বাগান পেরিয়ে পৌঁছে গেল উত্তর আঙিনায় সামারহাউসের কাছে। তিনধাপ সিঁড়ি বেয়ে উঠলে দারুণ এক প্যাভিলিয়নের মত জায়গা। ওখানে বসে মাঝে- সাঝে বই পড়ে সে। অথবা তৈরি করে বক্তৃতার খসড়া। সময়টা থাকে শুধু নিজের জন্যে। তখন ঘাড়ের কাছে থাকে না বডিগার্ড। তাদের জন্যে বরাদ্দ করা দালান পুব আঙিনায়। ফিউনেরাল থেকে ফিরে তাদের কারও সঙ্গে দেখা হয়নি তার। এখন যে-কোন সময়ে পালাবদল করবে গার্ডেরা নতুন প্রহরীরা পাহারা দেবে বাড়ি ও বাগান। অবশ্য আজ রাতে তাদের সঙ্গে দেখা না হলেই ভাল। নিজেকে নিরাপদ ও তৃপ্ত লাগছে গানের। উইকার চেয়ারে বসে সিগারের ধোঁয়া বুক ভরে টেনে নিয়ে ধীরে ধীরে চুমুক দেবে দামি ড্রিঙ্কে। ঘুরিয়ে-ফিরিয়ে প্রশংসা করবে নিজের- সত্যিই কি তুলনা আছে তার বুদ্ধিমত্তার?
সামারহাউসের সিঁড়ির প্রথম ধাপে উঠল সে। তারপর দ্বিতীয় ধাপে। কিন্তু তৃতীয় ধাপে আর পা রাখা হলো না।
পেছন থেকে কে যেন খপ্ করে চেপে ধরল তার মুখ। ভীষণ চমকে গেল ক্রিস্টোফার। নিজেকে মুক্ত করে আর্তচিৎকার ছাড়ার আগেই হ্যাঁচকা টানে ঘাসের সবুজ গালিচায় ধুপ্ করে পড়ল সে!বাড়ির উত্তরদিকে জঙ্গলের ধারে গাড়ি রেখেছে রানা ও ফক্স। প্রাচীর টপকে বাগানে নামার মাত্র ষোলো মিনিটের ভেতরে কবজা করেছে ক্রিস্টোফার গানকে। বাগানের পাঁচ একর জমির দু’দিকে গেছে ওরা দু’জন। মোটরওয়ের এক দোকান থেকে কেনা ফোন ইয়ারবাড ও মাইকের মাধ্যমে আলাপ করেছে নিজেদের ভেতরে। ব্রিটিশ মিলিটারি থেকে প্রশিক্ষিত কমাণ্ডো ওরা, সময় নেয়নি বাড়ির সিসিটিভি ক্যামেরা সিস্টেম বিকল করে দিতে। তখন দেখেছে বাগানে টহল দিচ্ছে দুই গার্ড। মোটা এক গাছের গোড়ায় কুকুরের মত প্রস্রাব করছিল তাদের একজন। মাথায় পিস্তলের বাঁট দিয়ে মেরে তাকে অজ্ঞান করেছে রানা। বিশ সেকেণ্ড পর ফক্সের আক্রমণে কিছু বোঝার আগেই বেহুঁশ হয়েছে অন্যজন। কাজে কোথাও কোন ত্রুটি নেই রানা ও ফক্সের। চার হাত-পায়ে গ্যাফার টেপ মুড়িয়ে দুই গার্ডকে ওরা করে দিয়েছে প্রায় মিশরীয় মামির মত। মুখে টেপ আটকে তাদেরকে টেনে নিয়ে গিয়ে রেখেছে ঝোপের ভেতরে। দখল করেছে লোকদুটোর আগ্নেয়াস্ত্র ও অ্যামিউনিশন। এরপর ওদের দেরি হয়নি বাড়ির কাছে পৌঁছে যেতে।
পুবের একতলা দালান আগে ব্যবহার করা হতো স্টোরহাউস হিসেবে, পরে বদলে নেয়া হয়েছে আধুনিক অ্যানেক্স-এ। কার পার্কিঙে আছে গার্ডদের ব্যবহৃত মার্সিডি এসইউভি। ক্রিস্টোফার গানের বাড়ির জানালা আঁধার হলেও অ্যানেক্সের দুটো ঘরের জানালায় আছে বৈদ্যুতিক বাতির হলদে আলো। এই দালানের জানালায় গিয়ে উঁকি দিয়েছে রানা ও ফক্স। লিভিংরুমের সোফায় বসে স্পোর্টস চ্যানেলে ফুটবল খেলা দেখছে দুই গার্ড। গির্জা থেকে ফেরার সময় রোল্স রয়েসের সামনের সিটে ছিল তারা। কিচেনে আছে আরও দু’জন। সামনের টেবিলে ধোঁয়া ওঠা চা বা কফির মগ। রানা ও ফক্স বুঝে গেছে, ক্রিস্টোফার গানের বডিগার্ড দলে সবমিলিয়ে আছে ছয়জন। তাদের দু’জনকে আগেই বাগানে পেয়ে গেছে ওরা।
দালানের সদর দরজা ভিড়িয়ে রাখা। ভেতরে ঢুকে রানা ও ফক্স দেখল সামনে ম্লান আলোকিত সরু এক করিডর। নিঃশব্দে দ্বিধাহীনভাবে কাজে নামল ওরা। আওয়াজ করলেও সেটা চাপা পড়ত টিভির শব্দে। ক্রিস্টোফার গান বহু টাকা খরচ করে পেশাদার গার্ড ভাড়া করলেও তাদের চেয়ে কাজে ঢের দক্ষ রানা ও ফক্স। গার্ডদেরকে অপেশাদার বলেই মনে হয়েছে ওদের। সৈনিকের প্রথম আইন হচ্ছে: সবসময় হাতের কাছে রাখতে হবে অস্ত্র। অথচ, কোট হ্যাঙারে ঝুলছে শোল্ডার হোলস্টারে চারটে কালো অটোমেটিক পিস্তল। স্লিঙে আছে দুটো এমপিএক্স সাবমেশিন গান। পাশের টেবিলে স্পেয়ার ম্যাগাযিন, খুলে রাখা সাইলেন্সার ও ওয়াকি-টকি। ভুল করারও সীমা থাকা উচিত, এরা যেন সেটা টপকে যাওয়ার প্রতিযোগিতায় নেমে পড়েছে।
বাগানে দুই গার্ডের কাছ থেকে পাওয়া পিস্তল পকেটে রেখে দুই এমপিএক্স সাবমেশিন গান হাতে তুলে নিল রানা ও ফক্স। অস্ত্রদুটো ফুল-অটো কনফিগারেশন মডেলের। প্রতি মিনিটে গুলিবর্ষণ করবে আট শ’ রাউণ্ড। বিকট শব্দ মৃদু করতে ওটার সঙ্গে রয়েছে ইন্টিগ্রাল সাউণ্ড সাপ্রেসর। ম্যাগাযিনে বত্রিশ রাউণ্ড। অস্ত্রের সঙ্গে আছে ট্যাকটিকাল লাইট ও লেযার। পুরনো হেকলার অ্যাণ্ড কচ সাবমেশিন গানের চেয়ে ঢের আধুনিক। রানার দিকে চেয়ে সোনালি এক চওড়া হাসি দিল ফক্স।
জবাবে লিভিংরুমের দরজা দেখাল রানা। আঙুলে একে একে তিন গুনল। পরক্ষণে দরজা খুলে ঝড়ের বেগে ঢুকে পড়ল ঘরে। টিভি থেকে দৃষ্টি সরিয়ে বিস্মিত চোখে ওকে দেখল লোকদু’জন। সামনেরজনের মাথার তালুতে খটাস্ করে এমপিএক্স-এর নল নামাল রানা। ওদিকে তীরবেগে কিচেনে গিয়ে ঢুকেছে ফক্স। এদিকে যার মাথায় বাড়ি দিয়েছে রানা, মেঝেতে পড়তে গিয়েও ধড়মড় করে উঠে দাঁড়াতে গেল সে। কিন্তু তখনই তার গলায় লাগল রানার বুটপরা জোরালো এক লাথি। ধড়াস্ করে মেঝেতে পড়ার আগেই জ্ঞান হারাল লোকটা। তার সঙ্গী অপেক্ষাকৃত বুদ্ধিমান লোক। পাথরের মূর্তি হয়ে গেছে। ঠোঁটে আঙুল রেখে ফিসফিস করল রানা, ‘স্‌স্‌স্‌!’
ওদিকে কিচেনের দু’জনকে বাগে পেতে সময় নেয়নি ফক্স। ডানদিকেরজনের গলায় জোর এক ধাক্কা দিয়ে তাকে ফেলে দিয়েছে পেছনের দেয়ালে। অন্যজনের নাক ভচকে গেছে সাবমেশিন গানের নলের গুঁতো খেয়ে। পাঁচ মিনিট পেরোবার আগেই লিভিংরুমে চার গার্ডকে জড় করল ওরা। অস্ত্রের মুখে তাদেরকে বন্দি করে রাখল রানা। আর এই সুযোগে একে একে চারজনের হাত-পা টেপ দিয়ে মুড়িয়ে দিল ফক্স। রোল থেকে ছিঁড়ে নিয়ে মুখে আটকে দিল টেপ। লিভিংরুমের বাতি নিভিয়ে দেয়ার আগে বলল, ‘এবার চুপচাপ বিশ্রাম নাও!
অ্যানেক্স থেকে সোজা বাড়ির ভেতরে গেছে এক করিডর। স্টিভ হ্যারিসের বাড়ির চেয়ে ক্রিস্টোফার গানের বাড়ি অনেক বিলাসবহুল। নিচতলা সার্চ করল রানা ও ফক্স। কোন ঘরেই কেউ নেই। ওপরতলায় বোধহয় শুয়ে পড়েছে ডায়ানা গান। অবশ্য ক্রিস্টোফার গান বিছানায় গেছে বলে ভাবছে না রানা। ওপরদিক লক্ষ্য করে আঙুল তাক করল ও। তাতে মাথা দোলাল ফক্স। এবার দোতলায় গিয়ে ধরবে হারামি লোকটাকে।
মার্বেল দিয়ে বাঁধাই করা মেইন হলওয়ে থেকে ওপরে গেছে চওড়া সিঁড়ি। কোথাও কোন আলো নেই। সিঁড়ির দিকে ওরা পা বাড়াতেই দোতলায় জ্বলে উঠল কম ওয়াটের বাতি। হালকা পায়ে কে যেন হাঁটছে। সিঁড়িতে পায়ের শব্দ পেয়ে অন্ধকারে মিশে গেল ওরা। এক মিনিট পেরোবার আগেই নিচতলায় নেমে এল ক্রিস্টোফার গান। তার পরনে এখনও বাইরে যাওয়ার পোশাক। একহাতে ব্র্যাণ্ডির ক্রিস্টালের গ্লাস। অন্যহাতে সিগার ও দামি লাইটার। একটু টলছে। রানা ধারণা করল, এরইমধ্যে বেশ কয়েক পেগ মদ গিলে নিয়েছে লোকটা। আজ ছিল মেয়ের ফিউনেরাল, তাই বিষাদ চেপে রাখতে মদ্যপান করলে সেটাকে অস্বাভাবিক ভাববে না কেউ। কিন্তু খুব রহস্যময় হচ্ছে লোকটার ঠোঁটের তৃপ্তির হাসিটা। নিজেকে নিয়ে মেতে আছে, খেয়াল নেই এখন আর নিচতলায় একা নয় সে।
হলওয়ে ধরে এগোল ক্রিস্টোফার গান। তার কয়েক ফুট পেছনে পৌঁছে গেল রানা। এবার যে-কোন সময়ে দরজা খুলে বাগানে বেরোবে লোকটা। রানা ভাবল, বাগানে গেলেই তাকে বন্দি করবে ওরা। হাতের ইশারায় পিছু নিতে বলল ফক্সকে। দরজা খুলে আকাশের দিকে তাকাল ক্রিস্টোফার গান। কবাট বন্ধ না করেই দীর্ঘশ্বাস ফেলে’ নেমে পড়ল নুড়িপাথরের ড্রাইভওয়েতে। ধীরপায়ে গিয়ে ঢুকে পড়ল বাগানে।
চাঁদের আলোকিত এলাকা এড়িয়ে পিছু নিল রানা ও ফক্স। উত্তরদিকে চলেছে ক্রিস্টোফার গান। জানা নেই, প্রাচীর টপকে বাগানে নেমেছে দু’জন যুবক।
দুধসাদা জ্যোৎস্নায় ভাসছে সামারহাউসের প্যাভিলিয়ন। ওদিকেই চলেছে ক্রিস্টোফার। হয়তো ওখানে চেয়ারে বসে ড্রিঙ্ক করতে করতে ফুঁকবে সিগার। একবার পেছনে বাড়িটার দিকে তাকাল রানা। দোতলায় আলো নেই। এমন কেউ নেই যে পিছু নেবে ওদের।
সামারহাউসের সিঁড়ি বেয়ে উঠতে লাগল ক্রিস্টোফার গান। কিন্তু তখনই সামনে বেড়ে পেছন থেকে খপ্ করে তার মুখ চেপে ধরল রানা। অন্যহাতে হ্যাঁচকা টানে পিছিয়ে নিল তাকে। তাল হারিয়ে রানার পায়ের কাছে পড়ল ক্রিস্টোফার গান। হাত থেকে সিমেন্টের চাতালে নেমে ঠং-ঠনাৎ শব্দে ভাঙল ক্রিস্টালের গ্লাস। লোকটার দু’পা ধরে হিড়হিড় করে টেনে নিয়ে পিছিয়ে গেল রানা। পরক্ষণে সাবমেশিন গানের নলের বাড়ি মাথায় পড়তেই প্রায় অচেতন হলো সাংসদ। রানা চাইছে, তার যেন চেতনা থাকে। ক্রিস্টোফার গানের গোড়ালি, দুই হাঁটু ও কবজি গ্যাফার টেপ দিয়ে মুড়িয়ে দিল ফক্স। হাতের ইশারায় লোকটার মুখে টেপ লাগাতে নিষেধ করল রানা। ড্যাব-ড্যাব করে ওদেরকে দেখছে সাংসদ। বিড়বিড় করে কী যেন বলল। তার মুখে এমপিএক্স-এর বাতি তাক করে সুইচ টিপল রানা। উজ্জ্বল আলোয় কুঁচকে গেল লোকটার চোখ। রানা বলল, ‘সাহায্যের জন্যে চিৎকার করলে গুলি করে বুক ফুটো করে দেব। তুমি কি আমার কথা বুঝতে পেরেছ, মিস্টার গান?’
‘ক্ব-কে… কী হচ্ছে এসব?’
অস্ত্রের নলের ডগা দিয়ে তার বাম গাল ছড়ে দিল রানা। ‘একদম চুপ! মন দিয়ে শুনবে আমার কথা। কিছু জিজ্ঞেস না করলে নিজে থেকে মুখ খুলবে না। যদি একটা কথাও মিথ্যা বলতে শুনি, সঙ্গে সঙ্গে গুলি করব। আমার কথা তোমার মাথায় ঢুকেছে?’
‘শুয়োরের বাচ্চা, এটা কিন্তু একটা প্রশ্ন, বুঝেছিস?’ জানাল ফক্স।
মৃদু মাথা দোলাল ক্রিস্টোফার। ‘আ… আমি বুঝেছি।’
‘আমরা কিডন্যাপার নই,’ বলল রানা। ‘বাড়িতে চুরি করতেও আসিনি। তুমি সিনিয়র এমপি বা ভবিষ্যতের প্রাইম মিনিস্টার, সেজন্যেও তোমাকে আটক করিনি। তোমার মেলা টাকা আছে, বা কত ক্ষমতা দেখাতে পারো, সেসব নিয়েও ভাবছি না। আমরা শুধু জানতে চাই একটা ব্যাপারে, সেটা হচ্ছে: দ্য হ্যাভোক ক্লাব।’
রানার কথা ডিনামাইটের মত বিস্ফোরিত হলো লোকটার মগজে। হাঁসের ডিমের মত বড় হয়ে উঠল লালচে দু’চোখ। ঝুলে গেল নিচের চোয়াল। কয়েক মুহূর্ত পর তোতলাতে শুরু করে বলল, ‘আ… আ… আমি… তো… কিছুই বুঝছি না!’
অস্ত্রের নল দিয়ে তার গাল চিরে দিল রানা। ‘আবার যদি শুনি বলেছ: ‘কিছুই বুঝছি না!’ তো ধরে নেব মিথ্যা বলতে শুরু করেছ। এবং সেক্ষেত্রে কী হবে, আগেই বলেছি।’
‘শালা, তুই সত্যিই পচে যাওয়া লোক,’ বলল ফক্স। ‘শার্লন হলের ব্যাপারে আমরা সবই জানি। এটাও অজানা নেই যে কী ঘটেছে নেলির কপালে। আমি নিজে ওকে খুন হতে দেখেছি।’
‘সুতরাং বাঁচতে চাইলে সত্যি কথা বলবে,’ বলল রানা। ফড়ফড় করে টেনে খুলল ক্রিস্টোফার গানের দুই হাঁটুর টেপ। হাতের ইশারায় বুঝিয়ে দিল, সে যেন হাঁটু মুড়ে বসে।ক্রিস্টোফার গান দ্বিধায় পড়লেও চট্ করে বুঝে গেল, তাকে বাঁচাতে আসবে না তার গার্ডেরা। রানার জেরার মুখে এক এক করে সবই বলতে লাগল সে।
হ্যাঁ, এ-কথা ঠিক, বহু বছর ধরেই থঅথ ধর্মের অনুসারী সে। সেজন্যে সদস্য হয়েছিল দ্য হ্যাভোক ক্লাবের। এটা মিথ্যা নয়, বহুবার শার্লন হলে নরবলির অনুষ্ঠানে যোগ দিয়েছে। নিজেও জানে না কেন আকর্ষণ বোধ করে অশুভ ধর্মের প্রতি। সত্যি বলতে, শয়তান-পূজা করতে গিয়ে নিজেকে কখনও অপরাধী মনে হয়নি তার। অনুশোচনার জন্যে নয়, খুন হওয়ার ভয়ে এখন চোখ বেয়ে দরদর করে অশ্রু নামছে তার দুই গালে।
রানা জেরা শুরু করতেই অস্ত্র কাঁধে ঝুলিয়ে স্মার্টফোনে ভিডিয়ো করছে ফক্স। মিনিট কয়েক পর সেটা বুঝল ক্রিস্টোফার গান। মুখ বিকৃত করে বলল, ‘এসব কী করছেন? ভিডিয়ো নিচ্ছেন কেন?’
‘দরকার আছে, তাই,’ বলল রানা। ‘তোমার সম্পর্কে আমরা সবই জানি। তবে তুমি কেমন মানুষ, সেটা জানাতে হবে সবাইকে। এই ভিডিয়ো যাবে আমার এক বন্ধু ডিলানের কাছে। সে সভ্য সমাজে প্রচার করবে কী ধরনের অপরাধে তোমরা জড়িত।’
কথা শুনে পানিতে ডুবে মরা আরবের মত নীলচে হলো ক্রিস্টোফার গানের মুখ। অনুনয়ের সুরে বলল, ‘দয়া করে এ-কাজ করবেন না! আমাকে মাফ করুন! আপনারা জানেন না, ওরা এসব জেনে গেলে প্রাণে বাঁচতে দেবে না আমাকে!’
‘আমারও ধারণা, কোথাও পালিয়ে যেতে পারবে না,’ বলল রানা। ‘তোমাকে পুড়িয়ে মারবে হ্যাভোক ক্লাবের শয়তান-পূজারীরা। যদিও আরও কঠিন শাস্তি তোমার পাওয়া উচিত।’
‘দয়া করুন আমাকে! মাফ করে দিন!’
‘মাফ করব কি না সেটা পরে ভেবে দেখব,’ বলল রানা। ‘তুমি তো রাজনীতিক। নানান চুক্তি করো। দেখা যাক তোমার কাছ থেকে কী ধরনের প্রস্তাব পাই আমরা।’
হাসতে গিয়ে ভেঙচি কাটল ক্রিস্টোফার গান। ‘প্রস্তাব? চুক্তি? আপনারা আসলে কী চান আমার কাছ থেকে?’
‘দ্য হ্যাভোক ক্লাবের গ্র্যাণ্ড মাস্টার ইমোজেন ব্যালার্ড থেকে শুরু করে সদস্যদের নাম, পদবী ও বাড়ির ঠিকানা বলবে,’ বলল রানা।
‘আ… আপনারা… এ… এসব জানলেন কী করে?’
‘কী করে? সেজন্যে ধন্যবাদ দেব তোমাদের প্রাক্তন সদস্য স্টিভ হ্যারিসকে। বই লিখে তোমাদের সব জারিজুরি ফাঁস করতে চেয়েছে সে। তুমি হয়তো এটা জানো না, তবে লিয়োনেল জানে।’
‘লি… লিয়োনেল… সে কে?’
সে যে কে, তোমার কাছ থেকে জেনে নেব,’ বলল রানা। ‘তাকে যেন হাতে পাই, সেজন্যে সাহায্য করবে তুমি।’
মাথা নিচু করল ক্রিস্টোফার গান। নাকের ডগা বেয়ে টপটপ করে ঘাসে পড়ছে অশ্রু। ‘যদি সব খুলে বলি, আপনারা কোথাও পাঠাবেন না তো এই ভিডিয়ো?’
‘ভিডিয়ো না পেলে খুব হতাশ হবে আমার বন্ধু। তবে তুমি কী বলবে, তার ওপর নির্ভর করছে আমরা কী করব।’
‘ঠিক আছে, আমাকে জিজ্ঞেস করুন। কোন মিথ্যা কথা বলব না।’
‘তোমাদের পরের অনুষ্ঠান শার্লন হলে কবে?’ জানতে চাইল ফক্স।
‘আপনারা ভাবছেন ওখানে গিয়ে…. ঢোক গিলল সাংসদ।
‘ঠিক সে কথাই ভাবছি,’ বলল রানা। ‘ওর প্রশ্নের জবাব দাও।’
দীর্ঘশ্বাস ফেলল ক্রিস্টোফার গান। ‘ঠিক আছে। ধর্মের ক্যালেণ্ডারে পরের অনুষ্ঠান মার্চের ঊনত্রিশ তারিখ রাতে। বছরের সবচেয়ে জমকালো সমাবেশ।’
রানার দিকে তাকাল ফক্স। ‘অর্থাৎ আগামীকাল রাতে!’
‘বলো, ওটা কেন বিশেষ রাত,’ বলল রানা।
‘প্রতিবছর আমাদের ক্যালেণ্ডারে বিশেষ কিছু অনুষ্ঠান থাকে,’ বলল সাংসদ। ‘যেমন ধরুন বসন্ত-বিষুব, হ্যালোইন, ডাইনীর রাত। লুপারস্যালিয়ার রাতে স্বয়ং প্রভু শয়তানের সম্মানে আমরা ছাগল বলি দিই। কিন্তু মার্চের ঊনত্রিশ তারিখ হচ্ছে প্রাচীন ধর্মের প্রভু থঅথের নতুন করে উত্থানের রাত।’
‘বলতে থাকো,’ মাথা দোলাল ফক্স। ভিডিয়ো করছে। ‘তো এবার কার মেয়েকে জবাই করবে ঠিক করেছ তোমরা?’
‘প্রতি অনুষ্ঠানে মানুষের রক্ত বিসর্জন দিতে হয়,’ বলল ক্রিস্টোফার গান। ‘আগামীকাল রাতে লেকের ধারে সমাবেশ। তখন দ্বীপে নরবলি হবে। এরপর হবে খুব গোপনীয় এক বিশেষ অনুষ্ঠান। ওখানে নিজে থাকবেন গ্র্যাণ্ড মাস্টার ও তাঁর কাছের ক’জন।’
ওটা কি দ্বীপে হবে?’ জানতে চাইল রানা।
মাথা নাড়ল সাংসদ। ‘ওটা হবে বাড়ির নিচে সমাধির ভেতরে।’
‘সমাধি?’
‘ওটা গোলকধাঁধার মত এক জায়গা। অসংখ্য করিডর ও ঘর।’
‘জায়গাটার বর্ণনা দাও।’
‘ওটা বহুকাল আগের তৈরি সুড়ঙ্গ ও ঘরের একটা গোলকধাঁধা। কমিটি চেয়েছিল নতুন করে সব মেরামত করবে। দায়িত্বও দেয়া হয়েছিল আমাকে। যদিও কাজটা এখনও শুরু করা যায়নি। জায়গাটার ইঞ্জিনিয়ারিং প্ল্যান আমার কাছে আছে। সুড়ঙ্গ আর ঘরগুলো কংক্রিটের তৈরি। শার্লন হল থেকে লেকের তলা দিয়ে দ্বীপে গেছে প্রধান সুড়ঙ্গ।’
‘এজন্যেই লেকে নৌকা ছিল না,’ বলল ফক্স। ‘বন্দিদেরকে শার্লন হলের সুড়ঙ্গ দিয়ে নিয়ে যাওয়া হয় দ্বীপে। তারপর হঠাৎ করেই তারা বেরিয়ে আসে জঙ্গল থেকে।’
মাথা দোলাল ক্রিস্টোফার গান। ‘হ্যাঁ, নিচের ঘরগুলোয় নানান অনুষ্ঠানের জন্যে মানুষ ধরে এনে বন্দি করে রাখা হয়।’
কথা শুনে শিরশির করছে রানার মেরুদণ্ড। জিজ্ঞেস করল, ‘এখন কোথায় আছে সেই এলাকার প্ল্যান- তোমার বাড়িতে?’
‘না। ওটা আছে আমার ফোনে।’
তাকে সার্চ করতেই স্মার্টফোন পেল রানা। ‘আগামীকাল রাতের অনুষ্ঠানে কারা আসছে?’ জানতে চাইল।
‘প্রত্যেকে আসবে। তবে নরবলির পর শুধু সিনিয়র সদস্যরা যোগ দেবে সমাধির অনুষ্ঠানে। তারা দ্য হ্যাভোক ক্লাবের ইনার সার্কেলের তেরোজন।’
‘তাদের ভেতরে থাকবে গ্র্যাণ্ড মাস্টার ইমোজেন ব্যালার্ড?’
‘হ্যাঁ। বিশেষ সব অনুষ্ঠানেই থাকেন গ্র্যাণ্ড মাস্টার।’
অর্থাৎ, ওখানে থাকবে লিয়োনেল, ভাবল রানা। এখন তার নাম জেনে নেয়া জরুরি নয়। তাকে দেখলেই চিনবে ও। জড়লওয়ালা নাক। জানতে চাইল রানা, ‘সবার পরনে আলখেল্লা, মুখে পাখির মুণ্ডের মত মুখোশ?’
‘থঅথকে সম্মান করতে গিয়ে সেসব পরতে হয়,’ বলল ক্রিস্টোফার গান।
‘তোমরা আসলে একদল খুনে ভাঁড়,’ বলল ফক্স। ‘কোথায় লুকিয়ে রাখো আলখেল্লা আর মুখোশ, বিছানার নিচে?
‘না। শার্লন হলে সবার জন্যে আছে আলাদা ড্রেসিংরুম। সবকিছু রাখা হয় যার যার ব্যক্তিগত লকারে।
কয়েক মুহূর্ত ভেবে নিয়ে বলল রানা, ‘বলো, কীভাবে ঢুকতে পারব শার্লন হলে- ওখানে কী ধরনের সিকিউরিটি?’
‘সশস্ত্র গার্ড আছে,’ বলল ক্রিস্টোফার গান। ‘অবশ্য আমি জানি না সংখ্যায় তারা কয়জন। এ-ছাড়া, এস্টেটে ঢোকার আগে চেক-পয়েন্টে থামানো হয় গাড়ি। গেস্ট লিস্টে নাম না থাকলে কোনভাবেই ভেতরে ঢুকতে পারবে না কেউ।’
‘জানি,’ বলল ফক্স। ‘চারদিকে ক্যামেরা। এমন কী জঙ্গলেও।
‘আপনি ভুল জানেন,’ বলল সাংসদ। ‘শুধু প্রাচীরের কাছে আছে গোপন ক্যামেরা। এ-ছাড়া, অনুষ্ঠান শুরু হওয়ার আগে সবার বডিগার্ড আর ড্রাইভার চলে যায় লজ হাউসে। তাই ওখানে চোখ রাখার জন্যে আছে ক্যামেরা। শার্লন হলের বিশাল বাড়ি বা আশপাশের এলাকায় ক্যামেরা রাখা হয়নি।’
বিস্মিত হলো রানা। ‘এসব জায়গায় কেন ক্যামেরা রাখা হয়নি?’
‘নামকরা মানুষ ওখানে উপস্থিত হন। সিকিউরিটি সিস্টেম হ্যাক হলে সর্বনাশ হবে। তাই রাখার উপায় ছিল না।’
ঘোঁৎ করে উঠল ফক্স। ‘এই দেশে পুলিশ বা সাংবাদিকদের হাত থেকে সাধারণ মানুষের রক্ষা নেই। অথচ এই চুতিয়ারা নিজেদের জন্যে দারুণ সব ব্যবস্থা করে রেখেছে!’
‘মিথ্যা বলছ না তো?’ সাংসদকে বলল রানা। ‘নইলে কিন্তু পিটিয়ে হাড়গোড় গুঁড়ো করব!’
‘ঈশ্বরের কসম! আমি নিজেও ওই কমিটিতে ছিলাম। তখন ঠিক করা হলো, চেক-পয়েন্টে সিকিউরিটির লোক গাড়ির ভেতরে উঁকি দেবে না। আমন্ত্রণপত্র হাতে পেলে কারও দিকে না চেয়ে এগিয়ে যেতে দেবে ড্রাইভারকে।’
‘তো, শালা, তুই নিজে অনুষ্ঠানের আমন্ত্রণপত্র হাতে পেয়েছিস?’ দাঁত খিঁচাল ফক্স।
‘পেয়েছি। আমি না গেলে সন্দেহ করবে সবাই।’
কী গাড়িতে করে ওখানে যাও?’ জানতে চাইল রানা।
‘বরাবরের মতই রোল্স রয়েসে করে।’
‘সঙ্গে বডিগার্ড থাকে?’
‘তাদের দু’জনকে সবসময় নিই। ওখানে পৌঁছে গেলে অন্যদের বডিগার্ড ও ড্রাইভারদের সঙ্গে এস্টেটের লজ হাউসে থাকে ওরা। অনুষ্ঠানের সময় ওখান থেকে বেরোবার অনুমতি কারও নেই। তাদের জানার উপায় নেই যে বসেরা কী করছে।’
‘আমন্ত্রণপত্র কী ধরনের?’ জানতে চাইল রানা।
‘সাধারণ কার্ডে কিছু সংখ্যা। অনেকটা টিকেটের মত। প্রতি অনুষ্ঠানের দু’দিন আগে সদস্যদের কাছে পাঠিয়ে দেয়া হয়।’
‘তোমারটা এখন কোথায়?’
‘আ… আমারটা… গাড়ির ভেতরে। ওখানেই রাখি। যাতে কখনও ভুলে না যাই।’
শার্লন হলে নরবলি অনুষ্ঠানে খুশিমনে চলেছে ক্রিস্টোফার গান, আর তার বিষণ্ণ স্ত্রী দিনরাত কেঁদে হালকা করতে চাইছে তার বুক- এটা ভাবতে গিয়ে তিক্ত হলো রানার মন। নিচু গলায় বলল, ‘তবে দুর্ভাগ্য, এবারের অনুষ্ঠানে তুমি যাচ্ছ না।’
‘তোমার সঙ্গে জরুরি ভিত্তিতে সাক্ষাৎ করবেন ঈশ্বর,’ বলল ফক্স।
কথাটা শুনে কেঁচোর মত গুটিয়ে গেল লোকটা। ‘নাহ্, দয়া করুন! মাফ করে দিন! আপনারা যা জানতে চেয়েছেন, সবই আমি বলেছি! একটা কথাও মিথ্যা বলিনি! আমাকে খুন করবেন না, প্লিয! আমাকে দয়া করুন!’
‘এবার বলো কীভাবে মরতে চাও,’ নিষ্ঠুর সুরে বলল ফক্স। ‘আমরা হয়তো আজ কম কষ্টেই তোমাকে পার করে দেব।’
‘আমাকে মাফ করুন, পায়ে পড়ি! আমার স্ত্রীর কথা: ভাবুন! আমার কিছু হলে ওর কী হবে? আজই মেয়েটাকে কবর দিয়ে এলাম! আমি বেঁচে না থাকলে দুঃখ সহ্য করতে না পেরে মরেই যাবে ডায়ানা!’
রানাকে দেখল ফক্স। ‘বস্, ভেবে দেখেছেন, এই শালা আসলে কতখানি দায়িত্বশীল স্বামী আর বাবা?’
‘মন খারাপ হবে, তোমার স্ত্রীর, ক্রিস্টোফার গানকে বলল রানা। ‘শুধু যে মেয়েকে হারিয়ে বসেছে, তা তো নয়, স্বামীও চলে গেল অসময়ে। অবশ্য বেশিদিন কাঁদবে না সে। কারণ, ভাল করেই জানবে কী ধরনের নোংরা পশু ছিলে তুমি।’
ডায়ানা সব জেনে যাবে ভেবে আমসি হলো লোকটার মুখ। ওটা মৃত্যুর চেয়ে কম কিছু বলে মনে হচ্ছে না তার। ‘এক মিনিট! আমরা না একটা চুক্তি করেছি! তবে কি আপনারা আমাকে মিথ্যা প্রতিশ্রুতি দিয়েছেন?’
‘আমি বলেছি, আমার বন্ধুর কাছে হয়তো এই ভিডিয়ো দেব না,’ বলল রানা। ‘তবে এটা বলিনি যে তোমার স্ত্রীকে ভিডিয়ো দেখাব না। ‘
‘ডায়ানা সব জেনে গেলে ওকে খুন করবে তারা! তার আগে ভীষণ কষ্ট দেবে!’
‘তারা নিজেরা খুন হলে কিছুই করতে পারবে না,’ বলল রানা। ‘ডায়ানার জানা উচিত তুমি নিজেই নেলিকে তুলে দিয়েছ একদল পশুর হাতে। এটুকু জানার অধিকার তার আছে। তুমি কি বলো?’
‘আপনি ঠিকই বলেছেন,’ জবাবটা দিল ফক্স।
‘কিন্তু আমি তো আর নেলিকে খুন করিনি!’ প্রতিবাদ করল ক্রিস্টোফার গান। ‘শুধু দেখেছি, যাতে আর কখনও বিরক্ত না করে। দুটো তো আর এক কথা নয়!’
‘এ-দুটোর মাঝে বড় কোন ফারাক আছে, তাই না, শালা?’ তিক্ত স্বরে বলল ফক্স।
‘ও তো নিশ্চিন্তে মরে গেছে! যাতে ব্যথা না পায়, সেজন্যে ড্রাগ্‌ও দেয়া হয়েছে! কোন কষ্টই পায়নি!’
রানার দিকে তাকাল ফক্স। ‘বস্, আর দেরি করে লাভ নেই। নোংরা শুয়োরটাকে আপনি গুলি করবেন, না আমি?’
মাথা নাড়ল রানা। ‘এখানে নয়। জঙ্গলে নিয়ে।’
‘মাফ করুন, আমাকে দয়া করুন!’ হাউমাউ করে কেঁদে উঠল ক্রিস্টোফার গান। ‘আমার কথাটা শুনুন! বাড়ির সিন্দুকে আছে পাঁচ লাখ পাউণ্ড! সব দিয়ে দেব আপনাদেরকে!’
ভাড়া করা গাড়ি একটু আগে উত্তরদিকের জঙ্গলে রেখেছে ওরা। রানা সেদিকে তাকাল। গাড়ির বুট থেকে দড়ি এনে ওরা টপকে এসেছে উঁচু দেয়াল। এখন দড়িটা দিয়ে লোকটাকে বেঁধে তুলে নেবে ওখানে। তারপর তাকে নামিয়ে নিয়ে ঢুকবে জঙ্গলে। ঠাণ্ডা মাথায় খুন করতে হবে ভেবে তিক্ত হয়ে গেছে রানার মন। অবশ্য এ-ছাড়া উপায়ও নেই ওদের। ক্রিস্টোফার গান বেঁচে গেলে তার কারণে ভবিষ্যতে মরবে বহু মানুষ। চাপা শ্বাস ফেলে টেপ থেকে একটা অংশ ছিঁড়ল রানা। এবার বুজে দেবে সাংসদের মুখ। কিন্তু তখনই চোখের কোণে কাউকে দেখতে পেয়ে চট করে ঘুরে তাকাল ও।
একটু দূরে চাঁদের আবছায়ায় এক গাছের পাশে দাঁড়িয়ে আছে ডায়ানা গান। বোধহয় শুনেছে ওদের প্রতিটা কথা!ক্রিস্টোফার গানের দিকে পূর্ণ মনোযোগ ছিল রানা ও ফক্সের, তাই দেখেনি কাছের এক গাছের পাশে এসে থেমেছে ডায়ানা গান। খালি পায়ে দাঁড়িয়ে মাতালের মত টলছে মহিলা। সাদা কাগজের মত ফ্যাকাসে হয়ে গেছে মুখ। পরনে লেস দেয়া নাইট ড্রেসের ওপরে নীল গাউন। চুল উস্কোখুস্কো। চোখের কোলে গভীর কালো দাগ, যেন ঘুষি মেরেছে কেউ। সম্মোহিত মানুষের মত অপলক চোখে দেখছে, কবজি ও গোড়ালি টেপ দিয়ে আটকে বসিয়ে রাখা হয়েছে তার স্বামীকে। অস্ত্র হাতে জেরা করছে অচেনা দু’জন লোক। অবশ্য সেজন্যে কোন ধরনের বিকার দেখা গেল না মহিলার ভেতরে।
হঠাৎ তাকে দেখে চমকে গেছে রানা। আবছাভাবে শুনতে পেল বিড়বিড় করল ফক্স, ‘যা শালা!’
স্ত্রীকে বাগানে দেখে হতভম্ব হয়ে গেছে ক্রিস্টোফার গান। হুঁশ ফিরতেই বলল, ‘তুমি এখানে কী করছ, ডায়ানা?’
‘ঘুমাতে পারিনি,’ ভোঁতা স্বরে বলল মহিলা। ‘কড়া ওষুধ খেয়েও বুকের ব্যথা কমেনি। বিছানা ছেড়ে জানালার সামনে গিয়ে নিচে চেয়ে দেখলাম বাগানে আলো। একতলায় নেমে বুঝলাম সামনের দরজা খোলা। মনে হলো তুমি বাগানে আছ। তাই খুঁজতে খুঁজতে চলে এসেছি। আর তারপর দেখলাম এই দু’জনকে। এদের সঙ্গে কথা বলছিলে তুমি।’
‘কতক্ষণ আগে এসেছ?’ কথাটা বলতে গিয়ে গলা কেঁপে গেল ক্রিস্টোফার গানের।
মহিলা বেশ কিছুক্ষণ ধরেই কথা শুনেছে, ধারণা করল রানা। সত্যিটা তার জানতেই হতো। হয়তো এ-ই ভাল হয়েছে যে নিজের কানে শুনেছে স্বামীর বক্তব্য। খালি পায়ে টলতে টলতে এগোল সে। ঘোলা চোখে দেখল রানা ও ফক্সকে। রানা বুঝল, ঘুমের ওষুধের প্রভাবে ঘন ঘোরের ভেতরে আছে মহিলা। তবে প্রতি মুহূর্তে কেটে যাচ্ছে নেশা। বুঝতে শুরু করেছে, এখানে আসলে কী ঘটছে। ডায়ানা আরও দু’পা এগোতেই সে যেন ভয় না পায়, তাই অস্ত্রটা মাটিতে নামিয়ে রাখল রানা। নরম সুরে বলল, ‘মস্তবড় ক্ষতি হলো আপনার। সেজন্যে আমি দুঃখিত। চাইনি আমাদের সঙ্গে আপনার দেখা হোক। আমরা আপনার কোন ক্ষতি করতে আসিনি।’
‘এখানে আসলে কী হচ্ছে?’ বেসুরো কণ্ঠে বলল ডায়ানা। ‘আপনারা কারা? আমার স্বামীকে আটকে রেখেছেন কেন?’
‘আপনার স্বামী ভয়ঙ্কর অপরাধের সঙ্গে জড়িত,’ বলল রানা। ‘শুধু যে আপনার মেয়ে নেলির হত্যার সঙ্গে তার সম্পর্ক আছে, তা নয়, বহু মানুষের মৃত্যু ঘটেছে তার জন্যে। আমরা এখানে এসেছি চরম অন্যায়কারীর বিরুদ্ধে প্রতিশোধ নিতে।’
‘ওদের একটা কথাও শুনবে না,’ বলে উঠল ক্রিস্টোফার গান। ‘এরা ভয়ঙ্কর খুনে ডাকাত। এখানে এসেছে সিন্দুকের তালার কম্বিনেশন জেনে নেয়ার জন্যে।
স্বামীর দিকে চেয়ে মাথা নাড়ল ডায়ানা। ‘কিন্তু আমি যে শুনলাম তুমি কী বললে! এরা মিথ্যা বললে এভাবে গড়গড় করে স্বীকারোক্তি দিলে কেন?’
ক্রিস্টোফার গান বুঝে গেল তার কথাগুলো শুনে ফেলেছে ডায়ানা। এখন আর মিথ্যা বলে পার পাবে না। ফুঁপিয়ে কেঁদে উঠল সে। ‘এসব তো তোমার জানার কথা নয়, ডায়ানা! তুমি এসব শুনলে কেন!’
‘তুমি বলেছ নিজেই নেলিকে খুন করিয়েছ। তার আগে ওকে ড্রাগস্‌ দেয়া হয়েছে। আমি তো কিছুই বুঝতে পারছি না, ক্রিস্টো! নেলি না মারা গেল গাড়ি-দুর্ঘটনায়?’
‘ওটা দুর্ঘটনা ছিল না,’ বলল ফক্স। ‘নিজের ক্ষমতার বলে ব্যাপারটাকে সেভাবে দেখিয়ে দিয়েছে আপনার স্বামী।’
ঘোর থেকে ধীরে ধীরে সচেতন হয়ে উঠছে মহিলা। চোখের ভাষায় চরম যন্ত্রণার ছাপ। কাঁপা হাতে ঢেকে ফেলল মুখ। কাঁদতে শুরু করে বলল, ‘আমি যে কিছুই বুঝতে পারছি না! এখানে এসব কী ঘটছে?’
‘আপনি বরং আপনার স্বামীকে জিজ্ঞেস করুন, কীভাবে মারা গেছে আপনাদের মেয়ে, নরম সুরে বলল রানা।
‘আমি কিছুই বলব না!’ জেদী গলায় বলল ক্রিস্টোফার গান। ‘আমাকে জোর করে কিছু বলাতে পারবেন না!’
‘বলতে তোমাকে হবেই,’ কঠোর সুরে বলল রানা। ‘প্রথম থেকে সব খুলে বলবে।’
‘আমি নেলিকে খুন করিনি!’ ফুঁপিয়ে উঠল সাংসদ। ‘ওরা আমাকে বাধ্য করেছে এসব করতে!’
মৃদু মাথা নাড়ল ডায়ানা। ‘কারা কী করতে বাধ্য করেছে তোমাকে, ক্রিস্টো?’
বিড়বিড় করল লোকটা, ‘জানোও না ওরা কত ভয়ঙ্কর! যা-খুশি করবে! ওটা একটা অশুভ ধর্ম! শয়তান-পূজা করে ওরা! সত্যিকারের উন্মাদ!’
‘আর তুমি হচ্ছ তাদের মধ্যে সেরা হারামি,’ বলল ফক্স।
‘না!’
‘কীসের ধর্ম?’ জানতে চাইল ডায়ানা গান।
‘আপনার স্বামী আর তার বন্ধুরা নিজেদের মঙ্গল কামনা করে শয়তানের কাছে নরবলি দেয়,’ বলল রানা। ‘খুন হওয়া নিরীহ মানুষগুলোর একজন হচ্ছে আপনার মেয়ে নেলি।’
গাল কুঁচকে গেল মহিলার। বিড়বিড় করল, ‘নরবলি!’
‘মানুষকে ধরে নিয়ে জবাই করে আপনার স্বামী আর তার বন্ধুরা,’ বলল রানা। ‘খুনের পর সব এমনভাবে সাজায়, যেন সবাই মনে করে যে মানুষটা মারা গেছে দুর্ঘটনায়।’
বড় করে শ্বাস নিল ডায়ানা। ‘তার মানে, আপনি বলতে চাইছেন… নেলি… ওকে এভাবে খুন করা হয়েছে?’
‘হ্যাঁ,’ বলল রানা। ‘আমাদের কাছে তার প্রমাণ আছে।’ চাইছে না মেয়ের মৃত্যুদৃশ্য দেখুক মহিলা।
‘ক্রিস্টো? তুমি সব খুলে বলো!’ স্বামীর দিকে তাকাল ডায়ানা। মুখে ভীষণ আতঙ্ক। ভাবছে: ঘুম ভেঙে গেলেই শেষ হবে ভয়ানক দুঃস্বপ্ন।
কোণঠাসা জন্তুর মত কুঁজো হলো ক্রিস্টোফার গান। তার জ্বলন্ত দুই চোখ থেকে রানা ও ফক্সের প্রতি ঝরছে তীব্র ঘৃণা। খেপা কুকুরের মত বেরিয়ে এল দাঁত। চাপা স্বরে বলল, ‘আমি আর কিছুই গোপন করব না! মিথ্যা বলে আমার কী লাভ?’
‘হায়, ঈশ্বর!’ আঁৎকে উঠল ডায়ানা, ‘তা হলে সব সত্যি?’
‘আমার সামনে মিথ্যা স্রষ্টার নাম বলবে না!’ ধমকের সুরে বলল ক্রিস্টোফার গান। ‘হ্যাঁ, কুকুরগুলো যা বলেছে, তার সবই ঠিক! কোন মিথ্যা কথা বলেনি! ইচ্ছে হলে যা-খুশি ভাবতে পারো, তবে তাতে আমার কিছুই যায় আসবে না!’
প্রচণ্ড মানসিক আঘাতে টলে উঠল ডায়ানা গান। রানা ও ফক্স ভাবল, মাটিতে লুটিয়ে পড়বে মহিলা। কোমরের পাশে হাত রেখে প্রায় দু’ভাজ হলো সে। ফাঁকা হয়ে গেছে মগজ। তবে কিছুক্ষণ পর আবারও সোজা হয়ে দাঁড়াল। রাগ ও দুঃখে চোখ দিয়ে দরদর করে ঝরছে অশ্রু। ফিসফিস করে বলল, ‘কিন্তু এটা তো হতে পারে না! তুমি নিজে কী করে খুন করালে আমাদের বাচ্চা মেয়েটাকে!’
‘এহ্, আবার বলে বাচ্চা মেয়ে!’ নিষ্ঠুর চোখে স্ত্রীকে দেখল সাংসদ। থরথর করে কাঁপছে রাগে। ‘তোমার আদরে বখে যাওয়া মেয়ে তো শেষ করে দিচ্ছিল আমার জীবন! আমাকে ঘৃণা করত কুত্তীটা! সর্বনাশ করছিল আমার ক্যারিয়ারের! আমার উচিত ছিল বহু আগেই তাকে সরিয়ে দেয়া! আমার লোকবলের অভাব নেই! এবার তাদের সাহায্য নিয়েছি! এ-ছাড়া কোন উপায়ও ছিল না! কুত্তীটা যে শেষমেশ মরে আমাকে বাঁচিয়ে দিয়েছে, সেজন্যে আমি খুশি!’ দেশের ক্ষমতাশালী একদল লোক আমার ভালর জন্যে ওকে সরিয়ে দিয়েছে! আমার কথা বুঝতে পেরেছ, ডায়ানা?
হতবাক হয়ে গেছে তার স্ত্রী। চোখ থেকে মিলিয়ে গেল ঘোলাটে ভাব। এখন অদ্ভুত শান্ত ও আবেগশূন্য হয়ে গেছে সে। চোখে একফোঁটা অশ্রু নেই। কয়েক মুহূর্ত পর বলল, ‘আমাদের মেয়েটার অনেক সমস্যা ছিল। হয়তো ভাল মেয়ে ছিল না। তবুও তো আমার কাছে ছিল ছোটবেলার সেই লক্ষ্মী পুতুল! নিজের চেয়ে বেশি ওকে ভালবাসতাম! অথচ নিজের ক্যারিয়ারের জন্যে আমার কোল খালি করে দিয়েছ তুমি! ভাল করেই জানতাম নীচ মনের মানুষ তুমি, বড় বেশি স্বার্থপর। নিজেরটা ছাড়া কিছুই বুঝতে না। কিন্তু তাই বলে ভাবতেও পারিনি, তুমি আসলে এতবড় দানব! আমি… আমি এটা কোনভাবেই বুঝতে পারছি না, কী করে নিজের মেয়েকে খুন করালে তুমি!’
‘তুমি বুঝবে কীভাবে, গাধী মেয়েলোক!’ গলা ফাটিয়ে চেঁচাল ক্রিস্টোফার গান। ‘তোমার কি সেই বুদ্ধি আছে! মাথা-নষ্ট, নির্বোধ কুত্তী! দুনিয়ার কিছুই তোমার মগজে ঢোকে না! আমার সঙ্গে বিয়ে না হলে এতদিনে বস্তিতে গিয়ে উঠতে! দিনে দশবার করে বিছানায় যেতে পেটের দায়ে! আমার উচিত ছিল তোমাকেসহ কুত্তী নেলিকে গ্র্যাণ্ড মাস্টারের হাতে তুলে দেয়া!’
চুপ করে আছে ডায়ানা। হঠাৎ তার চোখ পড়ল মাটিতে রাখা রানার অস্ত্রের ওপরে। কয়েক পা সরে সাবমেশিন গান তুলে নিল সে। রাগে থরথর করে কাঁপছে তার স্বামী। কঠোর চোখে দেখছে স্ত্রীকে। মানসিক যন্ত্রণা দিতে পেরে খুশি। ক্রিস্টোফার গানের দিকে না চেয়ে রানার চোখে চাইল ডায়ানা গান। ‘আগে এই অস্ত্র আমাদের সিকিউরিটি গার্ডদের কাছে দেখেছি। তারাও কি ক্রিসের সঙ্গে এসবে জড়িত?’
‘আমরা সেটা ভাবলে এতক্ষণে খুন হতো ওরা,’ বলল রানা।
‘দয়া করে বলুন আপনারা কারা।’
‘শয়তান-পূজারীদের বিরুদ্ধে লড়ছি এমন দু’জন মানুষ আমরা,’ বলল রানা।
‘এখান থেকে বেরিয়ে কী করবেন আপনারা?’
‘লড়ব অশুভ এক দলের বিরুদ্ধে। এতদিন ধরে আপনার স্বামী আর তার বন্ধুরা যা করেছে, সেজন্যে তাদেরকে শাস্তি দেব। নেলি বা আরও যারা খুন হয়েছে, তাদের পক্ষ নিয়ে প্রতিশোধ নেব।’
ধীরে ধীরে মাথা দোলাল ডায়ানা গান। ‘বেশ। এবার কি আপনি দয়া করে দেখিয়ে দেবেন কীভাবে লোড করতে হয় এই অস্ত্র?’
‘ম্যাগাযিনে গুলি আছে। প্লিয, ওটা রেখে দিন।’
‘এই শুয়োর কিন্তু ঠিকই বলেছে, নির্বোধ মেয়েলোক!’ কর্কশ স্বরে বলল ক্রিস্টোফার গান। ‘যে-কোন সময়ে ওটা থেকে গুলি বেরিয়ে যেতে পারে!’
কথাগুলো শুনেও অস্ত্র নামাল না ডায়ানা। স্বামীর বুক লক্ষ্য করে ঘোরাল সাবমেশিন গানের নল। বেকায়দাভাবে ধরেছে অস্ত্র। অবশ্য এত কম রেঞ্জে টার্গেট মিস করবে না কেউ।
ক্রিস্টোফার গানের চোখ থেকে মিলিয়ে গেল রাগের ছাপ। ওখানে ফুটল অসহায় দৃষ্টি। প্রাণপণে খুলতে চাইল কবজির টেপ। কাঁপা গলায় বলল, ‘ডায়ানা! মস্ত ভুল করছ! নাহ্! বিশ্বাস করো, এসব তোমাকে বলতে চাইনি!’
অস্ত্রের নলের ওপর দিয়ে স্বামীকে দেখল ডায়ানা গান। শান্ত গলায় রানা ও ফক্সকে বলল, ‘আজ আমার স্বামীকে খুন করতে এসেছেন। তবে সেটা কেন করতে চেয়েছেন, কোন দিন কেউ জানবে না। আপনারা হয়তো টেরোরিস্ট, ভাড়াটে খুনি বা সাধারণ কোন লুটেরা। যদিও তাতে এখন আর কিছুই যায় আসবে না। সিকিউরিটি গার্ডদের বন্দি করেছেন। তারপর তাদের কাছ থেকে কেড়ে নেয়া অস্ত্র দিয়ে খুন করেছেন আমার স্বামীকে। বাড়ি ডাকাতি করে চলে গেছেন। কেউ জানে না কোথায়। অর্থাৎ কোন সাক্ষী নেই। আমি ছিলাম দোতলায় বেডরুমে, ঘুমন্ত। কিছুই জানি না। আপনাদের কি মনে হচ্ছে আমার এই গল্পটা অবিশ্বাস করবে পুলিশের লোক?’
রানা চুপ করে থাকলেও ফক্স মুখ খুলল, ‘আমার মনে হয় না যে এই গল্পে কোথাও কোন ত্রুটি আছে
মুক্ত হওয়ার জন্যে ঘাসের ওপরে কেন্নোর মত শরীর মোচড়াতে শুরু করেছে ক্রিস্টোফার গান। ‘ডায়ানা! … কেউ কি নেই? … দয়া করুন! … আমাকে মেরে ফেলল এরা!’
‘কেউ নেই যে প্রাণে বাঁচাবে,’ শীতল স্বরে বলল ডায়ানা গান। ‘এবার বিদায় নাও, ক্রিস্টো! প্রার্থনা করি, চিরকাল যেন নরকের আগুনে পুড়ে ছাই হতে থাকো!’
একটু দ্বিধা করে ট্রিগারে চাপ দিল মহিলা।
তাতে কিছুই ঘটল না।
‘অস্ত্রের সেফটি অফ করতে হবে,’ বলল ফক্স। ‘বুড়ো আঙুলের কাছে পাবেন ঘুরিয়ে নেয়ার মত ছোট লিভার।’
‘বুঝেছি,’ ক্যাচ লিভার পেয়ে ঠিক জায়গায় ওটা বসিয়ে নিল ডায়ানা। ‘পাশের সুইচটা কীসের?’
‘ফুল অটোমেটিক ফায়ারের জন্যে,’ বলল ফক্স। সেক্ষেত্রে শুরু হবে টানা ঠেকা-ঠেকা-ঠেকা!’
‘সেটা কি ভাল?’
‘তাতে মুহূর্তে মরবে শত্রু।
‘তবে তো সেটাই ভাল। নোংরা এক কুকুরকে খামোকা কষ্ট দিয়ে কী লাভ আমার?’ সিলেক্ট ফায়ার সুইচ ঠিক জায়গায় নিল ডায়ানা।
‘আপনি এটা না করলেও পারেন,’ বলল রানা।
ওর কথা শোনো, ডায়ানা! আমাকে মাফ করে দাও!’ হাউমাউ করে কেঁদে উঠল ক্রিস্টোফার গান। ভীষণ ভয়ে সাপের মত কিলবিল করে গিয়ে ঢুকতে চাইছে একটু দূরের ঝোপে।
‘আমার ভাল লাগবে ওকে গুলি করতে,’ বলল ডায়ানা।
‘যা ভাল মনে হয়, সেটাই করুন,’ বলল ফক্স।
‘আমার জীবনে আর কিছুই নেই,’ বলল ডায়ানা। ‘এবার অন্তত নিজের ইচ্ছেমত কিছু করতে পারব।’
ট্রিগারে চাপ দিল মহিলা, দ্বিধা নেই মনে। একগাদা গুলির বিশ্রী কর্কশ আওয়াজ কমিয়ে দিল সাইলেন্সার। প্রতি মিনিটে আট শ গুলিবর্ষণ করবে সাবমেশিন গান। দু’সেকেণ্ডের সামান্য বেশি সময়ে ম্যাগাযিন থেকে বেরোল বত্রিশ রাউণ্ড গুলি। অস্ত্র খালি হওয়ার আগে ট্রিগারে চাপ কমাল না ডায়ানা। এখন বাগানে হাঁচড়েপাঁচড়ে সরতে চাইছে না ক্রিস্টোফার গান। মাত্র ক’বার ঝাঁকি খেয়েছে সে। চাঁদের আলোয় ঘাসের গালিচায় ছড়িয়ে পড়ছে কালচে তরল।
হঠাৎ চারপাশে নেমেছে নীরবতা। অস্ত্রটা নিচু করে নিল ডায়ানা। গাউনের পকেট থেকে টিস্যু পেপার নিয়ে সাবধানে মুছে দিল অস্ত্রের ওপরে পড়া হাতের আঙুলের ছাপ। তারপর রানার দিকে ছুঁড়ে দিল সাবমেশিন গান। খপ্ করে ওটা ধরল রানা। শ্রদ্ধা ও সহানুভূতি থেকে ওর বলতে ইচ্ছে হলো: আমি সত্যিই দুঃখিত। যদিও মুখে কোন কথা এল না ওর। মনে পড়ল গতকালের সেই দৃশ্য: অসহ্য মানসিক যন্ত্রণা নিয়ে কবরের পাশে দাঁড়িয়ে আছে মহিলা!
‘এবার বাড়িতে গিয়ে শুয়ে পড়ব,’ বলল ডায়ানা। ‘ডাক্তার যেসব কড়া ওষুধ দিয়েছে, তাতে হয়তো ঘুমিয়ে কেটে যাবে আগামীকাল। এমনও হতে পারে, ঘুম ভাঙবে দেড় বা দু’দিন পর। তখনই বুঝব ডাকাতি হয়েছে বাড়িতে। খুন হয়েছে আমার প্রাণপ্রিয় স্বামী। ফোন দেব পুলিশে। আশা করি এর ভেতরে আপনারা নিজেদের কাজ গুছিয়ে নেবেন। পারবেন না?’
মহিলা কী বলতে চায়, বুঝে গেছে রানা। নরম গলায় বলল, ‘আপনি আমাদের কথা থেকে জেনেছেন, আগামীকাল রাতে কী ঘটবে।’
মাথা দোলাল ডায়ানা। ‘আমার স্বামী মারা গেছে সেটা শুনলে হয়তো তার বন্ধুরা সেই অনুষ্ঠানে যাবে না। খবর সবসময় আগুনের চেয়ে দ্রুত ছড়িয়ে পড়ে।’
‘কথাটা মিথ্যা নয়।’
‘তবে আপনারা চান তাদেরকে এক জায়গায় পেতে, তাই না?’
মাথা দোলাল রানা। ‘হ্যাঁ, ঠিকই ধরেছেন।’
‘তো আপনাদেরকে বাড়তি সময় এনে দেব।’
‘ছত্রিশ ঘণ্টা হাতে পেলে সব কাজ শেষ করতে পারব।’
এরপর পাগল হয়ে উঠবে ব্রিটেনের সভ্য সমাজ,’ বলল ফক্স। ‘তবে ততক্ষণে বহুদূরে চলে গেছি আমরা।’
‘সিকিউরিটি গার্ডরা বন্দি থাকুক,’ বলল ডায়ানা। ‘দেড়দিন পর ওদেরকে মুক্ত করব। আপনাদের কথা অনুযায়ী সত্যিই যদি ওরা নিরপরাধ হয়, তো খুন’ করব না। এবার বলুন, এই দেড়দিন সময় পেলে আপনাদের চলবে তো?’
‘সিকিউরিটির লোকদেরকে রাখা যাবে এমন এক জায়গা দরকার,’ বলল রানা। ‘ওদেরকে দেব কিছু খাবার ও পানি। পরে উদ্ধার করবে পুলিশের লোক।’
‘বাড়িতে আছে পুরনো সেলার,’ বলল ডায়ানা। ‘আজকাল বোতলজাত পানি ও শুকনো খাবার রাখি। মাটির নিচের সেই ঘরে আগে কয়লা রাখা হতো। মজবুত কাঠের ট্র্যাপডোরের বল্টু বেশ ভারী। গার্ডদেরকে ওখানে নামিয়ে মই তুলে নিলে তারা আর বেরোতে পারবে না।’
‘নিচে নিয়ে হাত-পায়ের টেপ খুলে দেব,’ বলল ফক্স। ‘উঠে এসে সরিয়ে নেব মই।’
‘আমরা নিয়ে যেতে চাই আপনাদের রোল্স রয়েস গাড়িটা,’ বলল রানা।
বাড়ির দিকে আঙুল তাক করল ডায়ানা। ‘নিয়ে যান। গ্যারাজে পাবেন। ওখানেই আছে ওটার চাবি।’
‘ধন্যবাদ,’ বলল রানা। ‘চলে যাওয়ার আগে এমন কিছু কি আছে, যেটা আপনার জন্যে আমরা করতে পারি?’
‘না, তেমন কিছু নেই। বাড়িতে আমার কোন সমস্যা হবে না। অন্তত সেটাই ধারণা করছি। যদিও পরে কী হবে, তা জানি না।’
‘ভাল থাকুন,’ বলল রানা। ‘আশা করি কোন বিপদে পড়বেন না। সবকিছুর জন্যে আপনাকে ধন্যবাদ। অন্য পরিবেশে আপনার সঙ্গে পরিচিত হলে খুশি হতাম। ভাবতাম, সত্যিকারের এক ভদ্রমহিলার সঙ্গ পেয়েছি।’
‘আমি আপনাদের নাম জানি না, জানতেও চাই না,’ বলল ডায়ানা। ‘তবে আজ যা ঘটল, আমিও ধন্যবাদ না দিয়ে পারছি না। এবার পরের কাজগুলো শেষ করুন। আপনারা বাড়ি ছেড়ে চলে যাওয়ার আগেই বিছানায় গিয়ে শুয়ে পড়ব। মঙ্গল হোক আপনাদের।’পরের রাত, মার্চের ঊনত্রিশ তারিখ।
সারে কাউন্টির নির্জন এক এলাকায় শার্লন হল।
বসন্ত-বিষুবের রাতের চেয়ে আজকের পরিবেশ থমথমে। কোথাও নেই একফোঁটা বাতাস। শার্লন হলের বিশাল ওক ও সিকেমোর গাছের একটা পাতাও নড়ছে না। পূর্ণিমার মায়াবী চাঁদের বদলে আকাশে আধখাওয়া চাঁদ। সাদারঙের প্রকাণ্ড বাড়ি, সবুজ ঘাসে ছাওয়া বিস্তীর্ণ লন ও গভীর লেকের টলটলে জলে পড়েছে আকাশ-প্রদীপের ম্লান আলো। শিকারের জন্যে চমৎকার এক রাত। বিশাল ওক গাছের মগডালে বসে শিকার ধরার জন্যে এদিকে-ওদিকে চোখ বোলাচ্ছে বড় দুটো পেঁচা। তাদের এলাকায় অন্য পেঁচা ঢুকলে সঙ্গে সঙ্গে শুরু হবে মরণপণ লড়াই। অবশ্য আজ দুই পেঁচা ছাড়াও এই জঙ্গলে হাজির হয়েছে তাদের চেয়ে হাজার গুণ বিপজ্জনক ক’জন শিকারি।
এগারোটার পর শার্লন হলের চেকিং পয়েন্টে এল দামি সব গাড়ি। আমন্ত্রণপত্র দেখে নিয়ে ড্রাইভারদেরকে হাতের ইশারায় এগোতে বলল সিকিউরিটির লোকেরা। প্রাসাদের সামনে পৌঁছে আরোহীদের জন্যে গাড়ির পেছন-দরজা খুলে দিল ড্রাইভারেরা। নামকরা মানুষগুলো বিশেষ একটি দরজা পেরিয়ে বাড়িতে ঢুকে গেলে পার্কিংলটে গাড়ি রাখল তারা। নিজেরা গিয়ে ঢুকল দূরের লজ হাউসে। ওটা সাউণ্ডপ্রুফ করা, চারপাশে সার্ভেইলেন্স ক্যামেরা। রাতের অনুষ্ঠানের কিছুই জানবে না ড্রাইভার বা বডিগার্ডেরা। তাদের ধারণা: বিশাল সেই বাড়িতে গোপনে চরম অন্যায় করেন তাদের বসেরা। কর্মচারীরা পরস্পরকে চোখ টিপে হাসাহাসি করলেও কারও সাহস নেই যে অতি কৌতূহলী হবে। বাড়তি সময়টা সার্ভিস দেয়ার জন্যে তাদেরকে দেয়া হয় তিনগুণ টাকা। তা ছাড়া, লজ হাউসে রয়েছে বিশাল পর্দার কিছু টিভি। ওগুলোতে দেখা যায় দুনিয়ার যে-কোন সিনেমা, খেলা বা অনুষ্ঠান। সময় কাটাতে আছে পিনবল মেশিন, পুল টেবিল ও কমপিউটার গেম্‌স্।
এদিকে প্রাসাদের লবি পেরিয়ে মেম্বার্স লাউঞ্জে জড় হচ্ছে দ্য হ্যাভোক ক্লাবের সদস্যরা। তাদের জন্যে বার-এ রয়েছে বিনা পয়সায় দামি শ্যাম্পেইন, ওয়াইন, জিন অ্যাণ্ড টনিক ও ভিন্টেজ উইস্কির আপ্যায়নের ব্যবস্থা। সদস্যরা ভালভাবেই চেনে পরস্পরকে। প্রত্যেকে এ দেশের সমাজে প্রতিষ্ঠিত ও প্রভাবশালী। রাজনৈতিক নেতা, হাই-কোর্টের বিচারক, নামি উকিল, সিনিয়র সিভিল সার্ভেন্ট, ইণ্ডাস্ট্রি টাইকুন, করপোরেট বস, মিডিয়া মোগল থেকে শুরু করে সমাজের গুরুত্বপূর্ণ প্রতিটি স্তরে যারা ভূমিকা রাখছে, শুধু তারাই সুযোগ পেয়েছে এই ক্লাবের সদস্য হওয়ার। ব্রিটেনের বেশিরভাগ মানুষ মনে করে, এরা একে অপরের শত্রু, অথচ এখানে এলে বিলাসবহুল সোফায় বসে ড্রিঙ্কের গ্লাস হাতে আপন ভাইয়ের মত হালকা মেজাজে গল্প করে তারা। জানে, এখানে সবাই তারা নিরাপদ। তাদের উদ্দেশ্য এক, কোথাও কোন বিভেদ নেই। হলরুমে এসে সবাই অপেক্ষা করছে, একটু পর শুরু হবে বিশেষ একটি অনুষ্ঠান। সেজন্যে উত্তেজিত হয়ে চাপা স্বরে নিজেদের মধ্যে আলাপ করছে তারা।
একটু পর রাত সাড়ে এগারোটায় চেক-পয়েন্টে পৌঁছে গেল তাদের শ্রদ্ধেয় গ্র্যাণ্ড মাস্টারের রোল্স রয়েস। ওটাকে এগিয়ে যেতে দিল সিকিউরিটি গার্ডেরা। নির্ধারিত সময়ে প্রতাপশালী সম্রাটের মত মেম্বার্স লাউঞ্জে পা রাখল ইমোজেন ব্যালার্ড। প্রশংসা করে কিছু না কিছু বলছে সবাই, তাই হলরুমে উঠল মৃদু গুঞ্জন। বহু বছর ধরে এই ক্লাবের প্রধান হিসেবে দায়িত্ব পালন করছে বৃদ্ধ গ্র্যাণ্ড মাস্টার। এখানে- ওখানে থেমে এর-ওর সঙ্গে হাত মিলিয়ে নিখাদ সোনার রাজসিংহাসনে গিয়ে বসল সে। বারটেণ্ডার তার হাতে তুলে দিল আর্মাও দে ব্রিগন্যাক ম্যাথিউসেলাহ্ শ্যাম্পেইনের সরু গ্লাস। এই মদের প্রতিটি বোতলের দাম বর্তমান বাজারে সাত হাজার পাউণ্ড। ওটা ছাড়া অন্য শ্যাম্পেইন মুখে তোলে না ক্লাব প্রেসিডেন্ট। সেটাও পান করে অতি সামান্য, কারণ ক্রমেই দুর্বল হয়ে গেছে তার যকৃৎ। খুবই দুঃখের কথা, নিজের প্রধান স্যাঙাতের এভাবে বুড়িয়ে যাওয়ার সমস্যাটা কোনভাবেই রোধ করতে পারেনি প্রভু শয়তান!
বরাবরের মতই ইমোজেন ব্যালার্ডের সঙ্গে শার্লন হলে এসেছে তার বিশ্বস্ত লেফটেন্যান্ট। তাকে নানান নামে চেনে অনেকে। তবে বেশিরভাগ সময় নিজের পরিচয় দেয় অ্যালেক্যাণ্ডার লিয়োনেল বা অ্যালান শ’ হিসেবে। শখ করে তার দাদা নাম রেখেছিল রিপার ক্যাসিডি। সে বড় হওয়ার পর, খুব কম মানুষের সঙ্গেই আন্তরিকতা গড়ে উঠেছে তার। সবাই জানে, বহু বছর ধরে গ্র্যাণ্ড মাস্টারের ব্যক্তিগত সহকারি হিসেবে কাজ করছে সে। কারও কারও জানা আছে, আগে ব্রিটিশ সিক্রেট সার্ভিসে স্পাই হিসেবে কাজ করত ক্যাসিডি। সরকারি দলের হয়ে একাধিক গোপন মিশনে খুন করেছে বিরোধী মতের ক’জন নেতাকে। যদিও দায় চাপিয়ে দেয়া হয়েছে আইরিশ মিলিশিয়া আইআরএ-র ওপরে। অশুভ ধর্ম থঅথের প্রধান যাজক ইমোজেন ব্যালার্ডের আদেশে সরকারি চাকরি ছেড়ে তার কাজে যোগ দেয় রিপার ক্যাসিডি। ক্লাবের প্রেসিডেন্টের সেক্রেটারি হিসেবে তার ক্ষমতা প্রচণ্ড। ভয়ঙ্কর নিষ্ঠুর লোক বলে তাকে ভয় পায় না ক্লাবের সদস্যরা, এমন কেউ নেই।
গ্র্যাণ্ড মাস্টারের সিংহাসনের পাশে দাঁড়িয়ে হলরুমে চোখ বোলাচ্ছে রিপার ক্যাসিডি। কিছুদিন আগে ক্লাবে নতুন সদস্য গ্রহণের দায়িত্ব তাকে দিয়েছে ইমোজেন ব্যালার্ড। বর্তমান সদস্যদের হাঁড়ির খবরও ভাল করে জেনে নিয়েছে সে। গর্বের সঙ্গে বলতে পারবে, এরা নিজেদেরকে যতটা জানে, তার চেয়ে বেশি তাদেরকে চেনে সে। অবশ্য স্টিভ হ্যারিস কাণ্ডে এতদিনের আত্মবিশ্বাসে বড় চিড় ধরেছে ক্যাসিডির। এই ঘরেই প্রথমবার বুঝেছিল, কোথায় যেন ছন্দপতন ঘটেছে লোকটার। তখন থেকেই তার ওপরে চোখ রেখেছিল ক্যাসিডি। অতিরিক্ত মদ্যপানে অভ্যস্ত হয়ে পড়ে হ্যারিস। রেগে গিয়ে ক্লাবের সদস্যদের সঙ্গে দুর্ব্যবহার করত। নিজের ভেতরে ছিল না সে। মাঝে মাঝে ভাইদের প্রতি প্রকাশ করত তীব্র ক্ষোভ ও ঘৃণা। ক্যাসিডি ভেবেছিল, হয়তো রাজনৈতিক ব্যর্থতার জন্যে তিক্ত হয়ে গেছে লোকটার মন। কিন্তু পরে মনে হলো, কোন না কোন কারণে হ্যারিসের মধ্যে শুরু হয়েছে বিবেকের দংশন।
কিন্তু সেটা তো ভয়ঙ্কর ব্যাপার!
ক্যাসিডি ভাবতে লাগল: তবে কি হ্যারিসের মনে আর বিশ্বাস নেই ভ্রাতসঙ্ঘের প্রতি? তখনও তাকে সাবধান করেনি ক্যাসিডি। বলেনি: ক্লাবের আইন ভাঙলে ভয়ঙ্করভাবে খুন হবে সে।
সতর্ক হয়ে গেল ক্যাসিডি। এর কয়েক দিনের ভেতরে নিজের লোক মারফত জানল- গোপনে ক্লাব সদস্যদের বিরুদ্ধে ক্ষতিকর এক বই লিখছে হ্যারিস। নিজেকে খুব চালাক ভাবত সে। বিচ্ছিন্ন করেছিল বাড়ির ল্যাণ্ড ফোনের লাইন ও ইন্টারনেট। কারও সঙ্গে কথা বলতে হলে ব্যবহার করত বার্নার ফোন। তবে ভাবতেও পারেনি, তার বাড়ি ও গাড়িতে ইলেকট্রনিক গুবরে পোকা রেখে দেয়া হয়েছে। প্রতিটি কথা শুনত ক্যাসিডি। হ্যারিস লণ্ডনের এক লিটারারি এজেন্সিতে বই প্রকাশের ব্যাপারে আলাপ করতেই ক্যাসিডি সিদ্ধান্ত নিল: এবার সময় হয়েছে লোকটার বাড়িতে আততায়ী পাঠিয়ে দেয়ার। স্থির করা ছিল হ্যারিস-হত্যার পর ওটাকে দেখানো হবে ডাকাতি হিসেবে। এবং এ-কাজে সেরা লোকটাকে পাঠিয়ে দেয় ক্যাসিডি। যদিও পরে জানা গেল, যাকে বিশ্বাস করে কাজ দিয়েছে, নিজেই সে চরম বেইমান!
এরপর কেউ যেন থঅথের ধর্ম ও হ্যাভোক ক্লাবের বিরুদ্ধে খারাপ কিছু করতে না পারে, তাই ভাইদের ওপরে নজরদারি বাড়িয়ে দিয়েছে ক্যাসিডি। এ-মুহূর্তে এক এক করে প্রত্যেকের ওপরে চোখ বুলিয়ে নিচ্ছে সে। বিশ্লেষণ করছে তাদের দৈহিক ভাষা ও আচরণ। হ্যারিসকে খুন করার আগেই দ্য হ্যাভোক ক্লাবের সবাইকে সন্দেহের আওতায় এনেছে সে। অবশ্য কারও মধ্যে অস্বাভাবিক কোন আচরণ ধরা পড়েনি। সামনের অনুষ্ঠানের জন্যে অধীর হয়ে অপেক্ষা করছে হ্যাভোক ক্লাবের সদস্যরা। প্রথম অনুষ্ঠানে যে পূজা হবে, সেখানে আমন্ত্রিত হয়ে ফুর্তিতে আছে সবাই। এমনই হওয়ার কথা, আনমনে হাসল ক্যাসিডি। তারা দেখবে সুন্দরী এক মেয়ের বুকের তাজা রক্ত ছিটকে পড়ছে অপদেবতার পায়ে। এরচেয়ে উত্তেজনাময় দৃশ্য কমই আছে পৃথিবীতে। আর এরপর ক্লাবের বিশেষ সভ্যদের জন্যে রয়েছে গ্র্যাণ্ড মাস্টারের সেরা চমক। কেউ ওই পূজা দেখলে কখনও ভুলবে না। লেকের তীরে যেটা হবে, ওটা স্রেফ প্রাথমিক সদস্যদের জন্যে। যুবতী মেয়ের রক্ত ঝরার পর ক্লাবের ইনার কমিটির সদস্যরা হাজির হবে বাড়ির নিচের সমাধিতে। তখনই শুরু হবে মূল অনুষ্ঠান। বহুবার ওটা দেখার পরেও বারবার উত্তেজিত বোধ করে ক্যাসিডি। যদিও গভীর রাতে দারুণ মজা হবে জেনেও এ-মুহূর্তে ফুর্তি লাগছে না তার। কেন যেন কু ডাকছে মন। গত ক’দিনে বিমর্ষ হয়ে গেছে সে। প্রথমে স্পেনের সেই লাশের ডিএনএ টেস্ট করে জানা গেল, সে আসলে উইলবার ফক্স নয়। মনে যে আশঙ্কা ছিল, সেটাই সত্যি হলো। ভ্লাদিমির যে দাঁতের পাটি আনল লণ্ডনে, পরীক্ষা করে দেখা গেল সত্যিই ওটা ফক্সের। তখন মেনে নিতে হলো, ফক্সকে খুন না করে তার সঙ্গে জোট বেঁধেছে মাসুদ রানা। ক্যাসিডি ভেবেছিল জালে ভালভাবেই আটকে নিয়েছে বাঙালি যুবককে। কিন্তু পরে বুঝল, ফাঁদ কেটে বেরিয়ে গেছে বাদামি কুকুরটা।
এরপর এল আরও দুঃসংবাদ।
স্কটল্যাণ্ডে খুনি দলের সবাইকে বোকা বানিয়ে কারা যেন নিয়ে গেল জেসিকা থমসনকে। স্বয়ং শয়তান বলতে পারবেন এমন কাণ্ড কীভাবে ঘটল। ক্যাসিডি ধরে নিত, মেয়েটাকে সরিয়ে নিয়েছে রানা ও ফক্স। কিন্তু প্রায় একইসময়ে হ্যারিস মারা যাওয়ার পর ভিডিয়োতে দেখা গেল সেই বাড়িতে গেছে তারা। জায়গাটা স্কটল্যাণ্ডের হাইল্যাণ্ড থেকে বহুদূরে। এতে ক্যাসিডি বুঝে গেল, জেসিকাকে সাহায্য করেছে রানার এক বা একাধিক বন্ধু। এটা মেনে নিতে হলো, যে-কোন সময়ে এবার ক্লাবের সদস্যদের ওপরে প্রতিশোধ নিতে শার্লন হলে হাজির হবে এসএএস ফোর্স থেকে প্রশিক্ষিত রানা ও ফক্স।
জানা গেল রানার হাতে আছে হ্যারিসের ল্যাপটপ। ওটায় আছে বেইমানটার লেখা বইয়ের পাণ্ডুলিপি। হারামজাদা বোধহয় বুদ্ধি করে এনক্রিপ করেছিল ফাইল। সেক্ষেত্রে ওটা পড়তে পারবে না রানা। হ্যাভোক ক্লাবের সদস্যদের বিরুদ্ধে ব্রিটেনের সমাজে ছড়াতে পারবে না কুৎসা। আরও কিছু বিষয় অজানা, তাই দুশ্চিন্তায় আছে ক্যাসিডি। কারা যেন গোপনে কাজ করছে রানা ও ফক্সের পক্ষে। রানা যেহেতু একইসঙ্গে দুই জায়গায় থাকতে পারবে না, তাই বোধহয় বন্ধুদের সহায়তা চেয়েছে. সে। ফ্রান্সে যারা রানা এজেন্সিতে কাজ করে, তারাই হয়তো সরিয়ে নিয়েছে জেসিকাকে। ফ্রান্সেও চোখ রেখেছে ক্যাসিডির লোক। কিন্তু তাদের কাছ থেকে জানা গেছে, ওই দেশ থেকে ব্রিটেনে পা রাখেনি রানা এজেন্সির কেউ।
নাকি বড় কোন ভুল হচ্ছে তার?
প্রশ্নগুলোর কোন জবাব নেই বলে চরম দুশ্চিন্তা বোধ করছে ক্যাসিডি। বুঝে গেছে, যে-কোন সময়ে মাসুদ রানার তরফ থেকে আসবে হামলা। অর্থাৎ, দ্য হ্যাভোক ক্লাবের কেউ এখন আর নিরাপদ নয়।
‘মরুক ওর বোন,’ তিক্ত মনে ভাবল ক্যাসিডি। ‘প্রথমেই উচিত ছিল কুত্তীটাকে মুঠোর ভেতরে নেয়া।’ এখন বারবার তার মনে হচ্ছে, রানার কথা শুনে বোধহয় গা ঢাকা দিয়েছে মেয়েটা। নিজের তৈরি নিখুঁত বাড়ি ধসে গেলে যেমন লাগে প্রকৌশলীর, সেভাবে বিমর্ষ বোধ করছে ক্যাসিডি।
মনের ভেতরে এসব ঘুরছে বলে গ্র্যাণ্ড মাস্টারকে অনুরোধ করেছিল, বাতিল করা হোক ক্লাবের এবারের অনুষ্ঠান। কিন্তু তাতে রাজি হয়নি বুড়ো। মাথা নেড়ে বলেছে, ‘অনুষ্ঠানে সম্মান দেখানো হবে বিশেষ এক সদস্যকে। থঅথ যদি জানেন মাত্র দু’জন লোকের ভয়ে কাপুরুষের মত আমরা আত্মগোপন করেছি, তা হলে কী মনে করবেন তিনি?’
বুড়োর আপত্তির কারণটা ভাল করেই জানে ক্যাসিডি 1 বেশি দিন বাঁচবে না সে। এটাই হয়তো শেষ বছর, যখন বার্ষিক অনুষ্ঠানে অংশ নিচ্ছে। ক্যাসিডির মনের খবর ভাল করেই জানে সে। সিংহাসনের পাশে দাঁড়িয়ে ঘরে চোখ বোলাচ্ছে ক্যাসিডি। তার বাহুতে হাত রেখে মৃদু হাসল গ্র্যাণ্ড মাস্টার। ঠোঁট ফাঁক হতেই বেরিয়ে এল সাপের বিষদাঁতের মত চোখা, ছোট একরাশ ধূসর দাঁত। খসখসে গলায় বলল বুড়ো, ‘ভয় পেয়ো না। আমরা জিতব, কারও সাধ্য নেই যে আমাদের গায়ে টোকা দেবে।’
কথাগুলো বলা হয়েছে আত্মবিশ্বাস বাড়িয়ে দেয়ার জন্যে। কয়েক ঘণ্টা আগে নিজেদের নিরাপত্তা নিশ্চিত করতে আরও ক’জন সিকিউরিটি গার্ড নিয়োগ দিয়েছে ক্যাসিডি। এ- ছাড়া, অনুষ্ঠানে অংশগ্রহণকারী ভিআইপিদের জন্যে এনেছে বারোজনের পেশাদার সশস্ত্র ক্র্যাক টিম। আগে তারা ছিল সিআইডি ও ইন্টেলিজেন্স এজেন্সির অপারেটিভ। সবাই থঅথ ধর্মে দীক্ষিত। এখন হ্যাভোক ক্লাবের ছোট কিছু পদে চাকরি করছে। প্রাণ থাকতে, দায়িত্ব পালনে অবহেলা করবে না কেউ।
জেসিকাকে কিডন্যাপ করতে স্কটল্যাণ্ডে গিয়েছিল পেশাদার কয়েকজন খুনি। ব্যর্থ হয়ে ফিরে এসেছে তারা শার্লন হলে। তাদেরকেও লাগিয়ে দেয়া হয়েছে সিকিউরিটির কাজে। বিপদ এলে তারা সরিয়ে নেবে গ্র্যাণ্ড মাস্টারকে। এ দলের প্রধান হচ্ছে ক্যাসিডির ঘনিষ্ঠ সহচর ব্রায়ান্ট হার্ডস্টাফ। হলরুমের সদর দরজার কাছে তাকে দেখে হাতের ইশারায় ডাকল ক্যাসিডি। ষাঁড়ের মত মুগ্ধো লোকটা হাজির হতেই ভিড় এড়িয়ে তাকে নিয়ে ঘরের দূরের কোণে গেল সে। জানতে চাইল, ‘সব ঠিক আছে তো?’
‘সেক্টর সিক্সে ঝামেলা করছে ক্যামেরা। সব চেক করতে আমার দু’জনকে পাঠানোর পর ওরা রিপোর্ট দিয়েছে। ওটা বড় কোন সমস্যা নয়।’
শার্লন হলের একটু দূরের জঙ্গল ছয় নম্বর সেক্টর। ‘ক্যামেরাগুলো মেরামত করতে বলো,’ বলল ক্যাসিডি।
‘বেশ, বলছি। এদিকে শার্লন হলে চলে এসেছেন সম্মানিত সদস্যরা। আপনারা এবার অনুষ্ঠান শুরু করতে পারেন।’
‘সদস্য তালিকা আমার কাছে দাও,’ বলল ক্যাসিডি।
পকেট থেকে নিয়ে তার হাতে ছোট ট্যাবলেট ডিভাইস দিল হার্ডস্টাফ। সদস্যরা চেক-পয়েন্ট পেরিয়ে গেলে প্রত্যেকের জন্যে লেখা সংখ্যা কমপিউটারে তুলেছে সিকিউরিটি গার্ডেরা। কেউ না এলে সহজেই সেটা বোঝা যেত। দেখা গেল, অনুষ্ঠানে যোগ দেয়নি স্টিভ হ্যারিস। এ- ছাড়া, ঠিক সময়ে পৌছে গেছে সবাই। বিপদ হবে ভেবে সবধরনের সতর্কতামূলক ব্যবস্থা নিয়েছে ক্যাসিডি। তালিকা দেখে মুখস্থ করেছে চুয়ান্নজন সদস্য ও তাদের অতিথিদের নাম। যেমন: তার মনে আছে এস. এইচ. এম. ৩৭২৭৩ হচ্ছেন পররাষ্ট্র অফিসের প্রধান স্যর হ্যারি মর্গ্যান। সি. এ. এইচ. ৪৭৩১৮ হচ্ছেন কমাণ্ডার অ্যারন হিউবার্ট। তিনি ব্রিটিশ সিক্রেট সার্ভিসের অ্যান্টি-টেরর টাস্ক ফোর্সের চিফ। সি. জি. ৯০৯৫১ হচ্ছেন এমপি ক্রিস্টোফার গান। শেষ অনুষ্ঠানে অংশ নেবেন তিনি।
…কিন্তু এক মিনিট!
আবারও হলরুমে চোখ বোলাল ক্যাসিডি। একটু পর কুঁচকে গেল তার দুই ভুরু। নতুন করে চেক করল তালিকা।
‘এই তালিকা ঠিক আছে তো?’ হার্ডস্টাফকে বলল সে।
‘আমি নিজে দেখেছি। কোথাও কোন ত্রুটি পাইনি।’
‘রেকর্ড অনুযায়ী রাত এগারোটা চার মিনিটে চেক-পয়েন্ট পেরিয়ে গেছেন সি. জি. ৯০৯৫১। হাজির হয়েছেন ঊনত্রিশ মিনিট আগে।’
তালিকায় চোখ বোলাল হার্ডস্টাফ। ‘তাই তো দেখছি। কিন্তু তাতে সমস্যা কোথায়?’
‘সি. জি. ৯০৯৫১ মানেই এমপি গান। এসেছেন প্রায় আধঘণ্টা আগে। সেক্ষেত্রে এই মুহূর্তে তিনি কোথায়?’ তাকে ভাল করেই চেনে ক্যাসিডি। সবসময় সবার মনোযোগ আকর্ষণ করতে ভালবাসে সে। এই বাড়িতে এলে জটলা করে তাকে ঘিরে রাখত সবাই। সবার মুখে থাকত তার প্রশংসা।
হলরুমে চোখ বুলিয়ে ক্যাসিডির মতই ভুরু কুঁচকাল হার্ডস্টাফ। ‘ঠিকই বলেছেন। আমি তো তাঁকে দেখছি না!’
‘তোমার লোকদের বলো বাথরুম চেক করতে, বলল ক্যাসিডি। ‘হয়তো অসুস্থ বোধ করছেন তিনি।’
শার্টের কলারের ভেতরে রাখা তারের শেষমাথায় ছোট্ট রেডিয়োতে দলের উদ্দেশে বলল হার্ডস্টাফ, ‘এক্ষুণি বাথরুম চেক করো। ওখানে কাউকে না পেলে আমাকে জানাবে।’
এদিকে হলরুমে ক্রিস্টোফার গানকে কেউ দেখেছে কি না, সেটা জিজ্ঞেস করছে রিপার ক্যাসিডি। কিন্তু কেউ দেখেনি বিখ্যাত এমপিকে।
হলরুম ত্যাগ করল ক্যাসিডি। করিডরে এসে ফোন বের করে ডায়াল করল গোপন নম্বরে। ভ্রাতৃসঙ্ঘের প্রত্যেককে বলা আছে, বিশেষ একটি মোবাইল ফোন যেন তারা সর্বক্ষণ সঙ্গে রাখে। এটা কঠোর আইন। এতে ভুল হলে চলবে না। যখন-তখন ক্লাব সদস্যকে যেন ফোনে পান গ্র্যাণ্ড মাস্টার। আইনটা ভাঙলে ধরে নেয়া হবে, জেনেবুঝে তাঁর প্রতি চরম বেয়াড়াপনা করা হয়েছে।
ক্রিস্টোফার গানের কাছে ফোন দেয়া হলেও সেটা রিসিভ করল না কেউ। অত্যন্ত বিশ্বস্ত সদস্য সে। থঅথ ধর্মের সত্যিকারের অনুগত ভক্ত, নইলে নিজের মেয়েকে অপদেবতার কাছে বিসর্জন দিত না। তার মত ভাল ক্লাব-সদস্য ফোনে সাড়া দিচ্ছে না মানেই বড় ধরনের কোন গোলমাল আছে।
কয়েকবার বেজে ফোন কেটে যেতেই গলা শুকিয়ে গেল ক্যাসিডির। এদিকে তার পাশে পৌঁছে গেছে হার্ডস্টাফ। ‘তাঁর রোল্স রয়েস পাওয়া গেছে কার পার্কিঙে। তবে বাথরুম বা অন্য কোথাও তাঁকে খুঁজে পাওয়া যায়নি।’
‘সবসময় দু’জন বডিগার্ড সঙ্গে রাখেন,’ বলল ক্যাসিডি। ‘লজ হাউসে খোঁজ নাও। তারা হয়তো কিছু বলতে পারবে।’
মৃদু মাথা দোলাল হার্ডস্টাফ। ‘এখনই দেখছি।’
অধৈর্য হয়ে করিডরে পায়চারি করতে লাগল ক্যাসিডি লজ হাউসের সিকিউরিটি চিফের সঙ্গে কথা বলল হার্ডস্টাফ। ‘আরে না, আমি কি ওই শালাদের নাম জানি নাকি? ওদের যে-কোন একজনকে ফোনে দাও। এটা খুব জরুরি।’
অপেক্ষা করল ক্যাসিডি ও হার্ডস্টাফ। কয়েক মিনিট পর লাইনে এল সিকিউরিটি চিফ। তার কথা শুনে ধমকে উঠল হার্ডস্টাফ, ‘আরে, গাধা, ওরা তোমার ওখানে নেই বললেই হলো? নিশ্চয়ই আছে! ওদের মালিকের গাড়ি তো পার্কিং লটে!’
‘কী বলছে ও?’ জানতে চাইল ক্যাসিডি।
ফোন কেটে বলল হার্ডস্টাফ, ‘ওদেরকে দেখেনি কেউ। আমার মাথায় কিছুই ঢুকছে না! ক্রিস্টোফার গান, তাঁর দুই বডিগার্ড আর ড্রাইভার এখানে না এসে থাকলে, কে এল ওই রোল্স রয়েসে চেপে?’
হার্ডস্টাফকে কড়া চোখে দেখল ক্যাসিডি। বুঝে গেছে, খুব খারাপ কিছু না হলে বিকল হতো না জঙ্গলের ক্যামেরা! তার মনে হলো, বড় ধরনের বিপদে পড়েছে তারা। যে-কোন সময়ে হামলা হবে হ্যাভোক ক্লাবের সদস্যদের ওপরে। চাপা স্বরে বলল ক্যাসিডি, ‘হার্ডস্টাফ, শুরু হয়ে গেছে ওদের আক্রমণ!’একটু পর শুরু হবে অপদেবতা থঅথ-এর পূজার অনুষ্ঠান। তার আগে ক্লাব সদস্যদেরকে জানাতে হবে, তারা যেন ড্রেসিংরুমে গিয়ে পোশাক পাল্টে নেয়। ওদিকে শার্লন হলে যে-কোন সময়ে হামলা করবে মাসুদ রানা ও উইলবার ফক্স। অস্থির বোধ করছে রিপার ক্যাসিডি। তার নির্দেশে নিজের লোকদেরকে নিয়ে বিশাল প্রাসাদ ও আশপাশের এলাকা সার্চ করতে গেছে ব্রায়ান্ট হার্ডস্টাফ। গ্র্যাণ্ড মাস্টার ব্যালার্ডের সঙ্গে আলাপ করতে হন্তদন্ত হয়ে মেম্বার্স লাউঞ্জে ফিরল ক্যাসিডি।
সিংহাসনে বসে শ্যাম্পেইনে মৃদু চুমুক দিচ্ছে ক্লাব সভাপতি। হলরুমের কারও জানা নেই কত বড় সমস্যায় আছে ক্যাসিডি। সে মনস্থির করেছে, আপাতত ক্লাবের সদস্যদেরকে কিছুই জানাবে না। সিংহাসনের পাশে থেমে ব্যালার্ডের কানে ফিসফিস করে কথা বলল সে। এ-ছাড়া উপায়ও নেই। বিপদের গন্ধ পেলে চড়ুই পাখির মত ফুড়ুৎ করে জানালা দিয়ে উড়াল দেবে দেশের সেরা সন্তানেরা। অবশ্য এসব নিয়ে এখন ভাবছে না ক্যাসিডি। তার একমাত্র উদ্দেশ্য এই এলাকা থেকে গ্র্যাণ্ড মাস্টারকে সরিয়ে নেয়া।
‘স্যর, আমরা বাজে ঝামেলায় পড়েছি,’ বলল ক্যাসিডি।
কমোডো ড্রাগনের মত ঠোঁটদুটো প্রশস্ত করে এমপি গানের অনুপস্থিতির বিষয়টা শুনল বৃদ্ধ। তারপর গম্ভীর কণ্ঠে বলল, ‘ওকে ফোন দাও।’
‘ফোন দিয়েছি, কিন্তু জবাব দিচ্ছে না। স্যর, মনে হচ্ছে এখনই সতর্ক হওয়া উচিত। ভাল হয় আমরা অনুষ্ঠানে না থেকে ফিরে গেলে।’
কোঁচকানো টাকমাথা এদিক-ওদিক নাড়ল বুড়ো। ‘তুমি বড় বেশি চিন্তা করো, রিপার। অনুষ্ঠান অবশ্যই চলবে। বিপদ হলে সেটা সামাল দেবে সিকিউরিটির লোক। যদি জানা যায় যে ক্রিস্টোফার গান আমাদের নিয়ম ভেঙেছে, তো আইন অনুযায়ী শাস্তি পাবে সে।’
‘বিপদ হলে আপনাকে সরিয়ে নেয়া আমার দায়িত্ব, স্যর,’ নিচু গলায় বলল ক্যাসিডি।
‘কীসের বিপদ? কিছুই তো হয়নি! তোমার কি ধারণা, উপযুক্ত কারণ ছাড়াই অনুষ্ঠানে আমি অনুপস্থিত থাকব?’
‘মাফ করবেন, স্যর। আমি এখনই আপনাকে নিয়ে শার্লন হল থেকে বেরিয়ে যেতে চাই।’
অধীনস্থের কথায় রাগে লালচে হলো বুড়োর মুখ। সিংহাসন থেকে সরে বহু পুরনো এক সদস্যকে হলরুমে খুঁজে নিল ক্যাসিডি। তাকে দূরে নিয়ে গিয়ে বলল, ‘ব্রাদার, বিপদ হবে বলে আশঙ্কা করছি। তাই এখান থেকে গ্র্যাণ্ড মাস্টারকে সরিয়ে নেব। তাই ভাবছি, আপনি কি আজকের অনুষ্ঠানে তাঁর বদলে সভাপতি হবেন? এটা খুব জরুরি।’
ক্যাসিডির কথায় হাসল বৃদ্ধ। ‘আমি রাজি, ব্রাদার। কোন সমস্যা নেই। আজ আমাকে এত সম্মান দেয়ার জন্যে অসংখ্য ধন্যবাদ গ্র্যাণ্ড মাস্টারকে।’
তাকে ধন্যবাদ দিয়ে ইমোজেন ব্যালার্ডের পাশে ফিরল ক্যাসিডি। একই অনুরোধ আবারও করল। তাতে বিরক্ত হলেও সিংহাসন ছেড়ে তার পিছু নিল বুড়ো। হলরুমের একদিকের দরজা পেরোবার সময় বলল, ‘তবে মনে রেখো, এসবের কোন দরকার ছিল না!’
‘স্যর, আমরা কোন ঝুঁকি নেব না,’ বলল ক্যাসিডি।
অধর্মের গুরুকে নিয়ে হলরুম থেকে বেরোতেই বেশ কয়েকবার জোরে বেজে উঠল ঘণ্টি। স্পিকারে বলা হলো, ‘ভ্রাতৃগণ, এবার সময় হয়েছে আপনাদের তৈরি হওয়ার। একটু পর শুরু হবে আমাদের অনুষ্ঠান।’
সদস্যরা ড্রিঙ্ক শেষ করে যে-যার মত চলল ড্রেসিংরুমের দিকে। প্রাসাদের মাঝে সারি-সারি ব্যক্তিগত কিউবি। ওখানে আছে প্রত্যেকের জন্যে তালাসমেত লকার। ওগুলোর ভেতরে আছে হুডওয়ালা দীর্ঘ, কালো আনুষ্ঠানিক আলখেল্লা ও পাখির মুখের মুখোশ। ওই মুখোশের জন্যে রক্তাক্ত অনুষ্ঠানে সদস্যদের কারও মুখ দেখা যায় না। ব্যক্তিগত যে- কোন কিছু লকারে রাখতে পারে তারা। কেউ কেউ আরও উত্তেজিত হতে অনুষ্ঠানের আগে ব্যবহার করে কোকেন ও মেথামফেটামিন। ক্লাবের নিয়ম অনুযায়ী অনুষ্ঠানের সময়ে যা-খুশি করতে পারবে তারা।
একটু পর লাইন তৈরি করে বাড়ি ছেড়ে বেরোবে সবাই। চাঁদের আলোয় গিয়ে দাঁড়াবে লেকের তীরে। তখন শুরু হবে পূজার অনুষ্ঠান। কালো জলের লেকের মাঝে আঁধারে ডুবে আছে জঙ্গুলে দ্বীপ। একটু পর দপ করে ওখানে জ্বলবে আগুনের কমলা শিখা। সঙ্গে সঙ্গে এপারে গুঞ্জন তুলে প্রার্থনা ধরবে ক্লাবের সদস্যরা।
আরম্ভ হবে রাতের অশুভ অনুষ্ঠান।
.
‘আমরা কোথায় যাচ্ছি?’ এক এক করে করিডর পেরিয়ে বিশাল প্রাসাদের অন্যদিকে যেতে গিয়ে হাঁফ লেগে গেছে ইমোজেন ব্যালার্ডের। হাঁটার গতি খুবই কম। শুধু যে বিকল হচ্ছে যকৃৎ, তা নয়, বয়সের জন্যেও চলতে চাইছে না প্রাচীন দেহ। একটু পর পর থেমে বিশ্রাম নিচ্ছে। বাধ্য হয়ে অপেক্ষা করতে হচ্ছে ক্যাসিডিকে। অধৈর্য হয়ে দাঁত দিয়ে ঠোঁট কামড়ে ধরছে। ভাবছে, এখান থেকে বেরিয়ে যাওয়া খুবই জরুরি। অনেক আগেই কাজটা করা উচিত ছিল।
‘ওদিকের দরজা দিয়ে উঠানে বেরোব,’ গ্র্যাণ্ড মাস্টার থেমে যেতেই বলল সে।
হাঁফাতে হাঁফাতে বলল ব্যালার্ড, ‘অত দূরে যেতে পারব না। তুমি কি চাও অতি পরিশ্রমে আমি মারা যাই?’
‘প্লিয, স্যর, চেষ্টা করুন হেঁটে যেতে।’
‘তুমি কি পাগল হলে? গাড়ি তো অনেক কাছে! ওটাতে চেপে বিদায় নিচ্ছি না কেন?’
শার্লন হল থেকে হঠাৎ করে চলে যেতে হতে পারে, সেজন্যে নিজের কাছে রোলস রয়েসের বাড়তি এক সেট চাবি রেখেছে ক্যাসিডি। কিন্তু সেই গাড়ি এখন ব্যবহার করা খুব বিপজ্জনক। সেটাই বলল সে, ‘স্যর, রানা আর ফক্স হয়তো গাড়িতে বোমা পেতে রেখেছে। বলা যায় না; গেটের কাছে গেলেই হয়তো অ্যাম্বুশ করবে। অথবা গাড়িতে উঠতে গেলেই দূর থেকে গুলি করে খতম করে দেবে।’
প্রথম থেকেই বিপদের কথা মাথায় রেখেছে ক্যাসিডি। বৃদ্ধকে বিশ্রাম নিতে দিয়ে মোবাইল ফোনে ডায়াল করল সে। ‘ওয়াল্টার? আমি অ্যালেক্যাণ্ডার লিয়োনেল। তোমার এবার চলে আসতে হবে। দেরি না করে রওনা হও।’
গ্র্যাণ্ড মাস্টারের হেলিকপ্টারের পাইলট ওয়াল্টার হ্যান্স। তাকে তৈরি থাকতে বলেছে ক্যাসিডি। এখন সামান্য দূরের এক এয়ারফিল্ডে আছে হেলিকপ্টার। ডাক পেলেই কয়েক মিনিটের ভেতরে বাড়ির পাশে নামবে। তবে এই কাজটা করা হলে একহাজার একটা প্রশ্ন তুলবে সদস্যরা। এবং শেষে যদি দেখা যায় হামলা করা হয়নি শার্লন হলে, সেক্ষেত্রে আস্ত বুদ্ধু বনবে ক্যাসিডি।
গ্র্যাণ্ড মাস্টারের হেলিকপ্টারের পাইলট অত্যন্ত দক্ষ। তার সমস্যা হবে না গাছ ও বিদ্যুতের খুঁটি এড়িয়ে ঠিক জায়গায় নেমে আসতে।
‘আমি রওনা হচ্ছি, স্যর,’ জানিয়ে দিল ওয়াল্টার।
তাকে তাড়া দিল ক্যাসিডি। ‘জলদি এসো!’
দম ফিরে পেয়েছে ব্যালার্ড। আবারও ধীরপায়ে এগিয়ে চলল। দু’জনে ঢুকে পড়ল খোলা এক দরজা দিয়ে বড় একটি ঘরে। চারপাশে সাদা কাপড়ে ঢাকা অ্যান্টিক আসবাবপত্র, আঁধারে গা ছমছমে ভূতের মত। জানালার ওদিকে বাড়ির ঘাসে ছাওয়া লন ও দূরে লেকের বুকে আঁধার দ্বীপ।
‘দেখেছ?’ জানালার ধুলোভরা কাঁচের ভেতর দিয়ে ওদিকে তাকাল বৃদ্ধ। ক্যাসিডির মনে হলো তার হাত ধরে হ্যাঁচকা টান দিয়ে এগিয়ে যেতে। অবশ্য ওটা করা হবে চরম বেয়াদবি। বাধ্য হয়ে জানালা দিয়ে তাকাল সে। ভ্রাতৃসঙ্ঘের সবাই চলেছে লেকের তীরের দিকে।
‘তুমি সত্যিই বোকা,’ বিড়বিড় করল ব্যালার্ড। ‘তুমি যা-ই বলো, এই অনুষ্ঠান আমি মিস করব না।
‘স্যর, আমাদের হাতে সময় নেই। হেলিকপ্টার নেমে আসার আগেই বাড়ির ওদিকের মাঠে পৌছুতে হবে।’
ধমকের সুরে বলল ব্যালার্ড, ‘আমরা এখানে পুরোপুরি নিরাপদ। তবুও যখন জোর করছ, আমি যাচ্ছি তোমার সঙ্গে। তবে অন্তত এক মিনিট দেবে আমার প্রিয় অনুষ্ঠান দেখতে। এটা আমার নির্দেশ, রিপার। কথা বুঝতে পেরেছ?’
অপেক্ষা না করে উপায় নেই ক্যাসিডির। হাতঘড়ি দেখে নিয়ে আকাশে চোখ রাখল। তাকে দেখলে যে-কেউ ভাববে, লোকটা চাইছে মুহূর্তে পৌঁছে যাক হেলিকপ্টার। জানালা দিয়ে ইমোজেন ব্যালার্ড দেখছে, লেকের তীরে পৌঁছে গেছে ভ্রাতৃসঙ্ঘের সবাই
বহু বছর ধরে চলছে থঅথের পূজানুষ্ঠান। লেকের তীর থেকে সবার সম্মিলিত প্রার্থনার গুঞ্জন পৌঁছে গেল দ্বীপে। জঙ্গলের সামনে বালুকাবেলায় দাউ-দাউ করে জ্বলে উঠল কমলা শিখা। রাতের আকাশে কুণ্ডলী পাকিয়ে ওপরে উঠছে ধূসর ধোঁয়া। পেছনদিকে থঅথের বিশাল পাথুরে মূর্তি। অপদেবতার পায়ের কাছে হাজির হয়েছে টকটকে লাল আলখেল্লা পরনে এক যাজক। লেকের তীরের দিকে ফিরে দু’হাতে ওপরে তুলল রাজদণ্ড ও ইস্পাতের ঝিকঝিকে দীর্ঘ ড্যাগার।
ধোঁয়া থেকে বেরোল তার অনুচরেরা। শক্ত হাতে দু’দিক থেকে ধরে রেখেছে সুন্দরী এক মেয়েকে। আগেরজনের মত ফর্সা নয় সে, রোদে পুড়ে গায়ের রঙ বাদামি। পরনে সাদা গাউন। একটু পর ওটা ভরে উঠবে টকটকে লাল রক্তের ছিটায়। মাত্র ক’দিন আগে ক্রিস্টোফার গানের মেয়েকে বলি দেয়া হয়েছে, তবে আবারও কাউকে খুন করা হবে জেনে খুশি পূজারীরা। আঁধার রাজ্যের মালিকের জন্যে রক্ত ঝরাতে পারলে উজ্জীবিত হবে তারা।
ক্রমেই বাড়ছে প্রার্থনার ধ্বনি। হ্যাভোক ক্লাবের সদস্যরা ভাল করেই জানে, কী বলা হচ্ছে অদ্ভুত ভাষায়। একটু পর পর বিকট শব্দে গর্জে উঠে নেকড়ের মত হুঙ্কার ছাড়ছে তারা।
মেয়েটাকে ঠেসে ধরে দু’কবজির চামড়ার ফিতা বেদির দু’পাশের লোহার দুই কড়ায় বেঁধে দেয়া হলো। ওপর থেকে অসহায় শিকারের দিকে চেয়ে রইল অশুভ অপদেবতা থঅথ। ধোঁয়াভরা পরিবেশে আগুনের কমলা শিখায় চিকচিক করছে যাজকের ড্যাগার। দারুণ লাগছে বলে অদ্ভুত ঘোর নিয়ে দৃশ্যটা দেখছে তীরের পূজারীরা। অধীর হয়ে অপেক্ষা করছে, এবার যে-কোন সময়ে মেয়েটার রক্ত ঝরবে। তাতেই যেন তাদের চরম মুক্তি। শয়তানের স্যাঙাতের পূজা করছে বলে পৃথিবীর বুকে তারা হয়ে উঠবে আরও ক্ষমতাশালী।
চলে এল চরম আনন্দের ক্ষণ। আকাশে ড্যাগার তুলে মেয়েটার ঘাড়ে ফলা বসাবার জন্যে তৈরি হলো লাল আলখেল্লা। এবার রক্তের ছিটায় ভরে উঠবে বেচারির সাদা গাউন। লেকের তীর থেকে বিকট চিৎকার জুড়ল পূজারীরা। কিন্তু ঠিক তখনই হঠাৎ করে খুব দ্রুত সব ঘটতে লাগল। ধারালো ড্যাগারের ফলা চেপে বসল না মেয়েটার ঘাড়ে। টকটকে লাল রক্তে ভরে গেল ওর গাউন। কিন্তু সেই রক্ত আসলে অন্য কারও!
মেয়েটার ঘাড়ে ড্যাগারের ফলা বসাবার আগেই ছিন্নভিন্ন হয়েছে যাজকের মগজ। লেকের তীর থেকে এসেছে সাইলেন্সার্ড রাইফেলের ভোঁতা ‘ধ্যাপ’ আওয়াজ। হাঁটু ভেঙে বালুকাবেলায় হুমড়ি খেয়ে পড়ল লাল আলখেল্লা। আগেই হাত থেকে খসে গেছে ড্যাগার। দ্রুতগতি বুলেট খুলিটা দু’ভাগ করে দেয়ায় দু’টুকরো হয়েছে যাজকের শিংওয়ালা মুকুট।
ভয়াবহ নিষ্ঠুর এই ঘটনায় চমকে গেছে তীরের সবাই। এখন আর নেকড়ের মত হুঙ্কার ছাড়ছে না কেউ। ভীষণ আতঙ্কে হাউমাউ করে কেঁদে উঠল তাদের কয়েকজন।
আর তখনই তাদের ওপরে এল আকস্মিক আক্রমণ!দু’ভাগ হয়েছে অশুভ ধর্মের যাজকের মাথা। রক্তাক্ত করোটি হতবাক হয়ে দেখছে তার এক অনুচর। ভয়ে অবশ হয়েছে দেহ-মন। একমুহূর্ত পর তার বুকে বিঁধল হাই ভেলোসিটির বুলেট। হুড়মুড় করে বালিতে পড়ল সে। বিপদ বুঝে জঙ্গলে গিয়ে ঢুকতে চাইল তার সঙ্গী। কিন্তু তিন নম্বর বুলেট লাগল তার ঘাড়ে। মাটিতে পড়ে লাশটা হলো বাংলা অক্ষর ‘দ’-এর মত।
প্রায় একইসময়ে অক্কা পেয়েছে যাজক ও তার দুই অনুচর। বিরতি না নিয়েই ঝড়ের বেগে বোল্ট টেনে .৩৩৮ বুলেট ছুঁড়েছে রামিন রেজা। তিন টার্গেট থেকে দু’ শ’ গজ দূরে ঝোপের ভেতরে বসে আছে সে, পাশে জো ডিগবার্ট। স্নাইপারদের জন্যে গুরুত্বপূর্ণ হচ্ছে সঠিক সময়, আর সেটা বুঝে কাজে ভুল করেনি রামিন। নিখুঁত ছিল ওর টাইমিং।
হ্যাভোক ক্লাবের সদস্যরা আক্ষরিক অর্থে বুঝে গেছে, মহাবিপদ কাকে বলে। লেকের তীরে সারি দিয়ে যে লাইন তৈরি করেছে তারা, সেটা ভেঙে গেল। পালিয়ে যেতে গিয়ে প্রাণভয়ে ফুঁপিয়ে উঠছে কেউ কেউ। দীর্ঘ আলখেল্লায় পা বেধে ধুপধাপ করে ঘাসজমিতে ঢাকা লনে পড়ল কয়েকজন। দৈহিকভাবে সবল দু’চারজন আশ্রয়ের আশায় ছুটল বাড়ির উদ্দেশে। কিন্তু বেশিদূর পালিয়ে যেতে পারল না তারা। একটু আগেও চেয়ে ছিল দ্বীপের দিকে, তাই খেয়াল করেনি, ভিড় থেকে পিছিয়ে গেছে তাদের তিন ভাই। মুখ থেকে খুলে ফেলেছে পাখির মুণ্ডের মুখোশ। গা থেকে আলখেল্লা ঝেড়ে ফেলে সবার দিকে তাক করেছে সেমি-অটোমেটিক ওয়েপন।
থঅথের পার্টিতে যোগ দিয়েছে রানা, ফক্স ও ওয়াকার। গত একদিনে গুছিয়ে নিয়েছে যে-যার কাজ। ক্রিস্টোফার গানের বাড়ি থেকে সংগ্রহ করেছে রোল্স রয়েস। দুই গাড়ি নিয়ে আলাদা দিকে গেছে রানা ও ফক্স। ফ্রান্সে ফোন করেছে রানা। গত ক’দিন অ্যালেক্যাণ্ডার লিয়োনেলের দলের খুনিদের কারণে সরু এক সুতোয় ঝুলছিল জেসিকার জীবন। বন্ধু ওয়াকার ও ছোট ভাই রামিন সাহায্য করতে চাইলেও ওদেরকে কিছুই বলতে পারেনি রানা। কিন্তু এখন পাল্টে গেছে খেলার দান। ওর ফোন পেয়ে সঙ্গে সঙ্গে রওনা হয়েছে ওয়াকার ও রামিন।
সেসনা বিমানে চেপে ফ্রান্স থেকে ব্রিটেনের আকাশে পৌঁছে যেতে সময় নেয়নি ওরা। ওদের সঙ্গে রেক্সহ্যাম শহর থেকে হাজির হয়েছে জনি ওয়াকারের ঘনিষ্ঠ বন্ধু জো ডিগবার্ট। তার ভ্যানে ছিল স্নাইপার রাইফেল। এবার সঙ্গে এনেছে খুব জরুরি একটি ডিভাইস- মিলিটারি-গ্রেড আরএফ স্ক্যানার/জ্যামার। জিপিএস লোকেটর, ইলেকট্রনিক বাগ ও গোপন ক্যামেরা খুঁজে সেগুলো নিষ্ক্রিয় করে যন্ত্রটা। দুনিয়ার প্রতিটি দেশে ওটা ব্যবহার করে স্পেশাল ফোর্সের কভার্ট এন্ট্রি অ্যাণ্ড কাউন্টার-সার্ভেইলেন্স টিম। শার্লন হলে অপারেশন চালাতে নিজেদেরকে দুটি দলে বিভক্ত করেছে ওরা। রামিন ও ডিগবার্টের কাজ ছিল এস্টেটের জঙ্গলে ঢুকে পযিশন নেয়া। ওদিকে অন্যান্য অতিথিদের মত ক্রিস্টোফার গানের রোল্স রয়েসে চেপে সিকিউরিটি চেক-পয়েন্ট পেরিয়ে প্রাসাদ এলাকায় ঢুকে পড়েছে রানা, ফক্স ও ওয়াকার।
কোন বিপদ হয়নি ওদের। বসন্ত-বিষুবের রাতে শার্লন হলের সিকি মাইল দূরে গাড়ি রেখেছিল ফক্স, এবারও সেখানে রাখা হয়েছে ডিগবার্টের ভ্যান। ফক্সের মতই দেয়াল ডিঙিয়ে জঙ্গলে ঢুকেছে রামিন ও ডিগবার্ট, সঙ্গে রাইফেল, আরএফ স্ক্যানার ও শক্তিশালী স্কোপ। পরের দু’ঘণ্টায় জ্যামার ব্যবহার করে জঙ্গলে খুঁজে নিয়েছে লুকিয়ে রাখা ক্যামেরা। তিন শ’ ফুট বৃত্তের মধ্যে প্রতিটি সিসিটিভির সিগনাল বন্ধ করে দিয়েছে আরএফ স্ক্যানার/জ্যামার। কাজেই দ্য হ্যাভোক ক্লাবের ওয়াচরুমের গার্ড তার মনিটরে কাউকে দেখতে পায়নি। জঙ্গলের ভেতর দিয়ে লেকের কাছে গেছে রামিন ও ডিগবার্ট। বুঝে গেছে, ওদের টার্গেট হবে দু’শ’ গজ দূরের কেউ। নিজেদের ঘাঁটি থেকে রানাকে ফোন করে রামিন বলেছে, ‘আমরা জায়গামত পৌছে গেছি।
রানা আর ওর বন্ধুদের জন্যে অপেক্ষা করেছে ওরা। রানার ডাকে কয়েক দেশ থেকে হাজির হয়েছে ওর ঘনিষ্ঠ, কয়েকজন মার্সেনারি বন্ধু। তারা অস্ত্র হাতে জঙ্গল থেকে চোখ রেখেছে শার্লন হলের ওপর।
রাত এগারোটা দুই মিনিটে আরও ক’জন ভিআইপির গাড়ির পিছু নিয়ে শার্লন হলের এলাকায় ঢুকেছে রানা, ওয়াকার ও ফক্স। ড্রাইভ করেছে রানা, পাশের সিটে ওয়াকার। রাজার মত পেছন-সিটে হেলান দিয়ে বসে থেকেছে ফক্স। আসার পথে যথেষ্ট সময় পেয়েছে বলে রানার কাছ থেকে গোটা ব্যাপারটা জেনে নিয়েছে ওয়াকার। নরপশুদের প্রতি ওর মনে জন্মে গেছে তীব্র ঘৃণা। খুনিগুলোর কথা ভাবতে গেলে রানার বুকেও বইছে শীতল এক ঝড়।
রাত এগারোটা চার মিনিটে সিকিউরিটি চেক-পয়েন্টে গাড়ির জানালা দিয়ে ক্রিস্টোফার গানের আমন্ত্রণপত্র গার্ডের হাতে দিয়েছে রানা। কার্ডের নম্বর কমপিউটারে তুলে নিয়েছে গার্ডেরা। তারপর হাতের ইশারায় বলে দিয়েছে এগিয়ে যেতে।
‘সহজেই ঢুকে পড়েছি ক্লাবে,’ বিড়বিড় করেছে ফক্স।
সামনের গাড়িগুলো বাড়ির দিকে গেলেও সোজা পার্কিং লটে গিয়ে ঢুকেছে রানা। রোদ্ রয়েসে বসে দেখেছে, হ্যাভোক ক্লাবের সদস্যদেরকে প্রাসাদের উঠনে নামিয়ে পার্কিং লটে ঢুকছে ড্রাইভার ও বডিগার্ডেরা। নিয়ম অনুযায়ী গাড়ি রেখে চলে যাচ্ছে দূরের লজ হাউসে। তাদের মধ্যে কোথাও কোন বিশৃঙ্খলা নেই।
আরও কিছুক্ষণ পর চারপাশ ফাঁকা হয়ে গেলে রোলস  রয়েস থেকে নেমে পড়েছে ওরা। ফক্স ও ওয়াকারের হাতে ক্রিস্টোফার গানের বাড়িতে পাওয়া এমপিএক্স সাবমেশিন গান। রানার কাছে সাইলেন্সারসহ পিস্তল। ওটার ট্রিগার গার্ডের সামনে আছে ট্যাকটিকাল ওয়েপন লাইট। দেরি না করে শার্লন হলের পাশের এক দরজা দিয়ে ভেতরে ঢুকে পড়েছে ওরা। চারপাশে চোখ বুলিয়ে বুঝেছে, সিসিটিভির ব্যাপারে মিথ্যা কথা বলেনি ক্রিস্টোফার গান।
ওদেরকে বাধা দিতে এল না কেউ। সতর্ক পায়ে এক ঘর থেকে আরেক ঘরে ঢুকে এগিয়ে চলল ওরা। আগে চমৎকার সব পুরনো বাড়িতে পা রাখলেও সেগুলোর সঙ্গে শার্লন হলের কোন মিল পেল না রানা। ধুলোময় করিডর ও প্যাসেজওয়ে কবরের মত আঁধার। ভাপসা পরিবেশে ছুঁচোর প্রস্রাব ও পায়খানার বিশ্রী গন্ধ। বাতাসে অসুস্থকর মিষ্টি কুবাস। ওটা কীসের, বুঝতে পারল না রানা। দেয়ালে-দেয়ালে অদ্ভুত সব তৈলচিত্র। হিংস্র চোখে ওদের দিকে চেয়ে আছে বিকৃত চেহারার লোকজন। তাদের চাহনি দেখলে ধক করে ওঠে বুকের ভেতরটা। মনে ঘুরঘুর করছে অস্বাভাবিক অশুভ সব দুশ্চিন্তা। আঁধারে ছমছমে পরিবেশে হঠাৎ হঠাৎ রানার মনে হচ্ছে, বহু বছর ধরে খুব অশুভ কিছু ঘুরছে প্রাসাদের করিডর, প্যাসেজওয়ে ও ঘরগুলোতে। চট করে ওর মনে পড়ল পিশাচ দ্বীপে ডাক্তার শিকদারের দুর্গ ও
দুর্গ ও বীভৎস জীবত বিশ্বাসঘাতিনী সেই পিশাচীর কথা। এ প্রাসাদ অনেকটা সেই দুর্গের মতই। বাতাসে হয়তো ঘুরছে ভয়ঙ্কর অশুভ কোন রোগ। অচেনা ভয়ে কেঁপে উঠছে বুক। বারবার মনে হচ্ছে, উচিত হবে না এগিয়ে যাওয়া। খুব ভাল হয় ফিরে গেলে। রানা বুঝে গেল, একবার প্রাসাদ থেকে বেরোলে, ওর আর ইচ্ছে হবে না দ্বিতীয়বার এখানে পা রাখতে।
এখানে ঢোকার পর থেকেই কেমন যেন লাগছে, বিড়বিড় করল ফক্স। কথাটা শুনেছে ওয়াকার। মৃদু মাথা দোলাল। কারও মুখে কোন কথা নেই।
একের পর এক প্রকাণ্ড ঘর ও সরু করিডর পার হয়ে সারি দেয়া ড্রেসিংরুমের কাছে পৌঁছে গেল ওরা। কিউবিগুলোর কথা আগেই বলেছে এমপি গান। প্রাসাদের এদিকে বড় জায়গা জুড়ে ড্রেসিংরুম। প্রতিটা কিউবিকলের দরজা লক করা। কবাটে বুক সমান উচ্চতায় প্লেটে তামার অক্ষরে লেখা কিছু সংখ্যা।
এখানে পৌঁছে কী করবে, স্থির করে রেখেছে রানা, ফক্স ও ওয়াকার। হাতে বেশিক্ষণ সময় পাবে না ওরা। যে-কোন সময়ে আলখেল্লা ও পাখির মুখের মুখোশের জন্যে হাজির হবে ক্লাবের সদস্যরা। আর তাদের মধ্যে কপাল পুড়বে তিনজনের। কারণ ওই তিন কিউবিকলে তৈরি থাকবে রানা, ফক্স ও ওয়াকার।
তিনটে কিউবিকল মাঝে রেখে দু’দিকের দুই ড্রেসিংরুম বেছে নিল ওয়াকার ও ফক্স। রানা নিল দনের এক কিউবি। দরজাগুলো লক করা হলেও পৃথিবীতে তালা তৈরি করা হয়েছে সেটা খোলার জন্যেই। মাত্র তিন মিনিটে তিনটে দরজার তালা খুলল রানা। কথা না বলে যে যার কিউবিকলে ঢুকে পড়ল ওরা। ভাল করেই জানে, আবার যখন দেখা হবে ওদের, ততক্ষণে খুন হয়েছে তিন নরপশু।
নিজের কিউবিকলে ঢুকে দরজার তালা আটকে নিল রানা। ড্রেসিংরুমটা নয় ফুট বর্গাকার। ঘরে আছে সাধারণ ছোট এক কাঠের টেবিল, টুল, দেয়াল আয়না, ছাতে ন্যাড়া বা। বাল্বটা জ্বালতে হলে নিচে টান দিতে হবে কর্ড। এ- ছাড়া, ঘরে আছে স্টিলের এক লকার। ওটা থাকে মিলিটারি ব্যারাকে। বৈদ্যুতিক ঘোলাটে বালুবের গায়ে সেঁটে আছে ছোট কিছু মৃত পতঙ্গ। দ্য হ্যাভোক ক্লাবের ভিআইপি সদস্যদের কিউবিকলে বিলাসবহুল কিছু নেই দেখে বিস্মিত হয়েছে রানা। অবশ্য, এ-কথাও ঠিক, ফাইভ স্টার হোটেল বা পশ প্রাইভেট ক্লাব চরম বিকৃত আনন্দের আয়োজন করে না রক্তপিশাচদের জন্যে। কাল্টের গুরুর কাছ থেকে দীক্ষা নিয়ে বহু আগেই শয়তানের কাছে হৃদয় বিক্রি করে দিয়েছে এরা। বিবেক মারা গেছে বলেই একেকজন হয়ে উঠেছে দুনিয়ার বুকে জিন্দালাশের মত।
রানা বুঝে গেছে, এই দানবগুলোকে দুনিয়া থেকে বিদায় করে দিলে বিবেকের দংশন হবে না ওর। বাতি নিভিয়ে আঁধারে টুলে বসে থাকল ও।
বেশিক্ষণ অপেক্ষা করতে হলো না। মিনিট চারেক পর শুনতে পেল পদশব্দ ও গলার আওয়াজ। হেসে উঠল কে যেন। রানার পাশের কিউবিকলের তালায় ঢুকল চাবি। ‘ক্যাচ-কোঁচ’ আওয়াজে খুলল দরজা। ব্যাপারটা রাশান রুলেতের মত। পাশের কিউবিকলের লোকটার কপাল ভাল, তাই ওখানে ঢুকে আপাতত বেঁচে গেছে। কয়েক মুহূর্ত পর এল আরও পদশব্দ। কেউ একজন দাঁড়াল রানার দরজার সামনে। তালার ভেতরে ঢুকল চাবি। টুল ছেড়ে কিউবিকলের একদিকের কোণে সরল রানা। ওকে আড়াল করে দিয়ে ভেতরের দিকে খুলে গেল দরজা। গুনগুন করে গান গাইতে গাইতে ঘরে ঢুকল পদশব্দের মালিক। কর্ডে টান দিতেই ক্লিক শব্দে জ্বলে উঠল কম ওয়াটের বৈদ্যুতিক বাতি। এবার বন্ধ হবে দরজা। ড্রেসিংরুমের মালিক বছর পঞ্চাশেক বয়সের বেঁটে এক মোটা লোক। মাথায় বিশাল টাক। ভুঁড়িটা চেপে বসেছে বুকের ওপরে। চাবি হাতে এখনও হাসছে সে। তবে রানাকে দরজার ওদিক থেকে বেরোতে দেখে হঠাৎ করেই দপ্ করে নিভে গেল তার উজ্জ্বল হাসি। মৃদু শব্দে কবাট আটকে দিল রানা। দু’কদম এগিয়ে ডানহাতে পেঁচিয়ে ধরল মোটকুর গলা। অন্যহাতে চেপে ধরেছে লোকটার মুখ।
মাত্র কয়েক সেকেণ্ডে ভাঙা ঘাড় নিয়ে থপ্ শব্দে মেঝেতে লুটিয়ে পড়ল মোটকুর লাশ। খুবই দ্রুত, নিষ্ঠুরভাবে নিঃশব্দে খুন করা হয়েছে তাকে। অবশ্য সেজন্যে রাতের ঘুম বিঘ্নিত হবে না রানার।
লাশ টপকে মেঝে থেকে চাবি তুলল রানা। লকারের সামনে থেমে খুলে নিল ওটার তালা। ভেতরে আছে ফক্সের ভিডিয়োতে দেখা পাখির মুখের মুখোশ ও কালো আলখেল্লা। এ-ছাড়া আছে শৌখিন কাঠের সিগার বক্স। ওটার ভেতরে সিরিঞ্জ ও বাদামি তরলে ভরা ভায়াল। তরলটা হেরোইন বা ওপিয়াম বলেই মনে হলো রানার। ওর মন চাইল মোটকুর শিরায় ওটা ইনজেক্ট করতে, যাতে শুয়োরটাকে আবারও মরতে দেখতে পারে।
আলখেল্লা পরে নিয়ে রানা টের পেল, পোশাকটা ওর জন্যে পুরো দশ ইঞ্চি খাটো। অবশ্য এত উত্তেজনার ভেতরে মনে হয় না কেউ দেখবে জামার ত্রুটি। মুখোশ পরে আলখেল্লার হুড মাথায় টেনে নিল রানা। ঘুরে নিজেকে দেখল আয়নায়। কালো আলখেল্লা পরা দানবীয় এক অদ্ভুত পাখি চেয়ে আছে ওর দিকে!
‘আজ বোধহয় তোদের শেষরাত,’ বিড়বিড় করল রানা।লেকের তীরে শুরু হয়েছে হৈ-চৈ ও হুলুস্থুল। আলখেল্লা পরা এক লোক পালিয়ে যেতে চাওয়ায় জুডোর প্যাচে তাকে মাটিতে আছড়ে ফেলল জনি ওয়াকার। পরক্ষণে ওর বুটের জোরালো লাথি মাথায় নিয়ে প্রায় অচেতন হলো সে। নিচু গলায় বলল ওয়াকার, ‘এত জলদি ভেগে গেলে হবে, দোস্ত!’
প্রাসাদ নিরাপদ ভেবে ওদিকে যেতে চাইছে ক্লাবের সদস্যরা। কিন্তু দু’দিক থেকে তাদের পথরুদ্ধ করল রানা ও ফক্স। মাত্র কয়েক মিনিটে উদ্যত অস্ত্রের মুখে একজায়গায় জড় হলো থঅথ-পূজারীরা।
একটু আগেও এরা ছিল সমাজের সবচেয়ে ক্ষমতাবান ও প্রভাবশালী লোক। রাতের পার্টিতে নিরীহ এক মেয়েকে খুন করে মিটিয়ে নিতে চেয়েছে পৈশাচিক রক্ততৃষ্ণা। অথচ তারা এখন হয়ে গেছে কালো একপাল ভেড়ার মত অসহায়। অস্ত্র হাতে তাদেরকে ঘিরে ধরেছে তিন সশস্ত্র যুবক। কোথাও যাওয়ার উপায় নেই। আর সেটা বুঝে সুবোধ বালক হয়ে গেছে ক্লাবের বেশিরভাগ সদস্য। মাথার ওপরে হাত তুলে প্রাণভিক্ষা চাইছে কেউ কেউ। আবার কেউ দাপট দেখিয়ে ভাবছে মুক্ত করতে পারবে নিজেকে। এরা আছে মস্তবড় ভুলের গভীর সাগরে। পিস্তলের বাঁট দিয়ে মেরে রাগী একজনের কপাল ফাটিয়ে দিল রানা। নিজের দুর্ভাগ্য মেনে নিয়ে মাটিতে বসে নিঃশব্দে কাঁদতে লাগল লোকটা। আরেকজন অন্যদের ঠেলে প্রাসাদের দিকে যেতে চাইলে তাকে ল্যাং মেরে মাটিতে ফেলল ফক্স। গায়ের জোরে তার পেটে লাথি দিয়ে নরম সুরে বলল, ‘ব্যথা পেলে, ব্রাদার?’
গা ঘেঁষে দাঁড় করানো হলো লোকগুলোকে। ভিড় থেকে একজন বলল, ‘তোমরা কি পাগল হলে? জানো আমরা আসলে কারা?’
‘প্রাণে বাঁচলে আদালতে মামলা ঠুকবে,’ পরামর্শ দিল ওয়াকার।
দ্বীপের দিকে তাকাল রানা। সঠিক সময়ে জ্বালানী কাঠ জোগান দেয়া হয়নি বলে নিভু নিভু হয়েছে থঅথের মূর্তির সামনে আগুনের কমলা শিখা। আবছা দেখাচ্ছে কালচে জঙ্গল। বেদিতে এলিয়ে আছে বলির জন্যে আনা মেয়েটা। বোধহয় চেতনা নেই। হয়তো তাকে দেয়া হয়েছে কড়া কোন ড্রাগ। প্রথম সুযোগে দ্বীপে গিয়ে ওকে উদ্ধার করবে, ভাবল রানা। ঘুরে চোখ বোলাল ভিড়ের ওপরে। এরা সংখ্যায় অন্তত পঞ্চাশজন হলেও তাদের মধ্যে লাঠি হাতে থুথুরে কোন বুড়ো নেই। অর্থাৎ, হাত ফস্কে বেরিয়ে গেছে গ্র্যাণ্ড মাস্টার ইমোজেন ব্যালার্ড। এটা ভাবতে গিয়ে মুখের ভেতরটা তিতা লাগল রানার।
‘প্রিয় লেডিয়, আপনারা নিজেদের সুন্দর মুখ দেখান,’ উঁচু গলায় বলল ওয়াকার। ‘আলখেল্লাও খুলে ফেলবেন। রমণীয় দেহ দেখে মুগ্ধ হতে চাই।’
মৃদু আপত্তি তুললেও অস্ত্রের মুখে মাথার হুড সরিয়ে মুখোশ খুলল তারা। চাঁদের আবছা আলোয় দেখা গেল সবার চেহারা। তাতে ভীষণ হতাশ হলো রানা। এদের মধ্যে লিয়োনেলকে না দেখে আরও তিক্ত হয়েছে ওর মন। ব্যালার্ড ও লিয়োনেল এখানে নেই। তার মানে, এখনও বিপদে আছে জেসিকা আর ওরা।
পিস্তল নেড়ে লোকগুলোকে প্রাসাদের দিকে যেতে ইশারা করল ওয়াকার। কড়া গলায় বলল, ‘কুত্তার বাচ্চারা, সোজা হেঁটে যাবি। কোথাও থামলে এক গুলিতে খতম করে দেব।’
কেউ কেউ আছে দ্বিধার ভেতরে। ভাবছে ছুটে পালিয়ে যেতে পারবে। যদিও কোথাও যাওয়ার উপায় আসলে তাদের নেই। ভয় দেখাতে গিয়ে ওয়ালথার পিপি দিয়ে নিজের পায়ের কাছে গুলি ছুঁড়ল রানা। ছিটকে উঠল ধুলোবালি। চড়া গলায় বলল ও, ‘দৌড় দিলে খুন হবে তোমরা!’
ভাগতে গেলেই মরবে শুনে দাঁড়িয়ে রইল তারা।
‘আমি চাই শুয়োরের বাচ্চারা দৌড় দিক,’ ঠোঁট বাঁকা করে হাসল ফক্স। গুলি করতে ভাল লাগবে আমার।’
জায়গা থেকে নড়ল না দ্য হ্যাভোক ক্লাবের কেউ।
‘এগোতে শুরু করো,’ নির্দেশ দিল রানা।
একদল দুর্নীতিপরায়ণ অমানুষের বিরুদ্ধে দলে মাত্র তিনজন হলেও ওরা স্পেশাল ফোর্সের ট্রেইনিং পাওয়া যোদ্ধা। বিপক্ষে আছে থলথলে, পেটমোটা, আরামদায়ক জীবনে অভ্যস্ত মধ্যবয়স্ক একদল লোক। প্রতি সপ্তাহে হয়তো গল্ফ খেলে তারা। শারীরিক পরিশ্রম না করে নিয়মিত হাজির হয় দামি গাড়িতে চেপে অফিসে। এদের জীবনে সত্যিকারের বিনোদন মানেই ভয়ঙ্কর যন্ত্রণা দিয়ে নিষ্ঠুরভাবে নিরীহ মেয়েদেরকে খুন করা।
রানা, ফক্স ও ওয়াকারের অস্ত্রের মুখে প্রাসাদের দিকে চলল তারা। এমনসময় রানার দলে যোগ দিল রামিন ও ডিগবার্ট। বাইপড গুটিয়ে .৩৩৮ রেমিংটন রাইফেল হাতে হাঁটছে রামিন। এমপি গানের বাড়িতে পাওয়া পিস্তল আছে ডিগবার্টের হাতে। ঝুঁকিপূর্ণ মিশনে এসে এককান থেকে আরেক কানে পৌঁছে গেছে তার হাসি। প্রিয় বন্ধু ওয়াকারকে বলল, ‘কতদিন পর ভাল লাগছে, দোস্ত! তুমি শালা আসলে অতটা মন্দলোক নও, নইলে ডাকতে না।’
‘দারুণ লক্ষ্যভেদ করেছে রামিন, নিখাদ প্রশংসা করল ওয়াকার।
‘একবার মাসুদ ভাইয়ের স্কোরের কাছে যেতে পারতাম!’ আফসোস করল রামিন।
প্রাসাদের দিকে তাকাল রানা।
ওরা গোপনে হামলা করেছে বলে কিছুই বুঝতে পারেনি সিকিউরিটির লোকেরা। অবশ্য যে-কোন সময়ে তাদের টনক নড়বে।
‘সতর্ক হও,’ বলল রানা। ‘লজ হাউস বা প্রাসাদ থেকে হামলা আসতে পারে।’
‘জঙ্গলে ওদের ক’জনকে পেয়েছি,’ বলল ডিগবার্ট। ‘প্রথম দু’জন ক্যামেরা মেরামতকারী। বোঝার আগেই জ্ঞান হারিয়েছে। আধঘণ্টা পর আমাদের ঘাঁটির কাছে পৌঁছে গেল পরের দু’জন। তবে আর কখনও কাউকে বিরক্ত করবে না।’
ডিগবার্ট ছোট এক রেডিয়ো ছুঁড়তেই ওটা লুফে নিল রানা। বুঝে গেছে, খতম হয়েছে সিকিউরিটির দু’জন। তবে জানার উপায় নেই এস্টেটে এখনও কয়জন গার্ড রয়ে গেছে। রেডিয়ো অন করতেই রানা শুনল, আলাপ করছে গার্ডেরা। তারা টের পেয়েছে, অস্বাভাবিক কিছু ঘটছে এই ক্লাবে।
যে-কোন সময়ে প্রাসাদের দিক থেকে আসবে পাল্টা আক্রমণ, ভাবল রানা। ওরা প্রাসাদের পঞ্চাশ গজের মধ্যে পৌছুতেই প্যাটিয়োর সিঁড়ি বেয়ে নেমে লনের দিকে এল কয়েকজন সিকিউরিটি গার্ড। রাতের বাতাসে পটকার মত আওয়াজ তুলল তাদের পিস্তলের গুলি। শব্দগুলো দূরের লজ হাউসে পৌঁছে গেছে কি না তা নিশ্চিত নয় রানা। বন্দিদের গায়ের কাছে সরে এল ওরা। হ্যাভোক ক্লাবের সদস্যরা আহত হবে ভেবে গুলি বন্ধ করল সিকিউরিটির লোকেরা। লড়াইয়ের সময় ওটা মস্তবড় ভুল সিদ্ধান্ত।
পিস্তলের কয়েকটা গুলি শত্রুপক্ষ লক্ষ্য করে ছুঁড়ল রানা। পঞ্চাশ গজ দূর থেকে ছুটন্ত কারও গায়ে গুলি করা প্রায় অসম্ভব। তবুও ওর একটা গুলি বুকে বিঁধতেই হুমড়ি খেয়ে লনে পড়ল এক গার্ড। একইসময়ে ওয়াকার ও ডিগবার্টের গুলিতে খুন হলো সিকিউরিটির আরও দু’জন। গার্ডদের একজনের হাতে এআর-১৫ কারবাইন। এত কম রেঞ্জে ওটা ভয়ঙ্কর অস্ত্র। রামিনের রাইফেলের গুলি লাগল কারবাইনধারী গার্ডের গলায়। বাড়ির সিঁড়ির রেলিঙের পাশে পড়ল লাশ। তার সঙ্গী ছোঁ দিয়ে তুলে নিল কারবাইনটা। কিন্তু তখনই একপশলা গুলি করে তাকে যমের বাড়ি পাঠাল ফক্স। আরও কয়েক মুহূর্ত গুলি চলার পর আতঙ্কিত হয়ে উঠল শার্লন হলের গার্ডেরা। প্রাণের ভয়ে রাতের আঁধারে পালিয়ে গেল তারা।
ওদিকে জঙ্গলের কাছে শুরু হলো তুমুল গোলাগুলি। রানার বন্ধু মার্সেনারিদের সঙ্গে যুদ্ধ শুরু হয়েছে শার্লন হলের গার্ড ও ক্র্যাক টিমের। কাছাকাছি সময়ে ওদিক থেকে এল একাধিক আর্তনাদ। বিস্ফোরিত হলো ছয়টা গ্রেনেড। ভিটেলা রেমারিকের অধীনে শত্রুপক্ষকে কোণঠাসা করে ফেলেছে মার্সেনারিরা। একটু পর কমে গেল গুলির আওয়াজ। হার্ডস্টাফ আর তার দলের সবাই বোধহয় পালিয়ে যেতে শুরু করেছে। শত্রু না থাকলে রেমারিকের দলের সবাই দেরি না করে এলাকা ত্যাগ করবে। পরে রানার সঙ্গে দেখা করবে লণ্ডনে রানা এজেন্সিতে।
মিনিট দুয়েক পর জঙ্গল থেকে আর কোন গুলির আওয়াজ এল না।
‘শালারা কাপুরুষ,’ মন্তব্য করল ওয়াকার।
‘আমাদের সঙ্গে লড়ে জিতে যেতে হলে ওদের লাগবে পুরো এক রেজিমেন্ট সৈনিক,’ বলল ডিগবার্ট।
রানার দিকে তাকাল রামিন। ‘মাসুদ ভাই, আপনার কি মনে হয় পালিয়ে গিয়ে ওরা পুলিশে যোগাযোগ করবে?’ মৃদু মাথা নাড়ল রানা। ‘কী বলবে ওদেরকে?’
‘ঠিক,’ হাসল ফক্স। ‘এটা তো বলতে পারবে না, দারুণ জমজমাট শয়তান-পূজায় এক মেয়েকে জবাই করতে গেছে, তাই নিষ্ঠুরভাবে তাদেরকে খুন করছে একদল বাজে লোক!’
‘চলো, এগোও,’ তাড়া দিল রানা।
লন পেরিয়ে বন্দিদেরকে সিঁড়ি বেয়ে প্রাসাদে তুলল ওরা। রাগ ও ক্ষোভে ফুঁসছে ক্লাবের ক’জন। অন্যদের সাহস নেই টু শব্দ করবে। খুন হবে ভেবে ফুঁপিয়ে কাঁদছে কেউ কেউ। খোলা দুটো ফ্রেঞ্চ উইণ্ডো দিয়ে রানা দেখল, ওদিকের ঘর আসলে মস্ত এক কান্ট্রি-ক্লাব লাউঞ্জ। চারপাশে আরামদায়ক সোফা। একদিকে দামি মদের বোতলে ভরা বার। একনজরে রানা বুঝে গেল, এই ঘরে কাউকে বন্দি করে রাখতে পারবে না।
ক্লাব সদস্যদেরকে পাহারা দিয়ে রাখতে বলে প্রাসাদের আরও অভ্যন্তরে ঢুকল রানা। এক এক করে দরজা খুলে দেখছে ঘরগুলো। পঞ্চম দরজা খুলে পেয়ে গেল বিশাল ভোজকক্ষ। পাথরের পুরু দেয়ালে কালো কাঠের প্যানেলিং। একদিকে সাদা কাপড়ে ঢাকা আসবাবপত্র। ঘরের শেষদিকে বিশাল ফায়ারপ্লেস। মেঝেতে জমেছে পুরু ধুলো। উঁচু বো উইণ্ডো দিয়ে মেঝেতে নেমে এসেছে চাঁদের ফ্যাকাসে আলো।
হয়তো বহু বছর আগে এখানে জমত দুর্দান্ত পার্টি। তবে সেদিন আর নেই। পরিত্যক্ত হয়েছে এই ঘর। বন্দিদের আটকে রাখার জন্যে জায়গাটা পছন্দ হলো রানার। শক্তপোক্ত ভারী ডাবল-ডোর ভেঙে বেরোতে পারবে না কেউ। জানালার বাইরে আছে লোহার চওড়া পাত। বাইরে থেকেও ভেতরে ঢোকার কোন উপায় নেই।
লাউঞ্জে ফিরে এল রানা। ওর জন্যে অপেক্ষা করছে দলের অন্যরা। ‘ওদেরকে নিয়ে এসো,’ বলল রানা।
পাঁচ মিনিটের ভেতরে ক্লাব সদস্যদেরকে পাহারা দিয়ে ভোজকক্ষে নিয়ে গেল ওরা। দেয়ালে বাতির সুইচ পেয়ে ওটা টিপে দিল রামিন। ছাতের স্পটল্যাম্প চারপাশে ছড়াল উজ্জ্বল আলো। আঁধার থেকে আলোয় এসে চোখ-মুখ কুঁচকে ফেলেছে বন্দিরা।
‘একেকটা কুৎসিত বাঁদরের ছানা!’ বলল ওয়াকার।
মুখ বিকৃত করল ফক্স। ‘এখন শালাদের দেখে মনে হচ্ছে না যে তারা সমাজের মাথা!’
‘আমি একে টিভিতে দেখেছি,’ লালচে চুলের একজনকে দেখাল রামিন। নিজেও তাকে কোথায় যেন দেখেছে রানা। আপাতত ক্যামেরার সামনে দাঁড়াবার উপায় নেই তার। খুন হবে ভেবে ছর ছর শব্দে প্রস্রাব করে ভিজিয়ে ফেলেছে দামি প্যান্ট।
‘কিছু না বুঝে নির্বাচনে এই কুত্তাকে ভোট দিয়েছিলাম, ‘ পিস্তল নেড়ে বয়স্ক একজনকে দেখাল ডিগবার্ট। ‘তখনও শুয়োরগুলোকে ভোট দেয়ার মানসিকতা ছিল।’
চুপ করে আছে রানা। ব্যালার্ড ও লিয়োনেল হাত ফস্কে বেরিয়ে গেছে ভাবতে গিয়ে হতাশ বোধ করছে।
টিভিতে রামিন যাকে দেখেছে, সে মিনমিন করে বলল, ‘বাবারা, আমাদেরকে নিয়ে কী করা হবে?’
‘যা-খুশি করে রেহাই পাবে না!’ চিৎকার করল একজন। তোমরা জানোও না আমরা আসলে কারা!’
‘ভাল করেই জানি,’ শীতল স্বরে বলল ওয়াকার। ‘বেশিক্ষণ নেই সাধারণ মানুষও সব জানবে। সিনেমার দুর্দান্ত এক হরর কাহিনী হবে তোমাদেরকে নিয়ে।’
‘না!’ আর্তনাদ ছেড়ে জানালা ভেঙে বেরোতে চাইল এক লোক।
তার মুখের পাশে কারুকাজ করা কাঠের প্যানেলে এমপিএক্স সাবমেশিন গান থেকে একপশলা গুলি ছুঁড়ল ফক্স। প্রৌঢ়ের চোখে-মুখে কাঠের কুচি লাগতেই বলল, ‘সাবধান, ব্রাদার! পরের গুলি কিন্তু বিধবে তোমার ফোলা পোঁদে!’
‘কিছুক্ষণ এদেরকে আটকে রাখো,’ বলল রানা।
‘তুমি নিজে কোথায় চললে?’ জানতে চাইল ওয়াকার।
দরজার কাছ থেকে বলল রানা, ‘আমি যাচ্ছি ওই দ্বীপে।’নিঃশব্দে বিদায় নেবে, না ওয়ার্কার ও রামিনের সঙ্গে দু’চার কথা সেরে রওনা হবে, ভাবল রানা। অবশ্য সিদ্ধান্ত নিতে হলো না ওকে। সিঁড়ি বেয়ে নেমে আসতেই কিচেন থেকে বেরিয়ে এল জনি ওয়াকার।
‘ফিরেই আবারও কোথায়?’ জানতে চাইল সে।
‘জরুরি কাজে,’ বলল রানা।
ওর কাঁধের ব্যাগ দেখল ওয়াকার। ‘আবারও স্কটল্যাণ্ডে? আমাদেরকে না বলেই কি বিয়েটা সেরে নেবে নাকি?’
বন্ধুকে সব জানাতে চাইলেও কিছুই বলতে পারবে না রানা। চুপ করে থাকল। অ্যালেক্যাণ্ডার লিয়োনেলের নিষ্ঠুর খেলার নিয়ম ভাঙলে বেঘোরে মরবে জেসিকা। বাকি জীবন নিজেকে দোষী বলে মনে হবে ওর।
‘কেন বা কোথায় যাচ্ছি, জানতে চেয়ো না,’ বলল রানা। ‘পরে সব জানবে। এ-ছাড়া অন্য কোন উপায় নেই আমার।’
সারা বিকেল বোতলের পর বোতল ওয়াইন গিলেছে জনি ওয়াকার। কিন্তু প্রিয় বন্ধুর ক্লান্ত মুখ দেখে মুহূর্তে কেটে গেছে নেশা। তার পাশে এসে থেমেছে রামিন। কুঁচকে গেছে দুই ভুরু।
‘তুমি জানো, বিপদে আমাদেরকে পাশে পাবে,’ বলল ওয়াকার। ‘তাই না, রানা?’
‘জানি।’
‘তা হলে সমস্যাটা শেয়ার করতে পারো।’
‘এই মুহূর্তে আমার বলার মত কিছুই নেই, জনি।’
‘আপনার জন্যে মরতেও দ্বিধা করব না আমরা, মাসুদ ভাই,’ বলল রামিন রেজা। ‘আপনি সেটা জানেন।’
‘কথাটা বলেছ সেজন্যে ধন্যবাদ,’ অন্তর থেকে বলল রানা।
‘আপনার হাত কেটে গেছে,’ খেয়াল করল রামিন। ‘আমি ব্যাণ্ডেজ করে দেব?’
‘না, লাগবে না।’ হাতের দিকে তাকাল রানা। ‘ওটা কিছু নয়।’
অবাক হয়ে ওকে দেখছে রামিন।
গম্ভীর হয়ে গেছে জনি ওয়াকার।
‘একটা কথা, আমি যাওয়ার পর এ-বাড়ির প্রতিটি ফোন পরীক্ষা করে দেখবে,’ বলল রানা। বুঝতে পারছে, ওর কথা খুব অস্বাভাবিক বলে মনে হচ্ছে রামিন ও জনির কাছে।
‘সেটা কেন করব, রানা?’ ভুরু কুঁচকে গেল ওয়াকারের।
‘জেসিকা হয়তো ফোন দেবে,’ বলল রানা। ‘সেক্ষেত্রে ওর কল রিসিভ করবে না। নিজেরাও ওকে ফোন দেবে না। আমার অনুরোধটা মনে রাখবে তো তোমরা?’
বিস্মিত হয়ে পরস্পরকে দেখল ওয়াকার ও রামিন। বন্ধুর দিকে তাকাল ওয়াকার। ‘বাড়ি ফেরার পর থেকেই তোমার আচরণ খুব রহস্যময়, রানা। আসলে কী হয়েছে?’
‘আগেই বলেছি, কিছুই বলতে পারব না,’ বলল রানা।
‘এভাবে আমাদেরকে অন্ধকারে ফেলে যাবে?’ বলল ওয়াকার, ‘সংক্ষেপে বলো কী হয়েছে।’
‘আমি দুঃখিত, জনি।’
‘অন্তত বলে যাও কোথায় যাচ্ছ।’
‘আপাতত লণ্ডনে।’ ওয়াকারের কাঁধে হালকা চাপড় দিয়ে বাড়ি ছেড়ে বেরোল রানা। নানান বিপদে একসঙ্গে কাঁধে কাঁধ মিলিয়ে লড়াই করেছে ওরা। অথচ জনি বা রামিনের কাছে আজ গোপন করতে হচ্ছে সব। রানা টের পেল, ওর গলার ভেতরে পাকিয়ে, গেছে শক্ত দলা। সাহায্যের হাত বাড়িয়ে রেখেছে জনি ও রামিন, অথচ কিছুই বলার উপায় নেই। লিয়োনেলের প্রতি ঘৃণার মাত্রা আরও বেড়ে গেল রানার।
ফক্সের বিষয়টা মিটে গেলে ভদ্রবেশী জানোয়ারটাকে খুঁজে নেব, আঁধার উঠনে থেমে ভাবল রানা। জেসিকাকে মৃত্যু-মুখে ঝুলিয়ে রেখেছে লোকটা। সুতরাং দুনিয়ার শেষমাথা পর্যন্ত তাকে ধাওয়া করবে রানা। রক্ষা পাবে না সে।
টয়োটা অফরোড প্রিমিয়ামের ড্রাইভিং সিটে উঠে ইঞ্জিন চালু করল রানা। দরজা বন্ধ করার পর গিয়ার ফেলে পা দিয়ে চেপে ধরল অ্যাক্সেলারেটর। রানা এজেন্সির উঠন পেছনে ফেলে ঝড়ের বেগে রওনা হয়ে গেল গাড়িটা।প্রাসাদের জানালা দিয়ে লেকের তীরে ভীতিকর দৃশ্য দেখছে. ইমোজেন ব্যালার্ড ও তার সহকারী রিপার ক্যাসিডি। বাইরে থেকে একদল অচেনা সশস্ত্র লোক এসে ভ্রাতৃসঙ্ঘের সবাইকে ভেড়ার মত জড় করে প্রাসাদের দিকে তাড়িয়ে আনছে!
‘এ অসহ্য! তুমি কিছু করো, রিপার!’ অপমানে হাঁফিয়ে উঠছে ব্যালার্ড। লাঠিতে ভর করে দাঁড়াল। ডানহাতে চেপে ধরেছে বুকের বামদিক। যে-কোন সময়ে জ্ঞান হারিয়ে লুটিয়ে পড়বে মেঝেতে।
ক্যাসিডির মন বলছে: মরুক না বুড়ো শালা! এত হ্যাকড়ামি না করলে এতক্ষণে মাঠে পৌঁছে যেত ওরা। যে-কোন সময়ে পৌঁছে যাবে হেলিকপ্টার। অথচ এখনও প্রাসাদ ছেড়ে বেরোতেই পারেনি! আবারও কালো অসীম আকাশের দিকে চেয়ে ভাবল ক্যাসিডি, ‘আমরা মরে ভূত হলে তখন হাজির হবে কুত্তার বাচ্চা পাইলট?’
ক্ষোভে কাঁপছে ইমোজেন ব্যালার্ড। দু’চোখ ধিকিধিকি জ্বলছে লালচে কয়লার মত। ‘এই ঘটনায় তোমার দায় আছে, ক্যাসিডি! আমি ব্যক্তিগতভাবে তোমাকে শাস্তি দেব!’
স্যর, আমি কি আপনাকে মনে করিয়ে দিতে পারি, প্রথম থেকেই বলেছি যেন বাতিল করা হয় এবারের অনুষ্ঠান? আপনি আমার একটা কথাও শোনেননি। আর এখন এই প্রাসাদ থেকে বেরিয়ে না গেলে খুন হব। প্লিয, সময় নষ্ট করবেন না!’
ক্যাসিডির কথা শেষ হতে না হতেই প্রাসাদ থেকে বেরিয়ে লনের দিকে ছুটে গেল একদল সিকিউরিটি গার্ড। প্রথম কয়েক মুহূর্ত রিপারের মনে হলো, তারা নিয়ন্ত্রণে নেবে পরিস্থিতি। কিন্তু তখনই এল উল্টো ঢেউ। গুলি খেয়ে একে একে পড়ে গেল চারজন গার্ড। আর তখনই লাফ দিয়ে জানালা থেকে পিছিয়ে গেল রিপার। দলছুট এক গুলি ভেঙে দিয়েছে কাঁচের শার্সি। ব্যথা লাগতেই গাল স্পর্শ করে ক্যাসিডি বুঝল, ক্ষত থেকে দরদর করে ঝরছে রক্ত। হতভম্বের মত দাঁড়িয়ে আছে ব্যালার্ড। কনুই ধরে হ্যাঁচকা টানে তাকে ভাঙা জানালা থেকে সরিয়ে নিল ক্যাসিডি। ‘আসুন! জায়গাটা মোটেও নিরাপদ নয়!’
জঙ্গলের কাছ থেকে এল গোলাগুলির আওয়াজ। একটু পরে ফাটল কয়েকটা গ্রেনেড। ওদিক থেকে শার্লন হলের গার্ডদের ওপরে হামলা করেছে কারা যেন। নিশ্চয়ই রানার দলের লোক তারা!
গ্র্যাণ্ড মাস্টারকে প্রায় টেনে নিয়ে ঘর থেকে বেরোল ক্যাসিডি। সোজা চলেছে প্রাসাদের পাশের দরজা লক্ষ্য করে। উঠন পেরিয়ে পৌছুতে হবে মাঠে। ওখানে নামবে হেলিকপ্টার। বারবার ভাবছে ক্যাসিডি, হয়তো ফাঁদ থেকে এখনও বেরিয়ে যেতে পারবে ওরা। ভীষণ ভয় লাগছে তার, মাসুদ রানার দলের লোকেরা হয়তো এরই ভেতরে ঘিরে ফেলেছে শার্লন হল। দালান ছেড়ে বেরোলেই ধরা পড়বে ওরা। সেক্ষেত্রে মুক্ত হতে গিয়ে গোলাগুলি না করে উপায় থাকবে না। লড়তে আপত্তি নেই ক্যাসিডির, কিন্তু আগে তো চাই একটা আগ্নেয়াস্ত্র! বহুদিন হলো পিস্তল ছুঁয়ে দেখে না সে। এতকাল তার হয়ে খুন করত অন্যরা। এখন খুনিরা হাতের কাছে নেই। একেবারে একা হয়ে গেছে সে। চরম আতঙ্ক বাসা বাঁধল তার বুকে।
তখনই মনে পড়ল, এখান থেকে বেশি দূরে নয় ড্রেসিংরুম। ক্লাবের দু’জন সদস্য তাদের লকারে বেআইনী পিস্তল রাখে। তারা জানে না, সদস্যদের লকারের চাবি আছে ক্যাসিডির কাছে। কী আছে তাদের সিন্দুকে, ভাল করেই জানে সে।
‘ওদিকে চলুন, স্যর!’ ব্যালার্ডের কানের কাছে ফিসফিস করল ক্যাসিডি। মনিবকে টেনে নিয়ে চলল ড্রেসিংরুমের দিকে।
‘আমরা কোথায় যাচ্ছি? আমি আর এক পা-ও হাঁটতে পারছি না!’
‘কিন্তু বাঁচতে চাইলে হাঁটতে হবে, স্যর!’
যে-কোন সময়ে রানা বা তার দলের লোকের সঙ্গে দেখা হবে, দুশ্চিন্তা বাড়ছে ক্যাসিডির। ব্যালার্ডের কনুই ধরে ব্যস্ত হয়ে ঢুকল ড্রেসিংরুম এলাকায়। চট্ করে চলে গেল নির্দিষ্ট ড্রেসিংরুমের সামনে। চাবির গোছা থেকে সঠিক চাবি খুঁজতে গিয়ে সময় লাগল। থরথর করে কাঁপছে তার হাত। ভয় পেয়েছে বলে বিড়বিড় করে কী যেন বলছে ব্যালার্ড। তার ওপরে শুরু হয়েছে তার শ্বাসকষ্ট। বুড়ো-হাবড়া আর মরার জায়গা পেল না, মনে মনে বলল ক্যাসিডি।
ড্রেসিংরুমের দরজা খুলে ব্যালার্ডকে প্রায় জোর করে কাঠের টুলে বসিয়ে দিল সে। লকারের তালায় চাবি ভরে খুলে নিল লোহার ডালা। পঁচিশ বছর ধরে ক্লাবের সদস্য অবসরপ্রাপ্ত এক পুলিশ কমাণ্ডার এই লকারের মালিক। সিন্দুক হাতড়ে ক্যাসিডি বের করল কোল্ট .৪৫ অটোমেটিক পিস্তল। বহুদিন আগে এক ড্রাগ্‌স্‌ ডিলারের কাছ থেকে ওটা বাজেয়াপ্ত করেছিল পুলিশ অফিসার। তবে পরে থানার জমাখানায় দেয়নি। হোলস্টার থেকে স্টিলের অস্ত্রটা বের করে চেক করল ক্যাসিডি। ম্যাগাযিনে আছে সাতটা বুলেট। বহু বছর লড়াই না করলেও, ওই বিদ্যা একবার শিখে গেলে ভুলে যায় না কেউ।
কোল্টের চেম্বারে গুলি ভরল ক্যাসিডি। অফ করে নিল সেফটি। টের পেল, পিস্তলটা আবারও বুকে ফিরিয়ে দিয়েছে আত্মবিশ্বাস। সাহস থাকলে আসুক না মাসুদ রানা, এক গুলিতে তার বুক ফুটো করে দেবে সে!
টুলে বসে হাঁপানি রোগীর মত হাঁসফাঁস করছে ব্যালার্ড। রাগ-ক্ষোভ-দুঃখে তিনদিনের মরা মাছের মত ফ্যাকাসে হয়ে গেছে তার মুখের ত্বক। ক্যাসিডির বুকের দিকে কাঁপা তর্জনী তাক করল সে। কর্কশ স্বরে বলল, ‘তোমাকে বাঁচতে দেব না, রিপার! তুমি যে এতবড় গাধা, কখনও ভাবতেও পারিনি! তোমার জন্যে শেষ হয়ে গেল এতদিনের রাজকীয় ঐতিহ্য! তোমাকে খুন করে মুণ্ডটা গেঁথে দেব শিকে। গ্লাস ভরে পান করব তোমার রক্ত। তোমার পচে যাওয়া দেহ খুবলে খেয়ে নেবে ক্ষুধার্ত কাক ও ইঁদুর। আমার কথা কি তোমার কানে ঢুকেছে, নির্বোধ-অপদার্থ?’
জবাবে কড়া চোখে তাকে দেখল ক্যাসিডি। তিক্ত মনে বলল, ‘জী, আপনার বক্তব্য আমি খুব মন দিয়ে শুনেছি। তবে কিছু কথা না বললেই নয়: আপনার নানান হুমকি আর মেয়েলি ঘ্যানঘ্যানানি বহুকাল ধরেই সহ্য করেছি। তাই মনে রাখবেন: আপনার শুঁটকি পোঁদে চপাচপ চুমু দিয়ে নিজের ভালমন্দ না দেখে, বছরের পর বছর ধরে আপনাকে নিরাপত্তা না দিলে, আপনার সব স্বার্থ রক্ষা না করলে, বহু আগেই ভরাডুবি হতো থঅথের কাল্টের! তাই আপনাকে বলছি, স্যর, আমার প্রতি যথেষ্ট সম্মানবোধ আপনার থাকা উচিত। সুতরাং এবার বুজে রাখুন বিষে ভরা আপনার নোংরা মুখটা। আর সেটা যদি না করেন, তো আপনার মুরগির গলার মত সরু গলা দিয়ে পড়পড় করে ভরে দেব আমার হাতের এই পিস্তল। এতেই থামব না। আপনার পোঁদ দিয়ে বের করে নেব অস্ত্রটা। এবং সেটা করব হাসতে হাসতে খুশিমনে। এবার আমার কথা কি আপনার মগজে ঢুকেছে?’
ভীষণ ভয়ে পিছিয়ে বসতে চাইল ব্যালার্ড। এখন চোখে সেই তীব্র আক্রোশ নেই। সেখানে ভর করেছে নিখাদ আতঙ্ক। কয়েক মুহূর্ত কঠোর চোখে বুড়োকে দেখে নিয়ে ফোন হাতে নিল ক্যাসিডি। কল দিল পাইলট ওয়াল্টারকে।
দ্বিতীয় রিঙে ফোন ধরল পাইলট।
ক্যাসিডি ভেবেছিল শুনবে যান্ত্রিক বিকট আওয়াজ। অথচ ওদিকে জোরালো কোন শব্দ নেই। ধক্ করে উঠল তার বুক। উৎকণ্ঠা নিয়ে জানতে চাইল, ‘তুমি কই? দেরি হচ্ছে কেন?’
এয়ারক্রাফটের ইঞ্জিনে বাজে সমস্যা,’ বলল পাইলট ওয়াল্টার। ‘এমনটা যখন-তখন হতে পারে। মেরামত হলে সঙ্গে সঙ্গে হাজির হব।’
তার কথায় জুতোর ভেতরে সেঁধিয়ে গেল ক্যাসিডির হৃৎপিণ্ড। চাপা স্বরে ধমকে উঠল সে, ‘আরে, জলদি, গাধা!’এমপি ক্রিস্টোফার গানের বাড়ি থেকে বেরোবার আগে কাজে লাগবে ভেবে তার স্মার্টফোন সঙ্গে নিয়েছে রানা। ওটার ভেতরে সেভ করে রাখা আছে শার্লন হলের ইঞ্জিনিয়ারিং ও আর্কিটেকচারাল প্ল্যান। সুচারুভাবে দেখানো হয়েছে প্রাসাদের নিচের সমাধি। প্ল্যানটা মাথায় গেঁথে নিয়ে এ- মুহূর্তে পাতাল-সুড়ঙ্গ খুঁজতে রওনা হয়েছে রানা।
নকশা অনুযায়ী নিচতলায় আছে ওয়াইন-সেলার। ওটার ভেতরে ঢুকলে সামনে পড়বে নেমে যাওয়ার সিঁড়ি। কিছুক্ষণ খোঁজার পর সেলারের কারুকাজ করা দরজাটা পেল রানা। তবে কড়ায় ঝুলছে লোহার ভারী তালা। ওয়ালথারের পাঁচটা গুলি খরচ করে ওটাকে বাতিল মালে পরিণত করল রানা। পিছিয়ে লাথি দিতেই ক্যাঁচকোঁচ আওয়াজে খুলে গেল প্রাচীন দরজা। সেলারের ভেতরে ঢুকে পড়ল রানা। অন্ধকারে চিমসে বাজে গন্ধ। একটু দূরে থাকার কথা পাথুরে সিঁড়ি। ওয়ালথার কোমরে গুঁজে আধুনিক পিস্তলটা হাতে নিল রানা। জ্বেলে নিল ওটার ওয়েপন লাইট। সাদা আলোয় দেখল ঘরের চারপাশে প্লাস্টার ছাড়া ইঁটের ন্যাড়া দেয়াল। এখানে-ওখানে স্তূপ করা হয়েছে ওয়াইনের পুরনো বাতিল পিপে। ওকে দেখে প্রাণভয়ে সরসর করে ছুটে আবর্জনার ভেতরে ঢুকল এক ফুট দৈর্ঘ্যের ধেড়ে এক ইঁদুর।
অস্ত্র হাতে এগোল রানা, সতর্ক। ফ্ল্যাগস্টোনের মেঝেতে ওর চোখে পড়ল বহু মানুষের জুতোর ধুলোময় চিহ্ন। ওটা অনুসরণ করল রানা। সেলারের পেছন-দেয়ালের কাছে পেয়ে গেল সরু সিঁড়ি। পনেরো ধাপ নেমে সামনে পড়ল ধনুকাকৃতির এক খিলান। পিস্তলের আলোয় রানা পরিষ্কার দেখল খিলানে গথিক অক্ষরে লেখা: AVE SATANAS, DOMINUS ET MAGISTER TENEBRIS. অর্থাৎ : জয় হোক শয়তানের, অন্ধকারের প্রভু ও মালিক।
খিলান পেরোতেই নাকে এল অসুস্থকর, মিষ্টি দুর্গন্ধ। এ- বাড়িতে আগেও ওটা পেয়েছে রানা। তবে আরও কড়াভাবে এল ওটা একটু দূরের সুড়ঙ্গ থেকে। কুবাসটা বাসি রক্তের। কেমন যেন গুলিয়ে উঠল ওর গা। এখানে সত্যিই হয়তো নিয়মিত হাজিরা দেয় মৃত্যুদেবতা! সামনের নিকষ অন্ধকার চিরে দিল ওর হাতের উজ্জ্বল আলো। বড় করে একবার শ্বাস নিয়ে সুড়ঙ্গে ঢুকে পড়ল রানা।
বহুদূরে গেছে সুড়ঙ্গ। দু’দিকের দেয়াল ও মেঝে মসৃণ, ছাত বৃত্তাকার। রানা বুঝে গেল, লেকের তলার এই পথ তৈরি করতে গিয়ে খরচ করা হয়েছে হাজার হাজার টন কংক্রিট। তাতে লেগেছে লাখ লাখ পাউণ্ড। মাঝে মাঝে দু’পাশে দরজা ও সরু প্যাসেজ। সেসব পেছনে ফেলে প্রধান সুড়ঙ্গ ধরে ছুটে চলেছে রানা। ক্রিস্টোফার গানের কাছ থেকে পাওয়া আর্কিটেকচারাল প্ল্যান অনুযায়ী প্রাসাদ থেকে সরাসরি লেকের তলা দিয়ে গেছে এই সুড়ঙ্গ, উঠেছে গিয়ে সরু এক শাফটে। ওটা ধরে এগিয়ে গেলে সামনে পড়বে জঙ্গলে ভরা দ্বীপ। বহু বছর ধরে অসংখ্য অসহায় মেয়েকে এ-পথে নিয়ে গিয়ে থঅথের মূর্তির সামনে খুন করা হয়েছে।
ছুটবার গতি বাড়ল রানার। কয়েক শ’ ফুট যেতেই দেখতে পেল, ছাতের ফাটল দিয়ে চুইয়ে নামছে ফোঁটা-ফোঁটা পানি। ওর বুঝতে দেরি হলো না, ও আছে এখন লেকের তলদেশে। একবার পুরনো কংক্রিট ধসে গেলে পঞ্চাশ হাজার টন পানির চাপে চিঁড়ে-চ্যাপ্টা হবে। অজান্তে দৌড়ের গতি আরও বাড়ল রানার। একটু পর ওর পিস্তলের আলো পড়ল সামনের নিরেট পাথুরে গাঁথুনির ওপরে। ওখান থেকেই ঢালু হয়ে উঠেছে সরু শাট্। তবে ওটা ধরে কিছুটা এগোতেই সামনে পড়ল সিঁড়ির ধাপ।
একেকবারে তিনধাপ করে সিঁড়ি ভাঙতে লাগল রানা। ওপর থেকে এল ফুরফুরে হাওয়া। সিঁড়ি বেয়ে উঠে সমতল জমিতে পৌছে গেল রানা। জায়গাটাকে চারপাশ থেকে ঘিরে রেখেছে ঘন ঝোপঝাড় ও কাঁটাগাছ। মাথার ওপরে পাতার ছাউনির ফাঁক গলে নেমে এসেছে চাঁদের আলো। সুড়ঙ্গ-মুখ থেকে বেশি দূরে নয় থঅথের মূর্তি। কাছ থেকে ওটাকে দানবীয় বলেই মনে হলো রানার। থঅথের পায়ের কাছে শুকিয়ে যাওয়া রক্তে মাখা খয়েরি বেদি। হাত বেঁধে ওখানে বলি দিত অসহায় মেয়েদেরকে। সতর্ক পায়ে বেদির পেছনে পৌছে গেল রানা। এখনও ধিকিধিকি জ্বলছে মৃতপ্রায় আগুন। পোড়া কাঠের ঝাঁজাল ধোঁয়া ছড়িয়ে পড়ছে বাতাসে। ঝোপের পাশে মাথা-ভাঙা এক লাশ দেখল রানা। রামিনের গুলিতে মারা গেছে লোকটা। মৃতদেহ টপকে বেদির কাছে গিয়ে রানা দেখল, কবজির ফিতার জন্যে প্রায় ঝুলে আছে মেয়েটা।
ড্রাগস্ ও শকের প্রভাবে প্রায় অসচেতন। চোখের জল ও কালো ছাই মেখে মিষ্টি মুখটা যেন ভুতুড়ে। পাথরে গেঁথে দেয়া স্টিলের রিঙে বেঁধে রাখা হয়েছে মেয়েটার দু’হাতের ফিতা। লাল আলখেল্লা পরা লোকটার রক্তে ভেসে গেছে বেচারির মুখের একপাশ। সাদা গাউন এখন লাল ছিটায় ভরা। মেয়েটার কপাল ভাল যে এখনও বেঁচে আছে। পিস্তল কোমরে গুঁজে কসাইটার ড্যাগার মাটি থেকে তুলল রানা। বেদির দিকে ঝুঁকে কাটতে লাগল চামড়ার ফিতা। বারবার চোখ উল্টে যাচ্ছে মেয়েটার। তবুও দেখতে চাইছে রানাকে। অস্ফুট স্বরে কী যেন বলল। গলা চিরে বেরোল দুর্বল গোঙানি।
‘ভয় নেই,’ আশ্বস্ত করতে চাইল রানা। ‘তোমার আর কোন বিপদ হবে না।’
‘আমাকে… আপনি… মেরে ফেলবেন না তো?’
‘না, তুমি পুরো নিরাপদ। আমি বেঁচে থাকতে তোমার কোন ক্ষতি হবে না। তাই ভয় পেয়ো না।’
‘আ… আপনি কে?’
‘আমার নাম মাসুদ রানা। কথা বলতে কষ্ট হলে চুপ করে থাকো।’ কয়েক টানে ধারালো ড্যাগার দিয়ে মেয়েটার ডান কবজির চামড়ার ফিতা কাটল রানা। নিজের দেহের পাশে হেলান দিয়ে দাঁড় করাল মেয়েটাকে। কাটতে লাগল বাম কবজির ফিতা। রক্ত ও চোখের জলে ভিজে গেছে বেচারির চুল। ফুঁপিয়ে ফুঁপিয়ে কাঁদতে লাগল। রানা টের পেল, থরথর করে কাঁপছে সে। বিড়বিড় করে নিজের নাম জানাল: ‘আমি… জিনা… জিনা ওয়েস।’
‘একটু পর তোমাকে এখান থেকে সরিয়ে নেব,’ বলল রানা। দ্বিতীয় ফিতা কাটা হলেই ওর গায়ে এলিয়ে পড়ল মেয়েটা। দু’হাতে ওকে ধরে ফেলল রানা। নরম সুরে বলল, ‘হাঁটতে হবে না। তোমাকে কাঁধে তুলে নিয়ে যাব।’
‘আপনি কি পুলিশ?’ বিড়বিড় করল জিনা।
‘তা নই, তবে তোমাকে নিরাপদ জায়গায় সরিয়ে নেব।’
‘ও… ওরা… আমাকে…’
‘জানি, দুশ্চিন্তা কোরো না। ওরা আর কখনও কারও কোন ক্ষতি করতে পারবে না।’
বাম কাঁধে জিনাকে তুলল রানা। ঝোপঝাড়ের ভেতর দিয়ে পৌছে গেল সুড়ঙ্গের সিঁড়ির সামনে। হালকা-পাতলা মেয়ে জিনা, তবে ওকে বয়ে নিয়ে যেতে গিয়ে বাহু ও কাঁধের পেশিতে টনটনে ব্যথা শুরু হলো রানার। নিজেকে মনে হলো হতক্লান্ত। টলতে টলতে সিঁড়ি বেয়ে নামল ঢালু শাফটে। ভাবছে, এরা হাতে পেলে ভয়ঙ্কর পরিণতি হতো জেসিকার। ভাবনাটা রাগিয়ে দিল রানাকে। আর ওই রাগ ওকে এনে দিল এগোবার মানসিক শক্তি।
শাট্ বেয়ে নেমে প্রধান সুড়ঙ্গ ধরে ছুটে চলল রানা। যত দ্রুত সম্ভব ওর পৌঁছে যেতে হবে প্রাসাদে। কিন্তু ফিরতি এই পথ যেন মাইলকে মাইল লম্বা! মেয়েটাকে কাঁধে নিয়ে ছুটতে গিয়ে এদিক-ওদিক সরে যাচ্ছে ওর হাতের পিস্তলের আলো। ক্রমেই আরও ভারী হয়ে উঠছে জিনা। বেচারি হাত ফস্কে পড়ে যেতে পারে ভেবে শক্ত করে ওকে ধরল রানা। তাকে কোথায় নিয়ে যাওয়া হচ্ছে, সেটা বোঝার সাধ্য হারিয়ে বসেছে প্রায়-অচেতন মেয়েটা। কাঁধে পড়ে আছে শিশুর মত। মাঝে মাঝে বিড়বিড় করে কী যেন বলছে। কিছুক্ষণ পর জিনাকে ফিসফিস করতে শুনল রানা, ‘বাচ্চা… শিশু… বাচ্চা…’
। এ-কথায় বড় একটা ঝাঁকি খেল রানা। জিনার কাছে জানতে চাইল, ‘কী বললে? আরেকবার বলো তো!’
ফিসফিস করল মেয়েটা, ‘বাচ্চা! শিশু! ওকে কাঁদতে… শুনেছি!’
বুকের রক্ত হিম হয়ে এল রানার। ‘তুমি এ কী বলছ? আরেকবার বলো তো!’
কড়া নেশায় অচেতন হয়ে যাচ্ছে জিনা। মুখে কথা নেই।
ড্রাগসের প্রভাবে মেয়েটা বোধহয় ভুলভাল বকছে, ভাবল রানা। কিন্তু সেটা যদি না হয়? মেয়েটার কাঁধ ধরে ঝাঁকাল রানা। ‘জিনা! বাচ্চার ব্যাপারে কী যেন বললে?’
জবাবে বলল মেয়েটা, ‘ওরা খুন করবে বলে এনেছে।’
‘কোথায় রেখেছে?
‘সুড়ঙ্গের দূরে। আমি দেখেছি।’
‘আমাকে পথ দেখাও!’ জিনাকে কাঁধে নিয়ে আগের চেয়ে জোরে ছুটতে লাগল রানা। এদিকে-ওদিকে গিয়ে পড়ছে পিস্তলের আলো। সুড়ঙ্গের দেয়ালে প্রতিধ্বনি তুলছে ওর পদশব্দ। ধুপধাপ করে পাঁজরে জোরে বাড়ি মারছে রানার অস্থির হৃৎপিণ্ড। বামে পড়ল অপেক্ষাকৃত সরু এক প্যাসেজ। ছুটতে ছুটতে ওটা পেছনে ফেলল রানা। কিন্তু তখনই বিড়বিড় করে বলল জিনা, ‘ওদিকে! ওখানে বাচ্চা!’
ঘুরে আবারও সরু প্যাসেজের মুখে ফিরল রানা। সুড়ঙ্গটা সরু ও নিচু। ভেতর থেকে ভক্-ভক্ করে আসছে বিশ্রী গন্ধ। একবার দম নিয়ে প্যাসেজে ঢুকল রানা। বিশ গজ যেতেই পিস্তলের আলোয় দেখল ডানের দেয়ালে পনেরো ফুট দূরে পর পর দুই দরজা। কাছের দরজাটা ভারী কাঠের। লোহার পাত দিয়ে মজবুত করা। প্রথম দরজা বাইরে থেকে বল্টু মেরে আটকানো। একটু দূরের ওক কাঠের দরজা চওড়া ও উঁচু। ওটাতে খোদাই করা আছে অদ্ভুত সব নকশা।
‘জিনা, কিছুক্ষণের জন্যে তোমাকে নামিয়ে দেব। বসে থাকতে পারবে তো?’
অনুনয় নিয়ে রানাকে বলল মেয়েটা, ‘আমাকে ফেলে চলে যাবেন না তো! আমার খুব ভয় লাগছে!’
‘কথা দিলাম, তোমাকে রেখে কোথাও যাব না।’ সাবধানে মেয়েটাকে মেঝেতে শুইয়ে দিল রানা। কয়েক পা গিয়ে বল্টু টেনে খুলল প্রথম দরজা। নাক কুঁচকে গেল ওর। ঘরের বদ্ধ পরিবেশে বোটকা গন্ধ। ঘরের ভেতরে আলো ফেলল রানা। মৃত্যুকূপের মত এমন কারাগার তৃতীয় বিশ্বের কিছু দেশে আগেও দেখেছে ও। পাথুরে ছাতে বল্টু মেরে আটকে দেয়া হয়েছে লোহার পুরু পাত। ওটা থেকে ঝুলছে শিকল, শেষমাথায় হাতকড়া। চৌকি নেই যে শোবে বন্দি। বালতি নেই যে পায়খানা বা প্রস্রাব করবে। দেয়ালের পাশে শুকনো ঝুরঝুরে মাটি দেখে রানা টের পেল, ওগুলো আসলে কী। এজন্যেই এত তীব্র এ-ঘরের দুর্গন্ধ।
মেঝেতে স্তূপ হয়ে আছে মেয়েদের পোশাক। রানা বুঝে গেল, সাদা গাউন পরিয়ে খুন করতে দ্বীপে নিয়ে যাওয়ার আগে এখানেই ছিল জিনা।
কারাগার থেকে বেরিয়ে দ্বিতীয় ঘরের দরজার সামনে থামল রানা। দ্বিতীয় দরজায় বল্টু নেই। লোহার বড় হ্যাণ্ডেল মুচড়ে দিলে ঢোকা যাবে ঘরে। কবাট অদ্ভুত কারুকাজ করা। নকশাগুলো দেখে গলা শুকিয়ে গেল ওর। খোদাই করা হয়েছে অপদেবতা থঅথের প্রতিকৃতি। আরও আছে শিংওয়ালা মর্দা ছাগল। পিস্তলের আলোয় জ্বলজ্বল করছে ওটার রুবি পাথরের রক্তলাল দুই চোখ।
হ্যাণ্ডেল মুচড়ে দরজা খুলে ঘরে ঢুকল রানা। তখনই শুনতে পেল দুর্বল স্বরে কেঁদে উঠেছে এক নবজাতক!বিশাল ঘরে পা রেখে শীতল অনুভূতি হলো রানার মনে। বুঝে গেছে, এটা অশুভ গোপন মন্দির! অপদেবতাকে তুষ্ট করতে চুরি করে এনে নিষ্ঠুরভাবে এখানে হত্যা করা হয় নিষ্পাপ শিশুদেরকে!
দেয়ালের ব্র্যাকেটে হিসহিস শব্দে জ্বলছে মশাল। ওগুলো থেকে চারপাশে ছড়িয়ে পড়ছে কটুগন্ধ। হলদেটে কাঁপা আলোয় রানা দেখল, মন্দিরের মেঝে সাদা মার্বেলের। মাঝে বিশ ফুট বৃত্তাকার লাল রঙের একটি অংশ। দরজার মতই ওখানে অদ্ভুত নকশা। লাল বৃত্তের মাঝে ছোট আরেক বৃত্তাকার অংশে রুপালি হোল্ডারে জ্বলছে কালো মোমবাতি- ঘিরে রেখেছে নিচু এক বেদি। ওটা খয়েরি হয়ে গেছে শুকনো রক্তে। বেদির ওপরে রাখা আছে রুপার তৈরি ছোট এক পানপাত্র। পাশেই ধারালো ড্যাগার। ওটার হ্যাণ্ডেল আইবিসের মাথার আকৃতির। কালো মোমবাতির আলোয় রুপার মত ঝিকঝিক করছে ড্যাগার।
হতবাক হয়েছে রানা অন্য কারণে। আবর্জনায় ভরা পাথরের কালো এক টেবিলের ওপরে ছোট এক খাঁচার ভেতরে শুয়ে আছে দুধের এক শিশু!
জীবনে বহুবার মর্মান্তিক সব ঘটনা দেখেছে রানা। কিন্তু আজ চাক্ষুষ করছে সেসবের চেয়েও খারাপ কিছু। রানা বুঝে গেল, আজ রাতে দ্বীপে মেয়েটাকে বলি দেয়ার পর চরম নারকীয় অনুষ্ঠানের আয়োজন করেছিল ইমোজেন ব্যালার্ড। জিনাকে খুনের মাধ্যমে শুরু হতো বিশেষ পৈশাচিক উৎসব। শয়তানের অশুভ পাতাল-মন্দিরে খুন হতো এই দুধের শিশু। রুপালি পানপাত্রে ওর রক্ত ঢেলে ঢকঢক করে পান করত ক্লাবের বিশিষ্টজনেরা। ভাবত: শিশুটাকে হত্যা করেছে বলে অপদেবতা থঅর্থ ও অন্ধকারের প্রভু শয়তানের কাছে আরও প্রিয় হয়ে উঠবে তারা!
‘তোরা অমানুষ!’ বিড়বিড় করল রানা। ওর কথায় যেন সায় দিল মশালের হলদেটে দুলন্ত শিখা। কয়েক পা গিয়ে টেবিলের সামনে থামল রানা। কাঁপা হাতে খুলল খাঁচার ঢাকনি। সাবধানে তুলে নিল উলঙ্গ শিশুটাকে। পিচ্চির বোধহয় খিদে লেগেছে, হাত-পা নাড়ছে। বয়স হবে বড়জোর দু’সপ্তাহ। রানার দিকে চেয়ে হাতদুটো মুঠো করে চ্যাঁ করে কেঁদে উঠল। বাচ্চাটা কোথা থেকে এল, ভাবছে রানা। হয়তো অবাঞ্ছিত জন্ম, তাই ওকে ফেলে গেছে ওর মা। অথবা কিডন্যাপ করা হয়েছে কোথাও থেকে। আবার এমনও হতে পারে, ওকে দান করেছে হ্যাভোক ক্লাবের কোন সদস্য- সন্তানের চেয়ে নিজের উজ্জ্বল ভবিষ্যৎ তার কাছে ঢের বেশি আকর্ষণীয়। ঘটনা যা-ই হোক, জিনার মত পিচ্চিটাকেও এখন নিরাপদে কোথাও সরিয়ে নিতে হবে। প্রাণ থাকতে ওদের ক্ষতি হতে দেবে না রানা। বাচ্চাটাকে বুকের ওপরে শুইয়ে অশুভ মন্দির থেকে বেরিয়ে এল। হ্যাভোক ক্লাবের সদস্যদের প্রতি মনে জ্বলছে তীব্র ঘৃণা।
ড্রাগসের কড়া প্রভাব ও ভয়ঙ্কর অভিজ্ঞতার ভেতর দিয়ে গেছে বলে প্যাসেজের মেঝেতে শুয়ে ঘুমিয়ে পড়েছে জিনা। রানা বুঝল, এবার মেয়েটা আর বাচ্চাটাকে বয়ে নিয়ে যেতে হবে ওর। পিচ্চিকে সাবধানে মেঝেতে রেখে ঝটপট নিজের শার্ট খুলল রানা। শার্টে গিঁঠ মেরে তৈরি করল ছোট্ট এক হ্যামকের মত দোলনা। হাত গলিয়ে ওটা ঝুলিয়ে নিল বুকের সামনে। মেঝে থেকে নিয়ে দোলনায় শুইয়ে দিল পিচ্চিটাকে। একহাতে এমনভাবে ধরেছে, যাতে পড়ে না যায়। এবার ডানহাতের জোরে জিনাকে বাম কাঁধে তুলল ও। প্যাসেজ থেকে বেরিয়ে মনে হলো, পেছনে রেখে যাচ্ছে সাক্ষাৎ নরক!
পিস্তলের আলোয় প্রধান সুড়ঙ্গ ধরে প্রাসাদ লক্ষ্য করে ছুটে চলল রানা। পাতাল-সমাধির ভীতিকর অভিজ্ঞতা পেছনে ফেলে কিছুক্ষণের ভেতরে প্রাসাদের সরু সিঁড়ির কাছে পৌঁছে গেল।
.
রানার জন্যে ভোজকক্ষের বাইরে অপেক্ষা করছে জনি ওয়াকার। তার ধারণা ছিল, বন্ধুর সঙ্গে থাকবে দ্বীপের সেই মেয়েটা। কিন্তু বন্ধুর বুকে ঝুলন্ত শিশুটাকে দেখে কপালে উঠল ওর দু’চোখ। ফোঁস করে শ্বাস ফেলে বলল, ‘হায়, ঈশ্বর!’
‘বাচ্চাটাকে এরা খুন করত,’ বলল রানা।
চট করে একটা চেয়ার নিয়ে এল ওয়াকার। রানার কাঁধ থেকে নিয়ে ওখানে জিনা ওয়েসকে হেলান দিয়ে বসিয়ে দিল। নিজের কাঁধে মাথা রেখে অকাতরে ঘুমাচ্ছে মেয়েটা। ওয়াকারের হাতে বাচ্চাটাকে দিয়ে গিঁঠ খুলে শার্ট পরল রানা। দুধের বাচ্চা বমি করে দিয়েছে শার্টে। বুকের কাছ থেকে টক দইয়ের গন্ধ পেল রানা। বিন্দুমাত্র ঘৃণা এল না ওর মনে। মৃদু হেসে একবার দেখল পিচ্চিটাকে।
‘তুমি আবার এসব কবে শিখলে?’ পিচ্চি বেশ নড়ছে, বেকায়দাভাবে ওকে ধরেছে ওয়াকার। দুর্ধর্ষ গোয়েন্দার চোখে-মুখে এখন অসহায় ভাব। ওর পেটে ছোট্ট একটা লাথি দিল পিচ্চি। বিড়বিড় করল ওয়াকার, ‘আগে কখনও এদের এত কাছে আসিনি।
‘আমিও না,’ স্বীকার করল রানা।
‘কিন্তু আমরা এবার ওকে নিয়ে কী করব?’
ঘুমন্ত জিনাকে দেখল রানা। ‘প্রথম সুযোগে এদেরকে অন্য কোথাও সরিয়ে নেব। পরে পৌছে দেব পুলিশের কাছে।’
ভোজকক্ষের দরজায় দাঁড়িয়ে হাঁক ছাড়ল ওয়াকার, ‘রামিন! রোল্স রয়েসটা নিয়ে এসো!’ তরুণের দিকে চাবির গোছা ছুঁড়ল ও।
হ্যাভোক ক্লাবের সদস্যদেরকে আটকে রাখার কাজ পেয়ে খুশি নয় রামিন। ঘর থেকে বেরিয়ে পিচ্চিকে দেখে হাত থেকে রাইফেল নামিয়ে রাখল। ওয়াকারের কাছ থেকে এমনভাবে বাচ্চাটাকে নিজের কাঁধে নিল, যেন সারাজীবন ধরে এই কাজই করে চলেছে। রানার মনে পড়ল, চাকরিতে যাওয়ার আগে নিজেদের পিচ্চি মেয়েটাকে রামিনের কাছে রেখে যেত ওর দূর সম্পর্কের চাচা-চাচী। দুর্ধর্ষ স্নাইপারের শার্টের কাঁধ চুষে খেতে শুরু করেছে লালচে পিচ্চি, চোখে- মুখে ভীষণ বিরক্তি।
‘ব্যাটা এত বিরক্ত কেন?’ বিড়বিড় করল ওয়াকার। ‘চায়টা কী?’
‘ওর শীত লাগছে,’ বলল রামিন। ‘কম্বল বা গরম কিছু এনে দিন। ওটা দিয়ে গলা পর্যন্ত মুড়িয়ে রাখতে হবে।’
মিনিট পাঁচেক পর বাড়ির উঠনে চাকার কর্কশ আওয়াজ তুলে থামল ক্রিস্টোফার গানের রোদ্ রয়েস। ততক্ষণে ভোজকক্ষের দরজা বাইরে থেকে আটকে দিয়েছে রানা, ফক্স, ওয়াকার ও ডিগবার্ট। ভেতরে বন্দি হয়ে চিৎকার জুড়েছে ক্লাবের সদস্যরা। দরজা পিটাচ্ছে কেউ কেউ। চেয়ার আছড়ে জানালা ভাঙতে চাইছে কয়েকজন। কিন্তু নিরেট দরজা বা লোহার পাত বসানো জানালা ভেঙে বেরোবার উপায় কারও নেই। রানা আর ওর বন্ধুরা জিনাকে তুলে দিল গাড়ির পেছনের সিটে। পিচ্চির মাথা কাঁধে রেখে প্যাসেঞ্জার সিটে বসল রামিন। ড্রাইভিং সিটে উঠল ডিগবার্ট। ভ্যান যেখানে লুকিয়ে রেখেছে, ওখানে পৌঁছে গাড়িটা নিয়ে রওনা হবে ওরা। আগেই স্থির করা আছে পরে কোথায় দেখা হবে ওদের। রানাদের কাজ শেষ হলে, শার্লন হলের কাছে ক্রিস্টোফার গানের রোল্স রয়েস পাবে পুলিশের লোক। মাথা চুলকে ভাববে- মৃত এমপির গাড়ি এখানে এল কী করে? তার চেয়েও বড় সমস্যায় পড়বে শার্লন হলে ঢুকে একগাদা লাশ পেলে।
‘যাক, রওনা হয়েছে,’ রোল্স রয়েসটাকে চলে যেতে দেখল ওয়াকার।
রামিনের কাছে জিনা ও পিচ্চি সম্পূর্ণ নিরাপদ, মনের ভেতরে অদ্ভুত স্বস্তি পেল রানা। এবার শার্লন হলে নতুন করে যে খুনের ঘটনা ঘটবে, মেয়েটা সেটা দেখুক, সেটা চায়নি ও।
এবার রানা, ফক্স ও ওয়াকার নামিয়ে দেবে হরর এই নাটকের যবনিকা।
‘বস্, আসুন, কাজটা শেষ করি,’ গম্ভীর কণ্ঠে বলল ফক্স।পারতপক্ষে কথা বলছে না রানা, ফক্স ও ওয়াকার। ওরা জানত এমন একসময় আসবে, যখন চরম নিষ্ঠুর হতে হবে ওদেরকে।
বহুদিন ধরে ওয়াকারকে চেনে রানা। জনি চিরকাল ধরেই নীতিবান মানুষ। কারও প্রতি অন্যায় করার মানসিকতা ওর নেই। সবসময় থেকেছে সত্যের পথে। এদিকে বছরের পর বছর ধরে ভয়ঙ্কর সব অপরাধ করেছে হ্যাভোক ক্লাবের সদস্যরা। অবশ্য সেজন্যে তাদের পঞ্চাশজনেরও বেশি লোককে ঠাণ্ডা মাথায় খুন করা জনির পক্ষে অসম্ভব। কিন্তু আজ এদের কারণে অবোধ এক নিষ্পাপ শিশু খুন হতো ভেবে পাথরের মত কঠিন হয়ে গেছে ওর মন।
ওদিকে গত ক’বছর পেশাদার খুনি হিসেবে মানুষ খুন করেছে ফক্স। এ-কাজে অভ্যস্ত। নরপশুগুলোকে খুন করতে গিয়ে হাত কাঁপবে না ওর।
জেসিকা বারবার বলে, সবার উচিত আইনের পথে হাঁটা। কিন্তু গত ক’দিন মনের সঙ্গে লড়ে শেষমেশ সিদ্ধান্ত নিয়েছে রানা, ভালর জন্যেই নরকের কীটগুলোকে বিদায় করতে হবে এই পৃথিবী থেকে। এদেরকে আইনের কাঠগড়ায় দাঁড় করালে কোনভাবেই উপকার হবে না সমাজের।
বাস্তবতা জানে রানা। দ্য হ্যাভোক ক্লাবের সদস্যদেরকে পুলিশে দিলে একদিনও হাজতবাস করবে না তারা। ব্রিটেনের বিত্তশালীরা সেটা হতে দেবে না। চারপাশ থেকে এদেরকে ঘিরে রেখেছে ক্ষমতা ও প্রতিপত্তির দুর্ভেদ্য দেয়াল। আইনের পক্ষের লোকেরা শত শত মিথ্যা কথা বলে তাদেরকে রক্ষা করবে। যতধরনের কেলেঙ্কারির কথাই প্রকাশ করা হোক, দু’চারদিনের ভেতরে তাদের মহান সব কীর্তির নিচে চাপা পড়বে সব। আইনকে বুড়ো আঙুল দেখিয়ে মুক্ত-মানুষ হিসেবে আদালত থেকে বেরোবে এরা। নতুন করে আবারও গুছিয়ে নেবে হ্যাভোক ক্লাব। আগের মতই খুন হবে নিরীহ মানুষ। বদলে যাবে না আসলে কিছুই।
সত্যটা জানে রানা। তাই হ্যাভোক ক্লাবের সদস্যদেরকে খুন করতে গিয়ে ওর মনে কোন অপরাধবোধ কাজ করবে না। তবুও কেমন যেন খচখচ করছে বিবেক বুকের ভেতরে!
এবার নরপশুগুলোকে গুলি করে খুন করতে হবে। যখন- তখন হাজির হতে পারে পুলিশ। কাজেই দেরি করার কোন উপায় নেই।
খুন করলেই হবে না, নানাভাবে প্রচার করতে হবে: এরা ছিল সমাজের নোংরা কীট!
সত্যি কথাই বলেছে গ্রেগ ডিলান। মানুষের কাছে প্রকাশ করে দিতে হবে এদের নোংরা চরিত্র। বুঝিয়ে দিতে হবে সমাজের ভিত্তি যারা তৈরি করেছে, প্রথম থেকেই তাদের অনেকে ছিল শয়তান-পূজারী। হোঁচট খেয়ে হতভম্ব হবে সাধারণ মানুষ। কিন্তু সমাজের অশুভ শক্তির বিরুদ্ধে কাউকে না কাউকে তো লড়তেই হবে!
‘তোমরা তৈরি?’ শুকনো গলায় বলল রানা।
পাথরের মত চেহারা করে বলল জনি। ‘আমি তৈরি!’
‘কাজ তো কাজই,’ গম্ভীর কণ্ঠে বলল ফক্স।
যার যার অস্ত্র চেক করল ওরা।
ভোজকক্ষের দরজা খুলে ভেতরে প্রবেশ করল রানা।
ওর হাতে উদ্যত অস্ত্র দেখে কয়েক পা পিছিয়ে গেল ক্লাবের সদস্যরা। পঞ্চাশজনের বিরুদ্ধে ওরা মাত্র তিনজন। ওদের গম্ভীর চেহারা দেখে ক্লাব সদস্যরা বুঝে গেছে, এবার কী ঘটতে চলেছে তাদের ভাগ্যে। শেষবারের মত মুক্তি পাওয়ার জন্যে হুড়মুড় করে দরজার দিকে এগোল তারা। যারা লড়াই করে মরতে চায়, তারা অন্তত পুরুষমানুষ। কিন্তু ক্লাবের একজন সদস্য নেই যে কি না সাহস করে লড়বে। এরা আসলে নর্দমার নোংরা কেঁচো। ভাবছে, লোভ দেখিয়ে কোন চুক্তির বলে পেয়ে যাবে বাঁচার সুযোগ।
ঘরে ঢুকে দরজা বন্ধ করল ফক্স।
পিছিয়ে গিয়ে ওদের দিকে ভীত চোখে চেয়ে রইল লোকগুলো। কয়েক মুহূর্ত পর ভিড় থেকে কাঁপা গলায় একজন বলল, ‘আমাদের কাছে তোমরা আসলে কী চাও?’
‘আগে বলো ব্যালার্ড আর লিয়োনেল কোথায়,’ বলল রানা।
‘তোমরা বলছ ইমোজেন ব্যালার্ড ও রিপার ক্যাসিডির কথা,’ কে যেন বলল। ‘তারা তো অনুষ্ঠানের আগেই চলে গেছে।’
‘তা হলে ওটা লিয়োনেলের সত্যিকারের নাম,’ বলল ফক্স।
চা’ওরা কোথায় গেছে?’ জানতে চাইল রানা।
‘জানি না,’ বলল ক্লাবের আরেক সদস্য।
‘এখন কোথায় আছে তারা?’ জিজ্ঞেস করল রানা।
‘আমার জানা নেই!’
‘কিন্তু বহুকিছুই তোমরা জানো,’ স্মার্টফোন হাতে বলল ওয়াকার। ‘এক এক করে সব খুলে বলবে। স্বীকারোক্তি দেবে!’ ভিডিয়ো রেকর্ড করতে শুরু করে ক্যামেরা তাক করেছে তাদের দিকে।
‘আমাকে বাঁচতে দিন, স্বীকারোক্তি দেব!’ ফাটা গলায় বলল একজন। ‘আমি থঅথের ধর্মের অনুসারী! আমি…’
‘অ্যাই, চোপ!’ ভিড় ঠেলে এল মোটা এক টাকমাথা লোক। রাগে-ক্ষোভে লালচে হয়েছে তার মুখ। সবার উদ্দেশে আঙুল তুলে নাচাল। ‘এদেরকে কিছুই বলবে না!’ রানার দিকে ঘুরে তাকাল মোটকু। ‘যদি ভেবে থাকো যা-খুশি করবে, তো তোমরা আছ বোকার স্বর্গে। তোমরা গাধা নাকি? মিডিয়া চালায় কারা? কারা লেখে দৈনিক পত্রিকায়? এই আমরাই তো বলে দিই পাবলিক কী খবর গিলবে! তোমরা যা-খুশি বললেও, সবই প্রমাণিত হবে মিথ্যা হিসেবে। ষড়যন্ত্রের থিয়োরি হিসেবে তোমাদের প্রতিটি কথা উড়িয়ে দেয়া হবে। সবাই ধরে নেবে ঘৃণা থেকে এসব বলেছ। কেউ পাত্তা দেবে না তোমাদের একটা কথাও। কিছুই প্রমাণ করতে পারবে না তোমরা!’
‘আমি এত নিশ্চিত নই,’ শুকনো গলায় বলল ফক্স।
‘বরং আমাদেরকে ছেড়ে দাও। বড়লোক করে দেব। ভাবতেও পারবে না শত কোটি পাউণ্ড পেলে মনের ভেতরে কেমন ফুর্তি আসে!’
ভিড় ঠেলে বেরোল আরেক লোক। ‘এত টাকা হাতে পেলে কী করতে পারবে, একবার কখনও ভেবে দেখেছ?’
‘তোমরা ভাবছ টাকা দিয়ে আমাদেরকে কিনে নেবে, তাই না?’ তিক্ত স্বরে বলল ওয়াকার। রেকর্ড করছে ভিডিয়ো। মেয়েদেরকে তুলে আনলে সেজন্যে কিডন্যাপারদেরকে কত টাকা দাও তোমরা? আজ যাকে খুন করতে চাইলে, তার জন্যে কত খরচ করেছ? কত টাকা লেগেছে নিষ্পাপ বাচ্চাটাকে কিডন্যাপ করতে?’
‘জিজ্ঞেস করুন নিজের মেয়েকে খুন করতে দেয়ায় কত নিয়েছে ক্রিস্টোফার গান!’ বলল ফক্স, ‘এটাও জানতে হবে, স্টিভ হ্যারিসকে খুন করতে কত খরচ করেছে গ্র্যাণ্ড মাস্টার ইমোজেন ব্যালার্ড! নইলে তো বই লিখে তার বারোটা বাজিয়ে দিত সে!’
‘মর্, ঘেয়ো কুকুরের বাচ্চারা!’ তীব্র ঘৃণায় কপালের শিরা ফুলে উঠল মোটকুর। ‘নরকের লেলিহান আগুনে সেদ্ধ হবি! গুঁড়ো হবে হাড়! আঁধারের প্রভু, চিরঞ্জীব শয়তান তোদেরকে চরম শাস্তি দেবেন!
ক্যামেরা চলছে বলে লোকটাকে বেধড়ক পিট্টি দিল না রানা। আরও তিক্ত হয়েছে ওর মন।
কিন্তু তখনই হঠাৎ করে বদলে গেল পরিস্থিতি।
প্রাসাদের ছাত টপকে এল এক হেলিকপ্টার। আওয়াজ এত বেশি যে বোঝা গেল খুব কাছে’ নামবে। থরথর করে কাঁপছে ভোজকক্ষের জানালা-দরজা। লেক পেরিয়ে শার্লন হলের পাশের মাঠে নামতে শুরু করেছে যান্ত্রিক ফড়িঙ।হেলিকপ্টারের হঠাৎ এই আগমনে উদ্বিগ্ন হয়ে উঠেছে রানা, ওয়াকার ও ফক্স। পরস্পরের দিকে তাকাল ওরা। ওদের ধারণা, গোলাগুলিতে গো-হারা হেরে পুলিশের কাছে নালিশ করেছে সিকিউরিটির লোকেরা। শার্লন হলে দ্রুত পৌঁছুবার জন্যে হেলিকপ্টার ব্যবহার করেছে স্পেশাল ওয়েপন্স অ্যাণ্ড ট্যাকটিক্স টিম। এবং সেক্ষেত্রে হাজির হবে আরও পুলিশ হেলিকপ্টার। সেগুলো থেকে নেমে সোয়্যাট টিমের সদস্যরা ঘিরে ফেলবে শার্লন হল।
ছুটে গিয়ে জানালার শিকে গাল ঠেকাল রানা। ওর চোখে পড়ল বাড়ির পাশে জঙ্গলের কাছে নামছে হেলিকপ্টার। ব্রিটেনের পুলিশ হেলিকপ্টার কালো-হলদে হলেও চাঁদের আলোয় যেটা দেখেছে রানা, ওটা কমলা-সাদা। সেজন্যেই ওর মনে হলো, হেলিকপ্টারটা এসেছে ব্যালার্ড ও ক্যাসিডিকে তুলে নেয়ার জন্যে।
‘রানা?’ ঘরের দরজার কাছ থেকে ডাকল ওয়াকার
এরই ভেতরে ঘুরে দরজার দিকে ছুটছে রানা। হ্যাঁচকা টানে গিয়ে খুলল কবাট। ওর গম্ভীর মুখ দেখে আরও সতর্ক হয়ে উঠেছে ফক্স। চাপা স্বরে বলল, ‘বস্, আমিও আসছি!’
ওদের পর পর ঘর ছাড়ল ওয়াকার। দরজা খোলা পাবে ভেবে ভিড় করে এগোল ক্লাবের সদস্যরা। তবে তাদের নাকের কাছে দড়াম করে কবাট বন্ধ করল ওয়াকার। সময় লাগল না বাইরে থেকে ভারী বল্টু আটকে দিতে। ঘর থেকে এল চিৎকার ও গালাগালি। দরজায় লাথি বসাল কয়েকজন। অবশ্য ওক কাঠের কবাট অনেক বেশি মজবুত।
ভোজকক্ষের বাইরের দেয়ালে ঠেস দিয়ে ডিগবার্টের রাইফেল রেখে গেছে রামিন। না থেমে অস্ত্রটা হাতে নিল রানা। ছুটে গিয়ে ঢুকে পড়ল ক্লাব সদস্যদের জন্যে সাজিয়ে রাখা লাউঞ্জে। ফ্রেঞ্চ উইণ্ডো টপকে বেরিয়ে এল বাইরে। বেশকিছু গাছের ওদিকে নেমেছে হেলিকপ্টার। তীব্রবেগে ঘুরছে রোটর, ছড়িয়ে দিচ্ছে প্রচণ্ড হাওয়া। মাতালের মত দুলছে গাছের শাখা-প্রশাখা। যাতে চট করে আকাশে উঠতে পারে, তাই টারবাইনের গতিহাস করেনি পাইলট। রানা বুঝে গেল, আরোহীরা হেলিকপ্টারে উঠলেই রওনা হবে সে।
এক সিকিউরিটি গার্ডের লাশ টপকে ওদিকে ছুটল রানা। চাঁদের ম্লান আলোয় দেখল, ঘাসে ছাওয়া লন ঢালু হয়ে নেমে গেছে মাঝারি এক মাঠে। সেখানে অবতরণ করেছে হেলিকপ্টার। ওদিকে দ্রুত পায়ে হেঁটে চলেছে দু’জন লোক। রোটরের হাওয়ার দাবড়ি খেয়ে কুঁজো হয়ে গেছে তারা। রানা ও তাদের মাঝের ব্যবধান বড়জোর এক শত গজ। এদের একজন অতিবয়স্ক লোক, টলমল করছে হাঁটতে গিয়ে। দেহের ভর চাপিয়ে দিয়েছে লাঠির ওপরে। অন্যজনের বয়স কম হলেও যুবক নয় সে। লম্বা নয়, খাটো নয়, মোটা নয়, চিকনও নয়। রোটরের হাওয়ায় উড়ছে মাথার ধূসর অগোছাল চুল। হেলিকপ্টারের রঙিন আলোয় প্রতিফলিত হচ্ছে চোখের চশমার কাঁচ।
তাকে চিনল রানা। অ্যালেক্যাণ্ডার লিয়োনেলের আসল নাম রিপার ক্যাসিডি কি না, সেটা নিয়ে কোন মাথা-ব্যথা নেই ওর। বড় কথা, শার্লন হল এখনও ত্যাগ করতে পারেনি সে। যেভাবেই হোক, বুঝেছে এখানে হাজির হবে রানা ও ফক্স। তাই চেয়েছে ঝামেলা শুরু হওয়ার আগেই পালিয়ে যেতে। হেলিকপ্টার আসবে সেজন্যে বুড়োকে নিয়ে লুকিয়ে ছিল প্রাসাদে।
ব্যালার্ড ও ক্যাসিডিকে কোনভাবেই পালিয়ে যেতে দেবে না রানা। ছুটবার গতি বাড়ল ওর। যদিও বিশ গজ যেতে না যেতেই বুঝে গেল; কাছে যাওয়ার আগেই আকাশে উঠবে হেলিকপ্টার। খোলা হ্যাচের কাছে চলে গেছে ক্যাসিডি। বুড়োটাকে ঠেলে তুলল হেলিকপ্টারে। পরক্ষণে নিজেও উঠল কেবিনে। টান দিয়ে বন্ধ করল হ্যাচ। আরও তীক্ষ্ণ হলো টারবাইনের গর্জন। চারপাশে টর্নেডোর মত জোর হাওয়া ছড়াল রোটর। স্কিডের ওপরে দুলে আকাশে ভেসে উঠল হেলিকপ্টার। নাক নিচু করে লেজ তুলে রওনা হয়ে গেল। কাত হয়ে বাঁক নিয়ে উঠে যাচ্ছে আকাশে। আর কিছুই করার নেই রানার। বিকট আওয়াজে তালা লেগে গেল ওর কানে। মাথার ওপর দিয়ে হেলিকপ্টার যেতেই ঝোড়ো বাতাস ছিঁড়ে নিতে চাইল মাথার চুল ও পোশাক। থমকে গিয়ে ঘুরে হেলিকপ্টারটা দেখল রানা। ওর দিকে ছুটে আসছে ফক্স ও ওয়াকার। মাত্র কয়েক মুহূর্তে শার্লন হলের ছাতের কাছে পৌঁছে গেল যান্ত্রিক ফড়িঙ। এবার হারিয়ে যাবে চোখের আড়ালে।
তিক্ত মনে ডিগবার্টের রাইফেল কাঁধে তুলল রানা। স্কোপের ভেতর দিয়ে দেখল হেলিকপ্টারের ককপিটের আলো। টার্গেট এত কাছে যে ফোকাস করা অসম্ভব। রাইফেলের বোল্ট টেনে চেম্বারে লাপুয়া ম্যাগনাম .৩৩৮ কার্তুজ ভরল রানা। ওর তর্জনী বসে গেল মসৃণ, বাঁকা ট্রিগারে। পরক্ষণে গুলি পাঠাল ককপিট লক্ষ্য করে। কানের কাছে শুনল কড়াৎ আওয়াজে গর্জে উঠেছে রাইফেল। রিকয়েলের জোর ঝাঁকি খেল ডান কাঁধে। শক্তিশালী হলেও রাইফেলটা অ্যান্টি-এয়ারক্রাফ্‌ট্ ওয়েপন
ওয়েপন নয়। .২২ ক্যালিবারের অস্ত্র দিয়ে হাতি শিকার যেমন প্রায় অসম্ভব, ওর রাইফেল দিয়েও হেলিকপ্টার ফেলে দেয়া তেমনি দিবাস্বপ্নের মত। অবশ্য আজ সত্যিই খেপে গেছে রানা। বোল্ট টেনে ইজেক্ট করল গুলির খোসা। বোল্ট সামনে ঠেলে নতুন গুলিসহ লক করল চেম্বার। প্রাসাদের ছাতের ওপর গিয়ে উড়ে চলেছে হেলিকপ্টার। এদিকে রানার কাছে পৌঁছে গেছে ওয়াকার ও ফক্স। চিৎকার করে কী যেন বলল ওয়াকার। যদিও কিছুই শুনল না রানা। পূর্ণ মনোযোগ টার্গেটের ওপরে।
আবারও গুলি ছুঁড়ল রানা। ওর হিসাব সঠিক হলে ম্যাগাযিনে আছে আরও ছয়টা গুলি। হেলিকপ্টার লক্ষ্য করে বিদ্যুদ্বেগে একের পর এক গুলি করে ম্যাগাযিন খালি করল রানা। আর তখনই বুঝল, গুলি করার আর কোন প্রয়োজন আসলে নেই!
হঠাৎ এয়ারক্রাফটের পেছনে ভক করে ভেসে উঠেছে দৈত্যের মত কালো এক তেলতেলে ধোঁয়া। চাঁদটাকে আড়াল করে দিল ওটা। বদলে গেছে টারবাইনের গর্জন। বিকট যান্ত্ৰিক খট খটাং-খট শব্দ এল ভাসমান হেলিকপ্টার থেকে। রানার গুলিতে নষ্ট হয়েছে জরুরি কোন যন্ত্রাংশ। ভীতিকরভাবে কাত হলো হেলিকপ্টার। নিচে ঝুঁকে গেল ওটার নাক। হলদে আগুনের শিখা ও ঘন ধোঁয়ায় ভরে গেল হেলিকপ্টারের লেজ। সাঁই করে প্রাসাদের ছাত লক্ষ্য করে নেমে এল আগুনে ভরা আকাশযান।
হতবাক হয়ে ওদিকে চেয়ে রইল রানা। শুনতে পেল ফক্সের চিৎকার: ‘আশ্চর্য! শালারা সত্যিই পড়ে যাচ্ছে!’
নিয়ন্ত্রণের বাইরে চলে গেল দ্রুতগামী হেলিকপ্টার। বিকট ধুম শব্দে আছড়ে পড়ল শার্লন হলের ছাতে। হাজার টুকরো হয়ে গেল রোটর। একেক অংশ শ্রেপনেলের মত ধারালো। তীব্রবেগে প্রাসাদের ছাতে ডিগবাজি দিচ্ছে জ্বলন্ত হেলিকপ্টার। ওটার আঘাতে পলকা কাঠের মত ধসে গেল শতবছর বয়সী পাথুরে ছাত। চারপাশে ছড়াল আগুনের বিশাল এক হলদে ফুটবল। আকাশ চাটতে লাগল শিখাগুলো। উজ্জ্বল আলোয় চোখ কুঁচকে গেলেও কপালে হাত রেখে ওদিকে চেয়ে রইল রানা। হুড়মুড় করে ধসে পড়ছে পাথরের বিশাল ছাত। এয়ারক্রাফটের ফাটা ট্যাঙ্ক থেকে গড়াচ্ছে শত শত লিটার ফিউয়েল। আগুনের স্পর্শে দপ করে জ্বলে উঠেছে দাহ্য তরল। হাজার হাজার ডিগ্রি উত্তাপে স্রেফ নরক হয়ে গেছে প্রাসাদের ওপরদিকের তলা। আগ্নেয়গিরির জ্বালামুখের মত জানালা দিয়ে ভকভক করে বেরোল আগুনের হলদে হলকা।
চুপচাপ দেখছে ওয়াকার ও ফক্স, চোখে অবিশ্বাস। শার্লন হলের দিকে কয়েক পা ছুটেও থেমে গেছে রানা। ওদিক থেকে এল গনগনে উত্তাপ। তখনই প্রচণ্ড এক বিস্ফোরণ ঘটল প্রাসাদের ভেতরে। থরথর করে কাঁপল চারপাশের জমিন। আকাশচ্যুত হেলিকপ্টারের পোড়া ফিউজেলাজ নিচে পড়ে ফাটিয়ে দিয়েছে প্রাসাদের মেইন গ্যাস লাইনের পাইপ
লেলিহান আগুনে পুড়ছে শার্লন হল। ধসে গেল প্রাসাদের ওপরের চারটে তলা। সেই ভীষণ ওজনে ভেঙে পড়ল নিচতলার ছাত। শোঁ-শোঁ শব্দে ভোজকক্ষের জানালা গলে বেরিয়ে এল আগুনের ঝড়। একপলকে ওখানে তৈরি হলো বিশাল গভীর এক গর্ত। আকাশ চেটে দিল লকলকে আগুন ও ঘন ধূসর ধোঁয়া। কারও সাধ্য নেই বেঁচে থাকবে ভোজকক্ষে।
হ্যাভোক ক্লাবের সদস্যরা সবসময় চেয়েছে পৃথিবীর বুকে নরক তৈরি করতে। আর আজ সেটা পেয়েও গেছে তারা।
‘মাথায় ছাত পড়ে বা আগুনে পুড়ে মরেছে শালারা,’ চাপা শ্বাস ফেলল ফক্স।
‘ভাজি হওয়া সব শয়তান,’ বিড়বিড় করল ওয়াকার।
কী যেন বলতে গিয়েও চুপ হয়ে গেল রানা।
লনে ধূসর ধোঁয়া ও ধিকিধিকি কমলা আগুনের কুণ্ডের মাঝ দিয়ে হামাগুড়ি দিচ্ছে কে যেন!
প্রথমে ওটাকে আহত কোন জন্তু বলে মনে হলো রানার। পরক্ষণে বুঝল, তা নয়। লোকটার কাপড়চোপড় ছেঁড়া ও ময়লা। লনে ছেঁচড়ে এগোচ্ছে পঙ্গু ভিক্ষুকের মত। মুখ ভেসে যাচ্ছে তাজা রক্তে। চোখে চশমা নেই। যেন আহত এক মাকড়সা। পেছনে টেনে নিচ্ছে ভাঙা পা।
হেলিকপ্টার ডিগবাজি দিতেই কেবিন থেকে ছিটকে পড়েছে রিপার ক্যাসিডি। ছাত ধসে যেতেই ঢালু হয়ে নেমে যাওয়া পাথুরে স্ল্যাবের সঙ্গে পিছলে নেমে এসেছে নিচতলায়। এতকিছু ঘটে যাওয়ার পরেও দিব্যি বেঁচে আছে!
এখন চাইলে এক গুলিতে তাকে খুন করতে পারবে রানা। যদিও সেটা না করে রাইফেলটা ওয়াকারের হাতে দিল। কোমর থেকে নিল প্রিয় ওয়ালথার। নিচু গলায় বলল, তোমরা একটু অপেক্ষা করো।’
প্রাসাদের দিকে হেঁটে চলল রানা। লনের ধোঁয়ায় জ্বলছে ওর চোখ। প্রচণ্ড তাপ এসে লাগছে গায়ে। রানা যেন হাঁটছে নরকের মাঝ দিয়ে। হাতে ওয়ালথার। খুব শান্ত হয়ে গেছে ওর মন।
ভাঙা পা ছেঁচড়ে শার্লন হল থেকে দূরে সরে যাচ্ছে রিপার ক্যাসিডি। রানার মনে হলো, সে গিয়ে নেমে পড়বে লেকে। কিন্তু তা নয়। চোখের কোণে দেখেছে ধোঁয়ার মাঝ দিয়ে এগিয়ে আসছে কে যেন। থমকে কনুইয়ে ভর দিয়ে ঘাড় ঘুরিয়ে তাকাল রিপার ক্যাসিডি। কয়েক মুহূর্ত পর তার কাছে পৌছে গেল রানা। ওকে চিনতে পেরে ভাঙা স্বরে বলল লোকটা, ‘ও, তুমি! মাসুদ রানা!’
দাঁড়িয়ে পড়েছে রানা। লন ও লেকের ওপরে ধূসর কুয়াশার মত করে ভাসছে ধোঁয়ার চাদর। প্রাসাদসহ চিরকালের জন্যে ধ্বংস হয়ে গেছে দ্য হ্যাভোক ক্লাব। সদস্যরাও প্রায় সবাই শেষ। কিন্তু শুধু রয়ে গেছে তাদের এক নিষ্ঠুর নেতা। কাজেই এবার শেষ করে দিতে হবে তাকে।
‘আবারও দেখা হওয়ার কথা নয়, সহজ সুরে বলল রানা। ‘কেন যেন মনে হচ্ছে, তোমার করা প্ল্যান সঠিক ছিল না। তাই না, লিয়োনেল?’
‘আমার আসল নাম রিপার ক্যাসিডি।’
‘সেটা আমি জানি,’ বলল রানা। ‘তবে আমার কাছে তুমি প্লেনের সেই লোক, যে জীবনের সেরা ভুল করেছে আমাকে এসবে জড়িয়ে।’
‘সত্যিই তুমি অদ্ভুত মানুষ। প্রতি পদে এগিয়ে ছিলে।’
‘সবসময় নয়,’ স্বীকার করল রানা।
‘তো এবার এসেছ আমাকে খুন করতে? মনে রেখো, মৃত্যু এখন আমার কাছে প্রাণ ফেরত পাওয়ার মতই।’ খক- খক করে কাশতেই তার ঠোঁটের কশ বেয়ে নামল তাজা রক্ত।
রিপার ক্যাসিডি বোধহয় মারা যাচ্ছে, তবে সেটা আবার না-ও হতে পারে। মৃদু মাথা দোলাল রানা। ‘ফুরিয়ে গেছে তোমার সময়। যদিও মাটিতে পড়ে যাওয়া কাউকে কখনও গুলি করব না আমি।’
‘তুমি সত্যিকারের বীরপুরুষ,’ কর্কশ হাসল ক্যাসিডি। ‘তো সাহায্য করো উঠতে। মনে তো হচ্ছে না যে নিজে থেকে উঠে দাঁড়াতে পারব।’
কয়েক পা এগিয়ে বামহাত বাড়িয়ে দিল রানা। ওর বাহু ধরল ক্যাসিডি। বাজেভাবে আহত ও রক্তাক্ত সে। তীব্র ব্যথায় মুখ কুঁচকে গেলেও সব সহ্য করার প্রশিক্ষণ আছে তার। বাহু ধরে তাকে টেনে তুলল রানা। নিজে থেকে দাঁড়াতে পারবে না ক্যাসিডি। হাঁটুর কাছ থেকে ঝুলছে হাড় চুরচুর হওয়া ভাঙা পা। লকলকে আগুনের আভায় সরীসৃপের মত চকচক করছে লোকটার দুই চোখ। মৃদু হেসে বলে উঠল, ‘তুমি সত্যিই নির্বোধ, রানা!’
কথাটা শেষ করেই ছেঁড়া কোটের পকেটে বিদ্যুদ্বেগে হাত ভরল সে। পরক্ষণে বের করল কোল্ট অটোমেটিক পিস্তল। রানার নাক বরাবর নল তাক করেই গুলি ছুঁড়ল। ব্যারেল থেকে ছিটকে বেরোল নীল-সাদা ফুলকি। আগুনের শিখার শোঁ-শোঁ শব্দের ভেতরে বোমার মত আওয়াজ তুলেছে পিস্তলটা।
ক্যাসিডি নড়তেই এক সেকেণ্ডের চারভাগের একভাগ সময়ে রানা বুঝে গেছে, নোংরা কোন কৌশল করবে সে। চিরকাল সুযোগ বুঝে ছোবল দিয়েছে ক্যাসিডির মত সরীসৃপেরা। তবুও রানা স্থির করেছিল সমান সমান সুযোগ দেবে। সেক্ষেত্রে লোকটাকে খুন করতে দ্বিধা হবে না ওর মনে। সেদিন বিমানে কথা হওয়ার পর ক্যাসিডিকে খুন করার জরুরি তাগিদ এসেছিল ওর অন্তর থেকে।
ঝড়ের বেগে হাতের ঝাপটা দিয়ে ক্যাসিডির অস্ত্রের নল একদিকে সরিয়ে দিয়েছে রানা। গালে মাযল ফ্ল্যাশের আঁচ লাগলেও গুলি গেছে কানের এক ইঞ্চি দূর দিয়ে। মুহূর্তে লোকটার কবজি মুচড়ে পিস্তল কেড়ে নিয়ে লনে ফেলল রানা। একপায়ে দাঁড়াতে না পেরে হুমড়ি খেয়ে পড়ে যেতে গেল ক্যাসিডি। কিন্তু কাঁধ ধরে তাকে সিধে করে রাখল রানা। লোকটার থুতনির নিচে ওয়ালথারের মাযল গুঁজে দিয়ে বলল, ‘এই গুলিটা জেসিকার তরফ থেকে।
পরক্ষণে টিপে দিল ট্রিগার। লাশ হুড়মুড় করে মাটিতে পড়ার আগেই ঘুরে ওয়াকার ও ফক্সের দিকে চলল রানা।
পেছনে দাউ-দাউ করে জ্বলছে বিধ্বস্ত শার্লন হল। বাতাসে পোড়া মাংসের বিশ্রী দুর্গন্ধ।
রানার দিকে এগিয়ে এসেছে ফক্স ও ওয়াকার। ফক্সের মুখে ফুটেছে সোনালি চওড়া হাসি। রানার কাঁধ চাপড়ে দিল ওয়াকার। ‘শেষমেশ খেল খতম, তাই না, দোস্ত?’
‘আপাতত,’ বলল রানা। চোখ রাখল ফক্সের চোখে। এবার কী করবে বলে ভাবছ তুমি?’
কাঁধ ঝাঁকাল যুবক। ‘কখনও শুনিনি কোন মিথ্যা কথা আপনি বলেছেন। তাই জানি, স্পেনে সত্যিই আমার জন্যে অপেক্ষা করছে রিটা। তাই আমার উচিত ওর সঙ্গে যোগাযোগ করা। ওকে নিয়ে আলদারিসিন গ্রামে ফিরে গির্জায় গিয়ে বিয়ে সেরে নেব। দু’জনে মিলে গড়ে তুলব ছোট একটা খামার। এ দেশে আর কখনও ফিরব না।’
‘সেটাই বোধহয় তোমার জন্যে ভাল,’ বলল রানা।
‘তবে একটা কথা, বস্, বুকে ভীষণ চোট পাব আমাদের বিয়েতে আপনি অনুপস্থিত থাকলে। দুনিয়াতে আপনি ছাড়া আমার এমন কেউ নেই, যে বিয়ের সময়ে বেস্ট ম্যান হবে।’
মৃদু হাসল রানা। ‘আমার ব্যক্তিগত ফোন নম্বর দেব তোমাকে। বিয়ের দিন স্থির করা হলে জানিয়ে দেবে। বেঁচে থাকলে নিশ্চয়ই হাজির হব।’
‘আর বসের বন্ধুরা তো কখনও আমার কোন ক্ষতি করবে না, তাই না?’ ওয়াকারের দিকে চেয়ে আন্তরিক হাসল ফক্স। ‘যদি সম্ভব হয়, আমার বিয়েতে আসবেন আপনি, রামিন আর ডিগবার্ট। ওদের দু’জনের হয়ে কথা দিচ্ছেন তো?’
মাথা দোলাল ওয়াকার। ‘নিশ্চয়ই! দরকার হলে ওদের ঘাড় ধরে তোমার বিয়েতে নিয়ে যাব!’
‘এবার চলো, এখান থেকে বিদায় হই, বলল রানা।
জঙ্গলের দিকে চলল ওরা। প্রাচীর টপকে হারিয়ে যাবে বহুদূরে কোথাও। কেউ কখনও জানবে না, সোনার মত খাঁটি হৃদয়ের বেপরোয়া ক’জন এসেছিল শার্লন হলের নরকে। আর তাদের নেতৃত্বে ছিল মাসুদ রানা নামের দুঃসাহসী, দুর্ধর্ষ এক বাঙালি যুবক।
****সত্যি কথাই বলেছে অ্যালেক্যাণ্ডার লিয়োনেল। রানার চেয়ে ভালভাবে উইলবার ফক্সকে চেনে না কেউ। ইউএন-এর মিশনে ক’বার আফ্রিকায় পাশাপাশি লড়াই করেছে ওরা। কাছ থেকে উইলবার ফক্সকে দেখেছে রানা। বিশেষ করে কঙ্গোর নিষ্ঠুর বিদ্রোহী দলের বিরুদ্ধে লড়তে গিয়ে ওরা হয়ে গিয়েছিল প্রায় আপন ভাইয়ের মত।
রানার চেয়ে চার বছরের ছোট উইলবার ফক্স। আঠারো বছর বয়সে যোগ দিয়েছে এসএএস ফোর্সে। প্রচণ্ড কঠোর ট্রেইনিং বাদে কারও পক্ষে অর্জন করা সম্ভব নয় ওই দলের কভেটেড উইংড ড্যাগার। শত শত ক্যাডারের মাঝ থেকে শেষমেশ পরীক্ষায় টিকে যেতে পারে মাত্র কয়েকজন।
বাজেভাবে আহত হয়ে প্রথমবার পরীক্ষায় ব্যর্থ হয়েছিল উইলবার ফক্স। সেবার ব্রেকন বিকনের তুষারাবৃত পাহাড় থেকে পিছলে পড়ে কয়েক শ’ ফুট নিচে। তাকে যখন আবিষ্কার করে নিয়ে যাওয়া হলো হাসপাতালে, ডাক্তাররা দেখলেন মৃতপ্রায় রোগী ভুগছে অ্যাকিউট হাইপোথারমিয়া ও কংকাশনে। ভেঙে গেছে ডান কাঁধের হাড়। বেশিরভাগ ক্যাডেট দু’পায়ের মাঝে লেজ গুটিয়ে ফেরত যেত নিজের ইউনিটে। সারাজীবন ভাবত: প্রাণে যে বেঁচে গেছি, এটাই তো বড় কথা!
ফক্সকে কেউ আশ্বাস, দেয়নি যে পরেরবারের ট্রেইনিং আগের চেয়ে সহজ হবে। পরের শীতে দ্বিতীয়বারের মত প্রশিক্ষণে অংশ নিল ফক্স। সেবারও মরতে মরতে বেঁচে গেল। পিঠে ষাট পাউণ্ড ওজন নিয়ে পাহাড়ি বন্ধুর পথে হেঁটে গেল মাইলের পর মাইল। একবার পড়ে গেল গভীর খাদে। ওর রাইফেলের কুঁদোর গুঁতো লেগে চুরমার হলো মুখের অর্ধেক দাঁত। অবশ্য এবার হেরে যেতে রাজি হলো না ফক্স। খাদ থেকে উঠে দ্বিগুণ জোরে হেঁটে রক্তে মাখামাখি শরীরে পৌঁছল দূরের গন্তব্যে। সেবার পাশ করল ব্রিটেনে নয়জন ক্যাডেট
কয়েক মাস পর সাফল্যের সঙ্গে শেষ করল ভয়ঙ্কর কঠিন জাঙ্গল ট্রেইনিং, এস্কেপ অ্যাণ্ড ইভেশন ট্রেইনিং অ্যাণ্ড ট্যাকটিকাল কোয়েশচেনিং বা টর্চার রেফিস্ট্যান্স ট্রেইনিং। এরফলে উইলবার ফক্স হলো রেজিমেন্টের সম্পূর্ণ সদস্য। ওকে পরিয়ে দেয়া হলো এক্সালটেড বেইজ ব্যারেট ও উইংড ড্যাগার ইনসিগনিয়া। দাঁত নেই বলে ডেন্টিস্টের কাছ থেকে টাইটেনিয়াম ও সোনার দু’পাটি দাঁত বাঁধিয়ে নিল ফক্স। এসএএস ফোর্সের বন্ধুরা মজা পেয়ে ওর নাম দিল: স্বর্ণদন্ত। ওপর মহলের চোখ ছিল ওর ওপরে। কোন দুর্বলতা দেখলে কঠোর হতো তারা। কিন্তু কিছু দিন পর সবাই বুঝে গেল, সব ধরনের মানসিক চাপ বা অকথ্য দৈহিক যন্ত্রণা সহজেই সোনালি হাসি দিয়ে জয় করে নিচ্ছে ছেলেটা।
এসএএস ফোর্সের বন্ধুদের কাছে রানা শুনেছে, চাকরিতে লেগে থাকলে একদিন দক্ষ কমাণ্ডিং অফিসার হবে ওদের স্বর্ণদন্ত। এসএএস ফোর্সের পার্টিতে রানার সঙ্গে প্রথম পরিচয় হয়েছিল উইলবার ফক্সের। কঠোর মনের সৈনিক নয়, চুপচাপ ধরনের হলেও হাসিখুশি মানুষ সে। বন্ধুদের কাছে রানা শুনেছিল, বোবা জানোয়ারদেরকে প্রাণের চেয়ে বেশি ভালবাসে ফক্স। একবার এক ট্রেইনিঙে গ্রামের একলোক তার ঘোড়াটাকে পেটাচ্ছে দেখে তাকে বেধড়ক পিট্টি দেয় ও। এজন্যে ঊর্ধ্বতন অফিসারের কাছ থেকে শাস্তিও মাথা পেতে নিতে হয় ফক্সকে। পরে কুকুর, বিড়াল ও গাধা জনিত কয়েকটা দুর্ঘটনা ঘটেছে তাকে নিয়ে। যদিও অফিসাররা ভালবাসত ওর নরম অন্তরটাকে।
স্বর্ণদন্তের সঙ্গে দু’বার মিশনে গেছে রানা। তারপর শুনল হঠাৎ করেই কেন যেন অবসর নিয়েছে ফক্স। এসএএস ফোর্স ছেড়ে গেলে বেশিরভাগ সময় হাই-লেভেল সিকিউরিটির কোন চাকরি বেছে নেয় অফিসার বা সৈনিকেরা। অথবা কাজ করে বড় সব অয়েল ফিল্ডে কনসাল্টেন্ট হিসেবে। প্রতি মাসে লাখ লাখ ডলারের বিনিময়ে কখনও নিরাপত্তা দেয় নানান দেশের ভিআইপিদেরকে। কিন্তু রানা জেনেছে, তাদের মত করে কোন চাকরি নেয়নি স্বর্ণদন্ত। কোথায় গেছে তা-ও কেউ জানত না। মিলিটারিতে চাকরি করছে এমন বন্ধুদের পার্টিতে রানা গেলে শুনত ওর ব্যাপারে অতীত স্মৃতিচারণ।
এবার সেই পুরনো সহযোদ্ধাকে খুঁজে বের করতে হবে। যদিও রানা জানে না, কোথায় ডুব দিয়েছে সে।পাঁচদিন আগের ঘটনা।
জঙ্গলে সিকিউরিটি ক্যামেরা দেখেই উইলবার ফক্স বুঝে গেছে, এবার ওকে পালিয়ে যেতে হবে দূরে কোথাও। আজ রাতে যে ভয়ানক দৃশ্য দেখেছে, এরপর ওই সংগঠনের হয়ে মানুষ খুন করার কোন আগ্রহ আর ওর নেই। মনস্থির করেছে, প্রথম সুযোগে বেরিয়ে যাবে গ্রেট ব্রিটেন থেকে।
শার্লন হল ত্যাগ করতে গিয়ে কোন বিপদে পড়ল না ফক্স। পাঁচিল টপকে গাড়ির দিকে ছুটতে ছুটতে ভাবল, ওরা দেরি করবে না পিছু নিতে। কাজেই ওর হাতে বাড়তি কোন সময় নেই। একবার শত্রুপক্ষ ধরে ফেললে বাঁচতে দেবে না ওকে। এমনিতেই ব্যর্থ হয়েছে কিলিং মিশনে, তার ওপরে দেখেছে অশুভ-পূজার গোপন অনুষ্ঠান- সুতরাং সিকিউরিটির লোক প্রথম সুযোগে ওকে খুন করবে। তাদের জালে আটকে গেলে ওর লাশও খুঁজে পাবে না কেউ। ঝড়ের বেগে ছুটতে ছুটতে ফোর্ড মাস্ট্যাং গাড়ির কাছে পৌছল উইলবার ফক্স। ড্রাইভিং সিটে উঠে দরজা বন্ধ করে ভাবল, একটু পর গাড়ি আর অন্যসব ফেলে উধাও হতে হবে। ইঞ্জিন চালু করে ঘুরন্ত চাকার কর্কশ আওয়াজ তুলে রওনা হয়ে গেল।
মাত্র পাঁচ মিনিটে বারো মাইল পাড়ি দিয়ে হেডলাইটের আলোয় ফক্স দেখল সামনে ছোট এক গ্রাম। ওটার শুরুতেই ধূসর পাথরের চার্চ, পাশে কবরস্তান। একটু দূরে খামারবাড়ি। শীর্ণ নদীর ওপরে পাথুরে সেতু পেরিয়ে গ্রামের চত্বরে পৌঁছে গেল ফক্স। ডালপালা ভরা মস্ত এক ওক গাছের নিচে মাস্ট্যাং রেখে নেমে পড়ল। তিন মিনিটে খুলল গাড়ির সামনের ও পেছনের নম্বর প্লেট। ও-দুটো ফেলে দিল নদীতে। চোরাই ‘গাড়ির আইডি জানতে এবার সময় নেবে পুলিশ। চেসিস নম্বর আগেই তুলে নিয়েছে রাঁদা দিয়ে ঘষে। অবশ্য পুলিশ নয়, ওর ভয় ভয়ঙ্কর একদল খুনিকে। আজ অশুভ অনুষ্ঠান দেখার আগপর্যন্ত তাদেরই একজন ছিল ও।
গাড়ি রেখে আঁধার গ্রামের পথে হেঁটে চলল ফক্স। কয়েক শ’ গজ যাওয়ার পর পেয়ে গেল পছন্দমত এক ফোক্সভাগেন গাড়ি। ওটা একদম নতুন। ফক্স জানে, হাই-টেক গাড়ি চুরি করা অপেক্ষাকৃত সহজ। কটেজের সামনের রাস্তায় পার্ক করা হয়েছে গাড়িটা। পকেট থেকে ছোট এক ইলেকট্রনিক ডিভাইস নিয়ে চট করে বাটন টিপল ফক্স। সিগনাল পেয়ে নীরবে খুলে গেল গাড়ির দরজার চাবিহীন তালা। ওর ডিভাইস একইসঙ্গে জ্যাম করেছে কটেজে রয়ে যাওয়া গাড়ির চাবি। ফোক্সভাগেনের ড্রাইভিং সিটে চেপে বসল ফক্স, দেরি হলো না রওনা হয়ে যেতে।
মাত্র আটত্রিশ মাইল দূরে লণ্ডন শহর। ঝড়ের বেগে গাড়ি চালিয়ে একুশ মিনিটে পৌঁছে গেল গন্তব্যে। শহরের ভেতরে আবাসিক এলাকায় এসে গাড়ি থেকে নেমে পড়ল। হাঁটতে লাগল ওর ভাড়া করা অ্যাপার্টমেন্ট লক্ষ্য করে। ওটা আধমাইল দূরে। পুরনো বাড়িটার ওপরতলায় উঠে চাবি দিয়ে খুলল অ্যাপার্টমেন্টের দরজা। তৈরি পিস্তল হাতে গোছানো ডাইনিং রুমে ঢুকে ভাবল, এখানে এমন কিছু নেই যেজন্যে মন কাঁদবে ওর। কাজেই আর কখনও না ফিরলেও কোন ক্ষতি নেই।
কয়েক মুহূর্তে বুঝে গেল, কেউ নেই অ্যাপার্টমেন্টে। ওর মনে হলো হয়তো আরও কিছু সময় পাবে এখান থেকে বেরিয়ে যেতে। বাতি না জ্বেলে বেডরুমে ঢুকল ফক্স। রওনা হওয়ার জন্যে সবসময় তৈরি থাকে ওর ব্যাগ। ওটার ভেতরে আছে বাড়তি পিস্তল, টাকা ও ক’দিনের জন্যে পোশাক। ব্যাগ সংগ্রহ করে অ্যাপার্টমেন্টের সদর দরজা লক করে নিচে নেমে এল ফক্স। ভুলেও গেল না চোরাই গাড়ির দিকে। পাঁচ মিনিট হেঁটে পৌঁছল সবচেয়ে কাছের পাতাল-রেল স্টেশনে। আজ শুক্রবার। নিয়মমত আসছে-যাচ্ছে ট্রেন। ব্যাগ থেকে ক্যাপ নিয়ে ওটা মাথায় চাপিয়ে ঢুকে পড়ল স্টেশনে। ক্যাপের দীর্ঘ পিকের জন্যে ওর মুখ দেখতে পাবে না সিসিটিভি ক্যামেরার লেন্স।
পরের ট্রেন আসতেই ওটায় উঠল ফক্স। চোখ রাখল আশপাশের ভিড়ে। একটু পর বুঝল, ওকে লক্ষ করছে না কেউ। সেইণ্ট জন’স উড স্টেশনে নেমে আরও মাইলখানেক হেঁটে পৌঁছে গেল প্রাইভেট এক সিকিউরিটি ফ্যাসিলিটির অফিসে। চব্বিশ ঘণ্টা খোলা থাকে ওটা। দামি কিছু রাখতে জুতোর বাক্সের মত ছোট সেফ ডিপোযিট বক্স থেকে শুরু করে বিশাল ওঅকইন ভল্ট আছে কাস্টমারের জন্যে। সিকিউরিটি যেমন স্টেট-অভ-আর্ট, তেমনি ব্যবহার করা হয় বায়োমেট্রিক অথেনটিকেশন সিস্টেম। দু’বছর হলো বোমা নিরোধক ছোট এক সেফ ডিপোযিট বক্স ভাড়া নিয়েছে ফক্স। ব্যক্তিগত ভল্টে রেখেছে দরকারি কিছু জিনিস। তার ভেতর রয়েছে ফুল-অটোমেটিক হেকলার অ্যাণ্ড কচ জিত ব্যাটল রাইফেল ও উয়ি সাবমেশিন গান। অবশ্য এবার ও-দুটো ওর লাগবে না। ভল্টে আরও আছে গত দু’বছরে আয় করা ছয় লাখ পাউণ্ড, এক লাখ ইউরো, ওর কয়েকটা ড্রাইভিং লাইসেন্স, পাসপোর্ট, নিয়োগকর্তার দেয়া নকল পরিচয়পত্র ইত্যাদি। আগেই দুটো নকল পরিচয় তৈরি করে রেখেছে ফক্স। এবার কাজে লাগবে ওগুলো। জিম হকিন্স ও এমিল হল নামের পাসপোর্ট দেখলে কোন সীমান্তে ওকে দেখে সতর্ক হবে না ইমিগ্রেশন অফিসার। ফক্স মনস্থির করল, আপাতত ব্যবহার করবে জিম হকিন্সের পরিচয়।
ধূসর হোল্ডঅলে আছে প্রচুর টাকা। ব্যাগটা ভারী হলেও বহন করতে খুব কষ্ট হবে না ওর। পিস্তল ও গুলি ভেতরে রেখে ভল্ট লক করে বেরিয়ে এল ফ্যাসিলিটি থেকে। ভাল করেই জানে, আর কখনও ফিরবে না এই এলাকায়। শুধু তাই নয়, জীবনেও আর ফিরছে না ব্রিটেনে। নিজের দেশ ছেড়ে চলে যাচ্ছে বলে বিন্দুমাত্র দুঃখ এল না ওর মনে। এ দেশে এমন কিছুই নেই যা আকর্ষণ করবে ওকে। ফক্স ভাল করেই জানে এবার কোথায় চলেছে।
সিকিউরিটি ফ্যাসিলিটি থেকে দেড় মাইল হেঁটে নির্জন এক জায়গায় এসে থামল। একবার দেখল নিজের পাসপোর্ট, ড্রাইভিং লাইসেন্স, আইডি কার্ড ও অন্যান্য কাগজপত্র- তারপর ওগুলো ফুটপাথে রেখে লাইটার দিয়ে আগুন জ্বেলে দিল। একটু পর ছোট্ট স্তূপে থাকল ছাই ও পোড়া প্লাস্টিক। আবারও রওনা হয়ে লণ্ডনের চেনা পথে হেঁটে চলল ফক্স। ভালভাবেই জানে, এতক্ষণে ওর অ্যাপার্টমেন্টে পৌঁছে গেছে ঠাণ্ডা মাথার একদল খুনি। সেখানে না পেয়ে ওর খোঁজে লণ্ডন শহরে ছড়িয়ে পড়বে তারা। তবে তাদের চেয়ে এক পা এগিয়ে আছে ফক্স। এবং এভাবেই চলতে হবে ওকে।
কয়েক ঘণ্টা পর জিম হকিন্সের পাসপোর্ট দেখিয়ে হিথ্রো এয়ারপোর্ট থেকে লুক্সেমবার্গের বিমানে চাপল ফক্স। হ্যাণ্ড লাগেজ হিসেবে সঙ্গে নিয়েছে ধূসর হোল্ডঅল। একঘণ্টা পর বিমান রওনা হতেই বুঝল, পেছনে কোন সূত্র রেখে যাচ্ছে না ও। ভাবতে গিয়ে টের পেল, দু’বছর আগেই ওর উচিত ছিল এই কাজটা করা। গতরাতে শার্লন হলের পৈশাচিক সমাবেশ না দেখলে হয়তো বাকি জীবন ওই সংগঠনের হয়ে মানুষ খুন করে বেড়াত।
আজ মুক্ত এক মানুষ হিসেবে নিজেকে মনে হচ্ছে ওর। অন্তরটা বলে দিচ্ছে, নতুন করে যেন জন্ম নিয়েছে ও।
পরের দু’দিন বাস-রেল স্টেশন ও তাদের সিসিটিভি ক্যামেরা এড়িয়ে গেল। ট্রাক বা গাড়ি থামিয়ে হিচ-হাইক করে ফ্রান্স পেরিয়ে ঢুকে পড়ল নির্জন এলাকায়। ওখানে ওকে বিরক্ত করতে এল না কেউ।
তৃতীয় দিন পৌছে গেল স্বপ্নের সে-এলাকায়, যেখানে রুক্ষ পাহাড়ের কোলে আছে অদ্ভুত সুন্দর মনের মেয়েটির বাড়ি। ভেবে রেখেছে ফক্স, এবার বেছে নেবে নিশ্চিন্ত জীবন। মেয়েটা আজও ওর জন্যে অপেক্ষায় থাকলে চার্চে গিয়ে বিয়ে সেরে নেবে ওরা। দু’জন মিলে বাকি জীবন পার করবে সংসার ও সন্তান-সন্ততিদেরকে নিয়ে। সত্যিই হয়তো ভবিষ্যৎটা হবে বিপদ-আপদহীন।
ফক্স অবশ্য জানে না, ওকে খুঁজে বের করার জন্যে মরিয়া হয়ে উঠেছে ওর প্রাক্তন মনিবেরা।
সুতরাং, কেউ না কেউ আসবে ওকে খুন করতে!ঝোড়ো বেগে উত্তর ফ্রান্সের মোটরওয়ে ধরে ক্যালেই-এর দিকে ছুটে চলেছে টয়োটা অফরোড প্রিমিয়াম। পথে মাত্র দু’বার থেমেছে মাসুদ রানা। একবার ফিউয়েল নেয়ার জন্যে, তখন একটা বার্গার ও এক বোতল পানি কিনেছে। দ্বিতীয়বার মেইন রোড থেকে সরে নির্জন এক জায়গায় থেমে বার্নার ফোন দিয়ে বুক করেছে ইউরোটানেল লে শাটলের টিকেট ওই ট্রেন ছাড়বে রাত তিনটে পঁচিশ মিনিটে।
পথের ধারে গাড়ি রেখে প্যাকেট খুলে বার্গার খেয়ে নিল রানা। উইলবার ফক্সের ফাইল পড়ে দেখল। তবে ওটায় এমন কিছু নেই, যেজন্যে যুবককে খুন করতে হবে। কোন কিছু আন্দাজ করা থেকে নিজেকে বিরত রাখল রানা। নেমে পড়ল গাড়ি থেকে। অফরোড গাড়ি কেনার পর ছোট এক কম্পার্টমেন্ট তৈরি করেছে পিস্তল লুকিয়ে রাখার জন্যে আগেও এভাবে অন্য দেশে অস্ত্র স্মাগল করেছে রানা।
একবার দেখল, হাতঘড়ি। এখনও মাঝরাত হয়নি। গাড়ির কম্পার্টমেন্টে পিস্তলদুটো রেখে পানি দিয়ে হাত ধুয়ে নিল। স্থির করল ঘণ্টাখানেক ঘুমিয়ে নেবে। কিন্তু ফ্রন্ট সিট হেলিয়ে শুয়ে পড়ার পর মাথায় গিজগিজ করতে লাগল নানান দুশ্চিন্তা। পনেরো মিনিট মেডিটেশন করে আবারও গাড়ি নিয়ে রওনা হলো। এবার চলেছে মাঝারি গতি তুলে।
ক্যালেই-এর কয়েক কিলোমিটার আগে আবারও উঠল মোটরওয়েতে। বড় করে মাথার ওপরে চ্যানেল টানেল লেখা সাইনবোর্ড পেরিয়ে ঢুকে পড়ল প্রাইভেট ভেহিকেল রাখার ফিল্টার লেনে। তারপর ফ্লাইওভার পেরোতেই সামনে পড়ল অটোমেটেড চেক-ইন টার্মিনাল। ওখানে একটি মেশিন রানার গাড়ির পেছন-কাঁচে সাঁটিয়ে দিল বোর্ডিং পাস। ফ্রেঞ্চ পাসপোর্ট কন্ট্রোল থেকে দেখা হলো ওর পাসপোর্ট। ডেভ ক্রোকেটকে সন্দেহ করল না কর্তৃপক্ষ। একটু এগোতেই সামনে পড়ল সিকিউরিটি চেক এরিয়া। ওখানে কোন চালককে বিপজ্জনক বলে মনে হলে ইন্সপেকশন করা হয়। আগেও এই পথে ব্রিটেনে গেছে বা ফ্রান্সে ফিরেছে রানা। বেশিরভাগ সময় ঝামেলা না করলেও কখনও কখনও গাড়ির নিচে গ্রিডসহ ক্যামেরা রেখে স্ক্যান করে কর্তৃপক্ষ। গাড়িতে ড্রাগ্‌স্‌ বা এক্সপ্লোসিভ আছে কি না তা জানতে ছেড়ে দেয়া হয় প্রশিক্ষিত কুকুর। যেসব গাড়িতে গোলমাল আছে বলে ধরে নেয়া হয়, ওগুলো নিয়ে গিয়ে প্রায় প্রতিটি নাটবল্টু খুলে নেয় বর্ডার ফোর্স। আসলে কে ভাল আর কে মন্দ, সেটা বড় কথা নয়— কাউকে পছন্দ না হলেই কর্তৃপক্ষের খাঁড়া নামে তার মাথার ওপরে।
গাড়ির ইঞ্জিন বে-তে ভারী গ্রিস দিয়ে মুড়িয়ে রাখা হিট- রেসিস্ট্যান্ট এয়ারটাইট ব্যাগে পিস্তল রেখেছে রানা। ও-দুটো খুঁজে বের করা প্রায় অসম্ভব। তবুও যদি ধরা পড়ে, অস্ত্র এবং টেরোরিযম মামলায় ওর জেল হবে বহু বছরের। অবশ্য কোন বিপদ ছাড়াই সিকিউরিটি চেক এরিয়া পেরোতে পারল টয়োটা অফরোড প্রিমিয়াম।
রানা ব্রিটিশ কাস্টমসকে ক্রোকেটের পাসপোর্ট দেখাতেই হাতের ইশারায় তারা জানাল: ট্রেনে উঠতে পারেন।
এমবার্কমেন্ট সাইন পেরোতেই কমলা হাই-ভিস জ্যাকেট পরনে এক স্টাফ দেখাল, ট্রেনে উঠে সামনের গাড়ির পেছনে রাখতে হবে রানার গাড়ি।
নির্দ্বিধায় নির্দেশ পালন করল রানা। গাড়ির ইঞ্জিন বন্ধ করে পাশের জানালা খুলে দূরে তাকাল। আপাতত কিছুই করার নেই। কয়েক মিনিট পর সাগরের পঞ্চাশ মিটার তলা দিয়ে রওনা হলো লৌহস। আরেকবার জেসিকার বেডরুমের ভিডিয়ো দেখবে কি না ভাবল রানা। তারপর আনমনে মাথা নাড়ল। ওখানে নতুন কিছু নেই, যেটা কাজে লাগবে।
পঁয়ত্রিশ মিনিট পর স্থানীয় সময় তিনটায় চ্যানেল পেরিয়ে ট্রেন ঢুকল লণ্ডন থেকে সত্তর মাইল দূরে ফোকস্টোন শহরের স্টেশনে। দু’মিনিট পর ট্রেন থেকে গাড়ি নিয়ে নেমে পড়ল রানা। ফক্সের যে ঠিকানা দেয়া হয়েছে, সেটা ল্যামবেথ আর ওঅটারলুর নদীর খুব কাছে। আনমনে রানা ভাবল: যদি এমন হতো, নিজের অ্যাপার্টমেন্টে মগ ভরা কফি হাতে জেগে আছে ফক্স! ওকে দেখেই হেসে বলল, ‘আরে, এতকাল কোথায় ছিলেন, বস? বহুদিন দেখা নেই! ‘
কিন্তু বাস্তবতা আসলে অন্যরকম। কয়েক দিন আগেই গা ঢাকা দিয়েছে ফক্স। একাধিক খুনি গিয়ে তল্লাসী করেছে ওর অ্যাপার্টমেন্ট। ওখানে জরুরি কিছু ছিল না। নইলে এসবে রানাকে জড়িয়ে নিত না অ্যালেক্যাণ্ডার লিয়োনেল।
নির্জন গ্রাম্য পথে থেমে ইঞ্জিন বে থেকে ওয়ালথার পিপি আর গুলি ভরা ম্যাগাযিন সংগ্রহ করল রানা। আবারও গিয়ে উঠল বড় রাস্তায়। ভোর চারটে পঁচিশ মিনিটে পৌঁছে গেল ফক্সের ঠিকানায়। অ্যাপার্টমেন্ট ভবনের সামনের দিকে রয়েছে সিসিটিভি সিস্টেম। কিন্তু বাড়ির পেছনে ক্যামেরার তার কাটা। ভবনের পেছন উঠনে গিয়ে থামল রানা। গাড়ি থেকে নেমে বাড়ির দরজায় মিনি-টর্চের আলো ফেলতেই দেখল, তালার ফুটোয় অসংখ্য আঁচড়ের দাগ। নিজে রানা এই তালা খুললে আনাড়ির মত অসংখ্য ঘর্ষণের দাগ ফেলত না। একমিনিট পেরোবার আগেই বাড়িতে ঢুকে পড়ল ও। পেছনের সিঁড়ি বেয়ে উঠে এল ওপরের তলায়।
ফক্সের অ্যাপার্টমেন্টের দরজার তালায় অজস্র দাগ। ওটা যে গায়ের জোরে খোলা হয়েছে, সেটা দুধের বাচ্চাও বুঝবে। ফক্স নিজে হলে এই কাজ ভুলেও করত না।
আধমিনিট তালার ওপর সময় ব্যয় করে অ্যাপার্টমেন্টে ঢুকে পড়ল রানা। ওয়ালথার হাতে ঘুরে দেখল ঘরগুলো। পাঁচ মিনিট পেরোবার আগেই বুঝে গেল, অ্যাপার্টমেন্টে ও ছাড়া আর কেউ নেই। বাতি জ্বেলে চারপাশ দেখল। তচনচ করা হয়েছে প্রতিটি ঘর। দলে অন্তত তিনজন ছিল তারা। এখানে ডাকাতি হয়েছে এমন কোন তথ্য পুলিশের কাছে নেই, নইলে অ্যাপার্টমেন্টে থাকত ক্রাইম সিন টেপ।
আসবাবপত্র সব গুছিয়ে রাখত ফক্স। প্রতিটি জিনিস দামি। যে কাজই করুক, প্রচুর টাকা পেত সে। রানা ভাবল, টাকার খোঁজেই কি এখানে এসেছে লোকগুলো? উল্টেপাল্টে এখানে-ওখানে ফেলেছে চেয়ার বা সোফা। চিরে দেয়া হয়েছে প্রতিটি সিট। বোধহয় খোঁজা হয়েছে কোন ডকুমেন্ট বা কোন ছবি। অথবা ওটা হতে পারে কোন কমপিউটার ডিস্ক। লিভিংরুমে দেয়াল থেকে সরানো হয়েছে বড় এক বুকশেলফ। দেয়ালে গোপন কোন সিন্দুক নেই। দেয়াল থেকে নামিয়ে ছেঁড়া হয়েছে প্রতিটি ছবির পেছনদিক। দামি এক সাদা সোফা ছিন্নভিন্ন হয়েছে ছুরির পোঁচে। নিচে কিছু আছে কি না দেখতে ফ্লোরবোর্ড উপড়ে তুলেছে লোকগুলো।
ফক্স কোথায় গেছে জানা নেই তাদের, নইলে এসবে জড়িয়ে নিত না রানাকে। জেসিকাকে বাঁচাতে হলে এবার ওর খুঁজতে হবে জরুরি সূত্র। লণ্ডভণ্ড অ্যাপার্টমেন্টে দাঁড়িয়ে রানা ভাবল, ও নিজে ফক্স হলে কী করত? যে-কোন সময়ে পৌঁছে যাবে একদল খুনি। দেরি না করে লুকিয়ে পড়তে হবে ওকে! হাতে একদম সময় নেই!
ঠাণ্ডা মাথায় ফক্সের মত করে ভাবতে চাইল রানা।এক এক করে প্রতিটি ঘর আবারও ঘুরে দেখল রানা। বেডরুমে আছে ফক্সের ব্যক্তিগত কিছু জিনিসপত্র। সেগুলোর ভেতরে রয়েছে দুটো সুইস হাতঘড়ি। দাম অন্তত আট লাখ টাকা। ওগুলো ফেলে গেছে খুনিরা। অর্থাৎ আরও জরুরি কিছু খুঁজছিল। লিভিংরুমের সোফার মতই উল্টে দিয়ে গেছে বেডের ম্যাট্রেস।
বাথরুমের ছোট কাবার্ডের জিনিসপত্র ছড়িয়ে পড়ে আছে মেঝেতে। বেডরুম, বাথরুম বা লিভিংরুমের মতই তচনচ করা হয়েছে কিচেন। চুলার পাশে থেমে রানার ধারণা হলো, পারতপক্ষে কিচেন ব্যবহার করত না ফক্স। খুলে রাখা হয়েছে ফ্রিযের ডালা। কুকারের পাশে নীল কাগজে লেখা: ত্রিনিদাদ চলেছি। পরে দেখা হবে, দোস্ত!
ওই নোট ভাল করেই দেখেছে খুনির দল।
রানা বুঝে গেল: আর যেখানেই যাক, ত্রিনিদাদে যায়নি ফক্স। আবারও ফিরল লিভিংরুমে। দু’হাতে সোজা করল বুকশেলফ। তাকগুলোয় চোখ বোলাল। অসংখ্য ক্লাসিক বই পড়ত ফক্স। আরও আছে ইউরোপের ঐতিহাসিক কাহিনী, জাগানি দর্শন, ভারতীয় মেডিটেশন বিষয়ক বই। রানার মনে পড়ল, শান্ত ধরনের হাসিখুশি মানুষ ছিল ফক্স।
দুটো শেলফে সিডি ও ডিভিডি। বেশিরভাগই ক্লাসিকাল মিউযিক ও ভিডিয়ো। একদিকে স্প্যানিশ গানের সিডি নিচের শেলফে জুয়েলারি কেসে একটা ছবি। ওটাতে দেখা যাচ্ছে লোকগুলোর হাতে গিটার। লাল পোশাকে নেচে চলেছে কৃষ্ণকেশী ক’জন সুন্দরী। কিন্তু এসব থেকে জরুরি কোন তথ্য পাওয়ার উপায় রানার নেই। বুকশেলফ থেকে সরতেই ওর পা পড়ল কাঁচভাঙা এক ছবির ওপরে। থমকে নিচু হয়ে ওটা তুলল রানা। ছবিটাকে কোন গুরুত্ব দেয়নি অনুপ্রবেশকারীরা।
মেঝেতে আরও বেশকিছু ছবি। তাতে আছে স্প্যানিশ গিটার হাতে কেউ না কেউ। সবার পরনে স্পেনের গ্রাম্য পোশাক। একটা ছবির কোণে লেখা: ভুলে যেয়ো না – রিটা ক্যাম্পো।
‘স্পেন… স্পেন… স্পেন!’ বিড়বিড় করল রানা।
বাথরুমের আরেকটা ছবির কথা মনে পড়ল ওর। দ্রুত গিয়ে ঢুকল বাথরুমে। শাওয়ারের উল্টোদিকের দেয়ালে ঝুলছে ছোট্ট ছবিটা। মন দিয়ে ওটা দেখল রানা। এই ছবি লিভিংরুমের অন্যান্য ছবির মত নয়। অনেক যত্ন নিয়ে আঁকা তৈলচিত্র। গ্রাম্য দৃশ্য। পাহাড় আর ছোট এক জনপদের।
গ্রামের পেছনে বিশাল রুক্ষ পাহাড়। লালচে পাথরের বাড়ির ছাত লাল টেরাকোটা দিয়ে তৈরি। প্রতিটি বাড়ির চারপাশে উঁচু বারান্দা। গ্রামের মাঝ দিয়ে পাহাড়ের বুকে গেছে সরু, আঁকাবাঁকা
আঁকাবাঁকা পথ। গভীর রাতে ফক্সের অ্যাপার্টমেন্টে রানা যেন শুনতে পেল গ্রাম্য এলাকায় ঝিঁঝির কর্কশ ডাক। বুনো ল্যাভেণ্ডারের সুবাসে ম-ম করছে পাহাড়ি হাওয়া। তপ্ত রোদে উষ্ণ হচ্ছে প্রকাণ্ড প্রস্তরখণ্ড। তৈলচিত্রের গ্রাম্য এলাকাটায় নিজেকে কল্পনা করল রানা। ওর মন বলে দিল, ঠিক এভাবেই বারবার স্পেনের ছবিটা দেখেছে ফক্স।
ওই গ্রাম থেকে যেন ভেসে এল গিটারের ঝঙ্কার। পাহাড়ি অঞ্চলে ছড়িয়ে পড়ছে সুরের মূর্ছনা। ডানা মেলে দূরাকাশে ভাসছে একটা-দুটো অলস চিল। তৈলচিত্রের দিকে চেয়ে হঠাৎ করেই আড়াই বছর আগের এক ঘটনা মনে পড়ল রানার।
ইউএন-এর শান্তি মিশনে ওরা তখন ছিল কঙ্গোয়। ওই এলাকা ছিল ভিনগ্রহের রুক্ষ পাহাড়ি অঞ্চলের মত। ভয়ানক নিষ্ঠুর ওঅর লর্ড রক্তলোলুপ লুলুম্বা কিনাচি ও তার নরপিশাচ সৈনিকদলের বিরুদ্ধে লড়ছিল ওরা। যে-কোন সময়ে হামলা হবে ওদের ওপর। রানাদের কাছে খবর ছিল, আরও দু’দিন পর দলে যোগ দেবে আরও বিশজন সৈনিক।
সেদিন বিকেলে প্রচণ্ড আক্রমণের মুখে পিছিয়ে পাহাড়ের ওপরে উঠে এসেছিল ওরা। মাইলখানেকের মধ্যে শত্রুপক্ষের কেউ ছিল না। তবুও ওরা ছিল অস্ত্র হাতে সতর্ক। রাতের আঁধারে পোর্টেবল স্টোভে বগবগ শব্দ তুলছিল পানি ভরা কফির পট। সবাই জানত ভাল কফি তৈরি করেন বাঙালি মেজর মাসুদ রানা। প্রত্যেকে টিনের মগ হাতে অপেক্ষা করছিল। নিচু গলায় চলছে আলাপ। বারোজন সৈনিকের চারজন এসএএস ফোর্সের। ওদের নেতৃত্বে ছিল উইলবার ফক্স। অন্যরা রানার অধীনে বাংলাদেশ আর্মির সৈনিক। ইউএন দপ্তর থেকে এই দুই দলের প্রধান করা হয়েছিল রানাকে।
‘কপাল!’ হঠাৎ বিড়বিড় করল হ্যারি শেল্ডন। ‘শালারা আমাদেরকে খুন হতে এখানে পাঠিয়েছে!’ চারদিন পর ভোরে সাবমেশিন গান দিয়ে গুলিবর্ষণের সময় গ্রেনেড বিস্ফোরণে বুক ছিন্নভিন্ন হয়ে মারা গিয়েছিল ও।
কফি ভরা মগ সবার হাতে ধরিয়ে দিয়ে মৃদু হেসে বলল রানা, ‘তা হলে না-ই বা আসতে, হ্যারি!’
‘তাতে যে সম্মান থাকত না?’ বলল শেল্ডন। ‘চাকরি থেকে কান ধরে বের করে দিত। জেল তো হতোই, বড় ধরনের জরিমানাও গুনতাম।’
‘আমলা শালারা কখনও খুন হওয়ার ঝুঁকি নেয় না, এটাই সত্যি, বলল রিচ বোলান।
দক্ষ সৈনিক হলেও ব্রিটিশদের মধ্যে বয়সে সবচেয়ে ছোট উইলবার ফক্স। আবার ওর হাতেই এসএএস ফোর্সের নেতৃত্ব। ম্যাগ শ’ রবার্ট বলল, ‘চুপচাপ এত কী ভাবছ, ফক্স?’
‘শুনছ, কেমন ফিসফিস করে বইছে পাহাড়ি মিষ্টি হাওয়া?’ বলল ফক্স। ‘স্বর্গেও হয়তো এমনই সুন্দর পরিবেশ।’
‘পাগলের কথা শোনো,’ হ্যারি শেল্ডনের কানে ফিসফিস করল রিচ বোলান।
রানা শুনে ফেলেছে ওর কথা। বুঝে গেল, এবার ফক্সকে খোঁচাতে শুরু করবে ব্রিটিশ সৈনিকেরা। সবার তর্ক ঠেকাতে গিয়ে রানা বলল, ‘আমি বোধহয় তোমার কথা বুঝতে পেরেছি, ফক্স। বিশাল প্রকৃতির মাঝে এলে সত্যিই উদাস হয় মন। জানতে ইচ্ছে করে: কেন এত সংঘাত এই পৃথিবীতে!’
মাথা দোলাল ফক্স। ‘একদিন হয়তো আমার যথেষ্ট টাকা হবে। আর তখন নির্জন এক পাহাড়ি এলাকায় গিয়ে বাকি জীবন পার করে দেব। আর ফিরব না ব্রিটেনে।’
‘তো শেষমেশ কোথায় থিতু হবে?’ জানতে চাইল রানা।
দূরে চেয়ে রইল ফক্স। অতীত স্মৃতি রোমন্থন করতে গিয়ে ঠোঁটে ফুটল মৃদু হাসি। ‘বছরখানেক আগে ছুটি পেয়ে স্পেনে গিয়েছিলাম। জায়গাটার নাম অ্যারাগন। পিরানিজ পর্বতমালার ভেতরে। পুবে কাটালোনিয়া ও নাভারা। পশ্চিমে লা রিয়োজা আর ক্যাস্টিয়া ওয়াই লিয়ন। গুয়াদালাভিয়ার নদীর তীরে ছোট্ট এক গ্রাম, পাহাড়ের কোলে। আগে কখনও এত সুন্দর গ্রাম আমি দেখিনি। আর ওখানেই পরিচয় হয়েছে মিষ্টি এক মেয়ের সঙ্গে। ও কথা দিয়েছিল, আমার জন্যে অপেক্ষা করবে।’
ফক্সের কথা শুনে শিস দিল ওর দলের সৈনিকেরা।
‘এতক্ষণে ব্যাটা কাজের কথায় এসেছে,’ বলল বোলান। হাসিঠাট্টা করত, কিন্তু ইশারায় তাকে চুপ করিয়ে দিল রানা।
‘ওর নাম রিটা,’ নিচু গলায় বলল ফক্স। অস্ফুট হেসে
মাথা নাড়ল। ‘রিটা ক্যাম্পো। আমি কখনও ওকে ভুলব না। সময়টা ছিল যেন উড়ে যাওয়ার। রানির সৈন্যবাহিনীতে চাকরি করি বলে ফিরতে হয়েছে ব্রিটেনে। তবে কিছু টাকা জোগাড় হলেই অবসর নিয়ে চলে যাব রিটার কাছে।’
‘ব্যাটার আর খেয়ে কাজ নেই, স্পেনে যাবে!’ কনুই দিয়ে হ্যারি শেল্ডনের কোমরে খোঁচা দিল রিচ বোলান।
‘রিটা বলেছিল নিয়মিত যেন চিঠি দিই। ফোন ওর পছন্দ নয়। এদিকে চিঠি লেখার অভ্যেস আমার আবার নেই। গত একবছরে আমাদের ভেতরে আর যোগাযোগ হয়নি। হয়তো এরই ভেতরে কাউকে বিয়ে করেছে।’ দীর্ঘশ্বাস ফেলল ফক্স। ‘ওদিকের কমবয়েসীরা প্রথম সুযোগে চলে যায় বড় শহরে। তবে… হ্যাঁ, আমি ঠিকই ফিরব ওই গ্রামে। জেনে নেব অপেক্ষা করছে কি না রিটা। যদি দেখি কাউকে ভালবাসে বা বিয়ে করেছে, আড়াল থেকে ওকে একবার দেখে চলে যাব অন্য কোথাও। মুক্ত জমি… বিশাল আকাশ… উঁচু পাহাড়… কলকল করে বয়ে যাওয়া নদী… ওই অঞ্চল আসলেই স্বর্গ। না, আরেকবার আমি যাব। …আর রিটা? হয়তো দেখা পাব ওর!’
নাক দিয়ে ঘোৎ শব্দ করল ম্যাগ শ’ রবার্ট। ‘তুমি আসলে আস্ত একটা গাধা, ফক্স। যুদ্ধের সময় এসব ভাবতে গিয়ে লুলুম্বার সৈনিকদের গুলি খেয়ে শেষে মরবে।’
চুপ করে থাকল ফক্স। ফিসফিসে হাওয়া এসে ভেঙে দিল চারপাশের নীরবতা। ফক্সের মনের গভীর আকুতি যেন নিজের বুকেও টের পেল রানা। কয়েক মুহূর্ত ভেবে ও বলল, ‘মনের কথা খুব গুছিয়ে সুন্দর করে বলেছ, ফক্স। তোমার অবশ্যই যাওয়া উচিত রিটার সঙ্গে দেখা করতে।’
এ-মুহূর্তে ফক্সের অ্যাপার্টমেন্টে দাঁড়িয়ে বহুকিছু বুঝে গেল রানা। আরও কিছুক্ষণ বাথরুমের দেয়ালে ঝুলন্ত তৈলচিত্র দেখল। তারপর হুক থেকে ওটা খুলে নিল। কালো কাঠের তৈরি ফ্রেম। যাতে ধুলোবালি না লাগে, তাই ছবির পেছনে সাঁটিয়ে দেয়া হয়েছে বাদামি কাগজ। তৈলচিত্রের নিচে সই করেছে শিল্পী: দু’হাজার আঠারো। রিটা ক্যাম্পো। নিচে ছোট্ট করে লেখা: আলদারিসিন, অ্যারাগন।
বিড়বিড় করল রানা: ‘আমি বোধহয় তোমাকে খুঁজে পেয়েছি, ফক্স!’