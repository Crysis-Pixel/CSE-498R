উত্তর পাঞ্চাল রাজ্যের রাজধানী অহিচ্ছত্রপুরে এক মধ্যরাত্রে এক দারুণ বিপদ এসে হানা দিল। বাইরের কোনও শত্রুর আক্রমণের চেয়েও এই বিপদ আরও সাঙ্ঘাতিক। রাজ্যের সাধারণ প্রজা থেকে শুরু করে সৈন্যসামন্তরাও ছুটোছুটি করতে লাগল প্রাণভয়ে। চতুর্দিকে মহাকোলাহল।
এই রাজ্যের রাজা এক বিশালকায় পুরুষ। যেমন লম্বা, তেমন চওড়া। পাত্র-মিত্রদের মাঝখানে দাঁড়ালে তাঁর মাথা অনেকখানি উঁচু হয়ে থাকে, আর তিনি যখন হাঁটেন, তখন মনে হয় এক চলন্ত পর্বত। এই রাজার নাম মহাচূড়ামণি।
তবে এই রাজার বাহুবল যতখানি, সেই তুলনায় বুদ্ধিবল বেশ কম। তিনি ভালবাসেন যুদ্ধ করতে এবং ঘুমোতে। এক পক্ষকাল আগেই তিনি কাম্পীল্য নামে অন্য একটি রাজ্যের রাজধানী আক্রমণ করে ঘোরতর সংগ্রামের পর বিজয়ী হয়ে ফিরেছেন। সত্যিই দারুণ বীরত্ব দেখিয়েছেন তিনি সেই যুদ্ধে। আর কোনও দেশের রাজা নিজে অস্ত্র হাতে নিয়ে সেনাবাহিনীর একেবারে সম্মুখে গিয়ে যুদ্ধ করেন না। রাজা মহাচূড়ামণির রুদ্র মূর্তি দেখলেই বিপক্ষের সৈন্যদের বুক কাঁপে, তারা অস্ত্র ফেলে দিয়ে পালায়।
যুদ্ধজয় করে দর্পের সঙ্গে ফিরে এসেছেন মহাচূড়ামণি, এখন তাঁর ঘুমোবার সময়। টানা এক মাস তিনি ঘুমোবেন। দিনে একবার জাগেন শুধু খাওয়ার জন্য। গোটা একটা হরিণের মাংস তিনি একাই শেষ করে দিতে পারেন, তার সঙ্গে অন্যান্য অনেক খাদ্য তো আছেই। এক-একদিন খেতে-খেতেই তিনি ঘুমিয়ে পড়েন। তাঁর ঘুম একেবারে কুম্ভকর্ণের মতন।
আজ এই বিপদের রাতেও কিছুতেই রাজার ঘুম ভাঙানো যাচ্ছে না। এইরকম ঘুমের সময় রাজপ্রাসাদ ছেড়ে রাজা মহাচূড়ামণি উদ্যানের মধ্যে অন্য একটি বাড়িতে থাকেন। রাজপ্রাসাদে অনেক মানুষজন, অসংখ্য দাস-দাসী, তাদের চলাফেরা ও কথাবার্তায় রাজার ঘুমের ব্যাঘাত হয়, তাই তিনি এক মাস এখানে একা কাটাবেন বলে স্থির করেছেন।
মন্ত্রী, সেনাপতি ও অমাত্যরা সকলে মিলে একসঙ্গে ডাকাডাকি করেও ঘুম ভাঙাতে পারছে না রাজার। রাজার স্বর্ণময় খাটটি প্রায় সারা ঘরজোড়া, তিনি হাত-পা ছড়িয়ে চিত হয়ে শুয়ে আছেন। তাঁর নাসিকা- গর্জন মেঘের ডাকের মতন, তাঁর বিশাল ভুঁড়িটি নিশ্বাসের সঙ্গে-সঙ্গে উঠছে আর নামছে।
রাজার গায়ে ঠেলা দিয়ে জাগাবার চেষ্টা করার সাহস কারও নেই। রাজ-অঙ্গ যে-কেউ স্পর্শ করতে পারে না। তা ছাড়া রাজার শিয়রের কাছে রাখা আছে তাঁর খাপসুদ্ধু তরবারি। কাঁচা ঘুম ভাঙালে রাজা মহা ক্রুদ্ধ হয়ে উঠবেন, চোখের সামনে যাকে প্রথম দেখবেন, তার কোনও কথা না শুনেই হয়তো তার মুণ্ডটা কেটে ফেলবেন ঘচাত করে।
একমাত্র উপায় মহারানিকে ডেকে আনা। এ রাজ্যের সবাই জেনে গেছে, মহাশক্তিমান রাজা মহাচূড়ামণি এ-পৃথিবীতে শুধুমাত্র ভয় পান রানি তলতাদেবীকে। রানি তলতাদেবী তীক্ষ্ণ বুদ্ধিমতী রমণী, তাঁর কাছে রাজা পদে পদে বুদ্ধিতে হেরে যান। রাজকার্য অধিকাংশই চলে রানির পরামর্শে। অনেক সময় বিচারসভায় রাজা কোনও লোককে ভুল করে শাস্তি দিতে গেলে রানি এসে বাধা দেন। রানির কাছে সুবিচার পেয়ে অনেকেই ধন্য-ধন্য করে তাঁর নামে। এ-দেশের সাধারণ মানুষ রাজাকে যমের মতো ভয় পায় বটে, কিন্তু তারা ভালবাসে রানি তলতাদেবীকে।
রাজাকে জাগাবার জন্য এই উদ্যানভবনে রানিকে নিয়ে আসার জন্য দৌবারিকেরা ছুটে গেল। কিন্তু বিপদ ক্রমেই কাছে এগিয়ে আসছে। যত দেরি হবে, ততই সর্বনাশ। মস্ত বড় রাজপ্রাসাদের কোন কক্ষে রানি আছেন, তা খুঁজে বার করে তাঁকে সংবাদ দিতে-দিতেই অনেক সময় পেরিয়ে যাবে।
রানি এসে পৌঁছনো পর্যন্ত অপেক্ষা না করেই রাজার শিয়রের কাছে এগিয়ে গেলেন রাজপুরোহিত ছম্ভী।
রাজপুরোহিত ছম্ভীর ফরসা ছিপছিপে চেহারা, তাঁর মুখখানা চকচকে, কখনও দাড়ি-গোঁফ গজায়নি, মাথার চুলও পাতলা। তাঁর নাকটা বাজপাখির ঠোঁটের মতন, চোখ দুটি হীরের মতন উজ্জ্বল। মন্ত্রী-সেনাপতিরাও রাজপুরোহিতকে বিশেষ মান্য করে।
এর আগে আর কখনও রাজাকে এমনভাবে ঘুম থেকে জাগাতে হয়নি। রাজার ভয়ঙ্কর মেজাজের কথা সবাই জানে। দরজার কাছে দাঁড়ানো রাজপুরুষেরা দারুণ উৎকণ্ঠার সঙ্গে তাকিয়ে রইলেন।
রাজপুরোহিত ছম্ভী প্রথমে চক্ষু বুজে একটা মন্ত্র পাঠ করলেন। তারপর তাঁর ডান হাতখানি রাখলেন রাজার বুকের ওপর।
সঙ্গে-সঙ্গে রাজা চোখ মেলে তাকালেন। এত ডাকাডাকিতেও তাঁর ঘুম ভাঙেনি, অন্যের সামান্য ছোঁয়াতেই জেগে উঠলেন তিনি।
এত বড় শরীর নিয়েও রাজা মহাচূড়ামণি চোখের নিমেষে উঠে বসলেন, ডান হাতের থাবা দিয়ে ছম্ভীর টুটি চেপে ধরে বজ্রের মতন গর্জন করে উঠলেন, “কে? কে রে তুই?”
দরজার কাছে রাজপুরুষেরা হাহাকার করে উঠলেন। মন্ত্রী দারুক বললেন, “মহারাজ, মহারাজ, ক্রোধ সংবরণ করুন! উনি রাজপুরোহিত! মহারাজ, শুনুন!”
ততক্ষণে রাজা মহাচূড়ামণি ছম্ভীকে আছাড় মারার জন্য এক হাতেই শূন্যে তুলে ফেলেছেন।
ছম্ভী কিন্তু ভয় পাননি। তিনি সেই অবস্থাতেই বললেন, “মহারাজ, আমি নিজের মৃত্যুর জন্য চিন্তা করি না, কিন্তু আমাকে মারলে আপনার ব্রাহ্মণ-হত্যার পাপ হবে! আমাকে নামিয়ে দিন, আমার কথা শুনুন!”
রাজা মহাচূড়ামণির ঘুমের ঘোর এতক্ষণে কাটল। তিনি ছম্ভীকে মাটিতে নামিয়ে দিলেন। তারপর তাড়াতাড়ি তাঁর পায়ের ধুলো নিয়ে অস্ফুট গলায় বললেন, “রাজপুরোহিত? এত রাত্রে আপনি আমার কক্ষে এসেছেন কেন?” ছম্ভী কিছু বলার আগেই অন্যরা একসঙ্গে কথা বলে উঠল, কারও কথাই ঠিকমতন বোঝা গেল না।
রাজা রক্তচক্ষে দরজার দিকে তাকাতেই সবাই চুপ হয়ে গেল।
ছম্ভী তখন বললেন, “মহারাজ! দারুণ বিপদ। আগুন!”
রাজা মহাচূড়ামণি ভুরু কুঁচকে বললেন, “আগুন? তার জন্য আমাকে জাগাতে হবে কেন? জল ঢেলে দিন!”
ছম্ভী বললেন, “হে মহারাজ, এ যে-সে আগুন নয়, অতি সাঙ্ঘাতিক।” রাজা মহাচূড়ামণি বললেন, “বেশি আগুন তো বেশি করে জল ঢালার ব্যবস্থা করুন। প্রজাদের সেই কাজে লাগিয়ে দিতে পারেননি? এত সামান্য কারণে অসময়ে আমার ঘুম ভাঙানো উচিত হয়নি!”
ছম্ভী বললেন, “হে মহারাজ, আমাদের সকলের অনুরোধ, আপনি একবার বাইরে আসুন। আপনি নিজের চক্ষে দেখলে বিপদের গুরুত্বটা ঠিক অনুধাবন করতে পারবেন।”
রাজা দেখলেন, অন্য সকলেও মিনতিপূর্ণ চোখে হাতজোড় করে আছে।
রাজা একবার নিজের বিছানার দিকে তাকিয়ে দীর্ঘশ্বাস ফেললেন।
তাঁর শরীর খুব ঘুম চাইছে, কিছুতেই বিছানা ছেড়ে যেতে ইচ্ছে করছে না। আগুনের কথাটা তাঁর মাথায় ঠিক ঢোকেনি, তাঁর ধারণা হল, আবার তাঁকে যুদ্ধে যেতে হবে!
তিনি হুঙ্কার দিয়ে উঠলেন, “পাদুকা!”
স্বর্ণময় খাটের নীচেই রাজার জুতো-জোড়া রাখা আছে। কিন্তু রাজা মহাচূড়ামণি নিজে তো আর খাটের নীচে মাথা ঝুঁকিয়ে সে জুতো টেনে আনবেন না, নিজে জুতো পায়েও দেবেন না, একজন ভৃত্য পরিয়ে দেবে।
কে এখন জুতো পরাবে? দরজার কাছে এত বড়-বড় সব রাজকর্মচারীরা রয়েছেন যে, কোনও ভৃত্যই তাঁদের কাছাকাছি থাকতে সাহস পায় না। জুতো পরাবার দায়িত্ব রাজার নিজস্ব ভৃত্য সুসীমের, কিন্তু তাকে দেখতে পাওয়া যাচ্ছে না কোথাও।
অন্য সকলেই বিপদের চিন্তায় অধীর, অকারণে দেরি হয়ে যাচ্ছে। সকলেই তাকিয়ে আছেন জুতো জোড়ার দিকে। রাজপুরোহিত ছম্ভী চামড়ার জুতোয় হাত দিতে পারেন না। মন্ত্রী দারুকও ব্রাহ্মণ। অনেকে মিলে সুসীমের নাম ধরে ডাকাডাকি করছেন, তবু তার সাড়া পাওয়া যাচ্ছে না।
তখন সেনাপতি চম্পক এগিয়ে এসে খাটের নীচে থেকে জুতো জোড়া টেনে এনে বললেন, “মহারাজ, পাদুকা পরিধান করুন!”
রাজা মহাচূড়ামণি সেই মণি-মাণিক্যখচিত নাগরা পরবার জন্য পা এগিয়ে দিলেন, সেনাপতি চম্পক দৈত্যের পায়ের মতন সেই পা দু’খানি নিজের বক্ষে ধারণ করে অতি সাবধানে জুতো পরিয়ে দিলেন।
রাজা মহাচূড়ামণি অট্টহাস্য করে উঠে বললেন, “বাঃ সেনাপতি, তুমি বেশ যত্ন করে পাদুকা পরাতে পারো তো! কার কাছে শিখলে?”
চম্পক বললেন, “কারও কাছেই শিখিনি মহারাজ। তবে বিপদের সময় মানুষকে সব কিছুই করতে হয়। প্রতিটি মুহূর্ত এখন মূল্যবান!”.
রাজা মহাচূড়ামণি আবার হাসিমুখে বললেন, “বাঃ বেশ! আজ থেকে তুমি আর সেনাপতি রইলে না। যে-সেনাপতি বিপদের সময় অস্ত্র ধারণ না করে অন্যের পাদুকা ধারণ করে, সে সেনাপতির যুদ্ধ করা মানায় না!”
তরুণ সেনাপতি চম্পক নিদারুণ বিস্ময়ের সঙ্গে বলে উঠলেন, “মহারাজ, এ বিপদ সেরকম নয়…”
তাকে বাধা দিয়ে, মুখের হাসি মুছে ফেলে, রাজা ধমক দিয়ে বললেন, “চোপ! আর কোনও কথা নয়। আজ থেকে সুসীমের বদলে তুমি আমার পাদুকা পরাবার কাজে নিযুক্ত হলে!”
রাজার এই অদ্ভুত আদেশের প্রতিবাদ করার সাহস পেল না কেউ।
রাজপুরোহিত ছম্ভী বললেন, “মহারাজ, শীঘ্র একবার অলিন্দে চলুন!”
রাজা মহাচূড়ামণি খাটের ওপর থেকে তাঁর হিরণ্যক নামে বিশাল তলোয়ারটি তুলে নিয়ে ঘর থেকে বেরিয়ে এলেন বীরদর্পে।
এই দ্বিতল গৃহটির সামনে এবং পেছনে দুটি বেশ বড় গোল অলিন্দ। সামনের অলিন্দটিতে দাঁড়িয়ে রাজা অনেক সময় প্রজাদের দর্শন দেন। বড়-বড় যুদ্ধ ছাড়া অন্যান্য রাজকার্যের ভার রাজা তাঁর মন্ত্রী এবং মহারানির ওপরেই দিয়ে রেখেছেন। তিনি রাজদরবারেও বিশেষ যান না।
এখন রাজা মহাচূড়ামণি সামনের অলিন্দের দিকে এগিয়ে যেতেই ছম্ভী বললেন, “মহারাজ, ওইদিকে নয়, পিছনের দিকে চলুন।”
রাজা আবার অবাক হলেন। পিছনের অলিন্দে দাঁড়ালে শুধু উদ্যানের শোভা দেখা যায়। রাজার বাগানে অনেকরকম ফুল ও ফলের গাছ। আর রয়েছে একটি চতুষ্কোণ দিঘি, তার জল স্ফটিকের মতন স্বচ্ছ। ওই দিঘিতে শুধু মহারাজ আর মহারানি তলতাদেবী এবং দুই রাজকুমার ছাড়া আর কারও স্নানের অধিকার নেই! দিঘিটি এতই সুন্দর যে, কেউ-কেউ বলে, এক-একদিন জ্যোৎস্না রাতে অপ্সরারা ওখানে স্নান করার জন্য আকাশ থেকে নেমে আসে। অপ্সরাদের ওপর তো রাজার কোনও হুকুম খাটে না!
রাজা মহাচূড়ামণি জিজ্ঞেস করলেন, “কেন, পিছন দিকে কেন?”
ছম্ভী বললেন, “মহারাজ, বিপদ আসছে ওই দিক থেকেই!”
দিঘিটি ছাড়িয়েও রাজার উদ্যান অনেকখানি জায়গা জুড়ে। সম্পূর্ণ উদ্যানটাই প্রাচীর দিয়ে ঘেরা। তারপর বিস্তীর্ণ যবের ক্ষেত। সেই খেতের মাঝে-মাঝে রয়েছে কয়েকটি গ্রাম। একেবারে শেষ গ্রামটির নাম অট্টা। তারপরেই গহন বন। সেই বন যে কতদূর ছড়ানো তার আর সীমানা পাওয়া যায় না। সেই অরণ্য মিশে গেছে হিমালয় পাহাড়ে। ওদিকে আর কোনও রাজ্য নেই।
পিছন দিকের অলিন্দে এসে দূরের অরণ্যের দিকে আঙুল তুলে ছম্ভী বললেন, “মহারাজ, ওই দেখুন!”
এই মধ্যরাত্রির অন্ধকারেও পশ্চিমের আকাশ লাল হয়ে গেছে। অরণ্যের মাথার ওপর লকলকে আগুনের শিখা যেন জিভ দিয়ে চেটে নিচ্ছে আকাশের কালো রং। দূরের গ্রামগুলি থেকে অস্পষ্টভাবে ভেসে আসছে মানুষের আর্ত চিৎকার। গৃহপালিত এবং বন্য পশুরা প্রাণভয়ে ডাকতে ডাকতে ছোটাছুটি করছে।
রাজা মহাচূড়ামণি বললেন, “জঙ্গলে আগুন লেগেছে!”
ছম্ভী বললেন, “হ্যাঁ, মহারাজ, আগুন! ভয়ঙ্কর আগুন!”
রাজা মহাচূড়ামণি বললেন, “এই আগুন নিভিয়ে ফেলার ব্যবস্থা করতে পারেননি? গ্রামগুলি যে ধ্বংস হয়ে যাবে! প্রজারা না পারে, আমার সৈন্যদের তো বলতে পারতেন, পুকুর-নদী থেকে জল তুলে-তুলে ওই আগুনের সঙ্গে লড়াই করতে! এর জন্য আমাকে জাগাতে হবে কেন?”
ছম্ভী বললেন, “মহারাজ, এখনও বুঝতে পারছেন না, এ যে-সে আগুন নয়। দাবানল! এই দাবানল নেভাবার সাধ্য কারও নেই!”
এতক্ষণে মহারাজ মহাচূড়ামণি যেন বিপদের গুরুত্ব বুঝলেন। তাঁর মুখে ভয়ের ছায়া পড়ল। তিনি অস্ফুটভাবে বললেন, “দাবানল! দাবানল!”
ছম্ভী এবার অশুভ ইঙ্গিতের সঙ্গে বললেন, “মহারাজ, আপনার বাল্যকালের কথা মনে নেই?”
রাজা মহাচূড়ামণি সবেগে ঘুরে দাঁড়িয়ে বললেন, “হ্যাঁ, মনে আছে। এখন কী হবে? আমার এত সাধের উদ্যান, রাজপ্রাসাদ ছারখার হয়ে যাবে!”
মন্ত্রী দারুক এবার এগিয়ে এসে বললেন, “মহারাজ, রাজপ্রাসাদ তো যাবেই, রাজধানীও বাঁচবে না! এখন আপনার প্রাণ রক্ষা করাই আমাদের প্রধান কর্তব্য! সেইজন্যই অসময়ে আপনাকে জাগিয়েছি!”
রাজা মহাচূড়ামণি একটুক্ষণের জন্য অভিভূতের মতন চুপ করে রইলেন। অনেকদিন আগে, মহাচূড়ামণির পিতার আমলে এইরকম দাবানল রাজধানী পর্যন্ত ধেয়ে এসেছিল। সেবারেও কিছুই প্রায় রক্ষা করা যায়নি। মহাচূড়ামণির পিতা কৌস্তুভমণি প্রজাদের আদেশ দিয়েছিলেন, জল দিয়ে সেই আগুনের সঙ্গে সংগ্রাম করতে। তাতে অনেক প্রজা পুড়ে মরে। আগুনের লেলিহান শিখা এই রাজধানী ধ্বংস করে শেষ পর্যন্ত থেমেছিল উত্তরের গঙ্গানদীর ধারে গিয়ে। কৌস্তুভমণি তাঁর রানি ও পুত্র-কন্যাদের নিয়ে রাজধানী ছেড়ে পলায়ন করেছিলেন, পথেই মহারানিকে মৃত্যুবরণ করতে হয়।
সেই ভয়াবহ স্মৃতি মনে পড়ে যেতেই রাজা মহাচূড়ামণি কেঁপে উঠলেন। তিনি বললেন, “তা হলে আর কোনও আশা নেই। এখনই রাজধানী ছেড়ে উত্তরের দিকে পলায়ন করতে হবে। মন্ত্রী, আমার রথ সাজাতে বলো! আমি মহারানির কাছে যাচ্ছি! প্রজাদেরও বলো, নগর ছেড়ে যেতে, সর্বত্র ঢোল দিয়ে দাও!”
রাজার এই আদেশ শোনার আগেই দলে-দলে প্রজা ঘর-বাড়ি ছেড়ে ছুটে পালাতে শুরু করেছে। কেউ-কেউ জিনিসপত্রের মায়া ত্যাগ করে চলে যেতে পারছে না, অন্যরা টানাটানি করছে তাদের হাত ধরে। কেউ-কেউ সোনাদানার সঙ্গে-সঙ্গে তাদের বাসনপত্র, জামাকাপড়, এমনকি বিছানা পর্যন্ত বেঁধে-ছেঁদে বিরাট পুঁটলি ঘাড়ে করে ছুটতে গিয়ে হুমড়ি খেয়ে পড়ছে।
এদিকে রাজপ্রাসাদেও হুলুস্থুলু বেধে গেছে। দাস-দাসীরাও টের পেয়ে গেছে দাবানলের কথা। সবাই জানে, এই দাবানল একবার ধেয়ে এলে আর কোনওমতেই রাজধানী বাঁচানো যাবে না। সবাই পালাবার জন্য ব্যস্ত।
মহারানি তলতাদেবী তাঁর দুই পুত্রকে নিয়ে ঘুমিয়েছিলেন, এত গোলমালে তাঁরও ঘুম ভেঙে গেছে। তিনি বিশেষ চঞ্চল হলেন না। তিনি অন্য রাজ্যের রাজকুমারী, এখানে রানি হয়ে এসেছেন, তিনি আগেরবারের দাবানলের সাঙ্ঘাতিক বিধ্বংসী রূপ দেখেননি। তিনি যেন বুঝতেই পারছেন না, অত দূরের আগুনকে এত ভয় পাবার কী আছে!
দাস-দাসীদের ভয়ার্ত আবেদন শুনে তিনি স্বয়ং প্রাসাদের ছাদে উঠে দেখলেন পশ্চিমের আকাশ। ভোরের সূর্য উদয়ের সময়েও যেন আকাশ এমন রক্তবর্ণ ধারণ করে না। আগুন এখনও বেশ দূরে আছে, তবু যেন শোনা যাচ্ছে সেই আগুনের করাল হুঙ্কার!
বয়স্ক দাস-দাসীরা আগেরবারের দাবানলের ইতিহাস শোনালেও মহারানি তলতাদেবী খুব যেন বিচলিত হলেন না। তিনি নেমে এলেন ছাদ থেকে। নিজের শয়নঘরের দ্বারের সামনে একবার দাঁড়ালেন। দুই রাজকুমার দৃঢ় আর তীক্ষ্ণ নিশ্চিন্তে ঘুমিয়ে আছে। তাদের একজনের বয়েস আট বছর, অন্যজনের তিন। মহারানি তলতাদেবী আদেশ দিলেন রাজকুমারদের যেন জাগানো না হয়!
ততক্ষণে দৌবারিকেরা এসে অপেক্ষা করছে মহারানিকে মহারাজার কাছে নিয়ে যাবার জন্য। মহারানি নিজে থেকেই উদ্যান-প্রাসাদে যাবার জন্য উদ্যত হয়েছিলেন, দৌবারিকদের বার্তা শুনে তিনি বললেন, “আমি নিজেই যাচ্ছি, তোমাদের আমার সঙ্গে আসবার দরকার নেই। তোমরা রাজধানীর প্রজাদের মধ্যে প্রচার করো যে, এই দাবানলকে ভয় পাবার কিছু নেই!”
মহারাজ মহাচূড়ামণি এবং তাঁর দলবলের সঙ্গে মহারানি তলতাদেবীর দেখা হয়ে গেল উদ্যানের মাঝখানে।
মহাচূড়ামণি ব্যস্ত হয়ে বললেন, “মহারানি, শিগগির তৈরি হয়ে নাও! এখনই রাজধানী ত্যাগ করে আমাদের অনেক দূরে চলে যেতে হবে! রথ প্রস্তুত করতে বলেছি, তুমি রাজকুমারদের ডাকো!”
মহারানি তলতাদেবী ছম্ভীর দিকে তাকিয়ে জিজ্ঞেস করলেন, “এই আগুন থামাবার কি কোনও উপায়ই নেই?”
ছম্ভী বললেন, “না, মহারানি। আগুন আর দাবানল তো এক নয়। দাবানলের অগ্রগতি রোধ করার সাধ্য কারও নেই। বন্যা আর অগ্নি, এদের সঙ্গে কি মানুষ যুদ্ধ করতে পারে?”
সাদা সিল্কের শাড়িপরা রানি তলতাদেবীর মুখের ওপর এসে পড়েছে জ্যোৎস্নার আলো। তিনি পশ্চিমের লাল আকাশের দিকে একবার তাকালেন, তারপর নিজের অধর দংশন করে কিছু চিন্তা করতে লাগলেন।
তারপর তিনি আপনমনে বললেন, “এই সুন্দর উদ্যান, এই রাজপুরী, প্রজাদের ঘরবাড়ি, মন্দির, দেবালয় সব পুড়ে ছাই হয়ে যাবে? এগুলি বাঁচাবার কি কোনও উপায় সত্যিই নেই? নিশ্চয়ই আছে।”
মহারাজ উতলাভাবে বললেন, “অগ্নিদেব ক্রুদ্ধ হয়েছেন। এখন আমাদের পলায়ন করা ছাড়া গতি নেই। তুমি জানো মহারানি, আমি কোনও যুদ্ধে ভীত হই না, কিন্তু ক্রুদ্ধ অগ্নির সঙ্গে সংগ্রাম করা যায় না। তুমি যখন মহারানি হয়ে এ রাজ্যে আসোনি, তখনও একবার এই দাবানল আমাদের সর্বস্বান্ত করেছিল। আর দেরি কোরো না, রাজকুমারদের তৈরি করে নাও।”
মহারানি জিজ্ঞেস করলেন, “আগেরবারের ওই দাবানল অরণ্য থেকে রাজধানীতে পৌঁছুতে কতটা সময় লেগেছিল?”
মহারাজ তাকালেন ছম্ভীর দিকে।
ছম্ভী বললেন, “সেবারে অরণ্যে দাবানল শুরু হয়েছিল সন্ধ্যার সময়। আমার স্পষ্ট মনে আছে, কয়েক দণ্ডের মধ্যে আগুন হু-হু করে এগিয়ে আসে। মধ্যরাত্রির এইরকম সময়ে আগুন এসে রাজধানী অহিচ্ছত্রপুর গ্রাস করেছিল। কিছুই রক্ষা পায়নি।”
মহারানি বললেন, “অর্থাৎ আজকের আগুন এখন যেখানে রয়েছে, সেখান থেকে এই প্রাসাদ পর্যন্ত পৌঁছতে আরও অন্তত দু’ঘণ্টা লাগবে?”
রাজপুরোহিত মাথা নেড়ে সম্মতি জানিয়ে বললেন, “তা হতে পারে। বাতাসের বেগ তেমন প্রবল না। আরও অন্তত তিন ঘণ্টা সময় পাওয়া যাবে মনে হয়। এর মধ্যেই নগর একেবারে জনশূন্য করে দিতে হবে। মহারানি, আমি মনে করি, মহারাজ আর আপনি রাজকুমারদের নিয়ে আগে-আগে চলে যান। গঙ্গা পার হয়ে কোনও নিরাপদ স্থানে অবস্থান করুন। আপনাদের জীবনই সবচেয়ে মূল্যবান।”
মন্ত্রীও কিছু বলতে যাচ্ছিলেন, মহারানি ডান হাত উঁচু করে তাঁকে থামিয়ে দিলেন। তারপর রাজা ও রাজপুরোহিতের দিকে চেয়ে বললেন, “আমাকে কিছুটা সময় দিন। এখনই প্রজাদের বাড়ি-ঘর ছেড়ে পালাবার দরকার নেই। আমি আগে চেষ্টা করে দেখি, এ আগুন থামাতে পারি কি না!”
মহারাজ মহা বিস্ময়ের সঙ্গে বললেন, “তুমি আগুন থামাবে?” মহারানি বিনা দ্বিধায় উত্তর দিলেন, “হ্যাঁ।”
অন্য কেউ এরকম কথা বললে তাকে মনে করা হত পাগল! অতি মূৰ্খ কিংবা উন্মাদ ছাড়া কি কেউ দাবানল থামাবার কথা ভাবতে পারে?
কিন্তু ইনি মহারানি তলতাদেবী। এঁর বুদ্ধির কথা সবাই জানেন। এমন বিপদের মধ্যে ইনি কিছুতেই বাজে কথা বলবেন না।
ছম্ভী তবু বললেন, “হে মহারানি, আপনি কী করে এই আগুনের বিরুদ্ধে লড়াই করবেন? এখন প্রখর গ্রীষ্ম, অধিকাংশ নদী-নালা আর পুকুরই শুকিয়ে গেছে, কোথাও প্রায় জল নেই। জল থাকলেও বিশেষ সুবিধে হত না। এখন সব কিছুই শুকনো বলে আগুন আরও বেশি তেজে এগিয়ে আসছে।”
মহারানি তলতাদেবী বললেন, “আপনারা এখানে অপেক্ষা করুন। প্রজাদের শান্ত থাকতে বলুন। আগে থেকেই হুড়োহুড়ি করে তারা অনেক জিনিসপত্র নষ্ট করবে কেন? আমার সঙ্গে মাত্র দশজন অশ্বারোহী দিন। আমি তাদের নিয়ে আগুনের দিকে এগিয়ে যাব। তাদের সঙ্গে থাকবে জ্বলন্ত মশাল।”
মহারাজ মহাচূড়ামণির ভুরু দু’খানি কপাল ছাড়িয়ে যাবার উপক্রম। মুখখানা হাঁ হয়ে গেছে। কোনওক্রমে বললেন, “মশাল?”
মহারানি বললেন, “হ্যাঁ, আমার সঙ্গের লোকদের হাতে শুধু মশাল থাকলেই চলবে। আর কোনও অস্ত্রশস্ত্র দরকার নেই।”
মহারাজ বললেন, “তুমি আগুন নিয়ে আগুনের সঙ্গে সংগ্রাম করতে যাবে?”
মহারানি এবার সামান্য হেসে বললেন, “শুধু অস্ত্রবল কিংবা গায়ের জোরেই সব সংগ্রামে জয়ী হওয়া যায় না। অগ্নিদেবতার সঙ্গে যুদ্ধ করবে মানুষের বুদ্ধি!”পাশাপাশি দুটি ঘোড়ায় বেশ কিছুক্ষণ নিঃশব্দে পথ চললেন মহারাজ মহাচূড়ামণি এবং রাজপুরোহিত ছম্ভী।
মধ্যরাত্রি পার হয়ে গেছে, রাজধানীর সমস্ত মানুষই এখন নিশ্চিন্তে ঘুমোচ্ছে। কেউ জানেই না রাজ্যের এখন কতখানি বিপদ। বিদ্রোহ করেছে সেনাপতি চম্পক, এই রাজ্যের মহারানি সেই চম্পকের কাছে বন্দিনী। মহারাজ গোপনে চলেছেন রাজধানী ছেড়ে, সঙ্গে একজনও সৈন্য নেননি, শুধু রাজপুরোহিত তাঁকে পথ দেখিয়ে নিয়ে যাচ্ছেন।
কোনও বাড়িতেই এখন বাতি জ্বলছে না। কিন্তু পথের মোড়ে মোড়ে দাউদাউ করে জ্বলছে মশাল।
এই রাজ্যে চোর-ডাকাতের উপদ্রব নেই। রাত্রে পথে পথে পাহারাদারও থাকে না। তবে নগরীর দু’ দিকে দুটি প্রবেশ দ্বারে প্রহরী থাকে সর্বক্ষণ। মহারাজ ও রাজপুরোহিত সেই দ্বার এড়িয়ে একটা জলাভূমি দিয়ে চলে গেলেন রাজধানী ছাড়িয়ে।
মহাচূড়ামণি যখন অন্য সময়ে যুদ্ধযাত্রায় বেরোন কিংবা শিকার করতে যান, তখন সঙ্গে শুধু সৈন্যবাহিনী ছাড়াও বহু জিনিসপত্র, দাস-দাসী, রান্নার লোক, ধোপা-নাপিত সবই থাকে। আজ সঙ্গে কিছুই নেই।
আজ মহারাজের মনখারাপ তো বটেই, একটু পরে খিদেও পেয়ে গেল। তাঁর কখন যে ঘুম পাবে আর কখন খিদে পাবে, তার কোনও ঠিক নেই। এখন তাঁর মনে রাগ আর দুঃখ একসঙ্গে জ্বালা ধরিয়ে রেখেছে, তাই ঘুম পাবে না। কিন্তু এই অবস্থাতেও খিদে পেতে বাধা নেই।
মহারাজ একটু পরে বললেন, “গুরুদেব, আপনি খেয়ে এসেছেন? আপনার খিদে পায়নি তো?”
রাজপুরোহিত বললেন, “না, মহারাজ, আমার খিদে পায়নি। আমি একদিন-দু’দিন না খেয়েও থাকতে পারি। কিন্তু আপনার খিদে পেয়েছে বুঝি?”
মহারাজ বললেন, “হ্যাঁ, হঠাৎ বেশ খিদে পেয়ে গেল! এখান থেকে চম্পকের শিবির কত দূর?”
ছম্ভী বললেন, “খুব বেশি দূর নয়। রাত্রি ভোর হবার আগেই আমরা পৌঁছে যাব।”
মহারাজ বললেন, “এখন রাত্রির তৃতীয় প্রহর। ভোরবেলা চম্পকের শিবিরে পৌঁছে তাকে হত্যা করব। তারপর তার সৈন্যদের দমন করব। তারপর কিছু খেতে পাব! এতক্ষণ কি আমার সহ্য হবে?”
ছম্ভী বললেন, “খুব বেশি সময় তো নয়, মহারাজ। সকাল পর্যন্ত অপেক্ষা করতে পারবেন না?”
মহারাজ বললেন, “মনে হয় না। পেটে খিদে থাকলে আমি অন্য কোনও কাজে মন দিতে পারি না।”
ছম্ভী বললেন, “তবে তো মুশকিল হল, মহারাজ। এখন খাবার কোথায় পাওয়া যাবে? তা হলে এদিকের কোনও গৃহস্থের বাড়ি খুঁজব? সে-বাড়ির লোকদের ডেকে বলব, আপনাকে খাবার দিতে! কিন্তু এদিককার যে-কোনও প্রজাই যে আপনাকে দেখে চিনে ফেলবে! তা হলেই আমাদের উদ্দেশ্য নষ্ট হয়ে যাবে। আমি চাই, আমাদের অভিযানের কথা কেউ জানতে না পারে!”
মহারাজ বললেন, “তা হলে কোনও প্রজার বাড়িতে যেতে হবে না। গুরুদেব, এদিকে কোনও ফলের গাছ নেই?”
ছম্ভী বললেন, “এদিকে সবই তো দেখছি খেজুর গাছ। আপনি কি শুধু খেজুর খেয়ে খিদে মেটাতে পারবেন?”
মহারাজ বললেন, “পাকা খেজুর অতি উত্তম জিনিস। দেখুন দেখি, কোন গাছটিতে বেশ ভাল খেজুর ফলেছে!”
আকাশে অল্প-অল্প জ্যোৎস্না। গাছের মাথাগুলো ভাল দেখা যায় না। ছম্ভী সঙ্গে কোনও মশালও আনেননি।
তবু একটা গাছের কাছে থেমে তিনি বললেন, “মহারাজ, এই খেজুর গাছটিতে যথেষ্ট খেজুর আছে মনে হচ্ছে। কিন্তু লম্বা গাছ। খেজুর পাড়া যাবে কী করে? আমি তো গাছে উঠতে শিখিনি।”
মহারাজ বললেন, “আপনি গাছে উঠতে পারেন না? আমিও কখনও গাছে উঠিনি। তা হলেও একটা ব্যবস্থা তো করতেই হবে!”
মহারাজ ঘোড়া থেকে নেমে খাপ থেকে তলোয়ার বার করলেন।
ছম্ভী বললেন, “এ কী করছেন মহারাজ? তলোয়ার দিয়ে খেজুর গাছ কাটবেন নাকি? আপনার অমন মহার্ঘ তলোয়ারটি নষ্ট হয়ে যাবে।”
মহারাজ বললেন, “এবার দেখুন আমার শক্তি। মনে করুন, এই গাছটাই চম্পকের গলা। আমি কী করে এক কোপে তার গলা কাটব, সেটা দেখুন!”
মহারাজ তলোয়ার তুলে প্রচণ্ড জোরে এক কোপ বসালেন। অত বড় খেজুর গাছটা দু’ খণ্ড হয়ে গেল। ধপাস করে সেটা পড়ল একদিকে।
ছম্ভী বললেন, “আশ্চর্য! আশ্চর্য! মানুষের গায়ে যে এত শক্তি থাকতে পারে, তা চোখে দেখলেও যেন বিশ্বাস করা যায় না!”
মহারাজ এক ছড়া পাকা খেজুর ছিঁড়ে নিয়ে টপাটপ মুখে দিতে লাগলেন। অল্পক্ষণের মধ্যেই তা শেষ হয়ে গেল। তিনি আর-এক ছড়া নিলেন। তৃপ্তির সঙ্গে বললেন, “বাঃ, বেশ মিষ্টি!”
ছম্ভী অস্থিরভাবে তাকাচ্ছেন আকাশের দিকে। দেরি হয়ে যাচ্ছে। ভোর হয়ে গেলে চম্পকের শিবিরে গোপনে প্রবেশ করার অসুবিধে হবে।
মহারাজ আরও দু’ ছড়া খেজুর শেষ করলেন। তারপর আবার যাত্রা শুরু হল।
সমতল ছেড়ে এবার পাহাড়ে উঠতে হবে। অন্ধকার পথ ভাল বোঝা যায় না। জঙ্গলের মধ্যে একটা সরু পায়ে-চলা পথ আছে বটে। ছম্ভী এ-পথে আগে কয়েকবার এসেছেন, তিনি অতিকষ্টে পথ খুঁজে খুঁজে চলেছেন আগে-আগে। ঘোড়ার পায়ের কপাকপ শব্দ ছাড়া আর কোনও শব্দ নেই। বাতাস থেমে আছে। অরণ্যের একটি পাতাও নড়ছে না।
.
হঠাৎ এক জায়গায় থেমে গেলেন ছম্ভী। উৎকর্ণ হয়ে কী যেন শোনার চেষ্টা করলেন। তারপর ফিসফিস করে বললেন,”মহারাজ, কিছু শুনতে পাচ্ছেন কি?”
মহারাজ বললেন, “মনে হচ্ছে পায়ের আওয়াজ। কেউ আমাদের পিছু-পিছু- আসছে গোপনে?”
ছম্ভী বললেন, “মানুষ নাও হতে পারে। মহারাজ, এই জঙ্গলে ভাল্লুকের উপদ্রব আছে। মনে হচ্ছে, দু-একটা ভাল্লুকই চলাফেরা করছে। হঠাৎ সামনে কোনও ভাল্লুক এসে পড়লে বিপদে পড়ে যাব।”
মহারাজ অবাক হয়ে বললেন, “ভাল্লুক এলে আবার বিপদ কিসের? ভাল্লুক আমাদের কী করবে? এবার আমি সামনে যাচ্ছি, আপনি আসুন আমার পেছনে।”
তলোয়ার উঁচিয়ে ঝড়ের বেগে ঘোড়া ছুটিয়ে দিলেন মহারাজ। সোজা উঠে এলেন পাহাড়ের একেবারে চূড়ার কাছে। তার সামনে একেবারে খাড়া পাথর। আর কোনও পথ নেই।
ছম্ভী এসে পৌঁছলেন একটু পরে।
ঘোড়া থেকে নেমে তিনি বললেন, “মহারাজ, আমরা সুড়ঙ্গটার প্রায় কাছাকাছি এসে গেছি। এবার খানিকটা পায়ে হেঁটে যেতে হবে।”
মহারাজও ঘোড়া থেকে নামলেন। ঘোড়া দুটিকে বেঁধে রাখা হল সেখানে একটি গাছের সঙ্গে।
আস্তে-আস্তে পাহাড়ের পূর্ব দিগন্ত লাল হয়ে আসছে। পাহাড়ের এক কোণ থেকে মাথা তুলছেন সূর্য। একটু আলো ফোটার সঙ্গে-সঙ্গে ডাকাডাকি করতে শুরু করেছে নানারকমের পাখি
পাহাড়ের ফাটল ধরে খানিকটা এগোতে এগোতেও আবার থামতে হল। এবারে একেবারে নিরেট দেওয়ালের মতন পাথর, কোনও ফাঁকফোকর নেই।
ছম্ভী সেই পাথরের গায়ে হাত বুলিয়ে বললেন, “মহারাজ, আমরা এসে গেছি। এই পাথরটার ওপারেই সেই সুড়ঙ্গ শুরু হয়েছে। চম্পকের শিবিরে পৌঁছতে আর বেশিক্ষণ সময় লাগবে না। আকাশে আলো ফুটে গেল অবশ্য! তা হোক, চম্পক এত ভোরে জেগে উঠবে না নিশ্চয়ই।”
মহারাজ বললেন, “এই পাথরের দেওয়ালটা যে অনেকখানি উঁচু। এর ওপাশে যাব কী করে?”
ছম্ভী বললেন, “মহারাজ, আপনি আমাকে একটু উঁচু করে তুলে ধরুন। আমি আগে এর ওপরে উঠে দেখি, রাস্তা পরিষ্কার আছে কি না। দৈবাৎ এদিকেও যদি কোনও প্রহরী থাকে, তাকে আগে শেষ করতে হবে।”
মহারাজ জিজ্ঞেস করলেন, “গুরুদেব, আপনি আগে ওপরে উঠবেন? যদি কোনও প্রহরী থাকে, আপনাকে দেখে ফেলে? আমিই আগে উঠি বরং!”
ছম্ভী বললেন, “না, মহারাজ। যদি প্রহরীর সংখ্যা বেশি হয়? আমার প্রাণ গেলেও ক্ষতি নেই। কিন্তু আপনি রাজা, আপনাকে রক্ষা করা আমার কর্তব্য। তবে, এত কম আলোয় আমাকে দেখতে পাবে না মনে হয়। যদি বেশি প্রহরী থাকে, তা হলে আমাদের অন্য পথের কথা চিন্তা করতে হবে। এই সুড়ঙ্গের আর-একটা মুখও আছে। নিন, আমাকে একটু তুলে ধরুন, মহারাজ।”
ছম্ভীর পাতলা ছিপছিপে চেহারা, মহারাজ তাঁকে অনায়াসেই দু’ হাতে উঁচু করলেন, ছম্ভী উঠে গেলেন সেই পাথরের দেওয়ালের ওপর। সেখানে বসে পড়েই খুব উৎফুল্ল ভাবে বললেন, “দারুণ সুযোগ, মহারাজ! একজনও প্রহরী নেই। পথ একেবারে পরিষ্কার।”
তলা থেকে মহারাজ বললেন, “বাঃ! তবে তো কোনও কথাই নেই!”
ছম্ভী বললেন, “সুড়ঙ্গের ওপাশে চম্পকের শিবিরের খানিকটা অংশও দেখা যাচ্ছে। কেউ জেগে ওঠেনি। কাউকে নড়াচড়া করতেও দেখা যাচ্ছে না।”
মহারাজ বললেন, “আপনি এবার নেমে আসুন, গুরুদেব। এবার আমি যাব। আর আমি ধৈর্য ধরতে পারছি না।”
ছম্ভী একলাফ দিয়ে নেমে পড়লেন। তারপর বললেন, “মহারাজ, কোনও শব্দ করবেন না। খুব সাবধানে যেতে হবে।”
কিন্তু মহারাজ মহাচূড়ামণিকে ওপরে তুলে দেওয়া অত সহজ হল না। তাঁর বিশাল চেহারা। ছম্ভী অত ভারী একজন মানুষকে তুলতে পারবেন কী করে?
অনেক ঠেলাঠেলি করেও বিশেষ কোনও ফল হল না।
মহারাজের মাথা থেকে মুকুটটা খসে পড়ে ঝনঝন শব্দ হল।
মহারাজ বললেন, “থাক, মুকুটটা থাক। আমি ওপরে ওঠার পর ছুঁড়ে দেবেন!”
মহারাজের কোমরের তলোয়ারটা নিয়েও অসুবিধে হল বেশ। অত বড় খাপসুদ্ধু তলোয়ার, বারবার ঠেকে যাচ্ছে পাথরে। মহারাজ কোমর থেকে সেটাও খুলে ফেলে বললেন, “এটাও আপনার কাছে রাখুন। পরে আমার হাতে দিয়ে দেবেন!”
ছম্ভী এবার মহারাজের কোমরে দু হাত দিয়ে খুব জোরে চাপ দিলেন ওপরের দিকে। মহারাজও সেইসঙ্গে লাফ দিয়ে ধরে ফেললেন পাথরের ওপরের দিকটা। .
তারপর তিনি হাতের জোর দিয়ে ওপরে উঠে বসলেন। সঙ্গে-সঙ্গে বিস্ময়ের সঙ্গে বললেন, “এ কী?”
ছম্ভী জিজ্ঞেস করলেন, “কী হল, মহারাজ?”
মহাচূড়ামণি বললেন, “কী ব্যাপার বুঝতে পারছি না। সুড়ঙ্গ কোথায়? এ যে দেখছি একটা অন্ধকার খাদ? আপনি কোথায় দেখতে পেলেন চম্পকের শিবির? সেরকম কিছুই তো নেই!”
ছম্ভী হা-হা করে হেসে উঠে বললেন, “দেখতে পাচ্ছেন না? সে কী? ভাল করে নীচের দিকে উঁকি মেরে দেখুন!”
মহারাজ বললেন, “কই, কোথায় সুড়ঙ্গ?”
ছম্ভী বললেন, “উঠে দাঁড়ান, ভাল করে দেখুন। একটু নীচেই তো সুড়ঙ্গটা রয়েছে, আমি স্পষ্ট দেখলাম!”
মহারাজ উঠে দাঁড়িয়ে বললেন, “গুরুদেব, আমি এখনও দেখতে পাচ্ছি না!”
ছম্ভী আবার হেসে বললেন, “এইবার ঠিক দেখতে পাবেন!”
সঙ্গে-সঙ্গে তিনি এক ধাক্কা দিলেন মহারাজের পিঠে। মহারাজ নিজের শরীরের ভার সামলাতে পারলেন না। আঁ-আঁ-আঁ শব্দ করে তিনি পড়ে যেতে লাগলেন খাদের মধ্যে।
সেই খাদটা অনেক গভীর। তলা পর্যন্ত দেখাই যায় না।
মহারাজ কিন্তু শেষ পর্যন্ত পড়বার আগেই আটকে গেলেন এক জায়গায়। চিৎকার করতে লাগলেন, “বাঁচাও, বাঁচাও!”
ছম্ভী এবার মহারাজের তলোয়ারটা নিয়ে একাই নিপুণভাবে লাফ মেরে উঠে পড়লেন পাথরের দেওয়ালের ওপর। ঝুঁকে দেখলেন, একটু নীচে মহারাজ একটা গাছের ডাল ধরে ঝুলছেন।
কোনওক্রমে মুখ তুলে ছম্ভীকে দেখতে পেয়ে মহারাজ ব্যাকুলভাবে বললেন, “গুরুদেব, গুরুদেব, কী করলেন আপনি? আপনার হাতের ধাক্কা লেগে আমি পড়ে গেলাম। শিগগির আমাকে টেনে তুলুন!”
ছম্ভী গাছটাকে কেটে ফেলবার জন্য একটা কোপ মারলেন।
মহারাজ বললেন, “এ কী করছেন, গুরুদেব? গাছটা কাটছেন কেন?”
ছম্ভী বললেন, “বুঝতে পারছেন না? আপনার কষ্ট ঘুচিয়ে দিচ্ছি। কতক্ষণ আর ঝুলে থাকতে পারবেন ওভাবে? অতবড় ভারী শরীর নিয়ে আপনি ওপরে উঠতে পারবেন না কখনও!”
মহারাজ বললেন, “গুরুদেব, আপনি আমাকে মেরে ফেলতে চান? আমি চলে গেলে এই রাজ্য কে চালাবে!”
ছম্ভী বললেন, “তোমার মতন একটা মাথা মোটা, গোঁয়ার গর্দভ এ দেশের যথেষ্ট ক্ষতি করেছে! তোমার থেকে চম্পক অনেক ভাল রাজা হবে।”
মহারাজ বললেন, “গুরুদেব, আমি প্রাণভিক্ষা চাইছি। আমি কোনওদিন আপনার কোনও ক্ষতি করিনি। আমাকে একবার বাঁচার সুযোগ দিন। আমাকে ওপরে টেনে তুলুন! আমি না বাঁচলে মহারানিকে কে উদ্ধার করবে?”
ছম্ভী বললেন, “তোমাকে আর কোনও সুযোগ দেব না, শয়তান!”
তারপর তিনি গাছটা কাটার জন্য আবার তলোয়ারটা তুলতেই শুনতে পেলেন একটা ভেড়ার ডাক। ছম্ভী চমকে উঠলেন দারুণভাবে।
মুখ তুলে তিনি দেখলেন, একটু দূরে একটা ভেড়ার পালের সঙ্গে দাঁড়িয়ে আছে একজন মাঝবয়সী লোক, তার সঙ্গে সাত-আট বছর বয়েসী একটি বাচ্চা ছেলে। তারা হাঁ করে এই ব্যাপার দেখছে।
মহারাজ আর্ত চিৎকার করলেন, “বাঁচাও! বাঁচাও! যে বাঁচাবে, তাকে লক্ষ স্বর্ণমুদ্রা দেব! যা চাইবে তাই দেব! গুরুদেব, আপনাকে আমি সোনার সিংহাসন গড়িয়ে দেব!”
ছম্ভী দাঁতে দাঁত চেপে বললেন, “তুমি যমালয়ে যাও, মহাচূড়ামণি!”
খুব জোরে একটা কোপ দিয়ে তিনি কেটে ফেললেন গাছটা। মহারাজ মহাচূড়ামণি ঘুরতে-ঘুরতে পড়তে লাগলেন নীচের দিকে। একটু পরেই তাঁকে আর দেখাই গেল না। একেবারে নীচে পড়ে তাঁর হাড়গোড় গুঁড়ো হয়ে যাবে।
ছম্ভী এবার ক্রুদ্ধ চোখ তুলে বয়স্ক রাখালটিকে বললেন, “এদিকে আয়!”
রাখালটি কাঁপতে কাঁপতে বলল, “এ কী করলেন প্রভু? আমাদের রাজাকে আপনি মেরে ফেললেন?”
ছম্ভী বললেন, “রাজাকে তার যোগ্য শাস্তি দিয়েছি। অনেক আগেই ওকে সরিয়ে ফেলা উচিত ছিল। তুই এদিকে আয়! কাছে আয়!”
লোকটি বলল, “আমি একজন সামান্য মেষপালক। আমাকে কেন ডাকছেন, প্ৰভু?”
ছম্ভী ডান হাত তুলে বললেন, “যা দেখেছিস, তা যদি কারও কাছে কখনও বলিস, তা হলে আমার অভিশাপে তুই পুড়ে ছাই হয়ে যাবি। আর যদি না বলিস, তা হলে পুরস্কার পাবি। এদিকে আয়, তোকে বুঝিয়ে দিচ্ছি, রাজাকে কেন শাস্তি দিতে হল। তোর ছেলেকে সঙ্গে নিয়ে আয়।”
এখানে চম্পকের শিবির-টিবির কিচ্ছু নেই। সুড়ঙ্গও নেই। রয়েছে শুধু এই ভয়ঙ্কর খাদ। তার ওপাশে সাধারণ একটি গ্রাম। সেই গ্রামের মেষপালকটি এই ভয়ঙ্কর দৃশ্য দেখে ফেলে ভয়ে কাঁপছে এখনও। রাজপুরোহিতের আদেশ সে অমান্য করতে পারল না।
সে এক-পা এক-পা করে এগিয়ে এল ছম্ভীর কাছে। ছেলেটির হাত ধরে রইল।
সে কাছে আসবার পর ছম্ভী বাচ্চাটাকে নিজের কাছে টেনে আনলেন। বয়স্ক লোকটিকে ধমক দিয়ে বললেন, “প্রণাম কর আগে। তারপর পুরস্কার পাবি।”
লোকটি প্রণাম করার জন্য মাথা নিচু করল।
ছম্ভী তক্ষুনি তলোয়ারের এক কোপে তার মুণ্ডুটা কেটে ফেললেন।
তারপর তিনি বাচ্চাটিকে হত্যা করার জন্য পাশ ফিরলেন বটে, কিন্তু সে সুযোগ পেলেন না। বাচ্চাটি তাঁর হাত ছাড়িয়ে নিয়ে এক লাফ মারল উঁচু পাথর থেকে। নীচে পড়েই সে দৌড় লাগাল।
ছম্ভী সেই বাচ্চাটিকে খানিকটা তাড়া করেও আর ধরতে পারলেন না। সে তীরের মতন ছুটে মিলিয়ে গেল অরণ্যের মধ্যে।সারারাত নিদ্রাহীন ভাবে কাটালেন মহারানি তলতাদেবী। তাঁর হাত ও পা শিকল দিয়ে বাঁধা। এই অবস্থায় ঘুম আসার কোনও প্রশ্নই ওঠে না। একটু নড়াচড়া করলেই শিকলের ঝনঝন শব্দ হচ্ছে। তাঁর দু’চোখে জ্বলছে ক্রোধের আগুন।
ভয় কাকে বলে তা তলতাদেবী জানেনই না। তিনি হতাশাতেও ভেঙে পড়েননি। তিনি মনে-মনে জানেন, যে-কোনও উপায়ে এখান থেকে উদ্ধার পেতেই হবে। তারপর চম্পকের ওপর চরম প্রতিশোধ নেবেন।
শুধু তাঁর চিন্তা হচ্ছে দুই ছেলের জন্য।
রাজকুমার দৃঢ় এবং তীক্ষ্ণ সারাদিন মাকে দেখেনি। রাত্তিরে খাওয়ার আগে- তারা মায়ের সঙ্গে গল্প করে। আজ তারা নিশ্চয়ই মাকে খুঁজেছে। রাজপ্রাসাদের মধ্যে ওদের বিপদের কোনও আশঙ্কা নেই অবশ্য। তবু মাকে না দেখে ওরা তো কখনও পুরো একটা দিন থাকেনি!
মহারাজ মহাচূড়ামণি কখন ঘুম থেকে জাগবেন তার ঠিক নেই। জেগে উঠে তিনি যখন শুনবেন মন্ত্রী জীবক কারাগারের মধ্যেই নিহত হয়েছেন, তখন তিনি দারুণ রেগে উঠবেন তো বটেই, রাগের চোটে অন্য কাকে যে কী শাস্তি দেবেন, তার ঠিক নেই।
মহারানি যে গোপনে চম্পকের সঙ্গে দেখা করতে এসেছেন, সে-কথা রাজপুরোহিত ছাড়া আর কেউ জানে না।
রাজপুরোহিত ছম্ভী অবশ্যই যথাসময়ে খবরটি জানাবেন মহারাজকে। সব বুঝিয়ে বলবেন! কিন্তু মহারানি সকালে বেরিয়েও সন্ধের পর রাজধানীতে ফিরতে পারলেন না, এর কী ব্যাখ্যা দেবেন ছম্ভী?
চম্পক বিদ্রোহ করেছে, একথা শুনলেই মহারাজ জ্বলে উঠবেন। সৈন্য নিয়ে সঙ্গে-সঙ্গে বেরিয়ে পড়বেন বিদ্রোহ দমন করতে। ঝড়ের মুখে তৃণখণ্ডের মতন মহাচূড়ামণির সামনে চম্পকের বাহিনী এক নিমেষে উড়ে যাবে। আজ দুপুরের মধ্যেই মহারানি মুক্ত হবেন, তাতে কোনও সন্দেহ নেই। এবার চম্পক তাঁর পায়ে লুটিয়ে পড়লেও তাকে আর ক্ষমা করা হবে না। রাজপথে, প্রজাদের সামনে চম্পক মৃত্যু বরণ করবে।
কিন্তু চম্পক গূঢ় হেসে কাল বলেছিল, সে এমন কৌশল করেছে যে, মহাচূড়ামণি তাকে আক্রমণ করতে সাহস পাবেন না। কী সেই কৌশল? মহারাজ কোনও বাধাই গ্রাহ্য করবেন না। এমনকী মহারাজ কাছাকাছি এসে পৌঁছলে চম্পক যদি মহারানির গলায় তলোয়ার ঠেকিয়ে তাঁকে খুন করে ফেলার ভয় দেখায়, তা হলে কি মহারাজ থমকে যাবেন?
না, না, দেশের জন্য মহারানির জীবনও তুচ্ছ। দেশকে রক্ষা করার জন্য মহারানি এখনই নিজের প্রাণদান করতে রাজি আছেন।
মহারাজের কাছে কোনওক্রমে যদি একটা বার্তা পাঠানো যেত!
কাল সারাদিন এবং সারারাত মহারানি তলতাদেবী কোনও খাদ্যদ্রব্য মুখে দেওয়া তো দূরের কথা, এক বিন্দু জলও পান করেননি। তৃষ্ণায় গলা শুকিয়ে কাঠ হয়ে গেছে। আর সহ্য করা যাচ্ছে না!
নিজের অজান্তেই তিনি হঠাৎ চেঁচিয়ে উঠলেন, “জল! জল!”
অমনি একজন প্রহরী তাঁবুর দরজার কাছে উঁকি মারল। তার হাতে একটা জলের পাত্র। মহারানি কখন জল চাইবেন, সেজন্য যেন সে তৈরি হয়েই ছিল।
লোকটি ভেতরে এসে জলের পাত্রটি নামিয়ে রাখল মহারানির সামনে।
তলতাদেবী লোকটির চোখের দিকে চোখ রেখে বললেন, “মূর্খ, আমার হাত বাঁধা। জল খাব কী করে? হাতের শিকল খুলে দাও!”
প্রহরীটি পাহাড়ি জাতের লোক। রাজধানীর ভাষা সে ভাল বোঝে না। সে মাথা নাড়ল দু’ দিকে।
তলতাদেবী বললেন, “তা হলে ওই জল নিয়ে যাও!”
প্রহরীটি এবার নিজে জলের পাত্রটি ধরে নিয়ে এল তলতাদেবীর মুখের দিকে।
তলতাদেবী মাথা সরিয়ে নিয়ে জ্বলন্ত চোখে বললেন, “খবরদার! জানো না,এ রাজ্যের মহারানি অন্য কারও হাতে জল পান করেন না!”
সেই কণ্ঠস্বর শুনে যে-কোনও মানুষই ভয় পাবে। প্রহরীটির হাত কেঁপে উঠল। সে জলের পাত্রটি নামিয়ে রেখে বেরিয়ে গেল তাঁবু থেকে।
একটু পরেই সে ডেকে আনল আর একজনকে। এই দ্বিতীয় ব্যক্তিটিকে তলতাদেবী চেনেন। এর নাম ভাটু, এ চম্পকের সর্বক্ষণের সহচর। চম্পকের সঙ্গে এই ভাটুকে কয়েকবার দেখেছেন তলতাদেবী।
তাঁবুর বাইরে দাঁড়িয়ে ভাটু বলল, “আপনি জল পান করবেন না, মহারানি?”
তলতাদেবী বললেন, “তুই জানিস না, রাজা-রানিরা কখনও অন্যের হাত থেকে জল খান না!”
ভাটু বলল, “এতক্ষণ জল না খেয়ে রয়েছেন। আপনার শরীর খারাপ হবে।”
তলতাদেবী বললেন, “জলের পাত্রটা নিয়ে যা এখান থেকে। আমার জল চাই না!”
ভাটু বলল, “আপনি মুখ ফুটে একবার জল চেয়েছেন। তবু আপনাকে জল না খাওয়ালে আমাদের নতুন রাজা রাগ করবেন।”
তলতাদেবী ঠোঁট বেঁকিয়ে বললেন, “নতুন রাজা? বিশ্বাসঘাতক হবে রাজা! তোদের চম্পক রাজা হলে, তুই বুঝি সেনাপতি হবি?”
ভাটু অন্য প্রহরীটিকে বলল, “এই, ওঁর হাতের শিকল খুলে দাও, আমি পাহারা দিচ্ছি!”
ভাটু তার কোমর থেকে তলোয়ার খুলে নিয়ে দাঁড়াল। পাহাড়ি প্রহরীটি নিজের অস্ত্রটা মাটিতে নামিয়ে রেখে হাঁটু গেড়ে বসল। তারপর মহারানির হাতের শিকলের বন্ধন মুক্ত করে দিল।
তলতাদেবী বললেন, “পায়ের শিকলও খুলে দাও? আমার পায়ে ঝিঝি ধরে গেছে। আমি উঠে দাঁড়াব।”
পাহাড়ি সৈনিকটি ঘাড় ঘুরিয়ে ভাটুর দিকে তাকাল।
ভাটু বলল, “ঠিক আছে, পায়ের বাঁধনটাও খুলে দাও। আমি তো আছি এখানেই। উনি পালাবেন কোথায়!”
পাহাড়ি প্রহরীটি পায়ের শিকলও খুলে দিল।
তলতাদেবী পিতলের তৈরি ভারী জলের পাত্রটি তুলে নিলেন দু’ হাতে। মুখের কাছে এনে ঢকঢক করে জল পান করতে লাগলেন। দু’জন পুরুষ এক দৃষ্টিতে দেখতে লাগল তাঁর সেই জল খাওয়া।
একটুখানি জল পান করেই তলতাদেবী সেই ভারী পাত্রটা হঠাৎ ছুঁড়ে মারলেন পাহাড়ি প্রহরীটির মাথা লক্ষ্য করে। সে লোকটি আঁক করে একটা শব্দ করেই অজ্ঞান হয়ে পড়ে গেল।
চোখের নিমেষে তার তলোয়ারটি তুলে নিয়ে তলতাদেবী উঠে দাঁড়ালেন!
ভাটু তাঁবুর মধ্যে ঢুকে এল। নিষ্ঠুরভাবে হেসে বলল, “এই ভাবে কি পালাতে পারবেন, রানিমা? আপনি আমার শক্তি জানেন না! কেন মিছিমিছি ঝঞ্ঝাট করছেন, আপনার অস্ত্রটা ফেলে দিন।”
তলতাদেবীও হাসলেন। এই ভাটু স্ত্রীলোক বলে তাঁকে অবজ্ঞা করছে। এ লোকটা জানে না যে, এক সময় তিনি সমস্ত রকম অস্ত্র শিক্ষা করেছিলেন।
তিনি তলোয়ারটা তুলে বললেন, “বিশ্বাসঘাতকতা করে সেনাপতি হবার লোভ হয়েছে, তাই না? দেখি তোর যোগ্যতা আছে কি না!”
তলতাদেবীর তলোয়ারের এক আঘাত প্রতিরোধ করেই ভাটু চমকে উঠল। একজন নারীর এতখানি জোর!
মাত্র একটুক্ষণ লড়াই করেই ভাটুর হাত থেকে অস্ত্র ছিটকে পড়ল। সে সেটা আবার কুড়িয়ে নেবার চেষ্টা করতেই তলতাদেবী পা দিয়ে চেপে ধরলেন। তারপর ভাটুর ঘাড়ে তলোয়ারের ডগাটা ঠেকিয়ে বললেন, “এবার শেষ করে দিই?”
ভাটু হাউমাউ করে কেঁদে উঠে বলল, “আমাকে দয়া করুন, এবারের মতন ক্ষমা করুন!”
তলতাদেবী বললেন, “কাপুরুষরা বিপদে পড়লেই ক্ষমা চায়। তোর মতন পাপীদের মৃত্যুদণ্ডই উচিত শাস্তি। কিন্তু আমি নিজের হাতে এক্ষুনি তোকে মারতে চাই না। তুই টু শব্দটি করবি না। গা থেকে জামাটা খুলে ফ্যাল। আমি যা বলছি শুনবি। একটু এদিক-ওদিক করলেই তোর গলার নলি কেটে দেব!” ভাটু নিজের জামাটা খুলে ফেলতেই তলতাদেবী তাকে আবার বললেন তার হাত দুটো মাথার ওপর তুলতে।
তারপর সেই হাত দুটোতে তিনি শক্ত করে শিকল বাঁধলেন। ভাটুর জামাটার খানিকটা অংশ ভরে দিলেন তার মুখের মধ্যে। পা দুটিও বাঁধলেন।
তারপর সরে এসে বললেন, “এবার দ্যাখ, শিকল বাঁধা অবস্থায় থাকতে কেমন লাগে! তুই চ্যাঁচাতেও পারবি না!”
পাহাড়ি সৈন্যটি এখনও অজ্ঞান হয়ে আছে।
তলোয়ারটা হাতে নিয়ে তলতাদেবী খুব সাবধানে উঁকি মারলেন তাঁবুর বাইরে।
কাছাকাছি আর কোনও মানুষজন নেই। চম্পকের বোধহয় ঘুম ভাঙেনি। কিন্তু ভোরের আলো ফুটে গেছে। পেছনের জঙ্গলে ডাকাডাকি করছে অনেক পাখি।
তাঁবুর বাইরে পা দিয়ে তলতাদেবী বুক ভরে নিশ্বাস নিলেন একবার। আঃ, কী আরাম! স্বাধীনতার স্বাদ এত সুন্দর! জীবনে এই প্রথম তিনি এক রাত্রি বন্দিনী ছিলেন। তাতেই এত কষ্ট!
সামনের দিকে অনেক প্রহরী থাকবেই। পেছনে জঙ্গলের দিকে প্রহরীরা আছে কি না কে জানে! তলতাদেবী খুব সন্তর্পণে পেছন দিকেই যেতে শুরু করলেন। সূর্যের আলো দেখে বুঝলেন, এটাই পূর্ব দিক। তাঁকে যে-কোনও উপায়ে পৌঁছতেই হবে রাজধানীতে।জঙ্গলের মধ্যে আদিবাসীদের একটা গ্রাম আছে। এই গ্রামের মানুষরা চাষবাসের কাজ জানে না। জন্তু-জানোয়ার শিকার করাই এদের জীবিকা। এরা বনে-পাহাড়ে ঘুরে ঘুরে হরিণ- মোষ শুয়োর খরগোশ আর নানারকম পাখি শিকার করে। সেইসব মাংস নিজেদের খাওয়ার জন্য কিছুটা রেখে বাকিটা বিক্রি করে দিয়ে আসে বাজারে। মাংস বিক্রি করে যা টাকা পায়, তা দিয়ে চাল-ডাল-তেল কেনে। এদের নুন কিনতে হয় না। জঙ্গলের মধ্যেই একটা জায়গায় নুন-পাথর আছে, এরা সেই পাথর এনে গুঁড়ো করে নেয়। জন্তু-জানোয়াররাও সেই নুন-পাথর চাটতে আসে।
এই জঙ্গলে চম্পকের সৈন্যবাহিনীর তাঁর পড়ায় ওই আদিবাসী গ্রামটির বেশ অসুবিধে হয়েছে। এত লোকজন, ঘোড়া আর রথের আনাগোনায় এই জঙ্গলের সব প্রাণী ভয় পেয়ে পালিয়ে গেছে অন্য বনে। গ্রামের লোকদের শিকার জুটছে না। তাদের না খেয়ে থাকার মতন অবস্থা।
দিনের বেলায় শিকার করা খুব মুশকিল, তাই রাত্তিরবেলা সেই গ্রামবাসীরা দল বেঁধে দূর-দূর বনে যায় শিকারের খোঁজে, আবার সকাল হওয়ার আগেই ফিরে আসে। সৈন্য-সামন্তদের সামনেও তারা পড়তে চায় না, কারণ তাদের হাতে শিকার করা জন্তু-জানোয়ার দেখলে সৈন্যরা কেড়ে নেয়।
তিনজন ওই গ্রামের আদিবাসী একটি হরিণ শিকার করে ফিরছে ঝোপঝাড়ের আড়াল দিয়ে। হরিণটি বেশ বড়, দু’জনে মিলে কাঁধে করে বয়ে আনছে সেটাকে, আর-একজন চলেছে সামনে সামনে।
সামনের লোকটির নাম হিংকা। সে হঠাৎ থমকে দাঁড়িয়ে পড়ল।
একটা ঝোপের আড়ালে শুকনো পাতায় কার যেন পায়ের আওয়াজ পাওয়া যাচ্ছে! সৈন্য-সামন্তরা এত ভোরেই জেগে উঠেছে না কি?
সাবধানে উঁকিঝুঁকি মেরেও সে কাউকে দেখতে পেল না। অন্য লোক দু’জন জিজ্ঞেস করল, “কী রে, হিংকা, কী হল?”
হিংকা ঠোঁটে আঙুল দিয়ে বলল, “চুপ!”
আর একটুক্ষণ কান খাড়া করে থেকেও সে কোনও শব্দ শুনতে পেল না। তখন সে ভাবল, “তা হলে নিশ্চয়ই মনের ভুল। সৈন্যরা এলে আর চুপিচুপি হাঁটবে কেন, তারা লুকিয়ে থাকবে না। গ্রামের লোক দেখলে তারা হইচই করে তেড়ে এসে শিকার কেড়ে নেয়।”
আবার চলতে শুরু করল গ্রামবাসীরা।
খানিক বাদে আবার সেই শব্দ। কেউ যেন খুব সাবধানে, আস্তে-আস্তে পা ফেলছে। এবার হিংকার সঙ্গে অন্য দু’জন লোকও শুনতে পেয়েছে সেই শব্দ।
তিনজনেই নিশ্বাস বন্ধ করে দাঁড়িয়ে রইল একটুক্ষণ। হ্যাঁ, কোনও সন্দেহ নেই। একজন কেউ লুকিয়ে-লুকিয়ে তাদের অনুসরণ করছে। তারা থেমে যাবার একটু পরেই থেমে যাচ্ছে সেই পায়ের শব্দ। জন্তু-জানোয়ার নয়, মানুষেরই পায়ের আওয়াজ। নিশ্চয়ই কোনও গুপ্তচর। যে-মতলবই থাক, গুপ্তচরকে ফিরে যেতে দেওয়া ঠিক হবে না।
হরিণটাকে সাবধানে মাটিতে নামিয়ে রেখে তিনজনে তীর-ধনুক বাগিয়ে এগিয়ে গেল তিন দিকে।
পূর্ব দিগন্তে সূর্য উঠতে শুরু করেছে বটে, কিন্তু জঙ্গলের মধ্যে এখনও আবছা-আবছা ভাব। বড়-বড় গাছগুলোর ডগার ওপর সোনালি আলো পড়েছে। কিন্তু তলার দিকে অন্ধকার। রাত এখনও কাটেনি ভেবে এখনও ডেকে চলেছে কয়েকটা ঝিঝি পোকা।
হঠাৎ ওদের মধ্যে একজন চমকে উঠল। সে দেখতে পেয়েছে, একটু দূরে একটা গাছের ডালে এক ঝলক রং। গোলাপি আর নীল রঙের একটা কাপড়।
আর একটু এগিয়ে গিয়ে সে একটা গাছের আড়ালে গা-ঢাকা দিয়ে কোনওরকমে মুখ বাড়িয়ে দেখল, একটা গাছের ডালে আটকে গেছে একটি রঙিন রেশমি ওড়না, আর একজন খুব সুন্দর চেহারার মহিলা সেটি টানাটানি করে খোলার চেষ্টা করছেন। মহিলার মাথার চুল সমস্ত খোলা, তাঁর গায়ের রং গলানো সোনার মতন। এখানকার জঙ্গলে-পাহাড়ে এরকম কোনও মহিলাকে আগে কোনওদিন দেখা যায়নি।
লোকটি বড়-বড় চোখ মেলে মহিলাটির দিকে তাকিয়ে রইল। সে যেন নিজের চোখকেও বিশ্বাস করতে পারছে না। সকালবেলা একা একা এই নিবিড় অরণ্যে এক সুন্দরী মহিলা!
লোকটি কোনও সাড়াশব্দ করেনি, তবু তার নিশ্বাসের শব্দও যেন শুনে ফেললেন সেই মহিলা। ঝট করে মুখ ফিরিয়েই তিনি দেখতে পেলেন লোকটিকে। তার হাতে তীর-ধনুক।
মহিলাটি আদেশের সুরে বললেন, “আমি এ রাজ্যের রানি, তলতাদেবী। আমার দিকে অস্ত্র তুলছ কেন? নামাও! হাত নামাও!”
লোকটি সেই আদেশ অগ্রাহ্য করতে পারল না। তীর-ধনুক ফেলে দিল মাটিতে। কিন্তু সে খুব ভয়ও পেয়ে গেল।
সে প্রাণপণে চিৎকার করে উঠল, “ভূত! ভূত! ওরে হিংকা, ওরে মংক, শিগগির এদিকে আয়! মরে গেলাম! ভূত!”
লোকটি অমন সুন্দর একজন মহিলাকে দেখেও ভূত ভাবল কেন কে জানে! এরা যখনই খুব ভয় পায়, তখনই ভূতের কথা ভাবে!
হিংকা আর মংরু নামে অন্য দু’জন লোক হুড়মুড় করে ছুটে এল এদিকে। মহারানি তলতাদেবীকে দেখে একটু দূরে তারা থমকে গেল। কোনও অপদেবতা মনে করে তারাও ধরল তীর উঁচিয়ে।
চম্পকের শিবির থেকে গোপনে বেরিয়ে এসে মহারানি তলতাদেবী বিপদে পড়ে গেছেন। তিনি রাজধানীতে ফিরে যাওয়ার পথ খুঁজে পাচ্ছেন না। যত তাড়াতাড়ি সম্ভব তাঁর রাজধানীতে ফিরে যাওয়া দরকার, কিন্তু তিনি জঙ্গলের মধ্যে পথ হারিয়ে ফেলেছেন।
এই লোক তিনটিকে হরিণ শিকার করে নিয়ে যেতে তিনি আগেই দেখেছেন। তিনি একবার ভেবেছিলেন, ওদের কাছ থেকে শহরে যাওয়ার পথটা জেনে নেবেন। তার পরেই তাঁর মনে হয়েছিল, এই লোকগুলো যদি চ্যাঁচামেচি করে চম্পকের সৈন্যদের জানিয়ে দেয়!
এখন এরা তাঁর দিকে তীর তুলেছে দেখে সেই সন্দেহটা আরও বেড়ে গেল। এখন তিনি আবার কিছুতেই চম্পকের হাতে ধরা দেবেন না।
তিনি হাতের তলোয়ারটা তুলে ধীর, গম্ভীর গলায় বললেন, “আমি এই দেশের মহারানি। তোমরা আমার প্রজা। আমার দিকে তোমরা অস্ত্র তুলো না। বরং আমাকে যদি তোমরা সাহায্য করো, তা হলে তোমাদের আমি অনেক পুরস্কার দেব!”
হিংকা হা-হা-হা-হা করে হেসে উঠে বলল, “মহারানি! এঃ! বললেই হল! মহারানি একা-একা জঙ্গলে ঘুরবেন? তাঁর সঙ্গে কত লোক-লশকর, দাস-দাসি, ঘোড়া-উট থাকে!”
মংরু বলল, “আমরা কোনওদিন মহারাজাকেও দেখিনি, মহারানিকেও দেখিনি। আমরা এই জঙ্গলের বাইরে কোথাও যাই না। রাজা-রানিরাও কোনওদিন এদিকে আসেন না!”
তলতাদেবী বললেন, “আমি পথ হারিয়ে চলে এসেছি। তোমাদের সাহায্য চাই!”
হিংকা বলল, “আপনি আমাদের দিকে তলোয়ার উঁচিয়েছেন যে বড়! তীর-ধনুকের সঙ্গে তলোয়ার দিয়ে লড়াই করতে পারবেন?”
মংরু বলল, “ওরে হিংকা, তলোয়ারের হলদে রঙের বাঁটটা অত চকচক করছে কেন? সোনার তৈরি নাকি রে?”
দু’ দিক থেকে দু’জন ধনুকের ছিলা টান করে রেখেছে। তলতাদেবী বুঝলেন, এদের সঙ্গে লড়াই করার চেষ্টা করে কোনও লাভ নেই। কিন্তু অযথা সময় নষ্ট হচ্ছে।
তিনি তলোয়ারটা নামিয়ে রেখে বললেন, “না, আমি প্রজাদের সঙ্গে লড়াই করতে চাই না। তোমরা বিশ্বাস করছ না যে, আমি এ-দেশের মহারানি? ঠিক আছে, তোমরা আমাকে রাজধানীতে নিয়ে চলো! সেখানে গেলেই তোমাদের সন্দেহ মিটে যাবে। ভয় নেই। রাজধানীতে গেলে তোমাদের কেউ ক্ষতি করবে না। মহারাজ খুশি হয়ে তোমাদের অনেক পুরস্কার দেবেন!”
হিংকা বলল, “যাঃ বাবা! রাজধানীটা আবার কোথায়? আমরা কি কখনও সেখানে গেছি নাকি? আমরা সৈন্য-সামন্তদের ভয়ে সব সময় লুকিয়ে থাকি! আমরা রাজধানীর কিছু জানি না!”
তলতাদেবী ভুরু কুঁচকে দু-এক মুহূর্ত চিন্তা করে বললেন, “তোমরা সৈন্যদের দেখলে ভয় পাও? কেন? তোমরা বুঝি সৈন্য নও!”
মংরু বলল, “আমরা সৈন্য হতে যাব কেন? আমরা এই জঙ্গলের মধ্যে গ্রামে থাকি। শিকার করে খাই। সৈন্যরা আমাদের জিনিসপত্র কেড়ে নেয়। আমাদের দিয়ে জোর করে অনেক কাজ করায়, তার বদলে কিছু দেয় না!”
তলতাদেবী এবার খানিকটা নিশ্চিন্ত হলেন। এরা তা হলে চম্পকের বিদ্রোহী সৈন্য নয়। নিরীহ গ্রামবাসী!
তিনি এবার বললেন, “তোমরা এই রাজ্যের বিশ্বাসী প্রজা! তোমরা রাজধানী চেনো না। তা হলে তোমরা আমাকে এই জঙ্গলের বাইরে কোনও রাস্তায় পৌঁছে দিতে পারবে? তা হলেই হবে। আমার খুব বিপদ!”
লোক তিনটি পরস্পরের মুখের দিকে চাইল। কী করবে বুঝতে পারছে না। তাদেরও দেরি হয়ে যাচ্ছে, রোদ উঠে যাচ্ছে চড়া হয়ে।
প্রথম যে-লোকটি ভয় পেয়ে তীর-ধনুক ফেলে দিয়েছিল, সে বলল, “ওরে, অত কথায় কাজ কী? ইনি ভূত না মানুষ, তা কে জানে! ইনি যেখানে ইচ্ছে যান, আমরা চল পালাই।”
হিংকা বলল, “তলোয়ারখানা দেখে বড্ড লোভ হচ্ছে। আমাদের গ্রামে কারও এরকম অস্ত্র নেই! কখনও চোখেও দেখিনি!”
মংরু বলল, “হাতে কীরকম আংটি রয়েছে দ্যাখ! নির্ঘাত মনে হচ্ছে সোনার। তাতে হিরে-মুক্তো বসানো। ওরে, ওরকম একটা আংটি বিক্রি করে দিলে কত চাল আর ডাল পাওয়া যাবে বল তো? সারা বছর আমাদের খাওয়ার চিন্তা থাকবে না।”
তলতাদেবী বললেন, “ঠিক আছে, তোমরা আমাকে জঙ্গলের বাইরে কোনও বড় রাস্তায় নিয়ে চলো। তা হলে আমি তোমাদের এই তলোয়ার আর আমার হাতের আংটি উপহার দেব! চলো, চলো, শিগগির চলো।”
মংরু বলল, “এটা মন্দ কথা নয়। ওনাকে জঙ্গলের বাইরে পৌঁছে দিলেই যদি অমন ভাল জিনিস দুটো পাওয়া যায়, তা হলে তো বহুত মজা! চল তা হলে যাই!”
হিংকা বলল, “দূর গাধা! এখন আমরা জঙ্গলের বাইরে রাস্তা পর্যন্ত যাব, আবার ফিরে আসতে হবে, এর মধ্যে যদি সৈন্যদের কাছে ধরা পড়ে যাই? তখন কী হবে? সৈন্যরা আমাদের এইসব জিনিস কেড়ে নেবে না? মেরেও ফেলতে পারে। তার চেয়ে আর-একটা কাজ করা তো অনেক সহজ!”
হিংকা মংরুর দিকে তাকিয়ে চোখের ইঙ্গিত করল। মংরু তাকাল অন্য লোকটির দিকে। সে-ও ভুরু নাচিয়ে বলল, “ঠিক বলেছিস!”
তারা তখন তিন দিক থেকে এক-পা এক-পা করে এগোতে লাগল মহারানির দিকে।
মহারানি আবার তলোয়ার তুলে নিয়ে বললেন, “খবরদার, আমার কাছে আসবে না। আমাকে ধরার চেষ্টা করবে না।”
লোক তিনটি লোভীর মতন হি-হি করে হেসে উঠল একসঙ্গে।
ঠিক সময় আরও তিনটি লোক ঝোপ সরিয়ে উপস্থিত হল সেখানে। তাদের মধ্যে একজন তলতাদেবীর দিকে তাকিয়েই দারুণ চমকে গিয়ে বলল, “কে? কে? ইনি কে?”জঙ্গলের ভেতরকার গ্রামবাসীদের বিভিন্ন দল রাত্তিরবেলা বেরিয়েছিল শিকার খুঁজতে। তাদের মধ্যে একটি দল সাক্ষাৎ পেয়েছিল মহারানি তলতাদেবীর।
আর-একটি দলও ফিরছিল এই সময়ে। এই দলের মধ্যে রয়েছে গ্রামের ওঝা। এই ওঝাটি গ্রামের লোকদের রোগ-ভোগ হলে চিকিৎসা করে, ওদের নিজস্ব দেবতার পুজো করার ভারও তার ওপরে। তার সারা গায়ে উল্কি আঁকা, তার গলায় হলদে বাঘের দাঁত দিয়ে গাঁথা একটা মালা। তার মাথার চুল ঝাঁকড়া-ঝাঁকড়া, চোখ দুটো জবাফুলের মতন লাল। তার পরনে একটা ভাল্লুকের চামড়া।
ওই ওঝাকে গ্রামের মানুষ যেমন ভক্তি করে, তেমন ভয়ও পায়।
এই ওঝাদের দলটি আজ শিকার করেছে একটা শুয়োর আর দুটো খয়েরি রঙের খরগোশ। তারা আনন্দ করতে করতে ফিরছে, এমন সময় এক জায়গায় শুনতে পেল মানুষের গলার আওয়াজ।
প্রথমে আড়াল থেকে লুকিয়ে তারা উঁকি মারল। তারপর মংরু আর হিংকাকে দেখল, এরা তাদেরই গ্রামের লোক। তখনও তারা মহারানি তলতাদেবীকে দেখতে পায়নি। সবাই মিলে একসঙ্গে ফেরা যাবে, এই ভেবে তারা ঝোপঝাড় ভেদ করে যেই কাছে চলে এল, অমনি তাদের চোখ গেল তলতাদেবীর দিকে।
ওদের তিনজনের মধ্যে সবচেয়ে বেশি অবাক হল ওঝা।
প্রথমে সে চেঁচিয়ে বলল, “কে? কে? ইনি কে?”
তারপর বলল, “মা, আপনি সত্যি এলেন? সত্যি এলেন?”
সেই ওঝা দড়াম করে আছড়ে পড়ল মাটিতে। পাগলের মতন মাথা ঠুকতে ঠুকতে বলতে লাগল, “মা, মা, মা! আজ কী ভাল দিন! আজ কী ভাল দিন!”
মংরু আর হিংকা ধরতে যাচ্ছিল মহারানিকে, তারা ওঝার এই ব্যবহার দেখে হতভম্ব হয়ে গেল।
মহারানি তলতাদেবী ভাবলেন, এই ভাল্লুকের চামড়া পরা লোকটি নিশ্চয়ই তাকে চিনতে পেরেছে। যাক, তা হলে এবার নিশ্চিন্ত! এখন তাড়াতাড়ি ফেরার ব্যবস্থা করতে হবে।
মাথা ঠুকতে-ঠুকতে ওঝা একবার মুখ তুলে জিজ্ঞেস করল, “ওরে, সত্যি‍ই কি দেবী এসেছেন? নাকি আমি চোখে ভুল দেখছি! ওরে মংরু, ওরে হিংকা, তোরাও দেখতে পাচ্ছিস?”
মংরু বলল, “হ্যাঁ গো, আমরাও একজনকে দেখছি। কিন্তু আমরা তো চিনি! না? ইনি কে?”
ওঝা বলল, “তোরা চিনিস না! হায় রে পাপীর দল! ইনি তো সাক্ষাৎ বন-দেবী! আমি একদিন স্বপ্ন দেখেছিলাম, এই বনের মধ্যে সকালবেলা একদিন’ বন-দেবী আমাদের দেখা দেবেন। তাঁর হাতে থাকবে তলোয়ার। তাঁর দেখা পেলে আমাদের সব দুঃখ দূর হয়ে যাবে! ওরে, আজ যা শিকার করেছিস, সব বন-দেবীর পায়ে পুজো দে!”
অন্যরা ওঝার কথা শুনে সঙ্গে-সঙ্গে বিশ্বাস করে ফেলল। শুয়োর, খরগোশ, হরিণ সব এনে রাখল মহারানি তলতাদেবীর পায়ের কাছে।
মহরানি আবার চিন্তায় পড়লেন। এ যে নতুন ঝামেলা। এই গ্রামবাসীরা তাঁকে কোনও ঠাকুর-দেবতা বলে ভেবেছে। এখন তো এরা সহজে ছাড়তে চাইবে না।
মহারানির কাছে এসে ওঝা মাটিতে হাঁটু গেড়ে বসে হাত জোড় করে বলল, “মা, আমরা এই জঙ্গলের মানুষ। এতকাল এই জঙ্গলে শান্তিতে থেকেছি। এখানে শিকার করি, জঙ্গলের ফলমূল খাই। কিন্তু হঠাৎ কোথা থেকে সৈন্যরা এখানে এসে তাঁবু ফেলেছে। তারা আমাদের ওপর অত্যাচার করে। আমাদের জিনিসপত্র কেড়ে নেয়। মা, এই সৈন্যদের হাত থেকে আমাদের বাঁচান।”
তলতাদেবী ভাবলেন যে এখন আর নিজেকে মহারানি বলে পরিচয় দিয়ে কোনও লাভ নেই। এরা তাঁকে বন-দেবী বলে ধরে নিয়েছে, সেটাই চলুক।
তিনি হাত তুলে আশ্বাস দিয়ে বললেন, “এই সৈন্যরা দু’-একদিনের মধ্যেই চলে যাবে। তোমাদের ওপর আর কেউ অত্যাচার করবে না!”
অনেকে একসঙ্গে চেঁচিয়ে বলে উঠল, “জয় মা বন-দেবী। জয় মা বন-দেবী!”
মংরু বলল, “এই, অত জোরে চিৎকার করিসনি। সৈন্যরা শুনতে পাবে। সৈন্যরা আমাদের কথা টের পেয়ে যাবে।”
ওঝা তাকে ধমক দিয়ে বলল, “দূর বোকা! এখন স্বয়ং বন-দেবী আমাদের সঙ্গে রয়েছেন, এখন সৈন্যরা আমাদের কী করবে? সৈন্যরা এলে বন-দেবী তাদের কচুকাটা করবেন ওই তলোয়ারে!”
তলতাদেবী একটা দীর্ঘশ্বাস ফেললেন। আসল ব্যাপারটা এদের বোঝাবার কোনও উপায় নেই। এখন চম্পকের সৈন্যরা এসে পড়লে মহা বিপদ! এর মধ্যে কি তাঁর খোঁজ পড়েনি? চম্পক জেগে উঠলেই তাঁর খোঁজ করবে। তলতাদেবী : ওঝাকে জিজ্ঞেস করলেন, “তোমাদের গ্রামে ঘোড়া আছে?”
হঠাৎ এই প্রশ্ন শুনে ওঝা বেশ অবাক হয়ে গিয়ে বলল, “ঘোড়া? হ্যাঁ, আমাদের গ্রামে দুটি ঘোড়া আছে। ঘোড়া দিয়ে কী হবে দেবী?”
তলতাদেবী বললেন, “চলো, তোমাদের গ্রামে চলো!”
ওঝা চোখ বড়-বড় করে বলল, “আমাদের গ্রামে যাবেন আপনি? সত্যি যাবেন? আমাদের কি এত সৌভাগ্য হবে?”
তলতাদেবী বললেন, “হ্যাঁ, আমি তোমাদের গ্রামটা একবার দেখব।”
ওঝা আর অন্য গ্রামবাসীরা গোল হয়ে ঘিরে রইল তলতাদেবীকে। তারপর তারা এগিয়ে চলল গভীর জঙ্গলের দিকে।
ওঝা এক দৃষ্টিতে চেয়ে আছে তলতাদেবীর দিকে। তার ধারণা বন-দেবী হঠাৎ অদৃশ্য হয়ে যাবেন।
চম্পকের সৈন্যদের তাঁবুগুলো থেকে যত দূরে সরে থাকা যায় ততই ভাল। তলতাদেবী দ্রুত পায়ে হেঁটে সেই লোকগুলির সঙ্গে চলে এলেন তাদের গ্রামে।
জঙ্গলের মধ্যে, একটা ছোট পাহাড়ের গায়ে এই গ্রাম। সমস্ত বাড়িই গাছের ডাল-পালা আর পাতা দিয়ে তৈরি। কয়েকটা গোরু-ছাগল চরছে এদিক-ওদিকে। একটা ভারী সুন্দর, চকচকে ঝকঝকে ঝরনা বয়ে যাচ্ছে সেই গ্রামের মাঝখান দিয়ে। কিছু বাচ্চা ছেলেমেয়ে মহানন্দে স্নান করছে সেই ঝরনায় নেমে।
মহারানিকে দেখার জন্য গ্রামের মেয়ে-পুরুষ-বুড়োরা ঘর ছেড়ে ছুটে বেরিয়ে এল। এরকম ফরসা, দামি সাজ-পোশাক পরা কোনও মহিলাকে তারা কেউ কখনও দেখেনি।
ওঝা জয় বন-দেবী বলে ধ্বনি দিতেই সবাই গলা মেলাল। কয়েকজন প্রণাম জানাল মাটিতে শুয়ে পড়ে।
ওঝা বলল, “ওরে আমাদের কী সৌভাগ্য, স্বয়ং বন-দেবী এসেছেন আমাদের গ্রামে। আজ এখানে বন-দেবীর পুজো হবে। আমাদের সব বিপদ কেটে যাবে।”
মহারানি তলতাদেবী দেখলেন, একটু দূরে একটা গাছের সঙ্গে বাঁধা আছে দুটো ঘোড়া। বেশ তেজী চেহারা। দুটোই খয়েরি রঙের, একটার গায়ে একটু সাদা ছিট-ছিট। তলতাদেবী সব সময় সাদা ঘোড়া পছন্দ করেন। তিনি এগিয়ে গিয়ে সাদা ছিট-ছিট ঘোড়ার গায়ে আদরের চাপড় মারলেন।
তলতাদেবীর সঙ্গে-সঙ্গে একদল মেয়ে-বুড়োও চলে এল সেই গাছতলায়। গ্রামের অন্য মেয়েরা তাঁর দিকে হাঁ করে দেখছে, কেউ কোনও কথা বলতে সাহস পাচ্ছে না।
মহারানি ওঝাকে এক পাশে ডেকে নিয়ে বললেন, “তোমাদের গ্রামের যাতে কোনও বিপদ না হয়, তা আমি অবশ্যই দেখব। এখন একটা কাজের কথা শোনো। এখান থেকে রাজধানীতে যাবার যে রাস্তা, সেই রাস্তা তুমি চেনো?”
ওঝা বলল, “দেবী, আমরা তো কখনও রাজধানীতে যাইনি। তবে এই জঙ্গলের উত্তর দিকে গেলে একটা পাকা সড়ক আছে। সেই সড়ক ধরে গেলে রাজধানীতে পৌঁছনো যায় শুনেছি।”
মহারানি বললেন, “আমাকে এক্ষুনি একবার রাজধানীতে যেতে হবে। তোমাদের গ্রাম থেকে একটা ঘোড়া আমাকে ধার দাও।”
ওঝা বেশ হকচকিয়ে গেল। তার ধারণা, বন-দেবী যখন-তখন অদৃশ্য হয়ে যেতে পারেন। এই সব দেব-দেবীরা যাওয়া-আসা করেন আকাশ-পথে। এঁদের আবার ঘোড়া লাগে নাকি?
মহারানি আবার বললেন, “তোমাদের একটা ঘোড়া আমাকে ধার দাও! আমাকে এক্ষুনি যেতে হবে!”
ওঝা তাঁর পায়ের কাছে বসে পড়ে বলল, “ধারের কথা কী বলছেন, দেবী! এই গ্রামের যা-কিছু আছে, তা সবই আপনার, আমি স্বপ্নে দেখেছি, একদিন বন-দেবী এসে আমাদের সব দুঃখ দূর করে দেবেন। আমার সেই স্বপ্ন সত্যি হয়েছে। কিন্তু দেবী, আপনি এক্ষুনি যাবেন কেন? আপনার পুজো দিয়ে আমরা ধন্য হব!”
মহারানি বললেন, “এখন তার সময় নেই। আমি তোমাদের এমনিই আশীর্বাদ করছি।”
ওঝা বলল, “দেবী, অন্তত একটু দয়া করুন। আমাদের গ্রামের সর্দার খুব বৃদ্ধ আর অসুস্থ। আমি চিকিৎসা করে তাকে সারাতে পারিনি। সে বিছানা ছেড়ে উঠতে পারে না। সে কি আপনার দর্শন পাবে না?”
মহারানি অস্থির ভাবে বললেন, “পরে আবার আমি আসব। আমাকে এক্ষুনি চলে যেতে হবে!”
ওঝা বলল, “বেশি সময় লাগবে না। ওই তো কাছেই ঝরনার ধারে। একবার দয়া করে চলুন।”
আরও পাঁচ-ছ’ জন লোক ওই একই কথা বলতে লাগল। দু’-তিনটি বাচ্চা টানাটানি করতে লাগল মহারানির হাত ধরে।
মহারানিকে রাজি হতেই হল। তিনি জোরে জোরে হাঁটতে লাগলেন, একটা বড় দল চলল তাঁর সঙ্গে।
একটা কুটিরের সামনে এসে ওঝা বলল, “আসুন দেবী, এইখানে।”
ঘরের ভেতরটা এই সকালবেলাতেও অনেকটা অন্ধকার। একটা খাটিয়ার ওপর শুয়ে আছে এক বৃদ্ধ। মাথায় সাদা ধপধপে চুল। শরীরের সব হাড়-পাঁজরা বেরিয়ে গেছে। নিশ্বাস ফেলছে জোরে-জোরে।
এত লোকের পায়ের আওয়াজ শুনে বৃদ্ধ বলল, “কে? কে?”
ওঝা বলল, “সর্দার, দ্যাখো, কে এসেছেন! আমাদের জীবন ধন্য হয়ে গেল। বন-দেবী আমাদের দেখা দিয়েছেন?”
বৃদ্ধ চেষ্টা করেও চোখ মেলতে পারল না। একটা দুর্বল হাত তুলে কাঁপা কাঁপা গলায় জিজ্ঞেস করল, “কে এসেছে বললি? কোন দেবী?”
ওঝা বলল, “বন-দেবী! স্বয়ং বন-দেবী। আর কোনও চিন্তা নেই, উনি ছুঁয়ে দিলেই তুমি সেরে উঠবে।”
বৃদ্ধ হাত দিয়ে বন-দেবীকে খোঁজার চেষ্টা করল। মহারানি তার সেই হাতখানি চেপে ধরলেন।
বৃদ্ধ এখনও চোখ খুলতে পারছে না। কিন্তু তার দু’ চোখের কোণ দিয়ে জল গড়াচ্ছে। সে বলল, “আঃ কী সুন্দর গন্ধ! বন-দেবী! সত্যিই বন-দেবী এসেছেন আমাদের মতন এই অভাগাদের গ্রামে?”
মহারানি কম্পিত গলায় বললেন, “না, সর্দার। আমি বন-দেবী নই। আমি এ রাজ্যের মহারানি, মহারাজ মহাচূড়ামণির পত্নী। আমি প্রার্থনা করব, যাতে তোমার রোগের কষ্ট দূর হয়ে যায়। তুমি ঠিক আবার সেরে উঠবে!”
এই সময় বাইরে তুমুল একটা হই-হট্টগোল শুরু হয়ে গেল। শোনা গেল খটাখট খটাখট অনেক ঘোড়ার পায়ের শব্দ।জঙ্গলের মধ্যে ছোট্ট এই গ্রামটির ওপর হঠাৎ যেন আছড়ে পড়ল ঝড়। প্রায় পঞ্চাশজন পাহাড়ি সৈন্য ঘোড়া ছুটিয়ে এসে ঘিরে ধরল গ্রামটিকে। এই সৈন্যদের প্রত্যেকের হাতে ধারাল বর্শা, সেগুলোর ফলায় চকচক করছে রোদ। এই সৈন্যরা অতি নিষ্ঠুর প্রকৃতির। অস্ত্রের ভাষা ছাড়া অন্য কোনও ভাষা তারা বিশেষ বোঝে না।
অর্ধেক সৈন্য ঘিরে রাখল গ্রামটিকে, যাতে একজনও পালাতে না পারে। আর অন্যরা ঘোড়া থেকে নেমে এক-একটা বাড়ির সামনে দাঁড়াল। হুঙ্কার দিয়ে জানাল, “ভেতরে যারা আছো, সবাই বেরিয়ে এসো।”
সৈন্যদের সেই উগ্রমূর্তি দেখে কেউ আর ভয়ে বেরোতেই চায় না!
একজন সৈন্য একটা মশাল জ্বালল! তারপর সেই দাউদাউ করে জ্বলা মশাল উঁচু করে তুলে ধরে বলল, “এক্ষুনি যদি সবাই বেরিয়ে না আসো, তা হলে আগুন লাগাব সব ঘরে!”
সারা গ্রামে একটা কান্নার রোল পড়ে গেল।
গ্রামের বৃদ্ধ সর্দারের ঘরে রয়েছেন মহারানি তলতাদেবী, ওঝা এবং আরও কয়েকজন রয়েছে সেখানে। বাইরে থেকে একজন ছুটতে ছুটতে এসে খবর দিল, সর্বনাশ হয়েছে। রাজার সৈন্যরা গ্রামের ঘর-বাড়ি জ্বালিয়ে দেবে বলছে!
ওঝা দরজার কাছ থেকে উঁকি মেরে দেখল সৈন্যদের। তারপর জিজ্ঞেস করল, “কেন, ওরা আমাদের গ্রামে আগুন লাগাতে এসেছে কেন? আমরা কী দোষ করেছি?”
যে-লোকটি খবর দিতে এসেছিল, সে বলল, “ওরা বলছে, ওদের তাঁবু থেকে একজন বন্দী পালিয়ে এসেছে। তাকে এক্ষুনি ফিরিয়ে দিতে হবে!”
ওঝা বলল, “আমরা তো কোনও বন্দীকে এখানে আটকে রাখিনি। কী রে, এই গ্রামে কি কোনও বন্দী লুকিয়ে আছে?”
সেই লোকটি বলল, “না!”
তখন মহারানি তলতাদেবী একটা দীর্ঘশ্বাস ফেলে বললেন, “আমিই সেই বন্দী! ওরা আমাকেই খুঁজতে এসেছে!”
ওঝা অবিশ্বাসের সুরে বলল, “আপনি? বন-দেবী রাজার সৈন্যদের হাতে বন্দী ছিলেন? তা কী করে সম্ভব? বন-দেবীকে কি কোনও মানুষ জোর করে আটকে রাখতে পারে?”
তলতাদেবী বললেন, “তোমরা বিশ্বাস করোনি। আমি বন-দেবী নই। আমি এ রাজ্যের মহারানি!”
ওঝা দু’দিকে মাথা নেড়ে বলতে লাগল, “কিছুই বুঝতে পারছি না। সব গোলমাল হয়ে যাচ্ছে। আপনি বন-দেবী নন, এ-রাজ্যের মহারানি? তা হলে রাজার সৈন্যরা আপনাকে বন্দী করবে কেন? মহারানিকে বন্দী করার সাধ্য কি কারও থাকতে পারে? আমরা শুনেছি, আমাদের মহারানির যেমন বুদ্ধি, তেমন সাহস।”
তলতাদেবী বললেন, “ওরা রাজার সৈন্য নয়। ওরা বিদ্রোহী। সব কথা বুঝিয়ে বলার সময় নেই। এখন আমাকে পেলে ওরা আর ছাড়বে না। তোমাদের এখান থেকে পেছন দিক দিয়ে গোপনে বেরিয়ে যাবার কোনও পথ আছে?”
ওঝা আর অন্য লোকেরা সবাই সবার মুখের দিকে তাকাল।
একজন বলল, “যদি পেছনের পাহাড়ের দিকে পৌঁছে দেওয়া যায়…”
অন্য একজন বলল, “কিন্তু সৈন্যরা যে পুরো গ্রাম ঘিরে ফেলেছে! তাদের চোখ এড়িয়ে যাওয়া যাবে কী করে?”
তলতাদেবী বললেন, “আমাকে পথটা দেখিয়ে দাও, আমি কোনওক্রমে যাবার চেষ্টা করব। আমি এখানে থাকলে সৈন্যরা তোমাদের ওপর অত্যাচার করবে!”
বৃদ্ধ সর্দার চোখে দেখতে পায় না বটে কিন্তু কানে সব শুনতে পায়। সে হঠাৎ কাঁপতে কাঁপতে উঠে বসে বলল, “মহারানি! মহারানি! আমাদের দেশের মহারানি?”
ওঝা বলল, “সর্দার, বিদ্রোহী সৈন্যরা মহারানিকে ধরে নিয়ে যেতে এসেছে!” সেই বৃদ্ধ অদ্ভুত তীক্ষ্ণ গলায় বলল, “ওরে, তোরা কি পুরুষ? তোদের গায়ে রক্ত নেই? আমাদের মহারানি এসেছেন গ্রামে, আমাদের সামনে থেকে সৈন্যরা তাঁকে ধরে নিয়ে যাবে? তোরা আটকাতে পারবি না?”
ওঝা বলল, “সৈন্যদের সঙ্গে আমরা লড়াই করব কী করে? আমাদের কাছে যে সেরকম অস্ত্র নেই!”
বৃদ্ধ সর্দার বললেন, “লড়াই করতে না পারিস, মরতে তো পারিস? আমাদের প্রাণ থাকতে আমরা কিছুতেই মহারানিকে সৈন্যদের হাতে তুলে দেব না!”
একজন গ্রামের লোক উত্তেজিতভাবে চেঁচিয়ে উঠল, “হ্যাঁ, আমরা লড়ব! জান দেব তবু মান দেব না! আমাদের জ্যান্ত রেখে কেউ মহারানিকে ধরে নিয়ে যেতে পারবে না!”
আরও অনেকে একসঙ্গে বলে উঠল, “হ্যাঁ, আমরা লড়ব! আমরা লড়ব!”
মহারানি তলতাদেবী হাত তুলে বললেন, “না!”
সবাই চুপ করে গেল।
.
তলতাদেবী সকলের মুখের দিকে তাকিয়ে দেখলেন। এরা সবাই নিরীহ, গ্রামবাসী। দুর্ধর্ষ পাহাড়ি সৈন্যদের সঙ্গে লড়াই করতে গেলে এরা কচু-কাটা হবে। শুধু শুধু এরা প্রাণ দেবে, তাতেও তলতাদেবী আত্মরক্ষা করতে পারবেন না।
তিনি বললেন, “তোমরা যে আমাকে বাঁচাবার জন্য প্রাণ দিতে চেয়েছ, তাতেই আমি ধন্য হয়েছি। কিন্তু লড়াই করার কোনও প্রয়োজন নেই। আমি একা সৈন্যদের সঙ্গে কথা বলব!”
বৃদ্ধ সর্দার কেঁদে-কেঁদে বলল, “মা, তোমার কোনও বিপদ হলে আমরা তা সইতে পারব না! আমাদের প্রাণ অতি তুচ্ছ, তোমার সম্মান আমরা নষ্ট হতে দেব না কিছুতেই।”
তলতাদেবীরও চোখে জল এসে গেল।
তিনি কান্না মুছে বললেন, “কোনও সৈন্য আমার গায়ে হাত দেবার সাহস পাবে না! আমি রাজধানীতে যদি পৌঁছতে পারি, তা হলে মহারাজকে সঙ্গে নিয়ে আবার একদিন এই গ্রামে ফিরে আসব।”
তলোয়ারটা তুলে তিনি বেরিয়ে এলেন কুটিরের বাইরে।
খানিকটা দূরের একটা কুটির থেকে সৈন্যরা ভেতর থেকে নারী ও শিশুদের জোর করে টেনে হিঁচড়ে নিয়ে আসছে বাইরে। একজন সৈন্য মশাল উঁচিয়ে হিংস্র কণ্ঠে বলছে, “কোথায় তাকে লুকিয়ে রেখেছিস, বল, বল! নইলে এক্ষুনি আগুন ধরিয়ে দেব!”
মহারানি তলতাদেবী দৌড়ে গেলেন সেদিকে।
সৈন্যদের কাছে গিয়ে বললেন, “থামো, থামো! আর অত্যাচার করবার দরকার নেই!”
সৈন্যরা তলতাদেবীকেই খুঁজতে এসেছে, কিন্তু চোখের সামনে হঠাৎ তাঁকে দেখে এমনই অবাক হয়ে গেল যে, কথাই বলতে পারল না কয়েক মুহূর্ত! –
তারপর একজন বলল, “এই তো সেই বন্দিনী! পালিয়ে এসেছে। ওরে, ধর! ধর!”
তলতাদেবী কয়েক পা পিছিয়ে গিয়ে বললেন, “খবরদার, আমাকে কেউ স্পর্শ করবে না! আমি ধরা দিচ্ছি, তোমরা গ্রামের লোকেদের ছেড়ে দাও।”
একজন সৈন্য এগিয়ে এসে বলল, “আমরা আপনার হাত বাঁধব।”
তলতাদেবী বললেন, “আর একটুও এগোবে না! আমার গায়ে হাত দেবার চেষ্টা করলে আমি নিজের হাতে নিজের গলা কেটে ফেলব! তোমরা আমাকে ধরে নিয়ে যেতে পারবে না! তোমাদের নেতা চম্পক কোথায়? তাকে ডাকো!”
তখন কয়েকজন সৈন্য তলতাদেবীকে ঘিরে রইল। তিনি তলোয়ারটা নিজের গলার কাছে ঠেকিয়ে রাখলেন। কয়েকজন সৈন্য গেল চম্পককে ডেকে আনতে।
একটু পরেই চম্পক এসে হাজির হল ঘোড়া ছুটিয়ে।
সৈন্যদের বৃত্তটার কাছে এসে ঘোড়া থেকে নেমে সে ঠাট্টার সুরে বলল, “পালাতে পারলে না তা হলে? ধরা পড়ে গেলে শেষ পর্যন্ত!”
তলতাদেবী এবার তলোয়ারটা ফেলে দিয়ে বললেন, “আমি স্বেচ্ছায় ধরা দিচ্ছি। নিরীহ গ্রামবাসীদের কোনও দোষ নেই, ওদের শাস্তি দিও না!”
চম্পক বলল, “তলোয়ারটা ফেললে কেন? তুলে নাও। তুমি যে মহারানি? তুমি মহারানি হয়েই রাজধানীতে ফিরে যাবে।”আকাশে ঘনিয়ে এসেছে মেঘ, শনশন করে বইছে বাতাস। আকাশের এক প্রান্ত থেকে অন্য প্রান্ত পর্যন্ত এক ঝলক বিদ্যুৎ চোখ ধাঁধিয়ে দিয়ে গেল।
গ্রামের সব লোক ঘর ছেড়ে বাইরে এসে অবাক চোখে তাকিয়ে আছে।
একটু আগে তারা যাঁকে ভেবেছিল বনদেবী, তিনি হয়ে গেলেন এ-রাজ্যের মহারানি। আবার সেই মহারানিকে ধরে নিয়ে যাবার জন্য এসেছে সৈন্যবাহিনী। এসব কী যে ব্যাপার হচ্ছে, তারা বুঝতেই পারছে না।
কয়েকজন সৈন্যের হাতে দাউ-দাউ করে জ্বলছে মশাল, তারা কিছু-কিছু বাড়িতে আগুন লাগাতে যাচ্ছিল, এখন সেই মশালগুলো তারা ফেলে দিল মাটিতে।
চম্পক সৈন্যদের একটু দূরে সরে যাবার হুকুম দিয়ে এগিয়ে এল তলতাদেবীর কাছে। তারপর বলল, “তোমার জন্য একটা সাদা ঘোড়া এনেছি। তুমি সাদা ঘোড়া পছন্দ করো। এখন আমার সঙ্গে রাজধানীতে চলো।”
তলতাদেবী কয়েক পলক তাকিয়ে রইলেন চম্পকের মুখের দিকে। চম্পক আগে তাঁকে ‘আপনি’ বলে সম্বোধন করত, এখন ‘তুমি’ বলছে। তার মুখে কোনও দুশ্চিন্তার ছাপ নেই, বরং বেশ খুশি-খুশি ভাব।
তলতাদেবী জিজ্ঞেস করলেন, “তুমি সত্যিই আমায় রাজধানীতে ফিরে যেতে দেবে?”
চম্পক বলল, “অবশ্যই। আমি নিজে তোমাকে সঙ্গে নিয়ে যাব।”
তলতাদেবী আরও বিস্মিত হয়ে বললেন, “তুমিও রাজধানীতে যাবে?”
চম্পক কৌতুক করে বলল, “হ্যাঁ। রাজধানী আমাকে ডাকছে!”
তারপর সে ব্যস্ত হয়ে বলল, “তুমি পালিয়ে গিয়ে আমাদের খুব মুশকিলে ফেলেছিলে। মহারানিকে সঙ্গে না নিয়ে তো রাজধানীতে ফেরা যায় না। অনেক সময় নষ্ট হল। যাই হোক, আর দেরি করা নয়, চলো, এখনই যাত্রা করা যাক।”
তলতাদেবী ঘোড়ায় উঠে বসলেন।
চম্পক তলোয়ারটা কুড়িয়ে নিয়ে বলল, “এটাও তোমার হাতে রাখো। তুমি তো আর বন্দিনী নও, রাজধানীতে তুমি ঢুকবে বিজয়িনীর বেশে।”
চম্পক নিজের ঘোড়ায় চেপে তলতাদেবীর পাশে গিয়ে দাঁড়াতেই সৈন্যরা চেঁচিয়ে উঠল, “জয়, মহারাজ চম্পকের জয়! জয় মহারানির জয়!”
তলতাদেবী মুখ ফিরিয়ে জিজ্ঞেস করলেন, “তুমি এর মধ্যেই মহারাজ হয়ে গেছ নাকি?”
চম্পক কৌতুকের সুরে বলল, “সবাই তো তাই বলছে। সেই জন্যই তো রাজধানীতে গিয়ে সিংহাসনে বসতে যাচ্ছি।”
তলতাদেবী বললেন, “এক দেশে দু’জন মহারাজ কি থাকতে পারে? মহারাজ মহাচূড়ামণির কথা কি তুমি ভুলে গেছ? তিনি হয়তো এখনও ঘুমিয়ে আছেন, কিছুই জানেন না, কিন্তু কোনও একসময় তো জেগে উঠবেন!”
চম্পক বলল, “ওঃ হো, তুমি জানো না? মহাচূড়ামণি আমার নাম শুনেই ভয় পেয়ে সিংহাসন ত্যাগ করেছে!”
তলতাদেবী ভুরু তুলে বললেন, “তাই নাকি? মহারাজ ভয় পেয়েছেন?”
চম্পক বলল, “শুধু তাই নয়! সে কাপুরুষটা এখন কাকুতি-মিনতি করছে, যাতে তাকে আমি প্রাণে না মারি। ভাবছি, ওকে নিয়ে কী করা যায়!”
তলতাদেবী বললেন, “যুদ্ধ না করেই মহারাজ সিংহাসন ছেড়ে দিলেন?”
চম্পক বলল, “আমি পাহাড়ি সৈন্যদের নিয়ে রাজধানী আক্রমণ করব শুনেই তো তার আত্মারাম খাঁচা ছাড়া হয়ে গিয়েছিল! চেহারাটাই বিরাট। বুদ্ধি তো কিছু নেই। এবার গিয়ে ওকে দিয়ে আমার পা টেপাব।”
তলতাদেবী চুপ করে গিয়ে দ্রুত চিন্তা করতে লাগলেন। মহাচূড়ামণি মহাবীর, বিনা যুদ্ধে তিনি সিংহাসন ছেড়ে দেবেন, এটা বিশ্বাসই করা যায় না। চম্পক এসব বানাচ্ছে। কিন্তু চম্পক কোন্ সাহসে রাজধানীতে যাচ্ছে সঙ্গে এই ক’টা সামান্য সৈন্য নিয়ে? বিদ্রোহের কথা জেনেও মহাচূড়ামণি কেন ছুটে আসেননি এদিকে?
একটু পরে তলতাদেবী আবার জিজ্ঞেস করলেন, “তুমি তা হলে এ-রাজ্যের মহারাজ হয়েছ! তা হলে তো আমি আর এখানকার মহারানি থাকতে পারি না!”
চম্পক বলল, “কেন থাকবে না? রাজা বদল হলেই যে রানি বদল হবে, তার কি মানে আছে? তোমার মতন রানি কি আর পাওয়া যাবে? এ-রাজ্যের রানি হিসেবে তোমাকেই মানায়। তুমিই হবে আমার রানি!”
তলতাদেবী বললেন, “এসব তুমিই নিজে-নিজে ঠিক করেছ? আমি রাজি হব কি না, তা নিয়ে তোমার মাথাব্যথা নেই!”
চম্পক বলল, “তুমি রাজি হবে না কেন? তোমার তো কোনও ক্ষতি হচ্ছে না! তুমি যেমন মহারানি ছিলে তেমনই থাকবে। শুধু তোমার স্বামী বদলে যাবে। ওই হঁতকো মহাচূড়ামণিটার চেয়ে আমাকে তোমার বেশি পছন্দ হবে না? আমি জানি, তুমি এতে রাজি হবে।”
তলতাদেবী জিজ্ঞেস করলেন, “যদি রাজি না হই?”
চম্পক বলল, “তা হলে অবশ্য তোমার খানিকটা মুশকিল হবে। তুমি রাজি না হলে প্রথমেই মেরে ফেলা হবে তোমার ছেলে দুটিকে। তোমাকে মত বদলাবার জন্য সময় দেওয়া হবে তিন মাস। ততদিন তুমি থাকবে কারাগারের অন্ধকারে। তারপর তুমি যদি আবার রাজি হও…”
তলতাদেবী মুখটা ফিরিয়ে নিলেন। ক্রোধে তাঁর দু’চোখ জ্বলছে।
তবু তিনি ভাবছেন, এখন আর চম্পককে কোনও কথা বলে লাভ নেই। আগে রাজধানীতে পৌঁছনো যাক, তখন জানা যাবে আসলে কী ঘটেছে।
তলতাদেবী আর চম্পকের পেছনে-পেছনে ধুলো উড়িয়ে আসছে পাহাড়ি সৈন্যবাহিনী। এরা ভাল করে যুদ্ধ বিদ্যা শেখেনি, এদের কাছে বেশি অস্ত্ৰ-শস্ত্রও নেই। মহাচূড়ামণির সৈন্যদের সামনে এরা দাঁড়াতেই পারত না। তবু কোন্ সাহসে চম্পক এদের নিয়ে বিদ্রোহ করেছিল?
চম্পক আরও কিছু বলবার চেষ্টা করলেও তলতাদেবী শুনলেন না। চম্পকের দিকে তাকাতেও তাঁর ঘৃণা হচ্ছে।
খানিকবাদে দেখা গেল দূরে রাজধানীর প্রাচীর। সেখানে বহু লোকের কোলাহল শোনা যাচ্ছে। নগরীর প্রধান সিংহদ্বারটি খোলা। উঁচু একটা বেদীর ওপর দাঁড়িয়ে আছে একজন মানুষ, স্থিরভাবে সামনের দিকে তাকিয়ে। তার গায়ে একটি রেশমের উত্তরীয় জড়ানো।
চম্পক বলল, “ওই দ্যাখো মহারানি। রাজধানীর মানুষ আমাকে রাজা হিসেবে বরণ করার জন্য অধীর ভাবে অপেক্ষা করছে।”
তলতাদেবী কোনও উত্তর দিলেন না।
চম্পক আবার বলল, “আমাদের নামে ওরা জয়ধ্বনি দিচ্ছে, শুনতে পাচ্ছ?”
তলতাদেবী তবু চুপ করে রইলেন।
চম্পক আবার বলল, “আগেকার রাজা মহাচূড়ামণিকে ওরা বন্দী করেছে!”
তলতাদেবী এবার আর কথা না বলে পারলেন না। মুখ ফিরিয়ে তিনি জিজ্ঞেস করলেন, “এ খবর তুমি কোথায় পেলে? মহারাজ মহাচূড়ামণিকে যে বন্দী করা হয়েছে, তা তুমি কী করে জানলে?”
চম্পক বলল, “আজ খুব ভোরেই দূতের মুখে সব সংবাদ পেয়েছি। আগে থেকেই সব ব্যবস্থা করা ছিল। আমাকে কি কাঁচা লোক পেয়েছ। আগে থেকে সব ব্যবস্থা পাকা না করে কি আমি এমনি এমনি রাজধানীতে আসছি! ওই যে উঁচু বেদীর ওপর দাঁড়ানো মানুষটিকে কি চিনতে পারছ? উনি হচ্ছেন রাজপুরোহিত ছম্ভী। উনি আমাকে চিঠি লিখেছেন, তোমাকে সঙ্গে নিয়ে দ্রুত রাজধানীতে চলে আসার জন্য। ছম্ভী নিজে রাজধানীর সব প্রজাদের সামনে আমার মাথায় রাজমুকুট পরিয়ে দেবেন।”
শেষের কথাটা শুনেও যেন বিশ্বাস করতে পারলেন না তলতাদেবী, তিনি জিজ্ঞেস করলেন, “কী বললে? ছম্ভী কী করবেন?”
চম্পক আবার জোর দিয়ে বলল, “ছম্ভী নিজে আমার মাথায় রাজমুকুট পরিয়ে দেবেন!”
এবার তলতাদেবী অজানা আশঙ্কায় কেঁপে উঠলেন। ছম্ভী মহাবীর মহাচূড়ামণিকে বন্দী করেছেন, এও কি সম্ভব? মহাচূড়ামণিকে প্রজারা যেমন ভয় করে, তেমন ভালও বাসে। তবে সাঙ্ঘাতিক একটা কিছু অশুভ ঘটনা নিশ্চয়ই ঘটেছে। ছম্ভী চম্পককে কখনও পছন্দ করতেন না, আজ তিনিই চম্পককে সিংহাসনে বসাতে চান, এ কি সম্ভব?
তলতাদেবী বললেন, “মূর্খ, ছম্ভী তোমার মাথায় রাজমুকুট পরাবেন, তুমি এটা বিশ্বাস করেছ?”
চম্পক সারা মুখে হাসি ছড়িয়ে বলল, “ছম্ভীর সঙ্গে আমার গোপন চুক্তি হয়ে আছে অনেক আগেই। তোমরা তার কিছুই জানো না। ছম্ভীর পরামর্শেই তো আমি বিদ্রোহ করেছি। মহাচূড়ামণি ফাঁদে পড়েছে, এখন আমিই রাজা। ছম্ভী আমার মাথায় রাজমুকুট পরিয়ে দেবেন, তার বদলে আমি ছম্ভীর ভাই দেবককে সেনাপতির পদ দেব। ছম্ভীও সারাজীবন থাকবেন মহা সুখে।”
তলতাদেবী বললেন, “মহাচূড়ামণি যদি ধরা পড়ে থাকেন, তা হলে রাজধানীতে আমি এখন কিছুতেই যাব না।”
তিনি ঘোড়ার মুখটা ফিরিয়ে খুব জোরে ছুটিয়ে দিলেন। চম্পক তাঁকে ধরতে গিয়েও কিছুটা গিয়ে ফিরে এল, অন্য কয়েকজন অশ্বারোহী ধেয়ে গেল তলতাদেবীর দিকে।
এদিকে রাজপুরোহিত ছম্ভী সকাল থেকেই দাঁড়িয়ে আছেন চৌরাস্তার মাঝখানে উঁচু বেদীটার ওপর। তাঁর পাশে রয়েছে ছোট রাজকুমার তীক্ষ্ণ। এ-রাজ্যের অশ্বারোহীরা সার বেঁধে দাঁড়িয়ে আছে বেদীটা ঘিরে। কয়েকজন সৈন্য সারা রাজধানীতে ডঙ্কা বাজিয়ে ঘুরছে। সেই ডঙ্কাধ্বনির অর্থ হল, সমস্ত প্রজাদের জমায়েত হতে বলা হচ্ছে এই চৌরাস্তায়।
দলে দলে প্রজারা এসে মিলিত হচ্ছে সেখানে। কী ব্যাপারে তাদের ডাকা হচ্ছে, তা তারা কিছুই জানে না। এখন দুর্ভিক্ষ কিংবা দাবানলের ভয় নেই। বিদেশী সৈন্যদের রাজধানী আক্রমণের কোনও আশঙ্কা নেই, কারণ বর্ষাকালে যুদ্ধ হয় না। তা হলে কিসের জন্য এই জরুরি ডাক?
প্রজারা সবাই রাজপুরোহিত ছম্ভীর দিকে উৎসুক ভাবে তাকিয়ে আছে। কিন্তু ছম্ভী কোনও কথাই বলছেন না। প্রজারা প্রথম-প্রথম ছম্ভীর প্রতি সম্ভ্রম দেখিয়ে চুপ করে ছিল। তারপর ফিসফিস করে কথাবার্তা শুরু করল। তারপর গুঞ্জন। তারপর কোলাহল।
ছম্ভী তবু চুপ করে চেয়ে আছেন। যেন তিনি ধ্যান করছেন। রাজকুমার তীক্ষ্ণও ছটফট করছে না। ওই বয়েসের অন্য যে-কোনও ছেলে এতক্ষণ এক জায়গায় চুপ করে দাঁড়িয়ে থাকত না, কিংবা রাজবংশের ছেলেরা অতি অল্প বয়েস থেকেই অনেক কিছু শিখে যায়।
এক সময় প্রজারা দেখল, বাইরের দিক থেকে এক সৈন্যবাহিনী আসছে নগরের দিকে। এরা কারা? এদের সামনে রয়েছে দুই অশ্বপৃষ্ঠে এক পুরুষ ও এক রমণী। দূর থেকে তাদের ঠিক চেনা যাচ্ছে না।
বাইরের সৈন্যবাহিনী আর-একটু কাছে আসতেই ছম্ভী তাঁর ডান হাতটি উঁচু করে তুললেন। সঙ্গে-সঙ্গে সমস্ত কোলাহল থেমে গেল।
ছম্ভী এবার নিস্তব্ধতা ভঙ্গ করে উদাত্ত গলায় বললেন, “প্রিয় প্রজাগণ, তোমাদের আজ ডেকেছি এক বিশেষ কারণে। এ রাজ্যে এক মহা সঙ্কট উপস্থিত। বন্যা, দুর্ভিক্ষ, দাবানলের চেয়েও আরও বড় বিপদ।”
এবার তিনি একটু থেমে প্রজাদের মুখের দিকে তাকালেন। সবাই উদগ্রীব হয়ে আছে, অনেকের মুখে ভয়ের ছায়া পড়েছে।
ছম্ভী আবার বললেন, “এই দুঃসংবাদ দেবার ভার আমার ওপর পড়েছে। অন্য সময় এ-দেশের রাজা, পরমবীর মহাচূড়ামণিই এই বেদী থেকে তোমাদের সঙ্গে কথা বলেন। কিংবা উদ্যানবাটি থেকে তোমাদের দর্শন দেন। আজ তোমাদের মনে হতে পারে, মহারাজের পরিবর্তে আমি তোমাদের সামনে এসেছি কেন? তার কারণ,এই মুহূর্তে এই রাজ্যের কোনও রাজা নেই। এ-সংবাদ দিতে আমার বুক ফেটে যাচ্ছে, আমি অতিকষ্টে চক্ষের জল আটকে রেখেছি, কারণ, আমার ওপরে এখন খুবই গুরু দায়িত্ব! তোমাদের পরমপ্রিয় মহারাজ মহাচূড়ামণি আর বেঁচে নেই। তাঁকে খুন করা হয়েছে। এক কুৎসিত ষড়যন্ত্রে তিনি নিহত হয়েছেন।”
সমস্ত প্রজারা হাহাকার করে উঠল। সেই মুহূর্তে সেখানে নেমে এল শোকের ছায়া। কেউ-কেউ বুক চাপড়ে কাঁদতে লাগল। কেউ-কেউ চিৎকার করে বলল, “মহারানি? আমাদের প্রিয় মহারানি কোথায়? তাঁর কিছু হয়নি তো?”
ছম্ভী বললেন, “মহারাজকে কারা হত্যা করেছে তা আগে শোনো। এই ষড়যন্ত্রের মূলে আছে দু’জন। তোমাদের প্রাক্তন সেনাপতি চম্পক আর মহারাজের প্রিয় মহিষী তলতাদেবী। মহারাজকে সরিয়ে তলতাদেবী সিংহাসনে বসতে চান। সেই জন্য তিনি চম্পককে দিয়ে বিদ্রোহ করিয়েছেন। ওই দ্যাখো, সেই চম্পক আর তলতাদেবী বিদ্রোহী সৈন্যদের নিয়ে রাজধানী দখল করতে আসছে। এখন তোমরাই ঠিক করো, তোমরা কি এই দুই ষড়যন্ত্রীকে ক্ষমা করবে?”
প্রজারা বজ্রকণ্ঠে চেঁচিয়ে বলল, “না, না, না!”ঘোড়া ছুটিয়ে একেবারে উঁচু বেদীটার কাছে চলে এল চম্পর্ক। তার মুখ খুশিতে ঝলমল করছে। প্রজাদের চিৎকারকে সে মনে করছে তার নামে জয়ধ্বনি! ঘোড়া থেকে নেমে দু’ হাত জোড় করে সে বলল, “প্রণাম, গুরুদেব!”
ছম্ভী পেছন ফিরে সেনাবাহিনীর দিকে একটা হাত তুলে ইঙ্গিত করলেন। সঙ্গে-সঙ্গে এই রাজ্যের সবচেয়ে দুর্ধর্ষ অশ্বারোহী বাহিনী ছুটে গিয়ে দাঁড়াল চম্পকের পাহাড়ি সৈন্যদের মুখোমুখি। তাদের প্রত্যেকের হাতে উদ্যত বর্শা।
আর চারজন বিশালদেহী প্রহরী ঘিরে ধরল চম্পককে।
ছম্ভী চম্পককে অগ্রাহ্য করে তাকিয়ে রইলেন দূরের দিকে। মহারানি তলতাদেবীর ঘোড়াটা তীরের মতন ছুটে যাচ্ছে, আর দু’জন ঘোড়সওয়ার অনুসরণ করছে তাঁকে।
ছম্ভী চেঁচিয়ে বললেন, “ধরো ওকে! কিছুতেই যেন পালাতে না পারে।”
এতক্ষণে রাজকুমার তীক্ষ্ণর ঠোঁট কেঁপে উঠল। সে ব্যাকুল ভাবে ডেকে উঠল, “মা, মা!”
ছম্ভী কোমল গলায় বললেন, “দ্যাখো কুমার, তোমার মা পালিয়ে যাচ্ছেন!”
তীক্ষ্ণ ছলছল চোখ তুলে বলল, “কেন? মা চলে যাচ্ছেন কেন?”
“ছম্ভী বললেন, “ভয় পেয়েছেন। তোমার বাবাকে তোমার মা মেরে ফেলেছেন তো! আমরা যে সব জেনে গেছি তা বুঝতে পেরে পালিয়ে যাচ্ছেন।”
ছম্ভী বললেন, “লোভ, লোভ, বুঝলে কুমার, লোভের জন্য মানুষ কত না অন্যায় করে!”
বেদীতল থেকে চম্পক অধৈর্যভাবে বলে উঠল, “এ কী, গুরুদেব! এই প্রহরীগুলো আমাকে ওপরে উঠতে দিচ্ছে না কেন?”
এবার ছম্ভী চম্পকের দিকে তাকিয়ে বজ্রগম্ভীর কণ্ঠে বললেন, “বিশ্বাসঘাতক! দেশদ্রোহী! ঘৃণ্য কুকুর! তুই সিংহাসনের লোভে আমাদের প্রিয় রাজাকে হত্যা করেছিস!”
চম্পক চোখ কপালে তুলে বলল, “এ কী বলছেন, গুরুদেব? আপনার সঙ্গে আমার যে কথা…”
ছম্ভী ধমক দিয়ে তাকে থামিয়ে দিয়ে প্রহরীদের বললেন, “ওকে কোনও কথা বলতে দিও না। ওর মুখ বাঁধো। হাত বাঁধো!”
প্রায় নিমেষের মধ্যেই চম্পকের মুখ আর হাত বেঁধে দেওয়া হল। তবু সে কিছু বলার চেষ্টায় গোঁ গোঁ শব্দ করতে লাগল প্রাণপণে।
ছম্ভী আবার বললেন, “তোর মতন বিশ্বাসঘাতককে যদি রাজধানীর নাগরিকদের হাতে তুলে দিই, তা হলে তারা তোকে এই মুহূর্তে ছিঁড়ে টুকরো টুকরো করে ফেলবে!”
প্রজারা চেঁচিয়ে বলল, “হ্যাঁ, হ্যাঁ, ওকে আমাদের হাতে ছেড়ে দিন!”
কয়েকজন প্রহরীদের ঠেলে চম্পকের চুলের মুঠি চেপে ধরবার চেষ্টা করল।
ছম্ভী তাদের নিষেধ করে বললেন, “তোমরা ছেড়ে দাও! এখানে আমি রক্তপাত চাই না। প্রহরীরা ওকে বধ্যভূমিতে নিয়ে যাও! এই দণ্ডেই ওকে শূলে চড়াও। সাবধান, ওর মুখের বাঁধন যেন খুলে না যায়। ওর আর একটা কথাও শোনা পাপ! এ-রাজ্যের ইতিহাস থেকে ওর নাম মুছে দেওয়া হবে!”
প্রহরীরা টানতে টানতে নিয়ে গেল চম্পককে। সে তখনও গোঁ গোঁ শব্দ করে অনেক কিছু বলবার চেষ্টা করছে, কিন্তু তার কোনও কথাই বোঝা গেল না।
ছম্ভী আবার প্রজাদের গোলমাল থামাবার ইঙ্গিত করে বললেন, “আর একজন ষড়যন্ত্রকারী তলতাদেবীও পালাতে পারবে না বেশিদূর, ধরা সে পড়বেই। তার শাস্তিও মৃত্যুদণ্ড!”
প্রজারা সবাই হতবাক হয়ে রইল। মহারানিকে তারা সবাই ভালবাসত, শ্রদ্ধা করত। সেই মহারানি বিশ্বাসঘাতকতা করে মহারাজকে হত্যা করেছে, এ-কথা এখনও যেন তারা বিশ্বাস করতে পারছে না। তবু ছম্ভীর কথায় কেউ প্রতিবাদ করল না। কারণ, মহারাজ নিহত হয়েছেন একথা ঠিক। এবং বিশ্বাসঘাতকের শাস্তি তো মৃত্যুদণ্ড বটেই।
ছম্ভী বললেন, “মহারানির মৃত্যুদণ্ডই যোগ্য শাস্তি, কিন্তু সে শাস্তি তাকে দেওয়া হবে না। নারী অবধ্য। নারীর প্রাণদণ্ড দিলে রাজ্যের অকল্যাণ হয়। সেইজন্য প্রাণদণ্ডের বদলে তলতাদেবীকে যাবজ্জীবন কারাদণ্ড দেওয়া হল। ধরা পড়ার পর থেকে ওই বিশ্বাসঘাতিনী তলতাদেবীকে সারাজীবন কালাঘরে বন্দিনী থাকতে হবে!”
তলতাদেবীর এই শাস্তিতে প্রজারা যেন সকলেই খুশি হয়ে উঠল। বধ্যভূমিতে নিয়ে গিয়ে যে মহারানির মুণ্ডু কেটে ফেলা হবে না, এটাই যথেষ্ট। কালাঘরে থাকলেও তিনি বেঁচেই তো থাকবেন।
ছম্ভীর সুবিচারে প্রজারা চেঁচিয়ে বলে উঠল, “জয় গুরুদেব ছম্ভীর জয়!”
ছম্ভী বললেন, “শোনো, শোনো, এখন উচ্ছ্বাসের সময় নয়। এখন বিপদের সময়। এই মুহূর্তে এ রাজ্যে কোনও রাজা নেই। রাজা ছাড়া কোনও রাজ্য টিকতে পারে না। যে-কোনও মুহূর্তে শত্রু এসে আক্রমণ করতে পারে। এক্ষুনি রাজা নিয়োগ করা দরকার। রাজসিংহাসনে কে বসবে? কে? কে?”
সবাই একসঙ্গে জানাল, “আপনি! আপনি! আপনি!”
ছম্ভী দু’ হাত নাড়তে লাগলেন। প্রজারা আবার চুপ করলে তিনি বললেন, “না, আমি রাজা হব না! আমি পুরোহিত। আমি সন্ন্যাসী! আমি কোনওদিনও রাজা হতে চাই না। সিংহাসনের ওপর আমার কোনও লোভ নেই। এই গৌরবময় রাজ্যের সিংহাসনের প্রকৃত অধিকারী মহান রাজা মহাচূড়ামণির পুত্রেরা। সেইজন্যই আমি রাজকুমার তীক্ষ্ণকে সঙ্গে নিয়ে এসেছি। সে বয়েসে অতি বালক হলেও নিজের চোখে সবকিছু দেখল। সে জানল যে, চম্পকের সঙ্গে ষড়যন্ত্র করে তার মা হত্যা করেছেন মহারাজকে। এই পাপীয়সী মাকে সে কি আর কোনওদিন শ্রদ্ধা করতে পারবে?”
ছম্ভী এবার নিচু হয়ে তুলে নিলেন মহাচূড়ামণির রাজমুকুট এবং বিখ্যাত তলোয়ার। সে দুটি প্রজাদের দেখিয়ে বললেন, “এই দ্যাখো, মহারাজ এগুলো বিশ্বাস করে আমার কাছে রেখে গিয়েছিলেন। ষড়যন্ত্রকারীরা যখন মহারাজ মহাচূড়ামণিকে ভুলিয়ে রাজধানীর বাইরে নিয়ে যায়, সেই সময় তিনি নিশ্চয়ই কিছু সন্দেহ করেছিলেন। তিনি আমায় বলেছিলেন, গুরুদেব, দৈবাৎ যদি আমার কোনও বিপদ ঘটে, আপনার ওপর ভার দিয়ে গেলাম, আপনি রাজ্য রক্ষা করবেন। আমার সন্তানদের আপনি দেখবেন, তাদের যেন কোনও বিপদ না ঘটে! এই গুরুদায়িত্ব আমি স্কন্ধে নিয়েছি। এই দায়িত্ব আমি আজীবন পালন করে যাব। এই রাজমুকুট আমি পরিয়ে দিচ্ছি কুমার তীক্ষ্ণ’র মাথায়। এই হিরণ্যক তলোয়ার আমি তুলে দিচ্ছি তার হাতে। আজ থেকে তীক্ষ্ণই রাজা।”
প্রজারা প্রবল উল্লাসে জয়ধ্বনি দিতে লাগল। রাজপুরোহিতের বদলে যে রাজকুমারই রাজা হলেন, এটাই যেন বেশি ভাল হল। সবাই খুশি। শুধু কয়েকজনের মনে প্রশ্ন জাগল, দুই রাজকুমারের মধ্যে দৃঢ়ই তো বয়েসে বড়, সুতরাং তারই তো রাজা হওয়া উচিত ছিল! কিন্তু দৃঢ় কোথায়? ছম্ভী বড় রাজকুমার দৃঢ়র কথা একবারও বললেন না কেন?
এই প্রশ্ন কয়েকজনের মনে জাগলেও তারা এখন উচ্চারণ করতে সাহস করল না। ছম্ভী কত বড় আত্মত্যাগী, তিনি ইচ্ছে করলেই সিংহাসনে বসতে পারতেন, তবু তা ছেড়ে দিলেন। তিনি যে ছোটকুমার তীক্ষ্ণকে রাজা করলেন, তা নিশ্চয়ই বিশেষ কোনও কারণে ভেবেচিন্তেই করেছেন!
বালক তীক্ষ্ণর মাথায় একটা মস্ত বড় রাজমুকুট। তার চোখ দিয়ে জল গড়াচ্ছে, ঠোঁট দুটি কাঁপছে। সে যেন কোনও কথাই শুনছে না, সে শুধু ভাবছে তার মায়ের কথা।
ছম্ভী তীক্ষ্ণর মাথার কাছে হাত এনে আশীবাদ করলেন। তারপর প্রজাদের বললেন, “এই খুদে রাজা যতদিন সাবালক হয়ে না ওঠে, ততদিন এর হয়ে আমিই রাজ্যের সব কাজ দেখাশুনো করব। আমি তোমাদের কথা দিচ্ছি, আমি নিজে এই তীক্ষ্ণকে সবরকম শাস্ত্র ও অস্ত্রবিদ্যা শিক্ষা দেব। সবদিক থেকেই এই কুমার হবে অপরাজেয়। ষোলো বছর বয়েস হলেই তীক্ষ্ণ মহারাজের বেশে সিংহাসনে বসবে!”
এর পর প্রজাদের আনন্দের মাতামাতি চলল বেশ অনেকক্ষণ ধরে।
এক সময় ছম্ভী তীক্ষ্ণর হাত ধরে নেমে এলেন বেদী থেকে। নরম গলায় জিজ্ঞেস করলেন, “খিদে পেয়েছে, তাই না? সকাল থেকে কিছুই তো খাওয়া হয়নি!”
তীক্ষ্ণ দু’ দিকে প্রবলভাবে মাথা নেড়ে জানিয়ে দিল যে তার খিয়ে পায়নি!
ছম্ভী বললেন, “তৃষ্ণায় আমার গলা শুকিয়ে গেছে। বহুক্ষণ চিৎকার করেছি। চলো, এখন প্রাসাদে যাই!”
কাছেই অপেক্ষা করছে একটি সোনার ঝালর দেওয়া পালকি। মহারানি তলতাদেবী মন্দিরে যাবার সময় এই পালকি ব্যবহার করতেন কখনও কখনও। ছম্ভী সেই পালকিতে তীক্ষ্ণকে নিয়ে উঠে বাহকদের বললেন, “শীঘ্র রাজপ্রাসাদে চলো!”
রাজপ্রাসাদের রক্ষীরা এর মধ্যেই জেনে গেছে যে, তীক্ষ্ণ’র নাম রাজা বলে ঘোষণা করা হয়েছে এবং ছম্ভীই রাজ্যের সব কিছু চালাবেন, তাঁর হাতেই সমস্ত ক্ষমতা।
রক্ষীরা ছম্ভীর সামনে হাত জোড় করে দাঁড়াল।
ছম্ভী বললেন, “সেনানায়ক ভামহকে খবর পাঠাও, সে যেন এখানে আমার জন্য অপেক্ষা করে এক দণ্ড পরে। আমি ওপর থেকে আসছি!”
তীক্ষ্ণকে নিয়ে প্রাসাদের দ্বিতলে উঠে এলেন ছম্ভী। এর মধ্যেই সেখানকার অনেক বদল ঘটে গেছে। সব ঘর খালি। লম্বা অলিন্দের মাঝখানে উঠেছে একটা নতুন দেওয়াল, সেখানে একটা সুবিশাল লৌহদ্বার।
সেই দ্বার দিয়ে ঢোকার আগে তীক্ষ্ণ একটু দাঁড়িয়ে পড়ে বলল, “আমার মা কোথায়?”
ছম্ভী বললেন, “এখনও ধরা পড়েননি, তবে ধরা পড়বেন নিশ্চয়ই। কুমার তীক্ষ্ণ, তুমি সারাজীবনে আর তোমার মাকে দেখতে পাবে না।”
তীক্ষ্ণ আবার জিজ্ঞেস করল, “আমার দাদা কোথায়?”
ছম্ভী বললেন, “তোমার দাদা দৃঢ়কেও তুমি কখনও দেখতে পাবে না। প্রাসাদের এই অংশে শুধু তুমি আর আমি থাকব। মনে করো, তোমার মা, দাদা, এরা আর কেউ নেই। তোমার জন্য শুধু আমি আছি। এখন থেকে তুমি আমাকেই বাবা বলে ডাকবে।”চম্পককে শূলে চড়ানো হল দ্বিপ্রহরের আগেই। তার মুখ বাঁধা রইল, শেষ মুহূর্তেও সে একটা কথাও বলতে পারল না। ছম্ভীর কাছ থেকে ভরসা পেয়ে সে রাজা হবার আশা নিয়ে ছুটে এসেছিল রাজধানীতে, সেই ছম্ভীর আদেশেই প্রাণ দিতে হল তাকে।
মহারানি তলতাদেবী ঘোড়া ছুটিয়ে পালিয়ে যেতে গিয়ে এক সময় বাধা পেলেন। তিনি ঠিক করেছিলেন যে, কোনওক্রমে সীমান্ত পেরিয়ে গিয়ে তিনি তাঁর পৈতৃক রাজ্যে আশ্রয় নেবেন। কিন্তু সীমান্তের দিকে আগে থেকেই সৈন্য সাজিয়ে রাখা হয়েছিল। তলতাদেবী এক জায়গায় এসে দেখলেন, তাঁর সামনেও সৈন্য, পেছন দিকেও সৈন্য, সবাই তাঁকে ধরতে আসছে।
তখন তলতাদেবী ঠিক করলেন, তিনি আত্মহত্যা করবেন। ষড়যন্ত্রকারীদের হাতে ধরা দিয়ে তিনি কিছুতেই অপমানের জীবন বরণ করে নেবেন না। তলোয়ারটা তুলে গলায় কোপ মারতে গিয়েও তিনি থমকে গেলেন। তিনি আত্মহত্যা করলে তাঁর ছেলে দুটির কী হবে? দৃঢ় আর তীক্ষ্ণ দু’জনেই ছোট। মাকে ছাড়া ওরা কী করে বাঁচবে?
তলতাদেবী একটা দীর্ঘশ্বাস ছেড়ে তলোয়ারটা ফেলে দিলেন।
প্রহরীরা তাঁকে ঘিরে ধরল। ঘোড়ার ওপর বসিয়ে রেখেই তাঁকে দড়ি দিয়ে বেঁধে ফেলল আষ্টেপৃষ্ঠে।
এদিকে রাজবাড়ির যে অংশটাতে মহারাজ আর মহারানি থাকতেন, সেই অংশটা নতুন করে সাজিয়ে নিলেন ছম্ভী। একেবারে শেষ ঘরটা তিনি রাখলেন নিজের জন্য। তার সামনের ঘরটিতে থাকবে তীক্ষ্ণ। এর পরে একটি সুদৃঢ় লোহার দ্বার, সেই দ্বারের সামনে বসে থাকবে অতি বিশ্বাসী চারজন প্রহরী। ছন্তা আদেশ দিয়ে রাখলেন, “কোনও মানুষ তো দূরের কথা, কোনও পক্ষী-পিঁপড়েও যেন এ লোহার দ্বার দিয়ে ভেতরে ঢুকতে না পারে।”
সব ব্যবস্থা পাকা করার পর ছম্ভী কিছুক্ষণ বিশ্রাম নিলেন মহাচূড়ামণির মণি-মাণিক্যখচিত পালঙ্কে।
একসময় প্রহরীদের ডাকে তাঁর ঘুম ভাঙল। লৌহদ্বারের বাইরে এসে তিনি দেখলেন সেনানায়ক ভামহ দাঁড়িয়ে আছে। ছম্ভীকে দেখে হাত জোড় করে সে প্রণাম জানাল।
ছম্ভী জিজ্ঞেস করল, “কী বার্তা, সেনানায়ক?”
ভামহ বলল, “গুরুদেব, আপনার সব আদেশ পালিত হয়েছে। রাজ্যের সর্বত্র সৈন্যদের ছড়িয়ে দেওয়া হয়েছে। যাতে কোথাও সামান্য কোনও বিদ্রোহের চিহ্ন দেখা গেলেই তারা দমন করতে পারে। সেরকম কোনও চিহ্ন এখনও কোথাও দেখা যায়নি। মহারানি তলতাদেবীও ধরা পড়েছেন।
ছম্ভী ধমক দিয়ে বললেন, “মহারানি মানে? কে মহারানি? এ-রাজ্যের তো কোনও মহারানি নেই এখন? বলো, তলতাদেবী!”
এ-রাজ্যের সাধারণ মানুষ ও সৈন্যরা কখনও রাজা বা রানির নাম উচ্চারণ করে না। ভামহ আড়ষ্ট গলায় বলল, “আজ্ঞে হ্যাঁ। উনিই ধরা পড়েছেন। ওঁকে কি এখানে নিয়ে আসব?”
ছম্ভী আরও জোর গলায় বললেন, “খবরদার, না! তলতাদেবী আর কোনওদিন এই রাজবাড়িতে প্রবেশ করতে পারবেন না, একথা মনে রেখো। তিনি এখন কোথায়?”
ভামহ বলল, “তাঁকে রাজউদ্যানের মাঝখানে ধরে রাখা হয়েছে। তাঁকে কারাগারে নিক্ষেপ করা হবে কি না, সে বিষয়ে আমরা আপনার আদেশের অপেক্ষায় রয়েছি।”
ছট্টী বললেন, “এখানকার কারাগারে নয়, পাহাড়ের ওপরে কালাঘরে নিয়ে যাও। সেখানে কড়া পাহারায় ওঁকে রাখবে। আমি সন্ধের সময় কালাঘরে যাব। সাবধান, এই বন্দিনী যেন কোনওক্রমে আর না পালায়!”
ভামহ বলল, “না গুরুদেব, সে ব্যবস্থা আমরা করব। ওঁকে কি কিছু খেতে দেওয়া হবে?”
ছম্ভী বললেন, “তা দিও। যা খেতে চান উনি সব দিও। আমি তো ওঁকে মৃত্যুদণ্ড দিইনি, কারাদণ্ড দিয়েছি মাত্র। ওঁকে না খাইয়ে রাখবার দরকার নেই।”
ভামহ এবং অন্য প্রহরীরা দূরে সরে গেলে ছম্ভীর মুখে একটা তৃপ্তির হাসি ফুটে উঠল। এ-রাজ্যের আর কোনও প্রজা এখনও বিদ্রোহ করেনি। তলতাদেবীও ধরা পড়েছেন। এখন ছম্ভীর আর কোনও প্রতিপক্ষ রইল না।
বিকেলবেলা ছম্ভী রাজসভায় গিয়ে কিছুক্ষণ রাজকার্য পরিচালনা করলেন। তিনি বসলেন ভূতপূর্ব মহারাজ মহাচূড়ামণির সিংহাসনে। কিন্তু তিনি মুকুটটা মাথায় দেননি। তাঁর অঙ্গে পুরোহিতের পট্টবস্ত্র। রাজ্যের কোথায় কী ঘটছে, তার সবই খুঁটিনাটি তিনি জানেন, কর্মচারিদের প্রয়োজন মতো নির্দেশ দিলেন।
একটু পরে তিনি একটি রথে চেপে চালককে বললেন, “কালাঘর চলো।”
রাজধানী থেকে কিছুটা দূরে একটা ছোট পাহাড়ের ওপর কালাঘর একটি কুখ্যাত জেলখানা। অন্যান্য জেলখানার সঙ্গে এর তফাত এই যে, এখানে কয়েদিদের সঙ্গে কেউ দেখা করতে আসতে পারে না। কয়েদিরাও চব্বিশ ঘণ্টার মধ্যে কখনও আলো দেখতে পায় না। দিনের পর দিন, মাসের পর মাস, বছরের পর বছর তাদের কাটাতে হয় অন্ধকার ঘরে। তারা নিজেদের মুখ দেখতে পায় না, হাত-পা দেখতে পায় না, কখন যে বুড়ো হয়ে যাচ্ছে, তাও টের পায় না। এই রকম অন্ধকারে থাকতে থাকতে চোখের প্রয়োজন ফুরিয়ে যায়, তখন অন্ধ হয়ে যায় তাবা।
ছম্ভী সেই কালাঘরের প্রধান দ্বারে এসে রথ থেকে নামলেন। চারদিকে একবার তাকিয়ে দেখে বুঝে নিলেন, এই কারাগার থেকে কোনও জীবন্ত মানুষের পালাবার উপায় নেই। একেবারে নিশ্ছিদ্র ব্যবস্থা।
লম্বা সিঁড়ি বেয়ে তিনি উঠে এলেন ওপরে।
একজন প্রহরী একটা মশাল জ্বেলে নিল, তারপর সেই মশালের আলোয় পথ দেখে ছম্ভী প্রহরীটির সঙ্গে একটার পর একটা কক্ষ পার হয়ে এলেন।
একেবারে শেষ কক্ষটির সামনেটা বড়-বড় লোহার শিক দিয়ে ঘেরা। সেখানে এসে দাঁড়িয়ে তিনি দেখতে পেলেন তলতাদেবীকে। কালো মেঘের মধ্যে প্রায় ঢাকা পড়ে যাওয়া চাঁদের মতন সেই অন্ধকার ঘরের মেঝেতে শুয়ে আছেন তলতাদেবী।
ছম্ভী বিদ্রূপের স্বরে বললেন, “ওহে প্রাক্তন রানি, তা হলে তুমি শেষ পর্যন্ত পালাতে পারলে না?”
তলতাদেবী উঠে বসে ছম্ভীর দিকে একদৃষ্টিতে তাকিয়ে রইলেন কয়েক মুহূর্ত। তারপর দু’হাত জোড় করে বললেন, “প্রণাম, গুরুদেব।”
ছম্ভী হাত তুলে আশীর্বাদের ভঙ্গিতে বললেন, “বেঁচে থাকো! তুমি আয়ুষ্মতী হও!”
তলতাদেবী বললেন, “গুরুদেব, আপনাকে সবাই বিশ্বাস করি, শ্রদ্ধা করি। তবু আপনি মিথ্যে কথা বলে আমাকে চম্পকের কাছে পাঠালেন!”
ছম্ভী হা-হা করে হেসে উঠলেন খুব জোরে। তারপর বললেন, “তুমি নিজের বুদ্ধির খুব গর্ব করতে, তাই না? তুমি মনে করতে, এ রাজ্যে তোমার মতন বুদ্ধি আর কারও নেই। তুমি সামান্য একটা কৌশলে দাবানল নিভিয়ে দিয়েছিলে, তাই তোমার স্বামী রাজা মহাচূড়ামণি আমাদের সকলকে বোকা বলে অপমান করেছিল। এবার বুঝলে, কে আসল বুদ্ধিমান? যে শেষ পর্যন্ত জেতে, তার বুদ্ধিই সবচেয়ে বেশি।”
তলতাদেবী বললেন, “মহারাজ আপনাকে সব সময় মান্য করতেন। তিনি সরল মানুষ ছিলেন। তবু আপনি তাঁকে ভুলিয়ে ভালিয়ে নিয়ে গিয়ে হত্যা করলেন?”
ছম্ভী বললেন, “আমি তাকে হত্যা করেছি? তুমি এখন এ-কথা চিৎকার করে বললেও কেউ শুনতে পাবে না। মহাচূড়ামণি মারা গেছেন নিজের বোকামির জন্য। অত কম বুদ্ধি নিয়ে কি কোনও রাজা রাজ্য চালাতে পারেন? কোনও রাজা কি কখনও অন্য কাউকে বিশ্বাস করে একা অত উঁচু খাড়া পাঁচিলে ওঠেন? তার তো মরাই উচিত!”
তলতাদেবী বললেন, “আপনি কিসের লোভে এত সব খারাপ কাজ করলেন গুরুদেব? আপনার কিসের অভাব ছিল?”
ছম্ভী বললেন, “তোমার বুদ্ধির অহঙ্কারই আমার অসহ্য ছিল। তুমি নারী হয়েও সকলের ওপরে উঠে গিয়েছিলে। তাই আমি প্রতিজ্ঞা করেছিলাম, বুদ্ধির খেলায় তুমি জিতবে, না আমি জিতব, তা শেষ পর্যন্ত দেখতে হবে। তুমি এত সহজে হেরে গেলে, তলতাদেবী! ছি ছি ছি. তুমি এখন অন্ধকার কারাগারে ধূলায় গড়াচ্ছ!”
তলতাদেবী বললেন, “আমি তো আপনার সঙ্গে বুদ্ধির খেলা খেলতে যাইনি। আমি আপনাকে বিশ্বাস করেছিলাম!”
ছম্ভী বললেন, “রাজ্য যাঁরা চালান, তাঁরা কাউকেই পুরো বিশ্বাস করেন না। তুমি ভুল করেছ, তাই তোমার এই দশা।”
“আপনি পুরোহিত হয়েও সিংহাসনের ওপর লোভ করেছিলেন?”
“কেন, পুরোহিত বুঝি রাজা হতে পারে না? আমি ইচ্ছে করলেই মাথায় রাজমুকুট পরতে পারতাম। তা আমি পরিনি। কিন্তু এই রাজ্য এখন আমার হাতের মুঠোয়। আমি যেমনভাবে খুশি এই রাজ্য চালাব!”
“আপনি অন্যায়ভাবে সিংহাসন দখল করেছেন। এ-সিংহাসন আপনি বেশিদিন রাখতে পারবেন না।”
“তুমি বুঝি মনে-মনে ভেবে রেখেছ, এখান থেকে কোনওক্রমে পালিয়ে গিয়ে প্রজাদের আমার বিরুদ্ধে খ্যাপাবে! সে গুড়ে বালি! তোমার জন্য কী ব্যবস্থা করেছি শুনে রাখো। তুমি সারা জীবন এই অন্ধকার ঘরে কাটাবে। এখান থেকে কেঁদে-কেঁদে চিৎকার করলেও কেউ শুনতে পাবে না। একজন বোবা-কালা সৈন্য শুধু দু’ বেলা তোমার খাবার দিয়ে যাবে। এখান থেকে তোমার পালাবার কোনও উপায় নেই। তবু যদি কোনওক্রমে বাইরে বেরোতে পারো, তা হলে কী হবে, সেটাও শুনে রাখো। তোমার এক ছেলে তীক্ষ্ণ থাকবে আমার কাছে। অন্য ছেলে দৃঢ় থাকবে এই কারাগারেরই অন্য একটা ঘরে। তুমি তাকে কখনও দেখতে পাবে না। তুমি যদি কোনওক্রমে পালাও, তাহলে প্রথমেই তোমার দুটি ছেলেকে খুন করা হবে। সুতরাং মনে রেখো, তুমি এ-ঘরের বাইরে কোনও দিন পা দিলেই তোমার দুই ছেলেরই মৃত্যু হবে, আর তুমিই হবে তাদের মৃত্যুর জন্য দায়ী।”
“গুরুদেব, তবু আপনি আমাকে বেশিদিন বেঁচে থাকার জন্য আশীর্বাদ করলেন কেন?”
“তুমি যত বেশিদিন বেঁচে থাকবে, ততদিন কষ্ট পাবে, সেটাই তো আমি চাই।”
একটা দীর্ঘশ্বাস ফেলে তলতাদেবী কিছুক্ষণ চুপ করে রইলেন। তারপর বললেন, “তবে আপনিও শুনে রাখুন, গুরুদেব! যদি আমি বেঁচে থাকি, তা হলে নিশ্চয়ই আমি দেখে যাব, একদিন কেউ এই রাজ্যের সিংহাসন থেকে পদাঘাত করে আপনাকে ফেলে দিয়েছে। আপনার ছিন্ন মুণ্ড ধূলায় গড়াচ্ছে!”
ছম্ভী অট্টহাস্য করে বললেন, “সে সাধ তোমার কোনওদিন পূর্ণ হবে না!” আর কোনও কথা না বলে ছম্ভী পেছন ফিরে হাঁটতে শুরু করলেন। সব ক’টি কক্ষ পেরিয়ে, বাইরের মুক্ত বাতাসে নিশ্বাস নিয়ে তিনি পরম তৃপ্তির সঙ্গে মনে-মনে বললেন, “আঃ! এখন এই রাজ্য সম্পূর্ণ আমার!”কালাঘর থেকে নেমে এসে ছম্ভী চলে এলেন রাজপ্রাসাদে। ওপরে উঠে দেখলেন, লম্বা টানা বারান্দার মাঝখানে একটা মূর্তির সামনে দাঁড়িয়ে আছে রাজকুমার তীক্ষ্ণ।
ছম্ভী থমকে দাঁড়িয়ে ভুরু কোঁচকালেন। লোহার দ্বারের ওপাশে রাজকুমারের থাকার কথা। সে এ পাশে এল কী করে?
তা ছাড়া ওই মূর্তিটাই বা কার?
প্রথমে তিনি ভাবলেন, হাঁকডাক করে প্রহরীদের ধমকাবেন। তারপর তিনি নিজেই আস্তে আস্তে এগোলেন রাজকুমারের দিকে।
একটা পাথরের মূর্তির সামনে দাঁড়িয়ে আছে তীক্ষ্ণ, তার চোখ দিয়ে জল গড়াচ্ছে।
ছম্ভী দেখলেন, সেই মূর্তিটা তলতাদেবীর। তিনি দারুণ চমকে উঠলেন। রাজকুমারকে না ডেকে তিনি এগিয়ে গেলেন প্রহরীদের দিকে। যাকে সামনে পেলেন, তার চুলের মুঠি ধরে দাঁতে দাঁত পিষে তিনি বললেন, “পামর, ওই মূর্তিটা এখানে কে এনেছে? কে এনেছে? শীঘ্র বল, নইলে এই মুহূর্তে তোর প্রাণ যাবে!”
ছম্ভীর এরকম উগ্রমূর্তি দেখে প্রহরীটির প্রাণ কণ্ঠাগত হয়ে গেল, ভয়ে তার মুখ দিয়ে কথাই বেরোল না।
ছম্ভী আর-একটা ঝাঁকুনি দিয়ে বললেন, “এখনও চুপ করে আছিস?”
প্রহরীটি এবার কাঁপতে কাঁপতে বলল, “প্রভু, রাজবাড়ির বাগানে একজন শিল্পী এই মূর্তিটা গড়েছিল। আমাদের মহারানির মূর্তি। তারপর কে সেটা ওপরে নিয়ে এসেছে আমি জানি না।”
প্রহরীটির বুকে পদাঘাত করে ছম্ভী হুঙ্কার দিয়ে বললেন, “মহারানির মূর্তি মানে কী রে, হতভাগা? কে মহারানি? জানিস না, এ-রাজ্যে এখন কোনও মহারানি নেই?”
অন্য একজন প্রহরী বলল, “সেই শিল্পীই মূর্তিটা ওপরে এনে বসিয়ে দিয়ে গেছেন। আমি দেখেছি!”
ছম্ভী বললেন, “সেই শিল্পীকে এক্ষুনি ধরে নিয়ে গিয়ে কারাগারে নিক্ষেপ করো। যাও, ছুটে যাও, তাকে ধরার পর আমাকে খবর দেবে। আর এই মূর্তিটাকেও সরিয়ে ফেলবে এই দণ্ডেই!”
তারপর ছম্ভী ধীরে-ধীরে তীক্ষ্ণর কাছে গিয়ে তার কাঁধে হাত রেখে কোমল গলায় বললেন, “এখানে কী করছ, কুমার?”
তীক্ষ্ণ বলল, “কিছু না।”
ছম্ভী বললেন, “এই মূর্তিটা দেখতে বিশ্রী হয়েছে। তাই এটা এখানে রাখা হবে না। আমি ভেঙে ফেলতে বলেছি!”
তীক্ষ্ণ জিজ্ঞেস করল, “আমার মা কোথায়?”
ছম্ভী বললেন, “তোমার মাকে তুমি আর দেখতে পাবে না। মাকে তুমি ভুলে যাও, কুমার। তুমি তো আজ নিজের চোখেই দেখলে, সকালবেলা তোমার মা তোমাকে দেখেও পালিয়ে যাবার চেষ্টা করেছিলেন। উনিই তোমার বাবাকে হত্যা করেছেন। তোমার মা পাপীয়সী। অমন মাকে মনে রাখতে নেই।”
তীক্ষ্ণ চুপ করে গেল।
ছম্ভী বললেন, “এবার শুয়ে পড়বে চলো। তোমার বাবা নেই, মা নেই, এখন থেকে আমিই তোমার বাবা ও মা।”
ছম্ভী আদর করে তীক্ষ্ণকে ভেতরের ঘরে নিয়ে গিয়ে শুইয়ে দিলেন। তীক্ষ্ণ কোনও আপত্তি করল না। ছম্ভী চলে যাবার পর সে বালিশে মুখ গুঁজে ফুঁপিয়ে ফুঁপিয়ে কাঁদতে লাগল।
ছম্ভীও একটু পরে শুয়ে পড়লেন নিজের শয্যায়। চক্ষু বুজে তিনি কালকের রাত থেকে আজকের রাত পর্যন্ত সব ঘটনা ভাবতে লাগলেন। একদিনের মধ্যে কত কী হয়ে গেল। মহাশক্তিশালী রাজা মহাচূড়ামণি, যাঁকে অন্য কোনও রাজা হারাতে পারেননি, তিনি এখন নিহত। মহারানি তলতাদেবীর বুদ্ধির প্রশংসা করত সবাই, সেই মহারানি এখন অন্ধকার কারাগারে চিরজীবনের মতন বন্দিনী। চম্পক নিশ্চিহ্ন হয়ে গেছে। এখন এই রাজ্য নিষ্কণ্টক। সিংহাসন ছম্ভীর করায়ত্ত।
পরম নিশ্চিন্তভাবে ঘুমিয়ে পড়লেন ছম্ভী।
খানিকবাদেই তাঁর আবার ঘুম ভেঙে গেল। তিনি একটা দারুণ দুঃস্বপ্ন দেখে জেগে উঠেছেন, ঘামে ভিজে গেছে তাঁর সারা শরীর!
ঘুমের মধ্যে ছম্ভী দেখেছেন একটা বাচ্চা ছেলের মুখ!
রাজা মহাচূড়ামণিকে খাদের মধ্যে ঠেলে দেবার সময় দু’জন সাক্ষী ছিল। একজন মেষপালক আর তার সঙ্গে একটি ছেলে। ছম্ভী সেই মেষপালকটিকে ভুলিয়ে ভালিয়ে কাছে ডেকে এনে তার মুণ্ডু কেটে দিয়েছিলেন, কিন্তু ওই ছেলেটা যে পালিয়ে গেল! পৃথিবীতে ওই ছেলেটিই একমাত্র জানে যে, ছম্ভীই রাজা মহাচূড়ামণির হত্যাকারী।
এই ছেলেটিকে তো বাঁচতে দেওয়া যায় না।
ধড়মড় করে উঠে পড়ে ছম্ভী দ্রুত পোশাক পরতে লাগলেন। উত্তেজনায় তাঁর শরীর কাঁপছে।
ঘর থেকে বেরোতেই প্রহরীরা উঠে দাঁড়িয়ে প্রণাম জানাল তাঁকে। ছম্ভী বললেন, “সেনানায়ক ভামহ কোথায়? শিগগির তাঁকে ডাকো!”
ছম্ভী নিজেই দৌড়ে চলে এলেন রাজপ্রাসাদের বাইরে।
সেনানায়ক ভামহ তখন ঘুমিয়ে পড়েছিলেন। জরুরি ডাক পেয়ে তিনি ছুটে এলেন।
ছম্ভী তাঁকে একপাশে ডেকে বললেন, “তুমি শিগগির দশজন অতি বিশ্বাসী সৈন্যকে প্রস্তুত হতে বলো। আমার সঙ্গে যেতে হবে!”
ভামহ হাত জোড় করে বললেন, “এত রাতে কোথায় যেতে হবে, প্ৰভু?”
ছম্ভী বললেন, “প্রশ্ন কোরো না। মনে রাখবে, আমার প্রত্যেকটি কথাই আদেশ। আমি অবিলম্বে রওনা হতে চাই। তুমিও যাবে আমার সঙ্গে।”
একটু পরেই দশজন অশ্বারোহী সৈন্য ও ভামহকে সঙ্গে নিয়ে ছম্ভী বেরিয়ে পড়লেন।
ভামহের পাশ দিয়ে ঘোড়ায় চড়ে যেতে-যেতে ছম্ভী বললেন, “আমি একটু আগে একটা স্বপ্ন দেখেছি। আমি দেখলাম, কুরালা নামে একটি গ্রামে একটি বালক আছে। এই বালকটির কপালে একটা তিল আছে। বড় অশুভ লক্ষণ। যার কপালে এইরকম তিল থাকে, সে বড় হয়ে রাজ-হত্যাকারী হয়। এই বালক নিশ্চিত বড় হয়ে আমাদের রাজকুমার তীক্ষ্ণকে হত্যা করবে! সুতরাং এখনই সেই বালকটিকে বন্দী করা দরকার। নইলে রাজ্যের সর্বনাশ হয়ে যাবে।”
শিউরে উঠে ভামহ কপালে হাত চাপা দিলেন। তাঁর কপালেও তো তিল আছে একটা।
ভামহের এই ভাবান্তর ছম্ভীর চোখ এড়াল না। তিনি বললেন, “তোমার কপালে যেটা আছে, ওটা তিল নয়, আঁচিল। ওতে কিছু যায় আসে না। কিন্তু যাদের কপালে লাল তিল থাকে, তারা অতি সাঙ্ঘাতিক হয়! সুতরাং যে-কোনও উপায়ে এই বালকটিকে খুঁজে বার করতেই হবে। আজ রাত্রের মধ্যেই। যদি কখনও কোনও দিকের প্রজারা বিদ্রোহ করে, তখন তারা এই বালকটিকে কাজে লাগাতে পারে।”
অন্ধকার রাস্তায় ঘোড়ার খুরের খটাখট শব্দ হতে লাগল। অশ্বারোহীরা এগিয়ে চলল পাহাড়ের দিকে।
কুরালা গ্রামটি পাহাড়ের মাঝামাঝি জায়গায়। তারপর আর কোনও জনবসতি নেই।
সেই গ্রামের প্রান্তে এসে ছম্ভী ঘোড়া থেকে নেমে একটা পাথরের ওপর বসলেন। একজন সৈন্য একটি মশাল জ্বেলে তাঁর পাশে রাখল।
ছম্ভী বললেন, “এবার তোমরা যাও, গ্রামের প্রত্যেকটি বাড়ি তল্লাশ করো। এ-গ্রামের ছয় থেকে বারো বছর পর্যন্ত সব ছেলেদের আমার সামনে এনে হাজির করাও।”
গ্রামটি একেবারে ঘুমন্ত। ঘুটঘুট্টি অন্ধকারের মধ্যে ঝিঝি ডাকছে। এরই মধ্যে সৈন্যরা এক-একটা বাড়িতে গিয়ে দরজায় ধাক্কা দিতে লাগল। ঘুম ভেঙে লোকেরা উঠে এলে সৈন্যরা তাদের ঠেলে ঢুকে পড়ছে ঘরের মধ্যে। বিছানা থেকে টেনে-টেনে তুলতে লাগল বাচ্চাদের। মেয়েদের ছেড়ে দিয়ে শুধু ছেলেদের টেনে টেনে আনতে লাগল বাইরে। ছম্ভীর সামনে।
ছম্ভী এক-এক করে তাদের পরীক্ষা করতে লাগলেন। মশালটা মুখের সামনে এনে দেখলেন ভাল করে। সকালবেলার ছেলেটিকে তিনি সামান্য একটুক্ষণের জন্য দেখেছিলেন, তবু ভোলেননি। ছেলেটির মুখ লম্বা মতন, টানা-টানা চোখ, টিকলো নাক, মাথা ভর্তি চুল, তার ডান দিকের ভুরুর ওপর বোধহয় একটা কাটা দাগ ছিল।
এক-একটি ছেলেকে সামনে দাঁড় করিয়ে ছম্ভী তার মুখখানা খুঁটিয়ে খুঁটিয়ে দেখছেন। কারও মুখ গোল, কারও নাক থ্যাবড়া। ছম্ভী তাদের বাতিল করে দিতে লাগলেন।
একজনের মুখ লম্বাটে কিন্তু চোখ দুটো ছোট-ছোট। তবু ছম্ভী তাকে জিজ্ঞেস করলেন, “তোর নাম কী?”
ছেলেটি জানাল যে তার নাম ভল্ল।
ছম্ভী জিজ্ঞেস করলেন, “তুই আজ সকালে কোথায় গিয়েছিলি?”
ছেলেটি বলল, “কোথাও তো যাইনি, বাড়িতে ছিলাম।”
ছম্ভী বললেন, “তোর বাবা কোথায়?”
ছেলেটি বলল, “বাবা ওই তো দাঁড়িয়ে!”
ছেলেটির বাবাকে ডেকে আনানো হল। ছম্ভী তাকেও দেখলেন। সে একটি নিরীহ, রোগা মতন লোক। ছম্ভী বললেন, “এরা অন্য। সেই ছেলেটির বাবা বেঁচে থাকতে পারে না।”
আর-একটি ছেলেকে দেখা গেল, তার মুখ লম্বাটে, নাকও টিকলো। তার ডান দিকের ভুরুর ওপর অবশ্য কাটা দাগ নেই। কপালে তিল অবশ্য এ-পর্যন্ত একজনেরও দেখা যায়নি।
ছম্ভী এই ছেলেটিকে জিজ্ঞেস করলেন, “এই, তোর নাম কী রে?”
ছেলেটি চুপ করে রইল।
ছম্ভী ধমক দিয়ে বললেন, “উত্তর দিচ্ছিস না কেন? তোর নাম জানিস না?”
ছেলেটি তবু কোনও কথাই বলল না।
ছম্ভী এবার ঠাস করে একটা চড় কষালেন ছেলেটির গালে।
একজন প্রৌঢ় লোক হাউ হাউ করে কাঁদতে-কাঁদতে এসে বলল, “প্রভু, ওকে মারবেন না, মারবেন না। ও কথা বলতে পারে না। আমার এই নাতিটা বোবা!”
এই কথাটা শুনে ছম্ভীর আরও সন্দেহ হল। ভুরু কুঁচকে তিনি বললেন, “বোবা? আমার সামনে মিথ্যে কথা বলছিস? ছেলেটা বোবা কি না পরীক্ষা করে দেখছি। এর বাবা কোথায়!”
প্রৌঢ়টি বলল, “প্রভু এর বাবা মারা গেছে। আমি ওকে মানুষ করেছি।”
ছম্ভী আরও সন্দেহের সঙ্গে বললেন, “ওর বাবা মারা গেছে? কবে?”
প্রৌঢ়টি বলল, “ওর বাবা মারা গেছে এক বছর আগে। জঙ্গলে গিয়ে ভাল্লুকের সঙ্গে লড়াই করতে গিয়ে সে প্রাণ দিয়েছে।”
ছম্ভী বললেন, “একবছর আগে, না আজই সকালে সে মরেছে?”
প্রৌঢ় বলল, “আজ নয় হুজুর, বছর পার হয়ে গেছে!”
ছম্ভী হঠাৎ তাঁর মশালটা নিয়ে ছেলেটির হাতে ছ্যাঁকা দিয়ে দিলেন। ছেলেটি যন্ত্রণায় ছটফট করে উঠল, কিন্তু মুখ দিয়ে কোনও শব্দ বেরোল না।
ছম্ভী বললেন, “হুঁ।”
তারপর একজন সৈন্যকে ডেকে বললেন, “ওর পা দুটো ধরে উলটো করে ঝুলিয়ে ধরো তো!”
সৈন্যটি সঙ্গে-সঙ্গে ছম্ভীর আদেশ পালন করল।
ছেলেটির মুখ নীচে, পা দুটো ওপরে। সে ছটফট করছে, তবু চিৎকার করে উঠল না একবারও।
ছম্ভী একটুক্ষণ সে-দিকে তাকিয়ে থেকে বললেন, “সত্যিই দেখছি ছেলেটি বোবা! এইটুকু ছেলের এতখানি সহ্য শক্তি থাকতে পারে না। ওকে ছেড়ে দাও!”
একে-একে সব বালককেই পরীক্ষা করে দেখলেন ছম্ভী। কারও সঙ্গেই সকালের সেই ছেলেটির মিল পাওয়া গেল না।
একসময় ক্লান্ত হয়ে ছম্ভী উঠে দাঁড়ালেন। তারপর ঘোড়ার পিঠে চড়ে কয়েক মুহূর্ত চিন্তা করে বললেন, “ভামহ, গোটা গ্রামটাতেই আগুন লাগিয়ে দাও। দেখো, যেন কেউ পালাতে না পারে। সেই ছেলেটাকে এরা নিশ্চয়ই কোথাও লুকিয়ে রেখেছে, সেজন্য এদের সবাইকেই শাস্তি পেতে হবে।রানি তলতাদেবী ঘোড়ায় চড়া শিখেছিলেন খুব ছোটবেলা থেকেই। তিনি তীর-ধনুক, তলোয়ার, বর্শা প্রভৃতি অস্ত্র চালনাও শিখেছেন। তাঁর বিয়ের আগে, তাঁর পিতার রাজ্যে তিনি পোশাক পরতেন ছেলেদের মতন। রাজবাড়ির অন্যান্য ছেলেদের সঙ্গে তিনি একজন গুরুর কাছে সব রকম শিক্ষা গ্রহণ করেছেন। তার কারণ, তলতাদেবীর পিতা ভল্লদেবের কোনও পুত্রসন্তান ছিল না। রাজা-রানির ছিল ওই একটি মাত্র কন্যা। সুতরাং ভল্লদেব ঠিক করেছিলেন, তাঁর মৃত্যুর পরে তাঁর মেয়েই সিংহাসনে বসবে।
পনেরো বছর বয়েস পর্যন্ত তলতাদেবী জানতেন যে ভবিষ্যতে তাঁকেই পিতার রাজ্য চালাতে হবে। তিনি সেই কাজের জন্য নিজেকে যোগ্য করে তুলছিলেন। কিন্তু এই সময় হঠাৎ তাঁর একটি ভাই জন্মাল। অমনি বদলে গেল সব কিছু। রাজা-রানির কাছ থেকে তলতাদেবী যতখানি আদর পেতেন, তার অনেকখানিই চলে গেল নতুন শিশুটির দিকে। শুধু তাই নয়, রাজা আদেশ দিলেন, তলতাদেবীকে ছেলেদের পোশাক ছেড়ে মেয়েদের পোশাক পরতে হবে, তিনি আর রাজপুরীর বাইরে যেতে পারবেন না। সব দেশেই কন্যাসন্তানের চেয়ে পুত্রসন্তানের কদর বেশি। রাজ্য চালাবার সব রকম যোগ্যতা অর্জন করেছিলেন তলতাদেবী, তবু একটি পুত্রসন্তান জন্মানোমাত্রই ঘোষণা করে দেওয়া হল যে, সে-ই হবে সিংহাসনের উত্তরাধিকারী।
সেই সময় খুব দুঃখ আর অভিমান হয়েছিল তলতাদেবীর। তাঁকে তাঁর ছোটভাইয়ের কাছেও যেতে দেওয়া হত না। রাজা ভল্লদেবের সন্দেহ হয়েছিল তলতাদেবী হয়তো ছোট ভাইটিকে মেরে ফেলে আবার সিংহাসন দাবি করবেন। তাই তিনি খুব তাড়াতাড়ি রাজকন্যার বিয়ের ব্যবস্থা করলেন। ছোট ভাইটি জন্মাবার ছ’ মাসের মধ্যে তলতাদেবীর বিয়ে হয়ে গেল অহিচ্ছত্রপুরের রাজা মহাচূড়ামণির সঙ্গে।
তলতাদেবীর সেই ছোট ভাইটিও কিন্তু শেষ পর্যন্ত রাজত্ব করতে পারেনি। কুমার যশস্করের যখন মাত্র পাঁচ বছর বয়েস, তখন একটা দুর্ঘটনা ঘটে গেল। জন্ম থেকেই যশস্কর বেশ দুর্বল আর রুণ। অত্যধিক আদর-যত্নে রেখে তাকে আরও দুর্বল করে তোলা হচ্ছিল। পাঁচ বছর বয়েসে পৌঁছে একদিন সে রাজপ্রাসাদের সিঁড়ি দিয়ে নামতে গিয়ে গড়িয়ে পড়ে গেল হঠাৎ। তাতে গুরুতর চোট লাগল তার মাথায়। রাজবৈদ্যরা হাজার চেষ্টা করেও সেই শিশুটিকে বাঁচাতে পারল না। তিনদিন পরেই সেই হতভাগ্য রাজকুমার প্রাণ হারাল।
সেই শোকে রাজা ভল্লদেবও আর বেশিদিন বাঁচলেন না। চার মাসের মধ্যে তিনিও ইহলোক ছেড়ে চলে গেলেন। তখন সেই রাজ্যে দেখা দিল দারুণ বিশৃঙ্খলা। মন্ত্রী, সেনাপতি সিংহাসন দখল করার জন্য লড়াই শুরু করলেন। সেইসব সংবাদ তলতাদেবীর কানে আসায় তিনি বিচলিত হয়ে উঠলেন। তাঁর প্ররোচনায় তাঁর স্বামী মহাচূড়ামণি আক্রমণ করলেন শ্বশুরের রাজ্য। সেখানকার অরাজকতার সুযোগ নিয়ে মহাচূড়ামণি অল্পদিনেই যুদ্ধে জয়ী হলেন। সেই রাজ্যটি জুড়ে গেল উত্তর পাঞ্চাল রাজ্যের সঙ্গে। তলতাদেবী তাঁর পিতৃরাজ্য ফিরে পেলেন বটে, কিন্তু সিংহাসনে বসার অধিকার তাঁর স্বামীর।
রানি হয়ে এসে তলতাদেবী কিন্তু শুধু রাজপ্রাসাদের অন্দরমহলে আবদ্ধ থাকেননি। রাজধানী অহিচ্ছত্রপুরের সর্বত্র তিনি রথে চড়ে ঘোরেন, প্রজাদের খোঁজ-খবর নেন। ঘোড়ায় চড়ার অভ্যেসটিও তিনি রেখে ছিলেন। কখনও কখনও তিনি রথের বদলে ঘোড়া ছুটিয়েও দূর-দূর জায়গায় যান। রাজার সঙ্গে শিকার করতে গিয়ে তিনি নিজেও তীর ছোঁড়েন। একবার রাজার সঙ্গে বাজি রেখে তিনি রাজার আগেই নিজের তীরে একটি বন্য শূকর বধ করেছিলেন।
রাজধানী অহিচ্ছত্রপুরের দিকে যখন ভয়ঙ্কর দাবানল ধেয়ে আসছে, তখন সেই দাবানল নেভাবার প্রতিজ্ঞা নিয়ে রানি তলতাদেবী একটি সাদা রঙের ঘোড়ায় চড়ে বসলেন। সঙ্গে নিলেন বাছাইকরা দশজন অত্যন্ত সাহসী সৈনিক। দাবানলের গতি যে কখনও রোধ করা যায়, তা কেউ এখনও বিশ্বাস করতে পারছে না। গ্রীষ্মকালে অরণ্যের শুকনো গাছে-গাছে ঘর্ষণ লেগে আগুনের স্ফুলিঙ্গ বেরোয়। সেই স্ফুলিঙ্গ থেকে নীচের লতাপাতায় আগুন ধরে যায়। তারপর সেই আগুন বাড়তে থাকে। ক্রমশ সেই আগুন বড়-বড় গাছপালাকেও গ্রাস করে। তারপর বাতাসের গতি যেদিকে থাকে, সেদিকেই সেই বিশাল আগুন ধেয়ে চলে। আগেরবার এই দাবানল বহু গ্রাম পুড়িয়ে ছারখার করে, রাজধানীটি সম্পূর্ণ ধ্বংস করে, আরও অনেক দূর পর্যন্ত গিয়ে গঙ্গানদীর কিনারে থেমেছিল শেষ পর্যন্ত।
রানির এরকম একটা অসম্ভব প্রস্তাব শুনেও বাধা দিলেন না বটে রাজা, কিন্তু রানিকে একা ছেড়ে দিতেও সাহস পেলেন না। বিরাট বিপদের আশঙ্কায় তাঁর ঘুম একেবারে ছুটে গেছে। তিনিও মন্ত্রী ও অমাত্যদের নিয়ে চললেন রানির সঙ্গে। শুধু সেনাপতি চম্পককে সঙ্গে নিলেন না, চম্পক তো আর সেনাপতি নেই, সে এখন থেকে পাদুকাবহনকারী ভৃত্য।
সাদা শাড়ি পরা রানি তলতাদেবী সাদা ঘোড়ায় চেপে সকলের আগে ছুটছেন ঝড়ের বেগে।
রাজধানীর পশ্চিম দিকে মাত্র সাতটি গ্রাম, তারপরেই অরণ্য। তারপর হিমালয়। এদিকে আছে একটি মাত্র ছোট নদী। তা এই পাহাড়ি নদীতে বর্ষাকালে প্রবল জলস্রোত থাকে বটে, কিন্তু শীত-গ্রীষ্মে শুকিয়ে একেবারে খটখটে। কোথাও জলের একটু রেখাও নেই। প্রত্যেক গ্রামেই একটা-দুটো পুকুর আছে বটে, কিন্তু সেগুলোও এখন প্রায় শুষ্ক। জলের চেয়ে কাদাই বেশি। লোকেরা তৃষ্ণা নিবারণ করে কুয়োর জল থেকে। কিন্তু কলসি দিয়ে সেই কুয়োর জল তুলে দাবানল ঠেকাবার চেষ্টা করাও হাস্যকর। কেউ সে চেষ্টা করতে গেলে নিজেও পুড়ে মরে।
লোকের ধারণা, মাঝে-মাঝে অগ্নিদেবতার খিদে অত্যন্ত বেড়ে যায়। জঙ্গলের গাছপালা খেয়েও তাঁর খিদে মেটে না। গ্রাম-নগর, মানুষজনও তিনি খেতে চান। সেই প্রচণ্ড ক্ষুধার সময় অগ্নিকে রোধ করার সাধ্য মানুষের নেই। আকাশের দেবতাদের মধ্যে অগ্নির ক্ষমতার কোনও সীমা নেই। সেইজন্য সব মানুষই অগ্নির পূজা করে। বড়-বড় রাজারা যজ্ঞ করার সময় অগ্নি দেবতাকে কতরকম অর্ঘ্য দেন। তবু অগ্নি সন্তুষ্ট হন না। প্রতি বছরই কিছু-কিছু গ্রাম ও অনেক মানুষ অগ্নির গর্ভে যায়। আর দাবানল এলে তো কথাই নেই। তখন রাজধানীও রক্ষা করা যায় না।
আকাশের দেবতাদের নিজেদের মধ্যেও রেষারেষি আছে। অগ্নির প্রতিদ্বন্দ্বী হলেন ইন্দ্র। তিনিই মেঘ ও বৃষ্টির দেবতা। একমাত্র বৃষ্টিপাতের সময়ই অগ্নি জব্দ হন। কিন্তু দেবরাজ ইন্দ্রের অনেক কাজ, তিনি সব সময় ব্যস্ত, এই গ্রীষ্মকালে তিনি পৃথিবীতে বৃষ্টি দিতে ভুলে যান। সেইজন্য গ্রীষ্মকালেই বেশি-বেশি দেখা যায় অগ্নির দাপট।
রানি তলতাদেবী ঘোড়া ছুটিয়ে এসে পৌঁছলেন রাজ্যের শেষ প্রান্তে, অট্টাগ্রামে। সেই গ্রাম ততক্ষণে দাউদাউ করে জ্বলছে। গ্রামের অধিকাংশ মানুষই পালিয়েছে প্রাণভয়ে, কয়েকজন শুধু জিনিসপত্র বাঁচাবার লোভে জ্বলন্ত বাড়ির মধ্যেও ঢুকতে গিয়েছিল, তারা প্রাণ হারিয়েছে।
অট্টাগ্রামের পর যবের খেত। তারপর আবার একটি গ্রাম। সেই গ্রামের নাম ভুরুঙ্গা, সেখানকার মানুষজনের মধ্যে একদল চিৎকার করে কান্নাকাটি করছে, আর একদল মাটিতে হাঁটু গেড়ে আকাশের দিকে চেয়ে চেয়ে বলছে, “হে ইন্দ্ৰ, রক্ষা করো! রক্ষা করো! বৃষ্টি দাও!”
অট্টাগ্রাম থেকে যারা চলে এসেছে, তারা বলছে, “এখন আর প্রার্থনা করে কোনও লাভ হবে না! পালাও পালাও! আমরাও ইন্দ্র দেবতাকে অনেক ডেকেছি, জঙ্গলে যখন প্রথম আগুন লাগে, তখন থেকে ডাকছি। কিন্তু ইন্দ্র দেবতা এখন আকাশে নেই, পালাও! নইলে সবাইকে মরতে হবে।”
তবু ভুরুঙ্গা গ্রামের মানুষ পালাতে চাইছে না। তাদের খেতে এখন ফসল পেকেছে, সব নষ্ট হয়ে যাবে। বাড়ি-ঘরও ধ্বংস হবে। এরপর পালিয়ে গিয়েও তারা খাবে কী? সাধ করে বানানো বাড়ি, নিজের হাতে লাগানো গাছপালা ফেলে দিয়ে কেউ চলে যেতে পারে?
রানি তলতাদেবী এবং রাজা মহাচূড়ামণিকে দলবল সমেত আসতে দেখে প্রজারা যেন খানিকটা ভরসা পেল। এর আগেরবারের মহাবিপদের সময় রাজারা এদিকে মোটেই আসেননি। রাজপরিবার আগেই পলায়ন করেছিলেন রাজধানী ছেড়ে।
এবারে আগুনের এমন বিধ্বংসী লীলা দেখেও রাজা-রানি এবং মন্ত্রীরা এখানে এসেছেন দেখে প্রজারা মনে করল, নিশ্চয়ই তা হলে গ্রাম রক্ষা করার কোনও উপায় হবে।
সকলে একসঙ্গে চিৎকার করে বলতে লাগল, “মহারাজ, বাঁচান, বাঁচান!”
সেই আর্ত বিলাপ শুনে রাজা মহাচূড়ামণি আরও অসহায় বোধ করলেন। প্রজাদের তিনি কী বলে সান্ত্বনা দেবেন?
তিনি তলতাদেবীকে প্রশ্ন করলেন, “রানি, তুমি কী করে এই জলপ্রপাতের মতন দাবানলকে আটকাবে? এ যেন স্বয়ং মহাকাল! এর হাত থেকে কোনওক্রমেই নিস্তার নেই।”
রানি দূরের আগুনের দিকে চেয়ে চুপ করে রইলেন। অট্টাগ্রাম পুড়ছে, সেই আগুনের আভা এসে পড়েছে তাঁর মুখে।
রাজপুরোহিত ছম্ভী রাজার মুখের দিকে এমনভাবে তাকালেন যে, তাতেই বোঝা গেল রানির ওপর তাঁর কোনও ভরসা নেই। রানির কথায় বিশ্বাস করে এখানে আসাটাই খুব ভুল হয়েছে। শুধু শুধু সময় নষ্ট। এতক্ষণে রাজধানী থেকে মূল্যবান জিনিসপত্র সব সরিয়ে ফেলা যেত!
স্বয়ং রাজা তাঁর প্রজাদের কোনওই সান্ত্বনা দিতে পারছেন না দেখে রাজপুরোহিত ছম্ভী নিজেই দায়িত্ব নিয়ে নিলেন।
তিনি দু’হাত তুলে প্রজাদের বললেন, “তোমরা ইন্দ্রের বন্দনা করো! আকুলভাবে তাঁকে ডাকো। দেবতার দয়া ছাড়া উদ্ধার পাবার আর কোনও উপায় নেই। তোমাদের গ্রাম্য ভাষায় প্রার্থনা করলে হবে না, আমি সংস্কৃত মন্ত্ৰ উচ্চারণ করছি, তোমরা আমার সঙ্গে-সঙ্গে বলো!”
রাজা মহাচূড়ামণি নিজেও হাত জোড় করে পুরোহিতের পাশে দাঁড়ালেন।
রানি তলতাদেবী ঘোড়া ছুটিয়ে একবার গেলেন যবের খেত পেরিয়ে অট্টাগ্রামের কাছাকাছি। সে গ্রামের প্রায় সবটাই এর মধ্যে ভস্মীভূত হয়েছে, এখন সামনের খেজুর গাছ ও অন্যান্য বড় গাছের একটি বাগান পোড়াচ্ছে। তলতাদেবী আগুনের বেগ ও বাতাসের গতি পর্যবেক্ষণ করলেন একটুক্ষণ। তারপর দ্রুত ফিরে এলেন ভুরুঙ্গা গ্রামে।
ঘোড়া থেকে নেমে তিনি পুরোহিত ছম্ভীকে বললেন, “ইন্দ্র দেবতার কাছে প্রার্থনা করার অবশ্য প্রয়োজন আছে। ইন্দ্রের দয়া ছাড়া বৃষ্টি হবে না। কিন্তু আপনি অনুগ্রহ করে প্রজাদের নিয়ে এই গ্রামটি ছেড়ে একটু দূরে চলে যান। সকলকে আগে বলুন, যার-যার ঘরবাড়ি থেকে অতি প্রয়োজনীয় জিনিসগুলি সরিয়ে নিতে।”
প্রার্থনার মাঝখানে ব্যাঘাত ঘটায় একটু বিরক্ত হলেন ছম্ভী। তিনি এদিককার আকাশে মেঘ দেখেছেন। যদি দৈবাৎ ইন্দ্র-বন্দনার সময় বৃষ্টি নামে তা হলে প্রজারা তাঁর নামে জয়ধ্বনি দেবে।
তিনি বললেন, “মহারানি, প্রজাদের এই গ্রাম তো ছাড়তেই হবে। তার আগে পূজা-প্রার্থনা সেরে নেওয়া যাক দ্রুত। আমার আর বেশি সময় লাগবে না।”
রানি তলতাদেবী বললেন, “আপনার দ্রুত প্রার্থনা সারার দরকার নেই। অনেকক্ষণ ধরেই প্রার্থনা করাবেন সকলকে দিয়ে। আমি শুধু অনুরোধ করছি, আপনি সকলকে নিয়ে এই গ্রাম ছেড়ে পরের প্রান্তরটিতে গিয়ে বসুন। এই গ্রামটি আমার এক্ষুনি খালি অবস্থায় চাই।”
ছম্ভী রাজার দিকে তাকাতেই রাজা বললেন, “মহারানি যেমন বলছেন, সেই মতন ব্যবস্থা করুন!”
মন্ত্রী দারুক উচ্চৈঃস্বরে ঘোষণা করলেন, “প্রজারা অবিলম্বে এই গ্রাম পরিত্যাগ করো, রাজার আদেশ! রাজার আদেশ!”
তৎক্ষণাৎ একটা হুড়োহুড়ি পড়ে গেল। লোকেরা যে-যা পারল, স্বর্ণালঙ্কার ও টাকাপয়সার পুঁটুলি হাতে নিয়ে ছুটে বেরিয়ে গেল গ্রাম থেকে। নারী, শিশু, বৃদ্ধ—কেউ রইল না।
এবারে সেই জনশূন্য গ্রামের এক প্রান্তে এসে রানি তাঁর মশালধারী সৈন্যদের বললেন, “তোমরা প্রত্যেক ঘরে-ঘরে আগুন ধরিয়ে দাও। একটিও যেন বাদ না থাকে।”
রাজা মহা বিস্ময়ে বললেন, “সে কী? আমরা নিজেরাই গ্রামে আগুন লাগাব? কেন?”
রানি বললেন, “মহারাজ, কাঁটা দিয়ে কাঁটা তুলতে হয়। শত্রুকে জয় করতে হয় অন্য শত্রুর সাহায্য নিয়ে। সেরকম বড় আগুনের সঙ্গে লড়তে হয় ছোট আগুন দিয়ে।”
রাজা আবার বললেন, “কিছুই বুঝতে পারলুম না। আগুনের সঙ্গে আগুন দিয়ে লড়াই হবে কী করে?”
ছম্ভী বললেন, “এই আগুন যখন দাবানলের সঙ্গে যুক্ত হবে, তখন তো আগুনের আরও শক্তি বৃদ্ধি হবে।”
রানি তলতাদেবী উতলা হয়ে বললেন, “আপনাদের সঙ্গে তর্ক-বিতর্কের আর সময় নেই। আমার ওপর বিশ্বাস রাখুন।“
তারপর তিনিই একজন সৈন্যের হাত থেকে মশাল তুলে নিয়ে প্রথম একটি বাড়িতে আগুন ধরিয়ে দিলেন।
তখন অন্য সৈন্যরাও হাত লাগাল। তারা দৌড়ে দৌড়ে প্রতিটি বাড়িতে মশাল গুঁজে দিতে লাগল। এই গ্রামের সব বাড়িই কাঠ ও খড় দিয়ে তৈরি, আগুন ধরতে দেরি হল না। অল্পক্ষণের মধ্যেই সমস্ত গ্রামটি একটি জ্বলন্ত অগ্নিকুণ্ডে পরিণত হল।
রানি তলতাদেবী সন্তুষ্ট হয়ে বললেন, “এবার যবের খেতটাও পুড়িয়ে ছাই করে দাও!”
সৈন্যরা পরস্পরের দিকে গোল-গোল চোখ করে তাকাল। তারাও প্রায় সকলেই কৃষক পরিবারের সন্তান। মাঠের ফসলকে তারা পবিত্র জ্ঞান করে। শত্রু রাজ্য আক্রমণ করে তারা অনেক ঘর-বাড়িতে আগুন জ্বালে, অনেক মানুষ মারে, কিন্তু কখনও ফসল ধ্বংস করে না।
অট্টাগ্রাম ও ভুরুঙ্গাগ্রামের মাঝখানে বিস্তীর্ণ যবের খেত। ফসল সবে পেকেছে, পাকা ফসলের সোনালি রঙে সেই প্রান্তরটি ছেয়ে আছে। একটুক্ষণের মধ্যেই দাবানল এসে সেই ফসল খেয়ে নেবে ঠিকই, কিন্তু সৈন্যরা নিজ হাতে সেখানে আগুন ধরাতে যাবে কেন?
সৈন্যদের দ্বিধা দেখে রানি তলতাদেবী আবার নিজেই মশাল নিয়ে নেমে গেলেন সেই যবের খেতে। তখন সৈন্যরাও বাধ্য হয়ে রানিকে সাহায্য করতে এগিয়ে গেল।
পাকা ফসলে আগুনের ছোঁয়া লাগতেই চচ্চড় শব্দে জ্বলতে লাগল। তারপর এক অদ্ভুত দৃশ্য হল। এদিকে ভুরুঙ্গাগ্রাম জ্বলছে মানুষের হাতের আগুনে। দূরে অট্টাগ্রাম দাউ-দাউ করে পড়ে শেষ হচ্ছে দাবানলে। মাঝখানে যবের খেতের আগুন যেন ঠিক একটা সরল রেখায় এগিয়ে যাচ্ছে দাবানলের দিকে। যবের খেতের আগুন যেন একসারি সৈন্য আর দূরের দাবানল যেন হামলাকারী দৈত্য-দানব!
রানি তলতাদেবী একটা উঁচু টিলার ওপর দাঁড়িয়ে এই দৃশ্য দেখছেন, তাঁর পাশে রয়েছেন রাজা এবং মন্ত্রী।
অন্যরা এখনও রানির এই কাণ্ডটির মর্ম কিছুই বুঝতে পারছেন না। রাজপুরোহিত প্রজাদের নিয়ে গ্রাম ছাড়িয়ে খানিকটা দূরের এক প্রান্তরে ইন্দ্রের বন্দনা করতে বসেছেন।
হঠাৎ এই সময় এক রমণী কাঁদতে কাঁদতে এসে বলল, “রানিমা, আমার স্বামীকে বাঁচান! আমার স্বামীর জীবন রক্ষা করুন।”
রানি তলতাদেবী ভ্রু কুঞ্চিত করে প্রশ্ন করলেন, “কী হয়েছে তোমার স্বামীর?”
রমণীটি রানির পা জড়িয়ে ধরে বলল, “সে কিছুতেই বাড়ি ছেড়ে আসবে না। সে আগুনে পুড়ে মরবে!”
মন্ত্রী জীবক জিজ্ঞেস করলেন, “সে বাড়ি ছেড়ে আসতে চায় না? কী এমন মূল্যবান জিনিস আছে তোমার বাড়িতে?”
রমণীটি চোখের জলে রানির পা ভিজিয়ে দিতে দিতে বলতে লাগল, “কিছুই না। আছে শুধু কয়েকখানা পাথর। আমি কত বোঝালাম, তবু কিছুতেই সে সেই পাথরগুলো ছেড়ে আসবে না।”
মন্ত্রী জীবক বললেন, “পাগল! ঠিক আছে, তুমি ওঠো। আমি সৈন্যদের বলছি, জোর করে তাকে ধরে নিয়ে আসবে। তুমি যাও, বাড়িটা চিনিয়ে দাও!”
রমণীটি এবার অশ্রুমাখা মুখখানি তুলে বলল, “তাতে কোনও লাভ হবে না। আমার প্রতিবেশীরা তাকে জোর করে সরাবার চেষ্টা করেছিল। কিন্তু তার হাতে একটা ধারালো কুঠার আছে। সে বলছে, কেউ তাকে ধরতে গেলেই সে নিজের গলায় কোপ মারবে। পাথরগুলো ছেড়ে সে কিছুতেই যাবে না।”
রানি তলতাদেবী বললেন, “বড় বিচিত্র মানুষ তো! সোনাদানা নয়, কয়েকখানা পাথরের জন্য সে পুড়ে মরতে চায়!”
রমণীটি বলল, “মহারানি, একমাত্র আপনিই দয়া করতে পারেন। আপনি আমার স্বামীর জীবন দান করুন।”
রানি অবাক হয়ে বললেন, “আমি কী করে দয়া করব? তুমিই তো বললে, কেউ ধরতে গেলে সে কুঠার দিয়ে আত্মঘাতী হবে?”
রমণীটি আস্তে-আস্তে বলল, “সে বলেছে, একমাত্র মহারানি নিজে এসে বললে সে গৃহত্যাগ করতে পারে।”
এ-কথা শোনামাত্র রাজা ক্রোধে চক্ষু রক্তবর্ণ করে তলোয়ারে হাত দিলেন। মহারানির নাম উচ্চারণ করতে পারে এমন বেয়াদপকে তিনি এই মুহূর্তে পৃথিবী থেকে সরিয়ে দিতে চান। তিনি একজন সৈনিককে সেরকম আদেশ দিতে যাচ্ছিলেন, তার আগেই তলতাদেবী বললেন, “লোকটি সম্পর্কে আমার কৌতূহল হচ্ছে। একবার দেখে আসতে ক্ষতি কী?”
রানি তরতর করে নেমে এলেন টিলা থেকে। সঙ্গে এল চারজন সৈনিক। রমণীটি রানিকে পথ দেখিয়ে নিয়ে চলল। তার বাড়ি বেশি দূর নয়। তার কাঠের বাড়িটি অগ্নিদগ্ধ হয়ে ভেঙে-ভেঙে পড়ছে। সামনের ছোট বাগানটিতে বিরাট একখানা পাথরের চাঁই-এর সামনে দাঁড়িয়ে আছে একজন বলিষ্ঠকায় মানুষ, তার সারা মুখে দাড়ি, মাথায় বাবরি চুল। একটা কুঠার দিয়ে সে একমনে পাথরটি কেটে চলেছে।
রানি তলতাদেবী কাছে এসে দেখলেন, সেখানে আরও অনেকগুলি খণ্ড পাথর পড়ে আছে। সেগুলি ঠিক পাথর নয়, পাথরের মূর্তি। যে বড় চাঁইটি ওই লোকটি কাটছে, তাতেও ফুটে উঠেছে একটি মুখের আদল।
রানি তলতাদেবী ধমকের সুরে বললেন, “ওহে, তুমি রাজার আদেশ শোনোনি যে, সবাইকেই এ-গ্রাম ছেড়ে যেতে হবে? কেন বিলম্ব করছ?”
লোকটি তলতাদেবীকে দেখে মুখ ফিরিয়ে একগাল হাসল। তারপর কুঠারটি ফেলে হাত জোড় করে বলল, “দণ্ডবৎ হই, মহারানি! অধীনের নাম জয়পাল। আমি পাথর কেটে মূর্তি বানাই। বহু পরিশ্রম করে এই মূর্তিগুলি বানিয়েছি। আমি চলে গেলে এগুলো আগুনের শিখায় বিকৃত হয়ে যাবে। তাও না হয় হোক। কিন্তু এই যে মূর্তিটি আমি শুরু করেছি, এটা সম্পূর্ণ না করে যাই কী করে?”
রানি বললেন, “তুমি তো ভারী মূর্খ দেখছি! তোমার জীবনের চেয়েও এই পাথরগুলির দাম বেশি?”
জয়পাল বলল, “দামের প্রশ্ন নেই। আমি এসব মূর্তি বিক্রয় করি না! কিন্তু একজন শিল্পী যদি কোনও কাজ শুরু করে শেষ করতে না পারে, তা হলে তার বেঁচে থেকে লাভ কী?”
রানি বললেন, “এখন কথা বলবার সময় নেই। তুমি আমাকে আসতে বলেছিলে কেন?”
জয়পাল আবার হেসে বলল, “আমার মনস্কামনা পূর্ণ হয়েছে। মহারানি, এই বড় পাথরটি দেখে চিনতে পারেন? একটু দেখুন তো ভাল করে!”
রানি এবার লক্ষ করলেন, সেই বড় পাথরের চাঁইটিতে ফুটে উঠেছে তাঁরই মুখের রেখা। অসমাপ্ত হলেও চেনা যায়।
জয়পাল বলল, “কিছুদিন আগে রাজধানীর পথে আপনাকে দেখেছিলাম। তারপর এই মূর্তিটি গড়ে আপনাকে উপহার দেব ভেবেছিলাম। এর মধ্যেই এসে পড়ল আগুন। এই মূর্তি সম্পূর্ণ করে আপনাকে দেখাতে না পারলে আমার জীবনটাই ব্যর্থ হয়ে যেত।”
রানি তলতাদেবী অধীর হয়ে বললেন, “তোমাকে আমার রাজপ্রাসাদে স্থান দেব। সেখানে তুমি যত ইচ্ছে মূর্তি গড়তে পারবে। এবার চলো!”
সৈন্যদের তিনি আদেশ দিলেন ছোট-ছোট মূর্তিগুলি সঙ্গে নিয়ে নিতে। তারপর প্রায় ছুটেই আবার উঠে এলেন টিলার ওপরে।
রাজা মহাচূড়ামণি চোখ বড়-বড় করে বললেন, “মহারানি, দ্যাখো, দ্যাখো, কী অদ্ভুত ব্যাপার! এ যে অলৌকিক কাণ্ড!”
যবের খেতের সব ফসল এর মধ্যে পুড়ে ছাই হয়ে গেছে। নিভে গেছে সেই আগুন, এখন সেখান থেকে শুধু ধোঁয়া বেরোচ্ছে। ওদিকের দাবানল অট্টাগ্রামটিকে গ্রাস করে, কাছাকাছি সব বাগান ভস্ম করে দিয়ে বিনষ্ট যবের খেতের সামনে এসে থমকে গেছে। দাবানলের তেজও যেন খানিকটা স্তিমিত হয়ে এসেছে।”
রানি তলতাদেবীর মুখে ফুটে উঠল জয়ের আনন্দ আর তৃপ্তির হাসি। তিনি আস্তে আস্তে বললেন, “এর মধ্যে অলৌকিক কিছুই নেই।”
রাজা মহাচূড়ামণি জিজ্ঞেস করলেন, “অলৌকিক কিছু নেই? তোমার আগুন দেখে দাবানল ভয় পেল নাকি? দাবানল কেন থেমে গেল? আর তো এগিয়ে আসছে না!”
তলতাদেবী বললেন, “মহারাজ, দাবানলের মধ্যে যে অগ্নি দেবতা থাকেন, তিনি ঘর-বাড়ি, গাছ-পালা, মানুষ-পশু এই সবই খেয়ে ফেলেন বটে, কিন্তু তিনি ছাই খান না! আগুন তার উচ্ছিষ্টকে ঘৃণা করে। ছাইগাদার ওপর দিয়ে কখনও আগুন যায় না!”
রাজা বললেন, “তা হলে এই যব খেতের ছাই আর ভুরুঙ্গাগ্রামের ছাই পার হয়ে দাবানল আর রাজধানীর দিকে যাবে না?”
রানি বললেন, “না। এবারের মতন দাবানল শুধু একটা গ্রাম খেয়েই নিভে যাবে।”রাজা মহাচূড়ামণি হঠাৎ ঘুরে দাঁড়িয়ে মন্ত্রী জীবকের চুলের মুঠি চেপে ধরে বললেন, “আগুন যে ছাই খায় না, আগুন যে ছাইয়ের ওপর দিয়ে যায় না, এই সামান্য কথাটা তুমি জানতে না কেন? এটা তোমারই তো জানার কথা। পাষণ্ড, তুমি শুধু-শুধু মন্ত্রী সেজে আছ? যাও, আজ’ থেকে আর তুমি মন্ত্রী রইলে না। তোমাকে আমি নির্বাসনে পাঠাব।”
রানিও হাসতে হাসতে বললেন, “মহারাজ, মন্ত্রীকে ছেড়ে দিন। ওঁর একার কোনও দোষ নেই। আগুনের স্বভাব মেয়েরাই ভাল জানে!”
ছোট টিলাটি থেকে রাজা এবং রানি সদলবলে নেমে এলেন নীচে। সৈন্যরা রানি তলতাদেবীর নামে জয়ধ্বনি দিতে লাগল। ভাস্কর জয়পাল ও আর-কয়েকজন গ্রামবাসী লাফাতে লাগল আনন্দে।
ভুরুঙ্গা গ্রামের আগুনও প্রায় নিভে এসেছে।
রানি তলতাদেবী রাজা মহাচূড়ামণির দিকে ফিরে বললেন, “হে মহারাজ, অতি সাবধানতার জন্যই আমি ভুরুঙ্গা গ্রামেও আগুন ধরিয়েছি। মাঝখানের যবের খেতটা পুড়তে যদি দেরি হত, তা হলে দাবানল এই পর্যন্ত ধেয়ে আসত। তার আগেই এই দিকটা ছাই করে দেবার দরকার ছিল।”
রাজা মহাচূড়ামণি বললেন, “বেশ করেছ! বেশ করেছ! দু-একটা গ্রাম পুড়লে কী আর আসে যায়! তোমার বুদ্ধিতে রাজধানী রক্ষা পেয়েছে। সারা রাজ্য ছারখার হয়নি। আগেরবারের দাবানলে প্রজারা একেবারে সর্বস্বান্ত হয়ে গিয়েছিল।”
রানি বললেন, “অট্টাগ্রাম আর ভুরুঙ্গা গ্রামের সব ঘর-বাড়ি নষ্ট হয়েছে। এই দুই গ্রামের প্রজারা এখন নিরাশ্রয়। রাজকোষের টাকা দিয়ে এদের ঘর-বাড়ি তৈরি করে দেওয়া উচিত।”
রাজা তৎক্ষণাৎ বললেন, “অবশ্যই! অবশ্যই! মন্ত্রী, ঘোষণা করে দাও, অট্টা আর ভুরুঙ্গার প্রজারা ঘর-বাড়ি তৈরি করার জন্য রাজকোষ থেকে অর্থ পাবে। মহারানি তাদের ওপর দয়া করেছেন।”
হঠাৎ দূরে তুমুল গোলমাল শোনা গেল।
ভুরুঙ্গা গ্রামের পরে একটি ফলের বাগান, তারপর আবার যবের খেত। আর চারপাশে ছোট-ছোট টিলা, সেগুলি জঙ্গলে ভরা। দাবানল ছুটে এলে এর কিছুই রক্ষা পেত না। এখন আগুনের তাণ্ডব থেমে গেছে। ওদিকের আর-একটা টিলার ওপর আশ্রয় নিয়েছিল এই গ্রামের বেশিরভাগ মানুষ। রাজপুরোহিত ছম্ভী সেইসব প্রজাদের মধ্যে ইন্দ্রের পূজা পরিচালনা করছিলেন।
এখন সেইসব প্রজারা উল্লাসের সঙ্গে হুড়মুড়িয়ে নেমে আসছে! তারা জয়ধ্বনি দিচ্ছে, “জয় মহারাজ বীর চূড়ামণি! জয় গুরুদেব ছম্ভী! জয় ইন্দ্রদেবতা!”
রানি তলতাদেবীর নাম তারা উচ্চারণও করছে না!
প্রজারা যে-কোনও সময়েই রাজার নামে জয়ধ্বনি দেবে, এ তো স্বাভাবিক। কিন্তু রানি তলতাদেবী যে দাবানলকে জয় করলেন, প্রজাদের এত বড় বিপদ থেকে উদ্ধার করলেন, তা কি ওই লোকগুলো বোঝেনি? রানির নামেও জয়ধ্বনি না দিয়ে তারা গুরুদেব ছম্ভীকে অত গুরুত্ব দিচ্ছে কেন?
রাজা মহাচূড়ামণি ভুরু কুঁচকে চাইলেন রানির দিকে। রানি মৃদু হাসলেন। তারপর তাকালেন আকাশের দিকে।
মন্ত্রী জীবক মাথায় হাত দিয়ে বললেন, “মহারাজ, বৃষ্টি!”
আকাশে কুণ্ডলি পাকিয়েছে কালো মেঘ। তার সঙ্গে মিশেছে আগুনের ধোঁয়া। টপটপ করে কয়েক ফোঁটা বৃষ্টি পড়ল।
রাজা তাঁর বিশাল শরীরেও সেই বৃষ্টি অনুভব করলেন। আরও অবাক হয়ে বললেন, “বৃষ্টি? বৃষ্টি নেমেছে?”
রাজপুরোহিত ছম্ভী সেই সময় ছুটতে ছুটতে এসে উপস্থিত হয়ে বললেন, “মহারাজ, দেখুন মন্ত্রের জোর! দেখুন, ব্রাহ্মণের তেজ! আমার আহ্বানে ইন্দ্রদেবতা সাড়া না দিয়ে পারেননি! ইন্দ্রের কাছে অগ্নি হেরে গেছেন। দাবানল আর এগিয়ে আসবে না!”
মহাচূড়ামণি বললেন, “দাবানল তো মহারানির বুদ্ধিতে আগেই থেমে গেছে। গুরুদেব, আপনি কি আগে জানতেন যে, আগুন কখনও ছাই খায় না?”
ছম্ভী বললেন, “সে কথা কে না জানে! কিন্তু এই মহা দাবানল বৃষ্টি দেখে ভয় পেয়েছে!”
মহাচূড়ামণি বললেন, “কিন্তু বৃষ্টি নামবার আগেই তো দাবানল…”
রানি তলতাদেবী বললেন, “মহারাজ, রাজপুরোহিত ঠিকই বলছেন! আকাশে বৃষ্টির সম্ভাবনা দেখেই দাবানল নিভে গেল। গুরুদেব ছম্ভীকে আমার প্রণাম জানাই!”
প্রজারা আবার রাজপুরোহিত ছম্ভীর নামে জয়ধ্বনি দিল।
বৃষ্টি কিন্তু মাত্র এক পশলা হয়েই থেমে গেল। তাতে ভাল করে মাটিও ভিজল না।
মহাচূড়ামণি খুঁতখুঁত করতে লাগলেন। এইটুকু বৃষ্টিতে সামান্য আগুনও নিভে যাওয়ার কথা নয়। দাবানল তো লম্বা-লম্বা জিভ দিয়ে এই বৃষ্টি চেটে খেয়ে ফেলতে পারে। এই বৃষ্টি যেন রোগা রোগা দশ-বারোটি সৈন্য, আর দাবানলের সহস্র শিখায় যেন সহস্র দুঃসাহসী যোদ্ধা। এমন বৃষ্টি ও আগুনে লড়াই হলে তো আগুনেরই জয়ী হওয়ার কথা।
মহাচূড়ামণি তাঁর রানির বুদ্ধির জোর দেখে গর্বিত বোধ করছিলেন। আগুনে ছাই খায় না, এ কথাটা তো তিনি আগে জানতেন না। সত্যিই তো, যেখানে আগুন লাগে, সেখানে আর সব কিছু ঘাস হয়ে গেলেও অনেক ছাই পড়ে থাকে। মাঝখানে অনেক ছাই পড়ে থাকলে আগুন সেই ছাই ডিঙিয়ে আসতেও পারে না। অট্টাগ্রামের দাবানল তাই যবের খেতের ছাই দেখে থমকে গিয়েছিল।
কিন্তু রানি তলতাদেবী রাজপুরোহিত ছম্ভীর কথায় কোনও প্রতিবাদ করলেন না। প্রজারা ছম্ভীর নামে জয়ধ্বনি দিচ্ছে, রানি তলতাদেবী মৃদু মৃদু হাসছেন। মহাচূড়ামণি মন্ত্রীকে জিজ্ঞেস করলেন, “যবের খেত যদি পুড়িয়ে ছাই করে দেওয়া না হত, তা হলেও এইটুকু বৃষ্টিতে কি দাবানল থামত?”
মন্ত্রীর বদলে ছম্ভীই উত্তর দিলেন, “মহারাজ, দেবরাজ ইন্দ্র শুধু একটি তীর ছুঁড়েই অগ্নিকে ভয় পাইয়ে দিয়েছেন। তাই আর যুদ্ধ করার দরকার হয়নি!”
এই উত্তর শুনেও রাজা খুব সন্তুষ্ট হলেন না। তবে তিনি চুপ করে রইলেন। রানি কেন নিজের কৃতিত্ব দাবি করছেন না, সেটাই বুঝতে পারলেন না তিনি।
সকলে মিলে সেই রাত্রেই ফিরে এলেন রাজধানীতে। দাবানলের হাত থেকে রাজধানী রক্ষা পেয়েছে বলে প্রজারা আনন্দ উৎসব করতে লাগল সারারাত ধরে।
রাজা মহাচূড়ামণি আবার নিশ্চিন্ত মনে ঘুমোতে গেলেন।
তিনি জাগলেন পরদিন প্রায় সন্ধের সময়। একমাত্র খিদে পেলেই তাঁর ঘুম ভাঙে। তাঁর ঘুম ভাঙারও একটা বিশেষ ধরন আছে।
তিনি প্রহরের পর প্রহর চিত হয়ে ঘুমোন, মেঘ গর্জনের মতো তাঁর নাক ডাকে। কয়েক জন কাজের লোক পালা করে বসে থাকে দরজার কাছে, তারা খুব মনোযোগ দিয়ে সেই নাক-ডাকা শোনে। কোনও এক সময় হঠাৎ নাসিকা গর্জন বন্ধ হয়ে যায়, তখন রাজা পাশ ফেরেন। সেই সময়ই কাজের লোকেরা বুঝতে পারে, এইবার রাজার জেগে ওঠার সময় হয়েছে।
পাশ ফেরা মাত্রই অবশ্য রাজা জাগেন না। তিনি কিছুক্ষণ ছটফট করতে থাকেন। একবার এপাশ আর একবার ওপাশ ফেরেন, নিজের গায়ে চাপড় মারেন। এইরকম কিছুক্ষণ চলার পর তিনি চোখ বুজেই বলে ওঠেন, “বুক শুকিয়ে গেল! জল, জল!”
তখনই একজন দাসী রুপোর থালার ওপর রাখা সোনার একটি ঘটি ভর্তি সুগন্ধ জল নিয়ে রাজার খাটের পাশে গিয়ে দাঁড়ায়। চোখ না খুলেই রাজা হাত বাড়িয়ে সেই ঘটিটি নিয়ে ঢকঢক করে সবটুকু জল নিঃশেষ করে ফেলেন।
ততক্ষণে রাজার খাবারদাবার সব তৈরি করা শুরু হয়ে গেছে। ঘুম ভাঙলেই রাজার সাঙ্ঘাতিক খিদে পায়, অর্থাৎ খিদের জন্যই তাঁর ঘুম ভাঙে। তখন আর তাঁর স্নান করারও তর সয় না। পেট ভরে খাবার পর রাজা স্নান করতে যান।
রাজা মহাচূড়ামণি একঘটি জল পান করার পর প্রথম চোখ মেলে তাকালেন। গবাক্ষ দিয়ে বাইরে সন্ধের আকাশের দিকে তাকিয়ে রইলেন কয়েক মুহূর্ত। আকাশের আলো মিলিয়ে গেছে, পশ্চিম দিগন্তে শুধু লেগে আছে সূর্যাস্তের খানিকটা লাল আভা। বাগানের বড়-বড় গাছগুলিতে পাখিরা ফিরে এসেছে নীড়ে, রাত নেমে আসার আগে তারা প্রত্যেকেই একবার গলা খুলে ডেকে নেয়।
রাজা একজন দাসীকে জিজ্ঞেস করলেন, “এখনও ভোর হতে কত বাকি আছে?”
দাসী মাথা নিচু করে বলল, “মহারাজ, এখন সন্ধ্যা!”
রাজা এবার উঠে বসলেন। এখন সন্ধ্যা শুনেই তাঁর খিদে যেন দ্বিগুণ বেড়ে গেল।
সুসীম নামে একজন কাজের লোক সঙ্গে-সঙ্গে ছুটে এল রাজাকে পাদুকা পরাতে। রাজা নাগরা পায়ে দিয়ে খাট থেকে নেমে দাঁড়াতেই তাঁর একটা কথা মনে পড়ল।
তিনি সুসীমের দিকে তাকিয়ে বললেন, “অ্যাই, তুই কেন জুতো পরাতে এলি? আমার ভূতপূর্ব সেনাপতি চম্পক কোথায়? তাকেই তো আমি পাদুকা পরাবার কাজে নিযুক্ত করেছি।”
সুসীম বলল, “মহারাজ, আমি কি এ-কাজের অনুপযুক্ত? আপনার পাদুকায়
সামান্য ধুলো পড়লে আমি জিভ দিয়ে চেটে তা পরিষ্কার করি!”
রাজা বললেন, “তাই নাকি? তোর এত সাহস, তুই আমার জুতোয় জিভ ছোঁয়াস? কে তোকে সেই অনুমতি দিয়েছে? আজই তোর ওই জিভ কেটে ফেলতে হবে।”
সুসীম একটুও ভয় না পেয়ে বলল, “আমার জিভ কাটা গেলে মহারাজ যদি খুশি হন, তবে সে তো আমার পক্ষে খুবই সৌভাগ্যের ব্যাপার। আমি এই মুহূর্তেই জিভ বিসর্জন দিতে রাজি আছি! তবে, তবে, তবে…”
রাজা ধমক দিয়ে বললেন, “আবার তবে-তবে কী?”
সুন্সীম বলল, “মহারাজ, আমার গল্প শুনে রাজকুমারেরা খুব খুশি হয়। মহারানিও আদেশ দিয়েছেন, প্রতিদিন রাজকুমারদের দুটি করে গল্প শোনাবে। জিভ কাটা গেলে তো সেটা আর হবে না!”
রাজা এক মুহূর্ত চিন্তা করে বললেন, “জিভ কাটা গেলে রাজকুমারদের গল্প শোনাতে পারবি না, তাই না? তবে তোর জিভ রইল। তুই এখন থেকে রাজকুমারদেরই গল্প শোনাবি আর জুতো পরাবি। কিন্তু খবরদার, রাজকুমারদের জুতোয় জিভ ঠেকাবি না কক্ষনো!”
সুসীম বলল, “যথা আজ্ঞা, প্রভু!”
রাজা জিজ্ঞেস করলেন, “কিন্তু চম্পক কোথায় গেল? কাল থেকে সে-ই আমার পাদুকা সেবা করবে।”
সুসীম বলল, “মহারাজ, কাল রাত্রি থেকে সেনাপতিকে আর খুঁজে পাওয়া যাচ্ছে না। কেউ কেউ বলছে, তিনি মনের দুঃখে বুঝি আত্মহত্যাই করে বসেছেন!”
রাজা চূড়ামণি হুঙ্কার দিয়ে বললেন, “কী, তার এত বড় সাহস! ওরে কে আছিস! এক্ষনি চম্পককে ধরে নিয়ে আয়। যেখান থেকে পারিস তাকে ধরে আন। জীবিত অথবা মৃত!”
এরপর রাজা গেলেন খাওয়ার ঘরে।
মেঝেতে গালিচা পাতা। তার সামনে একটা মস্ত বড় কাঠের পরাতের ওপর একটা আস্ত হরিণের ঠ্যাং ঝলসানো। এ ছাড়া দশ-বারোটি পাথরের বাটি ভর্তি দই আর চাটনি। রাজা মহাচূড়ামণি ভাত কিংবা রুটি খান না। দই ও চাটনির সঙ্গে নানারকম মাংসই তাঁর প্রিয় খাদ্য। হরিণের ঠ্যাংটি শেষ করার পর তিনি খেলেন চারখানা বন্য কুক্কুট ভাজা।
খাওয়া শেষ করার পর তিনি পিছনের গোল অলিন্দে এসে দাঁড়িয়ে ভাবতে লাগলেন, আজ স্নান করবেন কি করবেন না! একটু পরেই তিনি স্থির করলেন, নাঃ, আজ আর দরকার নেই। মেয়েরা প্রত্যেকদিন স্নান করে বটে, কিন্তু পুরুষদের আট-দশদিন অন্তর স্নান করলেও চলে!
ঠিক এখনই ঘুম আসছে না। তা হলে কী করে সময় কাটানো যায়?
রাজা মহাচূড়ামণি গান-বাজনা শুনতে ভালবাসেন না, কিছু বোঝেনও না। তাঁর সভায় একজন রাজকবি আছেন বটে, কিন্তু রাজা নিজে সভাতে প্রায়ই যান না, তাই কবিতাও শোনা হয় না। পাত্র-মিত্রদের সঙ্গে বসলে সবাই মিলে তাঁর এমন প্রশংসা ও তোষামোদ করে যে রাজার কান ঝালাপালা হয়ে যায়। রাজার একমাত্র ভাল লাগে যুদ্ধ-বিগ্রহে ব্যস্ত থাকতে। কিন্তু তিনি সদ্য একটা যুদ্ধ শেষ করে এসেছেন। এখন আর শত্রুর আক্রমণের সম্ভাবনা নেই।
লোকে ভাবে রাজারা বুঝি সব সময়ই খুব ব্যস্ত থাকে। আসলে রাজাদেরও এক-একদিন কিছুতেই সময় কাটতে চায় না।
রাজা মহাচূড়ামণি অলিন্দে দাঁড়িয়ে উদ্যানের শোভা দেখতে লাগলেন একা-একা।
একটু পরে একজন দৌবারিক এসে জানাল যে, মন্ত্রী জীবক একবার রাজার সঙ্গে দেখা করতে চান। রাজা সম্মতি জানালেন।
মন্ত্রী এসে অভিবাদন করে দাঁড়াতেই রাজা জিজ্ঞেস করলেন, “কী হে মন্ত্ৰী, রাজ্যের সব কুশল তো? আবার কোনও দুঃসংবাদ আনোনি তো?”
মন্ত্রী বললেন, “না, মহারাজ, দুঃসংবাদ কিছু নেই।”
রাজা বললেন, “বাঃ! তা হলে তুমি এমনিই দেখা করতে এসেছ আমার সঙ্গে?”
মন্ত্রী বললেন, “আপনার ঠিক মতন নিদ্রা হয়েছে কি না, সেটাই জানতে এসেছিলাম। আর-একটা প্রশ্নও ছিল। গত যুদ্ধে আমাদের প্রায় চারশোটি ঘোড়া নিহত হয়েছে / সৈন্যবাহিনীর জন্য আবার ঘোড়া কেনা দরকার। শিগগিরই প্রয়াগের মেলায় অশ্বের হাট বসবে। সেখান থেকে অশ্ব কিনলে কিছু কম দামে পাওয়া যাবে।”
রাজা বললেন, “তা হলে প্রয়াগের মেলা থেকেই কিনে ফেলো চারশো ঘোড়া।”
মন্ত্রী একটু ছোট কাসি দিয়ে বললেন, “মহারাজ, বলছিলাম কি, এখন রাজকোষে অর্থ বেশি নেই। এখন সৈন্যবাহিনীর জন্য ঘোড়া কেনাটা খুবই জরুরি। আবার কাল রাত্রে মহারানি আদেশ দিলেন, সীমান্তের দুটো গ্রামের পুড়ে যাওয়া বাড়ি-ঘর সব রাজকোষের টাকা দিয়ে তৈরি করে দিতে হবে। একসঙ্গে এত টাকা পাওয়া যাবে কোথায়?”
রাজা সঙ্গে-সঙ্গে বললেন, “আগে ঘোড়া কিনে নাও! আমাদের সৈন্যবাহিনীতে ঘোড়া কম আছে জানতে পারলে শত্রুরা হঠাৎ এসে ঝাঁপিয়ে পড়তে পারে!”
মন্ত্রী মাথা চুলকিয়ে বললেন, “কিন্তু মহারাজ, কালই মহারানি প্রজাদের কথা দিয়ে এসেছেন। ওই দুটি গ্রামের মানুষের মাথা গোঁজার জায়গা নেই, তারা আজ-কালের মধ্যেই দাবি জানাতে আসবে যে!”
রাজা এবার চুপ করে গেলেন। তাঁর মতে, ঘোড়া কেনা আগে দরকার। আবার রানি কথা দিয়েছেন প্রজাদের। এই অবস্থায় কী করা উচিত, তা তাঁর বুদ্ধিতে কুলোল না।
তিনি বিরক্ত ভাবে বলে উঠলেন, “রাজকোষে টাকা কম থাকে কেন? আমি কষ্ট করে শত্রুদের জয় করি, আর তোমরা রাজকোষ ভর্তি রাখতে পারো না? যত সব অপদার্থ! যাও, এই ব্যাপারে রানির সঙ্গে পরামর্শ করো গিয়ে! তিনি যা বলবেন, সেটাই হবে!”
মন্ত্রী বললেন, “ঠিক বলেছেন মহারাজ! এ-ব্যাপারে মহারানির সঙ্গেই পরামর্শ করা দরকার।”
মন্ত্রী চলে যেতে উদ্যত হয়েছিলেন, রাজা তাঁকে আবার ডেকে বললেন, “শোনো! কাল মাঝরাত্তিরে আমি রাজধানীতে এসে ঘুমিয়েছি। জেগেছি আজ সন্ধেবেলা। এর মধ্যে বৃষ্টি হয়েছিল?”
মন্ত্রী বললেন, “আজ্ঞে না, মহারাজ। আকাশে মেঘ রয়েছে খুব! কিন্তু বৃষ্টি এখনও নামছে না। কাল ভুরুঙ্গা গ্রামে যা ছিটেফোঁটা বৃষ্টি হয়েছিল, সেইটুকুই শেষ!”
রাজা মহাচূড়ামণির মুখে রাগের ছায়া পড়ল।
তিনি মন্ত্রীর দিকে রক্তচক্ষে তাকিয়ে বললেন, “ওইটুকু বৃষ্টিতে দাবানল আটকাত না! দাবানল থেমেছে মহারানির বুদ্ধিতে, তাই না? তবু লোকে পুরোহিত ছম্ভীর নামে জয়ধ্বনি দিল। তুমিও তাতে গলা মিলিয়েছিলে কেন?”
মন্ত্রী এবার রাজার খুব কাছে এগিয়ে এলেন।
গোপন কথা বলার মতন ফিসফিস করে বললেন, “মহারাজ, পুরোহিত ছম্ভীর প্রার্থনায় যে বৃষ্টি নেমেছে এবং সেইজন্যই অগ্নির দৌড় থেমে গেছে, লোকের মনে এই কথাটা বিশ্বাস করানোই ভাল। পুরোহিত ছম্ভী ঠিক কাজই করেছেন!”
রাজা কর্কশ গলায় বললেন, “কী করে এটা ঠিক কাজ হল? দাবানল দেখে পুরোহিতও প্রথমে ভয় পাননি? তিনি আমাকে রাজধানী ছেড়ে পালাবার পরামর্শ দেননি? তখন কেন ইন্দ্রের কাছে প্রার্থনা করার কথা ওঁর মনে আসেনি? ভুরুঙ্গা গ্রামে গিয়ে যেই দেখলেন যে, আকাশে মেঘ আছে, অমনি তিনি অং বং চং মন্ত্র পড়তে শুরু করলেন। ওইটুকু বৃষ্টি হওয়াও যা, না হওয়াও তা! দাবানল থেকে এ-রাজ্যকে রক্ষা করেছেন আমার রানি!”
মন্ত্রী বললেন, “তবু কী ভাগ্য যে ওইটুকু বৃষ্টি নেমেছিল। তাই পুরোহিতের মান রক্ষা হল। মহারাজ, আপনার চেয়ে যদি রানির খ্যাতি বেশি বেড়ে যায়, সেটা রাজ্যের পক্ষে ভাল না।”
রাজা খানিকটা হকচকিয়ে গিয়ে বললেন, “রানির বেশি খ্যাতি ভাল নয়? কেন, ভাল নয়?”
মন্ত্রী বললেন, “প্রজারা যদি টের পেয়ে যায়, রাজার চেয়ে রানির বুদ্ধি বেশি, তা হলে কি তারা আপনাকে আর সম্মান করবে?”
রাজা বললেন, “আমার চেয়ে রানির বুদ্ধি বেশি? তা তো বটেই! তোমার চেয়েও রানির বুদ্ধি বেশি! দাবানল কী করে থামাতে হয়, তা তুমিও জানতে না! ওই পুরোহিত ছম্ভীও জানতেন না। রানির বুদ্ধি বেশি, সেটা তো সত্যি কথা! প্রজারা তা জানলে দোষ কী?”
মন্ত্রী বললেন, “মহারাজ, তা হলে প্রজারা মনে করবে, রানিই এই রাজ্য চালাচ্ছেন! আপনি কেউ না!”
রাজা এবার হেসে উঠে বললেন, “যত সব তোমাদের অদ্ভুত কথা! আমি বাহুবলে শত্রু জয় করি! আমি না থাকলে আমার সৈন্যরা অনাথ! তা সকলেই জানে। রাজ্যের রাজকর্ম চালাবার ব্যাপারে রানি অনেক সময় বুদ্ধি দেন। সেটা তো ভালই!”
মন্ত্রী বললেন, “মহারাজ, শুধু এইটুকুতেই শেষ নয়! আজ সবাই জেনে গেছে যে, আপনি যাদের শাস্তি দেন, রানি তাদের ক্ষমা করে দেন। এর পর আপনার কথা আর কেউ মানতেই চাইবে না!”
রাজা হেসে বললেন, “কাল রাত্রে রানির অনুরোধে আমি তোমাকেও ক্ষমা করে দিয়েছি!”
মন্ত্রী যেন একথাটা শুনতেই পাননি এমন ভান করে বললেন, “আসল কথাটা ভেবে দেখুন মহারাজ! মহারানি তলতাদেবী যখন ছোট ছিলেন, তখন উনি নিজের পিতার রাজ্যের সিংহাসনে বসতে চেয়েছিলেন। সিংহাসনের ওপর ওঁর লোভ আছে। একদিন হয়তো উনি আপনাকেও সরিয়ে দিয়ে এই রাজ্যের সিংহাসনে বসবেন!”
এবার রাজা মহাচূড়ামণির চোখ দুটি গোল-গোল হয়ে গেল।মহারানি তলতাদেবী গবাক্ষের সামনে দাঁড়িয়ে আকাশ দেখছেন। সন্ধের অন্ধকার ঘনিয়ে এসেছে, তার মধ্যে ঘন-ঘন চমকাচ্ছে বিদ্যুৎ। যেন কেউ একটা হিরের ছুরি দিয়ে চিরে দিচ্ছে আকাশের গা।
একটু পরেই শোঁ-শোঁ করে ঝড় উঠল। উদ্যানের বড়-বড় গাছগুলো মাথা ঝাঁকাতে ঝাঁকাতে যেন শুরু করে দিল নাচানাচি। সারাদিন অসহ্য গরম ছিল, এখন তলতাদেবীর মুখে লাগল ঠাণ্ডা বাতাসের প্রলেপ। দূরে কোথাও বৃষ্টি শুরু হয়ে গেছে।
দুটি ছেলে দুপদাপ করে ছুটে এল ঘরের মধ্যে। দুই রাজকুমার, দৃঢ় আর তীক্ষ্ণ। ছোট ভাই তীক্ষ্ণ-র বয়েস মাত্র তিন বছর, তার দাদা তার চেয়ে পাঁচ বছরের বড়। ওরা লুকোচুরি খেলতে খেলতে এই ঘরে ঢুকে পড়েছে!
ওদের পেছন-পেছন একজন দাসীও এসে দরজার কাছে দাঁড়িয়ে বলল, “বড় রাজকুমার, ছোট রাজকুমার, এখানে নয়! এখানে নয়! শিগগির চলে আসুন।” তলতাদেবী ঘুরে দাঁড়াতেই দাসী কাঁচুমাচু মুখে বলল, “আমার দোষ নেই, রানিমা! আমি রাজকুমারদের অনেকবার এ-ঘরে আসতে বারণ করেছি!”
রাজপ্রাসাদে রাজকুমারদের জন্য আলাদা কক্ষ নির্দিষ্ট করা আছে। রাজকুমাররা যখন-তখন মায়ের সঙ্গে দেখা করতে আসতে পারে না। একবার দুপুরে মা ওদের খাওয়া দেখতে আসেন, আর রাত্তিরে শোওয়ার সময় মা ওদের গল্প শোনান। এ ছাড়া অন্য সময় গুরু ও শিক্ষকরা ওদের নানারকম শিক্ষা দেন আর দাস-দাসীরা ওদের দেখাশুনো করে।
রাজকুমাররা যখন-তখন ইচ্ছে করলেই বাবা-মায়ের সঙ্গে দেখা করতে পারে না।
বড় রাজকুমার দৃঢ় কিছুতেই ছোট ভাইটিকে ধরতে পারছে না। রাজকুমার তীক্ষ্ণ মায়ের স্বর্ণখচিত পালঙ্কের চারপাশে ঘুরছে। এক সময়ে সে সেদিক ছেড়ে দৌড়ে এসে মাকে জড়িয়ে ধরল।
মহারানি তলতাদেবী হাসিমুখে দাসীকে জিজ্ঞেস করলেন,”ওরা এখনই খেলা করছে কেন? ওদের তো এ সময় গুরুমশাইয়ের কাছে শাস্ত্র শোনার কথা!”
রাজকুমার দৃঢ় বলল, “মা, দ্যাখো না, ছোট ভাই কিছুতেই গুরুমশাইয়ের কথা শুনতে চায় না। বারবার পালিয়ে আসছে। তাই আমি ওকে ধরে নিতে এসেছি!”
ছোট রাজকুমার তীক্ষ্ণ মাকে আঁকড়ে ধরে থেকে বলল, “না, মা, আমি যাব না! আমি গুরুমশাইয়ের কাছে পড়া শুনব না। বড্ড শক্ত-শক্ত সং…..সং…..সং….সংস্কৃত!”
রাজকুমার দৃঢ় বলল, “অ্যাই ছোট, তুই পড়াশুনো না শিখলে মূর্খ হয়ে থাকবি! আয়, চলে আয়!”
ছোট রাজকুমার তীক্ষ্ণ বলল, “না, আমি যাব না। কিছুতেই যাব না। মা, আমি তোমার কাছে থাকব!”
মহারানি তলতাদেবী বললেন, “আচ্ছা থাক। তীক্ষ্ণ এখানে থাক। দৃঢ়, তুমি পড়তে যাও!”
দৃঢ় তার ছোট ভাইয়ের দিকে একটা রাগের দৃষ্টি দিয়ে ফিরে চলে গেল। তীক্ষ্ণর মুখে ফুটে উঠল একটা জয়ের হাসি।
তলতাদেবী তীক্ষ্ণকে কোলে তুলে নিয়ে কপালে একটা আদরের চুমো দিলেন। তারপর বললেন, “তোর বুঝি পড়াশুনো করতে ইচ্ছে করে না?”
তীক্ষ্ণ বলল, “আমি গুরুমশাইয়ের কাছে পড়ব না!”
তলতাদেবী বললেন, “কেন রে? গুরুমশাইকে তোর অপছন্দ কেন?”
তীক্ষ্ণ দুষ্টুমির হাসি দিয়ে বলল, “গুরুমশাইয়ের দাড়িতে খুব বিচ্ছিরি গন্ধ!”
তলতাদেবী নিজেও এবার হেসে ফেললেন। দুই রাজকুমারকে যে গুরুমশাই শাস্ত্র পাঠ দিতে আসেন, তাঁর সারা মুখে এত দাড়ি-গোঁফ যে মুখখানা প্রায় দেখাই যায় না। তাঁর দাড়ি তাঁর বুক ছাড়িয়ে প্রায় পেট পর্যন্ত ঝুলে আছে। এ-রাজ্যের সব গুরুমশাই আর ব্রাহ্মণ পণ্ডিতদেরই লম্বা-লম্বা দাড়ি। একমাত্র রাজপুরোহিত ছম্ভীর মুখে কোনও দাড়ি-গোঁফ নেই।
মাকে হাসতে দেখে তীক্ষ্ণ আরও মজা পেয়ে বলল, “মা, জানো, গুরুমশাইয়ের দাড়ির মধ্যে একটা পাখির বাসা আছে।”
মা আর ছেলে দু’জনেই হাসতে লাগল খুব। এমন সময় হঠাৎ সারা আকাশ কাঁপিয়ে বজ্রপাতের শব্দ হল।
তলতাদেবী তাড়াতাড়ি ছেলেকে নিয়ে গবাক্ষের কাছ থেকে সরে এসে পালঙ্কের ওপর বসলেন। বজ্রের গর্জন এতই জোর যে তীক্ষ্ণ ভয় পেয়ে গেছে।
তলতাদেবী তীক্ষ্ণর মুখখানায় হাত বুলিয়ে দিতে দিতে বললেন, “ভয় নেই, ভয় নেই!”
তীক্ষ্ণ বলল, “মা, বৃষ্টির সময় আকাশ এত জোরে ডাকে কেন?”
তলতাদেবী বললেন, “আকাশ ডাকে না। ও হচ্ছে ইন্দ্রের বজ্রের শব্দ। দেবরাজ ইন্দ্র ওই বজ্র দিয়ে দৈত্য-দানবের সঙ্গে যুদ্ধ করেন।”
“এখন বুঝি আকাশে যুদ্ধ হচ্ছে?”
“না। সব সময় যুদ্ধ হয় না। তবে মাঝে-মাঝে দেবরাজ ইন্দ্র তাঁর এই বজ্রের গর্জন শুনিয়ে দৈত্য-দানবদের ভয় দেখান।”
“মা, দৈন্য-দানবরা কোথায় থাকে?”
“তারা নানান জায়গায় লুকিয়ে থাকে। বনে-জঙ্গলে থাকে, সমুদ্রের তলায় ডুব দিয়ে থাকে। এক-এক সময় তারা দেবতাদের সঙ্গে লড়াই করার জন্য বেরিয়ে আসে। দৈত্যদেরও খুব শক্তি। দু-একবার তারা দেবতাদেরও হারিয়ে দিয়েছিল।”
“দেবতারাও হেরে গিয়েছিল? কী মজা, কী মজা!”
“ও কী রে? দেবতারা হেরে গেলে তুই খুশি হবি নাকি? ছিঃ, অমন কথা বলতে নেই। আমরা তো মানুষ, আমরা দেবতাদের পক্ষে। দৈত্য আর অসুররা যেমন দেবতাদের শত্রু, তেমনি আমাদেরও শত্রু। দৈত্যরা খারাপ, পাজি, অত্যাচারী!”
“মা, তুমি আমায় দেবতা আর অসুরদের যুদ্ধের গল্প বলো!”
দরজার কাছ থেকে বড় রাজকুমার দৃঢ় বলল, “মা, আমিও তোমার কাছে গল্প শুনব।”
তলতাদেবী মুখ তুলে বড় রাজকুমারকে দেখে জিজ্ঞেস করলেন, “এর মধ্যেই তোর গুরুমশাইয়ের কাছে পাঠ নেওয়া শেষ হয়ে গেল?”
দৃঢ় বলল, “বৃষ্টি নামছে, তাই গুরুমশাই নিজের গৃহে চলে গেলেন। আজ আর পড়া হবে না।”
ছোট রাজকুমার তীক্ষ্ণ টপ করে পালঙ্ক থেকে নেমে দু’হাত ছড়িয়ে মাকে আড়াল করে বলল, “না, এখন দাদা গল্প শুনবে না। আমি একলা মায়ের কাছে গল্প শুনব। দাদা, তুমি যাও!”
দৃঢ় কয়েক পা এগিয়ে এসে বলল, “কেন রে, তুই একলা মায়ের কাছে গল্প শুনবি? মা কি তোর একার?”
তীক্ষ্ণ বলল, “হ্যাঁ, মা আমার একলার। মা শুধু আমাকে গল্প বলবে।”
তলতাদেবী হাত বাড়িয়ে দৃঢ়কে কাছে ডাকলেন। তারপর ছোট ছেলেকে বললেন, “ছিঃ, অমন করে না! দু’জনকেই গল্প বলব!”
তীক্ষ্ণ তবু জেদীর মতন চিৎকার করে বলতে লাগল, “না, দাদাকে তুমি গল্প বলবে না! আমাকে একলা বলবে!”
তলতাদেবী এবার তীক্ষ্ণকে ধমক দিয়ে বললেন, “চুপ! এরকম হিংসুটেপনা করলে আমি দু’জনের কাউকেই গল্প শোনাব না! তীক্ষ্ণ, তুমি বড় ভাইয়ের কাছে ক্ষমা চাও!”
তীক্ষ্ণ কিছু করার আগেই দৃঢ় নিজে এসে ছোট ভাইয়ের মাথাটা ধরে সস্নেহে ঝাঁকিয়ে দিল একবার।
দুই রাজকুমারই খুব সুশ্রী। গৌরবর্ণ, টানাটানা চোখ, মুখে লাবণ্য-মাখা। তবে ছোটকুমার তীক্ষ্ণ খুব দুরন্ত আর ছটফটে স্বভাবের। বড়কুমার দৃঢ় আবার খুব শান্ত, ধীর-স্থির, তার বুদ্ধি খুব প্রখর। ছোট ভাইকে সে ভালবাসে।
দুই পুত্রকে দু’পাশে বসিয়ে তলতাদেবী তীক্ষ্ণকে জিজ্ঞেস করলেন, “কেন তুই বলছিলি যে, দাদা গল্প শুনবে না, তুই একলা শুনবি?”
তীক্ষ্ণ বলল, “দাদার যে ঘোড়া আছে, আমার নেই। দাদা ঘোড়া পেয়েছে, দাদা মাকেও পাবে কেন?”
দৃঢ় বলল, “দ্যাখো তো মা, ছোট ভাইটা কীরকম অবুঝ! ওর কি ঘোড়ায় চড়ার বয়স হয়েছে? ওর মোটে তিন বছর বয়েস, তবু ও সব ব্যাপারে আমার সমান হতে চায়।”
আট বছর বয়েস থেকেই রাজকুমারদের বিদ্যাশিক্ষার সঙ্গে-সঙ্গে সব রকম অস্ত্র শিক্ষাও শুরু হয়ে যায়। দৃঢ় এখন তলোয়ার ধরতে শিখেছে, অশ্বারোহণও শুরু করেছে। একরত্তি ছেলে তীক্ষ্ণ তার দাদার সঙ্গে-সঙ্গে সব কিছুতেই অংশ নেবার জন্য বায়না ধরে।
তলতাদেবী বললেন, “দাদা ঘোড়ায় চড়া শিখছে, তোকেও তো একটা কাঠের ঘোড়া দেওয়া হয়েছে।”
তীক্ষ্ণ বলল, “না, আমি কাঠের ঘোড়া নেব না! কাঠের ঘোড়া আমার চাই না!”
এমন সময় ঘরের বাইরে হুড়োহুড়ির শব্দ শোনা গেল। কারা যেন এইদিকে দৌড়ে আসছে। একটু পরেই দু’জন দাসী দরজার কাছ থেকে ব্যাকুলভাবে মুখ বাড়িয়ে বলল, “মহারাজ আসছেন! মহারাজ আসছেন!”
তলতাদেবী বেশ অবাক হলেন। হঠাৎ উদ্যান-ভবন ছেড়ে মহারাজের এ সময় প্রাসাদে আগমন? এখন তো তাঁর ঘুমিয়ে থাকার কথা!
বেশ জোরে-জোরে পায়ের শব্দ করে মহারাজ মহাচূড়ামণি এসে প্রবেশ করলেন তাঁর রানির কক্ষে। তাঁর অঙ্গে পরিপূর্ণ রাজপোশাক, মাথায় মুকুট, কোমরবন্ধে মণি-মাণিক্য খচিত খাপসুদ্ধু হিরণ্যক তরবারি।
মহারাজের মুখখানি গম্ভীর, ভ্রুকুঞ্চিত। তিনি এক দৃষ্টিতে চেয়ে রইলেন তলতাদেবীর দিকে।
তলতাদেবী বিচলিত হয়ে জিজ্ঞেস করলেন, “কী হয়েছে, মহারাজ? রাজ্যে আপনার কোনও বিপদ ঘটেছে? হঠাৎ এ সময় কে আপনার ঘুম ভাঙাল?” মহারাজ কোনও উত্তর দেবার আগেই ছোট রাজকুমার তীক্ষ্ণ তাঁর কাছে এসে ঠোঁট ফুলিয়ে বলল, “পিতাজি, আমি কাঠের ঘোড়া নেব না! কাঠের ঘোড়া পচা, বাজে!”
মহারাজ মহাচূড়ামণি তাঁর রানির সঙ্গেই সাক্ষাৎ করতে এসেছিলেন, দুই পুত্রকে প্রথমে তিনি লক্ষই করেননি। এখন তীক্ষ্ণ আর দৃঢ়কে দেখে তাঁর মুখখানা কোমল হয়ে এল।
তিনি দু’হাত দিয়ে দুই রাজকুমারকে জড়িয়ে ধরলেন। তারপর মুখ নিচু করে দুই পুত্রের মাথার চুলের গন্ধ নিলেন। এইভাবেই রাজারা ছোটদের আদর জানান।
মহাচূড়ামণি তাঁর ছোট ছেলেকে জিজ্ঞেস করলেন, “কী হয়েছে? কাঠের ঘোড়ার ব্যাপারটা কী?”
তীক্ষ্ণ বলল, “আমি কাঠের ঘোড়া নেব না! আমার আসল ঘোড়া চাই! জ্যান্ত ঘোড়া। টগবগ টগবগ টগবগ…”
দৃঢ় হেসে বলল, “পিতাজি, ও এখনই আমার মতন ঘোড়ায় চড়া শিখতে চায়!”
মহাচূড়ামণি বললেন, “তাই নাকি? খুব ভাল কথা! কালই তুমি একটা ঘোড়া পাবে! আমি অশ্বশালার রক্ষক নালিককে বলে দেব!”
তলতাদেবী বললেন, “মহারাজ, ওর যে মাত্র তিন বছর বয়েস। ও এখনই জ্যান্ত ঘোড়া নিয়ে কী করবে?”
মহাচূড়ামণি বললেন, “তাও তো বটে! অবশ্য আমি ওর মতন বয়েসেই অশ্বারোহণ শুরু করে দিয়েছিলাম! ছোটকুমার, তোমার মা যে নিষেধ করছেন!”
তীক্ষ্ণ বলল, “না, আমি জ্যান্ত ঘোড়া নেব! দাদার মতন। কাঠের ঘোড়া আমি ছুঁড়ে ফেলে দেব!”
মহাচূড়ামণি বললেন, “আরও একটা মুশকিল, আমাদের যে ঘোড়া খুব কমে গেছে। গত যুদ্ধে অনেক ঘোড়া মরে গেছে। এখন তো তোমাকে দেবার মতন ভাল ঘোড়াও পাওয়া যাবে না!”
তীক্ষ্ণ এবার মুখ ফিরিয়ে বলল, “তা হলে আমি খাব না। ঘুমোব না। গল্পও শুনব না!”
মহারাজ মহাচূড়ামণি প্রবল বীরপুরুষ হলেও সন্তানদের ব্যাপারে তাঁর মনটি খুবই নরম। ছোট রাজকুমার তীক্ষ্ণর চোখ দুটি কান্নায় ছলছল হয়ে এসেছে দেখেই তিনি দুর্বল হয়ে পড়লেন।
তিনি বললেন, “আচ্ছা, আমি যদি ঘোড়া হই, তুমি আমার পিঠে চাপবে?” তীক্ষ্ণ সঙ্গে-সঙ্গে মুখ ফিরিয়ে হাসিমুখে বলল, “হ্যাঁ! তুমি ঘোড়া হও, জ্যান্ত ঘোড়া!”
মুকুটটা পালঙ্কের ওপর খুলে রেখে মহারাজ মহাচূড়ামণি সত্যি-সত্যি মেঝেতে ঝুঁকে পড়ে চার হাত-পায়ে ঘোড়া সাজলেন।
তলতাদেবী বললেন, “মহারাজ, এ কী করছেন, এ কী করছেন! উঠুন! ছোটকুমারকে এতটা প্রশ্রয় দেবেন না!”
মহাচূড়ামণি রানির কথা গ্রাহ্য না করে ছোট ছেলেকে বললেন, “তুমি নিজে নিজে আমার পিঠে চাপতে পারবে? দেখি কেমন পারো!”
তীক্ষ্ণ এক লাফে বাবার পিঠে চড়ে বসে বলল, “এই ঘোড়া, হ্যাট, হ্যাট, হ্যাট…”
মহাচূড়ামণি বললেন, “আমি তোমার ঘোড়া হয়েছি। এখন বড়কুমারকেও কিছু একটা দিতে হয়। দৃঢ়, তুমি আমার কোমরবন্ধ থেকে তরবারিটা খুলে নাও। আমাকে দেখাও, তুমি কেমন তরবারি চালনা শিখেছ!”
যাতে দাস-দাসীরা রাজার এমন উদ্ভট ছেলেমানুষি দেখে না ফেলে, তাই তলতাদেবী তাড়াতাড়ি কক্ষের দ্বার বন্ধ করে দিলেন।
বেশ কিছুক্ষণ রাজা মহাচূড়ামণি তাঁর দুই ছেলের সঙ্গে ঘোড়া সেজে খেলা করলেন। দৃঢ় আর তীক্ষ্ণ হাসতে লাগল খুব। কোনওদিন তারা বাবাকে এত আপন করে পায়নি।
এক সময় তলতাদেবী বললেন, “যথেষ্ট হয়েছে, আর নয়। দৃঢ় আর তীক্ষ্ণ, এবার তোমরা খেতে যাও। দেরি হয়ে গেছে, খাবার পরেই তোমরা শুয়ে পড়বে।”
রাজকুমাররা আর আপত্তি জানাল না। দুই ভাই গলা জড়াজড়ি করে চলে গেল।
মহারাজ মহাচূড়ামণি উঠে দাঁড়িয়ে নিজেই পোশাকের ধুলো ঝাড়লেন। তারপর মুকুটটা মাথায় পরে নিয়ে ভুরু কুঁচকে চেয়ে রইলেন রানির দিকে।
তলতাদেবী বললেন, “মহারাজ, হঠাৎ কেন এখানে এলেন তা তো বুঝতে পারলাম না। কোথাও কোনও বিপদ ঘটেছে কী?”
মহারাজ দু’দিকে মাথা নেড়ে বললেন, “না!”
তলতাদেবী জিজ্ঞেস করলেন, “তবে?” এখন আপনার নিদ্রা যাবার সময়…”
মহারাজ বললেন, “তোমার সঙ্গে আমার জরুরি কথা আছে।”
তলতাদেবী বললেন, “কী কথা? বলুন মহারাজ!”
মহারাজ মহাচূড়ামণি মুকুট খুলে হাতে নিয়ে মাথা চুলকোতে চুলকোতে বললেন, “সেইটাই তো মনে আসছে না। ছেলেদের সঙ্গে খেলতে গিয়ে সব গোলমাল হয়ে গেল। তোমার সঙ্গে খুবই দরকারি কথা ছিল, কী যেন তোমাকে জিজ্ঞেস করার কথা ছিল, কিন্তু সেটা একদম ভুলে গেছি!মহারাজ মহাচূড়ামণি রানির ঘরে চুপ করে বসে রইলেন অনেকক্ষণ। তাঁর খুব মন খারাপ। কিন্তু কেন যে তাঁর মন খারাপ হয়েছে, সেটাই তাঁর মনে পড়ছে না।
রানি তলতাদেবী নানারকম প্রশ্ন করেও কিছু জানতে পারেননি। রাজার মন ভাল করার অনেক চেষ্টা করলেন তিনি, তবু রাজার মুখে হাসি ফুটল না। তিনি রানির মুখের দিকে এক দৃষ্টিতে তাকিয়ে রইলেন শুধু।
এক সময় রানিকে চলে যেতে হল রাজকুমারদের খাবারের ঘরে। খাওয়ার পর মায়ের কাছে দু’-একটা গল্প না শুনলে ওরা শুতে যেতেই চায় না।
মহারাজ তবু একা বসে রইলেন পালঙ্কের ওপর। তাঁর ঘুমোতে ইচ্ছে করছে না, খেতে ইচ্ছে করছে না, কারও সঙ্গে কথা বলতেও ইচ্ছে করছে না। বাইরে বৃষ্টি পড়ছে ঝমঝম করে। ঘন-ঘন বিদ্যুৎ চমকে ঘর একবার ঝলসে যাচ্ছে আলোয়, পরের মুহূর্তেই আবার অন্ধকার।
ঝড়ের ধাক্কায় উদ্যানের কটি বড় গাছ ভেঙে পড়েছে। সেই গাছে অনেক পাখির বাসা ছিল। সেই পাখিগুলি ভয় পেয়ে অসহায়ভাবে ডাকতে শুরু করেছে। মহারাজ একটুক্ষণ কান পেতে সেই পাখির ডাক শুনলেন, তারপর উঠে এলেন দরজার কাছে।
সঙ্গে-সঙ্গে দু’জন প্রতিহারী এসে দাঁড়াল দু’পাশে। মহারাজ যখন যেদিকে যান, এরা আগে-আগে ছুটে চলে আর মহারাজের নাম ঘোষণা করে।
এখন মহারাজ মহাচূড়ামণি বিরক্তভাবে হাত নেড়ে তাদের সরে যেতে বললেন। অমনি তারা অন্ধকারের মধ্যে মিলিয়ে গেল। মহারাজ একাই ঘুরতে ঘুরতে এক সময় এসে হাজির হলেন রাজকুমারদের শয়নকক্ষে।
এই ঘরটিতে মহারাজ আগে কখনও আসেননি। এই রাজপ্রাসাদে যে কতগুলো ঘর আছে, তা তিনি নিজেই জানেন না।
মস্ত বড় পালঙ্কের ওপর দুই রাজকুমার শুয়েছে দু’দিকে, মাঝখানে পা ছড়িয়ে বসে আছেন রানি তলতাদেবী। তিনি দু’হাতে দু’জনের মাথায় চাপড় দিতে দিতে তাদের দধীচি মুনির গল্প শোনাচ্ছেন।
মহাচূড়ামণি নিজেও এই গল্পটা জানেন না। তিনি দাঁড়িয়ে-দাঁড়িয়ে শুনতে লাগলেন। দেবরাজ ইন্দ্র এসেছেন দধীচি মুনির কাছে তাঁর শরীরের হাড় চাইতে, এইটুকু বলা হতেই ঘুমিয়ে পড়ল দুই রাজকুমার, তলতাদেবীও থামিয়ে দিলেন গল্প।
মহারাজ জিজ্ঞেস করলেন, “তারপর?”
তলতাদেবী ফিসফিস করে বললেন, “এখন থাক। পরে আমি আপনাকে বাকিটা শোনাব। রাজকুমাররা জেগে উঠলে অনেক দুষ্টুমি করবে, তখন তাদের ঘুম পাড়ানো আরও কঠিন হবে।”
ছেলেদের গায়ে চাদর টেনে দিয়ে তলতাদেবী নেমে এলেন পালঙ্ক থেকে। পা টিপে মহারাজের কাছে এসে নিচু গলায় জিজ্ঞেস করলেন, “আপনার কী হয়েছে বলুন তো! আজ সব কিছুই অন্যরকম দেখছি। রাজকুমারদের ঘরে তো আপনাকে কখনও আসতে দেখিনি!”
একটা দীর্ঘশ্বাস ফেলে মহারাজ বললেন, “হ্যাঁ, আমার আজ কী যেন হয়েছে! আমার খুব কষ্ট হচ্ছে।”
রানি বললেন, “তা হলে আমি এক্ষুনি রাজবৈদ্যকে ডাকছি। তিনি এসে আপনাকে ওষুধ দেবেন।”
মহারাজ বললেন, “না, না, ওষুধ খাবার দরকার নেই। ঘুমোলেই ঠিক হয়ে যাবে। আচ্ছা রানি, আজ আমি এই রাজকুমারদের ঘরে শুতে পারি না?”
রানি তলতাদেবী দারুণ অবাক হয়ে বললেন, “আপনি এই ঘরে শোবেন? তাতে আপনার ঘুম হবে? আপনার একার জন্যই এর চেয়ে বড় পালঙ্ক লাগে!”
“আজ এখানেই শুতে ইচ্ছে করছে।”
“তা হলে রাজকুমারদের জাগিয়ে পাঠিয়ে দিচ্ছি আমার ঘরে।”
“ওদের জাগাবে কেন? আমি রাজকুমারদের পাশেই শোবো ঠিক করেছি।”
“মহারাজ, আপনার কষ্ট হবে। এই পালঙ্কে সকলের জায়গা হবে না।”
“হোক একটু কষ্ট। রানি, আমি শুনেছি, সাধারণ প্রজারা স্ত্রী আর পুত্র-কন্যাদের নিয়ে এক ঘরে এক বিছানায় শোয়। আমি কোনওদিন আমার ছেলেদের সঙ্গে শুইনি। একদিন দেখিই না কেমন লাগে!”
“মহারাজের যেমন ইচ্ছে! আমি তা হলে নিজের ঘরে যাই?” মহাচূড়ামণি রানিকে বাধা দিয়ে বললেন, “না, না, তুমি যাবে কেন? তোমাকেও এখানেই থাকতে হবে আজ।”
মহারাজের যখন একটা খেয়াল চেপেছে, তখন তা মেনে নিতেই হবে। ঘুমন্ত রাজকুমারদের এক পাশে শুলেন মহাচূড়ামণি, অন্য পাশে তলতাদেবী। জায়গা এতই কম যে মহারাজকে কাত হয়ে শুতে হল। তবু তিনি বললেন, “আঃ! বেশ ভাল লাগছে।”
রাজকুমারদের ঘুমের ব্যাঘাত হবে বলে তলতাদেবী কোনও কথা বললেন না, তিনি ঘুমিয়ে পড়লেন একটু পরেই।
কিছুক্ষণ পরেই তাঁর শরীরে একটা ঝাঁকুনি লাগল। মহাচূড়ামণি তাঁকে ঠেলে ঠেলে ডাকছেন।
মহাচূড়ামণি বললেন, “রানি, ওঠো, ওঠো, আমার মনে পড়েছে। মনে পড়ে গেছে! তোমার সঙ্গে আমার জরুরি কথা আছে!”
রানি তাড়াতাড়ি নেমে পড়লেন পালঙ্ক থেকে। অনুনয় করে বললেন, “মহারাজ, যদি কিছু বলতে চান, ঘরের বাইরে চলুন। রাজকুমারদের জাগাবেন না।”
দু’জনেই একটু দূরে অন্য একটা কক্ষে চলে এলেন। এটা মহারাজের নিজস্ব অস্ত্র-কক্ষ। মহারাজ ছেলেবেলা থেকে যতরকম অস্ত্র ব্যবহার করেছেন, সেইসব ঢাল-তলোয়ার-গদা-তীর-ধনুক দেওয়ালে সাজানো রয়েছে।
বৃষ্টি এখনও থামেনি। বহুদিন অনাবৃষ্টির পর আজ আকাশ একেবারে দরাজ ভাবে বৃষ্টি ঢেলে দিচ্ছে। বাতাস এখন বেশ ঠাণ্ডা।
জানলার ধারে এসে চুপ করে দাঁড়িয়ে রইলেন মহাচূড়ামণি।
তলতাদেবী কাছে এসে মৃদু গলায় বললেন, “মহারাজ, আমাকে ডেকে তুললেন, কই কিছু বলছেন না তো!”
মহাচূড়ামণি মুখ ফেরালেন। তাঁর দু’চোখে জল। শিশুর মতন অভিমান আর কান্না-ভরা গলায় বললেন, “রানি, আমি তোমাকে এত ভালবাসি; তুমি আমার পুত্রদের জননী। তবু তুমি আমাকে খুন করতে চাও?”
রানি তলতাদেবী যেন আকাশ থেকে পড়লেন। বিস্ময়ে তাঁর সুন্দর পাখির ডানার মতন ভুরু দুটি যেন কপাল ছাড়িয়ে যেতে চাইল। হাহাকারের সুরে তিনি বললেন, “এ কী কথা বলছেন মহারাজ? এ কী সাঙ্ঘাতিক অলুক্ষণে কথা!”
মহাচূড়ামণি চোখ মুছতে মুছতে বললেন, “আমাকে খুন করলে কি তুমি সুখী হবে? একটা বড় গাছ পড়ে গেলে কি পাখিরা সুখী হয়?”
রানি তলতাদেবী এবার মহারাজের পায়ের কাছে বসে পড়ে আকুলভাবে বললেন, “মহারাজ, এমন পাপ-কথা আর একবারও উচ্চারণ করবেন না। আপনি শুধু বড় গাছ কেন, আপনি পর্বত। আপনি এ রাজ্যের সকলকে আশ্রয় দিয়েছেন। পর্বতকে কি কেউ কখনও সরাবার কথা চিন্তা করতে পারে? এমন অদ্ভুত চিন্তা আপনার মাথায় এল কী করে, মহারাজ?”
মহাচূড়ামণি দু’হাত দিয়ে তলতাদেবীকে তুলে ধরে বললেন, “আমি বোকা, আমার তেমন বুদ্ধি নেই, আর তোমার খুব বুদ্ধি! আমাকে সরিয়ে দিয়ে তুমি এই রাজ্যের ভার নিতে চাও?”
তলতাদেবী বললেন, “মহারাজ, আমি এমন কথা কখনও স্বপ্নেও ভাবিনি!” মহাচূড়ামণি বললেন, “তোমার বিয়ের আগে তুমি পুরুষের মতন পোশাক পরতে। তুমি তলোয়ার চালনা শিখেছিলে। তোমার পিতা ভল্লদেব তোমাকে তাঁর সিংহাসনে বসাতে চেয়েছিলেন, তাই না? তুমি সেইভাবে তৈরি হচ্ছিলে।”
তলতাদেবী বললেন, “আমার তখন কোনও ভাই ছিল না। সেইজন্যই আমার পিতা আমাকে তাঁর উত্তরাধিকারিণী হিসেবে তৈরি করছিলেন। তাতে আমার ইচ্ছে-অনিচ্ছের কোনও প্রশ্ন ছিল না। সে রাজ্য তো এখন আমাদেরই রাজ্যের অধীন। আমরাই সেই সিংহাসন পেয়েছি। সেজন্য তো আর কোনও ক্ষোভ থাকার কথা নয়!”
মহাচূড়ামণি বললেন, “সিংহাসনে বসেছি আমি, তুমি তো বসোনি! তোমার সিংহাসনের ওপরে এখনও লোভ আছে।”
হঠাৎ দেওয়াল থেকে দুটি তলোয়ার খুলে নিয়ে মহাচূড়ামণি তার একটি ছুঁড়ে দিলেন তলতাদেবীর দিকে। তাঁর চোখে এখন কান্না নেই। কঠোর স্বরে তিনি বললেন, “তুমি কেমন অস্ত্র চালনা শিখেছিলে, পরীক্ষা করে দেখি তো! আমার সঙ্গে পারবে?”
তলতাদেবী দারুণ করুণস্বরে বললেন, “আমি তেমন কিছুই শিখিনি, মহারাজ! আপনার সঙ্গে আমি প্রতিযোগিতায় নামতে পারি? আপনি সিংহের মতন শক্তিশালী ও তেজস্বী আর আমি এক শশক!”
“কথা শুনতে চাই না, অস্ত্র ধরো!”
“মহারাজ, শান্ত হয়ে, দয়া করে আমার কথা শুনুন। আমি আপনার সঙ্গে লড়াই করব, এও কি সম্ভব?”
“আমি তোমার ওপর আঘাত হানব। যদি প্রাণে বাঁচতে চাও তো…” মহাচূড়ামণি তরবারি চালিয়ে দিলেন রানি তলতাদেবীর মাথা লক্ষ্য করে। রানি নিতান্ত আত্মরক্ষার জন্যই অস্ত্র তুললেন। দুই তরবারির সংঘর্ষে ঝনাৎ করে শব্দ হল!
মহাচূড়ামণি একটু পিছিয়ে এসে অস্ত্র টেনে নিয়ে আবার আঘাত করতে গেলেন, রানি তলতাদেবী বিদ্যুৎগতিতে এক পাশে সরে গিয়ে মহারাজের অস্ত্র নিজের অস্ত্রে চেপে ধরলেন।
মহাচূড়ামণি বিস্ফারিত চক্ষে কয়েক মুহূর্ত তাকিয়ে রইলেন রানির দিকে। তারপর চিবিয়ে চিবিয়ে বললেন, “হুঁ, ভালই অস্ত্র শিক্ষা করেছ দেখছি। বড়-বড় বীরপুরুষরাও আমার আঘাত একবারের বেশি সহ্য করতে পারে না। ঠিক আছে, এবার হোক তবে জীবন-মরণ খেলা। দেখি কে হারে আর কে জেতে। তোমার যদি ক্ষমতা থাকে, এখনই আমাকে মেরে সিংহাসন দখল করে নাও!
রানি তলতাদেবী তাঁর হাতের তলোয়ারটা দূরে ছুঁড়ে ফেলে দিলেন। মহাচূড়ামণি বললেন, “এ কী?”
রানি বললেন, “আপনি আমাকে মারুন, মহারাজ। আমি আর অস্ত্র ছোঁব না কখনও।”
মহাচূড়ামণি তলোয়ার তুলে বললেন, “আমি তোমায় সত্যি মারব কিন্তু!”
তলতাদেবী এক পা এগিয়ে এসে বললেন, “আমি মরতেই চাই। আপনি আমাকে মিথ্যে সন্দেহ করেছেন, এর পর আর আমার বাঁচার একটুও ইচ্ছে নেই। শুধু এইটুকু শুনে রাখুন, মহারাজ, আপনি আমার স্বামী, আমার প্রভু, আপনাকে সরিয়ে দেবার মতন পাপ চিন্তা কোনওদিন আমার মাথায় আসেনি। সিংহাসনের প্রতি কখনও আমি লোভ করিনি।”
মহাচূড়ামণি বললেন, “কেউ অস্ত্র ত্যাগ করলে তাকে আমি মারতে পারি না। তাকে আমি বন্দী করি।”
তলতাদেবী বললেন, “আপনি আমাকে বন্দী করুন, কিংবা শূলে দিন, যা খুশি করুন। আমি আর এক মুহূর্তও বেঁচে থাকতে চাই না!”
মহাচূড়ামণি বললেন, “তুমি সত্যিই সিংহাসন চাওনি?”
তলতাদেবী বললেন, “এই কথা বারবার শুনতেও আমার শরীর ঘৃণায় জর্জরিত হচ্ছে। আপনি আমাকে মারতে দ্বিধা করছেন, আমি নিজেই তবে আত্মঘাতিনী হব!”
তলতাদেবী মাটিতে বসে পড়ে তরবারিটি তুলে নিজের গলায় কোপ মারতে গেলেন।
এমন সময় দরজার কাছ থেকে রাজকুমার দৃঢ় ডেকে উঠল, “মা!” হঠাৎ ঘুম ভেঙে কিছু শব্দ শুনে রাজকুমার দৃঢ় উঠে এসেছে। রানি তলতাদেবীকে ওই অবস্থায় দেখে সে আর্তনাদ করে উঠল। তাতেই হাত কেঁপে উঠল তলতাদেবীর।
রাজা মহাচূড়ামণি হা-হা করে অট্টহাস্য করে উঠলেন।
তারপর নিজের তরবারিটি মাটিতে ফেলে দিয়ে এক লাফে এগিয়ে এসে তলতাদেবীর হাত থেকে তরবারিটি কেড়ে নিলেন।
পুত্রের দিকে তাকিয়ে বললেন, “আরে, বড়কুমারের ঘুম ভেঙে গেল! আমরা খুব চ্যাঁচামেচি করছিলাম বুঝি! আমরা আসলে খেলা করছিলাম। জানিস দৃঢ়, তোর মা তলোয়ার খেলায় আমার কাছে হেরে গেছে। তাই ওরকমভাবে আমাকে ভয় দেখাচ্ছিল! ওঠো, রানি, ওঠো!”
দৃঢ় ছুটে এসে মাকে জড়িয়ে ধরল। তলতাদেবী কান্না সামলাতে পারছেন না। কান্নায় তাঁর শরীর কেঁপে-কেঁপে উঠছে।
মহাচূড়ামণি হাঁক দিয়ে বললেন, “ওরে কে আছিস?”
সঙ্গে-সঙ্গে একজন দাসী এসে দাঁড়াল দরজার সামনে। মহাচূড়ামণি তাকে আদেশ দিলেন, “যাও, বড়কুমারকে আবার বিছানায় নিয়ে যাও!”
দাসী বড়কুমার দৃঢ়কে সঙ্গে নিয়ে বেরিয়ে যেতেই মহাচূড়ামণি এগিয়ে এসে রানি তলতাদেবীর এক হাত চেপে ধরে আবেগের সঙ্গে বললেন, “রানি, রানি, সত্যিই আমি মূর্খ! আমার মাথায় কিছুই নেই : না হলে, তোমার মতন পুণ্যবতী, গুণবতীকে আমি সন্দেহ করি! ছি ছি ছি। আত্মহত্যা করা উচিত তো আমারই।”
মহাচূড়ামণির মুখের দিকে স্থির দৃষ্টিতে তাকিয়ে তলতাদেবী কাঁপা-কাঁপা গলায় বললেন, “মহারাজ, একবার যখন সন্দেহের কাঁটা আপনার মনে বিঁধেছে, তখন তা আর কিছুতেই যাবে না। আমাকে বিদায় দিন, মহারাজ। আমি এ-রাজ্য ছেড়ে চলে যেতে চাই। আপনি আমার পুত্র দুটিকে দেখবেন।”
মহাচূড়ামণি বললেন, “আমাকে ক্ষমা করো, রানি! বিশ্বাস করো, আমি অন্তর থেকে তোমাকে সত্যিই সন্দেহ করিনি। তুমি চলে গেলে আমার এই রাজ্য চলবে কী করে? তোমার বুদ্ধিতেই তো আমি চলি! শুধু বাহুবল দিয়ে কি আর রাজ্য শাসন করা যায়!”
তারপর তিনি মহাক্রোধে চিৎকার করে উঠলেন, “প্রতিহারী! প্রতিহারী!”
এত রাত্রেও চোখের নিমেষে কয়েকজন প্রতিহারী এসে উপস্থিত হল। তারা আড়াল থেকে সব শুনছিল নিশ্চয়ই। মহারাজ দু’বার ডেকেছেন বলে ওদের মধ্য থেকে ঠিক দু’জন এগিয়ে এল সামনে।
মহারাজ বললেন, ‘এক্ষুনি মহামন্ত্রী জীবককে এখানে ধরে আন। সে যে অবস্থাতেই থাকুক, তাকে তোরা সেই অবস্থায় বহন করে আনবি। একটুও বিলম্ব যেন না হয়!”
প্রতিহারীরা ছুটে বেরিয়ে যাবার পর রানি তলতাদেবী চোখ মুছে পরিচ্ছন্ন হলেন। তারপর জিজ্ঞেস করলেন, “এত রাতে মহামন্ত্রীকে ধরে আনতে বললেন কেন, মহারাজ? তাও এই অন্তঃপুরে?”
মহাচূড়ামণি বললেন, “ওই শয়তান জীবকটাই আমার কানে বিষ ঢেলেছে। সে-ই আমাকে বুঝিয়েছে যে সিংহাসনের প্রতি তুমি লোভী। আসল লোভটা যে কার, এবার আমি বুঝেছি!”
তলতাদেবী বললেন, “মহামন্ত্রী এরকম একটা কথা বলতেই আপনি বিশ্বাস করে ফেললেন? আমাকে কি আপনি চেনেন না? আমার স্বভাব-চরিত্র আপনি বোঝেন না?”
মহাচূড়ামণি বললেন, “ওই তো আমার দোষ। কোনও কিছুই বিচার-বুদ্ধি দিয়ে বোঝার ধৈর্য রাখতে পারি না! ওই জীবকটা আমাকে বলল কিনা, আমি যাদের শাস্তি দিই, তুমি আবার তাদের ক্ষমা করে দাও। তার মানে, তুমি আমার ক্ষমতা মানো না! তুমি নিজের ক্ষমতা বাড়াতে চাও!”
তলতাদেবী বললেন, “অল্প দোষে আপনি অনেককে বেশি শাস্তি দেন, তাই আমি তাদের ক্ষমা করতে বলি। মানুষকে ক্ষমা করা কি দোষের?”
মহাচূড়ামণি বললেন, “ও আরও বলল, রাজার থেকে রানির বেশি বুদ্ধি থাকা ভাল নয়। রানির একে তো বুদ্ধি বেশি, তার ওপর সিংহাসনের প্রতি তাঁর ছোটবেলা থেকেই লোভ!”
তলতাদেবী বললেন, “বুদ্ধি থাকলেই বুঝি লোভ থাকতে হবে? বড়-বড় মুনি-ঋষিরা কি বুদ্ধিমান নন? আর আপনি এত বড় যোদ্ধা, আপনার বুদ্ধি কম কে বলল? বুদ্ধি না থাকলে কেউ বীর হতে পারে?”
একটু পরেই প্রতিহারীরা মহামন্ত্রী জীবককে টানতে টানতে নিয়ে এল সেখানে। মহাচূড়ামণি প্রথমেই তাঁকে একটি পেল্লায় লাথি কষালেন।
সেই লাথি খেয়ে চিত হয়ে পড়ে গেলেন মহামন্ত্রী।
মহাচূড়ামণি তাঁর বুকের ওপর একটা পা রেখে বললেন, “পাষণ্ড, শয়তান! তুই মহারানির বিরুদ্ধে আমাকে লাগাবার চেষ্টা করেছিলি!”
জীবক বলল, “রক্ষা করুন, মহারাজ। আমি তো সেরকম কথা আপনাকে কখনও বলিনি! মহারানি কত গুণবতী, কত তাঁর দয়া!”
মহাচূড়ামণি গর্জন করে বললেন, “দুরাচার, পামর, নরকের কীট! আবার মিথ্যা কথা বলছিস! আমি অনেক কথা ভুলে যাই বলে ভেবেছিস, তোর এই শয়তানি ভুলব? কাল সকালেই তোকে প্রজাদের চোখের সামনে শূলে চড়াব! লোকে দেখবে বিশ্বাসঘাতকের কী শাস্তি দিই আমি!”
তারপর তিনি পেছন ফিরে রানির দিকে তাকিয়ে বললেন, “তুমি কিছুতেই একে দয়া করার জন্য অনুরোধ করতে পারবে না! তুমি অনুরোধ করলেও এই পাষণ্ডটাকে আমি ক্ষমা করব না!”মহামন্ত্রী জীবককে কারাগারে নিক্ষেপ করে মহারাজ মহাচূড়ামণি নিশ্চিন্তে ঘুমোতে গেলেন। তিনি জাগলেন পরদিন বিকেলে। এর মধ্যে যে কত কাণ্ড ঘটে গেল, তার কিছুই তিনি টের পেলেন না। সকালবেলা রাজকুমার দু’জন চলে গেল অস্ত্রশিক্ষা করতে। রানি তলতাদেবী স্নান সেরে নিয়ে কিছুক্ষণ দেবতাদের পূজা করলেন। তারপর তিনি রাজপ্রাসাদ ছেড়ে নেমে এলেন উদ্যানে।
এই উদ্যানের এক কোণে আশ্রয় নিয়েছে শিল্পী জয়পাল। এর মধ্যেই সে একটা কুঁড়েঘর বানিয়ে নিয়েছে। একটা বড় পাথরের চাঁই কেটে কেটে সে বানাতে শুরু করেছে রানির মূর্তি।
তলতাদেবী সেখানে এসে একটুক্ষণ দাঁড়ালেন। এ রাজ্যের যে-কোনও প্রজাই রানিকে দেখলে মাটিতে মাথা ঠেটিয়ে প্রণাম করে। কিন্তু শিল্পী জয়পাল নিজের কাজে এমনই নিমগ্ন যে, সে মুখ ফিরিয়ে রানিকে একবার দেখল বটে, কিন্তু কাজ থামাল না।
রানি একটু হাসলেন।
তারপর তিনি বললেন, “শিল্পী জয়পাল, তোমার কাছে আমার একটা অনুরোধ আছে। শব্দ বন্ধ করে একবার একটু শোনো।”
জয়পাল পাথরের ওপর লোহার বাটালি রেখে হাতুড়ি দিয়ে ঠুকছিল। লোহা আর পাথরের সংঘর্ষে মাঝে-মাঝে ফুলকি দিয়ে উঠছে আগুন। শব্দও হচ্ছে খুব।
কাজ থামিয়ে অবাকভাবে সে বলল, “কী আজ্ঞা, মহারানি?”
তলতাদেবী জিজ্ঞেস করলেন, “তুমি এই পাথর কেটে কার মূর্তি গড়ছ?”
জয়পাল বলল, “কেন, আপনার? ভুরুঙ্গা গ্রামে বসে আমি আপনারই মূর্তি গড়ছিলাম। আগুনে সেটা নষ্ট হয়ে গেল। এবার, এখানে আপনার আশ্রয়ে বসে আরও সুন্দর মূর্তি গড়ব।”
রানি তলতাদেবী বললেন, “তুমি আমার মূর্তি গড়ছ কেন?”
জয়পাল এবার খানিকটা যেন ধাঁধায় পড়ে গেল। আমতা-আমতা করে বলল, “আপনার মূর্তি গড়ছি, কারণ, আপনি এই রাজ্যের মহারানি, আপনাকে একবার দেখেই আমার মনে হয়েছিল, আপনার খুব সুন্দর একটা মূর্তি গড়িয়ে রাখলে প্রজারা সবাই দেখবে।”
রানি তলতাদেবী বললেন, “আমার বদলে তুমি দেবতাদের মূর্তি গড়ছ না কেন? মানুষের মূর্তি দিয়ে কী হবে? দেবতাদের মূর্তি গড়লে প্রজারা তা পূজা করতে পারবে?”
জয়পাল বলল, “দেবতাদের মূর্তি? কোন দেবতার মূর্তি?”
রানি বললেন, “ইন্দ্র, মহাদেব, বিষ্ণু এইসব দেবতার মূর্তি বানাতে পারো।” জয়পাল বলল, “মহারানি, সেই দেবতাদের তো কখনও আমি চোখে দেখিনি। কী করে তাদের মূর্তি বানাব?”
রানি বললেন, “দেবতাদের কি সামনাসামনি কখনও চোখে দেখা যায়? দেবতাদের দেখতে হয় মনের চোখ দিয়ে। কল্পনায়। শঙ্খ-চক্র-গদা-পদ্মধারী বিষ্ণুর মূর্তি তুমি কল্পনা করতে পারো না? কিংবা বাঘছাল পরা শিব?”
জয়পাল বলল, “নাঃ, ওসব আমার দ্বারা হবে না। বানিয়ে বানিয়ে দেবতাদের মূর্তি গড়ে, এমন শিল্পী অনেক আছে। আমি ওসব পারি না।”
রানি বললেন, “ঠিক আছে, তুমি যদি চোখে দেখে মানুষেরই মূর্তি গড়তে চাও, তা হলে আগে মহারাজের মূর্তি গড়োনি কেন?”
জয়পাল এ-প্রশ্নের কোনও উত্তর দিতে পারল না। চুপ করে রইল।
রানি আবার বললেন, “মহারাজের মূর্তি আগে না গড়ে তুমি আমার মূর্তি গড়তে পারো না। সেটা অন্যায়।”
জয়পাল একটুক্ষণ চুপ করে থাকার পর নখ খুঁটতে-খুঁটতে লাজুকভাবে বলল, “ন্যায়-অন্যায়ের কথা চিন্তাই করিনি, মহারানি। আমি তো টাকা-পয়সার জন্য মূর্তি গড়ি না। আপনাকে দেখে আমার মনে হয়েছিল…”
রানি এবার দৃঢ় গলায় বললেন, “আগে তুমি মহারাজের মূর্তি গড়ায় মন দাও। খুব সুন্দর করে, খুব বড় করে মহারাজের একটা মূর্তি বানাও। মহারাজকে আগে কিছু জানানো হবে না। কাজটা শেষ হলে হঠাৎ একদিন মহারাজকে চমকে দিতে হবে। সেই মূর্তি প্রতিষ্ঠা করা হবে নগরের ঠিক মাঝখানে।”
এই কথা বলে রানি তলতাদেবী পেছন দিকে ফিরতেই দেখতে পেলেন, একটু দূরে দাঁড়িয়ে আছেন রাজপুরোহিত ছম্ভী।
তলতাদেবী এগিয়ে গিয়ে রাজপুরোহিতের পা ছুঁয়ে প্রণাম করলেন।
ছম্ভী হাত তুলে আশীর্বাদ করলেন রানিকে। তারপর হাসিমুখে জিজ্ঞেস করলেন, “ওই শিল্পী মহারানির মূর্তি গড়ছিল, তাকে নিষেধ করলেন কেন?”
তলতাদেবী বললেন, “আগে মহারাজের মূর্তি হবে। এই শিল্পী যদি মহারাজের মূর্তি খুব সুন্দরভাবে গড়তে না পারে, তা হলে এখানে ওর স্থান হবে না। আমার মূর্তি গড়ার কোনও প্রয়োজন নেই এখন।”
রাজপুরোহিত ছম্ভী দু’বার মাথা নাড়লেন। তারপর একটু দূরে সরে গিয়ে একটি গাছের ছায়ায় দাঁড়িয়ে জিজ্ঞেস করলেন, “মহারাজ নাকি কাল রাত্তিরে খুব রাগারাগি করছিলেন?”
তলতাদেবী বললেন, “হ্যাঁ, তিনি কোনও কারণে আমার ওপরে রেগে গিয়েছিলেন।”
একদিকের ভুরু তুলে তিনি বললেন, “আপনার ওপরে? শুনলাম, তিনি মহামন্ত্রী জীবককে প্রহার করে কারাগারে পাঠিয়েছেন?”
তলতাদেবী মৃদু কণ্ঠে বললেন, “মহামন্ত্রী মিথ্যে কথা বলেছিলেন মহারাজের কাছে। তাই মহারাজ ওঁর ওপর খুব ক্রুদ্ধ হয়েছেন।”
রাজপুরোহিত ছম্ভী মহারানির মুখের দিকে স্থির দৃষ্টি রেখে বললেন, “সেনাপতি চম্পককে মহারাজ তাড়িয়ে দিয়েছেন। মহামন্ত্রী জীবককে প্রাণদণ্ড দিয়েছেন। এই রাজ্যে এই মুহূর্তে সেনাপতিও নেই, মন্ত্রীও নেই।”
তলতাদেবী বললেন, “সেনাপতি চম্পককে আমি অভয় দিয়েছি। তাকে বলেছি, কয়েকদিনের জন্য গ্রামে গিয়ে লুকিয়ে থাকতে। মহারাজের রাগ বেশিদিন থাকে না। রাগ পড়ে গেলেই আমি মহারাজকে বুঝিয়ে বলব। তিনি তখন চম্পককে নিশ্চয়ই ফিরিয়ে নেবেন। চম্পক খুবই যোগ্য সেনাপতি।”
রাজপুরোহিত ছম্ভী বললেন, “হুঁ!”
তলতাদেবী বললেন, “অল্প দোষে মহারাজ বেশি শাস্তি দিয়ে ফেলেন। মহামন্ত্রীকে তিনি শূলে চড়াবার আদেশ দিয়েছেন। মহারাজ তো এখন ঘুমোচ্ছেন। তাঁর ঘুম ভাঙলে আপনি আর আমি দুজনে মিলে অনুরোধ করলে তিনি নিশ্চয়ই মহামন্ত্রীকে ক্ষমা করে দেবেন।”
রাজপুরোহিত ছম্ভী বললেন, “মহামন্ত্রী আর সে সুযোগ পাবেন না। তিনি আর বেঁচে নেই।”
দারুণ চমকে গিয়ে তলতাদেবী বললেন, “অ্যাঁ? এ কী বলছেন আপনি? মহামন্ত্রী জীবক বেঁচে নেই?”
ছম্ভী দু’ দিকে মাথা নাড়তে নাড়তে বললেন, “সেই সংবাদ শুনেই আমি আপনার কাছে ছুটে এসেছি। আজ ভোরেই কারাগারের মধ্যে কেউ মহামন্ত্রীর গলা টিপে হত্যা করেছে। আমি নিজে দেখে এসেছি তাঁর মৃতদেহ। অবশ্য এমনও হতে পারে, লজ্জায়, দুঃখে মহামন্ত্রী নিজেই আত্মহত্যা করেছেন।”
অবিশ্বাসের সুরে তলতাদেবী জিজ্ঞেস করলেন, “নিজের গলা টিপে কেউ কি আত্মহত্যা করতে পারে? না, তা সম্ভব না।”
ছম্ভী বললেন, “তা হলে নিশ্চিত অপদেবতার হাতে মহামন্ত্রীর মৃত্যু ঘটেছে। তাঁর মুখে অস্বাভাবিক ভয়ের চিহ্ন দেখেছি।”
তলতাদেবী আবার অবিশ্বাসের সুরে বললেন, “অপদেবতা?”
তলতাদেবী ভুরু কুঁচকে ভাবলেন, রাজপুরোহিত যখন বলছেন, তখন নিশ্চয়ই মহামন্ত্রীর মৃত্যু হয়েছে। কিন্তু এ-ঘটনা ছম্ভী তাঁর আগে জানলেন কী করে? মহারাজ যখন ঘুমন্ত থাকেন, তখন রাজ্যের সব ঘটনা আগে মহারানিকেই জানানো হয়।
ছম্ভী বললেন, “আরও একটা দুসংবাদ আপনাকে জানাতে এসেছি, মহারানি।”
তলতাদেবী মুখ তুলে উদ্বিগ্ন চোখে তাকালেন।
ছম্ভী বললেন, “সেনাপতি চম্পককে আপনি একটা গ্রামে গিয়ে লুকিয়ে থাকতে বলেছিলেন, সে সেই গ্রামে নেই। আমার গুপ্তচরেরা পাকা খবর নিয়ে এসেছে।”
তলতাদেবী বললেন, “চম্পক সেখানে নেই? তা হলে সে কোথায় আছে?”
ছম্ভী বললেন, “সে একটা জঙ্গলে আশ্রয় নিয়েছে। মহারাজ তাকে জুতো পরাবার কাজ দিতে চেয়েছিলেন বলে সে দারুণ অপমানিত বোধ করেছে। সেও তো উচ্চ বংশের সন্তান। শোনা যাচ্ছে, সে একটা দলবল জুটিয়ে মহারাজের বিরুদ্ধে বিদ্রোহ করবে।”
তলতাদেবী দারুণ হতাশভাবে চেয়ে রইলেন রাজপুরোহিতের দিকে।
ছম্ভী বললেন, “এর ফলাফল কী হবে, নিশ্চয়ই বুঝতে পারছেন, মহারানি? চম্পকও আত্মহত্যা করতে চলেছে। এই বিদ্রোহের সংবাদ পেলেই মহারাজ দারুণ ক্রুদ্ধ হয়ে উঠবেন। সঙ্গে সঙ্গে বেরিয়ে পড়বেন যুদ্ধযাত্রায়। মহারাজ যুদ্ধ করতে ভালবাসেন। সামান্য কিছু সৈন্য নিয়ে চম্পক মহারাজ মহাচূড়ামণির বিরুদ্ধে লড়াই করে কতক্ষণ টিকতে পারবে? চম্পকের ছিন্ন মুণ্ড নিয়ে মহারাজ ফিরে আসবেন রাজধানীতে। এ দৃশ্য আমি স্পষ্ট দেখতে পাচ্ছি। আহা, চম্পক ছেলেটি বড় ভাল ছিল!”
তলতাদেবী ব্যথিত কণ্ঠে বললেন, “চম্পককে বাঁচাবার কোনও উপায়ই কি নেই?”
রাজপুরোহিত ছম্ভী কয়েকবার নিঃশব্দে পদচারণা করলেন। তারপর ঘুরে দাঁড়িয়ে বললেন, “চম্পককে একমাত্র আপনিই রক্ষা করতে পারেন।”
তলতাদেবী বললেন, “আমি? আমি এই অবস্থায় কী করে তাকে বাঁচাব?”
ছম্ভী বললেন, “চম্পক আপনাকে শ্রদ্ধা করে। আপনার কথা মানে। সে যে-জঙ্গলে আশ্রয় নিয়েছে, তা অশ্বারোহণে মাত্র দু’ ঘণ্টার পথ। মহারাজের ঘুম ভাঙার আগেই আপনি যদি সেখানে গিয়ে তাকে বুঝিয়ে-সুঝিয়ে বশ্যতা স্বীকার করাতে পারেন, তা হলেই সে প্রাণে বাঁচতে পারে।”
তলতাদেবী বললেন, “চম্পক আমার কথা শুনবে কি না জানি না। তবে চেষ্টা করে দেখা যেতে পারে। কিন্তু আমি ফিরে আসার আগেই যদি মহারাজ জেগে ওঠেন?”
ছম্ভী বললেন, “মহারাজ কাল অনেক রাতে ঘুমিয়েছেন। আজ সন্ধ্যার আগে তাঁর জেগে ওঠার সম্ভাবনা খুবই কম। তবু যদি দৈবাৎ জেগে ওঠেন, আমি তাঁকে ভুলিয়ে রাখব।”
তলতাদেবী তবু দ্বিধার সঙ্গে বললেন, “আমি একা যাব চম্পকের কাছে?”
ছম্ভী বললেন, “আপনি সৈন্য-সামন্ত সঙ্গে নিয়ে গেলে চম্পক সন্দেহ করবে। সে সহজে ধরা দেবে না। আগেই যুদ্ধ লেগে যাবে। তাতে কোনও লাভ নেই। আপনি বড়জোর আপনার দু-চারজন নারী দেহরক্ষীদের সঙ্গে নিয়ে যেতে পারেন। আর-একজন গুপ্তচর আপনার পথ দেখিয়ে নিয়ে যাবে। আপনি আর দেরি করবেন না, মহারানি। আপনাকে কিন্তু যেতে হবে খুব গোপনে।”
তলতাদেবী একটুক্ষণ চিন্তা করলেন। এ ছাড়া আর কোনও পথ নেই। চম্পক বিদ্রোহ করলে মহাচূড়ামণির হাতে সে নিহত হবেই। কিন্তু সৈন্যবাহিনীর অনেকেই চম্পককে খুব ভালবাসে। বিদ্রোহের আগুন একবার জ্বলে উঠলে সহজে থামবে না। তা ছাড়া চম্পকের কোনও দোষ ছিল না। বিপদের সময় সে রাজাকে জুতো পরিয়ে দিতে গিয়েছিল, সেটা তো কিছু অন্যায় নয়।
চলে যেতে উদ্যত হয়েও তলতাদেবী ফিরে দাঁড়ালেন।
দ্বিধার সঙ্গে বললেন, “কিন্তু যদি মহারাজের ঘুম ভেঙে যায়, যদি তিনি জানতে পারেন যে আমি চম্পকের সঙ্গে দেখা করতে গেছি, তা হলে তিনি ভাবতে পারেন যে আমিও বিদ্রোহীদের দলে যোগ দিয়েছি।”
হা-হা করে প্রবলভাবে হেসে উঠে ছম্ভী বললেন, “এ কী কথা বলছেন, মহারানি? মহারাজ মহাচূড়ামণি সন্দেহ করবেন আপনাকে? তিনি আপনাকে অবিশ্বাস করবেন? তা কখনও হতে পারে? আপনি এই রাজ্যের সৌভাগ্যলক্ষ্মী। আপনার বুদ্ধিতেই তো এই রাজ্য চলে। আপনি যা-কিছু করবেন, তা সবই এই রাজ্যের মঙ্গলের জন্য। মহারাজ কি তা বোঝেন না?”
তলতাদেবী আর দেরি করলেন না। তিনি দ্রুত চলে গেলেন প্রস্তুত হবার জন্য। অল্পক্ষণ পরেই চারজন দেহরক্ষী নিয়ে অশ্বারোহণে যাত্রা করলেন তলতাদেবী। রওনা হবার আগে তিনি ছম্ভীকে আবার প্রণাম করে বললেন, “গুরুদেব, আর্শীবাদ করুন যেন সার্থক হয়ে শীঘ্র ফিরে আসতে পারি।”
রাজপুরোহিত ছম্ভী তাঁর মাথায় হাত রেখে বললেন, “আপনি অবশ্যই সার্থক হবেন। আপনি সর্বত্র জয়ী হবেন।”
তলতাদেবী চলে যাবার পর হস্তী কিছুক্ষণ একা একা ঘুরতে লাগলেন রাজ-উদ্যানে। তাঁর মুখে খুশির আভা।
এক জায়গায় রাজকুমার দৃঢ় আর তীক্ষ্ণ অস্ত্রশিক্ষা করছে। ছম্ভী একটুক্ষণ দেখলে। ওদের। এক সময় তিনি ছোটকুমার তীক্ষ্ণকে কোলে তুলে নিয়ে আদর করলেন।
ছম্ভী বিবাহ করেননি। এই দুই রাজকুমারকে তিনি নিজের সন্তানের মতো ভালবাসেন।মাত্র চারজন দেহরক্ষী নিয়ে মহারানি তলতাদেবী বেরিয়ে পড়লেন রাজধানী থেকে। তাঁর সাদা ঘোড়ার পিঠে রাজছত্র বসানো। তলতাদেবীও পরে আছেন রেশমের পোশাক। তিনি সাদা রং পছন্দ করেন।
নগর থেকে খানিকটা দূরে একটা উঁচু টিলার ওপর মহাকালের মন্দির। তলতাদেবী প্রথমে চললেন সেই দিকে। রাজধানীর প্রজারা মনে করবে যে, মহারানি মন্দিরে পূজা দিতে যাচ্ছেন। সেখানে তিনি প্রায়ই যান।
প্রথমে তলতাদেবী মহাকালের মন্দিরে এসে সত্যিই ভক্তিভরে পূজা দিলেন। সেখানকার পুরোহিতের সঙ্গে কথা বললেন খানিকক্ষণ। এই মন্দিরের জন্য একটি অতিথিশালা বানানো দরকার। মহারানি প্রতিশ্রুতি দিলেন, শীঘ্র একটি অতিথিশালা বানিয়ে দেবার ব্যবস্থা করবেন।
তারপর মন্দির থেকে বেরিয়ে মহারানি গেলেন কাছাকাছি একটা ঝরনা দেখতে। তীর্থযাত্রীরা অনেকেই এই ঝরনায় এসে স্নান করে। রাজা-রানির জন্য আলাদা করে ঘেরা একটা জায়গা আছে। তলতাদেবী সেখানে গিয়েও স্নান করতে নামলেন না। তিনি আগেই স্নান করে এসেছেন।
ঝরনাটা ছাড়িয়ে তিনি ঢুকে পড়লেন জঙ্গলের মধ্যে।
একটু পরেই দেহরক্ষীরা পৌঁছে গেল তাঁর কাছে। সবাই মিলে যেতে লাগলেন গভীর জঙ্গলের দিকে, একজন গুপ্তচর পায়ে হেঁটে আগে আগে তাঁদের পথ দেখিয়ে যেতে লাগল।
এদিকে আর কোনও গ্রাম নেই। শুধু পাহাড়ের পর পাহাড় আর জঙ্গল একটু সরু পায়ে-চলা পথ রয়েছে শুধু। তলতাদেবী এদিককার পথ চেনেন না। তবু তিনিএকটুও ভয় পেলেন না। তাঁর দেহরক্ষী চারজন অত্যন্ত বিশ্বাসী এবং নিপুণ যোদ্ধা। তারা মহারানির জন্য প্রাণ দিতেও প্রস্তুত। এ-রাজ্যে চোর-দস্যুরও তেমন উৎপাত নেই। তা ছাড়া মহারানির পথ আটকে দাঁড়াবার মতন সাহস এ-রাজ্যের কোন মানুষের হবে না।
মহারানি শুধু একটাই চিন্তা করতে লাগলেন, কাজ উদ্ধার করে তাঁকে যত তাড়াতাড়ি সম্ভব ফিরে আসতে হবে। মহারাজ জেগে ওঠার আগেই!
চম্পকের রাগ করার কারণ আছে। সে এই রাজ্যের সেনাপতি। তার বাবাও সেনাপতি ছিলেন। হঠাৎ মহারাজ মহাচূড়ামণি তাকে সেনাপতিত্ব থেকে সরিয়ে জুতো পরাবার কাজ দিলেন। মহারাজের মাথায় মাঝে মাঝে এরকম অদ্ভুত খেয়াল জাগে।
অবশ্য যুদ্ধের সময় মহারাজ নিজেই সৈন্য পরিচালনা করেন। সেনাপতি চম্পকের বিশেষ কোনও কাজ থাকে না। চম্পকের সুন্দর চেহারা, সেইজন্য আড়ালে অনেকে তাকে ঠাট্টা করে বলত, পুতুল-সেনাপতি!
কিছু পাহাড়ি উপজাতির সৈন্য জুটিয়ে নিয়ে চম্পক বিদ্রোহ ঘোষণা করে নিজের মৃত্যু ডেকে এনেছে। এত সাহস তার হল কী করে? মহারাজ মহাচূড়ামণি নিজে অস্ত্র ধারণ করে, উত্তর পাঞ্চালের সৈন্যবাহিনী সঙ্গে নিয়ে এলে, চম্পক এই সামান্য দলবল নিয়ে তাঁর বিরুদ্ধে দাঁড়াতেই পারবে না। নির্ঘাত তার প্রাণ যাবে। বিদ্রোহীদের মহারাজ কিছুতেই ক্ষমা করবেন না।
এখন চম্পকের বাঁচার একমাত্র উপায় কিছুদিনের জন্য কোথাও লুকিয়ে থাকা। এমনকী, সে যদি এ-রাজ্যের বাইরে চলে যায়, তা হলে আরও ভাল।
হঠাৎ জঙ্গলের মধ্যে প্যাঁ পোঁ প্যাঁ পোঁ করে খুব জোের ভেঁপু বেজে উঠল।
শব্দ যে কোথা থেকে এল তা বোঝাই গেল না প্রথমে। তারপর সেই শব্দটা ক্রমেই দূর থেকে আরও দূরে ছড়িয়ে পড়ল।
দেহরক্ষী চারজন চতুর্দিকে ঘোড়া ছুটিয়ে দেখে এসে জানাল যে, এখানকার অনেকগুলো গাছে প্রহরীরা বসে আছে। তারা ভেঁপু বাজিয়ে সঙ্কেত দিচ্ছে। নিশ্চয়ই কাছেই কোথাও চম্পকের বাহিনীর শিবির।
তলতাদেবী বললেন, “হুঁ, ব্যবস্থা ভালই করেছে দেখছি! এগিয়ে চলো!”
ক্রমশই ভেঁপুর আওয়াজ বাড়তে লাগল। আরও খানিকটা এগোবার পর দেখা গেল জঙ্গলের মধ্যে খানিকটা ফাঁকা জায়গা। সেখানে সারি সারি তাঁবু।
তাঁবুগুলোর সামনে অন্তত পঞ্চাশজন পাহাড়ি যোদ্ধা দাঁড়িয়ে আছে। তাদের খালি গা, কোমরের নীচে পালকের পোশাক, মাথাতেও পালক গোঁজা। তারা তীর-ধনুক উঁচিয়ে আছে। ছিলা টান টান, যে-কোনও মুহূর্তে ছুটে আসবে ধারালো তীর।
তলতাদেবী ঘোড়া থামিয়ে ভুরু কুঁচকে সেদিকে তাকিয়ে রইলেন।
প্রধান দেহরক্ষী সোমদত্ত জিজ্ঞেস করল, “মহারানি, আমরা কি আর এগোব?”
তলতাদেবী বললেন “তুমি সাদা পতাকা এনেছ তো? সেই পতাকা উড়িয়ে দাও।”
সোমদত্ত সাদা পতাকা তুলে মহারানিকে আড়াল করে দাঁড়াল।
তলতাদেবী তখন গুপ্তচরটিকে বললেন, “তুমি আমাদের দূত হয়ে সামনে এগিয়ে যাও। সেনাপতি চম্পককে আমার এই বার্তা দেবে; উত্তর পাঞ্চাল রাজ্যের মহারানি এসেছেন সেনাপতি চম্পকের সঙ্গে সাক্ষাৎ করতে। তিনি সঙ্গে সেনাবাহিনী আনেননি। সেনাপতি চম্পক তাঁর অনুচরদের অস্ত্র নামিয়ে ফেলতে আদেশ দিক।”
গুপ্তচরটি সেই তীর-ধনুক ওঁচানো পাহাড়ি সৈন্যদের দিকে, আর-একবার মহারানির দিকে তাকিয়ে ভয়-পাওয়া কাঁপা কাঁপা গলায় জিজ্ঞেস করলেন, “যাব? আমি একা যাব?”
মহারানি আঙুল তুলে আদেশ দিলেন, “যাও!”
সে দুরুদুরু বুকে এগিয়ে যেতে লাগল। পাহাড়ি যোদ্ধারা তখনও তীর-ধনুক উঁচিয়ে আছে।
একটু পরেই মহারানির দূত ফিরে এল, সঙ্গে বিপক্ষের একজন দূত। সেই বিপক্ষের দূতটি রানিকে প্রণাম জানিয়ে বলল, “স্বাগতম মহারানি! আমাদের দলপতি আপনাকে তাঁর শিবিরে আমন্ত্রণ জানিয়েছেন। তবে, আপনার চারজন দেহরক্ষীকে এখানেই অপেক্ষা করতে হবে। তারা আর এগোতে পারবে না!” প্রধান দেহরক্ষী সোমদত্ত তৎক্ষণাৎ বলে উঠল, “না, আমরা মহারানিকে একলা যেতে দেব না!”
তলতাদেবী হাত তুলে সোমদত্তকে চুপ করতে ইঙ্গিত করলেন। তারপর বললেন, “ঠিক আছে, আমি একাই যাব!”
ঘোড়া ছুটিয়ে তিনি এগিয়ে গেলেন সামনে, পাহাড়ি যোদ্ধাদের তিনি গ্রাহ্য করলেন না। সেই যোদ্ধারা সরে গিয়ে তাঁকে জায়গা করে দিল।
একটি বড় শিবিরের সামনে দাঁড়িয়ে আছে চম্পক। তার সর্বাঙ্গে রাজপোশাক, মাথায় একটা সোনার মুকুট। সে এখন সেনাপতি নয়, রাজা!
চম্পক এগিয়ে গিয়ে সহাস্যে বলল, “আসুন, আসুন, মহরানি, কী সৌভাগ্য আমার! আপনি নিজে এসেছেন আমার সঙ্গে দেখা করতে। এই দুপুর রৌদ্রে আপনার সোনার বর্ণে আঁচ লেগেছে। আপনি আমার শিবিরে এসে আসন গ্রহণ করুন।”
তলতাদেবী ঘোড়া থেকে নামলেন। তারপর রাগত স্বরে বললেন, “এ কীরকম ব্যবহার তোমার, চম্পক! আমি দিনের আলোয় এসেছি, আমার সঙ্গে চারজনের বেশি দেহরক্ষী নেই। গাছের ওপর বসে তোমার প্রহরীরা সব দেখেছে। তবু তোমার সৈন্যরা তীর-ধনুক উঁচিয়ে আমাদের অভ্যর্থনা করল? আমি কি শত্রু হিসেবে এসেছি তোমার কাছে?”
চম্পক এবারও হেসে বলল, “আমার পাহাড়ি সৈন্যরা অস্ত্র তুলে আপনাকে সম্মান জানিয়েছে। তা ছাড়া, আমি যে একেবারে সহায়-সম্বলহীন নই, সে-কথাও আপনাকে জানানো হল।”
তলতাদেবী বললেন, “হুঁ, তুমি এর মধ্যেই রাজা হয়ে গেছ দেখছি!”
চম্পক মহারানিকে নিয়ে এল শিবিরের মধ্যে। সেখানটা বেশ সুন্দরভাবে সাজানো প্রচুর টাটকা ফুল দিয়ে।
ভেতরে এসে তলতাদেবী বেশ কয়েক মুহূর্ত অপলকভাবে তাকিয়ে রইলেন চম্পকের দিকে।
চম্পক তাঁর চেয়ে প্রায় পাঁচ বছরের ছোট। মহারানি তাকে নিজের ছোট ভাইয়ের মতন স্নেহ করেন। এর আগে চম্পক প্রায়ই নানা ব্যাপারে তাঁর পরামর্শ নিতে যেত। মহারাজা মহাচূড়ামণি ঘুমিয়ে থাকলে মহারানির কাছ থেকেই সে নির্দেশ নিত। মহারানিকে খুব ভক্তি করত সে। সেই চম্পক হঠাৎ অনেক বদলে গেছে।
চম্পক বলল, “কী খাবেন বলুন? রোদ্দুরের মধ্যে এসেছেন, আগে শরবত আনতে বলি? তারপর দুপুরের আহার্য এখানেই গ্রহণ করবেন।”
তলতাদেবী বললেন, “আমি এখানে খেতে আসিনি!”
চম্পক বলল, “আপনার সেবা করার কিছু সুযোগ দিন আমাদের!”
তলতাদেবী বললেন, “আমার সময় নেই। আমাকে খুব তাড়াতাড়ি ফিরতে হবে। আমি ছুটে এসেছি তোমাকে সাবধান করতে। এ কী পাগলামি শুরু করেছ, চম্পক? তুমি কি মরতে চাও?”
চম্পক হা-হা করে হেসে উঠল, “মৃত্যুর জন্য আমার মোটেই ব্যস্ততা নেই, মহারানি! আমি এখনও অনেক বছর বাঁচব। আপনি বসুন। আপনি এত অস্থির হচ্ছেন কেন? উত্তর পাঞ্চাল রাজ্যের বিপদের চিন্তায় আপনি খুবই বিচলিত হয়ে পড়ছেন দেখছি!”
তলতাদেবী ধমক দিয়ে বললেন, “আমি উত্তর পাঞ্চাল রাজ্যের বিপদের কথা একবারও ভাবিনি। আমি ছুটে এসেছি তোমাকে বাঁচাতে। তোমাকে বলেছিলাম, মহারাজের রাগ কমে যাওয়ার অপেক্ষায় কোনও গ্রামে গিয়ে লুকিয়ে থাকতে। তুমি আমার কথা শুনলে না।”
চম্পক বলল, “আমি লুকিয়ে থাকব কেন? মহাচূড়ামণিকে আমি গ্রাহ্য করি না। ওই হোঁতকাটাকে আমি আর ভয়ও পাই না।”
“তোমার এত সাহস এল কোথা থেকে? মহারাজ এখনও কিছুই জানেন না। আমি তোমাকে বলতে এসেছি, তুমি সন্ধের আগেই পালিয়ে যাও! কিছুদিনের জন্য অন্য রাজ্যে আশ্রয় নাও। প্রয়াগ কিংবা বারাণসী ঘুরে এসো!”
“আমি অন্য রাজ্যে পালাব? আমি মহাচূড়ামণিকে এবার চরম শিক্ষা দেব। ওই মূর্খ রাজাটা এতদিন অন্যদের যা ইচ্ছে শাস্তি দিয়েছে। এবার আমি তাকে এমন শাস্তি দেব যে, সে কল্পনাও করতে পারবে না!”
‘কী পাগলের মতন কথা বলছ, চম্পক? মহারাজ যখন শুনবেন যে, তুমি বিদ্রোহ করেছ, অমনি তিনি ক্রোধে জ্বলে উঠবেন। তিনি তাঁর সৈন্যবাহিনী নিয়ে ছুটে এলে তুমি তৃণখণ্ডের মতন উড়ে যাবে।”
“আমি তো মহাচূড়ামণির জন্যই অপেক্ষা করছি। আসুক না সে।”
“তুমি এই সামান্য কয়েকজন সৈন্য নিয়ে মহারাজের বিরুদ্ধে দাঁড়াবে?”
“আমার সৈন্যরা মোটেই সামান্য নয়। শিগগিরই অন্য সাহায্য আসবে!”
“অন্য সাহায্য মানে? তুমি কী বলছ, চম্পক? তুমি কি বিদেশী শত্রুদের সাহায্য নিয়ে দেশের সর্বনাশ করতে চাও? তুমি এমন কুলাঙ্গার হয়েছ?”
“বিদেশী সাহায্যেরও দরকার হবে না। সাহায্য আসবে দেশের মধ্যেই আসল জায়গা থেকে। তবে আপনি চিন্তা করবেন না, মহারানি। ওই ঘটোৎকচ মহাচূড়ামণিটাকে আমি কঠিন শাস্তি দিলেও আপনার কোনও ক্ষতি হবে না!”
তলতাদেবী উঠে দাঁড়িয়ে বললেন, “ঠিক আছে, তোমার সঙ্গে আমার সব সম্পর্ক এখানেই শেষ! এর পর তোমার যা হয় হোক, তা নিয়ে আর আমি ভাবব না!”
চম্পক দু’ হাত ছড়িয়ে মহারানির পথ আটকে বলল, “বসুন, বসুন, এত ব্যস্ত হচ্ছেন কেন? আমার সঙ্গে আপনার সম্পর্ক শেষ কী বলছেন? এই তো সবে শুরু। মহাচূড়ামণির যাই-ই হোক না কেন, আপনি যেমন উত্তর পাঞ্চালের মহারানি আছেন, তাই-ই থাকবেন।”
তলতাদেবী বললেন, “তার মানে?”
চম্পক মহারানির দু’ বাহু ছুঁয়ে বলল, “আমি বসব উত্তর পাঞ্চালের সিংহাসনে, আপনি হবেন মহারানি।”
তলতাদেবী কয়েক মুহূর্ত মহাবিস্ময়ে তাকিয়ে রইলেন চম্পকের দিকে। তারপরেই ক্রোধে তাঁর মুখ রক্তিমবর্ণ হয়ে গেল। তিনি ঠাস করে এক চড় কষালেন চম্পকের গালে।
দাঁতে দাঁত চেপে তিনি বললেন, “অকৃতজ্ঞ! অমানুষ!”
চড় খেয়েও চম্পক হাসতে হাসতে বলল, “কেন আমার কথাটা পছন্দ হল না? আমি রাজা হলেও রানি হিসেবে আপনাকে মানাবে। প্রজারাও আপনাকে পছন্দ করবে!”
তলতাদেবী বললেন, “আর-একবার ওই কথা উচ্চারণ করলে একটা একটা করে তোমার দাঁত খুলে নেওয়াব! আমি আর এক মুহূর্ত এখানে অপেক্ষা করব না। তুমি নরকে যাও!”
মহারানি শিবিরের দরজার দিকে এগিয়ে যেতেই প্রথমে ঢুকল দু’জন সৈন্য, তাদের হাতে খোলা তলোয়ার। তারপর আরও দশ-বারোজন সৈন্য ঢুকে এসে গোল হয়ে দাঁড়াল।
চম্পক বলল, “শিকল দিয়ে বাঁধো এই নারীকে। সাবধান, দেখো, এই রমণী অতিশয় বুদ্ধিমতী। কোনওরকম দুর্বলতা দেখিয়ো না, শক্ত করে হাত বাঁধো!”
একজন সৈনিক শিকল ঝনঝনিয়ে এগিয়ে এল মহারানির দিকে।
তলতাদেবী সেই সৈনিকটির চোখে চোখ রেখে প্রবল ঘৃণার সঙ্গে বললেন, “ছিঃ! তুমি উত্তর পাঞ্চালের মানুষ না? তুমি এ-রাজ্যের মহারানির গায়ে হাত তুলছ? তোমার লজ্জা করে না? মহারাজ তোমাদের এজন্য কী শাস্তি দেবেন, সে ভয় নেই?”
সৈনিকটা কোনও কিছু বলার আগেই চম্পক বলে উঠল, “এই সৈন্যদের উত্তেজিত করার চেষ্টা করলে কোনও লাভ হবে না, মহারানি। এরা ভালভাবেই জানে, মহাচূড়ামণি আর বেশিক্ষণ মহারাজ থাকবে না। মহাচূড়ামণির আয়ু শেষ হয়ে গেছে। পরবর্তী মহারাজ হব আমি!”
তলতাদেবী বুঝতে পারলেন, এতগুলি সৈনিকের সামনে কোনওরকম বাধা দেবার চেষ্টা করে লাভ নেই। তিনি সঙ্গে কোনও অস্ত্র আনেননি। মহারাজের কাছে তিনি প্রতিজ্ঞা করেছিলেন যে, আর কখনও অস্ত্র ধারণ করবেন না।
সেই সৈনিকটি মহারানির হাত দুটি শিকলে বেঁধে টানতে টানতে নিয়ে গেল পিছন দিকে অন্য একটি তাঁরতে। বাইরে তিনি একটা কোলাহল শুনতে পেলেন। নিশ্চয়ই তাঁর দেহরক্ষীদের সঙ্গে এখানকার সৈন্যদের লড়াই বেঁধে গেছে। সেই চারজন রক্ষী এতজন সৈন্যের বিরুদ্ধে কী করে দাঁড়াবে! ওরা সাদা পতাকা উড়িয়েছিল, তবু এরা আক্রমণ করল?
খানিক পরে চম্পক একটা ঝলসানো হরিণের ঠ্যাং কামড়াতে কামড়াতে ঢুকল এই তাঁবুতে।
তলতাদেবী ঘৃণায় তার দিকে তাকালেন না।
চম্পক বলল, “আপনার চারজন দেহরক্ষীই শেষ হয়ে গেছে। একজনও পালাতে পারেনি। গুপ্তচরটিকে গাছের সঙ্গে বেঁধে ঝুলিয়ে রাখা হয়েছে!”
মাটির দিকে চোখ রেখে তলতাদেবী বললেন, “মানুষ এত দ্রুত বদলে যেতে পারে? তোমাকে আমি স্নেহ করতাম, তুমি তার এই প্রতিদান দিলে? রাজ্যের লোভে তুমি উন্মাদ হয়ে গেছ! পিঁপড়ের পাখা গজালে কী হয়, তুমি জনো না?”
চম্পক বলল, “আমি শুধু-শুধু রাজ্যের লোভ করিনি, তলতাদেবী। সবরকম আটঘাট বাঁধা হয়ে গেছে। মহাচূড়ামণির এবার নিস্তার নেই। যথাসময়ে সব জানতে পারবেন! আঃ, মহাচূড়ামণি যখন ঘুম ভেঙে জানতে পারবে যে, তার প্রিয়তমা মহারানি আমার হাতে বন্দিনী, তখন তার মুখের অবস্থা কীরকম হবে? সেই গণ্ডমূর্খটা নিশ্চয়ই হাউ হাউ করে কাঁদতে শুরু করবে। আঃ, সেই দৃশ্যটা ভেবেই যা আনন্দ হচ্ছে আমার!”
মহারানি আর কোনও কথা বললেন না।
চম্পক জিজ্ঞেস করল, “এখন আপনি কিছু খাবেন তো? খিদে পায়নি?”
তলতাদেবী বললেন, “তুমি আমার সামনে থেকে চলে যাও!”
চম্পক বলল, “ঠিক আছে, একেবারে রাজধানীতে গিয়ে আমার পাশে বসে মহারানি হয়ে রাজভোগ খাবেন। ততক্ষণ উপবাসেই থাকুন!”মহারাজ মহাচূড়ামণিকে কেউ জাগাল না, তিনি নিশ্চিন্তে মহা আরামে একটানা ঘুমোলেন বাইশ ঘণ্টা। তিনি জাগলেন অনেক রাতে।
জাগার কিছুক্ষণ আগে তাঁর ছটফটানি দেখেই দাসদাসীদের মধ্যে সাড়া পড়ে গিয়েছিল। রান্নাবান্না সব তৈরি হয়ে গেল তাড়াতাড়ি। মস্ত বড় এক ঘটি জল নিয়ে একজন দাসী দাঁড়িয়ে রইল তাঁর শয্যার কাছে।
মহারাজ উঠে বসে সবটা জল খেয়ে নিয়ে তৃপ্তির সঙ্গে বললেন, “আঃ!”
বেশ ভাল ঘুম হয়েছে, তাঁর মনটা প্রসন্ন আছে। খিদেও পেয়েছে বেশ। হাত-মুখ ধুয়ে তিনি আহারে বসে গেলেন। অন্য দিনের চেয়ে বেশিই খেলেন অনেকটা।
খাওয়া শেষ করার পর তিনি প্রকাণ্ড একটা ঢেকুর তুললেন। তাতে বোঝা গেল, আজকের খাওয়াদাওয়া বেশ পছন্দ হয়েছে তাঁর। ঠিক বাঘের গর্জনের মতন হাউ-উ-হাউ-উ করে তিনি ঢেকুর তুললেন আরও কয়েকবার।
এবার তাঁর স্নান করার পালা।
কিন্তু সন্ধেবেলা খুব একচোট বৃষ্টি হয়ে গেছে বলে বাতাস ঠাণ্ডা হয়ে গেছে। একটু যেন শীত-শীত ভাব। মহারাজ স্নান করার খুব একটা গরজ অনুভব করলেন না।
হঠাৎ তাঁর খেয়াল হল, প্রাসাদটি বড় বেশি নিঃশব্দ। দাসদাসীরা ঘোরাফেরা করছে, কিন্তু তাদের মুখগুলো থমথমে। কেউ কোনও কথা বলছে না। শুধু নীরবে আদেশ পালন করে যাচ্ছে। অবশ্য মহারাজ নিজে কিছু জিজ্ঞেস না করলে কারও কিছু বলার কথাও নয়। কিন্তু কারও মুখে একটু হাসিও নেই।
রাজ্যে আবার কোনও বিপদ হল নাকি?
মহারাজ মহাচূড়ামণি হাঁক দিলেন, “মহামন্ত্রী!”
একজন দৌবারিক দরজা দিয়ে উঁকি মারতেই মহাচূড়ামণি আবার বললেন, “মহামন্ত্রী কোথায়? তাঁকে ডেকে আনো! তিনি ঘুমিয়ে থাকলেও তাঁকে তুলে আনবে।”
দৌবারিক মাথা চুলকে কিছু বলতে গেল। তারপর কিছু না বলেই দৌড়ে গেল পেছন ফিরে। একটুক্ষণের মধ্যেই সে ডেকে আনল নগর কোটাল বীরবাহুকে।
মহাচূড়ামণি তখন তাঁর হিরণ্যক নামে বিশাল তরবারিখানা খাপ থেকে খুলে ধরে ধার পরীক্ষা করছেন। বীরবাহুকে দেখে ভুরু কুঁচকে বললেন, “তুমি এলে কেন?” তোমাকে তো ডাকিনি। মহামন্ত্রী জীবককে খবর দিতে বলেছি।”
বীরবাহু আমতা-আমতা করে বলল, “মহারাজ, তিনি তো নেই!”
মহাচূড়ামণি বললেন, “নেই মানে? কোথায় গেছেন? আমার হুকুম ছাড়া মহামন্ত্রী অন্য কোথায় গেলেন?”
বীরবাহু বলল, “আজ্ঞে মহারাজ, তিনি কোথাও যাননি। আপনিই আদেশ দিয়েছিলেন যে তাঁকে…”
মহাচূড়ামণির এবার মনে পড়ল। তিনি মুচকি হেসে বললেন, “ওঃ হো, আমি আদেশ দিয়েছিলাম তাঁকে কারাগারে নিক্ষেপ করতে। তিনি একজন মিথ্যুক! তা কারাগারে অখাদ্য খেয়ে তাঁর যথেষ্ট শাস্তি হয়েছে। এবার তাঁকে ছেড়ে দাও। এখানে নিয়ে এসো!”
বীরবাহু বলল, “মহারাজ, তিনি বেঁচে নেই!”
মহাচূড়ামণি এবার খুব বিরক্ত হয়ে বললেন, “বেঁচে নেই মানে? এক রাত্তির কারাবাস করেই তিনি মরে গেলেন? তাঁকে আমি শূলে চড়াবার ভয় দেখিয়েছিলাম। শুধু ভয়ই দেখিয়েছিলাম, সত্যি-সত্যি কি আর মারতাম! এর মধ্যেই তিনি ভয়ে মরে গেলেন? তিনি এত কাপুরুষ! ছিঃ!”
বীরবাহু বলল, “তিনি এমনি-এমনি মরে যাননি। নিহত হয়েছেন!”
“নিহত হয়েছেন? জীবককে. কে হত্যা করল? এক্ষুনি সেই হত্যাকারীকে ধরে আনো আমার কাছে!”
“মহারাজ, কে খুন করেছে তা এখনও ধরা যায়নি।”
“তুমি নগর কোটাল, তুমি একটা খুনিকে ধরতে পারোনি। তুমি অপদার্থ! তুমি নিষ্কর্মার ঢেঁকি! তোমাকেই শাস্তি দেওয়া উচিত! তোমাকে আমি…তোমাকে আমি…”
মহারাজ উঠে দাঁড়িয়ে তলোয়ারখানা তুললেন। মনে হল যেন তিনিই এখুনি এক কোপে বীরবাহুর মুণ্ডুটা কেটে ফেলবেন!
এদিক-ওদিক তাকাতে তাকাতে মহাচূড়ামণি বলতে লাগলেন, “তোমাকে আমি এমন শাস্তি দেব, এমন শাস্তি,… যাও, আজ থেকে তুমি মহামন্ত্রী হয়ে গেলে! তুমি নগর কোটাল থাকার যোগ্যই নও!”
বীরবাহু হাসবে না কাঁদবে ভেবে পেল না। এই নাকি শাস্তি? নগর কোটালের থেকে মহামন্ত্রী পদ অনেক উঁচুতে!
মহাচূড়ামণি বললেন, “বীরবাহু, এই মুহূর্ত থেকে তুমি মহামন্ত্রী হলে! এবার বলো তো রাজ্যের অন্যান্য খবর?”
বীরবাহু গদ্‌গদ কণ্ঠে বলল, “মহারাজ, আপনাকে শতকোটি প্রণাম। আপনি আমাকে যে গুরু দায়িত্ব দিলেন তা আমি যথাসাধ্য পালন করব। আপনি জেগে উঠলেই রাজপুরোহিত ছম্ভী একবার দেখা করতে চেয়েছেন।”
মহাচূড়ামণি বললেন, “প্রথম দায়িত্বটাই তো পালন করোনি দেখছি! আমি অনেকক্ষণ জেগে উঠেছি, তবু রাজপুরোহিতকে খবর দাওনি? যাও!”
বীরবাহু দৌড়ে চলে গেল, আবার ফিরে এল একটু পরেই। হাঁফাতে হাঁফাতে বলল, “মহারাজ, রাজপুরোহিত ছম্ভী এখন যজ্ঞে বসেছেন!”
মহারাজ মহাচূড়ামণি একবার দাঁত কিড়মিড় করলেন, রাজপুরোহিত যখন যজ্ঞ করতে বসেন, তখন কেউ তাঁকে ডাকতে পারে না। এমনকী রাজার আদেশেও তিনি যজ্ঞ ছেড়ে উঠে আসতে বাধ্য নন। এ-রাজ্যে এরকমই নিয়ম।
একটুক্ষণ চিন্তা করে মহারাজ বললেন, “চলো, আমি যজ্ঞশালায় যাব!”
লম্বা-লম্বা পা ফেলে তিনি প্রাসাদ থেকে নেমে এলেন। রাজসভার পাশেই যজ্ঞশালা। এই সময় কোন যজ্ঞ হবার কথা, তা মহাচূড়ামণির মনে পড়ল না। অবশ্য রাজপুরোহিত যখন-তখন যজ্ঞের ব্যবস্থা করতে পারেন।
যজ্ঞশালায় একটি কুণ্ডের মধ্যে দাউ-দাউ করে আগুন জ্বলছে। সেখানে আর কোনও পুরোহিত নেই, বিশেষ কিছু আয়োজনও নেই, শুধু ছম্ভী একা মন্ত্ৰ পাঠ করে চলেছেন।
রাজা এসে বসলেন ছম্ভীর পাশে। বীরবাহু একটু দূরে হাত জোড় করে দাঁড়িয়ে রইল।
ছম্ভী ঘাড় ঘুরিয়ে দেখলেন রাজাকে, কিন্তু মন্ত্রপাঠ থামালেন না। অনেকক্ষণ ধরে চলল সেই যজ্ঞ। তারপর এক সময় তিনি ভূমিতে মাথা ঠেকিয়ে প্রণাম করলেন।
মহারাজ একটা দীর্ঘশ্বাস ফেলে বললেন, “ওঃ! কী লম্বা-লম্বা শ্লোক আপনি মুখস্থ রাখতে পারেন। মনে হচ্ছিল যেন সারা রাত্রিতেও আপনার যজ্ঞ শেষ হবে না!”
ছম্ভী গম্ভীর কণ্ঠে বললেন, “এ রাজ্যের মঙ্গলের জন্যই আমি যজ্ঞ করছিলাম। মহাবাজ, এ-রাজ্যে আবার বিপদ ঘনিয়ে এসেছে।”
মহাচূড়ামণি বললেন, “রাজ্য চালাতে গেলে পদে পদে বিপদ ঘটবেই। আমার মাথায় এই যে স্বর্ণ মুকুট, তা আসলে কাঁটার মুকুট, তাই না! তবে, কোনও বিপদকেই আমি ভয় পাই না। মহারানি তলতাদেবীর বুদ্ধি আর আমার বাহুবলে সব বিপদকেই জয় করতে পারি। রাজপুরোহিত, আপনি শুনেছেন কি, এ-রাজ্যের ভূতপূর্ব মহামন্ত্রী জীবককে কেউ খুন করেছে?”
ছম্ভী বললেন, “হ্যাঁ শুনেছি। তিনি গুপ্ত ঘাতকের হাতে নিহত হয়েছেন।” মহারাজ বললেন, “কে তাঁকে খুন করল? কার আদেশে মারল? আমি মহামন্ত্রীকে শূলে চড়াবার ভয় দেখিয়েছিলাম মাত্র। আমি জেগে ওঠার আগে তো তাঁকে মারার কোনও কথা ছিল না!”
ছম্ভী বললেন, “জীবক নিশ্চয়ই কোনও গোপন কথা জানতেন। সেই জন্যই কেউ তাঁকে সরিয়ে দিয়েছে।”
মহারাজ বললেন, “বীরবাহু, কাল দুপুরের আগেই আমি সেই হত্যাকারীকে দেখতে চাই।”
তারপর তিনি ছম্ভীর দিকে ফিরে জিজ্ঞেস করলেন, “আপনি রাজ্যের কোন্ বিপদের কথা বলছেন?”
ছম্ভী হাতের ইঙ্গিতে বীরবাহুকে সেখান থেকে চলে যেতে বললেন। তারপর একটা প্রসাদের ফল রাজার হাতে তুলে দিলেন।
মহারাজ বললেন, “আমি আজ এত ভোজন করেছি যে আর একটা ফল খাওয়ারও জায়গা নেই পেটে। এটা আমি মাথায় ঠেকিয়ে রাখলাম। এবার আপনার বিপদের খবর বলুন।”
ছম্ভী ধীর গম্ভীর স্বরে বললেন, “মহারাজ, বিপদের সংবাদ দুটি। প্ৰথমটাই আগে বলি। চম্পক বিদ্রোহ করেছে।”
মহারাজ খুবই অবাক হয়ে বললেন, “চম্পক? সে আবার কে?”
ছম্ভী বললেন, “চম্পককে চিনতে পারছেন না? আপনার সেনাপতি। যাকে আপনি সেনাপতির পদ থেকে ছাড়িয়ে আপনার জুতো পরাবার কাজ দিয়েছিলেন!”
মহারাজ ভুরু নাচিয়ে বললেন, “সেই চম্পক?”
সঙ্গে-সঙ্গে তিনি আকাশ ফাটিয়ে হা-হা করে হেসে উঠলেন। এমন মজার কথা যেন তিনি জীবনে শোনেননি। হাসির দমকে তাঁর সারা শরীর কাঁপতে লাগল।
তারপর তিনি বললেন, “ওই ননীর পুতুল চম্পক! সে তো যুদ্ধ করতেই জানে না! সে আবার বিদ্রোহ করবে কি?”
ছম্ভী বললেন, “সে অনেক পাহাড়ি সৈন্য সংগ্রহ করেছে। তাদের নিয়ে উত্তর দিকের জঙ্গলে ঘাঁটি গেড়ে বসেছে।”
মহারাজ বললেন, “ওই ছুঁচোটার বুঝি মরার সাধ হয়েছে? আমার নামে উত্তরে সব ক’টি রাজ্য ভয়ে কাঁপে, আমার সঙ্গে লড়াই করবে ওই ছুঁচোটা? ওকে আমি কচু-কাটা করব। ওর মুণ্ডুটা কেটে ফেলে তা নিয়ে আমি গেণ্ডুয়া খেলব। ওর হাত-পা টুকরো টুকরো করে চিতাবাঘ দিয়ে খাওয়াব। না, না, এতেও ওর ঠিক শাস্তি হবে না, ওই ফর্সা মর্কটটাকে ধরে গলায় শিকল বেঁধে নিয়ে আসব, ওকে দিয়ে আমার জুতো পরাবার কাজটাই করাব। প্রত্যেকদিন ও জিভ দিয়ে আমার জুতো চাটবে।”
ছম্ভী বললেন, “মহারাজ, তার বেশ কিছু দুর্ধর্ষ সৈন্য আছে। আপনি তো জানেন, পাহাড়ি জাতির যোদ্ধারা যুদ্ধক্ষেত্রে প্রাণ দিতেও রাজি, তবু তারা কখনও ভয়ে পালায় না!”
মহারাজ বললেন, “তারা আমাকে দেখে ভয় পাবে। কত সৈন্য সংগ্রহ করেছে চম্পক? এক হাজার, দু’ হাজার! বীরবাহু কোথায় গেল! এক্ষুনি আমার সৈন্য সাজাতে বলো! এই দণ্ডেই আমি যুদ্ধযাত্রা করব!”
মহাচূড়ামণি তাঁর বুকে চাপড় মারতে মারতে বললেন, “যুদ্ধ করতেই আমার ভাল লাগে! একবার বেরোলে চম্পকটাকে তো শেষ করবই, আরও দু’-একটা রাজ্য জয় করে আসব। মহারানিকে একটা খবর দিতে হবে। তিনি নিশ্চয়ই এখন ঘুমিয়ে আছেন। একবার তাঁকে বলে না গেলে দুঃখ পাবেন।”
ছম্ভী বললেন, “মহারাজ, এখনও আপনি দ্বিতীয় বিপদের সংবাদটা শোনেননি!”
মহাচূড়ামণি বললেন, “ও, আর একটাও আছে নাকি! আর কেউ বিদ্রোহ করেছে? বলুন, বলুন, তার কথাও বলুন!”
ছম্ভী তাঁর উত্তরীয়ের তলা থেকে একটা রেশমের কাপড়ের পত্র বার করলেন। তারপর একটা বিষণ্ণ দীর্ঘশ্বাস ফেলে বললেন, “এটা পড়ে দেখুন, মহারাজ।”
মহাচূড়ামণি অস্থির ভাবে বললেন, “ও-সব লেখাপড়ার ব্যাপার তো আপনাদেরই। আমি কি পড়তে জানি! আপনিই পড়ে শোনান!”
ছম্ভী বললেন, “মহারাজ, এটা পড়তে আমার খুবই সঙ্কোচ হচ্ছে। আপনি আমার ওপর ক্রুদ্ধ হবেন না! এই পত্র পাঠিয়েছে চম্পক। সে লিখেছে যে সে এই রাজ্যের লক্ষ্মী, প্রজাদের পরম শ্রদ্ধার মহারানি তলতাদেবীকে বন্দী করেছে!”
কথাটা যেন মহারাজ বুঝতেই পারলেন না। তিনি কপাল পর্যন্ত ভুরু তুলে বললেন, “মহারানিকে বন্দী করেছে? তাঁকে পেল কোথা থেকে? আপনি যে বললেন, সে উত্তর সীমান্তের জঙ্গলে শিবির ফেলেছে? মহারানি তো রাজপ্রাসাদে ঘুমিয়ে আছেন!”
ছম্ভী বললেন, “না মহারাজ, মহারানি এখানে নেই। চম্পক বিদ্রোহ করেছে এই খবর পেয়ে মহারানি নিজে সেই বিদ্রোহ দমন করতে গিয়েছিলেন!”
মহাচূড়ামণি বললেন, “রানি আমাকে না জানিয়ে সৈন্য নিয়ে বিদ্রোহ দমন করতে গেছেন?”
ছম্ভী বললেন, “সৈন্য নিয়ে যাননি। সামান্য কয়েকজন দেহরক্ষী সঙ্গে ছিল। তিনি ভেবেছিলেন তিনি নিজে গিয়ে বুঝিয়ে বললেই চম্পক শান্ত হবে। কিন্তু অকৃতজ্ঞ চম্পক বিশ্বাসঘাতকতা করেছে! সে এমন নরাধম যে মহারানি তলতাদেবীকে বন্দী করতে তার হাত কাঁপল না!”
মহারাজ মহাচূড়ামণি একটুক্ষণ চুপ করে রইলেন। তাঁর চোখ দুটি ঘুরতে লাগল।
তারপর তিনি বিরাট এক হুঙ্কার দিয়ে বললেন, “ওই নরকের কীট চম্পক কাল আর সূর্যের আলো দেখবে না! আজ রাতেই সে শেষ হবে! আমার রানির গায়ে যে হাত দেয়, তার ছিন্ন মুণ্ড ধুলোয় গড়াবে, তার রক্ত কুকুরে চাটবে!”
মহারাজ তক্ষুনি বেরিয়ে যেতে উদ্যত হলে ছম্ভী হাত তুলে তাঁকে বাধা দিয়ে বললেন, “মহারাজ দাঁড়ান। চম্পকের পত্রের বাকি অংশটা এখনও বলা হয়নি! চম্পক লিখেছে, আপনি সিংহাসন ত্যাগ করে দক্ষিণ দেশে চলে যান। সে এসে সিংহাসনে বসবে। আর আপনি যদি সৈন্যসামন্ত নিয়ে তার বিরুদ্ধে যুদ্ধ করতে যান, তা হলে দূর থেকে আপনাকে দেখেই সে রানি তলতাদেবীকে হত্যা করবে! চম্পককে দমন করতে গেলে আপনি আর মহারানিকে ফিরে পাবেন না!”
মহাচূড়ামণি ধপ করে বসে পড়লেন মাটিতে।নিস্তব্ধ রাত। যজ্ঞশালায় কেউ নেই, শুধু মহারাজ মহাচূড়ামণি আর রাজপুরোহিত ছম্ভী বসে আছেন মুখোমুখি।
মহারাজ এক-একবার ক্রোধে হুঙ্কার দিয়ে উঠছেন, কেঁপে উঠছে তাঁর সর্বাঙ্গ। আবার তিনি দু’ হাতে মুখ চাপা দিয়ে কাঁদছেন হুহু করে। এমন গভীর সংকটে তিনি জীবনে পড়েননি!
চম্পক বিদ্রোহ করেছে। মহাচূড়ামণি এক ফুৎকারে সেই বিদ্রোহ দমন করে দিতে পারেন। কিন্তু চম্পককে মারতে গেলে মহারানি তলতাদেবীকে বাঁচানো যাবে না। সেই পাষণ্ডটা দূর থেকে মহারাজের সৈন্যবাহিনী দেখতে পেলেই তলতাদেবীকে হত্যা করবে বলেছে। মহারানিকে হারালে এ-রাজ্য ফিরে পেয়েও লাভ কী?
রাজাদের অনেক রানিও থাকে। এক রানি গেলে তার বদলে অন্য রানি পাওয়া যায়। কিন্তু রাজ্য চলে গেলে আর কিছুই থাকে না। কিন্তু তলতাদেবীর সঙ্গে অন্য কোনও রানিরই তুলনা চলে না। তাঁর বুদ্ধিতেই এতদিন এই রাজ্য চলেছে। মহারানিকে হারিয়ে মহারাজ আর কিছুই পেতে চান না।
একসময় চোখের জল মুছে রাজপুরোহিতকে মহারাজ জিজ্ঞেস করলেন, “তা হলে এখন কী উপায়?”
ছম্ভীও একটা দীর্ঘশ্বাস ফেলে বললেন, “মহারাজ, আমি তো কোনও উপায় দেখতে পাচ্ছি না!”
মহাচূড়ামণি বললেন, “তবে কি এই রাজ্য, আমার এই প্রিয় রাজ্য আমি ওই উল্লুকটার হাতে তুলে দেব? যে সিংহাসনে আমার ঠাকুদা বসেছেন, আমার বাবা বসেছেন, আমি বসেছি, সেখানে এসে বসবে ওই নরকের কীট?”
ছম্ভী আঁতকে উঠে বললেন, “চম্পক এসে বসবে এই সিংহাসনে! তার আগে আমি এই রাজ্য ছেড়ে বিবাগী হয়ে চলে যাব।”
মহাচূড়ামণি বললেন, “তবে কি আপনি বলতে চান, মহারানির জীবনের বিনিময়ে আমি বিদ্রোহ দমন করব?”
ছম্ভী এবারও একইরকম ভাবে বললেন, “না, না, মহারাজ, তিনি এই রাজ্যের সৌভাগ্যলক্ষ্মী। যেদিন থেকে তিনি এই রাজ্যের রানি হয়ে এসেছেন, সেইদিন থেকেই এখানকার কত উন্নতি হয়েছে। এই তো সেদিন তাঁর বুদ্ধিতেই দাবানল থেকে রক্ষা পেল রাজধানী। মহারানিকে বিসর্জন দিলে এই রাজ্যের সাঙ্ঘাতিক অকল্যাণ হবে।”
“তা হলে আমি এখন কী করব, বলে দিন!”
“অপেক্ষা করা ছাড়া তো আর কোনও উপায় দেখছি না, মহারাজ!”
“অপেক্ষা করব? কতদিন অপেক্ষা করব? আমার মহারানি ওই মর্কট চম্পকের হাতে বন্দিনী, এটা আমি এক মুহূর্তও সহ্য করতে পারছি না! মহারানিকে মুক্ত করতে না পারলে আমার আর ঘুম হবে না! ওঃ, ওঃ, আমার আর ঘুম হবে না! আমি এখন কী করব?”
“মহারাজ, শান্ত হোন! শান্ত হোন!”
“কী করে শান্ত হব, গুরুদেব? আমার সর্বাঙ্গে আগুন জ্বলছে। আমার মাথা ঘুরছে।”
রাজপুরোহিত ছম্ভী চক্ষু বুজে একটুক্ষণ চিন্তা করে বললেন, “একটাই মাত্র উপায় আছে!”
মহাচূড়ামণি লাফিয়ে উঠে চিৎকার করে বললেন, “আছে? আছে? উপায় আছে? কী করতে হবে, এক্ষুনি বলুন!”
ছম্ভী বললেন, “ভাল করে শুনুন, মহারাজ। চম্পক জানিয়েছে যে, আপনি সৈন্যবাহিনী নিয়ে তাকে আক্রমণ করতে গেলেই সে আগে মহারানি তলতাদেবীকে হত্যা করবে। তার এ-কথা মিথ্যে হবে না। মহারানির মৃত্যুর ঝুঁকি আমরা নিতে পারি না!”
মহাচূড়ামণি বললেন, “তা তো কিছুতেই নিতে পারি না।”
ছম্ভী বললেন, “মহারানির বিনিময়ে চম্পক আপনাকে বিনা যুদ্ধে সিংহাসন ছেড়ে দিতে বলেছে। সেটাও সম্ভব নয়।”
মহাচূড়ামণি হুঙ্কার দিয়ে বললেন, “বিনা যুদ্ধে ওকে আমি সিংহাসন ছেড়ে দেব? মামার বাড়ির আবদার? তার আগে, আমি এই সিংহাসন ভেঙে টুকরো টুকরো করব, সারা রাজ্যে আগুন জ্বালিয়ে সবকিছু ধ্বংস করে দেব! ওই শকুনির ডিম চম্পকটা কিছু পাবে না!”
ছম্ভী বললেন, “এত প্রজাসমেত গোটা রাজ্যটা ধ্বংস করাও তো কাজের কথা নয়! আমি অন্য একটা উপায় চিন্তা করেছি। চম্পকের চিঠির কথা আমরা কাউকে জানাব না। সেনাবাহিনীকে আমরা যুদ্ধের সাজে সাজাব না। এই রাত্রে সবাই যেমন ঘুমিয়ে আছে, তেমন থাক। চম্পকের চর আছে নিশ্চয়। সে জানবে, তাকে আমরা আক্রমণ করতে যাচ্ছি না।”
মহাচূড়ামণি অস্থিরভাবে বললেন, “তাতে কী লাভ হল? তাতে তো আর মহারানি উদ্ধার পাচ্ছেন না!”
ছম্ভী বললেন, “আমার পরিকল্পনা পুরোটা শুনুন, মহারাজ। আমরা সৈন্য সাজিয়ে আক্রমণ করতে যাচ্ছি না জেনে চম্পক নিশ্চিন্ত মনে ঘুমোবে। সেই সুযোগে আমরা যাব।”
মহাচূড়ামণি বুঝতে না পেরে বললেন, “আমরা যাব মানে? আমরা কোথায় যাব?”
“চম্পকের শিবিরে।”
“চম্পকের শিবিরে! আপনি কী বলছেন, গুরুদেব? চম্পকটা একটা উল্লুক হতে পারে, কিন্তু সে কি এতই গর্দভ যে, শিবিরের সামনে পাহারা রাখবে না? সেখানে নিশ্চয় অষ্টপ্রহর প্রহরীরা থাকবে। আমরা যত গোপনেই যাবার চেষ্টা করি, সেই প্রহরীরা আমাদের দেখেই শিঙা বাজিয়ে দেবে। সবাই জেগে উঠবে। আর তক্ষুনি যদি চম্পক হত্যা করে মহারানিকে?”
“আমাদের কেউ দেখতে পাবে না। চম্পক কোথায় শিবির খাটিয়েছে জানেন? রাজ্যের উত্তর প্রান্তের জঙ্গলে। এই জঙ্গলটা কোথায় আপনার মনে আছে? জঙ্গলের পেছনেই একেবারে খাড়া পাহাড়। মহারানির সঙ্গে যে গুপ্তচরটি গিয়েছিল, সে পালিয়ে এসেছে কোনওক্রমে। তার কাছে আমি শুনেছি, চম্পকের নিজের শিবির একেবারে জঙ্গলের শেষ প্রান্তে, পাহাড়ের গায়ে। যাতে পেছন থেকে কোনও শত্রু তাকে আক্রমণ করতে না পারে। কিন্তু মহারাজ, এই পাহাড়ের একটা সুড়ঙ্গপথের কথা আমি জানি। সেই সুড়ঙ্গপথে গিয়ে আমরা চম্পককে অতর্কিতে আক্রমণ করতে পারি।”
মহাচূড়ামণি কয়েক পলক ছম্ভীর দিকে তাকিয়ে কথাটা ঠিক মতন বুঝে নিলেন। তারপর উল্লাসের সঙ্গে বলে উঠলেন, “পাহাড়ে সুড়ঙ্গপথ আছে? এ-কথা এতক্ষণ বলেননি কেন? চলুন, চলুন, আর দেরি নয়।”
ছম্ভী তবু চিন্তিতভাবে বললেন, “মহারাজ, যেতে হবে খুব সঙ্গোপনে। কাক-পক্ষীটিও যেন টের না পায়। কোথায় কোন্ বিশ্বাসঘাতক লুকিয়ে আছে, তার ঠিক কী?”
মহাচূড়ামণি বললেন, “শুধু আপনি আর আমি যাব। কেউ টের পাবে না।”
ছম্ভী বললেন, “আরও একটা কথা আছে। সুড়ঙ্গপথ ধরে নেমে গিয়ে প্রথমেই চম্পককে হত্যা করতে হবে, তার সৈন্যরা কেউ কিছু বুঝবার আগেই। না হলে কিন্তু আমাদের কার্যসিদ্ধি হবে না।”
মহাচূড়ামণি বললেন, “সে ব্যাপারে আপনাকে চিন্তা করতে হবে না। চম্পককে দেখামাত্রই আমি তার ধড় থেকে মুণ্ডটা নামিয়ে দেব। মৃত্যুর সময় সে যদি বিকট চিৎকার করে, তাতেও কিছু আসে যায় না। তার পঞ্চাশ-একশোজন সৈন্য তা শুনে ছুটে এলেও আমি একাই কচু-কাটা করব তাদের।
ছম্ভী বললেন, “তার আর প্রয়োজন হবে না। চম্পক নিহত হলেই অন্য সৈন্যরা আপনাকে দেখে ভয় পাবে। চম্পক ছাড়া মহারানির শরীরে হাত ছোঁওয়াবার সাধ্যও হবে না অন্য কারও। চম্পককে শেষ করতে পারলেই বিদ্রোহ শেষ হয়ে যাবে।”
মহাচূড়ামণি বললেন, “এই শাখামৃগটাকে শেষ করার জন্য আমার হাত নিশপিশ করছে। আপনি আমাকে গোপন সুড়ঙ্গপথটা দেখিয়ে দিন শুধু। আমি আর দেরি করতে পারছি না।”
ছম্ভী এবার উঠে দাঁড়িয়ে বললেন, “আমাদের দু’জনকেই শুধু যেতে হবে। অন্য লোক নেওয়া যাবে না। অনেকটা দূরের পথ। দুটো ঘোড়া লাগবে। মহারাজ, আপনি নিজে অশ্বশালায় গেলে সব প্রহরী কৌতূহলী হবে। এত রাত্রে ঘোড়া সাজাতে বললে কেউ-না-কেউ সন্দেহ করবেই। আমি অন্য জায়গা থেকে দুটি ঘোড়া নিয়ে আসছি। আপনি নিজস্ব ঘোড়া ছাড়া অন্য ঘোড়ায় যেতে পারবেন তো?”
মহারাজ বললেন, “অবশ্যই পারব। এখন কি আর বাছাবাছির সময় আছে?”
ছম্ভী বললেন, “তা হলে আমি দুটি ঘোড়া নিয়ে আসছি। একটু সময় লাগবে। মহারাজ, আপনি যদি পোশাক পরিবর্তন করে নিতে চান তাও করে নিন। তবে আপনার রাজমুকুটখানি অবশ্যই সঙ্গে নেবেন। আপনি এ-দেশের রাজা, সব সময় রাজবেশই আপনাকে মানায়। চম্পককে শেষ করার পর তার সৈন্যরা যাতে আপনাকে চিনতে পারে, সেজন্যও মুকুট থাকা দরকার। ওইসব পাহাড়ি সৈন্য অনেকেই আপনাকে পূর্বে দ্যাখেনি, কিন্তু আপনার মুকুট দেখে চিনতে পারবে।”
মহারাজ বললেন, “মুকুট আমার মাথায় থাকবে। আপনি ঘোড়া আনুন, আমি চুপিচুপি রাজপ্রাসাদ থেকে বেরিয়ে সামনের পথে অপেক্ষা করব!” ছম্ভী চলে গেলেন ঘোড়া আনতে, মহাচূড়ামণি ফিরে এলেন প্রাসাদে।
মুকুটটা নেবার পর হঠাৎ তাঁর ইচ্ছে হল রাজকুমার দু’জনকে একবার দেখে যেতে। মহারানির কথা মনে পড়তেই তাঁর বুকখানা হুহু করে উঠল। রাজকুমার দু’জন এখনও বেশ ছোট, তাদের মাকে চম্পক হত্যা করতে চায়। ওঃ, লোকটা এত পাষণ্ড! অথচ, মহারানি চম্পককে বিশেষ স্নেহ করতেন। মহারানির অনুরোধে চম্পককে আগে বেশ কয়েকবার ক্ষমা করেছেন মহারাজ।
মহারানি তলতাদেবীর শয্যাটা খালি। আর-একটি সোনার পালঙ্কে দুই রাজকুমার শুয়ে আছে পাশাপাশি। দু’জনেই গভীর ঘুমে মগ্ন।
মহাচূড়ামণি সেই পালঙ্কের পাশে এসে একটুক্ষণ সস্নেহে তাকিয়ে রইলেন দুই পুত্রের দিকে।
তারপর নিঃশব্দে মাথা ঝুঁকিয়ে প্রথমে বড়কুমার দৃঢ়র কপালে একটি চুম্বন দিলেন। দৃঢ়র ঘুম ভাঙল না, সে পাশ ফিরে শুল।
মহাচূড়ামণি একটু সরে এসে চুম্বন করলেন ছোটকুমার তীক্ষ্ণর কপালে। তীক্ষ্ণ সঙ্গে-সঙ্গে চোখ মেলে তাকাল।
এত রাত্রে পিতাকে সে কোনওদিন দ্যাখেনি। সে অবাক হয়ে তাকিয়ে রইল।
মহাচূড়ামণি তার দিকে চেয়ে হাসলেন। তার গালে হাত বুলিয়ে দিলেন।
তীক্ষ্ণ এবার বললে, “কী হয়েছে, বাবা, কী হয়েছে?”
মহাচূড়ামণি দু’ দিকে মাথা নেড়ে বললেন, “কিছু হয়নি। এমনি তোদের দু’জনকে একবার দেখতে এলাম।”
তীক্ষ্ণ উঠে বসে বলল, “মা কোথায়? মা কোথায়?”
মহাচূড়ামণি সে প্রশ্নের তক্ষুনি উত্তর দিতে পারলেন না। তাঁর মুখের হাসি মিলিয়ে গেল। তিনি তীক্ষ্ণকে কোলে নিয়ে সারা ঘর ঘুরতে লাগলেন।
তারপর তাঁর মনে পড়ল, দেরি হয়ে যাচ্ছে। তিনি তীক্ষ্ণকে আবার পালঙ্কের ওপর নামিয়ে দিয়ে বললেন, “ঘুমোও কুমার। মা আসবেন, সকালেই ফিরে আসবেন।”
দু’জন প্রহরীকে ডেকে সেই কক্ষের সামনে সর্বক্ষণ পাহারা দিতে বললেন তিনি। তারপর মাথায় মুকুট পরে, কোমরে হিরণ্যক তলোয়ার ঝুলিয়ে তিনি বেরিয়ে পড়লেন রাজপ্রাসাদ থেকে।এর পর বারো বছর পার হয়ে গেছে।
এর মধ্যে নদী দিয়ে বয়ে গেছে অনেক জল। পৃথিবীতে শুকিয়ে গেছে অনেক গাছ, আবার জন্মেছে অনেক নতুন বৃক্ষ-লতা। যারা শিশু ছিল, তারা কিশোর হয়েছে। কিশোররা পৌঁছেছে যৌবনে। অনেক যুবক-যুবতী প্রৌঢ় হয়েছে, প্রৌঢ়রা হয়েছে বৃদ্ধ, আবার তাদের বংশে এসেছে নতুন শিশু।
রাজকুমার দৃঢ় এখন রীতিমতন যুবক, আর রাজকুমার তীক্ষ্ণ এসে পৌঁছেছে কৈশোরের শেষ দিকে। ছম্ভী ছিলেন রাজপুরোহিত, এখন এ-রাজ্যের পুরোপুরি রাজা, তিনি প্রৌঢ় হয়েছেন বটে কিন্তু তাঁর চেহারা দেখলে বোঝা যায় না। তাঁর শরীর আগের চেয়েও সবল হয়েছে, প্রতিদিন তিনি ব্যায়াম ও অস্ত্রচালনা করেন।
রানি তলতাদেবী আজও অন্ধকার কারাগারে বন্দিনী। এই দশ বছরের মধ্যে তাঁকে বাইরের কেউ দেখেনি। একজন প্রহরী তাঁকে খাবার দিতে যায়, আর ছম্ভী মাঝে-মাঝে তাঁর সঙ্গে দেখা করতে যান। কিন্তু সেই সময় কারাগারের মধ্যে মশাল জ্বালা হলেও তলতাদেবী দু’ হাতে নিজের মুখ ঢেকে রাখেন, তিনি ছম্ভীর মুখ দেখতে চান না। নিজের মুখও দেখাতে চান না।
রাজকুমার দৃঢ়ও সূর্যের আলো দেখতে পায় না। কালাঘর দুর্গেরই অন্য এক প্রান্তে তাকে রাখা হয়েছে আর-একটা অন্ধকার ঘরে। সে জানে না তার মা কোথায়, তার ছোট ভাই কোথায়। দিনের পর দিন, বছরের পর বছর সে একা ওই ঘরে রয়েছে, তবু সে মনের জোর হারায়নি।
দু’ বছর আগে রাজকুমার দৃঢ় একবার পালাবার চেষ্টা করেছিল।
প্রথম-প্রথম তাকে খাবার দিতে আসত একজন প্রহরী। বয়েস বাড়ার সঙ্গে-সঙ্গে প্রহরীর সংখ্যা বেড়ে হল দু’জন। উন্মুক্ত তরবারি হাতে নিয়ে তারা আসে, রাজকুমার তাদের সঙ্গে কথা বলার চেষ্টা করলেও তারা কোনও উত্তর দেয় না।
একদিন রাজকুমার দৃঢ় জ্বরে পড়ল। বিছানা থেকে আর ওঠে না, খাবারও খায় না। প্রহরীরা খাবার রেখে যায়, আবার সেই খাবার-ভর্তি পাত্র ফেরত নিয়ে যায়। এইরকম চলল তিনদিন।
প্রহরীরা সেদিন এসে দেখল, রাজকুমার দৃঢ় এমনভাবে কম্বল মুড়ি দিয়ে শুয়ে আছে যে বেঁচে আছে কি না বোঝা যায় না। প্রহরী দু’জন চিন্তায় পড়ে গেল। তারপর একজন মুখের ওপর থেকে কম্বলটা সরিয়ে গায়ে হাত দিয়ে দেখল। গা বেশ গরম। তখন সে একটা ধাক্কা দিয়ে জিজ্ঞেস করল, “এই, তুমি কিছু খাচ্ছ না কেন?”
দু-তিনবার প্রশ্ন করেও কোনও উত্তর পেল না।
তখন তারা ধরে নিল যে, রাজকুমার জ্বরের ঘোরে অজ্ঞান হয়ে গেছে। এর পর যদি চিকিৎসা না করা যায়, তা হলে সে মরেই যাবে। এরকমভাবে তাকে মরতে দেওয়া উচিত কি না, বুঝতে পারল না তারা।
একজন রাজকুমার দৃঢ়র পাশে রইল, আর-একজন গেল রাজবাড়িতে খবর পাঠাতে।
দ্বিতীয় প্রহরীটি বেরিয়ে যাবার একটুক্ষণ পরেই রাজকুমার দৃঢ় তড়াক করে লাফিয়ে উঠে চেপে ধরল অন্য প্রহরীটির কণ্ঠ। বাঘ যেমন মোষের টুটি কামড়ে ধরে আর কিছুতেই ছাড়ে না, রাজকুমার দৃঢ়ও কিছুতেই ছাড়ল না তাকে। সে লোকটি হাতের তলোয়ার চালাবারও সুযোগ পেল না, গোঁ-গোঁ আওয়াজ করতে করতে জ্ঞান হারিয়ে ফেলল কয়েক মুহূর্ত পরেই।
রাজকুমার দৃঢ় হাতে তুলে নিল তলোয়ার। দরজা খোলা। পালাবার এই তো দারুণ সুযোগ। সামনেই মুক্তি।
তবু সেবার রাজকুমার দৃঢ় পালাতে পারেনি। কারও হাতে সে ধরাও পড়েনি অনেকটা সময়, তা হলেও তাকে ফিরে আসতে হয়েছিল এই অন্ধকার কারাগারে।
সেদিন তলোয়ার হাতে নিয়ে রাজকুমার দৃঢ় বেরিয়ে এসেছিল তার ঘর থেকে। খানিকটা অলিন্দের পর সিঁড়ি। সিঁড়ি দিয়ে নেমেও এসেছিল অনেকটা, আর-একজন প্রহরীর চোখ এড়িয়ে সে চলে এসেছিল এই বন্দিশালার প্রধান দ্বারের কাছে। কিন্তু দুর্গের বাইরে পা দিয়েই সে চিৎকার করে উঠেছিল যন্ত্রণায়!
দশ বছর ধরে রাজকুমার দৃঢ় একটুও সূর্যের আলো দেখেনি। অন্ধকারে থাকতে থাকতে তার চোখে অন্ধকার সয়ে গিয়েছিল। অন্ধকারের মধ্যেও সে একটু-একটু দেখতে পায়। কিন্তু রোদ সে সহ্য করতে পারল না। দারুণ যন্ত্রণায় সে মাটিতে পড়ে ছটফট করতে লাগল। তার চিৎকার শুনে প্রহরীরা এসে তাকে আবার তুলে নিয়ে রেখে এসেছিল কারাগারে।
সে সংবাদ শুনে ছম্ভী খুব হেসেছিলেন।
এমন ব্যবস্থা তিনি করেছেন যে, প্রহরীরা অমনোযোগী হলেও রাজকুমার পালাতে পারবে না। সারাজীবন তাকে অন্ধকারেই কাটাতে হবে!
রাজকুমার তীক্ষ্ণর অবস্থা অবশ্য অন্যরকম। ছম্ভী তাকে খুব ভালবাসেন, তীক্ষ্ণ তাঁর দু’ চোখের মণি। সব সময় তিনি তীক্ষ্ণকে নিজের কাছে কাছে রাখেন। তীক্ষ্ণকে তিনি লেখাপড়া শেখাচ্ছেন। অস্ত্র শিক্ষা দিচ্ছেন। ব্রাহ্মণ পূজারী হলেও ছম্ভী অস্ত্রচালনাও ভাল জানেন। প্রত্যেকদিন খানিকক্ষণ অস্ত্রচর্চাও করেন।
রাজসভাতেও ছম্ভী নিয়ে যান তীক্ষ্ণকে। তাকে রাজকার্য শেখাচ্ছেন। ভবিষ্যতে তীক্ষ্ণকেই তিনি সিংহাসনে বসাবেন। ছম্ভী বিয়ে করেননি, তাঁর আর কেউ নেই। তীক্ষ্ণকে তিনি নিজের ছেলের মতনই মনে করেন। রাজবাড়ির নিয়ম অনুযায়ী রাজকুমার তীক্ষ্ণ রাজ পুরোহিত ছম্ভীকে গুরুদেব বলে ডাকে। ছম্ভী বারবার বলেন, আমাকে গুরুদেব বলিস না, আমাকে বাবা বলে ডাকবি! তোর বাবা বেঁচে নেই, তোর মা তোর স্নেহময় বাবাকে খুন করেছে। ওরকম মায়ের কথা মনে রাখতে নেই।
তীক্ষ্ণ অবশ্য এখনও ছম্ভীকে বাবা বলে না, গুরুদেবই বলে।
এত বছর কেটে গেছে, তীক্ষ্ণর এখন আর বাবা-মায়ের মুখ ভাল করে মনেই পড়ে না। তার মা তার বাবাকে হত্যা করেছে। এই কথাটা শুনলেই তার ঘৃণা হয়! ওই মাকে সে আর কোনওদিন দেখতে চায় না।
তীক্ষ্ণর চেহারা খুব সুন্দর হয়েছে। ছিপছিপে লম্বা, চোখা নাক। কিন্তু তার চোখে সব সময় যেন একটা অন্যমনস্ক ভাব। তার অস্ত্রশিক্ষক মামোজি মাঝে-মাঝে অনুযোগ করে বলেন, “এই রাজকুমার তো ইচ্ছে করলেই মহাবীর হতে পারে, কিন্তু সব সময় যে মন দিয়ে লড়াই করে না! এক-এক সময় হাত থেকে তলোয়ার ফেলে দেয়!”
ছম্ভী রাজকুমার তীক্ষ্ণকে সব জায়গায় নিজের সঙ্গে নিয়ে যান। শুধু এক জায়গায় ছাড়া। মাঝে-মাঝে তিনি কালাঘর দুর্গে রানি তলতাদেবীকে দেখতে আসেন, তখন তিনি তীক্ষ্ণকে রেখে আসেন রাজবাড়িতে।
কালাঘর দুর্গে এসে, একটার পর একটা কক্ষ পেরিয়ে চলে আসেন রানি তলতাদেবীর কক্ষে। একজন প্রহরী মশাল জ্বালিয়ে তাঁর পাশে দাঁড়ায়।
তলতাদেবী ঘরের এক কোণে সরে গিয়ে দু’হাতে নিজের মুখ ঢেকে রইলেন। দেওয়ালের দিকে মুখ করে বললেন, “নমস্কার, গুরুদেব।”
ছম্ভী হেসে উঠে বললেন, “এখনও তুমি আমাকে প্রণাম জানাচ্ছ? আমি তোমাকে এমন শাস্তি দিয়েছি, তবু তোমার রাগ হয় না?”
তলতাদেবী বললেন, “আমি এ-রাজ্যের রানি, আমি রাজপুরোহিতকে প্ৰণাম জানাব না? আপনি আমাকে যে শাস্তি দিয়েছেন, সেটা আপনার ব্যাপার! তা বলে তো আমি আমাদের পরিবারের রীতি অমান্য করতে পারি না!”
ছম্ভী আরও জোরে হেসে উঠে বললেন, “তুমি এখনও নিজেকে এ-রাজ্যের রানি মনে করো? হায় রে! এ-রাজ্যের মানুষ তোমার নামই ভুলে গেছে। এ-রাজ্যের রাজা এখন আমি! তলতাদেবী, তোমার রাজত্ব এখন শুধু এই অন্ধকার ঘরটুকু! ওই ছেঁড়া কম্বলটা তোমার সিংহাসন!”
তলতাদেবী বললেন, “গুরুদেব, আপনি বলছেন, আপনিই এখন এ রাজ্যের রাজা। আপনি মহা শক্তিমান। তবু মাঝে-মাঝে আপনাকে আসতে হয় আমার কাছে। আমি আপনার মুখ দেখি না, তবু আপনি আমার সঙ্গে কথা বলতে চান। তাতেই প্রমাণ হচ্ছে, আমি আপনার চেয়ে বড়!”
ছম্ভী বললেন, “তোমার তেজ দেখছি এখনও একটুও কমেনি! ভাল, তেজ থাকা ভাল! শোনো, তলতাদেবী, তোমাকে আমি একটা প্রস্তাব দিচ্ছি। তোমার এখনও এ-রাজ্যের রানি থাকার শখ। তুমি রানি হতে পারো, যদি তুমি আমাকে বিয়ে করো!”
তলতাদেবী এতই অবাক হলেন যে, কয়েক মুহূর্ত কথাই বলতে পারলেন না।
তারপর আস্তে-আস্তে বললেন, “আপনি এখনও এমন একটা অদ্ভুত কথা বলতে পারছেন? কোনও রানি কি কখনও কোনও পুরোহিতকে বিয়ে করতে পারে?”
ছম্ভী বললেন, “কেন বারবার আমাকে পুরোহিত বলছ? আমি এখন রাজা। চারপাশের অন্যান্য রাজ্যও আমাকে শক্তিমান রাজা বলে স্বীকার করে। কেউ এ রাজ্য আক্রমণ করতে সাহস পায় না। অনেক ব্রাহ্মণও রাজা হয়, তাদের সঙ্গে রাজকুমারীদের বিয়ে হয়! এখনও বলো, তুমি রাজি কি না!”
তলতাদেবী বললেন, “আমি সত্যিই আপনার কথার মানে বুঝতে পারছি না। আপনি আমার সর্বনাশ করেছেন। আপনি আমার স্বামীকে হত্যা করেছেন, আমার ছেলেদের কেড়ে নিয়েছেন। আমার জীবনের বারোটি বছর অন্ধকারে ডুবিয়ে দিয়েছেন। তারপরেও আপনি আমাকে বিয়ে করতে চান? আমি যদি রাজিও হই, তা হলে প্রথমেই তো প্রতিশোধ নিতে চাইব। প্রথম দিনেই আপনাকে বিষ খাইয়ে মেরে ফেলব।”
ছম্ভী অট্টহাস্য করে বললেন, “সে কথা কি আমি জানি না? তুমি প্রতিশোধ নেবার চেষ্টা করবে, আর আমি প্রত্যেকবারই তোমার ষড়যন্ত্র ধরে ফেলব। বুদ্ধির খেলায় তুমি প্রত্যেকবার আমার কাছে হারবে। সেইটাই তো মজা! তুমি যে এখন কারাগারে রয়েছ, তা প্রজারা জানে না। আমি চাই, প্রজারা সবাই দেখুক, এককালের সেই অহঙ্কারী রানি তলতাদেবী আমার রানি হয়েছে, আমার বুদ্ধির কাছে সে বশ মেনেছে!”
তলতাদেবী বললেন, “আপনাকে সেই মজা পেতে দিতে আমি রাজি নই। তবে, জেনে রাখবেন, প্রতিশোধ আমি নেবই!”
‘ছম্ভী বললেন, “তুমি কোনওক্রমেই এই কারাগার থেকে বেরোতে পারবে না!”
তলতাদেবী বললেন, “আমি না পারি, আমার ছেলেরা প্রতিশোধ নেবে। মায়ের অপমান, পিতৃহত্যা তারা ভুলবে না!”
ছম্ভী বললেন, “তোমার সে আশা দুরাশা। তোমার এক ছেলে তোমায় ঘৃণা করে। সে কোনওদিন তোমার মুখ দর্শন করবে না। আর-এক ছেলে অন্ধকার ছাড়া আলোতেই আসতে পারবে না কোনওদিন! যতদিন বাঁচবে; তুমি এই অন্ধকার নরকেই থাকবে। আমি মাঝে-মাঝে এসে তোমার অবস্থা দেখে যাব!”
এই বলে বেরিয়ে এলেন ছম্ভী। তলতাদেবীর তেজ দেখতে তাঁর ভাল লাগে। তিনি দেখতে চান, এই তেজ কতদিন বজায় থাকে। এই নারী কোনওদিনই তাঁর কোনও ক্ষতি করতে পারবে না।
পরদিনই কিন্তু ছম্ভী একটা দুঃসংবাদ পেলেন।দুপুর গড়িয়ে বিকেল হয়ে এসেছে। আকাশে ভাল্লুকের গায়ের মতন মেঘ। ছায়া পড়েছে চতুর্দিকে। মাঝে-মাঝে গুরু-গুরু গর্জন হচ্ছে আর চড়াৎ-চড়াৎ করে বিদ্যুৎ খেলে যাচ্ছে সারা আকাশ জুড়ে। জোরালো বাতাসে দুলে উঠছে গাছগুলোর মাথা। ঝড়-বাদল শুরু হতে আর দেরি নেই।
একটা ঝাঁকড়া গাছের নীচে শুয়ে আছে রাজকুমার তীক্ষ্ণ।
তাকে ঘিরে বসে আছে মল্লপাল আর অন্য সঙ্গীরা। সবাই খুব চিন্তিত। রাজকুমার অনেকক্ষণ ধরে ঘুমিয়ে আছে। দুপুরে কিছু খায়নি। ডাকলেও সাড়া দিচ্ছে না। এরকম আগে কখনও হয়নি। একটা দেশে দ্বন্দ্বযুদ্ধে জয়ী হওয়ার পরেই রাজকুমার বলেছে, চলো অন্য রাজ্যে। মহাবীর রাজকুমার তীক্ষ্ণ দুপুরবেলা এরকম ভাবে খোলা মাঠে শুয়ে ঘুমোবে, এ যেন কল্পনাই করা যায় না।
ঘুমন্ত রাজকুমারের মুখখানি দেখলে মনে হয়, সে খুব ক্লান্ত। অনেকদিন তার ভাল করে ঘুম হয়নি। আজ সে সব ঘুম পুষিয়ে নিচ্ছে।
আর-একবার খুব জোরে মেঘের গর্জন হল। বাতাসের বেগ বেড়েছে। আর এভাবে মাঠের মধ্যে থাকা নিরাপদ নয়।
মল্লপাল এবার ব্যাকুলভাবে ডাকল, “কুমার! কুমার!”
রাজকুমার তীক্ষ্ণ তাতেও সাড়া দিল না। তার ঘুম এতই গভীর যে, সে মেঘের গর্জনও শুনতে পাচ্ছে না।
রাজা আর রাজকুমারদের গায়ে হাত দিয়ে ঠ্যালা মেরে ডাকার নিয়ম নেই। মল্লপালেরা কেউ রাজকুমার তীক্ষ্ণর গায়ে হাত দেওয়ার সাহস পাচ্ছে না। কিন্তু ঝড়বৃষ্টির সম্ভাবনায় তারা চঞ্চল হয়ে উঠেছে।
হঠাৎ জোর হাওয়ায় গাছের একটা শুকনো পাতা খসে পড়ল রাজকুমার তীক্ষ্ণর বুকের ওপর। ওইটুকু ছোঁয়াতেই সে চোখ মেলল এবং ধড়মড় করে উঠে বসল।
মল্লপাল স্বস্তির নিশ্বাস ফেলে বলল, “রাজকুমার, চলুন, চলুন, শিবিরে চলুন। এক্ষুনি মহা দুর্যোগ শুরু হবে।”
রাজকুমার তীক্ষ্ণ একবার আকাশের দিকে তাকাল। তারপর মল্লপালের দিকে তাকিয়ে জিজ্ঞেস করল, “সেই সন্ন্যাসী? তিনি কে? কোথায় গেলেন?”
রাজকুমার এর আগেও এই প্রশ্ন অনেকবার করেছে। কিন্তু মল্লপালরা কেউ ওই সন্ন্যাসীকে আগে দেখেনি। রাজকুমার তীক্ষ্ণ অজ্ঞান হয়ে পড়ে যাওয়ার পর তিনি তাকে কোলে তুলে এনে গাছতলায় শুইয়ে দিলেন, মাথায় হাত বুলিয়ে দিলেন খানিকক্ষণ। তারপর চলে গেলেন। কারও সঙ্গেই আর কোনও কথা বলেননি। ওঁর সঙ্গে আরও দশ-বারোজন লোক ছিল, সবাই মিলে একটা নৌকোয় চড়ে চলে গেছে নদীর অন্য পারে।
রাজকুমার তীক্ষ্ণ বলল, “ওই সন্ন্যাসী কে, ওঁর নাম কী, আমাকে জানতেই হবে।”
মল্লপাল এক ভাণ্ড দুধ সামনে তুলে বলল, “এই দুধটুকু খেয়ে নিন, কুমার! সারাদিন আপনি কিছু খাননি।”
রাজকুমার তীক্ষ্ণ তাতে আপত্তি জানাল না। এক চুমুকেই সবটা দুধ খেয়ে ফেলল, তারপর ভাণ্ডটা ফিরিয়ে দিয়ে বলল, “জয়পাল, ওই সন্ন্যাসীর মতন এমন সাহসী মানুষ তুমি আর কখনও দেখেছ? পাগলটার সঙ্গে লড়াই করতে করতে আমার সাঙ্ঘাতিক মাথা গরম হয়ে গিয়েছিল। রাগে আমার শরীর কাঁপছিল, সেই অবস্থায় সন্ন্যাসী এসে আমায় বাধা দিলেন। আমার হাতে তলোয়ার, আমি রাগের চোটে ওঁকেই আঘাত করতে পারতাম। উনি তবু ভয় পেলেন না। আমার দিকে এগিয়ে এলেন!”
জয়পাল বলল, “সন্ন্যাসীদের প্রাণের ভয় থাকে না। ভগবান তাঁদের রক্ষা করেন!”
রাজকুমার তীক্ষ্ণ বলল, “কিন্তু উনি তো আসল সাধু নন! নকল! উনি নিজেই বলেছেন যে উনি ব্রাহ্মণ নন! ব্রাহ্মণ না হলে কি কেউ সাধু-সন্ন্যাসী হতে পারে?”
জয়পাল বলল, “আজকাল তো অনেকেই দেখি গেরুয়া কাপড় পরে সাধু সেজে ঘুরে বেড়ায়!”
রাজকুমার তীক্ষ্ণ বলল, “তারা সব নকল। ব্রাহ্মণ ছাড়া কি কেউ বেদ পাঠ করতে পারে? কিন্তু আশ্চর্যের কথা এই, সেই নকল সাধু যখন আমার মাথায় হাত রাখলেন, আমার সমস্ত শরীর যেন কীরকম হয়ে গেল। কী নরম আর ঠাণ্ডা তাঁর হাত। আমার মনটা জুড়িয়ে যাচ্ছিল, আমি যেন কত রকম ফুলের গন্ধ পেলাম। চতুর্দিকে সুন্দর বাজনা বাজতে লাগল। আর কেউ আমাকে ছুঁয়ে দিলে তো এরকম কখনও হয়নি?”
মল্লপাল বলল, “তা হলে বোধ হয় ওই সাধুটি জাদু জানে!”
রাজকুমার তীক্ষ্ণ বলল, “সেইজন্যই তো আমি ওই সন্ন্যাসীকে আবার দেখতে চাই। তাঁকে পরীক্ষা করে দেখতে চাই।”
মল্লপাল বলল, “এতদিন ধরে লড়াই করতে-করতে আপনি ক্লান্ত হয়ে পড়েছিলেন। তাই অজ্ঞান হয়ে পড়লেন। হয়তো ওই সন্ন্যাসীর কোনও কৃতিত্ব নেই। অজ্ঞান হয়ে গেলে মানুষ অনেক কিছু শুনতে পায়।”
রাজকুমার তীক্ষ্ণ বলল, “লড়াই করে করে আমি ক্লান্ত হয়ে গিয়েছিলাম ঠিকই। কিন্তু বিশ্বাস করো, ওই সন্ন্যাসী ছুঁয়ে দেওয়ার পর আমার সব ক্লান্তি দূর হয়ে গেছে। শরীর খুব সতেজ লাগছে। সন্ন্যাসী কোন্ দিকে চলে গেলেন?”
মল্লপাল বলল, “ওই নদীর অন্য পারে।”
বড় বড় ফোঁটায় বৃষ্টি নামতেই মল্লপাল আবার ব্যস্ত হয়ে বলল, “চলুন, চলুন, কুমার, শিবিরে চলুন। গাছতলায় বসে থাকলে মাথায় বাজ পড়তে পারে!”
উঠে দাঁড়িয়ে রাজকুমার তীক্ষ্ণ বলল, “শিবিরে যাবো না, আমিও এখন নদী পার হব।”
রাজকুমার তীক্ষ্ণর তলোয়ারটা মাটিতে পড়ে আছে। অন্য সময়ে সেটা রাজকুমার তীক্ষ্ণর কোমরের খাপে ঝোলে। এখন সে তলোয়ারটার দিকে তাকিয়ে একটুক্ষণ কী যেন ভাবল। তলোয়ারটা তুলল না। হনহন করে এগিয়ে গেল নদীর দিকে।
মল্লপাল তলোয়ারটা তুলে অন্য একজন অনুচরের হাতে দিয়ে ছুটে গেল রাজকুমারের পেছনে। হাত জোড় করে কাতরভাবে বলল, “এ কী করছেন, কুমার? এখন নদীর দিকে গিয়ে কোনও লাভ নেই!”
রাজকুমার তীক্ষ্ণ বলল, “লাভ মানে কী? আমি নদী পার হতে চাই!” মল্লপাল বলল, “কী করে পার হবেন? এই ঝড়-বৃষ্টির মধ্যে কে নৌকো চালাবে? মাঝিরা নিশ্চয়ই পালিয়েছে!”
রাজকুমার তীক্ষ্ণ বলল, “তুমি নৌকো চালাতে পারো না?”
মল্লপাল বলল, “না, আমি জানি না। এই ঝড়-বৃষ্টিতে নদী পার হওয়া অসম্ভব। চলুন, আমরা শিবিরে ফিরি। তারপর আমি গুপ্তচর পাঠাচ্ছি। সে ওই সন্ন্যাসী সম্পর্কে সব খবর সংগ্রহ করে আনবে।”
বৃষ্টিতে ভিজে যাচ্ছে রাজকুমারের সারা দেহ। ঘোর বৃষ্টিতে চারদিক প্ৰায় অন্ধকার হয়ে গেছে। নদীর দিকে তাকিয়ে রাজকুমার বুঝল, এ-সময় ওপারে যাওয়া সত্যি সম্ভব নয়। সে নিজেও নৌকো চালাতে জানে না।
সবাই মিলে দৌড়ে ফিরে এলো শিবিরে।
ভিজে পোশাকে সবাই শীতে কাঁপছে ঠকঠক করে। আগুন জ্বালানো হল। একজন শুরু করে দিল রাত্তিরের রান্না। বৃষ্টি একটু কমতেই লুকাকে পাঠিয়ে দেওয়া হল সেই সন্ন্যাসীর সন্ধান আনার জন্য।
রাজকুমার তীক্ষ্ণ কারও সঙ্গে কথা বলছে না। চুপ করে বসে আছে বাইরের অন্ধকারের দিকে তাকিয়ে।
একটু পরে মল্লপাল এসে বসল তার সামনে। মাথা চুলকে কাঁচুমাচুভাবে বলল, “কুমার, আমি অন্যদের মুখপাত্র হয়ে এসেছি। যদি অভয় দেন তো একটা নিবেদন জানাতে চাই।”
রাজকুমার তীক্ষ্ণ মুখে কিছু না বলে মাথা নেড়ে সম্মতি জানাল।
মল্লপাল বলল, “মহারাজ মহাচূড়ামণির পুত্র আপনি, আপনি ধন্য। আপনার মতন বীর ভূ-ভারতে নেই।”
রাজকুমার তীক্ষ্ণ ভুরু তুলে বিস্ময়ের সঙ্গে বলল, “কী ব্যাপার? আমার নিজের লোকদের মুখ থেকে এরকম প্রশংসা তো আমি শুনতে চাই না! তুমি আসল কথাটা কি বলতে চাও, সেটাই তাড়াতাড়ি বলো!”
মল্লপাল বলল, “আজ আপনি যেভাবে উম্মাদ অলম্বুষকে জব্দ করলেন, তা দেখে আমরা মুগ্ধ হয়ে গেছি। এক সময় ভয় হয়েছিল, এবার বুঝি আপনার সুনামে একটা কলঙ্কের দাগ পড়বে। একটা মুগুর দিয়ে লড়াই করতে এসেছে একটা দৈত্যের মতন চেহারার পাগল। তার সঙ্গে কি কোনও বীরপুরুষ একলা লড়াই করতে পারে? কিন্তু আপনি গাছের ওপর থেকে ঠিক তার ঘাড়ের ওপর লাফিয়ে পড়লেন। সেই পাগলটা ভয়েই মারা যাচ্ছিল আর একটু হলে।”
রাজকুমার তীক্ষ্ণ বলল, “সে লোকটা শেষ পর্যন্ত পালিয়ে গেল।”
মল্লপাল বলল, “সে ভয়ে আর আসবে না। আপনি যখন ঘুমিয়েছিলেন, তখন রাজার দূত এসে জানিয়ে গেছে যে এই রাজ্য আপনাকে বীরশ্রেষ্ঠ হিসেবে মেনে নিয়েছে। এখানে আর কেউ আপনার সঙ্গে লড়বে না।”
রাজকুমার তীক্ষ্ণ বলল, “এর পর আমাদের আর কোন্ রাজ্যে যাওয়ার কথা?”
মল্লপাল বলল, “এদিকে আর তো কোনও রাজ্য নেই। পাহাড়ের পর পাহাড়। এবার আমাদের ফেরার পালা।”
রাজকুমার তীক্ষ্ণ বলল, “কোন্ দিকে ফিরব?”
মল্লপাল বলল, “সেই কথাটাই বলতে এসেছি, কুমার! আমাদের দলের সকলেরই ইচ্ছে, এবার দেশে ফিরলে হয় না? তিন বছরেরও বেশি আমরা ঘুরছি বাইরে বাইরে। অহিচ্ছত্রপুরে স্ত্রী-পুত্র-কন্যারা কে কেমন আছে কিছুই জানি না!”
রাজকুমার তীক্ষ্ণ একটু অবাক হয়ে জিজ্ঞেস করল, “তিন বছর কেটে গেছে?”
মল্লপাল বলল, “ঠিক তিন বৎসর পাঁচ মাস। কতদিন আমরা আত্মীয়স্বজনদের দেখিনি। সকলেরই মন উতলা হয়ে আছে। তাই বলছিলাম, কুমার, এবার দেশে ফিরে চলুন।”
রাজকুমার তীক্ষ্ণ বলল, “গুরুদেব ছম্ভী আমাকে পাঁচ বৎসর ঘুরতে বলেছিলেন, এখনও তো ফেরার সময় হয়নি!”
মল্লপাল বলল, “এত কম সময়ের মধ্যে আপনি এতগুলি রাজ্যের বীরদের যে পরাজিত করতে পারবেন, তা কি কেউ ভাবতে পেরেছিল? প্রায় পঞ্চাশটি রাজ্য আমরা ঘুরেছি। পাহাড় ডিঙিয়ে, অরণ্য ভেদ করে, মরুভূমি পার হয়ে আমরা গেছি এক-একটা রাজ্যে। এত দূরের পথ পাড়ি দিতে অন্যদের আরও বেশি সময় লাগত। তারপর এক-একটা রাজ্যে আপনি তিন-চারজনের সঙ্গেও আলাদা ভাবে লড়াই করেছেন। অন্য যে-কোনও যোদ্ধার পক্ষে এতগুলি যুদ্ধ করতে বছরের পর বছর লেগে যেত, কিন্তু আপনি বিদ্যুৎগতিতে সব কিছু সম্পন্ন করেছেন। এবার দেশে ফিরে চলুন, কুমার!”
রাজকুমার তীক্ষ্ণ একটুক্ষণ চুপ করে রইল। সে এর মধ্যে কখনও সময়ের হিসেব করেনি, কত বছর কেটে গেছে তা জানত না। এখন সে যৌবনে পৌঁছে গেছে। মুখে কোমল ঘাসের মতন দাড়ি, মাথার চুল নেমেছে ঘাড় পর্যন্ত।
দাড়িতে হাত বুলোতে বুলোতে সে গম্ভীরভাবে বলল, “দেশে ফেরার জন্য আপনাদের মন উতলা হয়েছে। সেখানে আপনাদের আত্মীয়-স্বজন আছে। কিন্তু মল্লপাল, আমার পিতা নেই, মাতা নেই। ভাই নেই, বোন নেই। কেউ নেই। শুধু আছেন গুরুদেব ছম্ভী। তিনিই আমার বাবার মতন, মায়ের মতন। তাঁর আদেশ আমি অমান্য করতে পারি না। তিনি আমাকে পাঁচ বৎসর পরিভ্রমণ করতে বলেছেন, তার আগে আমি ফিরতে পারি না।”
মল্লপাল ব্যাকুলভাবে বলল, “কুমার, আপনি যদি আরও দিগ্বিজয়ে যেতে চান, তা হলে রাজধানী অহিচ্ছত্রপুরে একবার ফিরে তারপর আবার অন্যদিকে যেতে পারেন। এদিকে তো আর জয় করার মতন কোনও রাজ্য নেই। তা ছাড়া, অনেকদিন আমরা দেশের কোনও খবর পাইনি। মহারাজ ছম্ভী যদি হঠাৎ অসুস্থ হয়ে পড়েন, তা হলে তিনি নিশ্চয়ই আপনাকে দেখলে খুশি হবেন। আপনি যুবরাজ। আমাদের দেশের ভবিষ্যৎ রাজা! রাজসিংহাসন খালি পড়ে থাকলে অন্য কেউ দখল করে নেবে। আপনি একবার অন্তত ফিরে গিয়ে অবস্থাটা দেখে নিন।”
রাজকুমার তীক্ষ্ণ বলল, “আমাকে যদি প্রয়োজন হত, তা হলে গুরুদেব ছম্ভী নিশ্চিত খবর পাঠাতেন। আমাকে খুঁজে পাওয়া তো শক্ত নয়। আমরা যে-সব রাজ্য পার হয়ে এসেছি, তারা সবাই আমার কথা জানে।”
হঠাৎ উঠে দাঁড়িয়ে শিবিরের দ্বারের কাছে গিয়ে রাজকুমার তীক্ষ্ণ আবার বলল, “তোমরা ফিরে যাও! তোমাদের ছুটি।”
মল্লপাল ভয় পেয়ে বলল, “এ কী বলছেন, কুমার। আপনাকে ফেলে রেখে আমরা ফিরে যাব? মহামান্য ছম্ভী তা হলে আমাদের কারুর ঘাড়ের ওপর কি মুণ্ডু রাখবেন?”
রাজকুমার তীক্ষ্ণ বলল, “আমি পত্র লিখে দেব। আমি জানিয়ে দেব যে আমি নিজেই তোমাদের ফিরে যেতে বলেছি! ও কে দৌড়ে আসছে।”
মল্লপাল দ্বারের কাছে এসে অন্ধকারের মধ্যে ছুটন্ত একটা মূর্তিকে একটুখানি দেখেই বলল, “ওই তো লুকা। নিশ্চয়ই কোনও খবর পেয়েছে।”
হাঁপাতে হাঁপাতে লুকা এসে পৌঁছে গেল শিবিরের কাছে।
রাজকুমার তীক্ষ্ণ ধৈর্য ধরতে পারছিল না। তবু সে লুকাকে দম নেওয়ার সময় দিল।
রাজকুমার তীক্ষ্ণকে প্রণাম জানিয়ে, সামনে হাঁটু গেড়ে বসে লুকা বলল, “খবর এনেছি, যুবরাজ। খেয়া নৌকোর মাঝিদের দেখা পেলাম। তারাই জানালো। তারাই ওই সন্ন্যাসীর দলকে নদী পার করে দিয়েছে। সন্ন্যাসী তাঁর দল নিয়ে বৈশালীর দিকে গেছে।”
রাজকুমার তীক্ষ্ণ জিজ্ঞেস করল, “ওই সন্ন্যাসী কে? কী তাঁর পরিচয়?” লুকা বলল, “ওই সন্ন্যাসী নাকি আপনারই মতন বিভিন্ন রাজ্যে-রাজ্যে ঘুরে বেড়ান। মানুষকে জয় করেন। তবে কী অস্ত্র দিয়ে তিনি লড়াই করেন তা কেউ বলতে পারল না। তবে বহু লোকই তাঁর কাছে বশ্যতা স্বীকার করেছে।”
রাজকুমার তীক্ষ্ণ বলল, “সন্ন্যাসী আবার লড়াই করবে কী? ওঁর কাছে কোনও অস্ত্রও ছিল না। তা ছাড়া উনি যে ব্রাহ্মণ নন, তা কি লোকে জানে না? ব্রাহ্মণ না হয়েও সন্ন্যাসী হলেন কী করে?”
লুকা বললেন, “আপনি ঠিকই শুনেছেন, যুবরাজ। উনি ব্রাহ্মণ নন। উনি ক্ষত্রিয়। আপনারই মতন একটি রাজ্যের রাজকুমার।”
রাজকুমার তীক্ষ্ণ বিস্ময়ে চিৎকার করে বলল, “অ্যাঁ? রাজকুমার? সন্ন্যাসীর ছদ্মবেশ ধরে আছে? তা হলে তো ওঁকে জয় করতেই হবে! হ্যাঁ, জয় না করে আমি কিছুতেই ফিরবো না। লুকা, উনি কোন্ রাজ্যের রাজকুমার তা জেনে এসেছ?”
লুকা বলল, “উনি কোন্ রাজ্যের রাজকুমার তা কেউ ঠিক বলতে পারল না। বোধ করি অনেক দূরের কোনও দেশের। তবে ওঁর নামটা জেনেছি। ওঁর নাম শাক্য সিংহ। এখন সবাই বলে শাক্যমুনি!”
রাজকুমার তীক্ষ্ণ খানিকক্ষণ স্তব্ধ হয়ে রইল।
তারপর আস্তে-আস্তে বলল, “আমি আজই বৈশালী যাব। বৃষ্টি থেমে গেছে। এখন নদী পার হতে কোনও বাধা নেই। তোমরা ফিরে যাও।”
রাজকুমার তীক্ষ্ণ বেরিয়ে এল শিবিরের বাইরে। তারপর ছুটতে লাগল নদীর দিকে।বৈশালীর অদূরেই কলন্দ নামে একটি গ্রাম। পরদিন সেখানে পৌঁছতে পৌঁছতেই সন্ধে হয়ে গেল। রাজকুমার তীক্ষ্ণর সঙ্গীরা শিবির স্থাপন করল সেখানে। রাজকুমার তীক্ষ্ণ বারবার জয়পাল এবং অন্যদের ফিরে যেতে বলেছে, কিন্তু তারা রাজকুমারকে ছেড়ে কিছুতেই যেতে রাজি নয়।
কলন্দ গ্রামে প্রচুর মানুষের ভিড়। এখান থেকেও দলে-দলে লোক যাচ্ছে বৈশালীর দিকে। সকলেই যাচ্ছে রাজকুমার-সন্ন্যাসী শাক্যমুনিকে দেখতে। অনেকেই এসেছে চিরকালের জন্য বাড়ি-ঘর ছেড়ে। রাজকুমার তীক্ষ্ণ যত দেখছে, ততই অবাক হয়ে যাচ্ছে। ওই সন্ন্যাসীটি কী করে এত মানুষের মন জয় করলেন? তিনি কাউকেই কিছু দেন না। কাউকেই কোনও লোভ দেখান না। তবু এত লোক তাঁর কাছে ছুটে আসে কেন?
তাড়াতাড়ি আহার সেরে নিয়ে রাজকুমার তীক্ষ্ণ শিবির থেকে বেরিয়ে পড়ল।
জ্যোৎস্না রাত। পথে এখনও কিছু-কিছু মানুষ রয়েছে। বৈশালীর পথ চিনতে কোনও অসুবিধে হল না। বনের পথ দিয়ে লোকেরা চলেছে বৈশালীর দিকে, রাজকুমার তীক্ষ্ণ অনুসরণ করল তাদের।
কিছুদূর যাওয়ার পরই দেখা গেল, এক জায়গায় অনেক মশাল জ্বলছে। একটা বটগাছকে ঘিরে গোল হয়ে বসে আছে অনেক মানুষ। কেউ কোনও কথা বলছে না। বটগাছের নীচে, বেদির ওপর বসে আছেন সেই সন্ন্যাসী। তিনি নিচু গলায় কথা বলছেন পাশের দু’জন লোকের সঙ্গে। সে-কথা শোনা যাচ্ছে না।
রাজকুমার তীক্ষ্ণ এক জায়গায় বসে পড়ল। এত লোক চুপ করে বসে শুধু একজন সন্ন্যাসীকে দেখছে। এটা বড় আশ্চর্য লাগল তার।
সে পাশের একজনকে ফিসফিস করে জিজ্ঞেস করল, “ইনিই কি শাক্য সিংহ?”
সেই লোকটি শুধু মাথা নেড়ে জানাল, “হ্যাঁ।”
তীক্ষ্ণ আবার জিজ্ঞেস করল, “ইনি কি সত্যিই একজন রাজকুমার ছিলেন?” লোকটি বলল, “অবশ্যই। ইনি কপিলাবস্তু নামের দেশের রাজকুমার। একদিন ইনি রাজা হতেন।”
তীক্ষ্ণ জিজ্ঞেস করল, “তা হলে তিনি রাজ্য ছাড়লেন কেন? কেউ ষড়যন্ত্র করে ওঁকে তাড়িয়ে দিয়েছে?”
লোকটি হেসে বলল, “না না। উনি নিজেই রাজ্য ছেড়ে, সিংহাসনের দাবি ছেড়ে চলে এসেছেন। ওঁর বাবা তো ওঁকে এখনও ফিরিয়ে নিতে চান। কিন্তু উনি রাজা হবেন না।”
তীক্ষ্ণ বলল, “এটা তো আমি বুঝতে পারছি না। উনি রাজার ছেলে, তবু রাজা হতে চান না কেন? কেন সিংহাসন ছেড়ে পথে পথে ঘুরে বেড়ান? গাছতলায় থাকেন ইচ্ছে করে?”
লোকটি বলল, “এটা বোঝা সত্যিই শক্ত। এর আগে তো আর কোনও রাজকুমার এমনভাবে ইচ্ছে করে রাজ্য ছাড়েননি। রাজকুমার হয়েও উনি অস্ত্র হাতে নেন না। উনি সামান্য একটা পিঁপড়েকেও মারেন না। এমন মানুষ তো আগে কেউ দেখেনি। আসল কথাটা কী জানো ভাই, উনি নিজের রাজ্য ছেড়ে এসেছেন বটে, কিন্তু সারা পৃথিবীটাই ওঁর রাজ্য। উনি সিংহাসনে বসেননি, কিন্তু উনি আমার মতন হাজার হাজার মানুষের হৃদয়ের রাজা হয়েছেন।”
তীক্ষ্ণ বলল, “হৃদয়ের রাজা কাকে বলে আমি জানি না। আচ্ছা, এঁর নাম শাক্য সিংহ আবার কেউ-কেউ বলছে এর নাম গৌতম। দুটোই এর নাম?”
লোকটি বলল, “হ্যাঁ, এঁর অনেক নাম। ইনিই আবার সিদ্ধার্থ। বোধিবৃক্ষের তলায় বসে ইনি বিশেষ জ্ঞান লাভ করেছেন বলে এঁর আর-এক নাম বুদ্ধ। একবার এঁর সামনে গিয়ে দাঁড়ালেই মনে হয় শরীরের সব জ্বালা-যন্ত্রণা জুড়িয়ে গেল।”
তীক্ষ্ণ উঠে দাঁড়িয়ে বলল, “আমি ওঁর সামনে একবার দাঁড়াতে চাই। আমার কয়েকটা প্রশ্ন আছে। ওঁর পাশে যাঁরা বসে আছেন তাঁরা কে?”
লোকটি বলল, “একজন সারিপুত্ত ও আর-একজন মৌদ্‌গল্যায়ন। ওঁরা গৌতম বুদ্ধের প্রধান শিষ্য। আর-একটু দূরে যাঁকে দেখছেন তাঁর নাম সুদিন্ন। উনি একজন খুব বড় ব্যবসায়ীর ছেলে ছিলেন। সব ছেড়ে চলে এসেছেন।”
তীক্ষ্ণ সবাইকে ঠেলেঠুলে সামনে এগোতে লাগল।
এই সময় কে যেন নিভিয়ে দিল সব মশাল। তবে আকাশে এত জ্যোৎস্না যে, সব কিছু স্পষ্ট দেখা যায়। তীক্ষ্ণ একেবারে বেদিটার সামনে গিয়ে দাঁড়াতেই গৌতম বুদ্ধ তাকালেন তার দিকে। গৌতম বুদ্ধের ঠোঁটে একটা হাসি ফুটে উঠল। বোঝা গেল, তিনি তীক্ষ্ণকে চিনতে পেরেছেন।
তীক্ষ্ণ কত কী প্রশ্ন করবে ভেবেছিল, এখন হঠাৎ তার মুখ যেন বন্ধ হয়ে গেল, গলা দিয়ে স্বরই বেরল না। সে মুগ্ধ বিস্ময়ে তাকিয়ে রইল সেই সন্ন্যাসীর দিকে। কী স্নিগ্ধ তাঁর চক্ষু দুটি, চাঁপা ফুলের মতন গায়ের রং, তাঁর হাসি যেন চাঁদের আলোর মতন।
গৌতম বুদ্ধ বললেন, “তুমি এসেছ? আমি জানতাম তুমি আসবে। তুমি কি আমার সঙ্গে লড়াই করতে এসেছ?”
রাজকুমার তীক্ষ্ণ তবু কোনও উত্তর দিতে পারল না।
বুদ্ধ উঠে দাঁড়ালেন। তারপর শিষ্যদের নিয়ে নেমে গেলেন সেই বেদি থেকে। অন্য সকলেও উঠে দাঁড়িয়ে গান ধরল :
বুদ্ধং সরণং গচ্ছামি 
ধম্মং সরণং গচ্ছামি 
সঙ্ঘং সরণং গচ্ছামি …
খানিক বাদে রাজকুমার তীক্ষ্ণ আবার ফিরতে লাগল কলন্দ গ্রামের দিকে। যে লোকটির সঙ্গে সে প্রথম কথা বলেছিল, সেই লোকটিও আসছে তার পাশে-পাশে। লোকটির নাম বাহুক। সে বলল, “আপনি তো খুব ভাগ্যবান। শাক্যমুনি আপনার দিকে হাসিমুখে তাকিয়ে ছিলেন। আপনি কিছু বললেন না কেন? আপনি কী বলেন তা শোনার জন্য সবাই উদ্‌গ্রীব হয়ে ছিল।”
তীক্ষ্ণ চুপ করে রইল। সে মন ঠিক করে ফেলেছে। সে আর নিজের দেশে ফিরে যাবে না। গৌতম বুদ্ধের শিষ্যত্ব গ্রহণ করে এখানেই থেকে যাবে। একটু পরে সে জিজ্ঞেস করল, “আচ্ছা ভাই, গৌতম বুদ্ধের শিষ্য হতে গেলে কী করতে হয়?”
বাহুক বলল, “কিছুই না। ইচ্ছে করলেই শিষ্য হতে পারবেন। ওঁর সামনে গিয়ে আপনার মনের কথা খুলে বলবেন। তবে একটা কথা আছে। আপনার বয়েস তো কম। আপনার বয়েসী কেউ শিষ্য হতে চাইলে বাবা-মায়ের অনুমতি আনতে হয়। আপনাকে তো সেই অনুমতি আনতে হবে। ব্যাপার কী জানেন, অনেক মা-বাবার একমাত্র সন্তান এখানে এসে ওঁর শিষ্য হয়ে যায়। তারপর মা-বাবা এসে কান্নাকাটি করে। তার বলে, আমাদের বংশে আর কেউ থাকবে না। প্রভু ওকে ছেড়ে দিন। গৌতম বুদ্ধ তো কাউকে জোর করে শিষ্য বানাতে চান না। সেইজন্য তিনি বলে দিয়েছেন, অল্পবয়েসীদের বাবা-মায়ের অনুমতি আনতে হবে।”
তীক্ষ্ণ বলল, “আমার তো বাবা কিংবা মা কেউ বেঁচে নেই। আমায় কে অনুমতি দেবে?”
বাহুক জিজ্ঞেস করল, “আপনার আপনজন কেউ নেই?”
তীক্ষ্ণ বলল, “একজন আছেন। আমাদের রাজ্যের রাজপুরোহিত। তিনি আমাকে পিতার মতন মানুষ করেছেন। তাঁর কাছে জিজ্ঞেস করলে তিনি বোধ হয় অনুমতি দেবেন না!”
বাহুক খানিকটা যেন চমকে বললেন, “রাজপুরোহিত? তিনিই কি রাজ্য চালান।”
তীক্ষ্ণর উত্তরটা আর শোনা গেল না। উলটো দিক থেকে আর-একদল লোক ‘বুদ্ধং সরণং গচ্ছামি’ গাইতে-গাইতে এল। ওরাও গাইতে লাগল সেই গান। ভিড়ের মধ্যে বাহুকের সঙ্গে রাজকুমার তীক্ষ্ণর ছাড়াছাড়ি হয়ে গেল।
পরদিন সকালেই রাজকুমার তীক্ষ্ণ গৌতম বুদ্ধের জন্য ছটফট করতে লাগল। সে ছুটে গেল বৈশালীর দিকে। কিন্তু সেই বটগাছের তলায় বেদিতে তাঁকে দেখা গেল না। তিনি কাছাকাছি একটা কুটিরে কয়েকজন শিষ্যের সঙ্গে রয়েছেন। সারাদিন বাইরে বেরোলেন না।
আবার পরদিন রাজকুমার তীক্ষ্ণ সেখানে গিয়ে গৌতম বুদ্ধের প্রধান শিষ্য সারিপুত্তকে ধরে বলল, “আপনি আমার হয়ে একটু বলবেন? আমার নাম তীক্ষ্ণ। আমাকে উনি তলোয়ার নিয়ে যুদ্ধ করতে দেখেছিলেন। ওঁর স্পর্শে আমার হাত থেকে তলোয়ার খসে পড়ে গিয়েছিল। এই কথা বললেই উনি আমাকে চিনবেন। আমি ওঁর সঙ্গে নিভৃতে একবার দেখা করতে চাই।”
সারিপুত্ত ফিরে এসে হাসিমুখে বললেন, “হে তেজস্বী যুবক, তোমাকে উনি ঠিকই চিনতে পেরেছেন। তোমার নাম শুনে উনি হেসেছেন সস্নেহে। তবে উনি এ-কথা বললেন যে, তোমার সঙ্গে ওঁর নিভৃতে দেখা হওয়ার সময় এখনও আসেনি। আর-একটু অপেক্ষা করতে হবে। সময় হলে উনি তোমাকে ঠিক ডাকবেন।”
এইভাবে একদিন, দু’দিন, তিনদিন কেটে গেল। গৌতম বুদ্ধের কাছ থেকে ডাক এল না।
চতুর্থ দিনে একটু বেলার দিকে কলন্দ গ্রামে উপস্থিত হল এক অশ্বারোহী। তার গায়ে ঝলমলে পোশাক, মাথায় সোনার মুকুট। তার কোমরে যে তলোয়ারটি ঝুলছে, তার খাপে হীরে-মুক্তো বসানো।
সে চিৎকার করে বলতে লাগল, “অহিচ্ছত্রপুরের যুবরাজ তীক্ষ্ণ কে? সে কোথায়? সে নিজেকে অতুলনীয় বীর মনে করে। আমি তার সঙ্গে লড়াই করতে চাই।”
এই কথাই সে বলতে লাগল বারবার।
রাজকুমার তীক্ষ্ণ তখন নিজের শিবিরে বসে ছিল, জয়পাল এসে তাকে এই খবরটা দিল। রাজকুমার তীক্ষ্ণ প্রথমে কোনও উত্তরই দিল না।
ক্রমে অনেক লোক জমতে লাগল তার শিবিরের সামনে। সেই সুসজ্জিত অশ্বারোহীকেও পথ দেখিয়ে নিয়ে এল দু-একজন।
সেই যুবকটি ঘোড়া থেকে নেমে নিজের তলোয়ারে হাত দিয়ে গম্ভীরভাবে বলল, ‘আমি উরুবেল রাজ্যের রাজকুমার সুনন্দ। দু’ বছর আগে তুমি আমার বড় ভাইকে দ্বন্দ্বযুদ্ধে পরাজিত করেছ। তখন আমি বয়েসে ছোট ছিলাম। আজ আমি প্রস্তুত হয়ে এসেছি। আজ আমি তোমাকে সমুচিত শিক্ষা দেব। এসো, রাজকুমার তীক্ষ্ণ, যদি সাহস থাকে আমার সঙ্গে লড়াই করো।”
জয়পাল তাড়াতাড়ি শিবিরের ভেতর থেকে রাজকুমার তীক্ষ্ণর তলোয়ারটা নিয়ে এল। তার মুখে মুচকি মুচকি হাসি। সুনন্দ নামে রাজকুমারটি নিছকই নাবালক। রাজকুমার তীক্ষ্ণর বীরত্বের কাছে ও কয়েক মুহূর্তও টিকতে পারবে না। বেচারা সাধ করে মরতে এসেছে। রাজকুমার তীক্ষ্ণকে কেউ লড়াইতে আহ্বান করলে সে তাকে চূড়ান্ত শাস্তি দেবে, এটাই রাজকুমারের প্রতিজ্ঞা।
জয়পাল রাজকুমার তীক্ষ্ণর হাতে তলোয়ারটা তুলে দিল।
জনতার মধ্য থেকে দু-একজন বৃদ্ধ চেঁচিয়ে বলল, “তোমরা এই গ্রাম ছেড়ে দূরের মাঠে যাও। এখানে আমরা রক্তপাত দেখতে চাই না।”
আর কিছু লোক বলল, “এখানেই হোক। এখানেই হোক।”
রাজকুমার তীক্ষ্ণ তলোয়ারটা মাটিতে ছুঁইয়ে দাঁড়িয়ে রইল চুপ করে।
রাজকুমার সুনন্দ অধৈর্য হয়ে বলল, “কী ব্যাপার, আমার সঙ্গে লড়তে সাহস হচ্ছে না?”
রাজকুমার তীক্ষ্ণ অদ্ভুত ভাবে হাসল, তারপর তলোয়ারটা ছুঁড়ে ফেলে দিল দূরে।
জয়পাল এবং অন্যরা বিস্ময়ের শব্দ করে উঠল।
রাজকুমার তীক্ষ্ণ হাতজোড় করে বলল, “হে উরুবেল রাজ্যের কুমার, আমি পরাজয় স্বীকার করছি, আমার আর যুদ্ধের স্পৃহা নেই। বিনা যুদ্ধেই তুমি জয়ী হয়েছ।”
তারপর সে জয়পালের দিকে ফিরে বলল, “জয়পাল, তুমি চতুর্দিকে ঘোষণা করে দাও, আমি আর দিগ্বিজয়ী নই। আমি আর কোনও যোদ্ধার সঙ্গে লড়াই করতে চাই না।”
তারপর সে হনহন করে হেঁটে চলে গেল জঙ্গলের দিকে। সবাই বিস্ময়ে তাকিয়ে রইল তার দিকে।
শুধু একজন লোক, যার নাম বাহুক, সে গেল রাজকুমার তীক্ষ্ণর পিছু-পিছু। জঙ্গলের কাছে গিয়ে সে বলল, “রাজকুমার, রাজকুমার, একটু শুনবেন? আমি একটা কথা বলব।”
রাজকুমার তীক্ষ্ণ বলল, “মাফ করবেন, আমি কিছুক্ষণ একা থাকতে চাই।”
বাহুক বলল, “আমার কথাটা খুব জরুরি। অনুগ্রহ করে একটু সময় দিন!”
রাজকুমার তীক্ষ্ণ থেমে গিয়ে ঘুরে তাকাল।
বাহুক কাছে এসে বলল, “আপনি এই পাথরটার ওপর বসুন। শান্ত হোন।” দু’জনে বসল মুখোমুখি, একটা বড় পাথরের ওপর। রাজকুমার তীক্ষ্ণর ভুরু কুঁচকে আছে। দু-এক মুহূর্ত অপেক্ষা করার পর সে জিজ্ঞেস করল, “কী ব্যাপার? আপনি কী বলতে চান?”
বাহুক বলল, “আপনি অহিচ্ছত্রপুরের রাজকুমার; আমারও বাড়ি ছিল অহিচ্ছত্রপুর।”
রাজকুমার তীক্ষ্ণর মুখের রেখা এবার একটু নরম হল। সে বলল, “ও, আপনি আমার দেশের মানুষ?”
বাহুক বলল, “হ্যাঁ। যদিও বহুকাল দেশছাড়া। অবশ্য দেশের সব খবর রাখি। আপনি সেদিন বললেন, আপনার বাবা-মা কেউ বেঁচে নেই। কেন এই কথা বললেন! আপনার মা তো বেঁচে আছেন।”
রাজকুমার তীক্ষ্ণ দারুণ চমকে উঠে বলল, “অ্যাঁ? আমার মা বেঁচে আছেন? কে বলল আপনাকে? আমার মা বিশ্বাসঘাতিনী। তিনি পালাতে গিয়ে সৈন্যদের হাতে নিহত হয়েছেন অনেকদিন আগে।”
বাহুক বলল, “আপনার মা যে কালাঘর নামে কারাগারে বহুকাল বন্দিনী, তা আপনি জানেন না? তিনি এখনও বেঁচে আছেন, সে-কথাও আমি জানি।” রাজকুমার তীক্ষ্ণ একটা দীর্ঘশ্বাস ফেলে বলল, “যদি আপনার কথা সত্যি ও হয়, তাতেও কিছু আসে যায় না। আমার মা বেঁচে থাকলেও আমি তাঁর মুখদর্শন করতে চাই না। আমার মা বিশ্বাসঘাতিনী। চম্পক নামে একজন সেনাপতির সঙ্গে ষড়যন্ত্র করে আমার মা আমার মহান পিতাকে হত্যা করেছে।”
বাহুক বলল, “হতেই পারে না। এটা মিথ্যে।”
রাজকুমার তীক্ষ্ণ বলল, “আমার পিতাকে হত্যা করার পর আমার মা সেনাপতি চম্পকের সঙ্গে রাজধানী দখল করতে আসছিলেন, এ আমি নিজের চোখে দেখেছি। সে-কথা আমি কোনওদিন ভুলব না।”
বাহুক বলল, “আপনার পিতাকে হত্যা করেছে অন্য একজন বিশ্বাসঘাতক। এও আমি নিজের চোখে দেখেছি। কোনওদিন ভুলব না সেই দৃশ্য। তবে সব কথা শুনুন, খুলে বলি।”রাজকুমার তীক্ষ্ণ আর বাহুক নামে লোকটির কথার মাঝখানে একটা বাধা পড়ল। কয়েকজন সন্ন্যাসী গান গাইতে গাইতে এসে পড়ল সেই জঙ্গলে। কাছেই একটা নদী, সন্ন্যাসীরা সেই নদীতে স্নান করতে যাচ্ছে।
সন্ন্যাসীদের সঙ্গে রয়েছে একটি বাচ্চা ছেলে। তার বয়েস আট-ন’ বছর। কিন্তু তাকেও দেখতে একেবারে সন্ন্যাসীর মতন। তার মাথা ন্যাড়া। গায়ে গেরুয়া রঙের কাপড়।
সেইদিকে তাকিয়ে রাজকুমার তীক্ষ্ণ বাহুককে জিজ্ঞেস করল, “আপনি যে বললেন, বাবা-মায়ের অনুমতি ছাড়া কেউ সন্ন্যাসী হতে পারে না? তা হলে ওইটুকু ছেলে সন্ন্যাসী হল কী করে? ওর বাবা-মা কি অনুমতি দিয়েছেন?” বাহুক হেসে বলল, “আপনি ওকে চেনেন না? ওর নাম রাহুল। স্বয়ং গৌতম বুদ্ধের ছেলে।”
রাজকুমার তীক্ষ্ণ অবাক হয়ে বলল, “গৌতম বুদ্ধ বিবাহ করেছেন?”
বাহুক বলল, “হ্যাঁ। বিয়ে করার পরই তো উনি সন্ন্যাসী হয়েছেন। তারপরেও উনি একবার নিজের রাজ্য কপিলাবস্তুতে ফিরে গিয়েছিলেন। তখন ওঁর স্ত্রী ছেলেকে বাবার কাছে পাঠিয়ে দিয়ে বলেছিলেন, তুমি বাবার কাছে কিছু চেয়ো! গৌতম বুদ্ধ আর ছেলেকে কী দেবেন! ওঁর তো ধন-রত্ন কিংবা রাজমুকুট নেই। তাই ছেলেকে দীক্ষা দিয়েছেন।”
রাজকুমার তীক্ষ্ণ বলল, “ওইটুকু বাচ্চা, তবু ওর মুখে ঠিক যেন আলোর মতন আনন্দ ফুটে বেরুচ্ছে। আমিও দীক্ষা নিয়ে ওই আনন্দ পেতে চাই!”
সন্ন্যাসীদলের একেবারে শেষে যিনি ছিলেন, তিনি রাজকুমার তীক্ষ্ণকে দেখে থমকে দাঁড়ালেন। তাঁর চোখ দুটো বিস্ফারিত হয়ে গেল।
সেই সন্ন্যাসীর মুখ ভর্তি দাড়ি, মাথার চুলে জট পাকিয়ে গেছে। রাজকুমার তীক্ষ্ণকে দেখে তিনি কয়েক মুহূর্ত বিস্ময়ে চুপ করে রইলেন। তারপর দৌড়ে এসে বললেন, “রাজকুমার দৃঢ়! রাজকুমার দৃঢ়! আপনি বেঁচে আছেন? আমি কত খুঁজেছি আপনাকে! আজ বড় আনন্দের দিন!”
রাজকুমার তীক্ষ্ণ বাহুকের দিকে ফিরে বলল, “ইনি কে? আমাকে দৃঢ় বলছেন কেন? আমার নাম তো দৃঢ় নয়!”
সেই সন্ন্যাসী রাজকুমার তীক্ষ্ণর হাত চেপে ধরে বললেন, “কুমার, আমাকে চিনতে পারছেন না? আমরা দু’জনে একসঙ্গে নদীতে লাফ দিলাম!”
বাহুক বলল, “কুমার, ইনি হচ্ছেন শিল্পী শ্রমণ জয়পাল। ইনি এখানে ছবি আঁকেন, মূর্তি গড়েন। ইনি গৌতম বুদ্ধের একটা মূর্তি গড়তে চেয়েছিলেন, কিন্তু গৌতম বুদ্ধ রাজি হননি। তাই গৌতম বুদ্ধ যেসব গল্প বলেন, উনি তার ছবি আঁকেন।”
সন্ন্যাসী বললেন, “আমি একসময় অহিচ্ছত্রপুরের দুর্ভেদ্য কারাগারের প্রহরী হয়েছিলাম। তখন একদিন আপনাকে নিয়ে পালাতে গিয়ে পড়ে গেলাম প্রহরীদের সামনে। দু’জনেই উঠে গেলাম এক গম্বুজে। সেখানেও তাড়া করে এল প্রহরীরা। বাঁচার আর কোনও আশা ছিল না বলে দু’জনেই অত উঁচু থেকে ঝাঁপ দিলাম নদীতে। আমার একটা পা ভেঙে গিয়েছিল। ভাসতে ভাসতে গিয়ে উঠলাম এক অচেনা দেশে। তারপর আপনাকে কত খুঁজেছি। অনেক দেশে ঘুরেছি। কোথাও আপনাকে পাইনি! আজ আপনাকে দেখে আমার বুক আনন্দে ভরে যাচ্ছে!”
রাজকুমার তীক্ষ্ণ আবার বলল, “আপনি ভুল করছেন। আপনার সঙ্গে আমি কোনওদিন নদীতে লাফ দিইনি!”
বাহুক বলল, “মনে হচ্ছে আপনাদের দুই ভাইয়ের চেহারার মিল আছে খুব। নিশ্চয়ই শিল্পী জয়পাল আপনার দাদার কথা বলছেন!”
রাজকুমার তীক্ষ্ণ বলল, “আমার দাদা কারাগারে ছিলেন?”
শিল্পী জয়পাল বললেন, “সেই কারাগারে আপনার মাও ছিলেন। রানি তলতাদেবী সেই অন্ধকার কারাগারে ছিলেন বছরের পর বছর। তিনি কি মুক্ত হয়েছেন?”
রাজকুমার তীক্ষ্ণ বলল, “আমার মা? আমি জানতাম, আমার মা, বাবা, দাদা কেউ বেঁচে নেই!”
বাহুক বলল, “কুমার, এবার আমার কাহিনীটা শুনুন! অনেক বছর আগে আমি যখন বেশ ছোট ছিলাম, আমার বাবার সঙ্গে একদিন জঙ্গলে ভেড়া চরাতে গিয়েছিলাম। আমরা খুব গরিব ছিলাম, ভেড়া চরানোই ছিল আমাদের পেশা। বাবা রোজ সকালে আমাকে সঙ্গে নিয়ে যেতেন। একদিন পাহাড়ে একটা গাছের পাশে গেছি, হঠাৎ দেখি একজন বিশাল চেহারার পুরুষ দাঁড়িয়ে আছেন একটা পাথরের ওপর। একজন শীর্ণকায়, লম্বামতন লোক পেছন থেকে ঠেলে তাঁকে ফেলে দিলেন খাদের মধ্যে!”
শিল্পী জয়পাল বললেন, “মহারাজ মহাচূড়ামণি! তিনি ওই পুরোহিতকে দারুণ বিশ্বাস করতেন। কিন্তু ওই পুরোহিতই সাঙ্ঘাতিক বিশ্বাসঘাতক!”
বাহুক বলল, “আমার কথা সবটা শুনুন। তখন তো আমি মহারাজকে চিনতাম না। তাঁর মাথায় মুকুটও ছিল না। শুধু দেখলাম, একজন মানুষ আর একজন মানুষকে ঠেলে ফেলে দিল। মহারাজ কিন্তু প্রথমেই খাদের একেবারে নীচে পড়ে যাননি। একটা গাছের ডাল ধরে ঝুলছিলেন। আর চিৎকার করে বলছিলেন, গুরুদেব, আমাকে বাঁচিয়ে দিন। আমি সিংহাসন চাই না। তখন সেই পুরোহিত তলোয়ার দিয়ে গাছের ডালটা কেটে মহারাজকে নীচে ফেলে দিলেন! তিনি তলিয়ে গেলেন অতল অন্ধকারে।”
শিল্পী জয়পাল বললেন, “ইস, মানুষ এত নিষ্ঠুর হতে পারে!”
বাহুক বলল, “আরও শুনুন। আমি আর বাবা ওই দৃশ্য দেখে ফেলেছিলাম বলে পুরোহি, ছটা আমাদের কাছে ডাকলেন। তারপর তলোয়ারের এক কোপে আমার বাবার মুণ্ডু কেটে ফেললেন। তিনি আমাকে মারবার জন্যও অস্ত্র তুলেছিলেন, কিন্তু আমি দৌড়ে পালিয়ে গেলাম। উনি তাড়া করেও আমাকে ধরতে পারলেন না। পরের দিন রাত্তিরে উনি সৈন্য-সামন্ত নিয়ে এলেন আমাদের গ্রামে। ওঁর ওই পাপের সাক্ষী রাখতে চাননি। আমি সে রাতে বোবা সেজে ছিলাম। ছম্ভী আমার গায়ে কয়েক জায়গায় আগুনের ছ্যাঁকা দিয়ে দেখতে চেয়েছিলেন, আমি সত্যি বোবা কি না। আমি কিছুতেই মুখ দিয়ে শব্দ করিনি। এই দেখুন, আজও আমার শরীরে সেই পোড়া দাগ রয়েছে।”
সে তার একটা পা তুলে দেখাল, পায়ের তলাটা একেবারে কালো।
বাহুক বলল, “সে রাতে ছম্ভী আমাদের গ্রামে আগুন ধরিয়ে দিলেন। আমি কোনওক্রমে পালালাম। প্রাণের ভয়ে আর কখনও ফিরে যাইনি। ছম্ভীর গুপ্তচরেরা সব সময় ঘুরে বেড়ায় সেখানে। কিন্তু দেশের টান কি ভোলা যায়? দূর থেকে আমি দেশের সব খবর রাখার চেষ্টা করি।’
শিল্পী জয়পাল বললেন, “ছম্ভীই মহারাজকে হত্যা করেছেন। তারপর ষড়যন্ত্র করে মহারানির নামে দোষ চাপিয়েছেন। চম্পকের কাছে ছম্ভীই মিথ্যে কথা বলে মহারানিকে পাঠিয়েছিলেন, যাতে লোকে মনে করে, চম্পক আর মহারানি দু’জনেই বিশ্বাসঘাতক, এরা দু’জনেই মহারাজকে মেরে সিংহাসন দখল করতে চায়।”
বাহুক বলল, “লোকেও তাই বিশ্বাস করেছিল। আমার এক কাকার কাছে শুনেছি, চম্পক আর মহারানি তলতাদেবীকে সবাই একসঙ্গে ঘোড়া ছুটিয়ে আসতে দেখেছিল।”
শিল্পী জয়পাল বললেন, “আমি পরে শুনেছি, মহারানি আসলে তখন চম্পকের কাছে বন্দিনী ছিলেন। চম্পক যাতে কিছু বলে দিতে না পারে সেইজন্য সে এসে পৌঁছনোমাত্র তার মুখ বেঁধে ফেলে তাকে শূলে চড়িয়ে মেরে ফেলা হল ছম্ভীর আদেশে। আর মহারানি তলতাদেবীকে কালাঘর নামে দুর্গে অন্ধকার কুঠুরিতে আটকে রাখা হল। তাঁর খবর বাইরের কেউ জানতও না!”
এতক্ষণ চুপচাপ শুনছিল রাজকুমার তীক্ষ্ণ। হঠাৎ জিজ্ঞেস করল, “আপনি তাঁকে নিজের চোখে দেখেছেন?”
শিল্পী জয়পাল বললেন, “অবশ্যই। তাঁর সঙ্গে দেখা করার জন্যই আমি কালাঘর দুর্গে প্রহরীর কাজ নিয়েছিলাম। আপনার মনে নেই, কুমার, আপনি তখন খুব ছোট ছিলেন, আপনার মা আমাকে রাজবাড়ির উদ্যানে আশ্রয় দিয়েছিলেন। আমি সেখানে মূর্তি গড়তাম। ছম্ভী সব মূর্তি ভেঙে ফেলেছেন। কিন্তু আমি অকৃতজ্ঞ হতে পারি না। আমি অতবড় কারাগারের সেই এক নির্জন কুঠরিতে মহারানিকে ঠিক খুঁজে বার করেছিলাম।”
রাজকুমার তীক্ষ্ণ জিজ্ঞেস করল, “তিনি আপনাকে কী বললেন?” শিল্পী জয়পাল বললেন, “আমি নিজের জীবন তুচ্ছ করে মহারানিকে সেই কারাগার থেকে উদ্ধার করতে চেয়েছিলাম। তিনি রাজি হলেন না। তিনি বললেন, আমি কারাগার থেকে বেরুলেই আমার দুই ছেলের ক্ষতি হবে। ছম্ভী প্রতিশোধ নেবেনই। ছম্ভী আমার দুই পুত্রকে হত্যা করবেন। আমার জীবনের চেয়ে কুমার দৃঢ় আর কুমার তীক্ষ্ণর জীবনের দাম বেশি। তুমি এক এক করে আমার পুত্রদের উদ্ধার করার চেষ্টা করো বরং।”
“আমার দাদাও ওই কারাগারে ছিলেন?”
“হ্যাঁ। কিন্তু বিশাল কারাগার। তার অনেক কক্ষ। কুমার দৃঢ় তাঁর মায়ের খবর জানতেন না।”
“তারপর কী হল বলুন!”
“কুমার দৃঢ়কে আমি সব কথা জানালাম। বড় রাজকুমার প্রথমে ভয় পাচ্ছিলেন। জীবনের ভয় নয়, যন্ত্রণার ভয়। একেবারে ঘুটঘুটে অন্ধকার ঘরে মাসের পর মাস, বছরের পর বছর থাকতে থাকতে তাঁর চোখে আর আলো সহ্য হত না। চোখে রোদ পড়লেই খুব কষ্ট হতো। তাই আমরা ঠিক করলাম, রাত্তিরবেলা বেরোবো। রাজকুমার দৃঢ়কে নিয়ে আমি অনেক দূর পর্যন্ত চলে এসেছিলাম, তবু ধরা পড়ে গেলাম শুম্ভ-নিশুম্ভ নামে দু’জন সাঙ্ঘাতিক প্রহরীর কাছে।”
“শুম্ভ-নিশুম্ভ? ওদের তো চিনি আমি! ওদের সঙ্গে এক সময় আমি তলোয়ার লড়েছি। ওরা আমার দাদাকে চিনল না?”
“না। ওরা কোনও কিছু চিন্তা করে না, শুধু হুকুম মানতে জানে। আমি ওদের বললাম, তোমরা কাকে মারতে যাচ্ছ? ইনি আমাদের রাজকুমার। তা শুনে তারা বলল, আমাদের রাজকুমার তীক্ষ্ণ, তা ছাড়া এ রাজ্যে আবার রাজকুমার কে? ছম্ভী রটিয়ে দিয়েছিলেন যে, বড় রাজকুমার বেঁচে নেই!”
“শুম্ভ-নিশুম্ভ আমার দাদাকে ধরে রেখে আপনাকে ছেড়ে দিল?”
“না, না, শেষ পর্যন্ত আমরা কেউই ধরা দিইনি। আমরা দু’জনেই উঠে গেলাম একটা গম্বুজের মাথায়। শুম্ভু-নিশুম্ভও সেখানে তেড়ে এল। আরও প্রহরীরা এল। তাদের সঙ্গে লড়াই করে জয়ের আশা ছিল না। আমরা কোণঠাসা হয়ে পড়লাম। কিন্তু ওদের হাতে ধরা দেওয়ার চেয়ে মৃত্যুবরণ করাই ভাল মনে করে আমরা লাফিয়ে পড়লাম বহু নীচের নদীতে। পড়ার সময়েই আমার জ্ঞান চলে গিয়েছিল। পরে চোখ মেলে আমি আর বড় রাজকুমারকে দেখতে পাইনি। আমরা দুজনে ভেসে গিয়েছিলাম দু’দিকে।
“আমার দাদা জলে ভেসে গেছে? সাঁতার জানত?”
“তা জানতেন। কিন্তু কোথায় যে গেলেন তা আমি জানি না। অনেক খুঁজেছি তাঁকে। কোনও সন্ধান পাইনি। আমি ঘুরতে ঘুরতে একদিন গৌতম বুদ্ধের দেখা পেলাম। তাঁর কাছে দীক্ষা নিয়েছি। তাঁর সঙ্গে-সঙ্গেই ঘুরে বেড়াই।”
রাজকুমার তীক্ষ্ণ কয়েক মুহূর্ত এক দৃষ্টিতে চেয়ে রইল শিল্পী জয়পালের দিকে।
তারপর দু’ হাতে নিজের মাথা চেপে ধরে তীব্র স্বরে বলল, “এখন আমি কী করি? আমার জীবনের সব মিথ্যে হয়ে গেল? এতদিন আমি জানতাম, পৃথিবীতে আমার কেউ নেই। আমার মা বিশ্বাসঘাতিনী হয়ে আমার পিতাকে হত্যা করেছেন। সেইজন্য আমি মায়ের মুখ মনে করতেও চাইতাম না! আমার দাদার কথাও আমি ভুলে গিয়েছিলাম। আমি জানতাম, রাজপুরোহিত ছম্ভী আমাকে পিতার মতন স্নেহ করেন। আমার সঙ্গে তিনি কোনওদিনও খারাপ ব্যবহার করেননি। এখন দেখছি, ছম্ভীই আমার সবচেয়ে বড় শত্ৰু।”
বাহুক বলল, “কুমার, এই ছম্ভীর মতন কুচক্রী আর পাপী এই দুনিয়ায় আর দুটি নেই।”
শিল্পী জয়পাল বললেন, “আপনার মায়ের ওপর ছম্ভীর এত রাগ কেন জানেন? মহারানি তলতাদেবী দারুণ বুদ্ধিমতী, তাঁর বুদ্ধিতেই মহারাজ মহাচূড়ামণি রাজ্য চালাতেন। ছম্ভী বারবার হেরে যেতেন মহারানির কাছে। সেইজন্যই ছম্ভী ওরকম প্রতিশোধ নিলেন।”
রাজকুমার তীক্ষ্ণ মাথার চুল মুঠি করে টেনে চিৎকার করে বলল, “এখন আমি কী করি? আমার মাথায় আগুন জ্বলছে। আমার ইচ্ছে করছে ছম্ভীর ওপর চরম প্রতিশোধ নিতে। কিন্তু আমি তলোয়ার ছুঁড়ে ফেলেছি। আমি ঠিক করেছি আর যুদ্ধ করব না। বুদ্ধদেবের অনুগত হব!”
পাথর থেকে নেমে সে মাটিতে গড়াগড়ি দিতে লাগল আর চিৎকার করতে লাগল, “আঃ! আঃ!”
বাহুক আর শিল্পী জয়পাল স্তব্ধ হয়ে রইল। কী বলবে বুঝতে পারল না।
রাজকুমার তীক্ষ্ণর সর্বাঙ্গ ধুলোয় মাখামাখি হয়ে গেল। তার চিৎকার শুনে বোঝা যায়, তার খুবই কষ্ট হচ্ছে। বুকখানা যেন ফেটে যাচ্ছে। তার চোখ দিয়ে জল গড়াচ্ছে।
সেই চিৎকার শুনে আরও অনেক লোক জড়ো হল সেখানে। মল্লপাল আর তার সঙ্গীরাও এসে গেল।
রাজকুমারকে ওরকম ধুলোয় গড়াতে দেখে মল্লপাল ব্যাকুলভাবে হাঁটু গেড়ে বসে বলল, “কুমার, কুমার, এ আপনি কী করছেন? উঠে বসুন। শান্ত হোন।”
রাজকুমার তীক্ষ্ণ কান্না থামিয়ে রক্তাভ চোখে মল্লপালের দিকে তাকিয়ে ক্রুদ্ধস্বরে জিজ্ঞেস করল, “মল্লপাল, তুমি জানতে যে আমার মা কারাগারে বন্দিনী? ছম্ভী তাঁকে আটকে রেখেছেন?”
মল্লপাল অপরাধীর মতন মাথা নিচু করে বলল, “জানতাম!”
রাজকুমার আবার জিজ্ঞেস করল, “জানতে? তা হলে এতদিন বলোনি কেন?”
মল্লপাল বলল, “ছম্ভীর ভয়ে বলিনি। ছম্ভীর বিরুদ্ধে কিছু বললে তিনি আমার স্ত্রী-পুত্র-কন্যাদের হত্যা করবেন!”
এবার উঠে বসে রাজকুমার তীক্ষ্ণ প্রায় হাহাকার করে বলল, “যে পুরুষ তার পিতৃহত্যার প্রতিশোধ নেয় না, সে কি পুরুষ?”
সবাই চুপ করে রইল।
রাজকুমার তীক্ষ্ণ আবার বলল, “যে সন্তান তার মায়ের অপমানের কথা শুনেও সহ্য করে যায়, সেই সন্তানের কি জন্মটাই ব্যর্থ নয়?”
এবারও সবাই চুপ করে রইল।
রাজকুমার তীক্ষ্ণ এবার সকলের মুখের দিকে তাকিয়ে বলল, “এখন আমি কী করি? এখন আমি কী করি?”
এবারেও কারও কাছ থেকে কোনও উত্তর না পেয়ে সে ভূমি থেকে লাফিয়ে উঠল। তারপর হুঙ্কার দিয়ে উঠল, “আমার অশ্ব? আমার অশ্ব কোথায়?”
রাজকুমার তীক্ষ্ণ এক দৌড়ে বেরিয়ে এল অরণ্য থেকে। ছুটতে ছুটতে এল নিজেদের শিবিরের কাছে। মাটি থেকে তুলে নিল তার তলোয়ার। সামনেই দাঁড়িয়ে রয়েছে তার সাদা ঘোড়া।
সেই ঘোড়ার পিঠে চেপে রাজকুমার তীক্ষ্ণ ঝড়ের বেগে বেরিয়ে গেল।মল্লপাল এবং তার সঙ্গীরা এসে রাজকুমার তীক্ষ্ণকে ধরে ফেলল রুকমি নদী তীরে এসে। রাজকুমার প্রচণ্ড জোরে ঘোড়া চালিয়ে এলেও থমকে গেছে নদীর ধারে। এর মধ্যে বৃষ্টি শুরু হয়ে গেছে। বৃষ্টির সময় খেয়া নৌকোর মাঝিরা থাকে না। নদীটা এখানে খুব চওড়া, ঘোড়া সমেত এই নদী পার হওয়া সম্ভব নয়।
একটা পিপুল গাছের তলায় ঘোড়া থামিয়ে নদীর দিকে এক দৃষ্টিতে চেয়ে দাঁড়িয়ে আছে রাজকুমার তীক্ষ্ণ।
মল্লপাল তার পাশে এসে দাঁড়াতেই তীক্ষ্ণ তাকে জিজ্ঞেস করল, “এই বৃষ্টি কতক্ষণে থামবে?”
মল্লপাল বলল, “সমস্ত আকাশে মেঘ একেবারে জমাট বেঁধে আছে। এই বৃষ্টি বেশ কিছুক্ষণ চলবে মনে হয়।”
রাজকুমার তীক্ষ্ণ অস্থিরভাবে বলল, “আমি দেরি সহ্য করতে পারছি না! যত তাড়াতাড়ি সম্ভব অহিচ্ছত্রপুরে পৌঁছতে চাই!”
মল্লপাল হেসে বলল, “রাজকুমার, আপনি আমাদের ছেড়ে একা ঘোড়া ছুটিয়ে চলে এলেন। কিন্তু আপনি একা-একা যাবেন কী করে? আমাদের রাজধানীতে তো এক রাত্তিরে পৌঁছনো যাবে না। সে যে অনেক দূরের পথ।”
রাজকুমার তীক্ষ্ণ বলল, “যত দূরেই হোক, আমি একা যেতে পারব না কেন? আমি প্রতিশোধ নিতে চলেছি। আমি তোমাদের সাহায্য চাই না।”
মল্লপাল বলল, “কুমার, অহিচ্ছত্রপুরে যেতে গেলে অনেকগুলি রাজ্য পার হতে হবে। তার প্রত্যেকটি রাজ্যেই আপনি দ্বন্দ্বযুদ্ধে জয়ী হয়েছেন। কোনও রাজকুমার কিংবা সেনাপতিকে হারিয়ে দিয়েছেন। ওদের রাগ আছে আপনার ওপর।”
রাজকুমার তীক্ষ্ণ বলল, “কিন্তু আমি তো আর দিগ্বিজয়ী হতে চাই না! আর তো অন্য কারুর সঙ্গে লড়াই করব না আমি!”
মল্লপাল বলল, “তবু আপনার ওপর তাদের রাগ থেকেই যাবে। সুযোগ পেলেই তারা আপনাকে হত্যার চেষ্টা করবে। কুমার, আমার মনে হয়, দিনের বেলা কোথাও লুকিয়ে থেকে রাত্তিরের দিকেই আপনার পথ চলা ভাল। আমরা সঙ্গে থাকলে সবরকম খোঁজখবর নিতে পারব!”
রাজকুমার তীক্ষ্ণ তবু ছটফটিয়ে বলল, “তোমরা সঙ্গে থাকলে আমার অনাবশ্যক দেরি হয়ে যাবে! মল্লপাল, আমার শরীরের সমস্ত শিরা-উপশিরায় আগুন জ্বলছে দাউদাউ করে। বিশ্বাসঘাতক ছম্ভীকে চরম শাস্তি দেবার আগে আমি ঘুমোতেও পারব না!”
এই সময় দেখা গেল, এই ঝড়-বৃষ্টির মধ্যেও একটা ঘোড়া ছুটে আসছে বৈশালীর দিক থেকে। কাছে আসতে দেখা গেল, সেই অশ্বের পিঠে দু’জন আরোহী। একজন বাহুক, অন্যজন শিল্পী জয়পাল।
ঘোড়া থেকে নেমে একগাল হেসে বাহুক বলল, “আমাদের ফেলেই চলে এলেন, রাজকুমার? আমাদের ঘোড়া ছিল না। পায়ে হেঁটে তো আপনাকে ধরতে পারব না। তাই অতিকষ্টে একটা ঘোড়া জোগাড় করলাম। দেখুন, ঠিক এসে আপনাদের ধরেছি!”
রাজকুমার তীক্ষ্ণ বিরক্তভাবে বলল, “এত লোককে আমি সঙ্গে নিতে চাই না। আপনাদের আসার কোনও প্রয়োজন ছিল না।”
বাহুক বলল, “হ্যাঁ, প্রয়োজন আছে, রাজকুমার। আপনার পিতার যে হত্যাকারী, সে আমার পিতাকে হত্যা করেছে। আপনি প্রতিশোধ নিতে চান, আর আমি প্রতিশোধ নেব না? আপনার মতন আমি বীর নই, একা-একা শক্তিমান ছম্ভীকে শাস্তি দেবার ক্ষমতা আমার নেই, তবু আপনাকে যদি সামান্য সাহায্য করতে পারি। তাতেই আমার তৃপ্তি হবে।”
শিল্পী জয়পাল বলল, “রাজকুমার, আপনার মাকে আমি উদ্ধারের চেষ্টা করেও পারিনি। একবার যদি তাঁকে কারাগারের বাইরে দেখতে পাই, তা হলে আমার জীবন ধন্য হবে। আমাকেও আপনার সঙ্গে নিন। শ্রমণ হবার পর আমি বহু দেশ ভ্রমণ করেছি। অনেক সংক্ষিপ্ত পথ আমি জানি। আপনাকে আমি অনেক দ্রুত অহিচ্ছত্রপুরে পৌঁছে দিতে পারব।”
রাজকুমারের মুখ থেকে অপ্রসন্নতার ছাপ খানিকটা মুছে গেল।
শিল্পী জয়পালের দিকে তাকিয়ে বলল, “এখান থেকে কোন সংক্ষিপ্ত পথে আমাদের রাজধানীতে যাওয়া যায়, আমাকে বলুন।”
শিল্পী জয়পাল বললেন, “স্থলপথের চেয়ে জলপথ অনেক সুবিধাজনক। এই রুকমি নদীর বুকে নৌকো নিয়ে যদি পশ্চিমে যাওয়া যায়, তা হলে দু-তিনটি দেশের মধ্যে আর প্রবেশ করতেই হবে না। পথ অর্ধেক হয়ে যাবে।”
মল্লপাল জিজ্ঞেস করল, “নৌকো চালাবে কে? আমাদের দেশে নদ-নদী আর জলাশয় খুব কম। আমরা কেউ নৌকো বাইতে জানি না, সাঁতারও জানি না।”
শিল্পী জয়পাল বললেন, “শ্রমণদের সব কিছু জানতে হয়। আমি নৌকো চালাতে জানি।”
বাহুক বলল, “আমিও এক সময় খেয়া নৌকোর মাঝির কাজ করেছি। আমরা দু’জনে মিলে চালালে নৌকো ছুটবে শনশনিয়ে।”
রাজকুমার তীক্ষ্ণ বলল, “আমিও সাঁতার জানি না। যদি নৌকো উলটে যায়!”
বাহুক আর শিল্পী জয়পাল পরস্পরের দিকে তাকাল। তারপর হাসল। বাহুক বলল, “কুমার, আমাদের প্রাণ থাকতে কি আপনাকে জলে ডুবতে দেব? আমাদের প্রাণের চেয়েও আপনার প্রাণের দাম অনেক বেশি।”
শিল্পী জয়পাল অন্যদের দিকে তাকিয়ে বললেন, “ভয় নেই। আমি হাল ধরে থাকলে সে নৌকো কখনও উলটে যাবে না!”
মল্লপাল তখন বলল, “তা হলে তো এক্ষুনি একটা নৌকো কিনে নিলেই হয়।”
বৃষ্টি একটু থামতেই কয়েকজন ছুটে গেল কাছাকাছি গ্রামে।
বিকেলের মধ্যেই একটা নৌকো কেনা হল, সেটাকে সুন্দর করা হল সাজিয়ে গুজিয়ে। চাল-ডাল কিনে রান্নার ব্যবস্থাও রাখা হল সেখানে। তারপর সন্ধের সময় যাত্রীদের নিয়ে জলে ভাসল সেই নৌকো। ঘোড়াগুলো ওরা বিক্রি করে দিল গ্রামবাসীদের কাছে।
তিন দিন নদীপথে সমানে এগিয়ে গেল ওরা। কোথাও কোনও বাধার সৃষ্টি হল না। তারপর একদিন এক ঘাটে রাত্তিরবেলা নৌকো বেঁধে শিল্পী জয়পাল বললেন, “এবার আমাদের স্থলের ওপর দিয়ে যেতে হবে। নদী বেঁকে গেছে অন্যদিকে।”
রাজকুমার তীক্ষ্ণ জিজ্ঞেস করল, “বাকি সবটা পথই স্থলের ওপর দিয়ে যেতে হবে?”
শিল্পী জয়পাল বললেন, “হ্যাঁ, আর দু’দিন লাগবে!”
রাজকুমার তীক্ষ্ণ রেগে গিয়ে বলল, “স্থলপথে আমরা পায়ে হেঁটে যাব নাকি? তোমাদের বুদ্ধিতে আমাদের ঘোড়াগুলো রেখে আসতে হল।”
বাহুক বলল, “রাজকুমার, দিনের পর দিন একটানা ঘোড়া ছোটালে সেই ঘোড়া বাঁচত না। আমরাও পরিশ্রান্ত হয়ে পড়তাম। এই তিন দিনে আমাদের বিশ্রাম হয়েছে। ঘোড়া বিক্রির টাকাগুলো রয়েছে আমার কাছে, এখানেও নিশ্চয়ই ঘোড়া কিনতে পাওয়া যাবে।”
বাহুক সত্যিই করিৎকর্মা ব্যক্তি। অন্য সকলকে নদীতীরে বসিয়ে রেখে সে মল্লপালকে সঙ্গে নিয়ে চলে গেল লোকালয় খুঁজতে। কিছুক্ষণের মধ্যেই সে কয়েকটা ঘোড়া নিয়ে ফিরে এল। এবারে শিল্পী জয়পালের জন্যও আলাদা একটা ঘোড়া জুটল।
সেই রাত্রেই অশ্বারোহীরা ছুটে চলল অহিচ্ছত্রপুরের দিকে।
সারারাত ঘোড়া ছুটিয়ে সকালবেলা ওরা বিশ্রাম নিল একটা জঙ্গলের মধ্যে। খাওয়াদাওয়া করে ঘুমোল। সন্ধের অন্ধকার নামতেই আবার শুরু হল যাত্রা।
পরদিন সকালবেলা একটা পাহাড়ের কাছাকাছি পৌঁছে বাহুক বলল, “রাজকুমার, এই পাহাড়েই একটা খাদে আপনার পিতা মহাচূড়ামণিকে ছল করে ঠেলে ফেলে দিয়েছিলেন পুরোহিত ছম্ভী। ওই পাহাড় থেকেই আমাদের রাজ্যের সীমান্ত।”
রাজকুমার তীক্ষ্ণ ঘোড়া থামিয়ে স্থিরভাবে চেয়ে রইল সামনের দিকে। চকচক করছে তার চোখ। যেন দু’ চোখ ঠেলে জল বেরিয়ে আসতে চাইছে, অতিকষ্টে আটকে রেখেছে সে।
আস্তে-আস্তে সে বলল, “আমার বাবার কথা ভাল মনে নেই। শুধু মনে আছে, মাঝে-মাঝে তিনি আমাকে কোলে তুলে আদর করতেন। একদিন তিনি ঘোড়া সেজেছিলেন, আমি তাঁর পিঠে চেপেছিলাম।”
শিল্পী জয়পাল পাশ থেকে বললেন, “তিনি তেজী পুরুষ ছিলেন। রাগী ছিলেন। কিন্তু তাঁর রাগ বেশিক্ষণ থাকত না। রাগ করে তিনি কারুকে শাস্তি দিলে পরের দিন ক্ষমাও করে দিতেন। তিনি খুব বিশ্বাস করতেন রাজপুরোহিত ছম্ভীকে।”
বাহুক বলল, “এত শ্রদ্ধা ও বিশ্বাস করার পরও যে লোক বিশ্বাসঘাতকতা করে, তার নরকেও স্থান নেই!”
রাজকুমার তীক্ষ্ণ একটা দীর্ঘশ্বাস ফেলল। আবার কঠিন হয়ে গেল তার মুখ সে বলল, “চলুন!”
বাহুক বলল, “দাঁড়ান, রাজকুমার। হঠাৎ এইভাবে রাজধানীর মধ্যে ঢুকে পড়া বোধ হয় ঠিক হবে না। আগে আমাদের কোনও গুপ্তচর গিয়ে দেখে আসুক, সেখানকার কী অবস্থা!”
রাজকুমার তীক্ষ্ণ বলল, “কোনও দরকার নেই। এখনি ছম্ভীর কাছে যেতে চাই!”
বাহুক বলল, “ভুলে যাবেন না কুমার, ছম্ভী আপনাকে ইচ্ছে করেই রাজধানীর বাইরে রাখতে চেয়েছিলেন। তিনি আপনাকে দিগ্বিজয় করতে পাঠিয়েছিলেন, এতে আপনি মরে যেতেও পারতেন। এতদিনে তিনি তো আপনার কোনও খোঁজ করেননি!”
রাজকুমার তীক্ষ্ণ বলল, “ওসব কথা থাক। এবার ছম্ভীর সঙ্গে আমার চরম বোঝাপড়া হবে।”
আর কোনও কথা না বলে রাজকুমার তীক্ষ্ণ ঘোড়া ছুটিয়ে এগিয়ে গেল।
পাহাড়ের পাশ দিয়ে প্রাচীনকালের পথ। সে পথ সোজা চলে গেছে রাজধানীর দিকে। কোথাও কোনও সৈন্য-সামন্তের চিহ্ন দেখা গেল না।
সাধারণ গ্রামের লোকেরা কৌতূহলের চোখে দেখল এই ছোট দলটিকে। সব মিলিয়ে এগারোজন অশ্বারোহী। রাজকুমার তীক্ষ্ণ অনেকদিন দেশছাড়া, তাই তাকে কেউ চিনতে পারল না।
রাজধানীর কাছে গিয়ে সবাই বেশ অবাক হয়ে গেল। এই ক’ বছরের মধ্যেই সমগ্র রাজধানীটি পাথরের দেওয়াল দিয়ে ঘিরে ফেলা হয়েছে। সেই দেওয়ালের এক এক জায়গায় প্রকাণ্ড প্রকাণ্ড দরজা। দেওয়ালের মাথায় বর্শা হাতে নিয়ে চলাফেরা করছে প্রহরীরা।
দরজাগুলি সব বন্ধ। বাইরের লোক ইচ্ছে করলেই রাজধানীর মধ্যে প্রবেশ করতে পারবে না।
রাজকুমার তীক্ষ্ণর দলটি এসে থমকে দাঁড়াল প্রধান সিংহদ্বারের সামনে। ওপর থেকে একজন প্রহরী হুঙ্কার দিয়ে জিজ্ঞেস করল, “কে তোমরা? দূরে হঠে যাও! যদি কোনও পরিচয়পত্র থাকে, আগে সেটা দেখাও!”
শিল্পী জয়পাল বললেন, “সর্বনাশ! রাজধানীতে প্রবেশ করার তো কোনও উপায় নেই দেখা যাচ্ছে! একটা মাছিও গলতে পারবে না। রাত্তিরবেলা অন্ধকারের মধ্যে চেষ্টা করা যেতে পারে।”
বাহুক বলল, “আমাদের গোপনেই ঢুকতে হবে। একটা মই বা সিঁড়ি বানিয়ে রাত্তিরবেলা উঠব।”
মল্লপাল বলল, “তা কেন? আমাদের রাজকুমার নিজের রাজ্যের রাজধানীতে চোরের মতন লুকিয়ে ঢুকবেন কেন? সেভাবে ঢুকলেও এত সৈন্যদের চোখ এড়াতে পারব না। তাদের সঙ্গে আমরা এই কয়েকজন মাত্র লড়াই করতেও পারব না। আমার মনে হয়, রাজকুমারের প্রকাশ্যেই প্রবেশ করা উচিত। রাজকুমারকে চিনতে পারলে প্রহরীরা বাধা দেবে না মনে হয়। রাজকুমারকে দিনের আলোয়, সবার সামনে হত্যা করার হুকুমও দিতে পারবেন না ছম্ভী।”
রাজকুমার তীক্ষ্ণ বলল, “আমি প্রকাশ্যেই যেতে চাই।”
মল্লপাল বলল, “তা হলে আপনাকে একটু সাজিয়ে দিতে চাই, কুমার। এই পোশাকে আপনাকে কেউ চিনবে না।”
কয়েকদিনের পথশ্রমে রাজকুমারের মুখখানা ক্লান্ত, সর্বাঙ্গ ধূলিধূসর। মাথার চুলে জট পাকিয়ে গেছে। গালে একটু-একটু দাড়ি।
মন্ত্রপালের অনুরোধে ময়লা পোশাক ছেড়ে পরিষ্কার পোশাক পরে নিল রাজকুমার তীক্ষ্ণ। মল্লপাল তার মাথায় পরিয়ে দিল মুকুট। বাহুতে স্বর্ণকঙ্কণ। তারপর সে নিজে ডঙ্কা বাজাতে-বাজাতে এগিয়ে গেল দ্বারের দিকে। চিৎকার করে বলল, “শোনো, প্রহরীরা, শোনো। আমি মল্লপাল, রাজধানীর কোটাল। আমি কাকে এনেছি, তোমরা ভাল করে দ্যাখো! এসেছেন আমাদের যুবরাজ! মহারাজ মহাচূড়ামণির পুত্র রাজকুমার তীক্ষ্ণ। তিনি দিগ্বিজয়ে গিয়েছিলেন। তিনি পঞ্চাশটির বেশি রাজ্য ঘুরে এসেছেন। তাঁর তুল্য বীর আর কেউ নেই। দ্বার খুলে দাও! আজ আমাদের আনন্দের দিন। জয়ধ্বনি দাও!”
প্রহরীরা নীরব হয়ে রইল। দ্বার খুলল না।
বাহুক আর শিল্পী জয়পাল একটু দূরে দাঁড়িয়ে অধীরভাবে অপেক্ষা করছে। তারা ভাবছে, সৈন্যরা যদি ওপর থেকে অস্ত্র ছুঁড়তে শুরু করে, তা হলে রাজকুমার বাঁচবে কী করে?
মল্লপাল আবার চিৎকার করে বলল, “প্রহরীরা, শুনতে পাচ্ছ না? রাজকুমার তীক্ষ্ণ দিগ্বিজয় করে ফিরে এসেছেন। রাজপুরোহিত ছম্ভীকে এই শুভ সংবাদ জানাও! রাজপুরোহিত এই রাজকুমারকে আমাদের রাজ্যের যুবরাজ হিসেবে ঘোষণা করেছিলেন, তোমাদের মনে নেই?”
এবার প্রহরীরা তুমুলভাবে হর্ষধ্বনি করে উঠল। খুলে গেল দ্বার।
কোষ থেকে তলোয়ারটা মুক্ত করে উঁচু করে ধরে রাজকুমার তীক্ষ্ণ বাহুক ও শিল্পী জয়পালের দিকে চেয়ে বলল, “আপনারাও আসুন আমার সঙ্গে।”
প্রহরী ও সৈন্য-সামন্তরা রাজকুমার তীক্ষ্ণকে ঘিরে ধরে জয়ধ্বনি দিতে লাগল।
মল্লপাল তাদের বলল, “শোনো, শোনো, রাজকুমার অনেক দূরের পথ পার হয়ে এসেছেন, তিনি খুব ক্লান্ত, আজ তিনি রাজপুরীতে বিশ্রাম নেবেন। তোমরা পথ ছেড়ে দাও!”
ভিড়ের মধ্য দিয়ে এই ছোট দলটি এগিয়ে চলল রাজপ্রাসাদের দিকে। এখন অপরাহ্ণ। এই সময় রাজপুরোহিত ছম্ভী প্রতিদিন রাজসভায় বসে রাজকার্য চালান। রাজসভার কাছে এসে রাজকুমার তীক্ষ্ণ অশ্ব থেকে নামল। রাজকুমার উঁকি মেরে দেখল, সেখানে ছম্ভী নেই, মন্ত্রী, সভাসদরা কেউ নেই। একেবারে শুনশান!
এবার ওরা এসে পৌঁছল রাজপ্রাসাদের সামনের উদ্যানে।
বাহুক বলল, “ব্যাপারটা তো কিছুই বোঝা যাচ্ছে না। রাজকুমার যে পৌঁছে গেছেন, সে সংবাদ নিশ্চয়ই ছম্ভীর কাছে পৌঁছেছে। কিন্তু রাজকুমারকে সংবর্ধনা জানাবার জন্য তিনি কোনও দূত পাঠালেন না। নিজেও এলেন না। রাজকুমারকে বন্দী করারও তো কোনও চেষ্টা দেখা যাচ্ছে না।”
শিল্পী জয়পাল বললেন, “এই উদ্যানে বসে আমি মূর্তি বানাতাম। মহারানি তলতাদেবী রোজ দেখতে আসতেন। আমার সেসব মূর্তির কোনও চিহ্ন নেই। সব ভেঙে ফেলেছে!
বাগানের একজন মালিকে দেখতে পেয়ে তাকে ডেকে শিল্পী জয়পাল জিজ্ঞেস করলেন, “ওহে বৎস, এখানে কোনও দ্বারী প্রহরীকে দেখছি না। রাজ পুরোহিত ছম্ভী কোথায় বলতে পারো। তিনি কি রাজধানীতে নেই?”
লোকটি মুখে কোনও উত্তর দিল না। শুধু হাত তুলে রাজপ্রাসাদের দোতলার একটা কোণ দেখিয়ে দিল।
রাজকুমার তীক্ষ্ণ বলল, “রাজপ্রাসাদের ওই কোণে আমি পুরোহিত ছম্ভীর সঙ্গে বছরের পর বছর কাটিয়েছি। এবার ওঁর সঙ্গে আমার শেষ সাক্ষাৎকার! মল্লপাল, তুমি তোমার লোকজনদের নিয়ে চলে যেতে পার। আমি তোমাদের বিপদে ফেলতে চাই না। কুটকৌশলী ছম্ভী সহজে ধরা দেবেন না। শেষ যুদ্ধে কে জয়ী হবে, তার ঠিক নেই। তোমরা ফিরে যাও।”
মল্লপাল বলল, “কুমার, বছরের পর বছর আমরা আপনার সঙ্গে থেকেছি। আপনাকেই আমরা যুবরাজ বলে জানি। শেষ মুহূর্তে আপনাকে কিছুতেই পরিত্যাগ করতে পারব না। অন্যদের কথা জানি না, আমি ফিরে যাব না।”
অন্যরাও একসঙ্গে বলে উঠল, “আমরা কেউ ফিরে যাব না!”
সবাই একসঙ্গে ঢুকল রাজপ্রাসাদে। একতলাটা একেবারে জনশূন্য। এরকম তো হয় না। রাজবাড়িতে কত মানুষজন থাকে, সব সময় একেবারে গমগম করে। এখন কেউ নেই। কোনও বিপদের আশঙ্কায় দাস-দাসীরা পালিয়ে গেছে।
সিঁড়ি দিয়ে সবাই উঠে এল দোতলায়। শ্বেতপাথরের অলিন্দ দিয়ে কিছুটা এগোতেই দু’ পাশের কক্ষগুলি থেকে হুড়মুড় করে বেরিয়ে এল একদল প্রহরী। অস্ত্র নিয়ে তারা ঝাঁপিয়ে পড়ল এই দলটির ওপর।
সঙ্গে-সঙ্গে ঝলসে উঠল রাজকুমার তীক্ষ্ণর তলোয়ার। মল্লপাল, বাহুক ও অন্যান্যরাও লড়াইতে লেগে গেল। শিল্পী জয়পালও একজন প্রহরীকে ধরে আছাড় মেরে তার হাতের বশাটা কেড়ে নিলেন। তারপর তিনিও মেতে গেলেন যুদ্ধে।
বোঝা গেল, দেশের সৈন্যবাহিনী রাজকুমান, তীক্ষ্ণকে বাধা না দিলেও কিছু অতিবিশ্বাসী প্রহরীকে ছম্ভী এখানে গোপনে রেখে দিয়েছিলেন। উদ্দেশ্য ছিল, তারা অতর্কিতে তীক্ষ্ণকে হত্যা করবে।
কিন্তু রাজকুমার তীক্ষ্ণ যে এর মধ্যে যুদ্ধে কতখানি দক্ষ হয়েছে, সেটা তিনি ধারণা করতে পারেননি। সাধারণ প্রহরীরা তাঁর সামনে দাঁড়াতেই পারছে না। রাজকুমার তীক্ষ্ণ যেন উড়ন্ত যোদ্ধা, সে এমন লাফিয়ে লাফিয়ে ওঠে যে, কেউ তার শরীরে অস্ত্রই ছোঁয়াতে পারে না। মল্লপাল, বাহুক এবং অন্যান্যরাও লড়ছে প্রাণপণে, শিল্পী জয়পালের দারুণ পরাক্রম। তাঁর শরীরে সন্ন্যাসীর পোশাক, অথচ তিনি এমনভাবে লড়ছেন, এই দেখে বিপক্ষের সৈন্যরা বিস্ময় সামলাতে সামলাতেই হেরে যাচ্ছে।
অল্পক্ষণের মধ্যেই ছম্ভীর বিশ্বাসী প্রহরীরা কয়েকজন ধরাশায়ী হল, আর বাকি কয়েকজন প্রাণ নিয়ে পালিয়ে গেল।
এবার রাজকুমার তীক্ষ্ণ এগিয়ে গেল ছম্ভীর শয়নঘরের দিকে। এক সময় সেটা ছিল তার নিজেরও শয়নঘর।
লোহার দ্বারের বাইরে যমদূতের মতন দাঁড়িয়ে আছে শুভ আর নিশুম্ভ। এই রাজ্যের সৈন্যদের মধ্যে সবচেয়ে বড় বীর।
শুম্ভ গম্ভীরভাবে বলল, “সাবধান। এদিকে কেউ এগোবে না!”
মল্লপাল এগিয়ে এসে বলল, “শুম্ভ নিশুম্ভ, তোমরা কী করছ? আমাকে চিনতে পারছ না? আমাদের যুবরাজ তীক্ষ্ণ এসেছেন, পথ ছেড়ে দাও!”
নিশু বলল, “আমরা গুরুদেব ছম্ভীর কাছে প্রতিজ্ঞাবদ্ধ। তাঁর আদেশ ছাড়া অন্য কারুর আদেশ মানব না। এখানে কেউ আসতে পারবে না!”
শিল্পী জয়পাল বর্শা হাতে নিয়ে এগিয়ে এসে বললেন, “কুমার, এই দু’জনের জন্য আপনার দাদাকে আর আমাকে নদীতে ঝাঁপ দিতে হয়েছিল। তখন কোণঠাসা হয়ে পড়েছিলাম। আজ আমার হাতে ছেড়ে দিন, আমিই ওদের পরাজিত করব!”
রাজকুমার তীক্ষ্ণ বলল, “না, আমরা থাকতে আপনি একজন ভ্রমণ হয়েও কেন লড়াই করবেন। আপনারা একটু দূরে থাকুন।”
তারপর সে আদেশের সুরে শুম্ভ-নিশুম্ভকে বলল, “যদি বাঁচতে চাও, তোমরা অস্ত্র ফেলে দাও!”
শুম্ভ আর নিশুপ্ত অহঙ্কারের ভঙ্গিতে তলোয়ার উঁচিয়ে ধরল।
রাজকুমার তীক্ষ্ণ সঙ্গে-সঙ্গে একটা লাফ দিল। প্রতিপক্ষ কিছু বোঝার আগেই সে যেন শূন্য দিয়ে উড়ে এসে ঝাঁপিয়ে পড়ল নিশুম্ভর ওপর। নিশুম্ভ লড়াই করার প্রায় কোনও সুযোগই পেল না। রাজকুমারের তলোয়ারের আঘাতে আহত হয়ে ঢলে পড়ে গেল।
শুম্ভকে অবশ্য এত সহজে হারানো গেল না। সে ধেয়ে এল রাজকুমারের দিকে। চলতে লাগল দু’জনের প্রতিদ্বন্দ্বিতা। অন্যরা দূর থেকে দেখতে লাগল। শুম্ভ অসাধারণ যোদ্ধা। রাজকুমারের সঙ্গে তার তলোয়ারের ঠোকাঠুকিতে আগুন জ্বলে যাচ্ছে!
এক সময় রাজকুমার তীক্ষ্ণ একটু সরে গিয়ে চুপ করে দাঁড়াল, মল্লপালরা আতঙ্কিত হয়ে ভাবল, রাজকুমার ক্লান্ত হয়ে গেছে, আর যুদ্ধ করতে পারছে না।
রাজকুমার তীক্ষ্ণ বলল, “শুম্ভ, এই শেষবার আমি তোমাকে সাবধান করছি। যদি বাঁচতে চাও তো অস্ত্র সমর্পণ কর!”
শুম্ভ বিদ্রুপের হাসি হেসে বলল, “কুমার, আজ তোমার মৃত্যু আমার হাতে!”
রাজকুমার তীক্ষ্ণ আবার শূন্যে লাফিয়ে উঠল। শুম্ভকে সে প্রাণে মারল না। তলোয়ারের এক কোপে সে শুম্ভর ডান হাতের অর্ধেকটা কেটে ফেলল। শুম্ভ ছটফট করতে লাগল মাটিতে পড়ে।
এবার রাজকুমার তীক্ষ্ণ, বাহুক আর শিল্পী জয়পাল এসে দাঁড়াল ছম্ভীর শয়নকক্ষের দ্বারের সামনে। বাহুক ঠেলা দিয়ে দেখল, দরজাটা ভেতর থেকে বন্ধ।
শিল্পী জয়পাল বললেন, “পুরোহিত ছম্ভী, দ্বার খোল, আর কেউ তোমাকে বাঁচাতে পারবে না।”বেশ কয়েকবার করাঘাত করার পরেও দরজা খুলল না, ভেতর থেকে কোনও সাড়াশব্দও পাওয়া গেল না। শিল্পী জয়পাল পুরোহিত ছম্ভীর নাম ধরে ডাকলেন কয়েকবার, তবু উত্তর দিল না কেউ।
রাজকুমার তীক্ষ্ণ একবার পেছন ফিরে তাকাল। শুভ আর নিশুপ্ত আহত ও পরাজিত হওয়ায় আর কোনও সৈন্য এদিকে ধেয়ে আসছে না।
বাহুক বলল, “ভেতরে কেউ নেই নাকি? তবে দরজা বন্ধ কেন?”
শিল্পী জয়পাল বললেন, “দ্বার ভেঙে দেখতে হবে!”
ওরা তিনজনেই পিছিয়ে গেল কিছুটা। তারপর একসঙ্গে ছুটে এসে লাথি মারল। বিশাল দরজা তাতে সামান্য কেঁপে উঠল মাত্র।
আবার ওরা পিছিয়ে গেল।
এইভাবে দশবারের চেষ্টায় মড়মড় শব্দ করে উঠল একটা পাল্লা। শিল্পী মল্লপাল এবার কাঁধ দিয়ে একটা চাড় দিতেই দরজা ভেঙে পড়ল।
অস্ত্র হাতে নিয়ে তিনজনে লাফিয়ে চলে এল ঘরের মধ্যে।
সেখানে কেউ নেই। শয্যা শূন্য। অন্য কোনওদিক দিয়ে পালাবার পথ নেই, অথচ ঘরের মধ্যেও দেখা যাচ্ছে না কাউকে।
বাহুক মস্তবড় পালঙ্কটি টেনে সরিয়ে ফেলতেই দেখা গেল সেখানে রয়েছে একটি সুড়ঙ্গের মুখ।
শিল্পী জয়পাল হতাশ ভাবে বললেন, “যাঃ! পুরোহিত ছম্ভী আগে থেকেই পালাবার পথ তৈরি করে রেখেছিল। এখান দিয়ে নিশ্চয়ই সে রাজপ্রাসাদের বাইরে চলে গেছে এতক্ষণে।”
বাহুক বলল, “পালালেও কতদূরেই বা সে যাবে! চলুন, এই সুড়ঙ্গ পথ কোনদিকে গেছে, দেখা যাক।”
রাজকুমার তীক্ষ্ণ বলল, “দাড়ান, আমি আগে যাব। এই পথে যদি কোনও প্রহরী লুকিয়ে থাকে, তবে প্রথমে আমি তার মুখোমুখি হতে চাই।”
তলোয়ার উদ্যত করে রাজকুমার তীক্ষ্ণ নামতে লাগল সেই সুড়ঙ্গের সিঁড়ি দিয়ে। বেশিদূর যেতে হল না। একটু পরেই দেখা গেল একটা লম্বামতন ঘর। সম্পূর্ণ অন্ধকার, শুধু মাঝখানে একটা অগ্নিকুণ্ড। দাউ দাউ করে আগুন জ্বলছে, তার একপাশে বসে আছেন পুরোহিত ছম্ভী। লাল রঙের কাপড় পরা, একমনে তিনি ঘি ঢেলে দিচ্ছেন সেই যজ্ঞের আগুনে।
রাজকুমার তীক্ষ্ণর দু’পাশে শিল্পী জয়পাল এবং বাহুক থমকে গেল।
শিল্পী জয়পাল বলল, “পুরোহিত ছম্ভী, তোমার খেলা এবার শেষ। আমরা এসে পড়েছি!”
মুখ তুলে ছম্ভী গম্ভীর ভাবে বললেন, “কী চাও!”
বাহুক বলল, “তোমার ছিন্ন মুণ্ড।”
তাকে অগ্রাহ্য করে ছম্ভী রাজকুমার তীক্ষ্ণর দিকে তাকিয়ে বললেন, “এসেছ, কুমার! এসো। তুমি দিগ্বিজয়ী হয়ে ফিরে এসেছো জেনে আমি খুব সন্তুষ্ট হয়েছি। এই রাজ্য তোমার! এতকাল আমি তোমার রাজ্য রক্ষা করেছি। এবার তুমি নাও!”
রাজকুমার তীক্ষ্ণ বলল, “এটা আমার পিতার রাজ্য। আপনার হাত থেকে নিতে যাব কেন?”
ছম্ভী বললেন, “এবার আমি বনবাসে যাব। সংসার আর আমার ভাল লাগছে না। তোমার দায়িত্ব বুঝে নাও, কুমার। আমি তো নিজের জন্য এই রাজ্য কখনও চাইনি।”
বাহুক বলল, “তোমাকে কোথাও যেতে দেব না, শয়তান!”
রাজকুমার তীক্ষ্ণ এক পা এগিয়ে বলল, “আপনি আমার পিতাকে হত্যা করেছেন, আমার মাকে বন্দিনী করে রেখেছেন কারাগারে। আমি সব জেনেছি। আমি আজ প্রতিশোধ নিতে এসেছি!”
ছম্ভী বললেন, “সাবধান! আর এগিও না! আমি এই যজ্ঞে হবি দিয়েছি। এই আগুনের এক হাতের মধ্যে এলে আমার অভিশাপে ভস্ম হয়ে যাবে।”
রাজকুমার তীক্ষ্ণ আবার এগোতে যেতেই শিল্পী জয়পাল তার হাত চেপে ধরে বললেন, “এগোবেন না, রাজকুমার। আমাদের অন্য পন্থা ভাবতে হবে। এইসব ব্রাহ্মণের দৈবশক্তি থাকে। আপনাকে ভস্ম করে দিতে পারে।”
শিল্পী জয়পালের হাত ছাড়িয়ে নিয়ে রাজকুমার তীক্ষ্ণ দাঁতে দাঁত ঘষে বলল, “এই ব্রাহ্মণ পাপী। এই ব্রাহ্মণ খুনি। এরও যদি দৈবশক্তি থাকে, তবে সেই দৈবশক্তিকে ধিক! আমি গ্রাহ্য করি না।”
তারপর এক লাফে অগ্নিকুণ্ড পার হয়ে এসে সে ছম্ভীর চুলের মুঠি চেপে ধরল এক হাতে। অন্য হাতে উঁচিয়ে ধরল তলোয়ার।
কিন্তু এক কোপে সে ছম্ভীর মুণ্ড কাটতে পারল না। তার হাত কাঁপছে। হঠাৎ তার মনে পড়ে গেল, এই পুরোহিত ছম্ভীর সঙ্গে সে বছরের পর বছর কাটিয়েছে। কখনও ছম্ভী তার সঙ্গে খারাপ ব্যবহার করেননি, বরং স্নেহ করেছেন খুব। বিচিত্র মানুষ এই ছম্ভী! তীক্ষ্ণর বাবাকে মেরেছেন, মাকে কঠিন শাস্তি দিয়েছেন, তবু তীক্ষ্ণকে তিনি পরম যত্নে রেখেছেন।
বাহুক চিৎকার করে জিজ্ঞেস করল, “দেরি করছেন কেন, কুমার? শত্রুর শেষ রাখবেন না!”
রাজকুমার তীক্ষ্ণ কোনও উত্তর দিল না।
তখন বাহুকও আগুনের বেড়া পার হয়ে এসে বলল, “আপনি না পারেন, আমাকে ছেড়ে দিন। এই পাপী আমার বাবার মুণ্ডু কেটে ফেলেছিল, আমি নিজের চোখে দেখেছি। আজ এর ছিন্ন মুণ্ডু দেখে আমার হৃদয় জুড়োবে।”
বাহুক ছম্ভীকে মারবার জন্য অস্ত্র তুলল।
সেই মুহূর্তে শিল্পী জয়পাল হেঁকে বললেন, “দাড়াও, বাহুক, দাড়াও! এখনই ওই পাপীকে মেরো না। ওকে বন্দী করে নিয়ে চলো। মহারানি তলতাদেবী কারাগারে কী অবস্থায় আছেন আমরা জানি না। চলো, আগে তাঁর খোঁজ করি। মহারানিই ওকে শাস্তি দেবেন।”
লোহার শিকল দিয়ে ছম্ভীর হাত-পা বেঁধে টানতে টানতে নিয়ে আসা হল রাজপথ দিয়ে। প্রজারা হাঁ করে তাকিয়ে রইল। তারা যেন ধরেই নিয়েছিল, ছক্কীর অশুভ শাসন থেকে তারা আর কোনওদিন মুক্তি পাবে না। ছম্ভীকে কেউ পছন্দ করত না। কিন্তু তাঁর কোনও কথাতেও প্রতিবাদ করতে সাহস পেত না কেউ!
কালাঘর দুর্গের দ্বার খোলা। সমস্ত প্রহরী সার বেঁধে দাঁড়িয়ে আছে। সবাই একসঙ্গে চেঁচিয়ে উঠল, “জয়, রাজকুমার তীক্ষ্ণর জয়!”
রাজকুমার তীক্ষ্ণ সেদিকে একেবারেই মনোযোগ দিল না। শিল্পী জয়পালকে অনুসরণ করে সে লাফিয়ে লাফিয়ে সিঁড়ি দিয়ে উঠতে লাগল।
একটার পর একটা দ্বার খুলতে খুলতে ওরা এসে পৌঁছল একেবারে কোণের সেই ঘরে। অন্ধকারের মধ্যে দেওয়ালের পাশে বসে আছেন তলতাদেবী।
দ্বারের কাছে দাঁড়িয়ে রাজকুমার তীক্ষ্ণ কাঁপা গলায় ডেকে উঠল, “মা!”
তলতাদেবী অমনই মুখ ফিরিয়ে বললেন, “কে?”
তারপর তিনি উঠে দাড়িয়ে আস্তে আস্তে এগিয়ে এলেন। তাঁর মাথার অনেক চুল সাদা হয়ে গেছে, তবু আগেকার সেই তেজস্বিনী রূপ নষ্ট হয়নি। এতকাল অন্ধকারে থেকেও তাঁর চোখের জ্যোতি তীক্ষ্ণ।
কাছে এসে বললেন, “কে আমাকে মা বলে ডাকল? কতকাল ওই ডাক শুনিনি!”
শিল্পী জয়পাল আবেগের সঙ্গে বলল, “মহারানি। মহারানি! আপনার পুত্র তীক্ষ্ণ এসেছে!”
তলতাদেবী অমনি তীক্ষ্ণকে বক্ষে জড়িয়ে ধরে বললেন, “তীক্ষ্ণ? আমার সেই তীক্ষ্ণ? এতকাল তুই কোথায় ছিলি? আর একবার ডাক। আর একবার মা বল!”
তীক্ষ্ণ এবার একটু লজ্জা পেয়ে গেল। সেও তো বহু বছর মা শব্দটা উচ্চারণ করেনি। সেই বাচ্চা বয়েসের পর মাকে সে আর দেখেনি। শুধু স্বপ্নে মাঝে-মাঝে একটা মুখ ভেসে উঠত!
সে খুব আস্তে বলল, “মা! আমি এসেছি! আর তোমার কোনও দুঃখ থাকবে না।”
এই সময় বাহুক পুরোহিত ছম্ভীকে এনে ছুঁড়ে ফেলে দিল মহারানি তলতাদেবীর পায়ের কাছে!
তলতাদেবী চমকে একটুখানি সরে গেলেন।
পুরোহিত ছম্ভী কাতরভাবে বললেন, “মহারানি! আমি আপনার কাছে প্রাণভিক্ষা চাইছি না। শুধু একটা দয়া ভিক্ষা করছি। আমাকে যা শাস্তি দেওয়ার আপনিই দিন। এই লোকগুলোকে ছুঁতে দেবেন না আমার শরীর। আমার মৃতদেহও যেন এরা না ছোঁয়!”
তলতাদেবী বললেন, “রাজপুরোহিত! একদিন আপনি সগর্বে বলে গিয়েছিলেন, এ-রাজ্যে আর কোনও মহারানি নেই! আজ আপনি আবার নিজের মুখেই আমাকে মহারানি বলে ডাকলেন!”
বাহুক বলল, “এবার একে শেষ করে দিই?”
তলতাদেবী ছম্ভীর মুখের দিকে কয়েক পলক তাকিয়ে রইলেন। তারপর বললেন, “মনে আছে, সেদিনের কথা? আমাকে এই কারাগারে বন্দী করে বলেছিলেন, আর কোনওদিন আমি দিনের আলো দেখতে পাব না? আমি বলেছিলাম, যদি বেঁচে থাকি, তবে একদিন ঠিকই দেখব, কেউ আপনাকে পদাঘাতে সিংহাসন থেকে ফেলে দেবে! সেই দিনটা দেখার জন্য আমি এতদিন বেঁচে ছিলাম। আপনার পদাঘাতটা পাওনা আছে।”
তিনি তাঁর বাঁ পা দিয়ে ছম্ভীর মুখে একবার আঘাত করলেন।
তারপর বাহুককে আদেশ দিলেন, “ওঁর শিকল খুলে দাও! কেউ ওঁর গায়ে আর হাত দেবে না। ওঁকে মারবে না। ওঁকে বাঁচিয়ে রাখো। যে কারাগারে আমি ছিলাম, সেইখানে এখন থেকে ছম্ভী থাকবেন। এই অন্ধকারে। নির্মম নিঃসঙ্গতায়! মাঝে-মাঝে আমি এসে ওঁকে দেখে যাব। এই হবে ওঁর শাস্তি। এই হবে আমার প্রতিশোধ!”
এর পর সারা রাজ্যে আনন্দ কোলাহল পড়ে গেল বটে, তবু সব সমস্যা মিটল না।
তিনদিন ধরে বিরাট উৎসব হল, প্রজারা জয়ধ্বনি দিতে লাগল মহারানি আর রাজকুমারের নামে, কিন্তু এ দু’জনকে আর দেখতে পাওয়া গেল না। রাজপ্রাসাদে সব দাসদাসীরা ফিরে এসেছে, অথচ তাদের আদেশ দেওয়ার কেউ নেই, মাতা আর পুত্র একটি কক্ষে বসে থাকে প্রহরের পর প্রহর। আড়াল থেকে কোনও-কোনও দাসদাসী মহারানিকে কাঁদতে দেখেছে।
মহারানি তলতাদেবী চেয়েছিলেন, ছম্ভীকে বন্দী করার পরের দিনই রাজকুমার তীক্ষ্ণর অভিষেকের কথা ঘোষণা করে দেবেন। রাজা হয়ে তীক্ষ্ণ বসবে সিংহাসনে। এ-রাজ্যের সিংহাসনের সে-ই তো উত্তরাধিকারী। তার অভিষেকের উৎসবে আমন্ত্রণ করা হবে প্রতিবেশী সব রাজ্যের রাজাদের।
কিন্তু রাজকুমার তীক্ষ্ণ কিছুতেই রাজা হতে রাজি নয়!
সে বারবার বলছে, “মা, তুমি সিংহাসনে বসো! এই সিংহাসন তোমারই জন্য এতকাল খালি পড়ে ছিল!”
মহারানি তলতাদেবী সে-কথা শুনেই প্রবলভাবে মাথা নাড়েন। তিনি তাঁর স্বামীর সামনে প্রতিজ্ঞা করেছিলেন, কোনওদিন তিনি সিংহাসনে বসবেন না।
মা আর ছেলের এই নিয়ে তর্ক চলছে অনবরত।
তীক্ষ্ণ বলছে, “সে ফিরে এসেছে মা-কে কারাগার থেকে মুক্ত করতে আর পিতার হত্যার প্রতিশোধ নিতে। সিংহাসনের কথা সে একবারও ভাবেনি!” মহারানি ব্যাকুলভাবে জিজ্ঞেস করলেন, “তুই কেন সিংহাসনে বসবি না, তীক্ষ্ণ! বল, বল, বল!”
রাজকুমার তীক্ষ্ণ উত্তর দিল, “মা, আমি আর এক রাজকুমারকে দেখেছি। তিনিও সিংহাসনের মায়া ত্যাগ করে, নিজের রাজ্য ছেড়ে চলে এসেছেন। কী অপূর্ব সুন্দর হাসি তাঁর মুখে। কোনও রাজা ওরকম হাসতে পারে না।”
“তিনি কোন রাজ্যের রাজকুমার?”
“কপিলাবস্তুর রাজা শুদ্ধোদনের পুত্র তিনি। সবাই তাঁকে এখন গৌতম বুদ্ধ বলে জানে।”
“কেন সিংহাসনের অধিকার ছেড়ে এলেন তিনি?”
“সবাই বলে, তিনি নিজের রাজ্য ছেড়ে এসেছেন বটে, কিন্তু বহু মানুষের হৃদয়ের রাজা হয়েছেন। তিনি কিছুই চান না, তবু সমস্ত মানুষ তাঁর কাছে যেতে চায়। আমিও তাঁর কাছে আশ্রয় নিতে চাই!”
“তবে চল কুমার, আমিও তোর সঙ্গে যাই! তোকে ছেড়ে আমি কী করে থাকব?”
এই রাজ্যের মন্ত্রী, সেনাপতি ও পাত্রমিত্ররা এই কথা শুনে হাহাকার করে ওঠে। মহারানি যদি চলে যান, রাজকুমার তীক্ষ্ণও যদি চলে যায়, তা হলে কি সিংহাসন শূন্য পড়ে থাকবে? রাজ্য চালাবে কে?
মহারানি তলতাদেবী… বাহুক আর শিল্পী জয়পালকে ধরলেন রাজকুমার তীক্ষ্ণকে বুঝিয়ে-শুনিয়ে রাজি করবার জন্য। কিন্তু রাজকুমার কারও কথা শুনতে রাজি নয়!
এইরকম অনিশ্চয় অবস্থার মধ্যে কাটতে লাগল দিনের পর দিন।
তারপর হঠাৎ বেজে উঠল যুদ্ধের দামামা!
অহিচ্ছত্রপুরের সিংহাসন শূন্য, রাজ্য শাসন করার দিকে কারও মন নেই। এই সংবাদ রটে গেছে চতুর্দিকে। সেই সুযোগ নিয়ে এক বিদেশী রাজা বিরাট সৈন্যবাহিনী নিয়ে এই রাজ্য আক্রমণ করেছে।
আবার সাজ-সাজ রব পড়ে গেল। যে-কোনও উপায়ে অহিচ্ছত্রপুর রক্ষা করতেই হবে। কিন্তু সেনাবাহিনীর নেতৃত্ব দেবে কে? আর কে, অবশ্য‍ই রাজকুমার তীক্ষ্ণ! মহাবীর এই রাজকুমার, তার নাম শুনলেই শত্রুরা কাঁপবে!
কিন্তু রাজকুমার তীক্ষ্ণ তাতেও রাজি নয়। সে আর যুদ্ধ করতে চায় না। যুদ্ধ মানেই তো নরহত্যা। সে আর কিছুতেই রক্তদর্শন করবে না ঠিক করেছে।
মহারানি তলতাদেবী এবার কেঁদে পড়লেন। নিজেও আর কোনওদিন অস্ত্র ধরবেন না বলে প্রতিজ্ঞা করেছেন। তা হলে কী হবে? তিনি কাঁদতে-কাঁদতে বললেন, “আমার এতবড় বীর পুত্র থাকতেও এই রাজ্য পরাধীন হবে? তা হলে আমি আত্মঘাতিনী হব। পরাধীন দেশে আমি এক মুহূর্তও বাঁচতে চাই না।”
শেষ পর্যন্ত সকলের অনুরোধে অস্ত্র হাতে নিতেই হল রাজকুমার তীক্ষ্ণকে।
প্রজারা উল্লাসে জয়ধ্বনি করে উঠল, সৈন্যরাও দারুণ উৎসাহী হয়ে উঠল।
সাদা ঘোড়ায় চড়ে সকলের আগে আগে চলল রাজকুমার তীক্ষ্ণ। তার দুপাশে বাহুক আর শিল্পী জয়পাল। এক সময় বাছক অবাক হয়ে জিজ্ঞেস করল, “এ কী, কুমার, আপনার চোখে জল কেন?”
রাজকুমার তীক্ষ্ণ ধরা গলায় বলল, “আমার ভাল লাগছে না, আমার ভাল লাগছে না! মানুষ কেন মানুষকে মারবে? এক রাজা কেন অন্য রাজ্য দখল করার লোভ করবে? যুদ্ধ ছাড়া কি মানুষ সুখে-শান্তিতে থাকতে পারে না?”
শিল্পী জয়পাল বললেন, “কুমার, আপনি ঠিকই বলেছেন। যুদ্ধ অতি নিন্দনীয়। কিন্তু সবাই যে তা বোঝে না। শত্রু আক্রমণ করলে প্রতিরোধ করতেই হয়। না হলে পরাধীন হয়ে থাকতে হয়। পরাধীন জাতির মেরুদণ্ড নষ্ট হয়ে যায়। পরাধীনতা নরকবাসের তুল্য। স্বাধীনতা রক্ষার জন্য যুদ্ধ করতেই হয়।”
অশ্রু মুছে, অস্ত্র তুলে, চোয়াল কঠিন করে রাজকুমার তীক্ষ্ণ ঝাঁপিয়ে পড়ল রণে।
তার শৌর্যের সামনে বিপক্ষের যোদ্ধারা কেউ দাড়াতেই পারল না। সকলে ভয়ে পালাতে লাগল। অন্যদিকের সৈন্যবাহিনী ভেদ করে এগোতে লাগল রাজকুমার তীক্ষ্ণ!
হঠাৎ বাহুক দারুণ বিস্ময়ে চেঁচিয়ে উঠল, “রাজকুমার দেখুন! দেখুন!”
রাজকুমার তীক্ষ্ণ অশ্বের রাশ টেনে বলল, “কী হয়েছে?”
বাহুক বলল, “সামনে তাকিয়ে দেখুন।”
একটু দূরেই একটি কালো ঘোড়ার পিঠে বসে আছেন শত্রুপক্ষের রাজা। তিনি যেন যুদ্ধ ভুলে প্রচণ্ড অবাক হয়ে তাকিয়ে আছেন রাজকুমারের দিকে। রাজকুমার বলল, “মাথায় মুকুট, ইনিই তা হলে রাজা? এঁকে জয় করতে পারলেই যুদ্ধ থেমে যাবে?”
রাজকুমার তীক্ষ্ণ আবার আক্রমণে উদ্যত হতেই বাহুক তার হাত ধরে টেনে বলল, “কুমার, ভাল করে দেখুন। কিছু বুঝতে পারছেন না?”
রাজকুমার তীক্ষ্ণ সামনে তাকিয়ে বলল, “শত্রুপক্ষের রাজাকে চেনা-চেনা লাগছে যেন?”
বাহুক বলল, “ওঁকে অবিকল আপনার মতন দেখতে।”
এই সময় শিল্পী জয়পাল সেখানে পৌঁছে চিৎকার করে বলল, “ইনি তো আপনার বড় ভাই! রাজকুমার দৃঢ়!”
তারপর তিনি ঘোড়া ছুটিয়ে আরও এগিয়ে গিয়ে বললেন, “বড় রাজকুমার, বড় রাজকুমার, আমায় চিনতে পারছেন না? আমি জয়পাল!”
বিরুদ্ধপক্ষের রাজা ভুরু কুঁচকে বললেন, “না, চিনতে পারছি না। কে জয়পাল?”
শিল্পী জয়পাল বললেন, “কালাঘর দুর্গে আমি রক্ষী ছিলাম। আমরা একসঙ্গে পালাবার চেষ্টা করেছিলাম, মনে নেই? শেষকালে কোনও উপায় না দেখে আমরা দু’জনেই উঁচু গম্বুজ থেকে ঝাঁপ দিলাম নদীতে!”
রাজা অস্ফুটভাবে বললেন, “কালাঘর দুর্গ? আমি সেখানে বন্দী ছিলাম? একটা অন্ধকার ঘরে?”
শিল্পী জয়পাল বললেন, “হ্যাঁ, হ্যাঁ! আপনি তো এই রাজ্যেরই রাজকুমার! আপনি বড় রাজকুমার দৃঢ়। আপনি আপনার ছোট ভাইয়ের সঙ্গে যুদ্ধ করতে এসেছেন।”
রাজা আবার বললেন, “আমার ছোট ভাই?”
তারপর তিনি হাত তুলে বললেন, “যুদ্ধ বন্ধ করো। যুদ্ধ বন্ধ করো। সব মনে পড়েছে! এতকাল আমি অন্ধকারে ছিলাম! এ তো আমার পিতার রাজ্য! আমার মা কোথায়?”
ঘোড়া থেকে নেমে তিনি দৌড়ে এলেন। রাজকুমার তীক্ষ্ণ ও নেমে দাঁড়াল। তারপর দুই ভাই আলিঙ্গনে আবদ্ধ হল।
অস্ত্র নামিয়ে অন্য সবাই হর্ষধ্বনি করে উঠল।
রাজকুমার তীক্ষ্ণ বলল, “দাদা, তুমি ঠিক সময়ে এসেছ। এ-রাজ্যের সিংহাসন তোমার জন্য শূন্য পড়ে আছে।”
রাজা দৃঢ় বললেন, “না, না, আমার অন্য রাজ্য আছে। আমি মায়ের সঙ্গে দেখা করে ফিরে যাব। এই রাজ্য তোর থাকবে।”
রাজকুমার তীক্ষ্ণ . তার তলোয়ারটা বড় ভাইয়ের পায়ের কাছে নামিয়ে রেখে বলল, “আমি কোনওদিন রাজা হব না। আমি আর কোনওদিন অস্ত্র ধরব না। এই আমার শেষ শপথ!”
এর পর দুই ভাই চলল রাজপ্রাসাদের দিকে।
বাহুক রাজকুমার তীক্ষ্ণকে বলল, “কুমার, এবার তো সব কিছুই আনন্দময় হয়ে গেল। আপনি নিজের বড় ভাইকে ফিরে পেলেন। এখন এই সিংহাসনে আপনি না বসলেও আপনার মা দুঃখ পাবেন না। তিনি তাঁর বড় ছেলেকে রাজত্ব দেবেন। সবই ঠিক হয়ে গেল। তবু আপনার মুখখানা বিষণ্ণ কেন?”
রাজকুমার তীক্ষ্ণ বলল, “বাহুক, আমি এই রাজ্য ছেড়ে আজই করুণাময় বুদ্ধের কাছে ফিরে যেতে চাই। কিন্তু আমার মনে সন্দেহ জেগেছে, তিনি কি আমাকে গ্রহণ করবেন? তিনি আমাকে দূরে ঠেলে দেবেন না তো?”
বাহুক বলল, “কেন, আপনার মনে এই সন্দেহ জাগছে কেন?”
রাজকুমার তীক্ষ্ণ বলল, “আমি এত রক্ত মেখেছি হাতে। এত লড়াই করেছি। এর জন্য তিনি আমাকে ঘৃণা করবেন না?”
বাহুক বলল, “তিনি তো কোনও মানুষকেই ঘৃণা করেন না। আপনি বুঝি অঙ্গুলিমালকে দেখেননি? অঙ্গুলিমালের পূর্বকথা জানেন না? অঙ্গুলিমাল ছিল আগে এক দস্যু। কত মানুষ মেরেছে। পরম করুণাময় বুদ্ধ তার জীবনেও পরিবর্তন এনে দিয়েছেন। সে এখন ভক্ত।”
শিল্পী জয়পাল বললেন, “কুমার, আপনি যখন বুদ্ধদেবের সঙ্গে দেখা করতে চেয়েছিলেন, তখন তিনি কী জানিয়েছিলেন মনে নেই? তিনি বলেছিলেন, এখনও সময় হয়নি। তিনি কাউকেই ফিরিয়ে দেন না। তবে, আপনার সময় হয়েছে কি না তা ওখানে গিয়ে আপনাকে দেখতে হবে। হয়তো আরও কিছুদিন অপেক্ষা করতে হবে আপনাকে!”
সেদিন রাজবাড়ির উৎসবে অংশ নিলেন কুমার তীক্ষ্ণ। রাজা দৃঢ়কে অহিচ্ছত্রপুরেরও রাজা বলে ঘোষণা করা হল।
তারপর রাজকুমার তীক্ষ্ণ বিদায় চাইলেন মায়ের কাছে।
এই সন্তানটিকে যে আর কিছুতেই ধরে রাখা যাবে না, তা বুঝতে পেরেছেন তলতাদেবী। সিংহাসনের প্রতি এর বিন্দুমাত্র লোভ নেই। এতবড় বীর হয়েও সে চিরকালের মতন অস্ত্র ত্যাগ করেছে। তাই আর বাধা দিলেন না রাজমাতা তলতাদেবী। চোখের জল গোপন করে তিনি তাকে আশীর্বাদ জানিয়ে বিদায় দিলেন।
বাহুক আর শিল্পী জয়পালকে সঙ্গে নিয়ে বেরিয়ে পড়ল তীক্ষ্ণ। ওদের দু’জনকেই সে জানিয়ে দিল, আর আমাকে রাজকুমার বলে ডাকবেন না। এখন থেকে আমি শুধু তীক্ষ্ণ।
এখন ওদের সঙ্গে ঘোড়াও নেই। চলেছে পায়ে হেঁটে। সারাদিন পথ হাঁটে, রাত্রে কোনও গাছতলায় ঘুমোয়। তবু পথ চলায় ওদের ক্লান্তি নেই।
প্রায় দশ দিন পরে ওরা এসে পৌঁছল বৈশালীতে। কিন্তু সেখানে এসে ওরা নিরাশ হল খুব। বুদ্ধ সেখানে নেই। তিনি সদা ভ্রাম্যমাণ। সদলবলে অন্য কোথাও চলে গেছেন।
স্থানীয় লোকদের কাছ থেকে খবর নিয়ে ওরা এবার গেল শ্রাবস্তীতে সেখানেও বুদ্ধকে ধরা গেল না। এবার শোনা গেল, তিনি গেছেন কাশীর কাছে সারনাথ গ্রামে। সেখানে পৌঁছে বহু মানুষের সমাগম দেখে ওরা নিশ্চিন্ত হল।।
বুদ্ধদেব এক-একদিন সন্ধেবেলা কোনও গাছতলায় বসে ভক্তদের উপদেশ দেন ও অনেকরকম গল্প বলেন। আবার মাঝে-মাঝে দু-তিনদিন তিনি দেখা করেন না কারও সঙ্গে। ধ্যানে মগ্ন থাকেন কিংবা একা একা ভ্রমণ করেন বনের মধ্যে।
সারনাথে এসে ওরা শুনল, গত দু’দিন ধরে বুদ্ধদেব কাউকে দর্শন দিচ্ছেন না।
তীক্ষ্ণ ধৈর্য ধরতে পারছে না। এত যুদ্ধ-বিগ্রহ করেছে যে, তার নিজের শরীরটা অপবিত্র মনে হচ্ছে। শতবার স্নান করলেও যেন সেই রক্তের দাগ মোছা যাবে না। কিন্তু করুণাময় বুদ্ধ একবার ছুঁয়ে দিলেই সে পবিত্র হয়ে যাবে।
সারনাথ গ্রামে পৌঁছবার পরের দিন তীক্ষ্ণ একা-একা ঘুরতে-ঘুরতে লোকালয় ছাড়িয়ে চলে গেল অরণ্যে। গ্রীষ্মকাল শেষ হয়ে সবে বর্ষা শুরু হয়েছে। বৃষ্টির জলে ধোয়া গাছপালাগুলি থেকে ঘুচে গেছে মলিনতা। কয়েকটি ময়ূর খেলা করছে একটা জলাশয়ের ধারে।
হঠাৎ তীক্ষ্ণ দেখতে পেল এক জ্যোতির্ময় পুরুষকে। দেখা মাত্র চিনতে পারল সে। এর মধ্যে আর একটু যেন শীর্ণ হয়েছেন তিনি। কিন্তু চক্ষু দুটি শান্তিময়।
তিনি আপনমনে ভ্রমণ করছেন। এক সময় তিনি মুখ ফিরিয়ে দেখতে পেলেন তীক্ষ্ণকে। তিনি সামান্য হাসলেন।
সহসা কোনও কথা বলতে পারল না তীক্ষ্ণ। সে এগোতেও পারল না, তার পা যেন ভূমিতে আটকে গেছে। সে বিস্ফারিত চোখে চেয়ে রইল।
বুদ্ধও তাকিয়ে রইলেন তার দিকে।
বেশ কিছু মুহূর্ত কেটে যাওয়ার পর তীক্ষ্ণ কোনওরকমে আস্তে-আস্তে বলল, “বুদ্ধং সরণং গচ্ছামি।”
বুদ্ধও ধীরস্বরে বললেন, “ধম্মং সরণং গচ্ছামি!”
তীক্ষ্ণ আবার বলল, “সঙ্ঘং সরণং গচ্ছামি।”
এবার বুদ্ধও তার সঙ্গে গলা মিলিয়ে বললেন, “সঙ্ঘং সরণং গচ্ছামি!”
তীর সারা শরীরে যেন একটা আনন্দের স্রোত খেলে গেল। সে বলল, “আপনি আমাকে চিনতে পেরেছেন? আমার নাম তীক্ষ্ণ!”
বুদ্ধ বললেন, “আমি তোমাকে চিনেছি। তুমি তীক্ষ্ণ নও, এখন থেকে তুমি উদাত্ত। তোমার নতুন জন্ম হয়েছে, এই জন্মের নাম উদাত্ত!”
কাছে এসে তিনি তাকে ছুঁয়ে দিতেই তার চক্ষু দিয়ে ঝরঝর করে জল পড়তে লাগল। আগে যে তীক্ষ্ণ ছিল, এখন সে উদাত্ত। তার চোখে যে অশ্রু, তা শুধু আনন্দের। এমন আনন্দের স্বাদ সে আগে কখনও পায়নি!
***বন্দিনী তলতাদেবী কারাগারের মধ্যে ঘুমিয়ে ছিলেন, হঠাৎ একটা শব্দ পেয়ে তাঁর ঘুম ভেঙে গেল। চোখ মেলে তাকিয়েও তিনি প্রথমে বুঝতে পারলেন না, কিসের শব্দ কিংবা শব্দটা কোথা থেকে আসছে।
দিনে ও রাতে সব সময়েই এই ঘর অন্ধকার থাকে। শুধু মাঝে-মাঝে একজন প্রহরী মশাল জ্বেলে খাবার দিতে আসে। তিনি দেখলেন, একটু দূরে একটা মশাল পড়ে আছে, কোনও লোককে দেখা যাচ্ছে না।
আবার একটা হেঁচকির মতন শব্দ হল।
তলতাদেবী উঠে বসে জিজ্ঞেস করলেন, “কে?”
এবার শব্দটা থেমে গেল।
তলতাদেবী বুঝতে পারলেন, ঘরের মধ্যে কোনও লোক আছে। প্রহরীরা এসে খাবার দিয়ে চলে যায়, কোনওদিন তো মাটিতে মশাল ফেলে রাখে না।
তলতাদেবী আবার জিজ্ঞেস করলেন, “কে?”
এবার একজন কেউ কাঁপা কাঁপা গলায় বলল, “মহারানি! মহারানি!”
এবারে তলতাদেবী আরও অবাক হলেন। এই ঘরে যে দু’জন প্রহরী পালা করে আসে, তারা দু’জনেই বোবা-কালা। তারা মহারানির কোনও কথা শুনতে পায় না, তারা মহারানির সঙ্গে কোনও কথাও বলতে পারে না। ছম্ভীর ইচ্ছেতেই এ রকম ব্যবস্থা হয়েছে। আজ তবে ঘরের মধ্যে কে কথা বলছে?
এতকাল ধরে বন্দিনী থাকলেও তলতাদেবীর মেজাজ রানিরই মতন রয়েছে, তিনি ভয় পান না, তাঁর কণ্ঠস্বরে আদেশের সুর ফুটে ওঠে।
তিনি কড়া গলায় বললেন, “কে ওখানে? লুকিয়ে রয়েছ কেন?”
এবারে অন্ধকারের লোকটি বলল, “মহারানি, আমি জয়পাল!”
এই নাম শুনেও তলতাদেবী চিনতে পারলেন না। কে জয়পাল? এই নিশ্ছিদ্র কারাগারের মধ্যে লোকটি এল কী করে?
তলতাদেবী নিজেই এগিয়ে এসে মশালটি তুলে নিলেন। সেই আলোতে তিনি দেখতে পেলেন ঘরের এক কোণে হাঁটুতে মুখ গুঁজে একজন লোক বসে আছে, তার পোশাক প্রহরীদের মতন, তার কোমরে আঁটা আছে তলোয়ার।
লোকটি মুখ তুলল। তার দু’চোখ দিয়ে জল গড়াচ্ছে। তার সারা মুখে পড়ি, সেই দাড়ি ভিজে গেছে চোখের জলে।
একজন প্রহরী ঘরের এক কোণে বসে ফুঁপিয়ে ফুঁপিয়ে কাঁদছে, এ আবার কী অদ্ভুত ব্যাপার?
লোকটি বলল, “মহারানি, আমি শিল্পী জয়পাল। আমাকে চিনতে পারছেন না?”
মহারানি বিস্ময়ের সঙ্গে বললেন, “শিল্পী?”
লোকটি উঠে দাঁড়িয়ে হাত জোড় করে বলল, “প্রণাম, মহারানি!”
তলতাদেবীর বুক খালি করে একটা দীর্ঘশ্বাস বেরিয়ে এল। বহু বছর বাদে কেউ তাঁকে মহারানি বলে ডাকল, কেউ তাঁকে প্রণাম জানাল। তিনি তো আর এ রাজ্যের মহারানি নন, তিনি সামান্য একজন বন্দিনী।
জয়পাল বলল, “মহারানি, আপনার মনে নেই? একবার আমাদের গ্রামে দাবানল এসে হানা দিয়েছিল। আমি নিজের বাড়িতে বসে আপনার মূর্তি গড়ছিলাম, সব কিছু পুড়ে যেত, তখন আপনি এসে আমাদের বাঁচালেন।”
তলতাদেবী অস্ফুট স্বরে বললেন, “তুমি সেই শিল্পী জয়পাল? তুমি এখানে এলে কী করে?”
জয়পাল বলল, “সে এক লম্বা কাহিনী, মহারানি! আপনি রাজবাড়ির উদ্যানে আমার স্থান করে দিয়েছিলেন। সেখানে আমি মনের আনন্দে মূর্তি গড়তাম। হঠাৎ সব কিছু ওলটপালট হয়ে গেল। মহারাজের মৃত্যু হল। আপনিও কোথায় অদৃশ্য হয়ে গেলেন। আপনি বেঁচে আছেন না মারা গেছেন, তা-ও জানতে পারিনি প্রথমে। আমি আপনার একটা ছোট মূর্তি গড়েছিলাম, ছোট রাজকুমার তীক্ষ্ণ সেটা নিয়ে গিয়েছিল রাজবাড়ির মধ্যে। সেটা দেখে রাজপুরোহিত ছম্ভী দারুণ রেগে গেলেন, মূর্তিটা ভেঙে ফেললেন। আমাকেও হত্যা করার আদেশ দিলেন। ছম্ভী নিজেই তো রাজা হয়ে বসেছেন, তা জানেন কি? উনি সাঙ্ঘাতিক নিষ্ঠুর, কত লোককে যে মেরে ফেলার আদেশ দেন, তার ঠিক নেই।”
তলতাদেবী জিজ্ঞেস করলেন, “ছম্ভী তোমাকে হত্যা করার হুকুম দিয়েছিলেন, তবু তুমি বাঁচলে কী করে?”
জয়পাল বলল, “বাঁচা খুবই শক্ত ছিল। আমি পালিয়ে গিয়ে আশ্রয় নিলাম বেণুপালের বাড়িতে। বেণুপাল আমার স্ত্রীর ভাই, আমাকে খুব শ্রদ্ধা-ভক্তি করে। সে-বাড়ির গোয়ালঘরে লুকিয়ে রইলাম দিনের পর দিন। কিন্তু সেভাবে তো বেশিদিন থাকা যায় না। লোকে জেনে যাবেই। এক সময় বেণপাল একটা ভাল বুদ্ধি করল। আমার মাথায় তখন বড়-বড় চুল, মুখভর্তি দাড়ি-গোঁফ, আমাকে সহজে চেনা যায় না। সেই অবস্থায় আমাকে নিয়ে গিয়ে বেণুপাল প্রহরীদের দলে ভর্তি করে দিল। তখন কিছু নতুন প্রহরী নেওয়া হচ্ছিল। আমি অন্য কোনও ছদ্মবেশ ধরে থাকলেও প্রহরীরা একদিন-না-একদিন ধরে ফেলতই আমাকে। কিন্তু প্রহরী সেজে থাকলে কে আমাকে সন্দেহ করবে? অনেক সময় আমিই অন্য প্রহরীদের সঙ্গে জয়পালকে খুঁজতে গেছি। এখন আমার নাম বজ্রপাণি।”
তলতাদেবী বললেন, “ছিলে শিল্পী, হয়ে গেলে সৈনিক?”
জয়পাল বলল, “হ্যাঁ, মহারানি! আমি প্রাণে বেঁচে গেলাম বটে কিন্তু আমার মনে সুখ নেই। বেণুপাল আমাকে সাবধান করে দিয়েছে, কিছুতেই আর আমার মূর্তি গড়া চলবে না। কেউ যেন ঘুণাক্ষরেও আর জানতে না পারে যে, আমি এককালে শিল্পী ছিলাম! মহারানি, আপনিই বলুন, এককালে আমি এই হাত দিয়ে পাথর কেটে মূর্তি বানাতাম, এখন কি এই হাত দিয়ে তলোয়ার-বর্শা ধরতে ভাল লাগে?”
তলতাদেবী জিজ্ঞেস করলেন, “তুমি আমার মূর্তি গড়েছিলে বলে ছম্ভী তোমাকে হত্যা করার নির্দেশ দিয়েছিলেন। তবু তুমি আমার সঙ্গে দেখা করতে এলে কোন সাহসে? বোবা-কালা প্রহরীদের বদলে তুমি এলেই বা কী করে?”
জয়পাল বলল, “যে বোবা-কালা রক্ষীটি এখানে আসত, গতকাল থেকে তার ভেদ-বমি হচ্ছে, তার বিছানা ছেড়ে ওঠার ক্ষমতা নেই। হঠাৎ অন্য একজন বোবা-কালা রক্ষী পাওয়া যাবে কোথায়? কারও জিভ কেটে বোবা করে দেওয়া যায় বটে, তবু তো সে কানে শুনতে পাবে। আমার শ্যালক বেণুপাল এখন এই কারাগারের অধ্যক্ষ। তাকে বলে কয়ে রাজি করিয়ে আমি এখানে এসেছি।”
কথা বলতে-বলতে আবার জয়পালের চোখে জল এসে গেল।
বাঁ হাতের উলটো পিঠ দিয়ে চোখ মুছে সে ধরা গলায় বলল, “নিয়তি! নিয়তি! এতকাল পর আপনাকে আবার দেখতে পেলাম। কিন্তু মহারানি, আপনাকে প্রথম দেখে আমি নিজেকে সামলাতে পারিনি। মশালের আলোয় দেখলাম, আপনি মেঝের ওপর শুয়ে ঘুমিয়ে আছেন। এত বড় একটা দেশের মহারানি, সোনার পালঙ্কে দুধের মতন সাদা বিছানায় আপনার শুয়ে থাকার কথা। আপনাকে শুতে হচ্ছে এই অন্ধকার ঘরে পাথরের মেঝেতে!”
তলতাদেবী বললেন, “অত বিচলিত হোয়ো না, জয়পাল। আমার আর কষ্ট হয় না, সহ্য হয়ে গেছে। তুমি সাবধানে থেকো। ছম্ভী অতি ধূর্ত। তিনি যদি কোনওক্রমে তোমার পরিচয় জানতে পারেন, তা হলে আর রক্ষে রাখবেন না।”
জয়পাল বলল, “আমি সহ্য করতে পারছি না। আপনার এই অবস্থা কিছুতেই সহ্য করতে পারছি না। আপনাকে আজই আমি এই কারাগারের বাইরে নিয়ে যাব। আপনাকে অনেক দূরের এক গ্রামে লুকিয়ে রাখব। দেশের মানুষকে আপনার কথা ধীরে-ধীরে জানাব। তারাই আপনাকে আবার সিংহাসনে বসাবে।”
তলতাদেবী একটা দীর্ঘশ্বাস ফেলে বললেন, “ওসব কথা এখন বোলো না, জয়পাল। আমার পালাবার কোনও উপায় নেই। ছম্ভী বলে দিয়েছেন, আমি পালাবার চেষ্টা করলেই তিনি একে-একে আমার ছেলেদের বধ করবেন। আমার দুই ছেলে কোথায় আছে, আমি জানি না। তুমি তাদের খবর কিছু জানো?”
জয়পাল বলল, “কিছু কিছু শুনেছি! রাজকুমারদের ওপর ছম্ভীর ব্যবহার বড় অদ্ভূত। ছোট রাজকুমার তীক্ষ্ণকে ওই ছম্ভী ভালবাসে, তাকে রেখেছে রাজপ্রাসাদে। আর বড় রাজকুমার দৃঢ়কে রেখেছে কারাগারে, তার সঙ্গে ছম্ভী একদিনও দেখা করেনি এ পর্যন্ত!”
তলতাদেবী ব্যাকুলভাবে জিজ্ঞেস করলেন, “দৃঢ় কোথায় আছে; কোন্ কারাগারে!”
জয়পাল বলল, “মহারানি, আমি যতদূর শুনেছি, বড় রাজকুমারকে এই কালাঘর বন্দীশালাতেই কোনও একটা কক্ষে রাখা হয়েছে।”
“সে কি জানে আমি বেঁচে আছি কি না?”
“তা আমি জানি না। আমি তাকে দেখিনি!”
“জয়পাল, তোমাকে একটা কাজ করতে হবে। তুমি যে-কোনও উপায়ে পারো আমার দুই ছেলের সঙ্গে দেখা করো। এমনও হতে পারে যে, ছম্ভী তাদের দু’জনকেই বুঝিয়েছে যে, তাদের বাবা আর মা কেউ বেঁচে নেই। তুমি তাদের জানিয়ে দাও যে আমি বেঁচে আছি। যে-কোনও উপায়েই হোক, আমাদের আবার দেখা হবে। মহারাজের হত্যার প্রতিশোধ আমরা একদিন ঠিকই নেব।”
“আমি এই কারাগারে বড় রাজকুমারের সঙ্গে দেখা করতে পারি। সেটা খুব কঠিন হবে না। বড় রাজকুমারকে এখান থেকে পালাবার ব্যাপারে সাহায্যও করতে পারি। কিন্তু ছোট রাজকুমারের সঙ্গে যোগাযোগ করব কী করে? রাজপ্রাসাদে তো আমি ঢুকতে পারব না। শুনেছি, ছোট রাজকুমারের সঙ্গে বাইরের কোনও লোক কথা বলতে পারে না। ছম্ভী সব সময় তার কাছে-কাছে থাকে।”
“তুমি তা হলে বড় রাজকুমারের সঙ্গেই দেখা করো। সে কেমন আছে আমাকে জানাও!”
“আমি আজই যাব তার কাছে।”
আরও কিছুক্ষণ সুখ-দুঃখের কথা বলার পর জয়পাল বিদায় নিল।
তলতাদেবী দেওয়ালে হেলান দিয়ে এক দৃষ্টিতে চেয়ে রইলেন সামনের দিকে। তাঁর বুকের মধ্যে এক প্রবল আলোড়ন হচ্ছে। বছরের পর বছর একইরকম ভাবে কেটে যাচ্ছিল, এখান থেকে মুক্তি পাবার কোনও আশাই ছিল না। হঠাৎ যেন জয়পাল নিয়ে এল এক নতুন আশার আলো।
এতদিন তিনি তাঁর দুই ছেলের কোনও খবর পাননি। এখন অন্তত জানলেন যে তারা দু’জনেই বেঁচে আছে। ছম্ভী রাজকুমারদের হত্যা করেননি।
জয়পাল ফিরে এল সন্ধের সময়।
রাজকুমার দৃঢ়র কাছে সে খুব একটা আশার কথা শোনেনি। মায়ের খবর শুনে সে খুব কেঁদেছে। সেও তার মা ও ছোট ভাইয়ের কোনও খবর জানত না। তার ধারণা ছিল, মা বেঁচে নেই।
কিন্তু কারাগার থেকে মুক্ত হবার কোনও ইচ্ছেই নেই বড় রাজকুমারের। একবার সে পালাবার চেষ্টা করেছিল, কিন্তু দিনের আলো তার সহ্য হয় না। সে অন্ধ হয়ে গেছে। অন্ধকার ঘরেই তাকে থাকতে হবে সারাজীবন।
তলতাদেবী হাহাকারের স্বরে বললেন, “তুমি কী বলছ, জয়পাল? সত্যিই কি দৃঢ় অন্ধ হয়ে গেছে?”
জয়পাল বলল, “না, মহারানি। আমি মশালের আলোয় তাকে ভাল করে দেখেছি। চোখ ঠিকই আছে। কিন্তু, বহু বছর সূর্যের আলো দেখেনি বলে তার চোখে আলো সহ্য হবে না। বড় রাজকুমার বলল, রোদ তার চোখে কাঁটার মতন ফোটে।”
তলতাদেবী বললেন, “সে তো হবেই। প্রথম কয়েকদিন তার চোখে রোদ সহ্য হবে না। তা বলে সারাজীবন অন্ধকার ঘরে থাকবে কেন? যত কষ্টই হোক, তবু মুক্তি আর স্বাধীনতা অনেক বেশি কাম্য। জয়পাল, তুমি আবার যাও! তাকে বুঝিয়ে বলো, তার ওপরেই এখন আমার সব আশা, ভরসা। সে এখন বড় হয়েছে। এই রাজ্যের সিংহাসনের ওপর তারই একমাত্র দাবি আছে। যে-কোনও প্রকারে বাইরে গিয়ে তাকে এখন সৈন্য-সামন্ত জোগাড় করতে হবে। দেশের মানুষ তার পরিচয় জানতে পারলে নিশ্চয়ই তার দলে যোগ দেবে। ছম্ভীর বিরুদ্ধে বিদ্রোহ করে তারা ছম্ভীকে বিনাশ করবে। তুমি দৃঢ়কে গিয়ে বলো, সে একদিন এসে তার মাকে উদ্ধার করবে, তার মা সেই আশা করে আছে!”
জয়পাল মাথা চুলকে বলল, “কিন্তু মহারানি, রাজকুমার দৃঢ় আলোতে বেরোতে খুবই ভয় পাচ্ছে। বাইরে যাবার কোনও ইচ্ছেই নেই!”
তলতাদেবী দৃঢ়ভাবে বললেন, “তুমি গিয়ে তাকে বোঝাও! চোখে আলো সহ্য না হলে সে অন্ধকারের মধ্যে বেরোবে। রাত্তিরবেলায় যাতে কারাগার থেকে পালাতে পারে, তুমি সেই ব্যবস্থা করো। রাত্তিরবেলা সে অনেক দূরে চলে যাক। পরের দিন সকালে তাকে বলো চোখে একটা কাপড় বেঁধে রাখতে। দু-একদিন এরকম ভাবে থাকলেই আস্তে-আস্তে তার চোখে আবার আলো সহ্য হবে! যাও জয়পাল, তাকে গিয়ে বলো, সে কি তার মাকে বাঁচাতে চায় না? সে কি পিতৃরাজ্য উদ্ধার করতে চায় না? বীরের রক্ত কি নেই তার শরীরে?”
জয়পাল আবার চলে গেল রাজকুমার দৃঢ়র কাছে।মাঝরাত থেকেই বৃষ্টি পড়ছে ঝমঝমিয়ে, বাতাস বইছে শনশনিয়ে। শীত পড়েছে জবর। এইসব রাতে কম্বল মুড়ি দিয়ে ঘুমোতেই মজা লাগে। অনেকেই ঘুমোয় বটে, কিন্তু সকলের পক্ষে সেই আরাম জোটে না। কারাগারের রক্ষীদের সারারাত জেগে থাকতে হয়। কখনও একটু ফাঁকি দিয়ে যে ঝিমিয়ে নেবে, তারও উপায় নেই। রক্ষীদের ওপরেও পাহারা দেবার জন্য থাকে অন্য রক্ষী।
রাজকুমার দৃঢ়কে যে-কক্ষটিতে রাখা হয়েছে, সেখানে পৌঁছতে হলে তিনজন প্রহরীকে পার হয়ে যেতে হয়। এ ছাড়া দু’জন প্রহরী একসঙ্গে পায়ের শব্দে পাথর কাঁপিয়ে সমস্ত দুর্গটা ঘুরে বেড়ায়। অন্য প্রহরীরা এই দু’জনের নাম দিয়েছে শুম্ভ-নিশুম্ভ, এদের গায়ে যেমন জোর, হাতিয়ারেরও তেমন শক্তি। কোনও রক্ষীকে সামান্য ফাঁকি দিতে দেখলেই এই শুম্ভ-নিশুম্ভ কঠিন শাস্তি দেয়। শীত কিংবা গ্রীষ্ম কোনও সময়েই এই শুম্ভ-নিশুম্ভের ক্লান্তি নেই।
পাহাড়ের ওপর এই দুর্ভেদ্য দুর্গের মধ্যে রোদ বা বৃষ্টি আসতে পারে না বটে, কিন্তু শীতের বাতাস কোনও বাধা মানে না।
প্রত্যেক প্রহরীর সামনে দাউ দাউ করে মশাল জ্বলছে। তারা সেই আগুনে হাত সেঁকছে বসে বসে। সারারাত তো আর কোনও কাজ নেই, শুধু জেগে বসে থাকা।
একজন প্রহরী হঠাৎ একটা শব্দ পেয়ে সচকিত হয়ে সামনের দিকে তাকাল। দূরে একটা ছায়ামূর্তি দেখে সে তুলে নিল বশাটা।
ক্রমে ছায়ামূর্তিটা কাছে এলে চিনতে পারল সে। এও আর একজন রক্ষী, এর নাম বজ্রপাণি। সে একটা পা টেনে টেনে হাঁটছে। গায়ে একটা কম্বল জড়ানো। প্রহরীটি একটু অবাক হল, বজ্রপাণির তো এই সময়ে ঘুরে বেড়াবার কথা নয়। সে আজ থেকে বন্দীদের ঘরে খাবার দেবার ভার পেয়েছে। সে কাজ হয়ে গেছে অনেক আগে, এখন তো তার নাকে তেল দিয়ে ঘুমোবার সময়।
রক্ষীটি জিজ্ঞেস করল, “কী হে, বজ্রপাণি, অসময়ে এখানে এলে কী মনে করে?”
বজ্রপাণি ছদ্মনামে জয়পাল বলল, “এত শীত, কিছুতেই ঘুম আসছে না। মনে হয় যেন বিছানার নীচে বরফের চাঁই! তবু হেঁটে বেড়ালে গা গরম হয়!”
রক্ষীটি বলল, “যা বলেছ ভাই! এরকম শীত সারা জন্মে দেখিনি! আঙুলের ডগাগুলো যেন ভোঁতা হয়ে যাচ্ছে।”
জয়পাল বলল, “তবু তো তোমার এখানে মশালের আগুন আছে, একটুখানি হাত সেঁকেনি, কী বলো?”
রক্ষীটি বলল, “হ্যাঁ, বোসো, বোসো, একটু গল্প করা যাক!”
জয়পালের ডান পায়ের পাতায় একটা ন্যাকড়া বাঁধা। সে বেশ কষ্ট করে বসল। আগুনের ওপর হাত রেখে বলল, “একে পায়ে ব্যথা, তার ওপর এমন শীত, এর মধ্যে কি আর ঘুমোবার উপায় আছে?”
রক্ষীটি জিজ্ঞেস করল, “পায়ে কিসের ব্যথা? চোট লাগল কোথায়?” জয়পাল বলল, “চোট লাগাইনি। কিন্তু কী যে একটা পোকা কামড়াল কে জানে! পা-টা অনেকখানি ফুলে গেছে। অসহ্য যন্ত্রণা হচ্ছে!”
রক্ষীটি বলল, “সে কী হে, বজ্রপাণি, কিসে কামড়াল, দেখি, দেখি, ন্যাকড়াটা খোলো তো, জায়গাটা দেখি একবার।”
জয়পাল ন্যাকড়াটা খুলে পা-টা ছড়িয়ে দিল সামনের দিকে।
রক্ষীটি ঝুঁকে দেখতে যেতেই জয়পাল দু’হাতে চেপে ধরল তার গলা। রক্ষীটি ছটফট করতে লাগল, কিন্তু টু শব্দটি বার করতে পারল না। জয়পাল তাকে বজ্রআঁটুনি দিয়ে ধরে রাখল। এক সময় রক্ষীটি জ্ঞান হারিয়ে ফেলতেই জয়পাল তাকে শুইয়ে দিল এক অন্ধকার কোণে।
পায়ে আবার ন্যাকড়া জড়িয়ে জয়পাল এবার গেল আরও খানিকটা দূরে দ্বিতীয় প্রহরীটির দিকে। তাকেও ওই একই ভাবে অজ্ঞান করে ফেলতে বেশি সময় লাগল না।
তৃতীয় প্রহরীটিকে নিয়ে খানিকটা মুশকিল হল।
সে একটু গম্ভীর ধরনের, গল্প করতে চায় না। জয়পালের পায়ের ব্যথা সম্পর্কেও সে কোনও আগ্রহ দেখাল না।
জয়পাল চায় নিঃশব্দে কাজ সারতে। প্রহরীটিকে একেবারে মেরে ফেলতেও চায় না। কিন্তু লোকটি একটু অসাবধানী না হলে সে তার গলা টিপে ধরবে কী করে? বেশি সময়ও নষ্ট করা যাবে না।
সুতরাং বাধ্য হয়েই সে চলে যাবার ভান করে, হঠাৎ ঘুরে দাঁড়িয়ে নিজের তলোয়ারের উল্টো পিঠ দিয়ে তৃতীয় প্রহরীটির মাথায় একটা আঘাত করল। সেই এক আঘাতেই লুটিয়ে পড়ল প্রহরীটি। তার আর জ্ঞান ফিরবে কি না কে জানে!
সেই প্রহরীর কোমর থেকে তার তলোয়ারটি খুলে নিয়ে জয়পাল এগিয়ে গেল রাজকুমার দৃঢ়র ঘরের দিকে।
সন্ধের সময় এই রাজকুমারের সঙ্গে খানিকটা কথা হয়েছিল।
জয়পাল আত্মপরিচয় দিয়ে রাজকুমারকে তার মায়ের বার্তা জানিয়েছিল।
এখন সে ভিতরে এসেই বলল, “রাজকুমার, চলুন!”
দৃঢ় ঘুমিয়ে ছিল, আচমকা জেগে উঠে সে প্রথমে কিছুই বুঝতে পারল না। সব যেন সে ভুলে গেছে। সে অবিশ্বাসের সুরে জিজ্ঞেস করল, “কোথায় যাব!”
জয়পাল বলল, “চলুন, দেরি করার সময় নেই। আপনি মুক্তি পেতে চান না? এখন কেউ আমাদের বাধা দিতে পারবে না!”
দৃঢ় যেন খানিকটা ভয় পাওয়া গলায় বলল, “এই দুর্গে অনেক প্রহরী, আমি চক্ষে দেখতে পাই না। বাইরে বেরিয়ে তাদের সঙ্গে লড়াই করব কী করে! তোমার সঙ্গে গেলে আমরা দু’জনেই মরব।”
জয়পাল বলল, “আপনি ভয় পাচ্ছেন কুমার? এখন গভীর রাত, বাইরে অন্ধকার। আপনি তো অন্ধকারের মধ্যে ঠিকই দেখতে পান। আপনি লড়তে পারবেন না? সিংহের বাচ্চা সিংহই হয়। আপনি কার ছেলে সেটা ভেবে দেখুন। আপনার মাকে উদ্ধার করবেন না? আপনার বাবার হত্যার শোধ নেবেন না?”
দৃঢ় বলল, “এখন গভীর রাত? অন্ধকার? আমি যে এখানে দিন আর রাতের কোনও তফাতই দেখতে পাই না। হ্যাঁ, আমি অন্ধকারের মধ্যে যেতে পারব। কিন্তু জয়পাল, দিনের আলো ফুটলে কী হবে? তখন যে আমার চোখে খুব ব্যথা করবে?”
জয়পাল বলল, “দিনের আলোয় আমি আপনার চোখ বেঁধে দেব। আমি আপনার হাত ধরে নিয়ে যাব। আর দেরি করবেন না, চলুন।”
দু’জন দুটি খোলা তলোয়ার হাতে নিয়ে সাবধানে বাইরেটা একবার দেখে নিয়ে বেরিয়ে পড়ল ঘর থেকে। কোথাও কোনও শব্দ নেই। জয়পাল মনে মনে হিসেব করে নিয়েছে যে শুম্ভ-নিশুম্ভর সারা দুর্গটা একবার ঘুরে এখানে আসতে এখনও খানিকটা দেরি আছে, তার আগেই প্রবেশদ্বারের কাছে পৌঁছতে হবে।
রাজকুমার দৃঢ় অন্ধকারের মধ্যে বেশ সাবলীলভাবে এগিয়ে যেতে লাগল। জয়পাল তার হাত টেনে বলল, “অত তাড়াতাড়ি নয়, কুমার। হঠাৎ কেউ এসে পড়লে বিপদ হবে।”
দৃঢ় বলল, “আমার মা কোন দিকে আছেন? আমি শীঘ্র সেদিকে যেতে চাই। কতদিন মাকে দেখিনি। আমি আর ধৈর্য ধরতে পারছি না।”
জয়পাল বলল, “আপনার মায়ের কাছে যাওয়া এখনই কি ঠিক হবে? ওদিকে পাহারা অনেক বেশি। আমরা ধরা পড়ে যেতে পারি।”
দৃঢ় বলল, “মাকে উদ্ধার না করে আমি একা পালাব? তুমি বলছ কী জয়পাল?”
জয়পাল বলল, “আমার মনে হয়, আগে আপনার একা চলে যাওয়াই ভাল, আপনি বাইরে গিয়ে দলবল জুটিয়ে একটা সৈন্যবাহিনী তৈরি করবেন। তারপর উদ্ধার করবেন আপনার মাকে। সেটাই ভাল হবে।”
দৃঢ় বলল, “মাকে ছেড়ে আমি একা কিছুতেই যাব না। একবার অন্তত মায়ের সঙ্গে দেখা করতেই হবে!”
জয়পাল বলল, “চলুন, ওদিকটায় কিছুটা এগিয়ে দেখা যাক।”
তৃতীয় প্রহরী এখনও উপুড় হয়ে পড়ে আছে। কোনও সাড়াশব্দ নেই। জয়পাল আর দৃঢ় তাকে পার হয়ে চলে এল
দ্বিতীয় প্রহরীটিকে জয়পাল চিত করে ফেলে গিয়েছিল, এখন সে উপুড় হয়ে আছে। জয়পাল আবার তার গলা চেপে ধরে একটা ঝাঁকুনি দিল। ওর এক্ষুনি জ্ঞান ফেরার সম্ভাবনা নেই।
প্রথম প্রহরীটির কাছে আসতেই দূরে পাওয়া গেল এক জোড়া ভারী জুতোর শব্দ। জয়পাল বলল, “সর্বনাশ! শুম্ভ-নিশুম্ভ এর মধ্যে এদিকে এসে গেছে।” শুম্ভ-নিশুম্ভ প্রত্যেকটি প্রহরীর কাছে এসে দেখে যে, তারা জেগে আছে কি না। সুতরাং ওরা দু’জন এখানে আসবেই। জয়পাল মুহূর্তে একটা উপায় ভেবে নিল।
পাশেই দুর্গের একেবারে ওপরের গম্বুজে ওঠার সিঁড়ি। রাজকুমার দৃঢ়কে সে টেনে এনে দাঁড় করিয়ে দিল সেই সিডির পাশে। তারপর নিজে সে মশালটার কাছে বসে গেল প্রহরী সেজে। কম্বলটা দিয়ে মাথা ঢেকে রাখল অনেকখানি। শুম্ভ-নিশুম্ভ এসে তাকেই এখানকার প্রহরী মনে করবে।
দেওয়ালে ঠেস দিয়ে বসে সে গুনগুনিয়ে একটা গান গাইতে লাগল।
জুতো খটখটিয়ে শুম্ভ-নিশুম্ভ নামের সেই দৈত্যের মতন দুই প্রহরী এসে দাঁড়াল জয়পালের পাশে। জয়পাল যেন ওদের দেখতেই পায়নি এমনভাবে গান গেয়েই চলল।
শুম্ভ হেঁড়ে গলায় হেসে বলল, “কী হে, খুব শীত করছে বুঝি? গান গাইলে শীত কমে?”
জয়গাল তড়াক করে উঠে দাঁড়িয়ে নমস্কার জানিয়ে বলল, “আজ্ঞে না, তবে গান গাইলে ঘুম আসে না।”
নিশুম্ভ বলল, “ভাল, ভাল, গানের চর্চা করা ভাল, তবে আগে কোনওদিন তোমাকে গান গাইতে শুনিনি!”
শুম্ভ বলল, “এদিককার অন্য দু’জন প্রহরীর খবর কী? তাদের কোনও সাড়াশব্দ নেই কেন! তারা বুঝি ঘুমিয়েছে?”
জয়পাল উত্তর দিল, “না, না, তাদের সঙ্গে এই তো একটু আগেই আমার কথা হল। আমরা তিনজনেই মাঝে-মাঝে জায়গা বদলাবদলি করছি, তাতে গা গরম হয়!”
নিশুম্ভ বলল, “ভাল, ভাল, শীতের মধ্যে গা গরম করা ভাল। ওরা জেগে আছে, তা হলে আর ওদিকে গিয়ে কী হবে?”
শুম্ভ বলল, “তা ঠিক, তা হলে ওদিকে আর যাবার দরকার নেই। আর একটা চক্কর দিয়ে আসি, তারপর না হয় ওদের সঙ্গে বসা যাবে। ওহে, তুমি গান করো, আমরা চলি।”
শুম্ভ আর নিশুম্ভ পেছন ফিরে কয়েক পা মাত্র গেছে, এমন সময় অজ্ঞান প্রথম প্রহরীটি জ্ঞান ফিরে পেয়ে উঃ উঃ শব্দ করে উঠল।
সঙ্গে সঙ্গে শুম্ভ আর নিশুম্ভ আবার ঘুরে দাঁড়িয়ে জিজ্ঞেস করল, “কিসের শব্দ হল, কে উঃ বলল?”
জয়পাল মরিয়াভাবে বলল, “আজ্ঞে আমি। হঠাৎ আমার পেটটা ব্যথা করে উঠল, আমার অম্লশূল আছে কি না। তাই যখন তখন পেট ব্যথা করে।”
শুভ বলল, “অম্লশূল? বেশি করে তেতো খাবে। উচ্ছে আর করলা।”
জয়পাল বলল, “নিশ্চয়ই খাব। আপনি বলছেন যখন।”
শুম্ভনিশুম্ভ দ্বিতীয়বার যাবার জন্য পা তুলতেই প্রথম প্রহরী আবার চেঁচিয়ে উঠল, “উঃ, মরে গেলাম! এক বিশ্বাসঘাতক আমার গলা টিপে ধরেছিল!”
শুম্ভ আর নিশুম্ভ সঙ্গে সঙ্গে তলোয়ার উঁচিয়ে ধরল।
জয়পাল বুঝতে পারল যে আর উপায় নেই। সে এক লাফে চলে এল গম্বুজের সিঁড়ির পথে। রাজকুমার দৃঢ়র হাত ধরে দ্রুত উঠতে লাগল ওপরের দিকে।
এই সিঁড়িটা উঠে গেছে গম্বুজের মাথায়। সেখানে ছোট্ট একটা গোল ছাদ। তারপর আর কিছু নেই। একদিকে খাড়া দেওয়াল নেমে গেছে, অনেক নীচে বয়ে যাচ্ছে একটা নদী। এখান থেকে পালাবার কোনও পথ নেই, শুম্ভ আর নিশুম্ভ ধেয়ে এলে তাদের সঙ্গে মুখোমুখি লড়াই করতে হবে। বাঁচার একমাত্র পথ শুম্ভ আর নিশুম্ভকে হত্যা করা।
জয়পাল বলল, “কুমার, আমরা কিছুতেই ধরা দেব না, যদি মরতে হয়, যুদ্ধ করেই মরব।”
রাজকুমার দৃঢ় বলল, “ওরা তো মোটে দু’জন। তবে ভয় কিসের?”
শুম্ভ প্রথমে উঠে এসে জয়পালকে বলল, “ওরে শয়তান, তুই আমাদের চোখে ধুলো দিবি ভেবেছিস!”
জয়পাল তার তলোয়ার তুলে শুম্ভকে বাধা দিয়ে বলল, “ইনি আমাদের যুবরাজ। আমাদের প্রিয় মহারাজ মহাচূড়ামণির পুত্র। যুবরাজকে অন্যায়ভাবে বন্দী করে রাখা হয়েছে।”
শুম্ভ হা-হা করে হেসে উঠে বলল, “এখন আবার মিথ্যে কথা বলে আমাদের ভোলাতে চাস! আমাদের যুবরাজের নাম তীক্ষ্ণ, তা কে না জানে!”
নিশুম্ভ এই সময় এসে আক্রমণ করল দৃঢ়কে। চারজনে লড়ে যেতে লাগল সেই ছোট্ট ছাদে। তলোয়ারের ওপর তলোয়ারের আঘাতে ছিটকাতে লাগল আগুনের স্ফুলিঙ্গ। শুম্ভ আর নিশুম্ভ খুব সাহসী আর অভিজ্ঞ যোদ্ধা। রাজকুমার দৃঢ় বহুদিন হাতে তলোয়ার ধরেনি। জয়পাল প্রাণপণে লড়ে গিয়েও সামলাতে পারছে না। এ-পক্ষের পরাজয় নিশ্চিত।
আরও দু’জন প্রহরী উঠে এল গম্বুজের চূড়ায়।
জয়পাল জানে, ধরা দিলে তাদের চরম অত্যাচার ও অপমান সহ্য করতে হবে। তারপর মৃত্যু। মরতে যদি হয়ই তা হলে শুধু শুধু এদের হাতে ধরা দেওয়া কেন?
সে চিৎকার করে বলে উঠল, “রাজকুমার, আমরা জিততে পারব না। নদীতে লাফ দাও!”
সে আগে ঠেলে দিল রাজকুমার দৃঢ়কে, তারপর নিজে ঝাঁপিয়ে পড়ল অন্ধকার অতলে।
শুম্ভু আর নিশুম্ভ দৌড়ে এসেও তাদের ধরতে পারল না। প্রাচীর ধরে ঝুঁকে ও দেখা গেল না সেই দু’জনকে।রাজকুমার দৃঢ়র পলায়নের খবর ছম্ভী পেয়ে গেলেন সেই রাতেই।
প্রথমেই তিনি বেশি উত্তেজিত হলেন না। শুভ আর নিশুম্ভকে ডেকে পাঠালেন রাজপ্রাসাদে।
অমন দুই জোয়ান সৈন্য শুম্ভ আর নিশুম্ভ, তারাও ছম্ভীর সামনে এসে ভয়ে কাঁপে। কাঁপতে-কাঁপতে তারা ছম্ভীর পায়ের কাছে মাথা ঠেকিয়ে প্রণাম জানাল।
ছম্ভী গম্ভীর কণ্ঠে জিজ্ঞেস করলেন, “তোমরা আমার দু’জন অতি বিশ্বাসী প্রহরী। প্রতি রাতে কালাঘর বন্দীশালা পাহারা দেওয়ার ভার তোমাদের ওপর দিয়ে আমি নিশ্চিন্ত ছিলাম। তবু একজন বন্দী পালাল কী করে?”
শুম্ভ বলল, “প্রভু, আমরা তো বন্দীদের পালাতে দিইনি। আমাদের চোখ এড়িয়ে একটি মাছিও কালাঘর থেকে প্রাণ নিয়ে বেরোতে পারে না।”
নিশুম্ভ বলল, “আমরা ঠিক সময়েই এক বিশ্বাসঘাতক রক্ষী ও এক বন্দীর ষড়যন্ত্র ধরে ফেলেছি, তাদের প্রতিরোধ করেছি!”
ছম্ভী বললেন, “তবু তারা পালিয়েছে, এ-কথাও ঠিক!”
শুম্ভ বলল, “না, প্রভু, তারা পালাতে পারেনি। তারা আত্মহত্যা করেছে। দুর্গ-প্রাকারে যেখানে ওদের ঠেলে নিয়ে গিয়েছিলাম, সেখান থেকে ওদের ধরা না দিয়ে উপায় ছিল না। তারপর ওরা নদীতে লাফিয়ে পড়ল। ওখান থেকে লাফালে ওদের মৃত্যু নিশ্চিত।”
ছম্ভী বললেন, “মৃত্যু নিশ্চিত? তবে তাদের মৃতদেহ গেল কোথায়? আমি সেই পলাতকদের মৃত মুখ দেখতে চাই!”
নিশুম্ভ বলল, “ওরা লাফাবার পরই আমরা ছুটে নীচে গিয়ে দুর্গের বাইরে, নদীর ধারে খোঁজ করেছি, কিছু দেখতে পাইনি। তবে নদীতে খুব স্রোত ছিল। ওদের মৃতদেহ স্রোতে ভেসে গেছে।
ছম্ভী বললেন, “কত দূর ভেসে যাবে? মৃতদেহ প্রথমেই ভেসে ওঠে না, কোনও পাথরে লেগে জলের মধ্যে ডুবে থাকতেও পারে। তোমরা ধীবরদের ডেকে জাল ফেলে দেখেছ?”
শুম্ভ আর নিশুম্ভ নীরব রইল।
ছম্ভী বললেন, “এক্ষুনি গিয়ে অন্তত দশজন ধীবরকে সংগ্রহ করো। নদীতে জাল ফ্যালো। যে-কোনও উপায়ে মৃতদেহ দুটি এনে আমাকে দেখাবে। আমি তোমাদের এখনও কোনও দোষ ধরছি না। কিন্তু ওই দুই পলাতকের মৃতদেহ যদি আমাকে দেখাতে না পারো, তা হলে তোমাদের কঠিন শাস্তি দেব! এ দেশে তোমাদের স্থান হবে না, মনে রেখো!”
শুম্ভ-নিশুম্ভ বিদায় নেওয়ার পর ছম্ভী কালাঘরের অধ্যক্ষ মল্লপালকে ডেকে বললেন, “তোমার কারাগার থেকে একজন রক্ষী আর এক বন্দী পালিয়েছে, এ দায়িত্ব কার? তোমার নিশ্চয়ই। তোমাকে কী শাস্তি দেব?”
মল্লপাল মাথা নিচু করে বলল, “প্রভু, দায়িত্ব অবশ্যই আমার। আপনি আমাকে যে শাস্তিই দেবেন, তা মাথা পেতে নেব।”
ছম্ভী বললেন, “মৃত্যুদণ্ডই তোমার প্রাপ্য। কাল সকালে তোমাকে শূলে দেওয়া উচিত, তাই না? সে বিষয়ে পরে বিবেচনা করছি। তার আগে বলো, এই বন্দীর পলায়নের সংবাদ কি তলতাদেবী পেয়েছেন?”
মল্লপাল বলল, “না প্রভু! সে বিষয়ে আপনাকে আমি নিশ্চিত প্রতিশ্রুতি দিতে পারি। আমার কারাগারে সবচেয়ে মূল্যবান বন্দী ওই দু’জন। এর মধ্যে একজনের পলায়নের সংবাদ শোনার সঙ্গে-সঙ্গেই আমি প্রাক্তন রানির কক্ষের দিকে ছুটে যাই। তিনি তখন ঘুমন্ত ছিলেন। আমি নিজে সেখানে পাহারা দেওয়ার জন্য দাঁড়িয়ে ছিলাম।”
ছম্ভী ব্যগ্রভাবে জিজ্ঞেস করলেন, “এখন তুমি এখানে এসেছ, এখন সেখানে কে রয়েছে?”
মল্লপাল বলল, “আমার জ্যেষ্ঠপুত্রকে সেখানে বসিয়ে রেখে এসেছি, প্ৰভু। তাকে কঠোর নির্দেশ দিয়ে এসেছি, বোবা-কালা প্রহরী ছাড়া আর কেউ যেন কিছুতেই না ঢুকতে পারে।”
ছম্ভী দু’বার মাথা নেড়ে একটুক্ষণ চুপ করে রইলেন।
তারপর বললেন, “হ্যাঁ, এই কাজটার জন্য তোমার অপরাধ কিছুটা কমে গেছে বটে। মল্লপাল, তোমার মতন বিশ্বস্ত কর্মচারীকে মৃত্যুদণ্ড দিতে আমার মন চায় না। তোমাকে আমি অন্য কাজের ভার দেব। তুমি এই প্রাসাদেই নীচে অপেক্ষা করো। সকাল হলে তোমাকে দেশান্তরে যেতে হবে!”
সারা রাত ছম্ভী ঘুমোতে পারলেন না।
পায়চারি করতে-করতে ছম্ভী বহু কথা চিন্তা করতে লাগলেন। এক-একবার তিনি ঘুমন্ত রাজকুমার তীক্ষ্ণর শিয়রের কাছে গিয়ে দাঁড়ান। তীক্ষ্ণ এখন সদ্য কৈশোর ছাড়িয়েছে, তার মুখমণ্ডলে ফুটে উঠেছে বুদ্ধির দীপ্তি। এই বয়েসেই সে তলোয়ার খেলায় অপ্রতিদ্বন্দ্বী হয়ে উঠেছে প্রায়।
অন্যান্য দিনের মতনই তীক্ষ্ণ ঘুম থেকে ওঠার পর এক বৃদ্ধ পণ্ডিতের কাছে শাস্ত্র-পাঠ নিল। তারপর সে উদ্যানে গেল অন্য এক শিক্ষকের কাছে অস্ত্রচালনার শিক্ষা নিতে।
সেই সময় ছম্ভী এসে দাঁড়ালেন তার পাশে।
স্নেহ-কোমল স্বরে বললেন, “কুমার তীক্ষ্ণ, তোমার হস্ত-ক্ষিপ্রতা ও অস্ত্র-দক্ষতা দেখে আমি খুবই প্রীত হয়েছি। তুমি এই রাজ্যের ভবিষ্যৎ রাজা হওয়ার পুরোপুরি যোগ্য। কিন্তু সিংহাসনে বসবার আগে আমি তোমাকে একটি দায়িত্ব দিতে চাই।”
কুমার তীক্ষ্ণ বিনীতভাবে বলল, “আদেশ করুন, প্রভু!”
ছম্ভী বললেন, “আমাদের পাশের রাজ্যে জয়রাম নামে এক ব্যক্তির খুব নাম শোনা যাচ্ছে। জয়রাম ওই রাজ্যের রাজার শ্যালক। সে সবাইকে গর্ব করে বলে বেড়াচ্ছে যে, তলোয়ার চালনায় তার তুল্য বীর আর ভূ-ভারতে কেউ নেই। বেশ কিছু যোদ্ধাকে সে পরাজিতও করেছে। তার এই অহঙ্কার আমার সহ্য হচ্ছে না। তোমার মতন একজন বীর থাকতে এমন কথা সে বলে কী করে? তাই আমি তোমাকে ছত্রপুরে পাঠাতে চাই। তুমি জয়রামকে প্রতিদ্বন্দ্বিতায় আহ্বান করে পরাজিত করবে, তার অহঙ্কার চূর্ণ করবে! তুমি এই প্রস্তাবে রাজি?”
কুমার তীক্ষ্ণ বলল, “আপনি আদেশ করলে অবশ্যই রাজি আছি!” ছম্ভী বললেন, “এটা আমার আদেশ নয়। আমার অভিপ্রায়। তুমি ভেবে দেখো।”
কুমার তীক্ষ্ণ বলল, “ভেবে দেখার কিছু নেই। আমাকে কবে যেতে হবে বলুন?”
ছম্ভী বললেন, “শুভস্য শীঘ্রম। আজই যাত্রা করো তা হলে!”
রাজপ্রাসাদে ফিরে এসে ছম্ভী কারারক্ষী মল্লপাল আর সেনাপতি বলভদ্রকে একসঙ্গে ডেকে পাঠালেন। দু’জনকে সামনে বসিয়ে তিনি বললেন, “আগেকার দিনের রাজারা যেমন দিগ্বিজয়ের জন্য রাজকুমারদের পাঠাতেন, আমিও সেইরকম কুমার তীক্ষ্ণকে দেশে-দেশে পাঠাতে চাই। রাজ্য জয় করার বদলে সে উত্তর ভারতের রাজ্যগুলি ঘুরে-ঘুরে খ্যাতনামা বীরদের সঙ্গে অস্ত্র যুদ্ধে নামবে। আমার নিশ্চিত ধারণা, সে সর্বত্র জয়ী হবে। সকলকে পরাজিত করার পর সে দিগ্বিজয়ীর বেশে এই দেশে ফিরবে। তখন তাকে আমি সিংহাসনে বসাব। আজই সে যাবে ছত্রপুরে জয়রামের সঙ্গে লড়াই করতে!”
সব শুনে বলভদ্র বলল, “প্রভু, আপনার প্রস্তাব অতি উত্তম। কিন্তু আর কয়েকটি বছর অপেক্ষা করলে হয় না? কুমার তীক্ষ্ণ এখনও বালক মাত্ৰ!”
ছম্ভী বললেন, “কুমারের ষোলো বছর বয়স হয়েছে। ষোলো বছরের যুবকদের বাবা-মায়েরা বালক মনে করে বলেই তো অধিকাংশ যুবক নিজের পায়ে দাঁড়াতে পারে না। ষোলো বছরের যুবকরা কী না পারে! ইচ্ছে করলে তারা বিশ্বজয় করতে পারে!”
বলভদ্র বললেন, “প্রভু, আপনি ছত্রপুরের জয়রামকে দেখেছেন? তার দৈত্যের মতন চেহারা। সেই তুলনায় কুমার তীক্ষ্ণর ছোটখাটো শরীর। এ দু’জনের দ্বন্দ্ব-যুদ্ধ হবে কী করে? এ যেন সিংহের সঙ্গে খরগোশের লড়াই!”
ছম্ভী বললেন, “বিরাট চেহারা হলেই বড় বীর হয় না। সমস্ত যুদ্ধই হয় বুদ্ধি দিয়ে। কুমার তীক্ষ্ণ অসম্ভব বুদ্ধিমান। সে জয়ী হবেই। বলভদ্র, তুমি সব ব্যবস্থা করে দাও! শিবির নিয়ে লোকজন যাবে কুমারের সঙ্গে। আর মল্লপালও থাকবে কুমারের পাশে পাশে। জয়রামকে পরাজিত করার পর তাকে নিয়ে যাবে মল্লারপুরে। সব ক’টি রাজ্যের বীরদের ধরাশায়ী করতে কুমারের যদি চার-পাঁচ বছর লেগে যায় তো লাগুক!”
বলভদ্রের তবু বিস্ময় কাটল না। সকলেই জানে, ছম্ভী কুমার তীক্ষ্ণকে নিজের পুত্রের মতন ভালবাসেন। সব সময় তাকে চোখে-চোখে রাখেন। সেই ছম্ভী এতদিনের জন্য তীক্ষ্ণকে চোখের আড়ালে পাঠাচ্ছেন কেন, তাও বিপদের মধ্যে?
বলভদ্র জিজ্ঞেস করল, “প্রভু, কুমার যদি বাইরের কোনও যোদ্ধার কাছে পরাজিত হয়, তা হলে কী হবে? তখন তার জীবন সংশয় হতে পারে!”
ছম্ভী গম্ভীর ভাবে বললেন, “যদি কুমার তীক্ষ্ণ কারও কাছে পরাজিত হয়, তা হলে বুঝতে হবে, সে সিংহাসনের উত্তরাধিকারী হওয়ার উপযুক্ত নয়। এ-রাজ্যের প্রজারা কোনও দুর্বল রাজা চায় না। কুমার আমার নয়নের মণি, তবু আমি তাকে বাইরে পাঠাচ্ছি উপযুক্ত হয়ে ওঠার জন্য!”
রাজকুমার তীক্ষ্ণর যাত্রার ব্যবস্থা করে দিয়ে ছম্ভী বললেন, “কালকের দুই পলাতকের মৃতদেহ পাওয়া গেল? আমি নিজের চোখে দেখতে চাই।”
কিন্তু জয়পাল ও রাজকুমার দৃঢ়র মৃতদেহ পাওয়া গেল না শেষ পর্যন্ত।
নিশ্চিত মৃত্যুর কথা ভেবেই দু’জনে দুর্গ-প্রাকার থেকে লাফ দিয়েছিল। জলে পড়ার পর দু’জনে বিচ্ছিন্ন হয়ে যায়। কুমার দৃঢ় প্রবল স্রোতের টানে ভাসতে ভাসতে চলে যায় অনেক দূর। সেই স্রোতস্বিনী নদী দুটি রাজ্য পেরিয়ে লিচ্ছবি দেশে আসবার পর, কুমারের দেহ আটকে গেল একটা দ্বীপে।
সেখানকার নদীর ঘাটে কয়েকজন স্ত্রীলোক কাপড় কাচছিল। প্রথমে একটা মৃতদেহ দেখে তারা ভয় পেয়ে গেল। একটু দূরে পালিয়ে যাওয়ার পরে তাদের একজন বলল, “আহা, কী ফুটফুটে, সুন্দর মানুষটি। সত্যিই মরে গেছে কি না দ্যাখ তো!”
তারা আবার ফিরে এসে দেহটি টেনে তুলল ঘাটে। কুমারের শরীরে আঘাতের চিহ্ন নেই। একটু-একটু যেন উত্তাপ আছে। যেন বেঁচে আছে মনে হয়।
তখন তারা ডেকে আনল গ্রামের মোড়লকে।
কুমারের শরীর ধুয়ে-মুছে, গরম জলের খানিকটা সেঁক দেওয়ার পর এক সময় সে চোখ মেলল।
গ্রামের মোড়ল বলল, “চেহারা দেখে মনে হয় কোনও বড় ঘরের সন্তান। ঠিক যেন রাজপুত্তুর। হে বিদেশী, আপনি কে?”
রাজকুমার দৃঢ় ঘোলাটে চোখ মেলে তাকিয়ে রইল। দিনের আলোয় তার চোখে যন্ত্রণা বোধ হচ্ছে, তবু সে চোখ ঢাকল না। হাত তোলার মতন সামর্থ্যও তার নেই।
মোড়ল বারবার ‘আপনি কে? আপনি কে?’ জিজ্ঞেস করলেও কুমার কোনও উত্তর দিতে পারল না। তার কিছুই মনে পড়ছে না।
অত উঁচু থেকে নদীর জলে পড়ার ফলে কুমারের মাথায় প্রচণ্ড আঘাত লেগেছে। তার স্মৃতিভ্রংশ হয়ে গেছে। নিজের নামটাও তার মনে নেই।আগে-আগে সাদা ঘোড়ার পিঠে চলল কুমার তীক্ষ্ণ, তার পেছনে ছোট্ট একটি দল। সেই দলে রয়েছেন কয়েকজন শিবির বাহক, দাস-দাসী, রান্নার ঠাকুর এবং কারারক্ষী মল্লপাল। ছম্ভী এই মল্লপালকে বলে দিয়েছেন যে, কুমার তীক্ষ্ণ কোনও রাজ্যে গিয়েই রাজাদের আতিথ্য গ্রহণ করবে না। মাঠের মধ্যে শিবির খাটিয়ে থাকবে, নিজের লোকেরা রান্না করে দেবে। এবং মল্লপাল যেন কোনও সময়েই কুমারকে চোখের আড়াল না করে।
মাঠের মধ্যে ধুলো উড়িয়ে চলল ক্ষুদ্র দলটি। আকাশে ঝকঝক করছে শীতকালের রোদ। ফসল কাটা হয়ে গেছে, দু’দিকের প্রান্তর একেবারে ফাঁকা। সামনের দিকে দেখা যাচ্ছে বনের রেখা, তার মাঝখান দিয়ে মাথা তুলেছে একটা পাহাড়। সেই পাহাড়ের ওপাশে ছত্রপুর রাজ্য।
রাজকুমার তীক্ষ্ণ স্বভাব-গম্ভীর। সহজে তার মুখে হাসি ফোটে না। পারতপক্ষে কারও সঙ্গে কথা বলে না। তার ঘোড়া অন্যদের চেয়ে অনেক আগে-আগে ছোটে। তার অঙ্গে গোলাপি রঙের মখমলের পোশাক, তার মাথায় সাদা পালক বসানো পাগড়ি। তার চক্ষু দুটি পদ্মরাগ মণির মতন, তার ভুরু দুটি : উড়ন্ত পাখির ডানার মতন।
আজ রাজকুমার তীক্ষ্ণর মুখমণ্ডল চাপা আনন্দে উজ্জ্বল। তার জীবনে এই প্রথম সে স্বাধীনভাবে পথে বেরিয়েছে। রাজপ্রাসাদ ও উদ্যানের মধ্যেই তাকে কাটাতে হয়েছে বছরের পর বছর। ছম্ভী তাকে বন্দী করে রাখেননি, কিন্তু সব সময় চোখে-চোখে রেখেছেন। তিন-চারজন শিক্ষক ও গুরু ছাড়া আর কারও সঙ্গে তাকে মিলতেই দেওয়া হয়নি। রাজকুমার তীক্ষ্ণ শাস্ত্র পড়েছে, অস্ত্রশিক্ষা করেছে কিন্তু আর কোনও বিষয়ে সে কিছুই জানে না।
ক্রমে এই দলটি প্রান্তর পেরিয়ে অরণ্যে প্রবেশ করল।
এখানে গাছপালাগুলি এমন বিশাল ও পত্রবহুল যে, দিনের আলোতেও ছায়া-ছায়া হয়ে আছে। মাঝে-মাঝে শুকনো পাতায় কোনও জন্তু-জানোয়ার ছুটে যাওয়ার খসখস শব্দ হয়। এক সময় দূরে একটা কোনও প্রাণীর করুণ ডাক শুনে কুমার তীক্ষ্ণ ছুটে গেল সেই শব্দ অনুসরণ করে। একটা জলাশয়ের ধারে এসে সে দেখল একটা অদ্ভুত দৃশ্য। এক বিশাল অজগর সাপ গিলে ফেলতে চাইছে একটা হরিণকে। হরিণের শরীরের অর্ধেকটা ঢুকে গেছে সেই অজগরের মুখে, কিন্তু হরিণটার বড়-বড় শিং সেই অজগরটা গিলতে পারবে না। হরিণটা তখনও মরেনি। সে আর্তনাদ করে চলেছে।
মল্লপাল বিড়বিড় করে বলল, “দেখুন, কুমার। যে যতটা গিলতে পারে না, তার চেয়েও বেশি গ্রাস করতে চায়। একেই বলে লোভ।”
কুমার তীক্ষ্ণ সেই বিশাল অজগরকে মারবার জন্য ধনুকে তীর জুড়ল।
তখন তার সঙ্গের লোকজনেরা চিৎকার করে বলে উঠল, “মারবেন না, কুমার মারবেন না। অজগর সাপ মারা যায় না।”
কুমার তীক্ষ্ণ বিস্মিত হয়ে জিজ্ঞেস করল, “কেন, অজগর মারা যাবে না কেন?”
একজন বলল, “অজগরের চামড়ায় তীর বেঁধে না। এই সাপ কত বড় হয় তার ঠিক নেই। ওর মুখ দেখা যাচ্ছে কিন্তু লেজটা পুরো দেখা যাচ্ছে না। ওকে বিরক্ত করলে সারা বন তোলপাড় করে দেবে। লেজের ঝাপটে আমাদেরও শেষ করে দেবে।”
কুমার তীক্ষ্ণ বলল, “তা হলে তোমরা সবাই দূরে সরে যাও। ওই অতি লোভী সাপটাকে হত্যা না করে আমি এখান থেকে যাব না।”
মল্লপালও নিরস্ত করার চেষ্টা করল কুমারকে। কিন্তু কুমার দৃঢ়প্রতিজ্ঞ। সে তীর-ধনুক তুলে রইল, অন্যরা ভয়ে সরে গেল অনেকখানি দূরে। শুধু জয়পাল বাধ্য হয়ে রয়ে গেল। ছম্ভী আদেশ করেছেন, তাকে সব সময় কুমারের কাছাকাছি থাকতে হবে।
কুমার তীক্ষ্ণ একসঙ্গে দশটি বাণ মারল সেই অজগরের মাথার কাছে। কয়েকটি বাণ সত্যিই পিছলে পড়ে গেল, কয়েকটি বাণ বিধল। অজগরটার পেটের কাছটা ফুলে উঠল হঠাৎ। কুমার আরও দশটি বাণ মারতেই অজগর তার মুখ থেকে ফেলে দিল হরিণটা। তারপর সে মাথা ফেরাল এদিকে, তার চোখ দুটি আগুনের ভাটার মতন জ্বলছে।
তারপর মনে হল যেন জঙ্গলের মধ্যে ঝড় উঠেছে। সামনের দিকে অজগরের মুখ, আর পেছনের দিক থেকে অজগরের লেজটা লকলক করে ধেয়ে আসছে অনেক গাছপালা ভেঙে। সেই লেজের অংশটাকেই মনে হয় সাতখানা সাপের মতন। অজগরের নিশ্বাসের ঝাপটায় দাঁড়িয়ে থাকাই শক্ত।
মল্লপাল আর্ত চিৎকার করে বলল, “কুমার, জলে ঝাঁপ দিন, নইলে বাঁচতে পারবেন না।”
কিন্তু রাজকুমার তীক্ষ্ণ ততক্ষণে তীর-ধনুক ছেড়ে তলোয়ার হাতে নিয়েছে।
একগলা জলের মধ্যে দাঁড়িয়ে মল্লপাল সবিস্ময়ে দেখল, কুমার তীক্ষ্ণ তলোয়ার নিয়ে শূন্যে লাফিয়ে লাফিয়ে উঠছে, মুহূর্তে এক দিক থেকে অন্য দিকে ঘুরে যাচ্ছে, যেন সে-ও একসঙ্গে সাতজন মানুষ।
তারপর সেই অজগরের টুকরো-টুকরো শরীর ছড়িয়ে পড়তে লাগল চারদিকে।
সেই অজগরকে সম্পূর্ণ বিনাশ করার পর একটা গাছের ডাল ধরে নেমে এল কুমার তীক্ষ্ণ। তারপর সে সরোবরে নেমে চোখে-মুখে জলের ছিটে দিল ভাল করে।
মল্লপাল আগে কখনও কুমার তীক্ষ্ণকে লড়াই করতে দেখেনি। এবার সে হাত জোড় করে বলল, “ধন্য আপনি, কুমার। আপনার মতন এমন অল্প বয়েসীর এমন বিক্রম যে সম্ভব, তা চোখে দেখেও যেন বিশ্বাস করা যায় না।”
রাজকুমার তীক্ষ্ণ লাজুকভাবে বলল, “আমি কখনও কোনও জন্তু-জানোয়ারের সঙ্গে লড়াই করিনি। অজগরটা ওই হরিণটিকে জ্যান্ত গিলছিল দেখে আমার রাগ হল।”
মল্লপাল বলল, “এবার বুঝলাম, ছম্ভী আপনার সম্পর্কে উচ্চ ধারণা পোষণ করেন কেন? আপনি দিগ্বিজয়ী হবেন অবশ্যই।”
এর পর বন পেরিয়ে, পাহাড়ের গা দিয়ে এই দলটি এল ছত্রপুর রাজ্যের প্রান্তে। সেখানেই রাত্তিরের মতন শিবির ফেলা হল। লুকা নামে একজন অনুচরকে পাঠানো হল ওই রাজ্যের খবর আনার জন্য।
সে রাত্রি নির্বিঘ্নে কেটে গেল।
পরদিন দুপুরে লুকা অনেক খবর নিয়ে এল।
এ রাজ্যের রাজা বেশ বৃদ্ধ এবং দুর্বল। দু’জন রাজকুমারও খুব বিলাসী, যুদ্ধবিদ্যা বিশেষ জানে না। রাজ্যটি প্রকৃতপক্ষে শাসন করে রাজার শ্যালক জয়রাম। সে যেমন শক্তিশালী, তেমন অহঙ্কারী। রাজধানীর চৌরাস্তায় সে একটি সোনার কলস রেখে দিয়েছে। আর ঘোষণা করেছে যে দেশ-বিদেশের কোনও যোদ্ধা যদি তাকে অস্ত্র প্রতিযোগিতায় হারাতে পারে, তা হলে ওই সোনার কলসটি তাকে দেওয়া হবে।
লুকা হাত দিয়ে দেখাল, সেই কলসটি এই অ্যাত্ত বড়! এরকম সোনার কলস যে পাবে তার সাত পুরুষকে আর চিন্তা করতে হবে না। তবে, এর মধ্যে অন্তত চোদ্দজন যোদ্ধা ওই সোনার কলসের লোভে জয়রামের সঙ্গে লড়াই করতে এসে প্রাণ দিয়েছে।
অন্য একজন বলল, “আমাদের রাজকুমার অজগর হত্যা করেছেন। তিনি মহাবীর। তা হলে এবার ওই সোনার কলস আমাদের রাজ্যে যাচ্ছে।”
লুকা একটু থমকে গিয়ে বলল, “সত্যি কথা বলব? আমি জয়রামকে এক ঝলক দেখেছি। তাঁকে দেখে মানুষ বলে মনে হয় না, ঠিক যেন একটা দৈত্য। তিনি নাকি তলোয়ারের এক কোপে একটা তাল গাছ কেটে ফেলতে পারেন। আমাদের রাজকুমারের যতই সাহস হোক, তিনি গায়ের জোরে তো পারবেন না। জয়রামের হাত দুটোও কত লম্বা-লম্বা। এ লড়াইয়ে দরকার নেই, চলুন আমরা দেশে ফিরে যাই।”
মল্লপাল বলল, “অতবড় অজগর সাপটা, সেও তো একটা দৈত্যের মতন। কত বড় তার ল্যাজটা ছিল দ্যাখোনি?”
কুমার তীক্ষ্ণ একটু দূরে দাঁড়িয়ে ছিল। সে গম্ভীর ভাবে বলল, “জয়রামের সঙ্গে কাল সকালে আমি দ্বন্দ্বযুদ্ধে নামব। তোমরা খবর দিয়ে এসো।”
পরদিন যথাসময়ে রাজকুমার তীক্ষ্ণ সদলবলে এসে উপস্থিত হল চৌরাস্তায়। দামামাধ্বনি দিয়ে আগেই জানিয়ে দেওয়া হয়েছিল বলে রাজপুরীর অনেকেই এসে হাজির হয়েছে লড়াই দেখতে। ফেরিওয়ালারা সেখানে মিঠাই ও মুড়ি-বাতাসা বিক্রি করছে।
জয়রাম এল খানিকটা দেরি করে। সত্যিই তাকে দেখলে ভয় করে। হেলেদুলে এমনভাবে হাঁটছে, যেন একটি চলন্ত পাহাড়! তার গলায় সোনার হার, দু’হাতে সোনার কবচ।
সোনার কলসটার সামনে এসে দাঁড়িয়ে সে এদিক-ওদিক চেয়ে বলল, “কই, কে আমার সঙ্গে লড়বে? তেমন যোদ্ধা তো কাউকে দেখছি না।”
রাজকুমার তীক্ষ্ণ এক পা এগিয়ে এসে বলল, “হে বীর, আপনার আহ্বানে সাড়া দিয়ে আমি আপনার সঙ্গে প্রতিদ্বন্দ্বিতা করতে চাই।”
জয়রাম ঝুঁকে পড়ে কুমার তীক্ষ্ণকে দেখল। তারপর অট্টহাসি করে উঠল। হাসির দমকে দুলে-দুলে উঠতে লাগল তার শরীর।
একটু পরে হাসি থামিয়ে বলল, “তুই কে রে? এইটুকু পুঁচকে ছেলে লড়বে আমার সঙ্গে। তোর সাহস তো কম নয়। মরবার সাধ হয়েছে বুঝি। যা, যা, পালা, পালা।”
মল্লপাল তখন এগিয়ে এসে বলল, “হে মহাশয়, ইনি অহিচ্ছত্রপুরের যুবরাজ তীক্ষ্ণ। এর তুল্য বীর কোনও দেশে নেই। ইনি আপনার সঙ্গে শক্তি পরীক্ষা করতে চান।”
জয়রাম এবার ধমকের সুরে বলল, “অহিচ্ছত্রপুরের যুবরাজ তো কী হয়েছে! আমি ছুঁচো মেরে হাত গন্ধ করি না। আমার সামনে একবার কেউ তলোয়ার তুললে আর প্রাণ নিয়ে ফেরে না। ঘরের ছেলেকে ঘরে ফিরিয়ে নিয়ে যাও।”
মল্লপাল বলল, “তা হলে তো সোনার কলসটাও আমাদের নিয়ে যেতে হয়। আপনি হার স্বীকার করছেন নিশ্চয়ই।”
জয়রাম ক্রুদ্ধ হুঙ্কারে বলল, “তবে রে। এত বড় কথা!”
জয়রাম তলোয়ার তুলে এক কোপে রাজকুমার তীক্ষ্ণকে শেষ করে দিতে গেল।
কিন্তু রাজকুমার তীক্ষ্ণ যেন অদৃশ্য হয়ে যেতে জানে। চোখের নিমেষে সে ঘুরে গেল অন্য দিকে। লাফিয়ে উঠতে লাগল শূন্যে। এক-একবার তাকে দেখা যায়, এক-একবার যেন সে কোথায় হারিয়ে যায়। শুধু শোনা যায় অস্ত্রের ঝনঝন শব্দ।
কিছুক্ষণের মধ্যেই দেখা গেল, জয়রাম ধপাস করে চিত হয়ে পড়ে গেল মাটিতে, আর ঠিক গলার কাছে তলোয়ারের ডগা ঠেকিয়ে দাঁড়িয়ে আছে রাজকুমার তীক্ষ্ণ।
সমবেত জনতা বিস্ময়ে হতভম্ব হয়ে রইল কয়েক পলক। তারপর সবাই উল্লাসে ফেটে পড়ল। অত্যাচারী জয়রামকে এ রাজ্যের মানুষ বিশেষ পছন্দ করে না, সে পরাজিত হওয়ায় সবাই খুশি হয়েছে।
তলোয়ারের অগ্রভাগ জয়রামের গলায় ঠেকিয়ে রেখে রাজকুমার তীক্ষ্ণ জিজ্ঞেস করল, “কী, লড়াইয়ের শখ মিটেছে? আর উঠে দাঁড়াবার ক্ষমতা আছে?”
জয়রাম কোনও উত্তর দিল না।
জনতার মধ্য থেকে কয়েকজন চেঁচিয়ে উঠল, “কুমার, ওকে মেরে ফেলুন। ওর গলা কেটে ফেলুন। আগে যাদের হারিয়েছে, তাদের সকলকেই জয়রাম হত্যা করেছে।”
রাজকুমার তীক্ষ্ণ বলল, “না, আমি মানুষ মারতে আসিনি। আমি শুধু এর বীরত্বের গর্ব ভাঙতে এসেছিলাম। সকলের সামনে আমি প্রমাণ করেছি, জয়রাম সর্বশ্রেষ্ঠ যোদ্ধা নয়।”
মল্লপালও চোখের ইশারায় জানাল জয়রামের গলাটা কেটে ফেলার জন্য।
কুমার তীক্ষ্ণ তবু বলল, “না, ওকে মারব না। দ্যাখো, ও সম্পূর্ণ পরাজিত হয়েছে, ওর উঠে দাঁড়াবার ক্ষমতা নেই। এবার কেউ ওর মুখ-চোখে জল ঢেলে দাও।”
জয়রাম নিস্পন্দ হয়ে চোখ বুজে আছে দেখে কুমার তীক্ষ্ণ তলোয়ারটা সরিয়ে এনে খাপে ভরল।
সঙ্গে-সঙ্গে লাফিয়ে উঠে দাঁড়াল জয়রাম। কুমারকে আর অস্ত্র তোলার সুযোগ না দিয়েই তার ঘাড়ের ওপর মারল এক কোপ।
রাজকুমার তীক্ষ্ণ মাটিতে ঢলে পড়ে গেল।
জয়রাম আবার হা-হা করে হেসে উঠে বলল, “স্পর্ধিত বালক, এই তোর শেষ। শুধু তলোয়ার চালাতে শিখে আমার সঙ্গে লড়তে এসেছিলি? শত্রুর যে শেষ রাখে, সে কখনও যোদ্ধা হতে পারে? তুই শত্রুকে না মারলে, শত্রু তোর সর্বনাশ করবে, এই তো নিয়ম।”
তলোয়ারের রক্ত মুছতে-মুছতে জয়রাম সগর্বে বলল, “ওরে, কে আছিস, এই মৃতদেহটাকে ভাগাড়ে ফেলে দিয়ে আয়।”মল্লপাল আর তার সাথীরা রাজকুমার তীক্ষ্ণর নিস্পন্দ শরীরটাকে দ্রুত বয়ে নিয়ে চলে এল নিজেদের শিবিরে। বেশ কিছুক্ষণ সেই শরীরটাকে ঘিরে ঝিম মেরে বসে রইল তারা। মল্লপাল শোকে আর আশঙ্কায় কাঁদতে লাগল কপাল চাপড়ে। এমন অকস্মাৎ যে এরকম একটা সাঙ্ঘাতিক ঘটনা ঘটে যাবে, তারা ভাবতেই পারেনি।
এখন কী করা যাবে? কুমারের দেহটা ফিরিয়ে নিয়ে যাওয়া উচিত অহিচ্ছত্রপুরে, নাকি এখানেই পুড়িয়ে ফেলা হবে? ছম্ভী এই সংবাদ শুনে রাগে-দুঃখে কী যে করবেন তার ঠিক নেই। হয়তো এই দলের সকলকেই মৃত্যুদণ্ড দিয়ে বসবেন।
রাজকুমার তীক্ষ্ণর ঘাড়ের কাছে একটা বিরাট কোপ পড়েছে। রক্তে ভেসে যাচ্ছে সারা শরীর। রক্তের ছিটে এমনভাবে লেগেছে যে, তার মুখখানাও চেনা যাচ্ছে না।
একসময় দলের একজন বলল, “আমার মনে হয়, আমাদের কুমারের এমন বীভৎস, ছিন্নভিন্ন শরীর আর রাজধানীতে ফিরিয়ে নিয়ে যাওয়ার দরকার নেই। প্রজারা কষ্ট পাবে। তার চেয়ে বরং কুমারকে এখানেই পুড়িয়ে ফেলা যাক। আমরাও রাজধানীতে না ফিরে দূরের কোনও গ্রামে পালিয়ে যাব।”
কয়েকজন এই প্রস্তাব শুনে বলল, “হ্যাঁ হ্যাঁ, তাই করা যাক। তাই করা যাক।”
আর কয়েকজন বলল, “বিদেশের মাটিতে কুমারকে রেখে যাব, তা কি ঠিক হবে ভাই? স্বদেশে জাঁকজমকের সঙ্গে তাঁকে দাহ করা উচিত না!”
খানিকক্ষণ তর্ক-বিতর্ক চলল নিজেদের মধ্যে।
মল্লপাল বলল, “আমি আর দেশেই ফিরব না। আমি যেখানেই লুকোতে চাই, ছম্ভী আমাকে ঠিক খুঁজে বার করবেন। আমাকে চলে যেতে হবে অনেক দূরে।”
শেষ পর্যন্ত দেখা গেল, রাজকুমারের মৃতদেহ নিয়ে কেউই আর দেশে ফিরে যেতে চায় না।
মল্লপাল ভগ্নহৃদয়ে বলল, “তা হলে চলো সবাই শ্মশানে যাই। একজন চণ্ডালকে ধরে চুপিচুপি কাজ সারতে হবে।”
লুকা বলল, “একজন পুরোহিতকেও তো ডেকে আনা দরকার।”
মল্লপাল বলল, “লুকা, তুমিই যাও, একজন পুরোহিতের সন্ধান করে নিয়ে এসো।”
সন্ধে হয়ে এসেছে প্রায়। সূর্যদেব যাচ্ছেন অস্তাচলে। পাখিরা কলকাকলি করতে করতে বাসায় ফিরছে। ঘণ্টা বাজছে সব মন্দিরে। এক-এক করে জ্বলে উঠছে তেলের প্রদীপ। নদীর ঘাট থেকে জল আনতে আনতে গান গাইছে মেয়েরা।
চৌরাস্তার মোড়ে জ্বলজ্বল করছে সোনার কলসটি। সেটাতে হাত দেওয়ার মতন দুঃসাহস কোনও চোরেরও নেই।
মল্লপাল এবং অন্যরা রাজকুমার তীক্ষ্ণর দেহটি নিয়ে এল শ্মশানঘাটে। একজন বিশাল চেহারার চণ্ডাল স্নান করছে নদীতে নেমে। মল্লপালের লোকজনেরা তাকে ডাকাডাকি করতেই সে দাঁত-মুখ খিঁচিয়ে বলল, “দাঁড়ান না, এত তাড়াহুড়ো কিসের? দেখছেন না চান করছি? মরা মানুষ এখন পুড়ল, না একটু পরে পুড়ল, তাতে কী আসে যায় “
সবাই চুপ করে রইল।
চণ্ডাল ধীরে-সুস্থে স্নান সেরে উঠে এল নদী থেকে। ভিজে কাপড় গায় দিয়েই সে গুনগুন করতে করতে এদিকে এসে উঁকি মেরে বলল, “দেখি, এ-নগরে আজ আবার কে মরল?”
রাজকুমার তীক্ষ্ণর দিকে এক পলক তাকিয়েই তার ভুরু কুঁচকে গেল। সে আবার ধমকের সুরে বলল, “এ কী? কাকে এনেছেন? আমি মড়া পোড়াই, জ্যান্ত মানুষ পোড়াই না!”
মল্লপালেরা বুঝতে না পেরে বলল, “জ্যান্ত মানুষ পোড়াতে কে বলেছে? মৃতদেহই তো এনেছি!”
চণ্ডাল বলল, “আমি সারা জীবন ধরে হাজার-হাজার মড়া পোড়াচ্ছি। আমি মড়া আর জ্যান্ত চিনি না? আহা রে, এমন ফুটফুটে সুন্দর ছেলেটা, তাকে তোমরা এমনভাবে মারছ?”
মল্লপাল দারুণ চমকে গিয়ে বলল, “বেঁচে আছে? তুমি বলো কী? বহুক্ষণ ধরে এর শরীরে কোনও স্পন্দন নেই!”
চণ্ডাল বলল, “নড়া-চড়া করছে না বলেই কি খাঁচা ছেড়ে পাখি উড়ে গেছে? ছি ছি ছি ছি!”
চণ্ডাল দৌড়ে চলে গিয়ে নদী থেকে আঁজলা করে জল নিয়ে এল। সেই জল ছিটিয়ে দিল রাজকুমারের চোখে-মুখে। এইরকম ভাবে কয়েকবার সে জল নিয়ে এল, কুমারের মুখ থেকে ধুইয়ে দিল সব রক্ত।
এই সময় লুকা ডেকে আনল একজন বৃদ্ধ পুরোহিতকে।
সব শুনে সেই বৃদ্ধ বললেন, “অন্ধকার হয়ে এসেছে, কেউ একটা মশাল জ্বালো তো, দেখি ভাল করে!”
পুরোহিতমশাই কবিরাজি ওষুধও দেন। তিনি কুমারকে ভালভাবে পরীক্ষা করে দেখে নিয়ে বললেন, “নাড়ি অতি দুর্বল। কিন্তু শরীরে প্রাণ আছে। বহুক্ষণ ধরে রক্তক্ষরণ হচ্ছে, তোমরা আগে আমাকে ডাকতে পারোনি?”
একটু পরে রাজকুমার তীক্ষ্ণ একবার উঃ শব্দ করে উঠল।
সেই শ্মশানেই একটা চালাঘরে চিকিৎসা চলল রাজকুমারের। পুরোহিতটি বারবার বলতে লাগলেন, “সকালে ওদের যুদ্ধটা আমি দেখেছি। ভারী অন্যায়। ভারী অন্যায়! এই বালকটি জয়রামকে অস্ত্র লড়াইতে হারিয়ে দিয়েছিল। কিন্তু তাকে প্রাণে মারেনি। কিন্তু সেই পাষণ্ডটা এমনই অকৃতজ্ঞ যে, নিরস্ত্র অবস্থায় কুমারকে আঘাত হানল? ভারী অন্যায়! ভারী অন্যায়!”
সেই চণ্ডাল ও পুরোহিতের সুবিবেচনায় তিন-চারদিনের মধ্যে অনেকটা সুস্থ হয়ে উঠল রাজকুমার তীক্ষ্ণ। এখনও সে হাঁটতে পারে না বটে কিন্তু কথা বলতে পারে।
মল্লপাল বলল, “ভগবানের দয়ায় কুমারকে আমরা ফিরে পেয়েছি। এবার তা হলে আমাদের রাজ্যে ফিরে যাওয়াই ভাল। জয়রাম যদি শুনে ফেলে যে, কুমার বেঁচে উঠেছেন, তা হলে আবার সে কী করবে কে জানে!”
রাজকুমার তীক্ষ্ণ বলল, “আমি কোথাও যাব না। এখানেই থাকব।”
মল্লপালেরা অনেক বোঝাবার চেষ্টা করলেও জেদ ধরে রইল রাজকুমার। তখন তাদের শিবিরটা সরিয়ে নিয়ে যাওয়া হল জঙ্গলের মধ্যে। কেউ আর নগরের দিকে যায়ই না। আস্তে-আস্তে একদিন উঠে দাঁড়াল রাজকুমার তীক্ষ্ণ, জঙ্গলের মধ্যে এক পা এক পা করে হাঁটতে লাগল।
এক মাস পরে সম্পূর্ণ সুস্থ হয়ে রাজকুমার তীক্ষ্ণ লুকাকে বলল, “তুমি নগরে যাও। ধৃষ্ট জয়রামকে গিয়ে বলো, অহিচ্ছত্রপুরের যুবরাজ তার সঙ্গে দ্বন্দ্বযুদ্ধ করতে চায়।”
মল্লপাল ও অন্যদের ভয় এবং আপত্তি গ্রাহ্যই করল না রাজকুমার তীক্ষ্ণ। সে জোর করেই পাঠিয়ে দিল লুকাকে।
পরদিন সকালে আবার ডঙ্কা বাজিয়ে ঘোষণা করা হল লড়াইয়ের। চৌরাস্তায় আবার জমায়েত হল বহু মানুষ। এল সেই চণ্ডাল এবং পুরোহিতও।
জয়রাম প্রথমে চিনতে পারল না রাজকুমার তীক্ষ্ণকে। প্রথমে হাসল এক চোট। তারপর ভুরু কুঁচকে বলল, “কী ব্যাপার হল! ভারতে কি আর বীর নেই? আমার সঙ্গে লড়াই করতে সবাই ভয় পায়। শুধু বাচ্চা-বাচ্চা কাণ্ডজ্ঞানহীন ছেলেরা সোনার কলসিটার লোভে আমার হাতে মরতে আসে। মরার যদি অত ইচ্ছে হয়, তবে মর!”
সে তলোয়ারের এক কোপ বসাতে যেতেই রাজকুমার তীক্ষ্ণ সরে গেল দ্রুত। তারপর এক লাফে সে উঠে বসল পাশের একটা গাছের ডালে। প্রায় পর মুহূর্তেই সে আবার ঝাঁপিয়ে পড়ল জয়রামের ঘাড়ে।
জয়রাম কোনওক্রমে রাজকুমার তীক্ষ্ণকে ঝেড়ে ফেলল গা থেকে। কিন্তু ওইরকম লাফ দিতে দেখেই সে কৌশলটা বুঝতে পেরেছে, তার মনে পড়েছে রাজকুমার তীক্ষ্ণর কথা।
সে বিকট চিৎকার করে বলে উঠল, “সেই ছেলেটা আবার ফিরে এল কী করে? তাকে আমি মেরে ফেলেছিলাম! ভূত! ভূত হয়ে আমাকে মারতে এসেছে!”
দারুণ ভয় পেয়ে জয়রাম পেছন ফিরে একটা দৌড় মারল।
রাজকুমার তীক্ষ্ণ বিদ্যুৎ-গতিতে তার সামনে গিয়ে বলল, “পামর, পালাচ্ছিস কোথায়? এই তোর বীরত্ব?”
জয়রাম এবার হাউহাউ করে কেঁদে, হাত জোড় করে বলল, “দয়া করো, আমায় দয়া করো! আমায় ক্ষমা করো, কুমার! আমি হেরে গেছি!”
রাজকুমার তীক্ষ্ণ এবার আর ভুল করল না। দয়াও দেখাল না। এক কোপে সে জয়রামের ঘাড় থেকে মুণ্ডটা নামিয়ে দিল।
তারপর রাজকুমার সোনার কলসটায় এক লাথি মেরে বলল, “এটা যার ইচ্ছে নিক। আমার চাই না!”
পরদিনই শিবির গুটিয়ে দলবল নিয়ে রাজকুমার তীক্ষ্ণ চলে এল অন্য একটি দেশে।
এদেশের নাম ভোজ রাজ্য। এ রাজ্যের রাজার কোনও পুত্রসন্তান নেই, দুটি কন্যা। সেনাপতির নাম বাহুক। রাজকন্যা দুটির এখনও বিয়ে হয়নি। রাজা একটি অদ্ভূত ঘোষণা করেছেন। তাঁর নিজের কালো রঙের ঘোড়ায় চেপে যদি কেউ রাজবাড়ির পিছনের নদীটা পার হতে পারে, তবে তার সঙ্গেই বড় রাজকন্যার বিয়ে হবে।
রাজার সেই কালো ঘোড়া একমাত্র রাজা ছাড়া অন্য কোনও যাত্রীকে পিঠে নিতে চায় না, ফেলে দেয়। রাজবাড়ির পেছন দিকে যে নদী, তাতে এমন সাঙ্ঘাতিক স্রোত যে, কেউ তাতে নামতেই সাহস পায় না, ঘোড়াসুদ্ধু সে নদী পার হওয়া তো অসম্ভব ব্যাপার। নদীটি আসলে একটা জলপ্রপাত, কিছুটা আগেই সে পাহাড় থেকে ঝাঁপিয়ে সমতলে পড়েছে। এ-পর্যন্ত কেউ এই পরীক্ষা দিতে এগিয়ে আসেনি। অনেকে বলে, ভোজরাজ তাঁর মেয়েদের বিয়ে দিতে চান না বলেই এমন কঠিন শর্ত রেখেছেন।
রাজকুমার তীক্ষ্ণর শিবির পাতা হল নগরের সীমানার বাইরে। তারপর রাজকুমার দূত পাঠাল ভোজরাজার কাছে। সৈন্যবাহিনী নিয়ে নয়, রাজকুমার একা বেরিয়েছে দিক্‌বিজয়ে। এই রাজ্যের সবচেয়ে বড় বীরের সঙ্গে সে শক্তি পরীক্ষা করতে চায়। সে রাজ্য জয় করতে চায় না, শ্রেষ্ঠ বীরের সম্মান পেলেই সে অন্য রাজ্যে চলে যাবে।
বৃদ্ধ ভোজরাজ অহিচ্ছত্রপুরের রাজাকে চিনতেন। তাঁর ছেলে এ-রাজ্যে এসেছে শুনে তিনি বললেন, “সে কী, আমার বন্ধুপুত্র প্রান্তরের মধ্যে সামান্য শিবিরে থাকবে কেন? যাও, যাও, তাকে রাজপ্রাসাদে ডেকে আনো। তাকে আমাদের অতিথি করে রাখব।”
ভোজরাজ তাঁর সেনাপতি বাহুককে পাঠালেন রাজকুমার তীক্ষ্ণকে রাজপ্রাসাদে নিয়ে আসার জন্য।
রাজকুমার সেনাপতিকে সম্মান জানিয়ে নিজের শিবিরে বসাল। তারপর বলল, “মহারাজকে আমার প্রণাম জানাবেন। কিন্তু আমি এ-রাজ্যের অতিথি হতে আসিনি। যুদ্ধ করতে এসেছি। রাজপ্রাসাদে নয়, আমি এই শিবিরেই থাকব। আমার সঙ্গে কে লড়াই করবে আপনি ঠিক করুন।”
সেনাপতি বাহুক অবজ্ঞার সঙ্গে বলল, “তুমি এসে গায়ে পড়ে লড়াই করতে চাইলেই বা অন্য কেউ রাজি হবে কেন? তুমি যদি রাজার অতিথি হতে না চাও, তা হলে এ-রাজ্য ছেড়ে চলে যাও!”
রাজকুমার তীক্ষ্ণ বলল, “আপনি এ-রাজ্যের সেনাপতি। আপনাকে নিশ্চয়ই সকলে বড় বীর বলে মনে করে। আমি আপনার সঙ্গেই শক্তি পরীক্ষা করতে চাই।”
সেনাপতি বাহুক এবার ক্রদ্ধ হয়ে বলল, “বালক, তোমার স্পর্ধা তো কম নয়। তুমি আমার ভৃত্যের সঙ্গেও লড়াই করার যোগ্য নও। যাও, দূর হয়ে যাও!”
রাজকুমার তীক্ষ্ণ সামান্য হেসে বলল, “আপনি যদি আমার সঙ্গে লড়তে রাজি না হন, তা হলে বুঝতে হবে যে, আপনি একজন কাপুরুষ। এ-রাজ্যের সেনাপতি এক কাপুরুষ!”
ক্ষত্রিয়দের মধ্যে প্রথা এই যে, কেউ কাউকে কাপুরুষ বললেই দু’জনকে প্রাণপণ করে যুদ্ধ করতে হয়।
ক্রোধে কাঁপতে কাঁপতে বাহুক তার কোষ থেকে তরবারি মুক্ত করে বলল, “ওরে দুর্বুদ্ধি, তুই আমাকে এমন কথা বলতে সাহস করলি? আমি এখনই তোর যুদ্ধ-সাধ মিটিয়ে দিচ্ছি!”
রাজকুমার তীক্ষ্ণ একটুও ভয় পেল না। তার ঠোঁট থেকে হাসিটুকুও মুছল না। সে শান্ত গলায় বলল, “এখানে নয়, এখানে নয়। লড়াই হবে কাল সকালে, প্রকাশ্য কোনও জায়গায়। বহু লোকের চোখের সামনে আমি আপনাকে পরাজিত করতে চাই।”
বাহুক বলল, “তবে তাই হোক। এ রাজ্যের প্রজাদের সামনেই আমি তোর স্পর্ধার শাস্তি দেব। তোর ছিন্ন মুণ্ড কাল ধুলোয় গড়াবে!”
সেই দিনই সমস্ত রাজধানীতে রাজকুমার তীক্ষ্ণ এবং সেনাপতি বাহুকের দ্বন্দ্বযুদ্ধের কথা ঘোষণা করে দেওয়া হল।পাহাড়ের আড়ালে সূর্য উঠেছে একটু আগে। এখনও রোদ চড়া হয়নি, রাজপুরীর সামনের চত্বরটিতে ছড়িয়ে আছে পাতলা ছায়া। এখানে অনেকগুলি গাছে পাখিরা জেগে উঠে ডাকাডাকি করে অন্যদের জাগাচ্ছে। দূরে শোনা যাচ্ছে জলপ্রপাতের শব্দ।
রাজকুমার তীক্ষ্ণ এসে দাঁড়িয়েছে একটি গাছের নীচে। সেই গাছের অনেক ডালপালা ছড়ানো। মল্লপাল এবং দলের অন্য লোকজনরা দাঁড়িয়ে আছে দূরে। নির্দিষ্ট সময় অতিক্রান্ত হয়ে গেল, বাহুক এখনও আসেনি। অনেক দর্শক অবশ্য এসে গেছে এরই মধ্যে।
হঠাৎ সানাই আর কাড়া-নাকাড়া বেজে উঠল। রাজপ্রাসাদ থেকে বেরিয়ে এল একটি দল, তার মাঝখানে কালো ঘোড়ার পিঠে বসে আছেন বৃদ্ধ রাজা। প্রজারা রাজার নামে জয়ধ্বনি দিয়ে উঠল।
একটি গাছের নীচে ঘোড়া থেকে নামলেন রাজা। তারপর তিনি হাতছানি দিয়ে তীক্ষ্ণকে কাছে ডাকলেন।
রাজকুমার তীক্ষ্ণ কাছে এগিয়ে এসে হাত জোড় করে রাজাকে প্রণাম জানাল।
রাজা মৃদু স্বরে বললেন, “জয় হোক। দীর্ঘজীবী হও, কুমার। আমি শুনলাম, তুমি আমার সেনাপতি বাহুককে কাপুরুষ বলে অপমান করেছো। কেন এমন দুঃসাহস দেখালে তুমি? বাহুক তোমার চেয়ে বয়েসে অনেক বড়, তোমার তুলনায় অনেক শক্তিমান। এই রাজ্যের হয়ে সে তিনটি যুদ্ধ জয় করেছে। তোমাকে জয় করতে তার এক মুহূর্তও লাগবে না।”
রাজকুমার তীক্ষ্ণ বলল, “বেশ তো! আমার সঙ্গে যুদ্ধ করে তিনি যদি জয়ী হতে পারেন, তা হলে তাঁর গৌরব আরও বাড়বে। আপনার রাজ্যের সুনাম হবে!”
রাজা বললেন, “তোমাকে হারিয়েই তো সে থামবে না। তুমি তাকে কাপুরুষ বলেছ, তোমাকে সে হত্যাও করবে! তোমার এত কম বয়েস, তবু তুমি মরতে চাও কেন? কী তোমার দুঃখ? কেন তুমি নিজের রাজ্য ছেড়ে অন্য রাজ্যে রাজ্যে ঘুরছ?”
রাজকুমার তীক্ষ্ণ হেসে বলল, “আমার কোনও দুঃখ নেই। আমার খুব তাড়াতাড়ি মরে যাবারও ইচ্ছে নেই। আমি দিগ্বিজয়ী হবার জন্য রাজ্য ছেড়ে বেরিয়েছি।”
রাজা বললেন, “তোমার অভিজ্ঞতা কম, তাই তুমি বুঝতে পারছ না। তোমার যতই দক্ষতা থাকুক, বড়-বড় বীরদের সঙ্গে লড়াই করতে গেলে তোমার যে-কোনও সময় মৃত্যু হতে পারে। একজনকে তুমি যুদ্ধে হারালেও তার সঙ্গী-সাথীরা তোমাকে মেরে ফেলবার চেষ্টা করবে। আমি তাই এই যুদ্ধ বন্ধ করতে এসেছি। সেনাপতি বাহুক এখনি এসে পড়বে। তুমি তার সামনে ক্ষমা চাও! বয়েসে বড় একজন যোদ্ধার কাছে ক্ষমা চাওয়ার মধ্যে লজ্জার কিছু নেই। তুমি ক্ষমা চাইলেই মিটমাট হয়ে যাবে। তারপর তুমি আমাদের অতিথি হয়ে কিছুদিন থাকো।”
রাজকুমার তীক্ষ্ণ উদ্ধতভাবে বলল, “ক্ষমা চাওয়া তো দূরে থাক, সেনাপতি বাহুক যদি এখানে আসতে আর দেরি করেন, তা হলে আমি সবার সামনে তাঁকে আবার কাপুরুষ বলব। এই রাজ্যের সকলকেই কাপুরুষ বলব!”
রাজা দীর্ঘশ্বাস ফেলে বললেন, “হায় বালক! তবে তোমাকে মরতেই হবে দেখছি!”
সঙ্গে-সঙ্গে শোনা গেল অনেকগুলি ঘোড়ার ক্ষুরের শব্দ। একদল অশ্বারোহীর সঙ্গে এসে উপস্থিত হল সেনাপতি বাহুক। তার সঙ্গে স্বর্ণখচিত পোশাক। মাথায় কার্তিক ঠাকুরের মতন মুকুট। তার সঙ্গীদেরও বেশ বলবান যোদ্ধা বলে মনে হয়।
বাহুক ঘোড়া থেকে নেমে রাজাকে প্রণাম জানাবার পর গম্ভীরভাবে বলল, “মহারাজ, আজ একটু পরেই আমাকে পাহাড়পুরে যেতে হবে। তার আগে আপনার সঙ্গে জরুরি বৈঠকে বসতে হবে। এই বালকটির যুদ্ধসাধ আমি খুব তাড়াতাড়ি মিটিয়ে দিচ্ছি। তারপর সব কাজ সারব।”
এর পর সে জনতার দিকে তাকিয়ে চেঁচিয়ে বলল, “এই অসভ্য ছোকরাটি আমাকে অপমান করেছে, আমাদের রাজ্যের অপমান করেছে। আমি একে শাস্তি দেব। এর বয়েস কম বলে অনেকের দয়া হতে পারে। কিন্তু একে ক্ষমা করার জন্য অনুরোধ করবেন না আমাকে। এই হতভাগা প্রাণ নিয়ে এ রাজ্য ছেড়ে যেতে পারবে না।”
রাজকুমার তীক্ষ্ণ মৃদু-মৃদু হাসতে লাগল।
এর পর শুরু হল যুদ্ধ। রাজকুমার তীক্ষ্ণর চেহারাটা ছোটখাটো বলে তার প্রতিদ্বন্দ্বীরা প্রথম থেকেই তাকে অবহেলার চক্ষে দেখে। তাকে পরাজিত করা যেন অতি সহজ কাজ। কিন্তু রাজকুমার তীক্ষ্ণর হালকা শরীরটি এত দ্রুত ঘুরতে পারে যে, তাকে ধরাছোঁওয়াই যায় না। তা ছাড়া সে অনেক উঁচুতে লাফাতে পারে। হঠাৎ-হঠাৎ যেন অদৃশ্য হয়ে যায়। লাফিয়ে গাছের ডাল ধরে ঝোলে।
সেইরকমই একবার গাছের ডাল থেকে রাজকুমার তীক্ষ্ণ একটা লাথি মারল বাহুকের মুখে। বাহুক সেই আঘাতে চিৎপাত হয়ে পড়ে গেল। রাজকুমার তীক্ষ্ণ ঝুপ করে তার সামনে এসে পড়ে বলল, “তুমি নিজেই জানিয়েছ, কেউ কারুকে ক্ষমা করবে না। উঠে দাঁড়াও! শুয়ে থাকা অবস্থায় আমি কারুকে হত্যা করি না। ওঠো!”
সেনাপতি বাহুক অতিকষ্টে উঠে দাঁড়াল। তার মাথা ঘুরছে। তবু সে খুব জোরে একটা কোপ মারতে গেল। ঝট করে সরে গিয়ে রাজকুমার তীক্ষ্ণ তার তলোয়ারের অর্ধেকটা বিধিয়ে দিল বাহুকের বক্ষে। বাহুক আর একটা শব্দও উচ্চারণ করতে পারল না, ঢলে পড়ল মৃত্যুর মুখে।
রক্তমাখা তলোয়ারটা টেনে বার করে উঁচুতে উঠিয়ে রাজকুমার তীক্ষ্ণ চেঁচিয়ে বলল, “আমার সঙ্গে লড়াই করতে আর কেউ চায়? আর কেউ আমার সঙ্গে দ্বন্দ্বযুদ্ধে রাজি আছে?”
সবাই বিস্ময়ে হতবাক্। কেউ কোনও সাড়া দিল না।
তারপর হঠাৎ বাহুকের অশ্বারোহী দল হুঙ্কার দিয়ে উঠল এক সঙ্গে। অস্ত্র তুলে প্রায় কুড়ি-পঁচিশজন যোদ্ধা আসতে লাগল রাজকুমার তীক্ষ্ণর দিকে। দ্বন্দ্বযুদ্ধের এরকম নিয়ম নয়। একসঙ্গে এতজন মিলে একজন মাত্র যোদ্ধাকে আক্রমণ করে না। রাজকুমার তীক্ষ্ণ একবার তাকাল বৃদ্ধ রাজার দিকে। রাজা কটমট করে তাকিয়ে আছেন। তিনিও আগে থেকেই জানতেন, বাহুক পরাজিত হলে তার দেহরক্ষীরা সবাই একসঙ্গে আক্রমণ করে এই স্পর্ধিত কুমারকে হত্যা করবে।
রাজকুমার তীক্ষ্ণ বিদ্যুৎ গতিতে ছুটে গিয়ে রাজার কালো ঘোড়াটার পিঠে চড়ে বসল। আর কোনও দিকে পালাবার পথ নেই, তাই সে ঘোড়া ছুটিয়ে চলে গেল রাজবাড়ির দিকেই। সেদিক থেকেও তেড়ে আসছে একদল যোদ্ধা। অন্য কোনও উপায় না দেখে রাজকুমার তীক্ষ্ণ সেই ঘোড়াসুদ্ধু ঝাঁপিয়ে পড়ল জলপ্রপাতের মতন অতি খরস্রোতা নদীতে।
তারপর তাকে দেখা গেল না। হায়-হায় করে উঠল জনতা।
সেই দুরন্ত স্রোতের টানে অনেকখানি ভেসে গেল রাজকুমার তীক্ষ্ণ, তবু তার মৃত্যু হল না। এক সময় সে উঠে পড়ল নদীর অন্য পাড়ে। পাশেই একটি নিবিড় বন। সেই বনের মধ্যে শুয়ে পড়ল সে। জেগে ওঠার পর সে কালো ঘোড়াটিকে আর দেখতে পেল না।
পরদিন বন থেকে বেরিয়ে কিছু দূর যাবার পর সে একটি নগরের সন্ধান পেল। লোকজনের সঙ্গে কথা বলে বুঝল, এটা ভোজ রাজ্য নয়। এ এক অন্য রাজ্য, এর নাম গালবদেশ। এর রাজধানীর নাম যুধাখেরি।
রাজকুমার তীক্ষ্ণ রাজধানীর উদ্দেশে রওনা দিল। ভোজ রাজ্যের পর তার এখানেই আসার কথা ছিল। ভোজ রাজ্যের অশ্বারোহীরা তাকে এখানে তাড়া করে আসতে পারবে না।
রাজকুমার তীক্ষ্ণর সঙ্গে টাকা-পয়সা কিছু নেই। খিদে পেলেও খেতে পারবে না কিছু। কোনও লোকের বাড়িতে আশ্রয় চাইলেই পেতে পারে। সেইরকমই প্রথা। ক্ষুধার্ত ব্যক্তিকে অন্ন-পানীয় দিয়ে সবাই পুণ্য অর্জন করতে চায়। সেইজন্যই এইসব রাজ্যে কোনও লোক উপবাসী থাকে না। কিন্তু রাজার কুমার তীক্ষ্ণ কারও কাছে হাত পাততে জানে না।
সে রাজধানীতে এসে এক ধর্মশালার বারান্দায় শুয়ে রইল। তলোয়ারটা লুকিয়ে রাখল কাপড়ে মুড়ে। দু’ দিন তার কোনও খাদ্য জোটেনি, শুধু জল খেয়ে পেট ভরাতে হয়।
আরও একজন ভিখিরির মতন চেহারার লোক ওই ধর্মশালার বারান্দায় থাকে। সে রাজকুমার তীক্ষ্ণর সঙ্গে ভাব জমাতে আসে, তার পরিচয় জানতে চায়। কিন্তু রাজকুমার তীক্ষ্ণ এমনিতেই কম কথা বলে, অচেনা লোকের সঙ্গে কথা বলতেই চায় না।
রাজকুমারের হাতে একটা আংটি আছে। সেই লোকটি ওই আংটিটির দিকে লোভীর মতন তাকায়। দ্বিতীয় রাতে ঘুমন্ত রাজকুমারের হাত থেকে সে ওই আংটিটা চুরি করতে গিয়ে ধরা পড়ে গেল!
রাজকুমার জেগে উঠতেই সে কাঁচুমাচু হয়ে নিজেই বলে উঠল, “চুরি করতে চাইনি, চুরি করতে চাইনি, আমি শুধু ওটা একবার দেখতে চেয়েছি। তুমি ওটা বিক্রি করবে?”
আংটি যে বিক্রি করা যাবে, সেটাই জানত না রাজকুমার তীক্ষ্ণ। আংটিটার যে কত মূল্য, তাও সে জানে না। তিনরকম দুর্লভ পাথর বসানো অতি মূল্যবান সেই অঙ্গুরীয় সে বিক্রি করে দিল মাত্র দশটি মুদ্রার বিনিময়ে। পরদিন সেই টাকা দিয়ে সে খাদ্য ফলমূল কিনল।
আরও দু’ দিন পরে তার সঙ্গে দেখা হয়ে গেল মল্লপালের। অনেক পথ ঘুরে ঘুরে সে তার দলবল নিয়ে উপস্থিত হয়েছে যুধাখেরিতে।
বাহুকের দলবল রাজকুমার তীক্ষ্ণকে তাড়া করতেই মল্লপালরাও ভয়ে পালিয়েছিল। রাজধানীর বাইরে এক জঙ্গলে লুকিয়ে ছিল দু’ দিন। তারপর রাতের বেলায় হেঁটে-হেঁটে তারা সেই রাজ্য ছেড়ে আসে। পথে তারা শুনেছে, ভোজরাজা নাকি ঘোষণা করেছেন যে, রাজকুমার তীক্ষ্ণ ফিরে এলে তার সঙ্গেই তিনি দুই রাজকন্যার বিয়ে দেবেন। রাজকুমার তীক্ষ্ণ তার কালো ঘোড়ায় চেপেছে, দারুণ তরঙ্গমুখর নদীতে ঝাঁপ দিয়েছে। এর পরেও যদি সে বেঁচে থাকে তবে রাজকন্যারা তার গলাতেই বরমাল্য দেবে।
লুকা বলল, “রাজকুমার, চলুন, আমরা ভোজরাজ্যে ফিরে যাই। সেনাপতি মারা গেছে। রাজাও খুব বৃদ্ধ। রাজকন্যাদের বিয়ে করলে আপনিও সে রাজ্যের রাজা হবেন। আমরাও মহাসুখে থাকব!”
রাজকুমার তীক্ষ্ণ বলল, “চুপ! ওই রাজকন্যারা যাকে ইচ্ছে বিয়ে করুক। আমি ওদের রাজ্যও চাই না। তোমরা শিবির স্থাপন কর। তারপর খোঁজ নাও এই রাজ্যের শ্রেষ্ঠ বীর কে? আমি তার সঙ্গে দ্বন্দ্বযুদ্ধ করব .
মল্লপাল হতাশভাবে বলল, “আবার যুদ্ধ? আবার আমাদের কী বিপদ হবে কে জানে?”
রাজকুমার তীক্ষ্ণ বলল, “আমি উত্তর ভারতের অন্তত তিরিশটি রাজ্য ঘুরতে চাই!”
গালবদেশের রাজা অসুস্থ। তাঁর রানি পল্লবী দেবীই রাজ্য চালান। সেনাপতি অতি বৃদ্ধ, এখন তিনি একটা বর্শাও তুলতে পারেন না, তবু তাঁকে সেনাপতি পদ থেকে ছাড়ানো হয়নি। তবে শহরের দুই কোটালই সৈন্যবাহিনীকে চালায়। কোটাল দু’জনের নাম দ্রব আর প্লব। সাধারণত সব রাজধানীতে একজন করেই কোটাল থাকে, এই রাজধানীতে দু’জন কোটাল। তার কারণ, দ্রব আর প্লব যমজ। তারা দেখতে হুবহু একরকম তো বটেই, তাদের চিন্তারও অদ্ভুত মিল। দ্রব যদি পুকুরঘাটে আছাড় খায়, তা হলে প্লব বিছানায় শুয়েও ব্যথায় উহু-হু করে ওঠে। দ্রব আর প্লব যতদূরেই থাকুক, একজনের খিদে পেলে অন্যজনও খিদেয় কাতরাবে। কিংবা প্লব যদি শুধু ডাবের জল খেয়ে পেট বোঝাই করে ফেলে, তখন দ্রব তার সামনে মণ্ডা-মেঠাই দেখলেও খাবে না।
কে যে দ্রব আর কে যে প্লবতা প্রজারা চিনতেই পারে না। সবসময় ভুল করে। সেইজন্য পল্লবী দেবী ওদের দু’জনকেই কোটালের পদ দিয়েছেন।
দ্রব আর প্লব’র তলোয়ার খেলার খুব সুনাম। তারা গর্ব করে বলে যে একালে তাদের সমকক্ষ যোদ্ধা আর কেউ নেই। তাই তারা দু’জনেই মাঝে-মাঝে দ্বন্দ্বযুদ্ধে মাতে। দু’জনেই সমান, কেউ জেতে না, কেউ হারে না।
লুকার মুখে সব খবর শুনে রাজকুমার তীক্ষ্ণ বলল, “যাও, ওদের দু’জনকেই আহ্বান জানাও। আমি একসঙ্গে ওদের দু’জনের সঙ্গেই লড়াই করব।”
লড়াইয়ের মাঠে হল এক অদ্ভুত কাণ্ড।
দ্রব আর প্লব দু’জনেই কালো কুচকুচে পোশাক পরে। দু’জনেই বেশ রোগা আর লম্বা। দু’জনেরই ঠোঁটের কোণে বাঁকা হাসি।
দু’ ভাই পাশাপাশি দাঁড়াল। ভাল করে দেখল রাজকুমার তীক্ষ্ণকে। তারপর দ্রব অস্ত্র হাতে না নিয়ে সোজা হেঁটে এসে এক থাপ্পড় কষাল রাজকুমার তীক্ষ্ণর গালে। দ্রব’র হাতে এত জোর যে সেই থাপ্পড় খেয়ে রাজকুমার তীক্ষ্ণ উলটে পড়ে গেল।
দু’ ভাই একসঙ্গে হেসে উঠে বলল, “এই গায়ের জোর নিয়ে তুই লড়াই করবি? যা, বাড়ি যা!”
রাজকুমার তীক্ষ্ণর ঠোঁটের পাশ দিয়ে ফোঁটা-ফোঁটা রক্ত গড়াচ্ছে। উঠে দাঁড়িয়ে রক্ত মুছে সে দ্রবকে বলল, “তুমি আমাকে অন্যায়ভাবে আঘাত করেছ। আমার অস্ত্রের কোপে তোমারই প্রথম প্রাণ যাবে।”
তারপর সে তলোয়ার হাতে নিতেই দু’ ভাই দু’ দিক থেকে ধেয়ে এল তাকে আঘাত করতে। রাজকুমার তীক্ষ্ণ লাফিয়ে উঠে গেল তাদের মাথার ওপর। একসঙ্গে দুই প্রতিদ্বন্দ্বীর তলোয়ারকেই সে কী করে যে আটকাতে লাগল, তা বোঝাই গেল না।
দ্রব আর প্লব সত্যিই ভাল লড়াই জানে। তবু এই লড়াই চলল না বেশিক্ষণ। রাজকুমার তীক্ষ্ণ প্রথমে দ্রব’র ডান হাত কেটে ফেলল, তারপর তার বুকে তলোয়ার ঢুকিয়ে ধরাশায়ী করল। সঙ্গে-সঙ্গে প্লবও ধড়াম করে শুয়ে পড়ল মাটিতে। তার হাত থেকে খসে গেল তলোয়ার। সে আর কোনও শব্দ করল না।
রাজকুমার তীক্ষ্ণ নিরস্ত্রকে আঘাত করে না। প্লব’র কাছে গিয়ে বলল, “খুব যে হেসেছিলে? এর মধ্যেই লড়াইয়ের সাধ মিটে গেল? উঠে দাঁড়াও!” প্লব কোনও উত্তর দিল না। উত্তর দিতে পারবেই না। দ্রব’র মৃত্যুর সঙ্গে-সঙ্গেই তারও প্রাণ বেরিয়ে গেছে।
এইভাবে রাজকুমার তীক্ষ্ণ একের পর এক রাজ্য ঘুরে-ঘুরে নামকরা বীরদের দ্বন্দ্বযুদ্ধে পরাজিত করতে লাগল। বৈভব রাজ্য, ধরাশূর, উনকোটি, শ্রীপুর, মন্দারগড় রাজ্যে কোনও যোদ্ধাই রাজকুমার তীক্ষ্ণর সামনে আসতে সাহস করল না। চতুর্দিকে রটে গেছে যে এই রাজকুমার যেমন কৌশলী যোদ্ধা তেমনই নিষ্ঠুর। কোনও শত্রুকেই সে দয়া করে না। এই রাজকুমার যেন জাদুকর। লড়াইয়ের মধ্যে যখন-তখন অদৃশ্য হয়ে যায়, হঠাৎ-হঠাৎ শূন্যে লাফিয়ে ওঠে, গাছের ডাল ধরে ঝোলে। লোকের মুখে-মুখে রাজকুমার তীক্ষ্ণর আর-একটা নাম হয়ে গেল উড়ন্ত রাজকুমার।
সদলবলে রাজকুমার তীক্ষ্ণ এক সময় এসে পৌঁছল কাঞ্চী রাজ্যে। অহিচ্ছত্রপুর ছেড়ে আসার পর প্রায় দেড় বছর কেটে গেছে। কাঞ্চীতে এসেই তার জীবন আবার এক অন্যদিকে মোড় নিল।এদিকে রাজকুমার দৃঢ় এখন আর রাজকুমার নেই। বছরের পর বছর সে যখন কারাগারে ছিল, তখনও সে নিজেকে রাজকুমার বলেই জানত। এখন তার কিছুই মনে পড়ে না। নিজের মায়ের কথা, নিজের রাজ্যের কথাও মনে পড়ে না।
লিচ্ছবি রাজ্যের এক দ্বীপে, মোড়লের বাড়িতে আশ্রয় পেয়েছে দৃঢ়। মোড়লের মস্ত বড় সংসার, প্রায় তিরিশ-চল্লিশজন লোক থাকে। অনেকখানি জায়গা জুড়ে পরপর দশ-বারোটা মাটির ঘর, আর প্রচুর গাছপালা।
দৃঢ়র শরীর এখনও অসুস্থ, সারাদিন একটা মাটির ঘরে সে শুয়ে থাকে। দুটো হাত ঢাকা দিয়ে রাখে চোখের ওপর। এখনও সে আলো সহ্য করতে পারে না। দুটো হাতেও তেমন জোর নেই। মোড়লের এক মেয়ে তাকে দু’বেলা খাবার দিয়ে যায়। দৃঢ় শুধু খায় আর ঘুমোয়। এ-বাড়ির মানুষ যখন তাকে জিজ্ঞেস করে, ওগো, তুমি কে? তোমার বাড়ি কোথায়? কোন্ দেশ থেকে এসেছ? দৃঢ় চুপ করে থাকে।
দিনের পর দিন যায়। আস্তে-আস্তে দৃঢ় সুস্থ হয়ে উঠল। হাত দুটোতে জোর ফিরে এল, চোখেও রোদ পড়লে কষ্ট হয় না। এখন আর সে সারাদিন ঘরে থাকে না, ঘুম থেকে উঠে একটা গাছতলায় গিয়ে বসে। বাচ্চা ছেলেরা দূরে দাঁড়িয়ে কৌতূহলের সঙ্গে তাকে দেখে। এই রহস্যময় মানুষটি কোনও কথা বলে না।
শরীর সুস্থ হয়ে ওঠার সময় রাজকুমার দৃঢ় নিজেকে নিয়ে চিন্তিত হয়ে পড়ে লোকে তার নাম-ধাম জিজ্ঞেস করে, সে উত্তর দিতে পারে না কেন? নিশ্চয়ই তার একটা নাম ছিল, কোথাও একটা বাড়ি ছিল। কী করে সে সব ভুলে গেল? তার দুই বাহুতে দুটো সোনার বালা আছে, কিন্তু তাতে কিছু লেখা নেই।
বেশি চিন্তা করতে গেলে তার মাথা ঝিমঝিম করে।
মোড়লের যে-মেয়েটি তাকে খাবার দিতে আসে, তার বয়েস দশ-এগারো বছর। তার নাম লোপা। তার মাথা ভর্তি কোঁকড়া-কোঁকড়া চুল, গায়ের রং কালো, মুখখানাতে দুষ্টু-দুষ্টু ভাব। খাবার দেবার সময় রোজই সে বলে, “এই যে বোবা মানুষ, খাও!”
একদিন রাজকুমার দৃঢ় তাকে জিজ্ঞেস করল, “তোমার নাম কী?”
“অমনি লোপা হাততালি দিয়ে চেঁচিয়ে উঠল, “কথা বলেছে! কথা বলেছে! কথা বলেছে।” সেইরকম চ্যাঁচাতে-চ্যাঁচাতে সে চলে গেল বাড়ির মধ্যে। ডেকে আনল তার বাবাকে।
মোড়লের গায়ের রং কালো কুচকুচে, লম্বা-চওড়া চেহারা, মাথার চুল সাদা। সে এসে বলল, “ওগো বিদেশী, তুমি কথা বলছ বলে আমরা বড় খুশি হয়েছি! তুমি কোন্ দেশের মানুষ? আমাদের এদেশে কি তোমার চেনা কেউ আছে?”
দৃঢ় লজ্জার সঙ্গে বলল, “আমি কিছুই মনে করতে পারছি না। আমি এখানে এলাম কী করে?”
মোড়ল বলল, “তুমি নদীতে ভাসতে ভাসতে এসেছ। তোমার মাথায় চোট লেগেছিল। কতদূর থেকে তুমি এসেছ, তাও আমরা জানি না।”
দৃঢ় বলল, “আমিও জানি না। এটা তোমাদের বাড়ি? আমাকে এখানে থাকতে দিয়েছ কেন?”
মোড়ল জিভ কেটে বলল, “তুমি আমাদের অতিথি! তুমি এখানে যতদিন খুশি থাকতে পারো। অতিথির সেবা করলে পুণ্য হয়।”
দৃঢ় বলল, “কিন্তু আমি কেন থাকব? কিংবা কোথায়ই বা যাব?” মোড়ল বলল, “যদি অন্য কোথাও না যেতে চাও, তা হলে আমাদের বাড়িতেই থাকো।”
দৃঢ় বলল, “আমি দেখি যে এ-বাড়ির সকলেই কিছু-না-কিছু কাজ করে। আমারও তো কোনও কাজ করা উচিত। কিন্তু আমি কী কাজ জানি? কিছুই তো জানি না।”
মোড়ল বলল, “যদি কাজ করতে ইচ্ছে হয়, আস্তে-আস্তে শিখে নেবে। আমরা শিখিয়ে দেব।”
দৃঢ় একটা দীর্ঘশ্বাস ফেলল। তার বুকের মধ্যে একটা কষ্ট হচ্ছে। কিছুই না-জানার কষ্ট বড় মর্মান্তিক।
আরও কেটে গেল কয়েকটা দিন। লোপা নামে মেয়েটির সঙ্গে তার ভাব হয়েছে। দৃঢ় নিজের নামও জানে না শুনে লোপার কী হাসি! এমন মানুষ সে কখনও দেখেনি। তারপর সে নিজেই দৃঢ়র একটা নাম দিয়েছে। দৃঢ়কে সে ‘কুমার’ বলে ডাকে।
মোড়লের এক ভাই মাটি দিয়ে মূর্তি গড়ে। দৃঢ় তার পাশে বসে-বসে দেখে। নিজেও মূর্তি গড়ার চেষ্টা করে। আস্তে-আস্তে সে শিখে গেল অনেকটা। একদিন হঠাৎ ডাকাতেরা আক্রমণ করল সেই মোড়লের বাড়ি। নৌকো করে এল ডাকাতের দল, তাদের হাতে তলোয়ার, বর্শা আর জ্বলন্ত মশাল। হইহই করে ধেয়ে এল এই বাড়ির দিকে।
ডাকাতদের দেখে মোড়লের বাড়ির লোকজন ভয়ে পালাতে লাগল। কয়েকজন বাধা দিতে গেলেও প্রচণ্ড মার খেল ডাকাতদের হাতে।
দৃঢ় ঘুমিয়ে ছিল, তাকে ডাকবার কথা কারুর মনে আসেনি। ঘুম ভেঙে সে দেখল, তার দরজার কাছে একজন লোক দাঁড়িয়ে আছে।
দৃঢ় জিজ্ঞেস করল, “কে? কী চাই?”
ডাকাতটা বলল, “তুই কে রে ব্যাটা? বাড়ির জামাই নাকি? তোর হাতে দেখছি সোনার বালা। দে, খুলে দে!”
দৃঢ় বলল, “তুমি আমার বালা চাও? কেন, বালা নিয়ে কী করবে?”
ডাকাতটা বলল, “ভাল চাস তো শিগগির দে! নইলে তোর মুণ্ডু কাটব!”
দৃঢ় বলল, “তোমাকে আমার ভাল লাগছে না! তুমি যাও এখান থেকে। আমি এখন ঘুমোব।”
ডাকাতটা অট্টহাস্য করে ঢুকে এল ঘরের মধ্যে। তারপর খপ্ করে দৃঢ়র মাথার চুল চেপে ধরে টেনে তুলতে গেল।
যন্ত্রণার চোটে আ-আ শব্দ করে উঠল। তারপর তার রাগ হল। রাগের চোটে ডাকাতটাকে একটা ধাক্কা দিল সে। ডাকাতটা ছিটকে পড়ে গেল।
পরের মুহূর্তেই ডাকাতটা তাকে হত্যা করার জন্য তলোয়ার তুলল।
দৃঢ় সেদিকে চেয়ে বলল, “তুমি আমাকে মারতে চাও?”
দৃঢ় যে চৌকিটায় শোয়, তার একটা পায়া ঢকঢক করে। একদিন ভেঙে পড়েছিল, আবার জোড়া লাগানো হয়েছে কোনওরকমে। চোখের নিমেষে দৃঢ় সেই খাটের পায়াটা তুলে নিয়ে বাধা দিল ডাকাতটাকে।
নিজের নাম ভুলে গেলেও দৃঢ় যুদ্ধবিদ্যা ভোলেনি। রাজকুমাররা খুব ভাল ভাল গুরুর কাছে অস্ত্রশিক্ষা করে, সাধারণ একটা ডাকাত তার সঙ্গে পারবে কেন? একটুক্ষণের মধ্যেই ডাকাতটা কাবু হয়ে গেল, মাথায় একটা চোট লাগার ফলে অজ্ঞান হয়ে পড়ে গেল সে।
দৃঢ় তার হাত থেকে তলোয়ারটা খুলে নিল।
বাড়ির মধ্যে দারুণ চ্যাঁচামেচি হচ্ছে, মেয়েরা ভয় পেয়ে কাঁদছে। দৃঢ় তলোয়ারটা হাতে নিয়ে বেরিয়ে এল বাইরে।
ডাকাতদের যে সর্দার, তার ভয়ঙ্কর চেহারা। মাথায় ঝাঁকড়া-ঝাঁকড়া চুল, কপালে মস্ত একটা সিঁদুরের টিপ, দু’ কানের ফুটোয় দুটো ফুল গোঁজা। সেই সদার লোপার হাত ধরে হিড়হিড় করে টেনে নিয়ে যাচ্ছে, আর লোপা ফুঁপিয়ে ফুঁপিয়ে কাঁদছে।
দৃঢ় বলল, “এই, ওকে কোথায় নিয়ে যাচ্ছ? ছেড়ে দাও!”
ডাকাতের সর্দার বলল, “এটা আবার কে? আয়, তোকে আগে সাবাড় করি।”
দৃঢ় কখনও কারও বাড়ির ডাকাতি দেখেইনি। ডাকাতদের ব্যাপারটাই সে জানে না। সে মনে করল, এই লোকগুলো খারাপ।
ডাকাত সর্দারের সঙ্গে আরম্ভ হয়ে গেল দৃঢ়র দ্বন্দ্বযুদ্ধ!
এই লোকটির সাহস আর শক্তি দুটোই প্রচণ্ড। দৃঢ় তাকে সহজে হারাতে পারল না। চলতে লাগল লড়াই। অন্য ডাকাতরা সেখানে ছুটে এলেও সর্দারকে সাহায্য করতে পারল না। লড়াইটা হচ্ছে একটা দেওয়ালের কোণ ঘেঁষে।
এক সময় দৃঢ়র তলোয়ারের আঘাতে ডাকাতের সর্দারের হাত থেকে তলোয়ারটা ছিটকে পড়ে গেল। দৃঢ় তার অস্ত্রটা সর্দারের গলায় ঠেকিয়ে বলল, “তোমার সঙ্গীদের থামতে বলো। নইলে কিন্তু তুমি বাঁচবে না।”
সর্দারের ওই অবস্থা দেখে বাকি ডাকাতরা ছুটে পালাল। তাড়াহুড়ো করে নৌকোয় উঠতে গিয়ে কয়েকজন পড়ে গেল জলে। এর মধ্যে গ্রামের অন্য লোকরাও তেড়ে এল। ডাকাতদের সর্দার আর তার দু’জন সঙ্গী বন্দী হল গ্রামের লোকদের কাছে।
মোড়ল ও তার বাড়ির লোকেরা ফিরে এসে ধন্য ধন্য করতে লাগল দৃঢ়কে। তার জন্যই বেঁচে গেল সব কিছু। এর আগে ডাকাতদের বিরুদ্ধে এমন সাহসের সঙ্গে লড়াই করতে আর কাউকে দেখা যায়নি। এই বিদেশী মস্ত বড় বীর।
দৃঢ় এইসব প্রশংসার কথা গায়েই মাখল না। তার অসময়ে ঘুম ভেঙেছিল, সে আবার ঘুমোতে চলে গেল।
পরদিন থেকে দৃঢ়র খুব খাতির বেড়ে গেল সেই গ্রামে। সবাই তাকে নেমন্তন্ন করে খাওয়াতে চায়। মোড়ল তাকে অন্য কোনও বাড়িতে যেতে দিতে চায় না। তার ভয়, দৃঢ় তাদের বাড়ি ছেড়ে যদি চলে যায়! তার খুব ইচ্ছে, তার মেয়ের সঙ্গে দৃঢ়র বিয়ে দেওয়ার।
কয়েকদিন পর দেশের রাজার কাছ থেকে দূত এল সেই মোড়লের কাছে। দূত তার সঙ্গে কয়েকজন সৈন্য ও একটা রথ নিয়ে এসেছে। একদল সাঙ্ঘাতিক ডাকাতকে একজন অচেনা বিদেশী লড়াই করে হারিয়ে দিয়েছে, এই খবর পৌঁছেছে রাজার কানে। তিনি এই লোকটিকে দেখতে চান।
রাজার আদেশ অমান্য করার উপায় নেই। দৃঢ় যেতে চায় না। মোড়লদের বাড়িটা আর এখানকার লোকদের সঙ্গে তার চেনা হয়ে গেছে, এ-জায়গা ছেড়ে অন্য কোথাও যাবার ইচ্ছে নেই তার। কিন্তু মোড়ল বুঝল যে, দৃঢ় না গেলে রাজা তার ওপরেই রাগবেন। সে অনেক বুঝিয়ে-সুঝিয়ে দৃঢ়কে রাজি করাল। দৃঢ় উঠে বসল রথে।
এ-দেশের রাজা খুব বৃদ্ধ। তাঁর চার ছেলে। এদের মধ্যে কে যে পরে সিংহাসনে বসবে তা এখনও ঠিক হয়নি। নিয়ম অনুযায়ী বড় ছেলেরই যুবরাজ হওয়ার কথা, কিন্তু রাজা বেশি ভালবাসেন তাঁর ছোট ছেলেকে। রাজকুমারদের মধ্যেও ভাব নেই, তারা সব সময় ঝগড়া করে।
দৃঢ়কে দেখে বৃদ্ধ রাজা চমকে উঠলেন।
দৃঢ়র পোশাক-পরিচ্ছদ এখন ছিন্নভিন্ন হয়ে গেছে। মুখভর্তি জঙ্গলের মতন দাড়ি-গোঁফ, খালি পা। তাকে দেখে রাজকুমার বলে চেনার কোনও উপায় নেই। শুধু দুই বাহুতে দুটি সোনার বালা। দুই কানে দুই কুণ্ডল। তার চেহারা দেখলেই বোঝা যায়, সে সাধারণ ঘরের ছেলে নয়।
সে সোজা হয়ে দাঁড়িয়ে রাজার চোখের দিকে চেয়ে রইল, সেই দাঁড়াবার ভঙ্গি দেখলেই মনে হয়, ছোটবেলা থেকে সে কারও সামনে মাথা নিচু করেনি। রাজকুমাররাই এমনভাবে দাঁড়ায়।
রাজা জিজ্ঞেস করলেন, “তুমি বিদেশী? তোমার নাম কী?”
লোপা তাকে যে নামে ডাকে, দৃঢ় সেই নামটাই বলল। সে বলল, “আমার নাম কুমার। আমি এসেছি অনেক দূর দেশ থেকে।”
রাজা বললেন, “আমি তোমার বীরত্বের কথা শুনেছি। গ্রামের লোক ডাকাত দেখলেই পালায়। তুমি একা রুখে দাঁড়িয়েছ। তোমাকে আমি একটা কাজ দিতে চাই। কিছুদিন আগে এ-রাজ্যের কোটাল মারা গেছে। তুমি নগর-কোটাল হবে?”
দৃঢ় কিছু উত্তর দেবার আগেই বড় রাজকুমার বলল, “বাবা, আপনি আগেই একে কাজ দিচ্ছেন? এ-লোকটা সত্যি-সত্যি বীর কি না, তা আগে পরীক্ষা করে দেখা হবে না? ও আমাদের সামনে লড়াই করে দেখাক।”
রাজা বললেন, “ঠিক। একবার ওর বীরত্বটা পরীক্ষা করে দেখা দরকার। কার সঙ্গে ও লড়াই করবে?”
বড় রাজকুমার বলল, “আমাদের ছোটকুমার ভাল লড়াই শিখেছে। তার সঙ্গেই যুদ্ধ করুক। তাকে যদি হারাতে পারে, তখন না হয় আমরা দেখব!”
ছোট রাজকুমার সঙ্গে-সঙ্গে তলোয়ার নিয়ে উঠে দাঁড়াতেই দৃঢ় শান্তভাবে বলল, “আমি কোটাল হতে চাই না। আমি সেই গ্রামে মোড়লের বাড়িতে ফিরে যেতে চাই। ওঁর সঙ্গে আমি লড়াইও করব না!”
বড় রাজকুমার ধমক দিয়ে বলল, “চুপ করো। রাজার মুখের ওপর কথা বলতে নেই। রাজা তোমাকে লড়াই করতে বলেছেন, এখন লড়ো!”
দৃঢ় বলল, “কেন এর সঙ্গে লড়াই করব? ইনি তো আমার কোনও ক্ষতি করেননি!”
বড় রাজকুমারের ইচ্ছে, এই অচেনা লোকটা যদি ছোট রাজকুমারের সঙ্গে লড়াই করে তাকে মেরে ফেলে, তা হলে খুব ভাল হয়। তার পথের কাঁটা দূর হয়ে যায়!
বড় রাজকুমার বলল, “রাজার আদেশ অগ্রাহ্য করলে কী শাস্তি হয় জানো? তার শাস্তি মৃত্যু। তুমি লড়াই না করলে তোমায় শূলে চড়ানো হবে। সেই ভাবে মরতে চাও, না লড়াই করতে চাও?”
ছোট রাজকুমার বলল, “এ-লোকটাকে তো মনে হচ্ছে ভীতু। এ কী করে কোটালের কাজ করবে?”
বৃদ্ধ রাজা বললেন, “ওহে বিদেশী, তলোয়ার তোলো।”
দৃঢ় এবার তার তলোয়ারটা হাতে নিল। ছোট রাজকুমার ধেয়ে এল তার দিকে। দুই তলোয়ারে ঠোকাঠুকি হল।
লড়াইয়ে মন দিতে পারছে না দৃঢ়। সে পিছিয়ে যাচ্ছে ক্রমশ। একসময় রাজা হাত তুলে বললেন, “থাক, থাক, যথেষ্ট হয়েছে। লড়াইয়ের ফলাফল দেখার দরকার নেই। কে কীরকম ভাবে অস্ত্র চালায়, তা দেখলেই বোঝা যায়, তার দক্ষতা কতখানি। এই বিদেশী যুবক ইচ্ছে করলেই যে ছোট কুমারকে হারিয়ে দিতে পারে, তা আমি বুঝেছি। আমি আজ থেকে একে কোটালের কাজে নিযুক্ত করলাম।”
তলোয়ার নামিয়ে দৃঢ় বলল, “মহারাজ, আমাকে মাফ করুন। আমি কোটালের কাজ নিতে চাই না।”
বড় রাজকুমার বলল, “আরে, এ-লোকটা যে দেখি মহা মূর্খ! রাজ্যের কোটালের কাজ কত সম্মানের কাজ। কত টাকাপয়সা পাবে। সে কাজ নিতে চাইছে না?”
রাজা মৃদু হেসে জিজ্ঞেস করলেন, “বিদেশী কুমার, তুমি এ-কাজ নিতে চাও না কেন?”
দৃঢ় বলল, “আমি গ্রামে ফিরে যেতে চাই। নদীর ধারের গ্রামটি আমার বড় ভাল লেগেছে।”
রাজা বললেন, “কোটালের কাজ নিয়েও তুমি মাঝে-মাঝে সেখানে ফিরে যেতে পারবে। তুমি ডাকাতদের দমন করেছ, এই পুরস্কার তোমার প্রাপ্য। আপাতত তুমি অতিথি ভবনে থাকো। নতুন পোশাক-পরিচ্ছদ পরে কাল তুমি রাজসভায় এসো, তোমার কাজ বুঝিয়ে দেওয়া হবে।”
রাজকুমার দৃঢ়র ভাগ্যের চাকা এখানেই থামল না। পরের দিনই তার নিয়তি তাকে নিয়ে গেল অন্যদিকে।
পরদিন স্নান করে, নতুন মূল্যবান বস্ত্রে সুসজ্জিত হয়ে দৃঢ় এল রাজসভায়। অতিথিশালার পরিচারকরা তাকে যত্ন করে সাজিয়ে দিয়েছে, আজ তাকে আবার দেখাচ্ছে রাজকুমারের মতন। তার নতুন নাম হয়েছে কুমার সিংহ!
রাজার সভায় এসেছে ভোজ রাজ্যের দূত। দুই রাজবংশের মধ্যে আত্মীয়তা আছে। সেই দূত বৃদ্ধ রাজাকে এক দীর্ঘ কাহিনী শোনাল। কাহিনী যখন প্রায় শেষ হয়ে এসেছে, তখন দৃঢ় এসে ঢুকল রাজসভায়।
রাজা দূতকে বললেন, “সবই তো শুনলাম। বড়ই আশ্চর্যের ব্যাপার। তুমি ভোজরাজকে বলবে, আমি তাঁকে সবরকম সাহায্য করব। তুমি যাকে খুঁজতে এসেছ, তাকে খোঁজার ব্যাপারে তোমাকে সাহায্য করবে আমার কোটাল। এতদিন এই রাজ্যে কোনও কোটাল ছিল না। আজই নতুন কোটাল নিযুক্ত হয়েছে।”
রাজা দৃঢ়র দিকে তাকিয়ে বললেন, “কুমার সিংহ, এটাই হবে তোমার প্রথম কাজ!”
ভোজরাজের দূত রাজকুমার দৃঢ়র দিকে ফিরে যেন ভূত দেখার মতন চমকে উঠল! বেশ কয়েক মুহূর্ত অপলকভাবে চেয়ে থেকে সে বলল, “কী আশ্চর্য! কী আশ্চর্য! এই তো সেই মানুষ!”
রাজাও সবিস্ময়ে বললেন, “এই সেই মানুষ?”
ভোজরাজের দূত বলল, “সেই মানুষ! কোনও ভুল নেই! মহারাজ, এই যুবক আমাদের সেনাপতি বাহুককে দ্বন্দ্বযুদ্ধে পরাজিত করেছে। তারপর রাজার নিজস্ব কালো ঘোড়ায় চেপে ঝাঁপিয়ে পড়েছে জলপ্রপাতের মধ্যে। আমাদের রাজা আগেই ঘোষণা করেছিলেন যে, যদি কেউ ওই ঘোড়ায় চেপে জলপ্রপাত পার হতে পারে, তবে তার সঙ্গেই তাঁর দুই রাজকন্যার বিবাহ দেবেন। এর আগে সেরকম অসম্ভব কাজ আর কেউ পারেনি! শুধুমাত্র এই রাজকুমার পেরেছেন!”
রাজা হেসে বললেন, “রাজকুমার! আমি ঠিক ধরেছিলাম। প্রথম দেখেই বুঝেছি! এই কুমার যে দারুণ বীর, তাতেও কোনও সন্দেহ নেই। কুমার, তুমি এতবড় একটা কাণ্ড করে এসেছ, তা আমাদের বলোনি কেন?”
রাজকুমার দৃঢ় বলল, “না, না, মহারাজ, আমি সেরকম তো কিছু করিনি! নিশ্চয়ই এই দূত ভুল করেছেন। অন্য কারও কথা ভেবেছেন।”
দূত বলল, “আমার ভুল হতেই পারে না। অবিকল এই মুখ। দু’ বাহুতে ঠিক এইরকম সোনার বালা। আমাদের দুই রাজকন্যাই ঠিক করেছেন, এই বীর পুরুষকে ছাড়া অন্য কাউকে বিয়েই করবেন না।”
রাজা বললেন, “আমার নিজের কোনও কন্যা নেই। যদি থাকত, তবে তার সঙ্গেই আমি এই বীর যুবকের বিবাহ দিতাম।”
রাজকুমার দৃঢ়র সঙ্গে তার ছোট ভাইয়ের মুখের অনেক মিল। দুজনেরই বাহুতে একইরকম তাদের বংশের বালা। দৃঢ় বারবার বলতে লাগল, সে বাহুক নামে কোনও ব্যক্তির সঙ্গে লড়াই করেনি, কালো ঘোড়ায় চেপে কোনও খরস্রোতা নদীতেও ঝাঁপ দেয়নি। দূত সে কথা মানতেই চাইল না কিছুতে। এই লোককে খোঁজার জন্য সে অনেক রাজ্য ঘুরেছে। এখন আর সে একে ছাড়বে না!
রাজকুমার দৃঢ় তখন ভাবল যে, আগেকার কোনও কথাই তো তার মনে নেই। তা হলে হয়তো হতেও পারে। সে চুপ করে গেল।
বৃদ্ধ রাজা তখনই মহা সমারোহে রাজকুমার দৃঢ়কে পাঠিয়ে দিল ভোজ রাজ্যে। সেখানে একসঙ্গে দুই রাজকন্যার সঙ্গে তার বিয়ে হয়ে গেল। নিজের পিতার রাজ্যে সে কারাবন্দী হয়ে ছিল, এখন সে হয়ে গেল অন্য একটি রাজ্যের যুবরাজ।কাঞ্চী রাজ্যের রাজধানীতে ঢং ঢং করে ডঙ্কা বাজছে। চারদিকে ছোট-ছোট পাহাড়। সেই পাহাড়ে প্রতিধ্বনিত হচ্ছে গম্ভীর শব্দ। মল্লপাল ও আর কয়েকজন ঘুরে-ঘুরে বাজাচ্ছে সেই ডঙ্কা।
একটা ছাতিম গাছের তলায় দাঁড়িয়ে আছে দিক্‌বিজয়ী বীর রাজকুমার তীক্ষ্ণ। এর মধ্যে অনেক রাজ্য সে পার হয়ে এসেছে। এ-পর্যন্ত একজন যোদ্ধাও তাকে দ্বন্দ্বযুদ্ধে হারাতে পারেনি। বহু সেনাপতি ও রাজপুত্র লড়াই করতে গিয়ে নিহত হয়েছে তার হাতে। কেউ তার সামনে দাঁড়াতেই পারে না।
এখন রাজকুমার তীক্ষ্ণর নাম শুনলেই অনেক যোদ্ধা ভয়ে কাঁপে। কয়েকটি রাজ্যে রাজকুমার তীক্ষ্ণ প্রবেশ করা মাত্র সে দেশের রাজা তাড়াতাড়ি জানিয়ে দেন যে তাঁর রাজ্যে রাজকুমার তীক্ষ্ণর সমকক্ষ কেউ নেই। কেউ তার সঙ্গে লড়বে না। এই রাজ্য তাঁকে অদ্বিতীয় বীর বলে মেনে নিচ্ছে।
রাজার পক্ষ থেকে রাজকুমার তীক্ষ্ণকে অনেক উপহার দেওয়া হয়। রাজকুমার সেগুলি সাধারণ মানুষের মধ্যে বিলিয়ে দেয়। তারপর সে নিজের নামের একটি ঝাণ্ডা পুঁতে দেয় নগরের মাঝখানে।
কাঞ্চী রাজ্যের রাজার কাছ থেকে কোনও দূত আসেনি, এখনও কেউ লড়াই করার জন্য সাড়াও দেয়নি। একটা গুজব শোনা যাচ্ছে যে, একা কোনও যোদ্ধা রাজকুমার তীক্ষ্ণকে হারাতে পারবে না বলে এবার চল্লিশ-পঞ্চাশজন যোদ্ধা মিলে রাজকুমার তীক্ষ্ণকে ঘিরে ফেলে হত্যার ষড়যন্ত্র করছে। সেই গুজব শুনে মল্লপাল এ-রাজ্য থেকে সরে পড়ার পরামর্শ দিয়েছিল, কিন্তু রাজকুমার তীক্ষ্ণ অবিচল।
অবশ্য রাজকুমার তীক্ষ্ণর লড়াই দেখবার জন্য অন্যান্য রাজ্য থেকেও বহু মানুষ আসে। তাদের সামনে অনেক যোদ্ধা মিলে একা রাজকুমার তীক্ষ্ণকে মেরে ফেললে সে রাজ্যের খুবই বদনাম হবে। সবাই ছি-ছি করবে। একজনের বিরুদ্ধে অনেকে মিলে যুদ্ধ করা ক্ষত্রিয়দের ধর্ম নয়।
কিছু পরে শোনা গেল, রাজা একজন যোদ্ধাকে পাঠাচ্ছেন।
রাজকুমার তীক্ষ্ণকে ঘিরে দাঁড়িয়ে রয়েছে কয়েক-শো মানুষের জনতা। তারা সেই যোদ্ধাকে দেখে বিস্ময়ে স্তব্ধ হয়ে গেল। এ আবার কীরকম যোদ্ধা! মনে হয় এক উন্মাদ। বিশাল লম্বা-চওড়া দৈত্যের মতন একজন মানুষ, মাথার চুলে জটা, মুখে জঙ্গলের মতন দাড়ি। তার খালি গা, হাতে-মুখে বড়-বড় রোম, তাতে আবার ধুলো মাখা। তলোয়ারের বদলে তার হাতে একটা লোহার মুগুর।
আসলে হয়েছে কি, এই লোকটির নাম অলম্বুষ। সে পাহাড়ের ওপর একলা একলা থাকত। একদিন সে হঠাৎ পাগল হয়ে গিয়ে দু’জন মেষপালককে মুগুর পিটিয়ে মেরে ফেলে। তখন লোকে মনে করল, সে একটা মানুষ নয়, দৈত্য।
সে কিন্তু দৈত্য নয়, এমনিই একজন লম্বা-চওড়া মানুষ। রাজার সৈন্যরা গিয়ে তাকে ধরে নিয়ে এল, বিচারে তার ফাঁসির আদেশ হল। আর দু’ দিন পরেই তার ফাঁসি হওয়ার কথা। এই সময় রাজা ভাবলেন, লোকটা তো এমনিই – ফাঁসিতে মরবে, তার আগে একবার গিয়ে রাজকুমার তীক্ষ্ণর সঙ্গে লড়াই করুক না! যদি মরে তো মরুক, আর যদি কোনওক্রমে রাজকুমার তীক্ষ্ণকে হারিয়ে দিতে পারে, তাতে এই রাজ্যের সুনাম বাড়বে।
এখানে পাঠাবার আগে রাজা অলম্বুষকে বলে দিয়েছেন, “খুব ভাল করে লড়বি! যদি ওই রাজকুমারকে হারাতে পারিস, তা হলে তুই মুক্তি পেয়ে যাবি।”
পাগল অলম্বুষ রাজার এই কথাটা ঠিকই বুঝেছে।
মল্লপাল এই বিচিত্র লোকটিকে দেখে আপত্তি জানিয়ে বলল, “এ কী! এ তো একটা পাগল! এর সঙ্গে লড়াই করবেন আমাদের রাজকুমার?”
অলম্বুষের সঙ্গে রাজার একজন দূত এসেছে। সে বলল, “কে বলেছে পাগল? পাগল মাপার কি কোনও যন্ত্র আছে? তা ছাড়া পাগলের সঙ্গে লড়াই হবে না, এমন কথা তো আগে বলা হয়নি!”
মল্লপাল বলল, “ওর হাতে ওই একটা বিচ্ছিরি মুগুর কেন? আমাদের রাজকুমার তলোয়ার নিয়ে যুদ্ধ করেন। ওর হাতে একটা তলোয়ার দিন।”
রাজার দূত বলল, “তলোয়ার ছাড়া যুদ্ধ করা যাবে না, এ আবার কেমন কথা! যারা সত্যিই বীরপুরুষ, তারা যে-কোনও অস্ত্রের বিরুদ্ধে লড়াই করতে পারে।”
এইসব কথা হচ্ছে, এর মধ্যেই পাগল অলম্বুষ মুগুর তুলে রাজকুমার তীক্ষ্ণকে মারবার জন্য তেড়ে গেল। রাজকুমার দ্রুত সরে গেল পেছন দিকে, কারণ তলোয়ার দিয়ে ওই পাথরের মুগুর আটকানো যাবে না।
শুরু হয়ে গেল দ্বন্দ্বযুদ্ধ।
এ-যুদ্ধে সুবিধে করতে পারল না রাজকুমার তীক্ষ্ণ। তাকে বারবার দৌড়ে পালাতে হচ্ছে। লোকটা মাঝে-মাঝে ছুড়ে মারছে পাথরের মুগুরটা। ভেঙে ভেঙে নিচ্ছে গাছের ডাল, এমন লোকের সঙ্গে তলোয়ার নিয়ে লড়া যায় না। রাজকুমার তীক্ষ্ণ ওর কাছে যেতেও সাহস করছে না। কেননা একবার হাতের নাগালে পেলে সে রাজকুমারকে পিষে মেরে ফেলবে।
সেই উন্মাদের হিংস্র চোখ জ্বলছে। যেন সে রাজকুমারকে হত্যা করতে বদ্ধপরিকর। মাঝে-মাঝে সে কিড়মিড় করছে দাঁত।
রাজকুমার তীক্ষ্ণ বারবার দৌড়ে পালাচ্ছে দেখে হায় হায় করছে দর্শকেরা। অনেকেই মনে করছে, এবারেই হারতে হবে রাজকুমারকে। হায়, হায়, এত বড় বীর হয়েও শেষপর্যন্ত হারতে হবে এক পাগলের কাছে!
পেছন ফিরে হাঁটতে গিয়ে রাজকুমার তীক্ষ্ণ একবার হোঁচট খেয়ে পড়ে গেল। সঙ্গে-সঙ্গে অলম্বুষ ঝুঁকে পড়ে ধরতে গেল তাকে। প্রায় ধরে ফেলেছে ভেবে হা-হা করে হেসে উঠল।
রাজকুমার তীক্ষ্ণ অতি দ্রুত গড়িয়ে গেল একপাশে। তার শরীরে অলম্বুষের আঙুলের ছোঁয়া লেগেছিল। সে বুঝতে পারল, এইভাবে বারবার পিছু হটে যুদ্ধে জেতা যাবে না। নিজের প্রাণ থাকতে সে যুদ্ধ ছেড়ে পালাতেও চায় না।
চোখের নিমেষে সে একটা বড় গাছ বেয়ে ওপরে উঠে গেল।
অলম্বুষ তখন আবার হা-হা করে হেসে বলল, “এবার তোকে পেয়েছি! আর পালাতে পারবি না!”
সে মুগুরটা নামিয়ে রেখে দু’হাত দিয়ে গাছটা ঝাঁকাতে লাগল। তার গায়ে অসীম শক্তি। গাছটা ভেঙে ফেলে সে রাজকুমারকে মাটিতে নামাতে চায়। অনেকেই মনে করল, এবার আর রাজকুমারের নিষ্কৃতি নেই। মল্লপাল ও তার সঙ্গীদের মুখ শুকিয়ে গেছে ভয়ে।
রাজকুমার তীক্ষ্ণ একটা উঁচু ডালের মাঝখানে গিয়ে সোজা হয়ে দাঁড়াল। সে খুব জোরে-জোরে লাফাতে পারে বলে লোকে তার নাম দিয়েছিল উড়ন্ত রাজকুমার। এখন সে আর একবার তার নামের সার্থকতার প্রমাণ দিল।
তলোয়ারটা হাতে নিয়ে সে লাফিয়ে উঠল শূন্যে। ঠিক এসে পড়ল অলঘুষের ঘাড়ের ওপর। তারপর অলম্বুষের গলার দু’ দিক দিয়ে পা ঝুলিয়ে সে তলোয়ারটা চেপে ধরল ওর টুটির কাছে। আর-একটা হাতের আঙুল রাখল তার ডান চোখের মণির ওপর।
যন্ত্রণায় চিৎকার করে উঠল অলম্বুষ।
ঠিক সেই মুহূর্তে কে যেন একজন বলে উঠল, “দাঁড়াও!”
অলম্বুষকে হত্যা করতে গিয়েও থেমে গিয়ে রাজকুমার তীক্ষ্ণ পেছন ফিরে তাকাল।
নদীর ধার দিয়ে এগিয়ে আসছিল ছোট একটি মিছিল। তার মধ্য থেকে একজন সৌম্য চেহারার মানুষ চলে এল এদের কাছে।
মানুষটির মাথার চুল চূড়া করে বাঁধা। গায়ের রং গৌরবর্ণ। গেরুয়া পোশাক পরা। ঠোঁটে স্নিগ্ধ হাসি। দেখলেই বোঝা যায়, ইনি সাধারণ কোনও মানুষ নন।
তিনি বললেন, “ওকে মেরো না, ছেড়ে দাও!”
এত দেশে যুদ্ধ করে এসেছে রাজকুমার তীক্ষ্ণ, কিন্তু এরকম অনুরোধ তাকে আগে কেউ করেনি।
এই অনুরোধ শুনে কিন্তু রাজকুমার তীক্ষ্ণ ভয়ঙ্কর রেগে গেল। এই অদ্ভুত ধরনের যুদ্ধে সে আগাগোড়াই বিরক্ত হয়ে ছিল, সে কর্কশ কণ্ঠে জিজ্ঞেস করল, “আপনি কে?”
সন্ন্যাসীটি বললেন, “আমি একজন মানুষ। তুমিও একজন মানুষ। যাকে তুমি মারতে যাচ্ছ, সেও একজন মানুষ। মানুষ কেন মানুষকে মারবে?”
রাজকুমার তীক্ষ্ণ বলল, “ও আমার কাছে যুদ্ধে হেরে গেছে। তাই ওকে আমি মারছি। আমি যদি পরাজিত হতাম, তা হলে ও এতক্ষণে আমার মাথা চূর্ণ-বিচূর্ণ করে দিত।”
সন্ন্যাসী বললেন, “যুদ্ধে কেউ হারে না। কেউ জেতে না।”
রাজকুমার তীক্ষ্ণ সগর্বে বলল, “কে বলল, আমি জিতিনি? এই দেখুন, এই লোকটির আর নড়াচড়ার ক্ষমতা নেই। আমি এক মুহূর্তে এর মুণ্ডুটা ধুলোয় লুটিয়ে দিতে পারি।”
সন্ন্যাসী বললেন, “যে-মুহূর্তে তুমি ওর গলা কাটবে, সেই মুহূর্তে তুমি একেবারে হেরে যাবে। তুমি মানুষ হিসেবে হেরে যাবে। তুমি হয়ে যাবে খুনি।” রাজকুমার তীক্ষ্ণ এক লাফে নেমে এল মাটিতে। তারপর সন্ন্যাসীর দিকে তেড়ে গিয়ে বলল, “আপনি ব্রাহ্মণ, আপনি যুদ্ধের বিষয়ে কী জানেন? আপনি কেন এ-ব্যাপারে মাথা গলাতে এসেছেন?”
সন্ন্যাসী হেসে বললেন, “আমি ব্রাহ্মণ নই।”
রাজকুমার তীক্ষ্ণ ভুরু তুলে বলল, “আপনি ব্রাহ্মণ নন? তা হলে সন্ন্যাসী সেজে আছেন কেন?”
সন্ন্যাসী বললেন, “আমি তো কিছু সাজিনি। পথে-পথে ঘুরি।”
রাজকুমার তীক্ষ্ণ একেবারে ছেলেবেলা থেকেই ব্রাহ্মণদের সম্মান করতে অভ্যস্ত। ব্রাহ্মণদের দেখলে প্রণাম করতে হয়, সন্ন্যাসীদের সামনে মাথা নিচু করে কথা বলতে হয়। এতক্ষণ তবু সে কোনওক্রমে মেজাজ সামলে ছিল, এখন যেই শুনল যে এই সন্ন্যাসীটি ব্রাহ্মণ নন, আসল সন্ন্যাসীও নন, তখন সে আরও ক্রুদ্ধ হল।
তলোয়ার তুলে বলল, “তুমি এই লোকটির প্রাণ বাঁচাতে চাও? বেশ, তা হলে এর বদলে তুমি প্রাণ দাও! তোমাকে এমনি-এমনি মারব না, তুমি আমার সঙ্গে লড়াই করো। তলোয়ার হাতে নাও!”
অন্য দিকে ফিরে সে বলল, “জয়পাল! এই ভণ্ড সাধুটিকে একটা তলোয়ার দাও!”
জয়পাল একটা তলোয়ার নিয়ে এল। সে রাজকুমারের মেজাজ জানে, এখন প্রতিবাদ করে কোনও লাভ নেই। কিন্তু তলোয়ারটা সে সন্ন্যাসীর হাতে তুলে দিতে পারল না। কেন যেন তার শরীর কাঁপছে। সে তলোয়ারটি সন্ন্যাসীর পায়ের কাছে নামিয়ে রাখল।
উন্মাদ অলম্বুষ এই সুযোগে ছুটে পালিয়ে গেল। রাজকুমার তীক্ষ্ণ যখন তার ঘাড়ে চেপে বসেছিল, তখন সে মনে করেছিল, তার মৃত্যু হতে আর এক মুহূর্তও বিলম্ব নেই। এখন প্রাণ ফিরে পেয়ে সে আর দাঁড়াল না।
রাজকুমার তীক্ষ্ণ বাধা দিল না সেই উন্মাদকে। সে সন্ন্যাসীকে বলল, “কী, ভয় পাচ্ছ নাকি? তোমার নিজের এত যদি মৃত্যুভয়, তা হলে যুদ্ধের ব্যাপারে মাথা গলাতে আসো কেন?”
সন্ন্যাসী সহাস্যে দু’ হাত বাড়িয়ে বললেন, “এসো!”
রাজকুমার তীক্ষ্ণ বলল, “তুমি আমার হাত থেকে ছাড়া পাবে না! লড়তে তোমাকে হবেই।”
সন্ন্যাসী আবার বললেন, “এসো!”
রাজকুমার তীক্ষ্ণ বলল, “তুমি অস্ত্র হাতে নাও আগে!”
সন্ন্যাসী বললেন, “আমি তো লড়ছি তোমার সঙ্গে। আমার অস্ত্র লাগে না। কোনও অস্ত্র হাতে না নেওয়াই আমার অস্ত্র। এসো, আঘাত করো আমাকে।”
রাজকুমার তীক্ষ্ণ বলল, “আমি নিরস্ত্র মানুষকে আঘাত করি না। কিন্তু, তুমি যদি লড়াই করতে না চাও, তা হলে তোমার ধৃষ্টতার জন্য তোমাকে শাস্তি পেতে হবে। তুমি আমার বিজয়গৌরবের পথে বাধা দিয়েছ। আমার লোকেরা তোমাকে এই গাছের সঙ্গে বেঁধে পুড়িয়ে মারবে।”
সন্ন্যাসীর মুখে কোনও ভয়ের চিহ্ন দেখা গেল না। মুখের হাসি মুছল না। তাঁর চক্ষু দুটি বড় শান্ত।
তিনি নিজেই কয়েক পা এগিয়ে এসে বললেন, “আমি তো তোমার অহঙ্কারের সঙ্গে, তোমার অন্তরের ক্রোধের সঙ্গে লড়াই করছি, কুমার!”
এই বলে তিনি রাজকুমার তীক্ষ্ণর মাথায় একটি হাত রাখলেন। আর-একটি হাতে তার থুতনি ছুঁয়ে বললেন, “মানুষ যখন বেশি রেগে যায়, তখন তাকে সুন্দর দেখায় না। কিন্তু এমনিতে তুমি কত সুন্দর!”
রাজকুমার তীক্ষ্ণর সারা শরীর থরথর করে কেঁপে উঠল। কী যে হলো তার, হাত থেকে খসে পড়ে গেল তলোয়ার। সে যেন শুনতে পেল চতুর্দিকে একটা সঙ্গীতের ধ্বনি উঠেছে। বুজে এল তার চোখ
ঝুপ করে সে অজ্ঞান হয়ে গেল, পড়ে গেল মাটিতে।
কিছুক্ষণ পর যখন তার জ্ঞান ফিরল, সে দেখল সেই সন্ন্যাসী ও তাঁর দলের কেউ নেই। সবাই চলে গেছে। শুধু মল্লপাল ও তার সঙ্গীরা বসে আছে তার মাথার কাছে। মল্লপাল তার মাথায় জল ঢেলে দিচ্ছে।
ধড়মড় করে উঠে বসে রাজকুমার তীক্ষ্ণ জিজ্ঞেস করল, “ও কে? ওই সন্ন্যাসী কে? কোথায় চলে গেলেন তিনি!”