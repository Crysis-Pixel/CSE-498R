শ্রীমতি কাফে (১৯৫৩) – উপন্যাস – সমরেশ বসু
প্রথম কথা, শ্রীমতী কাফে কোনও একটা রেস্তোরাঁ নয়। ও একাধিক মিলে শ্রীমতী কাফের একটা বিশেষত্ব আছে। অর্থাৎ শ্রীমতী একটা ঐতিহ্য বহন করে চলেছে। সে ঐতিহ্য আমাদের জাতীয় জীবনেরই আলো-আঁধারির খেলা।
শ্রীমতী কাফে উপন্যাস। কাহিনী ও চরিত্রই এর প্রধান উপজীব্য এবং তা বাস্তবধর্মী হলেই এর উৎস-সন্ধানে যে ইতিহাস আপনা হতেই এসে পড়ে, উপন্যাসে সেটা অপ্রধান নয়।
শ্রীমতী কাফে যেন রঙ্গমঞ্চ, যে হিসাবে আমরা সমগ্র বিশ্বকেই রঙ্গমঞ্চ বলে থাকি। সুতরাং ক্ষেত্র বড় বিস্তৃত নয়। অথচ অনেক ঘটনা। তাই কাহিনীর গতি চলতি নিয়ম থেকে একটু অন্য পথ ধরেছে। পথটা সমাদৃত হলেই সার্থক।
আবার বলছি শ্রীমতী কাফে কোনও বিশেষ রেস্তোরাঁ নয় এবং শ্রীমতী কাফের আয়নায় যদি কেউ নিজের প্রতিবিম্ব দেখেন, সে দায়িত্ব লেখকের নয়। চরিত্রগুলি লেখকের সৃষ্টি।
আর এক কথা, তেরোশো ঊনষাটের শারদীয় চতুষ্কোণে শ্রীমতী কাফে যেটুকু প্রকাশিত হয়েছিল, সেটুকু প্রকৃতপক্ষে বর্তমান উপন্যাসের কিঞ্চিৎ গল্পাংশ। বাংলাদেশের চলতি-প্রথানুযায়ী ওটা একটা শারদীয়কীর্তি হিসাবে গণ্য করলে ত্রুটি হবে না আশা করি।
বইটি প্রকাশে বিলম্বের দরুন বন্ধুমহলে অনেক কৈফিয়ত দিয়েছি, এবার তার নিরসন হল।
লেখক
অগ্রহায়ণ, ১৩৬০
.
শ্রীমতী কাফে
০১.
সময়টা উনিশশো বাইশ সালের বসন্তকালের শেষ দিক। সারা দেশটা যেন একটা বিরাট বইয়ের ভস্মস্তূপ হয়ে আছে। ছাইয়ের স্তূপটা বিলিতি কাপড়ের। আরও পরিষ্কার করে বলা যায়, জাতীয় আন্দোলনের নিভানো চিতার ছাই প্রদেশ জেলায় ছড়িয়ে যেন একটা ধূসর আবছায়ায় ঢাকা পড়ে গিয়েছে। বোঝা যায় না সেই ভস্মভূপের তলায় আগুন চাপা পড়ে আছে কি না। আর জায়গায় জায়গায় লেগে আছে রক্তের দাগ। নতুন যুগের সূচনায় যে সমস্ত বিচিত্র ও অসব ঘটনা গত কয়েক বছর দেশে ঘটে গিয়েছে, বুঝি সেটা একটা স্বপ্ন মাত্র। অবুঝ কাঁচা মেয়েটাকে কে যেন তেপান্তরের মাঝে ফেলে পালিয়েছে। স্তব্ধ হয়েছেনপুর ও বাঁশির সুর শব্দ। চৈত্রের পাগল হওয়ায় এক অসহ্য গোমরানি ছড়িয়ে পড়ছে দক্ষিণ থেকে উত্তরে।
নতুন রাগিণী ও তান ধরে দিয়ে গিয়েছে বদৌলিতে কংগ্রেস ওয়ার্কিং কমিটি। একমাত্র ব্যক্তির নেতৃত্বে সারা দেশ আচ্ছন্ন। তিনি গান্ধীজি, যাঁর অঙ্গুলি সংকেতের জন্য সমস্ত দেশ প্রতীক্ষা করে আছে। তিনি আইন অমান্য আন্দোলন তুলে নিলেন। দেখলেন, যাকে তিনি জাগাতে যাচ্ছেন সে একট সুপ্ত হিংস্র সিংহ। অহিংসা বোঝে না সে।
কিন্তু বদৌলির রাগিণী যেন বিয়েবাসরের হাসি কলরবে শ্রাদ্ধানুষ্ঠানের বিষাদ নিয়ে চেপে বসল। তার সঙ্গে ওই অসহ্য গোমরানিটা একটা বেসুরো শব্দে ভরে রাখল আকাশটা।
.
বারাসত মহকুমা কোর্ট। কোর্ট মহকুমা হাকিমের। তিন মহলা কোর্ট। অর্থাৎ তিন টুকরো একতলা বাড়ি। বিচার চলে তিন ঘরে। এক নম্বরে স্বয়ং ম্যাজিটে, দু নম্বরে এক অনারারি ম্যাজিস্ট্রেট, তিন নম্বরটা উভয়ের। একদিকে ম্যাজিস্ট্রেট সাহেবের পুলিশ বিভাগ, মহকুমা হাজত। কোট প্রাঙ্গণের এক পাশে বার লাইব্রেরি। সেখানে চোগা চাপকান পরা উকিল মোক্তারবাবুর দল ঝিমুচ্ছেন, দু-একজন কথাবার্তায় ব্যস্ত নয় তো নথি ঘটছেন চোখে চশমা এটে। ডাকসাইটে মোক্তার নলিনীবাবু যথাপূর্বং তাঁর চোপসানো গালে থোলোহঁকোয় সশব্দে চুমু খাচ্ছেন আর নড়বড়ে দাঁতে চিবুচ্ছেন পান।
হাকিমের লাঞ্চটাইম প্রায় উয়োয়। তবু কোর্ট প্রাঙ্গণটা যেন ঝিমুচ্ছে এখনও।
কোর্টের একপাশ দিয়ে গুম গুম করে বেরিয়ে গেল আপ-এর বনগাঁ লোকাল ট্রেন। আর একদিকে সুদূর নির্জন যশোর রোডটা গা এলিয়ে দিয়ে পড়ে আছে। চৈত্রের এলোমেলো হাওয়ায় দুলছে শাল শিমুল ও কৃষ্ণচূড়ার মাথা। ডালে ডালে থোকা থোকা লাল ফুল বাতাসের ঘায়ে কেঁপে কেঁপে উঠছে আগুনের শিখার মতো। তারই নিখুঁত ছায়া মাটির বুকে নাচছে যেন দল বাঁধা বুনন মেয়েরা। আচমকা নোনা হাওয়ার ঝোড়ো শব্দ বেদনার্ত পৃথিবীর দমকা নিশ্বাস। তার সঙ্গে রাশি রাশি ধুলো উড়ে বিব্রত করে দিচ্ছে মানুষকে। হঠাৎ শুকনো পাতা উড়ে গিয়ে কোথায় হারিয়ে যাচ্ছে, বুঝি সে বাতাসের ব্যাকুল চিঠি। কয়েদি ঠাসা হাজত ঘরটার পাশে একটা গাছে পাখি ডাকছে কুহু কুহু!
কোর্ট ঝিমুচ্ছে। আছে গুল্‌তানি, কথাবার্তা, আলাপ-আলোচনা, বাদী আসামি সাক্ষীর ভিড়। তবু যেন ঝিমুচ্ছে। বহুরিদের কলম ধরা হাতে আঁটন নেই। তেলে ভাজা, খাবারের দোকান ও হোটেলগুলোর টুলে খদ্দেরেরা খেয়ে নিয়ে জিরুচ্ছে। রাস্তার একপাশে কয়েকটা গরুর গাড়ি, আর একপাশে ঘোড়া-গাড়ি কাতার দেওয়া রয়েছে ডজনখানেক। ঝিমুচ্ছে জানোয়ারগুলো এবং তাদের প্রভুরা। গরুর গাড়ির ছইয়ের ভিতর থেকে মুখ বাড়িয়েছে নথ নোলক পরা সম্পন্ন গেরস্ত বউ। হয় তো বাদী নয় তো আসামি। কৌতূহল ভরে দেখছে বিচারালয়, নিজের অজান্তে হাসি নিয়ে দেখছে হাজতের বারান্দায় দড়িবাঁধা আসামিদের। সেদিকে তাকিয়ে পরস্পর হাসাহাসি করছে গেঁয়ো, আধা গেঁয়ো লোকগুলো।
হোটেলের পেছন দ্বার দিয়ে বেরিয়ে একটা বেড়াল অসঙ্কোচে ঘুমন্ত পেয়াদার নাকের উপর দিয়ে এক নম্বর আদালতের হাকিমের চেয়ারে গিয়ে গুটিসুটি বসল। এই কোর্টের, ওই চেয়ারের এক কালের হাকিমের তেলরং ছবি টাঙানো দেওয়ালে, বঙ্কিম চাটুজ্যের মুখে বুঝি চকিতে ঝিলিক দিয়ে গেল হাসি। মনে পড়ে গেল নাকি কমালকান্তের মাজার প্রসঙ্গ।
ঝিমুনি কাটছে না। আমের বোলের সঙ্গে বেআইনি চোলাই করা মদের গুদাম থেকে একটা তীব্র মদিরা-গন্ধ যেন মানুষ ও জানোয়ার সবাইকে নেশাচ্ছন্ন করে দিচ্ছে। যশোর রোডের দূর দূরান্ত থেকে ভেসে আসছে গরুর গাড়ির গাড়োয়ানের গানের স্তিমিত সুর।
ঝিমুনি সর্বত্র। সারা দেশে। গত সালে মামলার সংখ্যা আশাতীত কম। অনেকগুলো মামলা বাদী আসামির অনুপস্থিতি বা ইচ্ছানুক্রমে কোর্ট খারিজ করে দিয়েছেন। লোকে বিবাদ বিসম্বাদ একটা বছরের জন্য যেন প্রায় ভুলতে বসেছিল। অবশ্য দেওয়ানি ও ফৌজদারি মামলার কথা বলছি। তবুও সরকারের আইন শৃঙ্খলা বিভাগ গত বছরে নিশ্বাস নেওয়ার সময় পায়নি।
তারই একটা রেশ এখনও রয়েছে যেন সুরের মাঝে ছেড়া তারের গোঙানির মতো। এ চৈত্র আকাশটার মতো উদাস অথচ নীল, বেদনার বিলম্বিত সুরের মাঝে দমকা হাওয়ার বেতাল লয়।
ঢং করে বেলা একটার ঘণ্টা পড়ল। গোক গড়াক করে এল হাকিমের গাড়ি। আড়মোড়া ভাঙল কোর্ট। হুজুরে সেলাম পড়ল এদিকে সেদিকে, প্রত্যুত্তর চোখের ইশারায়। সময় বুঝে উকিলবাবুরা পেছন দিক দিয়ে হাত পাতলেন মক্কেলের কাছে, মুহুরি কলম চালাতে চালাতে সেদিকে নজর রাখল কড়া। গাছে গাছে পাখিগুলো তাড়া খায় লোকের মাথা নষ্ট হওয়ার ভয়ে। গরুর গাড়ির ছইয়ের বাইরে দুই চোখ বিস্ময়ে বড় হয়ে উঠেছে। এই হাকিম, মানে ম্যাজিস্টর অর্থাৎ কাজি!
বেড়ালটা পালাল নিঃশব্দে কাঠগড়ার তলা দিয়ে।
কয়েক মিনিটের মধ্যে কোর্ট বসতেই নাজিরের নির্দেশে পেয়াদা বাইরে এসে হাঁকল, মাদেব হালদার হাজির! একবার দুবার নয় চার পাঁচবার গলা ফাটিয়ে ডাকা হল।
নলিনী মোক্তার লাফ দিয়ে উঠে হুঁকো হাতে ছুটে এলেন মুহুরির কাছে। দেখলেন মহাদেব হালদার পাঁশুটে রং-এর সুতার গলাবন্ধ কোটটা গায়ে দিয়ে, মোটা ছড়িগাছটি মাথার কাছে রেখে তখনও তন্দ্রাচ্ছন্ন। নলিনী প্রথমে খেকোলেন মুহুরিকে, কী রকম বে-আক্কেল হ্যাঁ তুমি, ভলোককে ডাক দিতে পর্যন্ত পারোনি?
মুহুরি বলল, এঁজ্ঞে ডেকেছিলুম, উনি বিরক্ত হলেন।
নলিনী বললেন, তোমার মাতা। তাড়াতাড়ি ডাকলেন, কই হত্যা মাদেব ভায়া, ও-দিকে ডাক পড়ছে য্যা।
মহাদেব হালদার উঠলেন। গায়ে মাথায় দু এক জায়গায় পাখির বিষ্ঠা পড়েছে। সে সব দিকে কোনও খেয়াল না করে বললেন, কোনও লাভ আছে নলিনীদা? জানার কি কিছু বাকি আছে? তবে?
নলিনী বললেন, কী যে বলল আজকে মামলার রায় আর তুমি সুস্থ শরীরে কোর্টের উঠোনে বসে থাকবে?
কী হবে আর! মহাদেব বললেন, বিশ্বেস করো, তোমার মোক্তারিতে আমার একটুও সন্দেহ নেই। তবে ভাবছি, মামলাবাজ নামটা এবার ঘোচাব। এক ছিটে জমি নিয়ে অনেকদিন কাটল, আর নয়। এই মামলা করে করে কবে বউ মল, ছেলে দুটো কতখানি হল কোনও খোঁজ খবরই নিইনি। আজ থেকে–
পেয়াদা আবার হাঁকল, মাদেব হালদার হাজি–র।
হালদার মরেছে।বলে হেসে উঠলেন মহাদেব।
নলিনী বললেন, না ভায়া, যেতে তোমাকে হবেই।
মহাদেব ছড়িতে ভর দিয়ে উঠে ভ্রূ কুঁচকে খানিকক্ষণ হাকিমের এজলাসের দিকে তাকিয়ে থেকে বললেন, চলো যাই। বীরপুরুষ তার পরাজয়ের সংবাদ নিজের কানেই শোনে। শুনেই আসি হাকিমের বক্তিমেটা।
আধঘণ্টা বাদে হাকিম রায় দিচ্ছেন। মহাদেব তখন পকেট থেকে একটা আধুলি বার করে পেয়াদার হাতে লুকিয়ে দিলেন। কাজটা অবশ্য কোর্ট অবমাননা করা। কিন্তু কোর্টেরও চোখ সময়ে সময়ে বুজে যায়। বললেন, ধরো হে তাড়াতাড়ি। আমাকে আবার যেতে হবে।
এঁজ্ঞে আপনার রায় হচ্ছে যে।
আমার রায়? হালদার নিঃশব্দে হেসে হেসে বললেন, এ সংসারে কার রায় কে দেয় হে।
কথাটা এমনভাবে বললেন যে, হাকিমের বক্র বিরক্তিব্যঞ্জক দৃষ্টিও চকিতে একবার হালদারকে খোঁচা মেরে গেল। জনকয়েক বাইরের লোক ছিল। তারা হাসল মুখ টিপে টিপে।
হালদারের এ মামলার আসামি হল এক সাহেব কোম্পানি। তাদের একজন আইরিশম্যান ইঞ্জিনিয়ারও হাজির ছিল কোর্টে। সে খানিকটা বিস্মিত হয়েই তাকিয়েছিল কোম্পানির এ জন্মশত্ৰুটির দিকে। তার সঙ্গে ছিল তাদের কেরানি কান্ত চক্রবর্তী। সে স্পার্টা দেখছিল হালদারের।
নাজির বলল গম্ভীর গলায়, আপনারা চুপ করুন।
হাকিমের রায় পাঠ শেষ হল। রায়ে আদালতি ইংরেজি কথায় এ যাত্রা তার পরাজয় ঘোষণা হল। মহাদেব হালদার বাইরে এসে দাঁড়ালেন।
হালদার সুপুরুষ। যেমন লম্বা তেমনি চওড়া। গায়ের রংটা উজ্জ্বল শ্যাম। টানা টানা দুটো। চোখে কিছুটা লালের আভাস। চাউনিটা তীব্র কিন্তু উদাস। পাঁশুটে বর্ণের বিশাল গোঁফের পাশে এমনি একটা বক্রতা ছিল যে, সাধারণের দ্বারা তাকে হঠাৎ ঘাঁটানো সম্ভব ছিল না। প্রশস্ত কপাল। মাথার চুল কাঁচায় পাকায় মিলে একটা মসৃণ ধূসরতা দেখা দিয়েছে কিন্তু চুলের গোড়া যে শক্ত তা দেখলেই বোঝা যায়। এত থাকতে যেটা নিয়ে হালদারের চেহারার খ্যাতি, তা হল তাঁর খাঁড়ার মতো বিরাট নাক। লোকে বলে, তার একপাশে দাঁড়ালে আর একপাশের সবটা ওই নাক আড়াল করে রাখে। যেন একটা পাঁচিল। তাই পড়শিরা বলে, নেকো হালদার।
জয়ী পক্ষকে ঘিরে ধরেছে তাদের পাওনাদারের। পাওনা বখশিশ ইনাম অনেক কিছু। হালদার দেখছিলেন নলিনী মোক্তার কোথায়। নলিনী মোক্তার হালদারের উনিশটি মামলার পরাজয়ের গ্লানি বহন করছেন, কোনওদিন তিনি জেতাতে পারেননি। তাই আজ তিনি হুঁকোসহ অন্তর্ধান করেছেন।
সে চক্ষুলজ্জা যার বিন্দুমাত্র ছিল না সে হল মুহুরি। সে বলল, চললেন হালদারমশাই?
হালদার বললেন চলব তো, তোমার বাবু কোথায়?
মাথা চুলকে বলল মুহুরি, এঁজ্ঞে তিনি বোধ করি পাইখানায় গেছেন।
এমন অসময়ে? বলে হালদার তাঁর সেই চোখে সঙ্কুচিত মুহুরির দিকে তাকিয়ে বললেন, সেই হুঁকো নিয়েই গেছে বুঝি। তোমার বাবুকে ওটা একটু গঙ্গাজলের ছিটা দিয়ে নিতে বলল। আর এই নেও, তোমার আর তোমার বাবুর পাওনাটা।
বলে কোটের পকেট থেকে টাকা বের করে মুহুরির হাতে দিয়ে হালদার ঘোড়ার গাড়ির লাইনের কাছে এসে দাঁড়ালেন।
ঘোড়ার গাড়ির গাড়োয়ানরা চেঁচাচ্ছে, আইয়ে বাবু নীলগঞ্জ, বারিকপুর, টিটাগড়, খড়দা। কেউ বা চেঁচাচ্ছে, ইছাপুর, শ্যামনগর, ভাটপাড়া। বলদ ও ঘোড়া-গাড়ি ছাড়া এখান থেকে যাওয়ার আর কোনও যানবাহন নেই। ট্রেনে দমদম জংশন হয়ে যদি উজান আবার উত্তরদিকে পিছু হটতে হয়, সে বড় ঘুরপথ সেইজন্য বিশেষ করে উত্তরদিকের লোকেরা সাধারণত চারজন করে শেয়ারে ঘোড়া-গাড়ি ভাড়া করে বারাকপুর স্টেশন হয়ে যায়। চারজন অবশ্য আইনত, বেআইনে জনা বারোও হয়।
হালদার সাধারণত শেয়ারে গিয়ে থাকেন আর গাড়োয়ানরাও তাঁকে বিলক্ষণ চেনে। কিন্তু হালদার আজ স্থির করলেন, ভাগাভাগি থাক, এ দিনটাতে একলা যাওয়াই ভাল। কেন না, শেয়ারে যারা যায়, তারা সকলেই জানে উনি একজন মামলাবাজ শুধু নন, ফেরেববাজও বটেন। শলাপরামর্শ ও উপদেশ দিতে যেমনি ওস্তাদ, তেমনি সেটা কার্যকরী। অনেকে তাঁর পরামর্শে ও উপদেশে বিলক্ষণ লাভবান হয়েছে। কেবল নিজের জীবনে এ মামলা সংগ্রামে কোনওদিন জয়তিলক পাননি। আজ আর ওইসব পরামর্শ প্রার্থীদের বাহবা, গুলতানি কিছুতেই ভাল লাগছে না।
এই কোর্টের পানবিড়িওয়ালা থেকে শুরু করে সবাই হালদারকে চেনে। কিন্তু হালদার আজ আর কারও সঙ্গে কথাবার্তা বললেন না। বাড়ি ফিরে যাওয়ার একটা তাগিদ তাঁকে ভিতরে ভিতরে ব্যস্ত করে তুলছে।
কোর্টের কাজ যেমন তেমনি চলতে লাগল। সারা মহকুমা থেকে এখানে নিত্য নতুন লোকের আনাগোনা। একদিন ছিল প্রায় সারা জেলার তীর্থক্ষেত্র। বারাকপুর কোর্ট হয়ে এখানকার তেজ সম্প্রতি কিছু কম হয়েছে। এখানে লোক ও রকমের ভাবনা নেই। তাই হালদারের বিদায়ে এখানে কারও কিছু যায় আসে না।
তবু হালদার একবার ফিরে তাকালেন। কিছুই নতুন নয়। তবু হাইকোর্টের চেয়ে মফস্বলের এসব কোর্টের প্রতি তাঁর একটা মমতা ছিল। তাকে ঘুরতে হয়েছে নগর ও উপকণ্ঠের সব বিচারালয়েই। কিন্তু এ-সব জায়গায় তার একটা ঘরোয়া মজলিশি ভাব ছিল।
ফটকের মাথায় সিংহ ওত পেতে রয়েছে। তার মাথায় টকটকে লাল কৃষ্ণচূড়া হাওয়ায় কেঁপে কেঁপে, যেন বিক্ষুব্ধ অগ্নিশিখার মতো সিংহকে পুড়িয়ে দিতে চাইছে। চালচুলোহীন বাউলটার মতো কাঁটা ভরা ন্যাড়া শিমুলের সর্বাঙ্গে আল-সাজ।
কিন্তু বিশ্বসংসারটা ঝিমুচ্ছে। মাতালের মত। ঘুঘু ডাকছে কোনও নির্জন ঝোপে। সব অলস, মন্থর। তার মাঝে টুনটুনির চিড়িক পিড়িক যেন ছেলেমানুষের লুকোচুরি খেলা।
হালদার গাড়িতে উঠলেন।
গাড়ি পশ্চিমের খোয়া বাঁধানো রাস্তা ধরে চলল ঘ্যাগর-ঘ্যাগ করে। হালদার ঘোড়া দুটোর দিকে তাকিয়েছিলেন বাইরের দিকে মাথা হেলিয়ে। ঘোড়া দুটোর পরস্পরের বনিবনা নেই বোঝা গেল। এ ওকে খোঁকাচ্ছে, ও একে। হালদার ভাবলেন, কী বা ওদের বিবাদ, কে বা করবে বিচার। মামলা হাজির করা তো ওদের দ্বারা সম্ভব নয়। জানোয়ারে আর মোকদ্দমার কী বোঝে। ওরা যেটা বোঝে, সেটা গাড়োয়ান হাকিমের চাবুক।
জানোয়ারের মামলাতত্ত্ব থেকে কখন তাঁর মনে ভর করেছে তাঁর স্ত্রী-হীন সংসার ও ছেলেদের কথা তা বোধকরি নিজেরও খেয়াল নেই। সে চিন্তাও আজ এসেছে নিজের দারুণ অসহায়তার কথা ভেবেই। উপরের হাজারো নির্লিপ্ততার মধ্যে বুকের ভেতরে যেন একটা চাকা ঘুরছে লক্ষ মাইল বেগে। সেই চাকাটাকে যেমন বোঝা যায় না সেটা ঘুরছে কিনা, তার উপরের শান্তভাব খানিকটা তাই।
বসতবাড়িটি ছাড়া আর কিছু চোখে পড়ছে না। আজ যে জমির মামলায় তাঁর পরাজয় হল, সে জমিটুকুর দাম তিনি পাবেন। গঙ্গার ধারে যে জমির উপর সাহেবরা কারখানা করেছে, সেখানেই অনেকের সঙ্গে তাঁরও খানিকটা জমি ছিল। কিন্তু, গোঁ ধরে বসেছিলেন, সে জমি তিনি ছাড়বেন না। কোম্পানিকে কম বেগ পেতে হয়নি। তাদের অনেকখানি কাজ বাকি পড়েছিল। প্রতিশোধ নিতে তারাও ছাড়বে না। আগে যে দামে তারা সেধেছিল, আজ তার থেকে কম দেবে। বিশেষ ওই কান্ত চক্রবর্তীর মতো লোক যখন কোম্পানির সহায়। লোকটা বোধকরি নেকো হালদারের নাকেও দড়ি দিয়ে ঘোরাতে পারে। তা ছাড়া কানাই মুখুজ্যের মতো জমিদার কোম্পানির বন্ধু।
কিন্তু কথা সেখানে নয়। যে টাকা তিনি পাবেন কোম্পানির কাছ থেকে সে টাকাও মামলার দেনা শোধ করতেই যাবে। যে পকেট থেকে তিনি আজ নলিনী মোক্তারকে টাকা দিয়ে এসেছেন, সে পকেট শেষবারের মতো শূন্য হতে বসেছে। কী ভাগ্য মেয়েটার বিয়ে দিয়ে ফেলেছেন, স্ত্রীর শ্রাদ্ধটাও করেছেন নিজে। যারা বাকি আছে, তারা দুই ছেলে। বড় নারায়ণ, ছোট ভজন। দুজনেই শিক্ষিত। কিন্তু নারায়ণ একরকমভাবে সংসারের মায়া ছড়িয়েছে। এ দুর্ভাগা দেশের স্বাধীনতা আন্দোলনে ঝাঁপ দিয়েছে সে। মাসখানেক হল সে জেল থেকে মুক্তি পেয়েছে। এক মাত্র ভরসা ছিল ভজন। কিন্তু ভজন অত্যন্ত উন্নাসিক, দুর্বিনীত। বিশেষ, বাপের সঙ্গে তার একটা ঘোরতর বিরোধ। সে বিরোধ মহাদেব হালদারের সংসারের বিমুখতা। তা ছাড়া অত্যধিক সরাসক্তিতে তিনি নিমজ্জমান। অর্থাৎ, এ সংসারের দিকে তিনি কোনওদিন ফিরে তাকাননি উপরন্তু যেখানে এনে দাঁড় করিয়েছেন, সেটা একটা অন্ধকার অতল গর্ভের খাদের ধারে। অথচ ভজন চাকরি করবে না।
তবু হালদারের অন্ধকার চোখে শেষ পর্যন্ত ভেসে উঠল ভজনের দোকান। বাড়ির সামনেই সামান্য জায়গায় ছিটেবেড়ার ঘরে ভজনের চায়ের দোকান। আজ ডোববার মুহূর্তে সেটা যেন মুমূর তৃণকূটার মতো মনে হল। শেষ হবার আগে এক বার বুঝি পা ঠেকাবার এক চিমটি মাটির আবাস রয়েছে জলে।
গাড়ি বারাকপুরের রেল ক্রশিং পেরিয়ে বাঁয়ে স্টেশনের দিকে মোড় নিল। অস্তমিত সূর্যের আভা পড়েছে হালদারের চিন্তাক্লান্ত মুখে। বিন্দু বিন্দু ঘাম দেখা দিয়েছে তাঁর কপালে। গাড়োয়ানকে বললেন, নন্দীর দোকানে চল।
গাড়ি আবার বাঁক নিল পশ্চিমে চার্নক ফাঁড়ির পাশ দিয়ে।
চকিতে একবার মনে উদয় হল হালদারের, ভজনকে কোনওরকমে যদি একবার মামলা মোকদ্দমার দিকে ঝোঁকাতে পারেন, তা হলে এখনও গোটা তিনেক মামলা হাইকোর্টে আপিল করার সুযোগ পাওয়া যাবে। তা ছাড়া এমন কতকগুলো জমি তাঁর সন্ধানে আশেপাশে ছিল, যেগুলো একটু চড়ুকো হলেই ভজন নিজের কুক্ষিগত করতে পারে।
কিন্তু বড় শক্ত ঘাঁটি। দুপয়সা কাপ চা বিক্রি করবে সে তবু এসব দিকে ভিড়বে না। এক কথা, তাকে বিয়ে দিয়ে যদি তার বউয়ের মারফত তাকে ঘোরানো যায়। ওই শ্রীপাদপদ্মে অনেক বীরপুরুষ তাঁদের উঁচু মাথা নিয়ে মুখ থুবড়ে পড়েন।
রাস্তার দুপাশে ঝাউ ও দেবদারু গাছের ফাঁক দিয়ে থেকে থেকে হঠাৎ অস্তোন্মুখ সূর্যের লাল আলো এসে পড়েছে হালদারের উত্তেজিত মুখে। সে উত্তেজনা যেন অসহ্য যন্ত্রণায় ফেটে পড়বার পূর্ব মুহূর্ত।
আচমকা হালদারের স্ত্রীর মুখ মনে পড়ে গেল। সেই অসহ্য রূপ ও অসাধারণ ব্যক্তিত্ব কোনওদিন তো তাঁকে বাঁধতে পারেনি। তিনি নিজের বেগে দুর্বার আর সে রূপসী কস্তা পেড়ে শাড়ি পরে পায়ে আলতা দিয়ে রক্ত-রেখায়িত ঠোঁট টিপে টিপে হেসেছে ঘরের কোণে বসে। কেন? হয়তো নিজের কাছে সে ছিল অপরাজিতা। সেই হাসির মতোই ডঙ্কা মেরে সে পরম ঔদাস্যে বিদায় নিয়েছে।
হালদারের প্রৌঢ় বুকের মধ্যে হঠাৎ কীসের বান ডেকে উঠল, নড়ে উঠল ঠোঁট। আমি কার কাছে থাকব, কে আমাকে দেখবে? কোনওদিন যাদের মুখ চাইনি, আজ তাদেরই কাছে ভিক্ষুকের মতো হাত পেতে দাঁড়াতে হবে। আমি করুণার পাত্র হতে চলেছি এক মুঠো ভাত আর এক ঘটি জলের জন্য। তোমার সেই দুর্জয় হাসিই যে অক্ষয় হয়ে রইল আমার জীবনে!
হু হু করে দুরন্ত বেগে ছুটে এল দক্ষিণ হাওয়া। যেন ভেঙে পড়ল বঙ্গোপসাগরের উত্তাল ঢেউ, নোনা জল। তপ্ত।
গাড়ি এসে দাঁড়াল নন্দীর ফরেন লিকার সপের সামনে।
গোধুলির ঝিকিমিকি বেলা। চিকচিক করে উঠল আকাশে দুটো তারা। হালদার বেরিয়ে এলেন নন্দীর দোকান থেকে। গাড়ি চলল স্টেশনের দিকে। তারপর উত্তরে।
তবু অবসাদ কাটতে চায় না। ঝিমুনি যেন বসেছে মৌরসী পাট্টা নিয়ে।
বড় রাস্তার পশ্চিম ধারে কেরোসিন টিন পাতের মরচে পড়া চালা আর পোকা ধরা ছিটেবেড়ার হেলে পড়া ঘর। তাকে আবার দুভাগে ভাগ করা। সামনের দিকে কেরোসিন কাঠের টেবিল, আর উনুন। উনুনে চায়ের কেটলি। টেবিলে কাপ আর গেলাস। বাইরে খান দুয়েক বেঞ্চি পাতা। সেখানে বসে চা খাচ্ছে কয়েকজন মিস্তিরি শ্রেণীর লোক।
টেবিলের উপরে একটা সাবেক কালের দেওয়ালবাতি। মসজিদের লম্বা গম্বুজের মতো তার চিমনিটা কালি পড়ে পড়ে কালো হয়ে উঠেছে। ঘরে কেউ নেই। পার্টিসনের আড়ালে কেউ আছে কি না কিছু বোঝা যাচ্ছে না।
ঘরের বাইরে দরজার পাশে একটা ব্ল্যাকবোর্ডে মস্ত বড় করে খড়ি দিয়ে লেখা রয়েছে চা। ছোট অক্ষরে, এক কাপ দুই পয়সা। দু পয়সা আবার দুটো গোল বৃত্ত এঁকে বোঝাবার চেষ্টা করা হয়েছে। রসুন পেঁয়াজের একটা হালকা গন্ধ বোঝা যাচ্ছে, ওই জাতীয় খাবারও এখানে কিছু বিক্রি হয়। তার আর একটা নিদর্শন, দোকানটার সামনে অনেকগুলো শালপাতা ছড়িয়ে রয়েছে। সেগুলো চেটে চেটে বেড়াচ্ছে একটা কুকুর।
রাস্তাটা খোয়া বাঁধানো, কাঁকর বিছানো। দক্ষিণদিক থেকে সোজা এসে হঠাৎ বাঁক নিয়ে উত্তরে চলে গিয়েছে। একচখো ভূতের মতো দূরে দূরে দাঁড়িয়ে আছে কেরোসিন ল্যাম্প-পোস্ট। রাত্রি প্রায় আটটা, কিন্তু রাস্তাটা এর মধ্যেই খালি হয়ে এসেছে।
একটা মস্ত ছায়া ফেলে এসে দাঁড়ালেন সেখানে হালদার। বেঞ্চির লোকগুলোকে একবার দেখলেন ঘোলাটে চোখে। দুলে উঠলেন বারকয়েক। লোকগুলো এক মুহূর্ত অবাক হয়ে পরস্পর মুখ চাওয়াচায়ি করে হাসল। মাদেব হালদার মদ খেয়ে এসে দাঁড়িয়েছেন এটাই তাদের হাসির কারণ।
হালদার ঘরে ঢুকে টেবিলের সামনে লোহার চেয়ারটায় বসে কোটের ঝোলা পকেট থেকে বার করলেন বাইশ আউন্স বোতলের প্রায় খালি করা স্কচ্ হুইস্কির বোতলটা। তারপর এ তা হাঁটকে বের করলেন ঘুগনি ও চপের ভাণ্ড। বোতল থেকে গেলাসে মদ ঢেলে কোনওদিকে দৃকপাত না করে সেই খাবার খেতে আরম্ভ করলেন।
সেই মুহূর্তে আবিভাব ভজনের। হালদার মশায়ের ছোট ছেলে। ছেলে নয়, যেন একটা জীবন্ত শাণিত ইস্পাতের তলোয়ার। গায়ের রংটা উৎকট ফরসা, ধবধবে। ঠোঁট দুটো রক্তাক্ত। খাড়া নাকটা তার উন্নাসিক চরিত্রের সাক্ষীর মতন, চোখ দুটো টানা টানা কিন্তু কটা মণি দুটোতে একটা অদ্ভুত ধকধকানি। একহারা লম্বা, সটান একটু বেশি। সামনে পেছনে কোথাও সামান্য ঝোঁকতা নেই। আর মাজা ঘষা ফিটফাটভাব তার সর্বাঙ্গে বিরাজ করেছে। দুএক বছর হল বি.এ. পাশ করে বেরিয়েছে। বিংশ শতাব্দীর প্রথম যুগের ছেলে। এ যুগে এতখানি লেখাপড়া শিখে সরকারি দপ্তরে একটা সদ্গতি হতে পারত তার। কিন্তু সেদিক থেকে তার নিজের প্রচণ্ড আপত্তি। তা ছাড়া, তাদের পরিবারে একটা সরকার-বিরোধী ছাপ একা নারায়ণ হালদারের জন্যই যেন গভীর ভাবে এঁকে রেখে গিয়েছে! সেসবে ভজন বিচলিত নয়। এখানকার কোনও চটকল বা অন্য কোনও বেসরকারি কারবারে তার চাকরি হতে পারত। কিন্তু জবাব তার একটাই ছিল, ও-সব ছাঁচড়া কাজের জন্য ভজন জন্মায়নি, কিন্তু টাকাও নেই যে, কোনও একটা কারবার ফেঁদে বসবে। অতএব এই চায়ের দোকান।
ঘরে ঢুকে সামনেই বাবার কীর্তি দেখে ভজুর মুখটা যেন আগুনের মতো দপ দপ করে জ্বলে উঠল। সে কিছু একটা বলবার উদ্যোগ করতেই হালদার প্রায় ঝাঁপিয়ে পড়লেন ভজুর উপর। তার হাত ধরে বলে উঠলেন, রাগ করিসনে ভজু। আমার ছেলে তুই তোর চাটের দোকান। আর কোথায় যাব আমি?
তাতে ভজুর রাগের চেয়ে লজ্জার মাত্রা বেড়ে গেল। বাবার গলা শুনে থমকে গেল সে। ঠিক বুঝতে পারল না, মমলাবাজ উদ্ধত লোকটা সত্যি আজ এতখানি নেমে এসেছে কি না। জীবনে এই প্রথম যে তার ছেলের কাছে এসে কোথাও না কোথাও যেতে পারার অক্ষমাত স্বীকার করছে, সে দম্ভী, বক্রভাষী নেকো হালদার।
আমি হয়তো মরে যাব। হালদারের মোটা গলায় কথাটা শোনাল যেন কান্নার মতো। অন্তত ভজুর তাই মনে হল। তিনি জড়ানো গলায় টেনে টেনে বলে চললেন, তবু তোদের আমি মানুষ করেছি, তোদের বাবা আমি। যতদিন বেঁচে থাকব
ভজুর একটু মায়া হল। সে বলল, তুমি বাড়ি যাও। তোমাকে কিছু বলতে হবে না।
হবে। হালদার দাঁড়াতে চেষ্টা করলেন সোজা হয়ে। বললেন, শুনেছি নারান বে করবে না। কিন্তু তোকে করতে হবে, তোকে সংসার করতে হবে। আমি তোর বড়লোক শ্বশুর করে দেব, তুই কারবার করবি। বল, অমত করবিনে?
ভজু অবাক হয়ে তার বাবার মুখের দিকে তাকাল। হালদারের রক্তবর্ণ চোখে আশা নিরাশার দোলা। সারা মুখটা যেন তার মত্ততায় আরও বড় হয়ে উঠেছে। গোঁফের পাশে সকলের হৃদয়বিদ্ধকারী রেখাটা যে ক্রন্দনোম্মুখ হৃদয়ের ঢেউমাত্র। উকণ্ঠা, দীনতা, করুণা ভরা মুখ।
ঘটনাটা শুধু অভাবিত এবং চমকপ্রদই নয়, ভজুর বুকের কোনখানটায় যেন বারে বারে মোচড় দিয়ে উঠল। বাবার প্রতি যে তার মমতা খানিকটা আছে, তা এমন করে আর কোনওদিন সে বুঝতে পারেনি। বলল,সেসব কথা তো পরেও হতে পারবে। মামলা মোকদ্দমার ব্যাপারে তোমার মনটা হয়তো খারাপ আছে। তুমি এখন ঘরে যাও।
হালদার আর কোনও কথা না বলে ভজুর হাত ছেড়ে দিলেন। গোড়াহীন গাছের মতো খানিকক্ষণ দাঁড়িয়ে রইলেন। আরও কিছু বলতে চাইলেন। কিন্তু না পারার যন্ত্রণাটা যেন চেপে বসেছে তার মুখে। তারপরে হঠাৎ বললেন, তোর গায়ের রংটা তোর মায়ের মত, কিন্তু চেহারাটা আমার মতোই। তুই একরোখা। তুই বুঝবি ঠিক আমার কথা। জানিস-
বলে আবার তিনি ভজুর কাছে এলেন, এ সংসারে কাউকে বিশ্বেস করবিনে, তার জায়গা এটা নয়। দেখ, আমাদের এ গাঁয়ে কোন্ লোকটাকে তুই ভাল বলবি? কালো চাটুজ্যের দিদি কালোকে খুন করতে চেয়েছিল লুকিয়ে। পয়সার জন্যে। আমাদের নারানই তোকে কোনওদিন ফাঁকি দিতে চাইবে।
বলে গলার স্বর নামিয়ে বললেন ফিসফিস করে, খুব হুঁশিয়ার।” তারপর টলায়মান পায়ে ঘর থেকে বেরিয়ে গেলেন।
ভজু সেই পথের দিকে অবাক চোখে তাকিয়ে ভাবল, কীসের ফাঁকি আর কেনই বা ফাঁকি। আমার কী আছে যে আমি হুঁশিয়ার হব। আবার তা-ও হুঁশিয়ার হতে হবে কি না দাদার জন্য! মনটা তার লজ্জায় সংকোচে ছিঃ ছিঃ করে চুপসে গিয়ে চকিতে আবার রাগে স্ফীত হয়ে উঠল। ঘৃণা জাগল বাবার প্রতি। লোকটা জীবনে কোনওদিন কাউকে বিশ্বাস করেননি। শুধু তাই নয়, চুপিসারে কেউ-ই বলতে ছাড়ে না যে, তার বাবা জমিদারের নায়েবগিরি করে এ বিশ্বসংসারে অনেককে অনাথ করেছেন। কিন্তু সে বঞ্চনার মুঠিভরা পয়সা তিনি কোনওদিন রাখতে পারেননি। এক হাতে এনেছেন, অন্য হাতে তা বেরিয়ে গিয়েছে। ভজনের বিশ্বাস, দশজনের অভিশাপই তার কারণ। তবে একথাও সত্যি, চব্বিশ পরগনার উত্তর সীমান্তে তাদের এ ব্রাহ্মণ অধুষিত অঞ্চলে পাড়ায় ঘরে নীচতা ও হীনতা যেন সীমাহীন। অর্থ ও যৌবনের লালসার নোংরা দাগ অনেক ঘরে গুপ্ত ছাপ রেখে গিয়েছে। হাজার বছর পূর্বে এরা স্বৈরতন্ত্রের রাজা ও পুরোহিত, সেকথা বাহ্যত ভুলে গেলেও নীল রক্তধারা তার কাজ এখনও স্তিমিত ধারায় তলে তলে চালিয়ে যাচ্ছে। তবু এখানেই যত সমাজ সামাজিকতার বন্ধন, এখানেই যত হাঁকাহাঁকি ও গলাবাজি।…এ সত্যের মতো আর একটা সত্য, সুযোগের সদ্ব্যবহারও এরাই করেছে। আধুনিক শিক্ষাকে গ্রহণ করেছে এরাই সকলের আগে। এ যুগে এদের বংশধরেরাই আবার প্রতিবাদ করেছে অন্ধকারে গোপন পাপের। অবশ্য এ সমাজের পরিত্যক্ত স্তরগুলোতেও এ সময়ে পম্পিয়াই নগরীর পশ্চাদপট সর্বনেশে বিসুবিয়াসের মতো তলে তলে গোমরাচ্ছে।
ভজনের জন্ম এ সমাজে। এখানে ঘরে বাইরে তার শ্রদ্ধা নেই কোথাও, বলা চলে একটা চির-অবিশ্বাসী। ওমর খৈয়ামের সেই উক্তিটা ভজনের তাই খুব প্রিয়, সে কোন্ এক মরুর বুকে, অবিশ্বাসী থাকত সুখে। এই নিরালার সুখই ভজনের কাম্য। তাই তার সমস্ত কিছুতেই এখানেঅবজ্ঞা আর অশ্রদ্ধা। তাই ব্যক্তি হিসাবে একমাত্র নারায়ণের প্রতি তার অসীম শ্রদ্ধা, বুঝি নিজের প্রাণটাও তুচ্ছ কিন্তু নারায়ণের পথকে সে গ্রহণ করেনি। ওটা একটা বৃথা কাজ, পাথরের দেওয়ালে অকারণ মাথা ঠোকা। যে কারণে সে সাধু হবে না সে কারণেই সে হবে না বিপ্লবী। তাঁদের জন্য তোলা রইল নমস্কার।
এ সমাজের বুকে তাই সে ব্যতিক্রম নয়, একটা বিভ্রাট। যত অশ্রদ্ধা, তত তার দম্ভ। বিনয় হল ধাষ্টামো। ঘরে বাইরের দুর্বুদ্ধিতা তাকে যেন নিয়ত পোড়াচ্ছে। চরিত্রে যে তার প্রচণ্ড বেগ, তাতে সেই পোড়ানো যেন তাকে তাড়িয়ে নিয়ে বেড়াচ্ছে। কোথাও ঠাঁই নেই তার, নেই জীবনের নিরাপত্তা। তবে কাকে মানবে সে। তাই বুঝি আর সবকিছু ছেড়ে এ চায়ের দোকান। তাই সে ভজু নয়, লোকে বলে ভজুলাট।
তবু জীবনাকাশে ছিল একটি সূর্য, সে নারায়ণ। অনেক নক্ষত্র। সে তাঁর সঙ্গীরা। ওরা আর যা-ই হোক এ সমাজের নোংরা ষড়যন্ত্রে লিপ্ত নয়। জীবনটাকে পুতুপুতু করে রাখার জন্য মিথ্যা মায়াজাল ওরা রাখেনি ছড়িয়ে।
কিন্তু এ সমস্ত চিন্তা ছাড়িয়ে ভজুর মনে গুন গুন করে উঠল নহবতের অনুরাগ ধ্বনি। আচমকাই তার চোখের সামনে ভেসে উঠল একটি মুখ। কিন্তু কী বিচিত্র, ক্ষণে ক্ষণে সে মুখ কত রূপে ভেসে উঠতে লাগল। এক দেহে সহস্র মুখ, একটা ছেড়ে আর একটা যেন হঠাৎ অস্থির করে তুলল তাকে। বাবার একটা কথায় মনের সুরটা বদলে দিয়ে গেল তার। বারবার মন বলল, সে কে, সে কে। বোঝা গেল, এমন চরিত্রের ভজুর মনটাও একটা খুব সাধারণ তারে বাঁধা রয়েছে, তাই বিয়ের কথায় মনের তালে এত উচ্ছ্বাস।
ভজু বাইরের অন্ধকারের দিকে তাকাল। সে কবিতা লেখে। বলা চলে লিখত। নিয়মিত পাঠাত ভারতবর্ষ মাসিক পত্রিকায়। কিন্তু ছাপানো অক্ষরের জগৎটা ধরা দেয়নি কোনদিন। সেজন্য তার বিক্ষোভের অন্ত ছিল না। এখন সে কবিতা বলে মুখে মুখে। আজ তার মনে গুনগুনিয়ে উঠল কবিতা।
কিন্তু বাধা পড়ল। বাইরের থেকে একটা গলা ভেসে এল, একটু চা দিয়ো গো বাবু।
ভজু দেখল কয়েকজন এসেছে। সে তাড়াতাড়ি চা তৈরি করতে আরম্ভ করে জিজ্ঞেস করল, কে, বাঙালি না কি রে? কজন আছিস?
লোকটার নাম বাঙালি। কাজ করে রেলওয়ে ইয়ার্ডে। ভজুর নিয়মিত খদ্দের। বলল, খান চারেক সাজো। আর ঘুগনি দিয়ো এক পসার করে।
ঘুগনি নেই। জবাব দিল ভজু। ছিল, তার বাবা সমস্তটাই প্রায় নষ্ট করে গিয়েছেন।
বাইরেও সেই আলোচনাই চলছিল। হালদার মশাইকে যারা দেখেছিল, তারাই বলাবলি করছিল, কিন্তু সন্তর্পণে। যেন ভজু শুনতে না পায়।
কেবল বাঙালির কেশোমোটা গলায় শোনা গল, কপালে নেইকো ঘি, ঠকঠকালে হবে কী। খেটে খুটে এলুম, এটু ঠাউরের ঘুগনি খাব বলে। তা আর—
বলে সে চুপ করে গেল। বাঙালি না হলে এমন করে কথা বলা মুশকিল ছিল। কারণ ভজু যে শ্রেণীর গুণের কদর করত, সেরকম গুণের অধিকারী বটে বাঙালি। বাঙালি একরকমের উন্নাসিক। ছোট জাতের বড় চোপা। অর্থাৎ বাঙালি জাতের সীমায় নিজেকে বাঁধতে রাজি নয়। এ পাড়ার তিলক ঠাকুর একদিন কী কারণে রাগ করে তাকে বলেছিল, এ ছোট জাতের মানুষগুলোকে উঠতে বসতে খড়মপেটা করতে হয়। যেমনি বলা, তেমনি বাঙালি তিলক ঠাকুরকে পাঁজাকোলা করে তুলে প্রথমে ছাড়িয়ে নিয়েছিল তার পায়ের খড়ম। হয়তো আছাড় মারত। কিন্তু তা না করে মাটিতে শুইয়ে দিয়ে বলেছিল, বলল বাউন ঠাকুর, এবার তোমার খড়ম তোমার পিঠে ভাঙলে কোন্ বেহ্মা এসে রক্ষে করবে।
বোধ করি তিলক ঠাকুরের বেহ্মার ক্ষমতা ছিল না সেকথার জবাব দেওয়া। ঘটনাটার সাক্ষী ছিল ভজু। সেইদিন থেকে বাঙালির সঙ্গে তার একরকম বন্ধুত্বই গড়ে উঠেছিল।
বাঙালি আবার বলল, ঠাকুর ছিটেফোঁটা পেসাদও কি নেই?
ভজু তাকিয়ে দেখল, ঘুগনি খানিক পড়ে আছে তখনও। বলল, ওই পেসাদের মতো একটুখানি পড়ে আছে। বেচা যাবে না। খাস তো এমনি খা।
বাঙালি বলল, বাঁচালে ঠাকুর। খিদেয় পেট য্যানো হেদিয়ে পড়েছে।
আর একজন বলে উউঠল, পসাটা আজ রইল গো বাবু।
এক মুহূর্তের জন্য জোড়া কুঁচকে উঠল ভজুর। বলল, হিসেবের বেলায় তো বলবি, এত খেলাম কবে? হিসেব করে খাস।
এমন সময় ঢং ঢং করে সামনের কারখানার পেটা ঘড়িতে নটা বাজল। চমকে উঠল ভজু। সবাইকে চা দিয়ে সে বাইরে রাস্তায় এসে দাঁড়াল। এদিকে ওদিকে দেখল। শুন্য রাস্তা। ভেসে আসছে একটা রেল ইঞ্জিনের ঝকঝক শব্দ সেই থেকে থেকে হেইয়ো ধ্বনি। অন্ধকার। দমকা হাওয়া। গাছ গাছালির ফাঁকে পুবে দেখা যায় একটা পুরনো দোতলা বাড়ি। আবছায়াতে ঘাপটি মেরে পড়ে আছে যেন একটা কিম্ভুতাকৃতি মস্ত জানোয়ার।
দোকানের পরে এক ফালি জমি, তারপরেই ভজুদের বাড়ি। রেলিং দেওয়া বারান্দা। কে যেন বারান্দায় রয়েছে দাঁড়িয়ে, রেলিং-এ ভর দিয়ে। রাস্তার স্তিমিত আলোর এক কণা বারান্দার এক কোণে এসে পড়েছে। সে আলোয় লক্ষ করা যায় একখানি ফরসা হত, নিখুঁত চিবুকের একটি পাশ। বাদ বাকি সবটা অন্ধকারে আচ্ছন্ন।
দাঁড়িয়ে আছেন বকুলমা। ভজুর বকুলমা। তার মায়ের বকুলফুল ছিলেন তিনি। ভজু নারায়ণের পালিকা মা। এ গাঁয়েরই বউ, অল্প বয়সে বিধবা হয়েছে। ভজুর মায়ের সঙ্গে শুধু তো সই পাতানো নয়, দুজনের জন্য দুজনের প্রাণ দুটো যেন হাওয়া-দোলা পদ্মপাতায় দু ফোঁটা জল। এর জন্য ওর নিয়ত প্রাণ যায় যায়, গেল গেল। এ দুই রূপসীকে নিয়ে গায়ে কথার অন্ত ছিল না। সেকথা ভাল মন্দ দুই-ই। সুন্দরী বলেই বুঝি ছিল লোকের অত ফিসফিস গুনগুনানি।
একজন আজ স্বামীহারা, আর একজনের স্বামী ছেড়ে গিয়েছেন। বকুলমার ছেলেমেয়ে হয়নি। সইয়ের মরণের পর তার নাবালক অপোগণ্ডদের দায়িত্ব নিয়েছিলেন সেদিন বকুল মা। সেজন্য কথা। গাঁয়ে ঘরে, পথে ঘাটে কান পাতা দায়। কিন্তু হার মানবার পাত্রী ছিলেন না বকুলমা। লোকে তাকে মহাদেব হালদার নামের সঙ্গে যুক্ত করে কুৎসা রটিয়েছে। টাক, কিন্তু সইয়ের ছেলেমেয়েরা বড় হয়ে উঠল তো তাঁরই হাতে। আজও সংসারের হেঁসেল থেকে শুরু করে সবই তাঁর হাতে। তাঁর উপরে, ভজুর দোকানের ঘুগনি চপ তিনিই তৈরি করে দেন। আর আছেই বা কে, কাকে নিয়ে বা তাঁর থাকা।
একদিন সহস্র লজ্জায় ওই সুন্দর মুখ মহাদেব হালদারের সামনে খুলতে পারতেন না। সইয়ের বর যে! তা ছাড়া ভয়ও ছিল। হালদার মামলাবাজ, উদ্ধত। তা ছাড়া অতবড় নাকটা যাঁর, তাঁর সঙ্গে মেয়েমানুষ কথা বলবে কী? সইকে বলতেন ঠাট্টা করে, অতবড় নাকটাকে তুই সামলাস কী করে? সইও ঠাট্টা করে জবাব দিতেন, সব পুরুষের ভোলা নাকই তো আমাদের কাছে ভোঁতা লো।
আজ আর নেই সে ঘোমটার লজ্জা, নেই ভয়। হালদার নিয়মিত ঘরে এসেছেন, খেয়েছেন, বকুলফুলকে দেখেছেন যেন সংসারেই আর কেউ। টেরও পাননি ভাল করে, কী হারিয়েছে এ সংসারের।
বকুল মায়ের সম্পর্ক শুধু ছেলেদের সঙ্গে।
ভজু দেখল, বকুলমা দাঁড়িয়ে আছেন। হয়তো ভাবছেন, কখন খেতে আসবে ছেলে দুটো। খাওয়া হলে তিনি আবার বাড়ি যাবেন।
কে যেন আসছে উত্তর দিক থেকে। পেছনে আর একজন। আর একজন আসছে দক্ষিণ থেকে, কারখানা পাঁচিলের পাশ দিয়ে বেরিয়ে। সকলেই এসে উঠল ভজুর চায়ের দোকানে।
ভজু আবার দোকানে এসে ঢুকল। কৃপাল আর হীরেন, এসেছে। কৃপাল দত্ত আর হীরেন নিয়োগী। ভজুর বয়সী সকলে। আর এসেছে রথীন। সে সকলের চেয়ে বছর দুই তিনেকের ছোট। তার আজ অবধি ম্যাট্রিক পাশ করা আর হয়ে উঠল না। স্বদেশী নিয়ে মাতামাতি চলেছে তার গত দুতিন বছর ধরে। সেইজন্য তাকে সবসময় বাড়ি থেকে লুকিয়ে বেরুতে হয়। কারও সঙ্গে তার মেশামেশি সম্পূর্ণ বন্ধ। বিশেষ ভজুর চায়ের দোকান তো তার অভিভাবকেরা নিষিদ্ধ এলাকা বলে একটা লাইনে টেনে দিয়েছেন এবং তারপরেও যখন তাকে এখানে দেখা গিয়েছে, তখন বাড়িতে বেশ ভালরকম উত্তম নারায়ণের ব্যবস্থা হয়েছে। সেদিক থেকে কৃপাল হীরেন, এরা এখন অ্যাডাল্ট। আধপোয়া নস্য ভরা কৌটো আর ন্যাকড়া পকেটে পুরে এরা সব সময়েই প্রায় বাইরে ঘুরে বেড়ায়। কলেজের ক্লাশের দুর্ভেদ্য বেড়া থেকে ওদের সরস্বতী ভারতমাতার দুর্জয় মূর্তি ধরে বার করে নিয়ে এসেছে। গত বছর ওরা নারায়ণের সঙ্গে জেল খেটেছে। এরা সকলেই নারায়ণের বন্ধু ও শিষ্যস্থানীয়। তা ছাড়া ভজুর যাকে বলে রেগুলার খদ্দের। তবে ভজুর বক্তব্য অনুযায়ী, হিসেব না জানা লোকের চেয়েও এদের হিসেবের গণ্ডগোল অনেক বেশি, ভজু বলে, শুরুতেই গণ্ডগোল, ভবিষ্যতে যে কানা হয়ে যাবি তোরা।
কৃপাল তার নাকের ছোট ছোট ফুটো দিয়ে অবিশ্বাস্য রকমের একদলা নস্য পুরে দিয়ে বলল, কই হে ভজু, একটু দাও। চা না হলে অর জছে লা।
নস্য নিলে কৃপাল ন, ম ইত্যাদি শব্দগুলো কিছুতেই উচ্চারণ করতে পারে না।
ভজু ভাবছিল তার দাদার কথা। এতক্ষণে তো দাদার এসে পৌঁছুনো উচিত ছিল। সে চা তৈরি করতে গেল।
রথীন চঞ্চল, অস্থির। শুধু বয়স নয়, ওটা তার স্বভাব। চোখ দুটো যেন কীসের উন্মাদনায় প্রতি মুহূর্তে জ্বলছে। কৃপাল আর হীরেন যেন অনেকখানি নিশ্চিন্ত। কিছুটা নির্বিকার, শান্ত। তাদের মধ্যে স্বাভাবিক ভাবে যেটা ফুটে উঠেছে সেটা একটা স্বভাবসুলভ সদার পড়োভাব। এ অঞ্চলের জনসাধারণের শ্রদ্ধামাখা বিস্মিত চোখে নিজেদের তারা নিয়ত দেখে দেখে এমন একটা পর্যায়ে পৌছেছে, যেখানে তাদের হৃদয় বারবার স্ফীত হয়ে ওঠে, উন্নত মাথাটা আরও যেন উন্নত হয়ে ওঠে। সেজন্য একটা সঙ্কোচ ছিল, বোধ করি কৃতজ্ঞতা বোধও ছিল একটা। সেটা সচেতন মনের কি না, বোঝা যায় না। কিন্তু তারা অনেক কিছু করবে, এমনি একটা আকাঙ্ক্ষা তাদের হৃদয়ে যেন ঠাসা রয়েছে।
বাঙালি চা খেয়ে বিড়ি ধরিয়ে বলল, নেও বাবু, এটু দেশের কথা টথা শোনাও। তা পরে বাড়ি যাই।
এমন ভাবে কথাটা বাঙালি বলল যেন দেশি প্রথাতে কেউ রামায়ণ মহাভারত শোনবার জন্য তৈরি হয়ে বসেছে। হীরের নিয়োগী কিছুক্ষণ আগে থেকেই বাঙালির উপর খানিকটা রুষ্ট হয়ে উঠেছিল। বাঙালি যে মদ খেয়ে এসেছে, তা সে আগেই টের পেয়েছে। সে বলল, দেখো বাঙালি, দেশের কথা যদি শুনতে হয়, তবে তোমাকে পবিত্র হয়ে আসতে হবে। স্বরাজ তো তোমার আমার হাতে। শোনননি সেই গল্প, শিকার করতে গিয়ে রাজা কাপালিকদের পাল্লায় পড়ে বলি হওয়ার জন্য যখন প্রাণের ভয়ে মুচ্ছো গেছেন, তখন দেখা গেল রাজার একটা আঙুল নেই। অঙ্গহীনকে দিয়ে তো আর দেবতার পুজো হয় না। তেমনি আমাদের নিষ্কলঙ্ক চরিত্র করতে হবে। গান্ধীজি তাদেরই পথ চেয়ে আছেন। আমাদের অঙ্গ আমাদের চরিত্র, তাতে খুঁত থাকলে আর ভারতমাতার পুজো হবে না।
এ পর্যন্ত বলে হীরেন থামল। অন্ধকারে চৈত্র রাত যেন মুহূর্তের জন্য স্তব্ধ হয়ে গিয়েছে। কৃপাল চমৎকৃত, রথীনও প্রায় তাই। বাঙালির সঙ্গীরা নির্বোধের মতো হাঁ করে তাকিয়ে রইল হীরেনের দিকে। ভজু একটু অবাকই হয়েছে হীরেনের বক্তৃতায়।
বাঙালি বোকাটে মুখে বলল, চরিত্তি টরিত্তি কী বলছ বুঝলুমনি বাবু। মুখ মানুষের অনেক দোষ। একটু বুঝেসুঝে বলল।
হীরেন তীব্র চাপা গলায় বলে উঠল, তুমি মদ খেয়ে এসেছ বাঙালি, তুমি পাপ করেছ। মদ খাওয়া তোমাকে ছাড়তে হবে।
বাঙালি আর তার সঙ্গীরা পরস্পর মুখ চাওয়া-চাওয়ি করল এমনভাবে যেন, হঠাৎ এ আবার কোন দেশি কথা! বাঙালি বলল, এই মেরেছে। শেষটায় সব ছেড়ে ছুড়ে তোমরা আমাদের পেছুতে লাগলে?
অমনি কৃপাল কিছু একটা বলবার উদ্যোগ করতেই হীরেন বলে উঠল, তোমার লজ্জা করে না বাঙালি একথা বলতে? ভেবেছ, মদ খেয়ে বদমাইশি করে এ দেশ স্বাধীন করা যাবে। এই অনাচারের জন্যেই আজ আমরা পরাধীন–
বদমাশি কেন বলছ গো বাবু, বাঙালি বাধা দিয়ে বলে উঠল। আমরা কি বদমাইশ? তত পসাও নেই, সময়ও নেই। বাঙালির মদ খাওয়া অনাচার, তার চে কত বড় অনাচার যে সংসারে নিত্যি ঘটছে! আর আমাদের শালা পেটে নেই দানা, মাগের ঝ্যাটা খেয়ে দু ফোঁটা মদ, তাও বলছ ছেড়ে দিতে? তালে আর হলনি বাপু।
বলে বাঙালি ও তার সঙ্গীরা উঠে দাঁড়াল। ঘৃণা ও করুণায় ভরে উঠল হীরেনের মন। সে বাঙালিদের দিকে তাকিয়ে দেখলল, আবছা অন্ধকারে একদল নিশাচর প্রেত যেন। যারা স্বাধীনতার মর্ম বোঝে না, ভাল বোঝে না, জীবনকে চেনে না, এমন কী ধর্ম জানে না, এরা সেই দেশবাসী। বুঝল, এদের দিয়ে কোনওদিন কিছু হবে না, এদের পৈশাচিক প্রবৃত্তির ভয়েই গান্ধীজি বারবার পেছিয়ে আসছেন। এরা নিজেরা কোনদিন কিছু করবে না, আমাদের সংযত আন্দোলনেরও অন্তরায়। হ্যাঁ, এই বিষকে আমাদেরই গ্রাস করতে হবে, এই জঞ্জালকে সরিয়ে আমাদেরই প্রতিষ্ঠা করতে হবে স্বরাজ। এমন কী, আর কথা বলতে পর্যন্ত তার দ্বিধা হল বাঙালির সঙ্গে, নিজের অপমানের ভয়ে।
এত কথা ভাববার অবকাশ ছিল না বাঙালির। সে পকেট থেকে পয়সা বের করে গুনে দেখে ভজুর হাতে দিল। চলে যাবার মুখে হঠাৎ ফিরে দাঁড়িয়ে বলল, চললুম গো লেইগি বাবু, মনে কিছু করোনি। আমাদের কথা মনে নিয়োনি।
বলে তারা সকলে চলে গেল।
কৃপাল বলল, নারায়ণদের সঙ্গে বসে এ রোববারেই মদের দোকানে পিকিটিং-এর প্রস্তাবটা নিয়ে ফেলো হীরেন।
হীরেন যেন আশার আলো দেখতে পেল। বলল, ঠিক বলেছ। রথীন, কাল থেকেই তুমি স্কুলের ছাত্রদের সঙ্গে আলোচনা করো।
তাদের এই কথার মাঝেই এলেন নারায়ণ হালদার। ভজুর দাদা। প্রায় ভজুর মতোই তাঁকে দেখতে, তবে ভজুর মতো তীব্রতা তাঁর নেই। যে অস্থিরবেগে ভজু চঞ্চল, তাকে যেন তিনি গ্রাস করে আত্মস্থ হয়েছেন। ধীর ও স্থির। চোখের মণি তাঁর কটা নয়, কালো চোখে স্নিগ্ধতা। হৃদয়ের একটা গোপন দীর্ঘশ্বাস যেন চাপা বেদনার মতো লুকিয়ে আছে তার চোখে। তবুও সে চোখে একটা অদ্ভুত তীক্ষ্ণতা, দৃঢ়তা এবং বিক্ষুব্ধতা। ঠোঁটের কোণে একটা বিষণ্ণ হাসির আভাস সব সময় লেগেই আছে।
তিনি একলা আসেননি, সঙ্গে আর একটি লোক ছিল। লোকটার পরনে সাহেবি পোশাক, মাথার টুপিটা কপাল অবধি টেনে নেওয়া। তার তলায় দুটো চোখে আধো অন্ধকারে জ্বল জ্বল করছে, তাতে একটা মাঝারি সুটকেশ। লোকটি এক লহমায় দেখে নিল সবাইকে। নারায়ণ বললেন, চাপা গলায়, ভেতরে চলে যান। ভজুকে বললেন একটু উঁচু গলায়, কই রে ভজু, আমাদের একটু চা টা দে।
সবাই তাকিয়েছিল সেই আগন্তুকের দিকে। এই তা হলে সেই লোক। যেন চকিতে এখানকার আবহাওয়া থমথমিয়ে উঠল, একটা বিভীষিকার ছায়া ছড়িয়ে পড়ল চারিদিকে। সকলেই সচকিত হয়ে উঠল, যেন মনে পড়ে গেল, তাদের সকলের আশেপাশে ছায়ার মতো গুপ্ত শত্রুরা ওত পেতে আছে। সাবধান!
এ সময়টাতে এমনিতেই সারা দেশময় সরকারের দমন নীতির তাণ্ডব চলছে। স্বরাজ স্বাধীনতা ইত্যাদি শব্দগুলো যথেষ্ট সাবধানতার সঙ্গে উচ্চারণ করতে হয়। ওই কথাগুলোই যেন একটা মূর্তিমান বিদ্রোহের মতো ব্রিটিশ সিংহকে ভীত ও সংক্ষিপ্ত করে তুলছে। তার উপরে এই ঘটনা তো আরও সাংঘাতিক।
আগন্তুক ঘরের ভিতরে যেতে ভজু তাকে পার্টিশনের আড়ালে ভাঙা চৌকিটা দেখিয়ে দিল বসবার জন্য। তারপর চা তৈরি করতে লেগে গেল এমনভাবে, যেন কিছুই হয়নি।
নীরব উত্তেজনায় রথীনের চোখ মুখ জ্বলে উঠেছে। কৃপাল হীরেনের উত্তেজনা ছিল কিন্তু তাদের নীরবতা যেন অস্বস্তিক্র।
নারায়ণ বললেন, রথীন, স্টেশনের পাশ দিয়ে এক চক্কর ঘুরে এসো! সন্দেহজনক কিছু মনে হলে, এসে সংবাদ দেবে।
বোঝা গেল, এ নির্দেশ হতাশ করেছে রথীনকে। সে এখান থেকে যেতে চায়নি। এই মুহূর্তে যে রহস্যের ঢাকনা এখানে ভোলা হবে, তা সে দেখতে পাবে না। কিন্তু নারায়ণদার নির্দেশ। এ বিশ্বকে অবজ্ঞা করা যায়, কিন্তু ওঁর কাছে তো কোনও কথা চলে না।
বাধ্য সৈনিকের মতো উঠে একবার সেই পার্টিশনের দিকে তাকিয়ে সে বেরিয়ে গেল।
বাইরে অন্ধকার। নিস্তব্ধ। কিন্তু একটা অশরীরী জীবন্ত সত্তা যেন ভর করেছে সর্বত্র। কেবল বকুলমা দাঁড়িয়ে আছেন তেমনি। যেন প্রস্তরমূর্তি, নিশ্চল।
নারায়ণ সেদিকে এগিয়ে গেল নিঃশব্দে। যেন আপন মনেই বললেন, চাপা গলায়, এসে পড়েছে।
বকুল মায়ের শরীরটা একটুও নড়ল না। কেবল উৎকণ্ঠিত মিহি গেলা ভেসে এল, একটু সাবধানে থাকিস বাবা।
তারপর নারায়ণ ফিরে হীরেন ও কৃপালকে নিয়ে ঢুকলেন পার্টিশনের আড়ালে।
ভজু যেন এক বিচিত্র বিপজ্জনক খেলার দর্শক। উত্তেজনার ঢেউ লেগেছে তারও বুকে। সে যে অনর্গল চা তৈরি করেই চলেছে তা যে কে খাবে কেউ জানে না। হয়তো ফেলে দেবে। কিন্তু একটা ঘোর লেগেছে তার। টেবিলের উপর বাতিটা একটু তেরছা করে দিতেই পার্টিশনের আড়ালে ছুটে গেল একটা রেশ। তারপর হঠাৎ বলে উঠল, আমি একটা গান গাইতে থাকব দাদা?
অন্য সময় হলে নারায়ণ হাসতেন। এখন বললেন, তাতে শ্রোতার দল জুটতে পারে তো।
তা বটে। ভজু অপ্রস্তুত হয়ে গেল। সে কুঁচকে অন্ধকারে তাকিয়ে রইল। বোধ হয়, চিন্তায় পড়ল, এ সময়ে কী করা যায়।
আগন্তুক এবার তার সুটকেশের ঢাকনা খুলতেই একটা চাপা আফিমের গন্ধ ছড়িয়ে পড়ল ঘরটার মধ্যে। বোঝা গেল বেআইনি আফিম রয়েছে তার মধ্যে। সুটকেশের উপরের প্যাকেটটা সরিয়ে আর একটা বের করে সে দিল নারায়ণের হাতে।
নারায়ণ সেই প্যাকেটটা খুলতে তার ভিতর থেকে বেরিয়ে পড়ল বিষধর কাল কেউটের মতো চকচকে দুটো রিভলবার। ছঘরা রিভলবার। একবার ঘোড়া টিপলে আর একটা গুলি মুখের কাছে এসে তৈরি হয়ে থাকে। চকিতে নারায়ণের শান্ত চোখজোড়া যেন দুখণ্ড অঙ্গারের মতো জ্বলে উঠল। ঠোঁটের বিষণ্ণ হাসি বেঁকে উঠল নিষ্ঠুর হাসিতে। বুঝি শত্রুকে তিনি দেখতে পেয়েছেন।
কিন্তু কৃপাল বা হীরেন কেমন হতভম্ব হয়ে গিয়েছে। বাংলায় যাকে বলে ভড়কানো। এ ব্যাপারটাতে তাদের একটা ভয় ও অস্বস্তির ভাব ঘিরে ধরেছে। জেল থেকে আসার পর অবশ্য তারা একটা নতুন আন্দোলনের কথা চিন্তা করছিল। ভেবেছিল নারায়ণই তাদের পথ দেখাবেন। কিন্তু নারায়ণ যে এ ভয়াবহ পথে মোড় নেবেন, এটা তারা ভাবতেই পারেনি। এই প্রথম হীরেন ও কৃপাল চোখের এত সামনে রিভলভার দেখছে। কিন্তু নিজেদের রাজনৈতিক জীবনে এ পথে আসার কথা তারা কোনওদিন চিন্তাও করেনি।
আগন্তুক আর একটি প্যাকেট নারায়ণের হাতে দিল। সেটাতে ছিল কার্তুজ। তারপর দিল একখানা চিঠি। চিঠিটা সাদা কাগজের। আগুনের তাপে ধরলে কথাগুলি আপনিই ফুটে উঠবে।
আগন্তুক এবার তার টুপি খুলল। দেখা গেল লোকটার চেহারা মোটেই এ দেশিয় নয়। চ্যাপ্টা নাক, ছোট ছোট চোখ। পলকহীন সাপের মতো চোখ। ভাঙা বাংলায় বলল, আমি কলকাতা যাব। মাল খালাস করবে।
লোকটা আফিমের স্মাগলার। তার অন্য কোনও উদ্দেশ্য নেই একমাত্র পয়সা রোজগার করা ছাড়া। সন্ত্রাসবাদীরা খুব সহজেই এদের পাল্লায় এসে পড়েছে অন্ত্রের জন্য। কারণ, পৃথিবীর সমস্ত সীমান্তে এদের আনাগোনা। সীমান্ত থেকে সীমান্তে টপকে গিয়েই এদের কাজ চালাতে হয়। অনবরত খুন জখমের রক্তাক্ত বীভৎস পথে এরা কারবার করে ফেরে। আফিম বহনের মতোই অস্ত্রটাও বহন করে, লাভের অংশটা এতেও কিছু কম হয় না।
ভজু তাড়াতাড়ি আগন্তুককে এক গেলাস চা এগিয়ে দিল। আগন্তুক ইংরাজিতে বলল, ধন্যবাদ।
নারায়ণ বললেন, আপনি আবার কবে আসবেন?
সে জবাব দিল তার অদ্ভুত চাপা ও মোটা গলায়, অপটের টিরি মন্‌টস।
অর্থাৎ তিনমাস বাদে।
এই সময়ে রথীন ফিরে এসে জানাল, কোনও বিপদের আশঙ্কা নেই।
আগন্তুক চা খেতে খেতে হঠাৎ জানাল, একটা আমানি পিস্টল, পিপটেন রূপি বেরি চিপ। অপটের টিরি মন্ট।
অর্থাৎ তিনমাস বাদে সে একটা আমানি পিস্তল মাত্র পনেরো টাকায় দিয়ে যাবে। তারপর বলল, বোট রেডি?
নারায়ণ বললেন ইংরাজিতে, হ্যাঁ। যে পথে এসেছেন, সেই পথেই যাবেন এখন জোয়ার লেগেছে, আপনি দু ঘণ্টায় কলকাতা পৌঁছতে পারবেন।
লোকটা হাসল। তাতে নাক কুঁচকে চোখ জোড়া ঢেকে গেল। টুপি মাথায় দিয়ে বেরুবার মুখে ভজু হঠাৎ ফিসফিস করে বলল, সাহেব, তোমার এ কাজে আমাকে নিয়ে নাও।
সাহেব আবার হাসল। নাক চোখ কিছুই নেই, খালি এক পাটি দাঁতের একটা অদ্ভুত বুনো হাসি। তারপর যেমন এসেছিল, তেমনি বেরিয়ে গেল। মুহূর্তে কোথায় হারিয়ে গেল দমকা হওয়ার মতো।
ভজু বলল, এবার তোমরা কাটো দাদা, দোকান বন্ধ করব। নারায়ণ বললেন, আর একটু ভাই, আমাদের কয়েকটা কথা আছে।
এটা মাত্র শুধু ভজুর তাড়া দেওয়া। সে এ দলের কেউ নয়, আপত্তি করলে নারায়ণকে হয়তো সত্যি অন্য কোথাও আস্তানা গাড়তে হবে। কিন্তু ভজুর একটা অদ্ভুত কৌতূহলও ছিল সব কথা জানার ও শোনার। তা ছাড়া, এই সব বিপজ্জনক কাজে দাদাকে সে আর কোথায় যেতে বলবে?
নারায়ণের সারা মুখে তখনও উত্তেজনার ছাপ। জীবনে তার নতুন সুর্যোদয় ঘটেছে, এক নতুন জগতে আজ তার প্রবেশ। বললেন, তোমাদের তিনজনকেই আজ ডেকেছি, তার কারণ এ ব্যাপারে সবাইকে এখুনি টেনে আনা ঠিক হবে না। তার আগে দাঁড়াও, চিঠিটা পড়ি। ভজু বাতিটা দে, একটু বাইরে লক্ষ রাখিস।
তারপর আলোর গায়ে চিঠিটা ধরতেই, ছোট ছোট পাঁশুটে বর্ণের কতগুলো অক্ষর যেন কথা বলে উঠল।
বীর বিপ্লবী!
আপনাকে দুইটি রিভলভার পাঠাইলাম, সঙ্গে একশত কার্তুজ। ভবিষ্যতে আরও পাঠাইব, অস্ত্র সংগ্রহ চলিতেছে। ইতিপূর্বে আপনাকে দলের সব কথাই জানানো হইয়াছে। যাহা পাঠাইলাম, তাহা দিয়া বিপ্লবীদের অস্ত্রবিদ্যায় শিক্ষিত করিবেন। তৎপূর্বে অবশ্যই বিপ্লবী হইতে ইচ্ছুকদের দীক্ষা গ্রহণ করিতে হইবে। নিয়মাবলী আপনি জানেন। মনে রাখিবেন, আমাদের সর্বাপেক্ষা বড় ও একমাত্র ব্রত হইল, এ দেশের প্রতিটি ইংরাজের রক্তে এ-দেশের মাটি আমরা লাল করিয়া দিব। এ দেশে যত দিন পর্যন্ত একটি ইংরাজও জীবিত থাকিবে, ততদিন আমাদের পিতা মাতা ভাই ভগ্নী গৃহ কিছুই নাই। আমরা মরিব, তবু দেশ শত্রুমুক্ত করিব। ভবিষ্যৎ নির্দেশের জন্য প্রতীক্ষা করুন।
বন্দেমাতরম্। ইতি
 দলের কেন্দ্রীয় কমিটি।
চিঠি পড়া শেষ হল কিন্তু নারায়ণের গভীর গলার রেশ তখনও প্রতিধ্বনির মতো গুনগুন করছে। রথীন একটা লেলিহান আগুনের শিখার মতো জ্বলছে। হীরেনও উদ্দীপ্ত হয়ে উঠেছে।
সে উদ্দীপনা ফার্নেসের সামনে দাঁড়িয়ে থাকলে যেমন তাত লাগে তেমনি। কৃপাল বিমুঢ় চোখে তাকিয়ে আছে চিঠির দিকে।
ভজু এক কেটলি তৈরি ঠাণ্ডা চা হড়হড় করে নর্দমায় ফেলে দিয়ে বলল, লোকসানের বরাত। পয়সাটা তোমরা দিয়ে দিয়ো দাদা।
কিন্তু সে কথায় নারায়ণ কান দিলেন না। বললেন, তোমাদের সকলেরই দীক্ষা প্রায় শেষ। কিন্তু একটা বাকি আছে। ভয় কাটাতে হবে তোমাদের।
সকলেই নারায়ণের দিকে ফিরে তাকাল। নারায়ণ হীরেন ও কৃপালের দিকে তাকিয়ে মনে মনে একবার হাসলেন। বুঝলেন, ওরা একটু ভয় পেয়েছে। ওদের সাহস জোগাবার জন্যই তিনি রথীনকে ডাকলেন, রথী।
রথীন সামনে এসে দাঁড়াল। বলিষ্ঠ মূর্তি, নিষ্পলক দৃঢ় চাউনি, টেপা ঠোঁট। সামান্য গোঁফ দেখা দিয়েছে তার ঠোঁটের উপরে
নারায়ণ বললেন, তোমাকে আজ রাত্রি বারোটার পর একলা শ্মশানে যেতে হবে। যে চিতায় হরিবুড়োকে পোড়ানো হয়েছিল, তার পাশে তোমার নামের প্রথম অক্ষর লিখে রেখে আসবে। পারবে?
রথীনের টেপা ঠোঁটের ফাঁক দিয়ে খালি বেরিয়ে এল, পারব দাদা।
বলে সে নারায়ণকে প্রণাম করল। নারায়ণ তাকে বুকে জড়িয়ে ধরলেন। দুটি হৃদয়ের ধুক ধুক শব্দ যেন তাদের গোপন কথা বিনিময় করল। নারায়ণের বিশাল কালো চোখ জোড়া কীসের আলোয় চকচক করে উঠল। মনে মনে কাকে উদ্দেশ্য করে বললেন, তোমারই হাতে রথীকে ছেড়ে দিলুম, ওকে তুমি রক্ষা করো।
ভজু মুখ ফিরিয়ে দাঁড়িয়েছিল। তার বুকটার মধ্যে কেন যেন বারবার মোচড় দিয়ে উঠছে। অকারণ বেদনায় বুকটা ভরে উঠছে তার। কেবলি কেন মনটা তার বারবার বলে উঠল, আমি একাকী, নিঃস্ব। স্নেহ, ভালবাসা আমার জন্য নেই এ সংসারে।
তারপরে অস্বাভাবিক তাড়াতাড়ি সে উনুনের আগুন খুঁচিয়ে দিতে লাগল, ধুতে লাগল কাপ গেলাস।
নারায়ণ বললেন, হীরেন কৃপাল, তোমরাও প্রস্তুত থাকো এ পরীক্ষার জন্য। তুমি যাও রথী। আমি গিয়ে ভেরবেলা দেখে আসব শ্মশানের চিহ্ন।
হীরেনের আর মদের দোকানে পিকেটিং-এর কথা বলা হল না। সেটা মুলতবি রয়ে গেল কালকের জন্য।
বাইরে অন্ধকার। অন্ধকার আরও ভারী হয়েছে। পথের কেরোসিনের বাতি কোনটা নিভে গিয়েছে, কোনটা নিভু নিভু! তেল নেই। সারাদিন গিয়ে চৈত্র বাতাস এখন আরও মত্ত হয়ে উঠেছে। ক্রমাগত চেপে আসা এ অন্ধকারকে ঝেটিয়ে উড়িয়ে নিতে চাইছে তার পাগলা প্রাণ।
স্তিমিত শব্দ আসছে রেলওয়ে ইয়ার্ড থেকে শোঁ শোঁ করে। সেখানে ইঞ্জিনের এ শব্দ সারারাত্রি। শেয়ালের পাল ডাকছে গঙ্গার ধার থেকে। পাড়ার ভেতর থেকে ডেকে ডেকে উঠছে। কুকুরেরা।
কোথা থেকে ডেকে উঠল আৰ্তরে প্রাণভীত চৈত্র পাখি। হয় তো তাড়া করছে কোনও খাবার সন্ধানী বিষধর সাপ।
সমস্ত চরাচর ঘুমন্ত কিন্তু তবু যেন জাগ্রত। আকাশে বাতাসে যেন কীসের কোলাহল। ঘুম যেন ছলনা। এ রাত্রি যেন কোন সর্বনাশের ষড়যন্ত্রে মত্ত।–হুতোম প্যাঁচাটা ডাকছে কোথায় হু হু করে যেন সে এ রাত্রির হার সাক্ষী। গাছগুলো মাথা
হেলিয়ে দুলিয়ে বুঝি কথা বলছে পরস্পরে।
বকুল মা খেতে দিয়েছেন দুই ভাইকে। নারায়ণ আর ভজু। নারায়ণ খাচ্ছেন ধীরে। খাওয়ায় মন নেই, চিন্তাচ্ছন্ন। সমাহিত। শূন্যদৃষ্টি। বোঝা যায়, জীবনের গতিতে তাঁর হৃদয়ের তাল মিলে মিশে একাকার হয়ে গিয়েছে। সুরে লয়ে বাজছে ঐক্যতান। আশপাশ নেই, পেছন নেই। সামনরে অন্ধকার কাঁটা ভরা পথটাকে কেবল অতিক্রম করা।
আর একজন বেতাল। তারও ঠিক খাওয়ায় মন নেই। দিশেহারা। ব্যস্ত। তার পাছ নেই আগও নেই। তার সুর নেই, লয় নেই। জীবনের পথে কেবলি কোলাহল। অস্থির। কী যেন চাই, কী যেন নেই। এ জীবনে কেবলই ছুটে চলেছি, যেন হাজার বছর ধরে। পাঠশালা, স্কুল, কলেজ, কাব্য দর্শন, রাজনীতি তারপর চায়ের দোকান। কিন্তু বৃত্তহীন। কী যেন ফেলে এসেছি। কী চায় এ মন। মনের সঙ্গে মনান্তর। কোথাও মাথা নত করতে পারিনে, বুক ভরে পারিনে কাউকে আলিঙ্গন করতে। তবুও শুনি নহবতের সুর, বেতালের তালে দেখি গজলের তাল ফেরতার মোহিনী কটাক্ষ।
আর একজন, বকুলমা। খাওয়া দেখছিলেন ছেলেদের। কিন্তু আর বোধহয় দেখছেন না। হঠাৎ মন হারিয়ে গিয়েছে। বসে আছেন বকুলমা নয়, এক কিশোরী বালিকা। বয়স চল্লিশ পার হয়ে গিয়েছে। সে যেন পাথরের বুকে মাথা ঠুকে গিয়েছে হাওয়া। পাথর তেমনি রয়েছে, শক্ত মজবুত। মাথার চুল কুচকুচে কালো, কালো। ফরসা রং। বললেন, খা তোরা, হালদার মশাই খাবেন কি না, জিজ্ঞেস করে আসি।
ঘরে ঢুকে দেখলেন হালদার আরাম কেদারাটায় গা হাত পা এলিয়ে পড়ে আছেন। সারা মুখে একটা যন্ত্রণার ছাপ। নাকের পাশের কোঁচ দুটো আরও গভীর হয়েছে। গায়ের জামা রয়েছে গায়ে। দেখলেন পড়ে রয়েছে মদের বোতল আর মোটা ছড়িগাছটি। চোখের পাতা বন্ধ। সইয়ের বর, নেকো হালদার। হয়তো দুঃস্বপ্ন দেখছেন ঘুমিয়ে ঘুমিয়ে। থাক, ডেকে কাজ নেই। মায়া লাগে বকুলমায়ের। ঘুমুক। ঘুম তো কোনওদিন ছিল না ওই চোখে।
হঠাৎ হালদার চোখ খুললেন। রক্তজবার মতো চোখের চাউনি আচ্ছন্ন। বকুলমায়ের দিকে তাকিয়ে মাথাটা তুলতে চেষ্টা করলেন। ডাকলেন, কে স্বর্ণ। বড় বউ।
হালদার তাঁর স্ত্রীর নাম ধরে ডাকছেন।
বকুলমার বুকের মধ্যে চমকে উঠল। তাঁর সুন্দর ঠোঁট নড়ে উঠল, কিন্তু কিছু বলতে পারলেন না।
হালদার ফিসফিস করে বললেন, শোনো বড় বউ, আমি ভজুর বে দেব। নারায়ণটা জোচ্চুরির পথ ধরেছে, ও লোক ঠকিয়ে খাবে। কিন্তু ভজু তা নয়, ও সংসার চায়। মোটা পণ নে ওকে আমি বে দেব বুঝলে? তারপর, ওকে আমি ঠিক আমার রাস্তায় এনে ভেড়াব, তুমি দেখো।
বকুলমা নীরব। বুঝি স্পন্দনহীন! জোর করে তাকিয়ে আছেন হালদারের মাথার উপর দিয়ে দেওয়ালের দিকে।
হালদার বললেন, হাসছ বোধ হয়? কোথা পেয়েছিলে অমন হাসি। শোনো কাছে এসে বড় বউ।
বকুলমা দেখতে পেলেন, ওই যে তার সই এসে দাঁড়িয়েছে। হাসছে নিঃশব্দে। যেন বলছে, জবাব দে না লো পোড়ারমুখী, আমার ভাতার কি তোর ভাসুর।
কীসের ধাক্কায় কেঁপে উঠলেন বকুলমা। তাড়াতাড়ি বললেন, হালদারমশাই, আমি এসেছি।
হালদার ভ্রূ টান করে বললেন, কে?
আমি, সুখদা।
বকুলফুল।
হালদার একটু বিস্মিত হলেন। তারপর তার সেই মত্ত চোখে বকুলফুলের দিকে তাকিয়ে রইলেন। জীবনে যেন এই প্রথম দেখলেন বকুলফুলকে। স্বর্ণের মতোই সুন্দরী। কেবল ঠোঁট দুখানি তেমন বাঁকা হাসিতে বাঁকা নয়। চোখে নেই তেমন ঔদাস্য। কী রয়েছে তার সারা চোখে মুখে, সব ঘুলিয়ে গেল হালদারের দৃষ্টির সামনে। মাথার মধ্যে অনেকগুলো কথা এলোমেলো হয়ে গোলমাল পাকিয়ে গেল সব। বকুলফুলের মূর্তিটা তাঁর চোখের সামনে ঝাপসা হয়ে এলো। কী যেন বলতে চাইলেন। পারলেন না। খালি অস্ফুট গলা দিয়ে বেরিয়ে এল বকুলফুল।
খোলা জানালা দিয়ে হু হু করে ছুটে এল হাওয়া। যেন স্বর্ণর আচমকা নিশ্বাস! হঠাৎ দীর্ঘশ্বাস পড়ল বকুলমায়ের। সই এসে দাঁড়িয়েছে মুখোমুখি। একজন এ সংসার ছেড়ে গিয়েও যেতে পারেনি, আর একজন থেকেও সেখানেই গিয়েছেন। তাদের জীবনে পাওয়া না পাওয়ার যোগ বিয়োগ আজও এক তালেই চলছে।
জীবনের সমস্ত ব্যর্থতা নিয়ে বকুলমা অবশ হয়ে দাঁড়িয়ে রইলেন। লাঞ্ছনা অপমান সব সয়েও দিন রাতের মতো নিয়মে চলা জীবনে একটা কথাই বারবার মনে হয়, আর কিছু বাকি আছে। স্বামীর কথা স্মরণ করার চেষ্টা করেন। ভাল মনে পড়ে না। যাকে মনে পড়ে সে সই। এ গাঁয়ে ঘরে তার প্রতি কত ডাকাডাকি কত হাসাহাসি। অরক্ষণীয়ার সে চির অপমান। আছে শুধু ভজু আর নারায়ণ। তবু বুকের কোনখানটাতে যেন একেবারে ফাঁকা। সে ফাঁকাতে নেই একটু বনপালা, শুধু বালিয়াড়ির স্তূপ।
বকুলমা।ভজুর গলা ভেসে এল।
এই যে বাবা। সাড়া দিলেন বকুলমা। তিনি কিছু কথা বলতে চাইছিলেন হালদারের সঙ্গে, বিশেষ ওঁর মুখে ভজুর বিয়ের কথা শুনে। নারায়ণের জন্য ভয় পেয়েছেন তিনি। এ সংসারের একটা হিল্লে হওয়া দরকার। বকুলমার নিজেরও ছুটি চাই এবার।
কিন্তু তাকিয়ে দেখলেন, হালদার একেবারে ঘুমিয়ে পড়েছেন। আশ্চর্য! এই তো কথা বলছিলেন, এর মধ্যেই ঘুমোলেন। বেশ বোঝা যাচ্ছে, কিছুক্ষণ আগের তন্দ্রা তলিয়ে হঠাৎ অঘোরে ঘুমিয়ে পড়েছেন। যেন দুধের শিশু হালদার। গভীর ঘুমের মধ্যে শিশুর দেয়ালের মতো হল ব্যাপারটা। হালদার সুখী। এ-সব মানুষেরাই তো প্রকৃত সুখী।
অথচ বকুলমায়ের কাছে রাত্রি আসে জাগার যন্ত্রণা নিয়ে। এ জীবনে কিছুই হয়তো ভাববার ছিল। তবু সম্ভব অসম্ভব সব বিচিত্র ভাবনায় তাঁর রাত কাবার হয়। তাঁর অন্ধকার ঘরে একলা বিছানায় ওই চোখজোড়া যেন জ্বলতে থাকে, কখনও ভিজে ওঠে কখনও দিশেহারার মতো এদিকে ওদিকে ঘুরে ফিরে। যেন অনেক অপরিচিত আত্মার সঙ্গে তিনি মিশে যান। তাঁর সারা গায়ের মধ্যে ছুঁচ ফুটতে থাকে, মাথার মধ্যে দপদপ করে। ইচ্ছে হয়, কোথাও ছুটে যান। কোথা গেলে যে একটু প্রাণ ভরে নিশ্বাস নেওয়া যায়।
ভজু এল ঘরের মধ্যে। বলল, চলো বকুলমা, অনেক রাত হল।
বকুলমা তাড়াতাড়ি ফিরে বললেন, হ্যাঁ, চল বাবা, তোর বাবার দেখছি আজকে রাতটা কেদারাতেই কেটে যাবে। ডাকাডাকি করলে কি উঠবেন।
ভজুর মুখ দেখে বোঝা গেল, সে এখন এসব কিছুই ভাবছে না। বলল, ছেড়ে দাও না। ওঁর তো এসব নতুন নয়! তুমি তাড়াতাড়ি চলো। ঘরে গিয়ে তো আবার যা হোক কিছু মুখে দিতে হবে।
সত্যি। না জানি রাত কত হল। এখন গিয়ে আবার বকুলমাকে যা তোক কিছু খেতে হবে। তারপর সেই ঘরটাতেও কাজকর্ম কিছু আছে।
খিড়কির দোর দিয়ে ভজুর সঙ্গে বাইরে বেরিয়ে এলেন বকুলমা। ভজু শিকল তুলে দিল দ্বারে।
রাত নিশুতি। নিঝুম। অন্ধকার। আকাশে অগণিত নক্ষত্র। যেন অনেক অশরীরীরা প্যাট প্যাট করে তাকিয়ে আছে পৃথিবীর দিকে। কীসের প্রতীক্ষায় সে চাউনি উৎসুক।
পাড়ার দুপাশে বাড়িগুলো ছদ্মবেশি আততায়ীর মতো দাঁড়িয়ে আছে। কোথায় কোন ছোটখাটো বনবেড়াল গোছের জন্তুরা হঠাৎ দৌড়ে পালাচ্ছে, সড়সড় করে শুকনো পাতার উপর দিয়ে। টিকটিকি ডাকছে ঠিকঠিক। বাড়িগুলির গায়ে হাওয়া ধাক্কা খেয়ে অনেকের ফিসফিসানির মতো শোনাচ্ছে।
বকুলমা একটু অবাক হলেন ভজুর কথা ভেবে। ও তো এরকম থম মেরে থাকে না। রোজ পৌছে দেওয়ার পথে কত বকবক করে ভজু। সংসার, ব্যবসা, আশা আর ভবিষ্যৎ। তারপর আড় আনতে কুড়, বলে একে মারব, তাকে হাঁকব। তারও পরে বলব, যত নষ্টের গোড়া আমার বাবা। তোমাদের এ নেকো হালদারটিকে কম ভেবো না বকুলমা। বকুলমাও হাসেন বকবক করেন।
বকুলমা বললেন, ভজন, বাপের সঙ্গে ঝগড়া করেছিস বুঝি আজ?
চমকে উঠল ভজু, ভাবনার ঘোরে ধাক্কা খেয়ে বলে উঠল, কেন?
কথা বলছিস না যে?
এমনি।
খটকা লাগল বকুল মায়ের। এমনি কেন। এমনি তো ভজুর হয় না। কী হল ওর প্রাণে, ওর হেঁকো ডেকো প্রাণে।
হ্যাঁ, কিছু হয়েছে তার প্রাণে। তাকে দুটো ভাবনা দুদিক থেকে চেপে ধরেছে। দুটো ভাবনা নয়, দুটো মুখ। একটি হল রথীনের সেই বীরত্বব্যঞ্জক দৃঢ় মুখ। যে মুখোনি বুকে নিয়ে নারায়ণ আদর করেছেন। দাদার দুই হাতের মধ্যে সেই মুখ। ভজুর নয় রথীনের। আর একটি এক রহস্যময়ীর। পলে পলে যে মুখের পরিবর্তন। মুখ হাসি হাসি, তবু হাসি নয়, ও চোখে হাসির ধার না অশ্রু ঝিকিমিকি। বকুনি না সোহাগ।
বকুলমা দাঁড়িয়ে পড়ে বললেন, ওমা! আর চলছিস কোথা! এসে পড়লুম যে।
অপ্রস্তুত হয়ে দাঁড়িয়ে পড়ল ভজু। আবার বাধা পড়ল, বলল, তাই তো।
বকুলমায়ের মনটা দমে যেতে লাগল বারেবারে। কী হয়েছে ছেলেটার, কী হয়েছে ওর মনে। নারায়ণ কিছু বলেনি তো। না, সে ছেলে তো কাউকে মুখ ফুটে কিছু বলবার নয়। সে বরং ভজন। বাছাবাছি নেই, মানামানি নেই। গড়গড় করে যা মুখে এল তাই বলে দিল। তবে কী হল ছেলেটার। ওর বকুলমাকে তো ও কোনও কথা লুকায় না।
বললেন, আসবি আমার ঘরে, বসবি একটু।
ভজু বলল, না বকুলমা, আমি যাব। তোমার কিছু করতে হবে কিনা বল।
না, আমার কিছু করতে হবে না। তোর মনটা খারাপ দেখছি, তাই বললুম। বকুলমায়ের গলা একটু ধরেই এল। অভিমান হল তাঁর মনে। জল এসে পড়ল চোখের কোলে। কিছু না করলে বুঝি আসতে নেই। কত অগুনতি রাত যে আমার এই বুকে শুয়ে কাটিয়েছিস। যে বুকে আমার বিধাতা আজও কুমারীর বেদনার কাঁটা ফুটিয়ে রেখেছেন, যে বুকে তুই মাকে খুঁজেছিস আর আমি খুঁজেছি মাতৃত্বকে। আসলে ভজু তার মনের কথা বলতে চায় না। বললেন, এত রাতে যেন আর কোথাও যাসনি। গিয়ে শুয়ে পড়।
বকুলমা বাড়িতে ঢুকে গেলেন। অভিমান শুধু নয়, উৎকণ্ঠাও চেপেছে তাঁর মনে। মরণের সময় সইয়ের কথাগুলো মনে পড় গেল, সই, ওদের বাপের অনেক ছেলে মরেছে। সে সব ছেলের নাম মামলা। এগুলোকে তুই দেখিস আমার মুখ চেয়ে। ওদের কেউ নেই।
বকুলমায়ের বুকটা মুচড়ে উঠল। নারায়ণ ধরেছে এক মহাসর্বনাশের পথ। ভজনও আজ কেমন করে চলে গেল। কী হয়েছে ওর মনে।

কী হয়েছে ভজুর মনে। বাড়ির খিড়কির দরজার কাছে এসে থমকে দাঁড়াল ভজু। রথীনের মুখটা মনে পড়ছে। কঠিন শক্ত মুখ। বীর বিপ্লবী হতে পারবে না ভজু, ও পথে কোনও টান নেই তার। কিন্তু ওই পথেই দাদা গিয়েছেন। তাই রথীন বুঝি দাদার প্রাণের চেয়েও বড়। রথীন নির্ভীক তাই দাদার বুক ভরে ওঠে।
হঠাৎ পশ্চিম দিকে ফিরে ভজু হনহন করে চলতে আরম্ভ করল। আশেপাশে দেখল না, মানল না অন্ধকার, বাতাসের আগে চলল। এসে দাঁড়াল একেবারে গঙ্গার ধারে।
হু হু করে হাওয়া ছুটে এসে ভরে দিল তার চোখ মুখ। উঁচু মাটির খাড়া ধারের নীচে সদ্য। জোয়ার আসা গঙ্গা ছলাৎ ছলাৎ করে যেন তাকে ডাক দিল, চল চল।
অন্ধকারের মধ্যেও পরিষ্কার দেখা যায় উত্তরে হাওয়া একটা তীব্র স্রোতের রেখা। ঢেউয়ের মাথাগুলো আচমকা চকচক করে হেসে উঠছে। অন্ধকারে আকাশ গঙ্গা মেশামেশি।
খোলা আকাশের নীচে অবাধ হাওয়ার একটা গোঙানি প্রেতের আঁ আঁ শব্দে ছুটে আসছে। গায়ে। গায়ে ঘেঁষা গাছগুলো সুযোগ পেয়ে কানে কানে কানাকানি করে মরছে। মাথার উপর দিয়ে একটা পাখি উড়ে গেল সড় সড় করে। নিশুতি রাতে কপাটে কার টোকা পড়ার মতো কোথায় একটা অর্থময় শব্দ হচ্ছে টুক টুক ঠুক।
এক পাল শেয়াল ডেকে উঠল, কয়েক হাত দূরেই। চকিতে বুঝি চকচক করে উঠল জন্তুগুলোর চোখ। একটা তীব্র গন্ধ মাতাল করে দিচ্ছে সব কিছুকে।
গঙ্গার দূর-দূরান্তে মিশে যাওয়া শব্দের মধ্যে যেন ভজু শুনতে পেল, কে ডাকছে মৃন্ময়ী…মৃন্ময়ী। আপনা থেকেই কপালকুণ্ডলার কথা মনে পড়ে গেল তার। অমনি তার চোখের সামনে ভেসে উঠল একটি মুখ। একটি থেকে আর একটি, তারপর আর একটি। তার মনে হল, বুঝি সেও একদিন কাউকে এখানে, এই পাড়ের নীচে ওই তীব্র স্রোত ও পাক খাওয়া অতল জলে রেখে গিয়েছে। এ সমাজ ও সংসারের দিশেহারা প্রাণে সে আজ আবার তাকে নতুন করে ডাকতে এসেছে। এ সংশয়াকুল জীবন সে আর সইতে পারছে না।
ওই দূরে দক্ষিণে অন্ধকারের বুকে অন্ধকার চেপে বসবার মতো শ্মশানে বড় বড় গাছ-গাছালির মাথা দেখা যায়। সেদিকে তাকিয়ে চকিতে আবার রথীনের কথা মনে পড়ে গেল তার। অমনি সেদিকে চলল সে। রথীন বীর। ভজন শুধু ভজু। তবু, সেও কি পারে না যেতে শ্মশানে। পরীক্ষা কেন, এমনি অকারণেই কি আসা যায় না ঘুরে। না-ই রইল মেহালিঙ্গন, এ প্রাণ কি পারে না। ভয়ের মুখে লাথি মারতে।
উঁচু পাড়ের সরু পথে শুকনো পাতা মড়মড়িয়ে উঠল তার দৃঢ় পদক্ষেপে। হাওয়া বুঝি তার পিছে পিছে ছুটে এল, ওরে যাসনি যাসনি।
কিন্তু যাবে। পাগলা নিশিতে পেয়েছে আজ তাকে। শুধু রথীন নয়, সেও পারে। জীবনের পরীক্ষার ক্ষেত্রে ফেল বলে কোনও কথা নেই তার।
তবু আবার সেই মুখ। এক দুর্বোধ্য চিন্তায় জট পাকিয়ে গেল তার মগজ। সংস্কারাচ্ছন্ন মন। বলতে লাগল, মৃন্ময়ী মরেনি। সে আজও বেঁচে আছে। তার বন্দিনী আত্মা এখনও শ্মশানের। চারদিকে ছটফট করে ঘুরে মরছে। সে আজ তাকেও মুক্ত করে আনবে। মুক্তি দেবে হঠকারী নবকুমারকে। হতাশ করবে শত শত বছরের প্রতীক্ষারত নারীমাংসলোলুপ তান্ত্রিক কাপালিককে।
পায়ের তলায় কী যেন মড়মড় করে ভেঙে গেল। ভজু তাকিয়ে দেখল, শ্মশানের মাঝখানে এসে দাঁড়িয়েছে সে। পায়ে কাদার মতো ঠেকছে। বোধহয় মড়া পুড়িয়ে চিতায় কারা জল ঢেলে দিয়ে গিয়েছে। চারদিকে বড় বড় গাছের বেড়া। মাঝখানে ঘোর অন্ধকার। হাওয়া বাধা পাচ্ছে, তাই উন্মাদ হয়ে উঠেছে।
কিন্তু কোথায় রথীন। চারিদিকে তাকিয়ে দেখল ভজু। শেয়ালগুলো অবাক হয়ে নির্ভয়ে দাঁড়িয়েছে তার কাছকাছি। মাথার উপর ঝাপটা দিচ্ছে গৃধিণী।
কোথায় লিখতে হবে নাম। উপুড় হয়ে হাতিয়ে খুঁজে পেল একটা কলসি ভাঙা। ভাবল, নিজের। পুরো নামটাই লিখবে সে। না, তা হলে যে সব জানাজানি হয়ে যাবে। সে লিখল শ্রী।
তারপর শ্মশানের বাইরে এসে দাঁড়াল। ঘামে ভিজে ওঠা শরীরটা মুহূর্তে হাওয়ায় জুড়িয়ে গেল। আরামে বুজে এল চোখ। নেমে গেল ঢালু পাড় বেয়ে নীচে। গণ্ডুষ ভরে জল নিয়ে ছিটা দিল চোখেমুখে। মনটা ঠাণ্ডা হয়ে এল। ভাবল রথীন হয়তো চলে গিয়েছে। দাদার বুক আরও ভরে উঠবে গর্বে।
বাবার কথা মনে পড়ল ভজুর। নিঃশেষিত বাবা। কার উপর নির্ভর করবেন তিনি আজ। দাদা তার নিজের পথে ছুটে চলেছেন দুর্বার বেগে। তিনি ফিরবেন না। বকুলমা কতদিন আর এ সংসার আগলাবেন, এ যে চারদিক থেকে ত্রিশঙ্কুর অবস্থা। আর তার নিজের রাস্তা-ই বা কোথায়।
গঙ্গার দূর বুকে বোবার মতো তাকিয়ে রইল সে। মনের উত্তেজনা হঠাৎ অনেকখানি নেমে গিয়েছে। মৃন্ময়ীর ভাবনা তার হৃদয়ের গোপন স্থলে বেজেছে নিজের বিয়ের কথা ভেবে। তার এ দিশেহারা প্রাণে কাউকে দরকার। কাউকে চাই। দাদা, রথীন, বাবা, বকুলমা, যাক যে যার পথে। সে যাবে তার নিজের পথে, কেন এত ভাবনা কেন মনের এত বাড়াবাড়ি। কীসের মান অভিমান। দাদার সঙ্গী সে হবে না। বিবাদ করবে না সে বাবার সঙ্গে। বাঁধা থাকবে না বকুলমার কাছে। কোন প্রতিযোগিতায় মাতবে না সে রথীনদের সঙ্গে। সে স্থির হতে চায়, স্থিতি চায়, জীবনের ভাঙা ছড়ানো খোলটাকে ফেলে নতুন নৌকায় যাত্রা শুরু করবে সে। তার সমস্ত বেদনা যন্ত্রণা রাগ অসি নিয়ে সে একজনের কাজে নিজেকে সঁপে দেবে।
ছলাৎ করে ছিটকে জল লাগল তার গায়ে মুখে। হঠাৎ শীত করে উঠল তার। দেখল কাপড়টা অনেকখানি ভিজে গিয়েছে। যেন নতুন করে মনে পড়ল, সে শ্মশানে বসে আছে। তাড়াতাড়ি উঠে দাঁড়াল। ভাবল, কালকে হয়তো রথীন জীবনে আর এক ধাপ এগিয়ে যাবে। তাতে তার কী। হয়তো সেও পারে রিভলভার দিয়ে শত্রুর মাথার খুলি উড়িয়ে দিতে। কিন্তু সে কাজ তো সকলের জন্য নয়। বিপ্লবী বাহিনীতে যোগ দিয়ে সে দাদার মেহ কাড়তে পারবে না। না-ই বা ভাবলেন দাদা ভজুর ভাল মন্দর কথা। একলা জীবনেই সে এগিয়ে যাবে।
হাওয়া অনেকখানি পড়ে এসেছে। ম্লান হয়ে এসেছে আকাশের তারা। ভজুর চোখে শ্মশানটাকে মনে হল যেন প্রেতের মূর্তি ধরা বহুরূপীটা ধরাচুড়া ছেড়ে নিতান্ত ভালমানুষের মতো পড়ে আছে। অন্ধকার হালকা হয়ে গিয়েছে। সবই পরিষ্কার দেখা যায়।
গঙ্গা নিঃশব্দ। ঢেউ কম। জোয়ার কানায় কানায় ভরে গিয়েছে। আকণ্ঠ সুধা ভরা যা সে তো নির্বাক। যার নেই, তারই তো নাচানাচি বেশি। শব্দ বেশি, খালি কলসির।
ভজু বিদায় নেওয়ার আগে একবার গঙ্গার দিকে তাকাল। গঙ্গা সমুদ্র হয়ে উঠেছে। তারই জীবনের ভবিষ্যতের মতো কুলহীন, অথৈ। সেই পারাপারহীন অসীমের মাঝে আর কিছু নয়, কেবল একটি মুখ বারবার নানারূপে ভেসে ভেসে উঠল। টাবু টুবু গঙ্গার গুনগুনানি যে বাজতে লাগল অনর্গল সানাইয়ের সুরে।
কত কথা ছিল মনে। কত ছিল ভাববার, কত হিসাব-নিকাশ, জীবনের সমস্ত শিক্ষা দীক্ষা নিয়ে আড়ম্বরের যুক্তি-তর্ক। সব ভাসিয়ে অন্ধকারে এই মুহূর্তে শুধু একটি মুখ ছড়িয়ে গেল সারা আকাশে। অবলীলাক্রমে সে পরীক্ষায় পাশ করে এসেছে স্কুলে কলেজে, কিন্তু কোনও বিশ্বাস দানা বেঁধে ওঠেনি সেদিন। কী হওয়া উচিত ছিল, জানত না সে কথা। আজ হঠাৎ জীবন গঙ্গার মোহনায় এসে সে পথ হারিয়েছে। হারানো পথে কেবল একটি মুখ। গলিতে চলিতে ছলিতে সে মোরে, কেবুলি ডাঁইড়ে রয়। এই হল বাঙালির গান। বুঝি গঙ্গার কাছে অঙ্গীকার করে গেল ভজু অস্ফুট গলার, আমি বে করব। এ অবিশ্বাস ও অনাদরের সংসারে আমি তাকেই চাই। সে আমার প্রাণের সই হবে। আমি সোহাগ কাড়াব তার কাছে।
তারপর সে ফিরে চলল। জীবনের অথৈ সমুদ্রে সে চলল বুঝি তার মৃন্ময়ীর সন্ধানে। মধ্য রাত পেরিয়ে, শ্মশান মাড়িয়ে চলল যেন এ শতাব্দীর এক অভিশপ্ত আত্মার ছায়া।
.
পরদিন সকালে কারখানাটার চা খাওয়ার ছুটির ভিড় লেগেছে ভজুর দোকানে। মজুর মিস্তিরির ভিড়।
রাস্তাটা লাল ধুলোয় ভরে গিয়েছে। পুব ধারের মাদার আর কুরচি গাছের পাতাগুলো পড়েছে ঝরে। হাওয়ায় উড়ছে সব। ধুলো আর পাতা। বেসামাল হচ্ছে মানুষ। সকলের নাক চোখ সর্বক্ষণই কুঁচকে থাকে। সামনের আমগাছগুলোতে বোল ধরেছে। গন্ধ ছড়াচ্ছে বাতাসে। কচি কচি আমও হয়েছে, ঝরে পড়েছে তলায়। কুড়োচ্ছে কতকগুলো পাড়ার ছেলেমেয়ে।
গাছগাছালির ফাঁকে পুবে দেখা যায় সেই পুরনো বাড়িটা। উঁচু জমিতে মস্ত বাড়ি। ভাঙা ভাঙা, মেটে আর শেওলা রং। তারও পরে মন্দিরের একটা চুড়া।
ভজু এক মনে চা তৈরি করে চলেছে। তার মধ্যেই কথা বলছে খদ্দেরদের সঙ্গে, পয়সা নিচ্ছে। কিন্তু যারা চা খাচ্ছে তারা জানে ভজু চাওয়ালা নয়, বাবু। বাবুর দোকান। লেখাপড়া জানা এক মহা দিগগজ, নিরহঙ্কারী দিলদার মানুষ। বামুনের ছেলে। ভদ্রলোক। নারায়ণবাবুর ভাই। নেকো হালদারের ছেলে ভজন। ভজু, উন্নাসিক ভজু, ব্যাটা যেন ভজুলাট। একথাও বলে অনেকে।
ঘরের বাইরে ভিড় খদ্দেরদের। ভেতরেও ভিড়, নামধারী নারায়ণের সাঙ্গোপাঙ্গোদের। খদ্দের তো বটেই, তারাও চা নিয়ে বসেছে। কিন্তু কে চা খাবে! এক মহাবিস্ময়ে সকলে স্তব্ধ, নির্বাক। উদ্বেগাচ্ছন্ন। বিমূঢ়। ঘটনার শুরুতেই এরকম একটা বাধা, সবাইকে উৎকণ্ঠিত করে তুলেছে। হীরেন, কৃপাল এবং আরও কয়েকজন এসেছে। তারাও শুনেছে ঘটনাটা রথীনের মুখে, এবং শুনে হয়তো তারা ভাবছে ভবিষ্যতে তাদের নিজেদের পালা এলে কী কৈফিয়ত নারায়ণদার কাছে দেবে।
নারায়ণ প্রথমটা বিশ্বাস করতে পারেননি। কেন না তিনিও ছিলেন কাল রাত্রে ওই কারখানা পাঁচিলের শেষে গঙ্গার ধারে বটতলার অন্ধকারে। রথীনের সত্য পরীক্ষার জন্য নয়, রথীনের প্রাণের জন্য তাঁর গভীর উৎকণ্ঠা। হয়তো বিপ্লবীবাহিনীর আঞ্চলিক অধিনায়ক হিসাবে এ হৃদয়-চাঞ্চল্য মতি-বিরুদ্ধ। কিন্তু তিনি চুপ করে থাকতে পারেননি। রথীনের অদেখা আড়ালে তিনি তাকে চোখে চোখে রেখেছিলেন। কিন্তু রথীন বলছে সে আর একজনকে দেখেছে। সেই আর একজন নাকি সম্ভবত মাতাল ছিল অথচ যেন ভদ্রবেশী। লোকটা টলছিল কিন্তু ভীষণ তাড়াতাড়ি আসছিল। রথীন ভেবেছিল, লোকটা তারই পেছন পেছন আসছে। সে ভয় পেয়েছিল। তাই সে তার কাজ শেষ করে ঊর্ধ্বশ্বাসে ছুটে পালিয়েছিল।
নারায়ণ যেখানে ছিলেন, সেখান থেকে খালি শ্মশানের ফেরার রাস্তাটাই দেখা যায়। তিনি দেখেছিলেন রখীন ছুটে আসছে। ভেবেছিলেন, ভয় পেয়েছে হয়তো কোনও কারণে। কিন্তু অন্য কোনও লোককে তিনি দেখতে পাননি। বিশ্বাসও করতে পারেননি প্রথমটা।
কিন্তু তিনি স্বচক্ষে দেখে এসেছেন চিতার পাশে মস্ত বড় করে লেখা রয়েছে শ্রী। যেন লেখক আরও কিছু লিখতে চেয়েছিল অথচ না লিখে শ্রীর পরে খামখেয়ালি ভাবে একটা লম্বা লাইন টেনে দিয়েছে। কে সেই লোক। বিস্ময়ে উদ্বেগে সন্দেহে নারায়ণের শান্ত মন অস্থির হয়ে উঠল। এ অঞ্চলের সমস্ত মানুষের মুখ তাঁর চোখের সামনে পর পর ভেসে উঠল। এমন কী পরিচিত পুলিশের গুপ্তচরও তার থেকে বাদ গেল না। তবু মন স্থির হতে চায় না।
রথীনকে আবার জিজ্ঞেস করলেন, রথী, সে মাতাল কী করে বুঝলে তুমি?
রথীন তো চিন্তাচ্ছন্ন। সে ড়ুবে গিয়েছিল চিন্তায়। হঠাৎ সুপ্তোখিতের মতো বলল, অ্যাঁ। কেন কী। আমার মনে হল লোকটা বিড়বিড় করছিল, আর খুব টলছিল।
ভজু বাইরে চা তৈরি করতে করতে না হেসে উঠে পারল না। অকারণ হেসে উঠে সে তার এক খদ্দেরকে বলে উঠল, তুই ব্যাটা গোঁফটা তো খুব জোর তৈরি করেছিল।
যাকে বলল, সে গাল গোঁফ হাতিয়ে বলল, গোঁফ কোথা দেখলেন বাবু। আমার তো গোঁফ ওঠেনি।
তাই নাকি। ভজু তাড়াতাড়ি নিজেকে সামলে নিল। বলল, আমাকে মাইরি ভূতে পেয়েছে। তুই বাঙালির ভাইপো না?
বাঙালির ভাইপো অবাক মুখে তাকিয়ে বলল, আজ্ঞা হাঁ।
কিন্তু ঘরের দুশ্চিন্তাচ্ছন্ন লোকগুলোর নজর এদিকে ছিল না। তারা দেখতে পেল না ভজুর চাতুরী। তাদের পরস্পরের মধ্যে নানান আলোচনা চলছিল। কেউ ভাবছিল, এটা নিশ্চয় গুপ্তচরের ব্যাপার। কারও ধারণা, চোর ডাকাতের কোনও কারসাজি বুঝি এটা। রথীন বিশেষ করে ভাবছিল তবিদ্‌ মদন ভট্টাচার্যের কথা। ভট্টাচার্য নাকি প্রায় মদ খেয়ে শ্মশানে যান দেবীর ধ্যান করতে।
নারায়ণ ভাবছিলেন অনেকের কথা। ভাবতে ভাবতে, ভজুর মুখটা তাঁর চোখের সামনে আসতেই তিনি থমকে গেলেন। অকারণ, তবু থমকে গেল মনটা, অসম্ভব, তবু মন নড়তে চাইল না। অপলক চোখে তিনি তাকিয়ে রইলেন ভজুর দিকে। স্বভাবে মনে ভাবনায় অস্থির, জীবনে দিশেহারা ভজু। তিনি জানেন তাঁর ভাইটিকে খানিকটা। জানেন ওর অবিশ্বাসী মনটার কথা, এ সমাজের ও সংসারের আবর্তে ওর তিক্ত অসুখী হৃদয়টার কথা। জেনেও তিনি নিরুপায়। তাঁর নিজের বিশ্বাস মত ও পথ আছে। ভজুর তা নেই। এ জীবনে ভাইয়ের সঙ্গে তাঁর যোগাযোগের নেই কোনও সূত্র। তবু বোঝেন খানিকটা তাকে। সংশয় থেকেও কেমন করে যেন মনটা বারবার বলে উঠল, কাল রাতে ভজুই গিয়েছিল শ্মশানে। ভজু অবিশ্বাসী, কিন্তু দুঃসাহসী। মনের অন্তস্রোতের গতি বড় বিচিত্র। ও পরিষ্কার প্রত্যাখ্যান করেছে নারায়ণকে, ঘোষণা করেছে তোমার পথ তুমি দেখো। কিন্তু নারায়ণ জানতেন, সেখানেই শেষ নয়, ভজুর মনে আরও কিছু আছে। প্রাণ গেলেও সেকথা ও বলবে না। শোনবার অবকাশ তাঁরই বা কোথায়।
ভাবলেন, এখুনি জিজ্ঞেস করবেন ভঙুকে ডেকে। কিন্তু ডাকলেন না। এত লোকের মাঝখানে সে কোনও কথা বলবে না, তিনি তা জানতেন। নিজেকে এ ভাবনা থেকে মুক্ত করে নারায়ণ আলোচনায় চলে এলেন, বললেন, শোনো সব, আমার মতে এ ভাবে ভেবে কোনও লাভ নেই। আর আমার বিশ্বাস, কালকে রাতের সে লোক কখনও আমাদের শত্রু নয়। তবু রথীনকে আজ আবার পরীক্ষা দিতে হবে। একটা সুটকেশ নিয়ে রথীনকে আজ যেতে হবে শ্মশানে। তার মধ্যে থাকবে দুটো রিভলভার। বিশ্বাস ও সাহস, দুই-ই পরীক্ষা দিতে হবে। পারবে রথীন।
রথীন একটু বিস্মিত হল মনে মনে। মুখে তা ফুটতে দিল না। বলল, পারব দাদা।
আর কোনও কথা বলবার অবসর না দিয়েই নারায়ণ গম্ভীর গলায় বললেন, আগামী কাল কৃপালের পরীক্ষা।
কৃপাল নিশ্চুপ। তার নীরবতায় ইচ্ছা অনিচ্ছা কোনওটাই বোঝা যায় না।
হীরেন তাড়াতাড়ি বলল, মদের দোকানে পিকেটিং করার একটা ডেট ফিকসড করে ফেললে হত নারায়ণদা।
নারায়ণ একটু দ্বিধাভরে বললেন, করতে হলে কারখানা ছুটির দিন করতে হবে। কিন্তু মজুরদের সঙ্গে একটা ক্ল্যাশ হয়ে যেতে পারে। তা ছাড়া, আমি তো ভাই থাকতে পারব না। আমি বোধহয় কয়েকদিনের জন্য বাইরে যাব।
হীরেন কিছুদিন ধরেই লক্ষ করে দেখছে জাতির চরিত্র গঠনের এ ধরনের কাজেকর্মে নারায়ণদার কেমন একটা উদাসীনতা। তিনি সবসময় অন্য কিছু চিন্তা করছেন। তিনি স্বরাজ লাভের অন্য পথ ধরেছেন। বিশেষ ফেব্রুয়ারি মাসে বদৌলিতে ওয়ার্কিং কমিটির ডিসিশনের পর থেকে তিনি অন্যদিকে আরও এগিয়ে গিয়েছেন। এমন কী, বদৌলির ডিসিশনকে বলেছেন কাপুরুষতা। ব্যায়াম সমিতিগুলোর দিকে তার ঝোঁক বেশি। কতকগুলো অদ্ভুত অদ্ভুত ছেলের সন্ধানে তিনি ঘুরছেন। পরিষ্কার বোঝা যাচ্ছে, তিনি গান্ধীজির পথ থেকে নিজেকে সরিয়ে নিচ্ছেন। এ বড় বেদনার ও দুঃখের কথা। তাদের পথপ্রদর্শক নেতা নারানদা আজ সন্ত্রাসবাদের ভয়াবহ পথে চলেছেন।
হীরেনের পক্ষে এটা ধর্ম লঙ্ঘনের সমিল। তবু মদের দোকানে পিকেটিং করার ব্যাপারে তারও খানিকটা দ্বিধা আছে। এক কথা, এখুনি গ্রেপ্তার হওয়ার সম্ভাবনা। আর মজুরদের সঙ্গে যদি মারামারি হয়। এই মজুর চরিত্রটা সম্পর্কে ভেবে সে কোনও কুলকিনারা পায় না। ওরা নিজেরা যেমন ওদের ভাল-মন্দ বোবে না, তেমনি বুঝতেও দেয় না কাউকে। অথচ নিজেদের একটা নৈতিক অধঃপতনে বাধা দিতে গেলে ওরা লাঠি মারতে আসে। তবে হ্যাঁ, একথাও ঠিক যে, আমরা ওদের দূরে সরিয়ে রেখেছি। অস্পৃশ্যতাই হচ্ছে তার প্রমাণ। আমাদের যেতে হবে ওদের কাছে, অধিকার দিতে হবে ওদের মন্দিরে প্রবেশের, এক জায়গায় বসে খাওয়ার। হৃদয়ের আর একটা দরজা খুলে দিতে হবে ওদের জন্য। ভালবাসার দরজা।
হীরেনের ভাবনার ফাঁকে রথীন বলল, দাদা, সুনির্মল আমাদের সঙ্গে আসতে চায়। নারায়ণ যেন কী ভাবছিলেন। চমকে উঠলেন একটু। আনমনা। ভাবের ঘোরে বললেন, কে সুনির্মল?
আমার বন্ধু, স্কুলে পড়ে।
নারায়ণ বললেন, নিয়ে এসো তাকে আমাদের এখানে। আজ নয়, কাল রাতে, আটটার সময়। এখন তোমরা সব যাও। বিকেলে সমিতিতে আসতে কেউ ভুলো না।
চলে গেল সবাই একে একে। নারায়ণ বসে রইলেন। ভাবছিলেন ভজুর কথা। তিনি নিঃসন্দেহ হয়েছেন কাল রাতে ভজুর যাওয়া সম্পর্কে। এখন তাঁর মনে পড়ছে, কাল অনেক রাতে তিনি যখন তন্দ্রাচ্ছন্ন, তখন ভজু ফিরেছে বাড়িতে। কোথায় গিয়েছিল সে অত রাত্রে! বকুলমাকে পৌঁছে দিয়ে আসতে তো কোনওদিন রাত কাবার হয় না।
এ-সব কথার সঙ্গে নারায়ণের একবারও বকুলমা-এর সকালবেলার কথাটা মনে পড়ল না। মনে পড়ল না বকুলমা বলেছিলেন, সাহার দোকান থেকে আড়াই মন চাল আনিয়ে দিতে। সাহার দোকানের হিসাবটা নাকি তার বাবার পায়ের কাছে পড়ে রয়েছে। সেটা দেখে সাহাকে টাকা মিটাতে বলেছিলেন। নারায়ণের সেকথা খেয়াল নেই। খেয়াল নেই, ঘরের তহবিল শূন্য। শূন্য বাবার পকেট, শুন্য ভাঁড়ার। কে জানে বকুলমার হাতও শুন্য কি না।
দোকানে খদ্দেরের ভিড় কমে গিয়েছে। রয়েছে দু একজন পশ্চিমা খদ্দের। গায়ে তাদের নীল কুর্তা। তারা রেলরোড় মজুর। আর রয়েছেন বুড়ো গোলক চাটুজ্যে! এক হাতে হুঁকো, অন্য হাতে চায়ের গেলাস। এ-পাড়ারই লোক। ঠিক বুড়ো নন, তবে বয়সটা নাবির দিকেই। সবসময়ই ঝিমোন আফিমের নেশায় অথচ নিপুণ অভিনেতার মতো তাঁর গল্প বলার কথা এ অঞ্চলে বিখ্যাত। বুড়ো গপ্পে। গল্প সব উদ্ভট, অদ্ভুত এবং অশ্রুতপূর্ব তো বটেই। তিনি হুঁকো ও চায়ের গেলাস নেড়ে নেড়ে পশ্চিমা মজুর দুজনকে তাঁর এক পশ্চিমা বন্ধুর গোঁফের গল্প বলছিলেন। বলছেন যে ভাষায়, সে ভাষার কোনও মা বাপ নেই। বলছেন সেই গোঁফের খিদমদগারই ছিল চারজন। একদিন নাকি সেই বন্ধু গোঁফে তেলজল লাগিয়ে আঁচড়ে জানালা দিয়ে ছড়িয়ে দিয়েছিলেন। গোঁফ পড়েছিল একেবারে জানালা বেয়ে বাইরের মাটিতে। গোঁফের মালিক শুয়েছিলেন জানালার নীচে খাটে। তখন এই পথ দিয়ে যাচ্ছিল এক ঘরনা ঘরের ছেলে। সে ভাবল, অমন যার কেশের বাহার, না জানে সে অওরত কতই খুবসুরত। লোভ সামলাতে না পেরে বেচারি সেই চুলের গোছা আলগোছে। ধরে মিঠে গলায় যেমনি ডেকেছে, হে সুন্দরী। আর অমনি–
আর বলার দরকার ছিল না। পশ্চিমা মজুর দুটি হাসতে হাসতে মাটিতে লুটিয়ে পড়ল। খাপছাড়াভাবে হাসছিল ভজু নিজের কাজ করতে করতে।
বাইরের হাওয়া মত্ত। খোয়া বাঁধানো রাস্তার জমা ধুলো উড়ছে। লাল সুরকির মতো ধুলো ছড়িয়ে পড়ছে গাছে গাছে পাতায় পাতায়, কেরোসিনের ল্যাম্পপোস্টের চিমনিতে, আকাশে আর মানুষের চোখে মুখে। সামনের আম গাছটায় ধুলো লাগা মস্ত মাকড়সার জালটায় রোদ পড়ে লাল দেখাচ্ছে।
লাল হয়ে উঠেছে নারায়ণের মুখ। ভজুর দিকে তাকিয়ে থাকতে থাকতে বুকটা মুচড়ে উঠল তাঁর। ভাবতে আরম্ভ করলে যে রেহাই নেই। এ সংসারের সঙ্গে নিজেকে কোনওরকমে বাঁধতে না চেয়েও মানুষগুলোর জন্য মায়া যে কাটানোনা যায় না। ওই যে ভজন দাঁড়িয়ে আছে, নিজের জীবন সম্পর্কে অনিশ্চিত অসহায়। মনে মনে ও দাদাকে যা-ই ভাবুক না, নারায়ণ তো জানেন ভজন তাঁর বুকের কতখানি জুড়ে আছে। সত্য এ কতখানি নিয়েই তাকে তাঁর পথে পাড়ি দিতে হবে। জীবন প্রতীক্ষা করে আছে অন্যত্র। হৃদয়ের এ সম্বলটুকু দরিদ্রের। এটুকুতে ভজুর কিছু আসবে যাবে না, খোঁজেরও দরকার নেই।
কিন্তু ভজুকে তো বাঁচতে হবে। তাঁর ভাবনামতো ভজু যদি সত্যই গত রাত্রে শ্মশানে গিয়ে থাকে, সে যে সত্যি উদ্বেগের কথা। জীবনের অকারণ খেয়ালে অপঘাতে প্রাণ দেওয়ার তো কোনও অর্থ হয় না।
নারায়ণ ডাকলেন, ভজু?
ওই ডাকের জন্য প্রতীক্ষা করছিল ভজু শঙ্কিত মনে। প্রতীক্ষা করছিল, তবু চমকে উঠল! মুখ ফেরাল না। হাতে কাজ নেই যে ব্যস্ত হয়ে উঠবে। তবু জল ন্যাকড়া দিয়ে টেবিল মুছতে মুছতে বলল, কী বলছ?
নারায়ণ গম্ভীর গলায় বললেন, কাছে আয়, শুনে যা।
ভজু বুঝল, কাছে যেতে হবে। ওই মানুষটির কোনও কথাই জীবনে অবহেলা করা চলবে না। কিন্তু শুনবে ভজু। কাল রাত্রে সে এক বিচিত্র খেলায় মেতেছিল। হ্যাঁ খেলাই তো। আজ সকালে সেটা হাস্যকর মনে হচ্ছে। সে যেন অনেকদিন আগের কথা। এখন তার সামনে একটা পথই খোলা আছে, একটা বিশেষ কাজের পথ। সে পথে সে মনে মনে অনেকক্ষণ পা চালাতে শুরু করেছে। না, তার এখন কোনও মান অভিমান নেই।
সে দাদার কাছে এসে দাঁড়াল। কাছে এসে তার দাঁড়াবার ভঙ্গি দেখে নারায়ণ মনে মনে আরও স্থির হলেন ভজু সম্পর্কে। জিজ্ঞেস করলেন, হ্যাঁ রে ভজন, কাল রাতে তুই শ্মশানে গিইছিলি?
ভজু কিছুমাত্র দ্বিধা না করে বলল, শ্মশানে। আমার বয়ে গেছে।
জবাব শুনে নিঃসন্দেহ হলেন নারায়ণ ভজুর শ্মশান যাওয়া সম্পর্কে। সে যদি না যেত তবে, এতক্ষণে নানান কৌতূহলিত প্রশ্নে ব্যতিব্যস্ত করে তুলত। কেন, কী ব্যাপার, কখন এবং কী হয়েছে, এমনি হাজারো জেরা চলত তার। এক কথায় এরকমভাবে সবটা উড়িয়ে দিত না।
নারায়ণ বললেন, বয়ে যাক আর যাই হোক, এ ভাবে যাওয়া তোর ঠিক হয়নি। বিপদ আপদের কথা বলা তো যায় না। আমি জানি তোর সাহসের কথা। তোর সাহস রথীনদের মতো পরীক্ষার অপেক্ষা রাখে না। আমার মনে আছে সেই সাহেবের গাড়িতে ঢিল মারার কথা। দলের কেউ পারল না, আমিও না। তুই হঠাৎ মেরে বসুলি।….
দাদার মুখ থেকে এ স্বীকারোক্তি সহ্য করতে পারছিল না ভজু। তার সাহসের প্রতি দাদার এ অসীম আস্থার কথা শুনে এক অদ্ভুত অনুভূতিতে হঠাৎ তার বুকটার মধ্যে টনটন করে উঠে চোখ ফেটে জল বেরিয়ে আসতে চাইল। না, সে শুনতে চায় না। তার সহ্য হচ্ছে না।
নারায়ণ বলছিলেন, তোর মতো সাহস আমাদের একটা ছেলেরও যদি থাকত…
ভজু তাড়াতাড়ি বলে উঠল, ও-সব কথা বাদ দাও দাদা। তোমাকে একটা কথা বলব আজ।
নারায়ণ বললেন, বল।
ভজু বলল যেন খেয়ালি ছেলের খানিকটা আবদারের মতো তুমি তো বাপু বে, টে করবে না কিন্তু আমি এবার করব।
নারায়ণ এক মুহূর্ত অবাক হয়ে হা হা করে হেসে উঠলেন। বললেন, সত্যি? আমার হুকুমের অপেক্ষায় আছিস বুঝি? বললে বিশ্বাস যাবি না, একথা আমি কতদিন ভেবেছি। অবস্থা গতিকে বলতে পারিনি। তুই যেদিন খুশি বে কর ভজু, তা হলে আমাদের সংসারটার রূপ খুলবে।
ভজু হাসতে পারল না। দাদার হাসিটা যেন তার বুকের মধ্যে কেমন ঝনঝন করে বাজতে লাগল। এ হাসি অভিশাপ না আশীবাদ সে বুঝতে পারল না। কিন্তু আর নয়, সে নিজের পথে এগিয়ে যাবেই।
দাদা যদি প্রতিবাদও করতেন, তা হলেও সে থামত না। গোলক চাটুজ্যের বোধকরি তখনও মৌতাত কাটেনি। তাই বসেছিলেন। বললেন, কী গো, ভাই দুটির এই ফুর্তি কীসের। আমাদের একটু সন্দেশ-টন্দেশ দাও।
নারায়ণ বললেন, ভজু বে করবে ঠাকুরদা। বটে। গোলক চাটুজ্যে নিভুনো হুঁকোয় বার কয়েক টানে বললেন, তবে শোনো বলি এক বের ঘটনা।
ভজু তাড়াতাড়ি বলল, এখন আর থাক ঠাকুরদা। গোঁফের গল্প যা শুনিয়েছ, তাতেই তোমার এক কাপ চা পাওয়ানা হয়ে গেছে।
বটে। খুশি মনে চোখ বুজে নিরস্ত হলেন ঠাকুদার।
নারায়ণের চোখে আচমকাই এই মুহূর্তে ভেসে উঠল এক কিশোরীর মুখ। গঙ্গার ধারের পাঠকবাড়ির মেয়ে। সে আজ আট ন বছর আগের কথা, একহারা ছিপছিপে ফরসা ফরসা মেয়েটি, টানা টানা চোখ। পান পাতার মতো মুখের কাটুনি। মাথায় এত চুল যে, চারটে বেণি পাকিয়ে মস্ত খোঁপাটা ঝুলত যেন কতকগুলো কালনাগিনী জড়াজড়ি করে আছে। কাঁচা অবুঝ মেয়ে। তার ঠাকুরমা নাকি কোন্ দিন বলেছিল, কার সঙ্গে তোর বে বসতে মন চায়। নাতনি বলেছিল, নেকো হালদারের বড় ছেলের সঙ্গে। মন চাইবে বই কী। অমন টুকটুকে শিবঠাকুরের মতো ছেলে। সে নিয়ে পাড়ায় কত হাসাহাসি ঠাট্টা তামাশা হয়েছে। তারপরে সে কথা শেষ পর্যন্ত বিয়ের আলোচনার স্তরে এসে পড়েছিল। নারায়ণের তখন কৈশোরের সীমা প্রায় অতিক্রান্ত। মনটা ছিল কাঁচা। সেই কাঁচা মন তারও কাঁচামিঠে হয়ে উঠেছিল। মনের কাছে অছিলা করে কারণে অকারণে বার বার যেতেন গঙ্গার ধারের পাড়ায়। কিন্তু নেকো হালদার হয়ে পড়েছিলেন কালা আর যোবা। যেন শুনতে পাননি কিছু বলেননি কিছু। অতএব চুকে গেল ব্যাপারটা।
ব্যাপারটা হাসির। কিন্তু নিজের কাছে অস্বীকার করা যায় না, এ হাসির মাঝে কোথায় যেন একটা সূক্ষ্ম বেদনাবোধ ছিল। নারায়ণ তাকে তারপরে কয়েকবার দেখেছেন। চকিতে, পলকে। শরীরের সঙ্গে সে মেয়ের রূপ আরও বেড়েছে। বড় হয়েছে। তাকে দেখলে খালি নারায়ণের মনে পড়ে যায় বুড়ি পাঠক গিন্নির কথা, নাতনি আমার শিব গড়ে যেন নেকো হালদারের বড় ব্যাটাটি।
না, সে ভুল কথা। মনে হয়েছিল বটে নেকো হালদারের বড় ছেলে। কিন্তু তাতে প্রাণ প্রতিষ্ঠা হচ্ছিল অন্যজনের। সে যে আরেকজন।
হঠাৎ হওয়ায় মড়মড় করে উঠল ছিটেবেড়ার ঘর। এলোমেলো করে দিল দোকানঘটা। চালায় জমানো, ধুলো ঝরে পড়ল। দুলে দুলে উঠল মাকড়শার জাল ও বুল।
গাছে গাছে শব্দ উঠল সাঁই সাঁই। অস্থির ডালপালা থেকে আকাশে উড়ে গেল শঙ্কিত পাখির দল। ঝড়ে পড়ছে শুকনো আমের বোল। আমের বোল কালচে হয়েছে। ছোট ছোট আম ধরেছে, কাচের দুলের সবুজ পাথরের মতো। কোনও কোনও গাছে কচি কচি পাতা ধরেছে। শুনে অ উড়ছে খড়খড় করে।
ফাঁকা রাস্তাটার উপর দিয়ে চলেছে একটা গরুর গাড়ি। আপন মনে গান ধরেছে পশ্চিমা গাড়োয়ান। অলস বদল দুটো চলেছে ঝিমিয়ে চোয়াল নাড়তে নাড়তে।
সবাই চুপচাপ। যেন সকলেই কথা বলতে ভুলে গিয়েছে। কেবল গোলক চাটুজ্যে চা পেয়ে খুশিতে গান ধরলেন ভাঙা ভাঙা কাঁপা অলস গলায়।
শতেক বরষ পরে বঁধুয়া আওলা ঘরে
রাধিকার অন্তরের উল্লাস
উল্লসিত হাওয়া উড়িয়ে নিয়ে গেল সেই গান। হাওয়া দুর্বার। যেন কালবৈশাখীর গোমরানির ইঙ্গিত পাওয়া যায়।
.
বৈশাখের মাঝামাঝি। অনেক রাত। কত রাত, কে জানে। ঝড় উঠছে। ধীরে লুকিয়ে। যেন এ বিশ্বের ঘুমের সুযোগে বায়ুকোণে কারা দল বেঁধে ষড়যন্ত্রে মেতে উঠেছে। অরই ইঙ্গিত হঠাৎ হাওয়ায় সড়সড়ানিতে, আকাশের দুরাগত গোঙানির মধ্যে, বিদ্যুতের সর্বনাশা চমকে, ঘুটঘুট্টি অন্ধকারের করাল গ্রাসে। যেন বহুদূর থেকে একটা বিরাট ব্যাটালিয়ন আসছে কামানের গোলা ছুড়তে ছুড়তে। এ যেন তারই দুম দুম শব্দ, তারই ঝলকানি, তারই কালো ধোঁয়ার রাশি।
চক্ষের পলকে শুরু হয় ঝড়ের তাণ্ডব। আকাশে কে হাসছে বিকট অট্টহাসি। গাছ গাছালির মুণ্ডুগুলো ধরে কে যেন মাটিতে ঠুকে দিচ্ছে। চটপট শব্দে ছিটকে আসছে জল।
অন্ধকারে মিশে গিয়েছে নেকো হালদারের একতলা বাড়িটা। ঢেকে গিয়েছে মেঘ অন্ধকার ও গাছের মধ্যে।
কাঁপছে থরথর করে ভজুর চায়ের দোকানটা। চালার টিনটা দুলে উঠছে। চড়চড় করে উঠছে বেড়ার বাঁশ। বন্ধ দরজাটা যেন কোন অশরীরীর ঠেলায় পাক খাচ্ছে। ঠকঠক করে নড়ছে খড়ি দিয়ে লেখা কাঠের বোর্ডটা।
ভজু জেগে রয়েছে তার ঘরের মধ্যে। সিগারেট খাচ্ছে। নতুন খাওয়া ধরেছে। ছাদের হুকের সঙ্গে ঝোলানো একটা আগের আমলের কেরোসিন বাতি। বাড়িতে বলে ওটাকে ফটিক বাতি। বাতিটা জ্বলছে কিন্তু কমানো। সেই আলোয় দেখা যায় ঘরটা আর শুধু ভজুর নেই, আর একজন রয়েছে। নতুন খাটে ফুল ছড়ানো বিছানায় শুয়ে রয়েছে ভজুর পরশু দিনের বিয়ে করা বউ। আজ ফুলশয্যার রাত। বাড়িতে অনেক লোকজন রয়েছে অন্যান্য ঘরগুলোতে, কেবল বাবার ঘরটা ছাড়া। এসেছে সম্পর্কের মাসি, পিসি, কাকা, মামারা। এসেছে বোন তার ছেলেমেয়ে নিয়ে, স্বামীর সঙ্গে। অনেকে এসেছে, ভজু তাদের অনেককেই চেনে না। ফুলশয্যার উৎসবের বাড়ি।
উৎসব শেষ। লোকজন সব ঘুমুচ্ছে অন্যান্য ঘরে। আড়িপাতনির দল ফিরে গিয়েছে, ঢলে পড়েছে ঘুমে। অনেক রাত, তা ছাড়া দুর্যোগ। বাইরে শুধু ঝড়ের তাণ্ডব।
ভজু আলমারির পাশে, দেওয়ালে হেলান দিয়ে দাঁড়িয়ে আছে। সে যেন অবাক হয়েছে। হতভম্ব। সারা মুখে একটা অসহ্য যন্ত্রণার ছাপ। কেন, তা সে জানে না। তার বুকের মধ্যে দারুণ অস্থিরতা, একটা অসীম শূন্যতার হাহাকার। নিজেকে সে কিছুতেই যেন বুঝতে পারছে না। হাতে সিগারেট নিয়ে সে অপলক চোখে তাকিয়ে আছে বিছানার দিকে।
নতুন খাট। পুরু বিছানায় ছড়ানো ফুল। গন্ধে ভরে রয়েছে সারা ঘর। খাটে শুয়ে রয়েছে যুঁই ভজুর বউ। যুঁই ঘুমিয়ে পড়েছে। কাত হয়ে এলিয়ে পড়ে আছে। শ্যামাঙ্গিনী যুঁই, স্বাস্থ্যবতী, দীর্ঘ দেহ। ঘুমন্ত চোখের পাতা একটু খোলা রয়েছে। চোখের খোলা জায়গা যেন খেত অপরাজিতার দুটো পাপড়ি। নাকটি সরু, টিকলো। তাতে ছোট একটি নাকচাবি। কপালের সিন্দুর সরু রেখায় গিয়ে মিশেছে সিঁথিতে। রেখাটা মাঝখানে এঁকে বেঁকে গিয়েছে। খসে গিয়েছে ঘোমটা। আধখানা বালিশ জুড়ে ভেঙে রয়েছে মস্ত খোঁপা, খোঁপার মালা। সারা মুখে ক্লান্তি কিন্তু তৃপ্তির আবেশ মাখানো। আলতা মাখানো হাসি হাসি ঈষৎ উন্মুক্ত ঠোঁটের ফাঁকে দেখা যায় সাদা দাঁতের সারি। শান্তিপুরের চুমকি দেওয়া রঙিন কাচের মতো শাড়ি আলুথালু। বিস্ত যুঁই। এলোমেলো। মাঝারি ঘরের মেয়ে। তবু অলঙ্কার পেয়েছে কম নয়। কিন্তু সেসব গায়ে নেই। ভজুর ভাল লাগে না। তাই খুলে রেখেছে।
যুঁই ঘুমুচ্ছে নিশ্চিন্তে, নিঃসন্দেহে। বাঁ হাতখানি এলিয়ে পড়ে আছে ভজুর পরিত্যক্ত স্থানে। ভরা প্রাণের ঘুম। টেরও পাচ্ছে না বাইরে ঝড়ের তাণ্ডব।
ভজু তাকিয়ে আছে। বিন্দু বিন্দু ঘাম জমে উঠেছে সারা মুখে। মুখটা লাল হয়ে উঠেছে আগুনের মতো। তার কটা চোখ জোড়া জ্বলছে ধকধক করে।…হ্যাঁ, এই তো সেই মেয়ে, যাকে সে কিছুদিন আগে চেয়েছিল। একে নিয়েই তো সে আজকের আধখানা রাত কাবার করেছে সোহাগের বন্যায়। চুমোয় ভরে দিয়েছে মেয়েটাকে, কথা বলেছে কত। জীবনের অদম্য কৌতূহল চিনে নিয়েছে ওর প্রতিটি অঙ্গ, অনুভব করেছে, আগুন জ্বলে উঠেছে তার শরীরের প্রতিটি কোষে কোষে।
এখনও জ্বলছে। দপদপ করছে প্রতিটি শিরা উপশিরা। কিন্তু বুকটার মধ্যে হাহাকার করছে। সেখানে তো একটুও ভরেনি। হ্যাঁ, সত্য সে একেই চেয়েছিল, তাতে ভুল হয়নি। কিন্তু মনের মধ্যে কে চিৎকার করছে, না আমি একে চাইনে, এর কাছে নিজেকে আমি কেমন করে সঁপে দেব।
তবে সে কাকে চেয়েছিল। মন ফিরে বলে, একেই। কিন্তু এখন মনে হচ্ছে, আর চাইনে। কাউকেই না। তার যে মনের সঙ্গে মনান্তর। চাওয়া পাওয়ার কোনও কিছুর ঠিক নেই। মন যেন এক সর্বনেশে যন্ত্রবিশেষ।
তবে এ সংসারে তো মানুষ তার পথে বিশ্বাস নিয়ে চলে। চলে গিয়েছেন অর দাদা। এ উৎসবে আজ নারায়ণ অনুপস্থিত। তাঁর মত পথ ও বিশ্বাস আছে। তাঁর ডাক এসেছে, তিনি মুহূর্তে ছুটে গিয়েছেন। ভজু তাকে আটকাতে পারেনি। আটকাতে পারবে না বিশ্ব, স্নেহ, আদর ভালবাসা।
বাবা যথাপূর্বং মাতাল হয়ে আছেন নিজের ঘরে। কেউ তাকে নিরস্ত করতে পারবে না। বিরক্ত করতে পারবে না গিয়ে কেউ। প্রাণ চাইলে আরও মদ খেতে পারেন। টাকা পেলে মামলা করতেও যাবেন।
বকুলমাও নিজের চিন্তায় স্থির। ভজু বিয়ে করে নাকি তাঁর ছুটির দিন এগিয়ে দিয়েছে। তিনিও এবার বিদায় নিয়ে চলে যাবেন।
শুধু তুষ্ট নয় ভজু। তার তুষ্টি নেই। এ যুগটাই তার কাছে বিশ্বাসঘাতকতার যুগ। এ যুগের শিক্ষিতের অভিশপ্ত জীবন নিয়ে সে দাঁড়িয়েছে। জীবনে সে কিছু চেয়ে উঠতে পারেনি, তবুও চেয়েছিল। এ অস্থিরতার মাঝখানে সে মূঢ় হয়ে উঠেছে। আগুন লেগেছে তার বোব অস্থির অনুভূতিময় প্রাণে। সে জানে না আগামীকাল তার জীবন কোন খাতে বয়ে চলবে অথচ একটা সন্দেহ উঁকি মারছে, এক দারুণ ব্যর্থতার মুখোমুখি দাঁড়িয়েছে সে।
বাইরে কড়কড় করে মেঘ ডাকছে, বাজ পড়ছে। বাতাসের শাসানি আর মুষলধারে বৃষ্টির ঝাপটা আছড়ে পড়ছে।
যুঁই হাসছে। তার স্বপ্নাচ্ছন্ন মুখে আর ঠোঁটের কোণে বিচিত্র হাসি। মৃন্ময়ীর হাসি। কী কথা আছে তার মনে। কেন হাসছে।
মনে পড়ছে, দাদা নেই। আর যুঁই হাসছে। দাদা চলে গিয়েছেন, বাবা মাতাল হয়ে পড়ে আছেন, বকুলমা ছুটির ভাবনায় বিভোর হয়েছেন, আত্মীয়-স্বজনেরা সারাদিন খেয়েছেন, হেসেছেন, এখন নিভাবনায় ঘুমুচ্ছেন আর যুঁই হাসছে। ভজুকে নিয়ে একটা খেলায় মেতেছে সবাই। নিষ্ঠুর নির্বিকার ভাবে।
গলার কাছে ঠাণ্ডা একটা কি স্পর্শ করতেই চমকে উঠল ভজু। মালা। সাপ নয়, বিয়ে নয়, ফুলের মালা। টান দিয়ে সেটাকে খুলে ফেলে দরজা খুলে বাইরের দালানে বেরিয়ে এল সে।
দালানের দরজা জানালা সব বন্ধ। হালদার মশাইয়ের ঘর থেকে উঁকি মারছে আলো। ভজু নিঃশব্দে অস্থির পায়ে সে ঘরে গিয়ে ঢুকল। চিন্তার সমস্ত স্নায়ুগুলিকে নিষ্পেষিত করতে চায় সে।
হালদার পড়ে আছেন বিছানায়। আধখানা শরীর প্রায় তক্তপোশের বাইরে ঝুলে পড়েছে। খেয়াল নেই। মাথার বালিশের কাছে মদের বোতল।
কিছুমাত্র দ্বিধা না করে ভজু মদের বোতলটা তুলে নিল হাতে। চকিতে একবার থমকাল। বুঝি একবার ভদ্র শিক্ষিত মন চমকে উঠল। কিন্তু ভাবনার অবসান চাই, বিশ্রাম চাই। সে নির্ভয়ে গলায় ঢেলে দিল মদ। একটা অসহ্য ঝাঁজে বুক জ্বলে গেল, তিক্ত স্বাদে বমির উঁকি উঠে এল। জ্বালা করে উঠল পেটের নাড়িগুলো। সামলে নিয়ে আবার ঢালল। তারপর বেরিয়ে এল।
ভজু দেখতে পেল না বকুলমা দীর্ঘ দালানেরই এক অন্ধকার কোণে পাষাণ প্রতিমার মতো দাঁড়িয়ে আছেন। তাঁরও চোখে ঘুম ছিল না। এক ভয়াবহ সর্বনাশের নাটক তিনি দেখছেন দাঁড়িয়ে দাঁড়িয়ে।
নিজের কথা ভাবতে ভাবতেই তিনি এ দৃশ্যের সামনে পড়ে গিয়েছেন। ভজুর বিয়ের কথারম্ভের দিন থেকে তিনি ভাবতে আরম্ভ করেছেন। নিজেকে তাঁর সবটুকু বোঝ কোনওদিনই পুরো হয়ে ওঠেনি। মনে হয়, সংসারের থেকে ছুটি তিনি চেয়েছিলেন, বলেছেন মুখ ফুটে। এখন দেখছেন, তার জন্য মন তৈরি হয়নি। দিশেহারা হয়ে উঠেছেন। মনে হচ্ছে, পেটের শত্রুর মতো ভজু আচমকা বিয়ে করে বকুলমাকে আজ তাড়িয়ে দিতে চাইছে। রক্তক্ষয়ী অভিমানে পুড়ে যাচ্ছে বুকের মধ্যে। সেদিন রাত্রে পৌঁছে দেওয়ার পথে একথাই ভাবছিল ভজু। কিন্তু বকুলমাকে বলেনি। বলবে না বলেই বলেনি। কিন্তু কী অপরাধ করেছেন বকুলমা। কাকে নিয়ে কাদের নিয়ে তিনি থাকবেন।
জীবনে কি তিনি চেয়েছিলেন, আগে যেমন বোঝেননি, আজও জানেন না। অথচ একটা অসহ্য আফসোসে আজ ভরে উঠছে তার বুক। এত নিঃস্ব নিজেকে তাঁর কোনও দিন মনে হয়নি। বছরের পর বছর ভজন নারায়ণকে রান্না করে খাইয়েছেন, দেখেছেন। কেউ জানে না, শ্বশুরের দেওয়া অলঙ্কার গোপনে বিক্রি করে করে হালদারের যাবতীয় খরচ জুগিয়েছেন। হালদার কোনওদিন এ বিষয়ে একটু কৌতূহলও প্রকাশ করেননি। তাতে আসে যায়নি কিছু বকুলমায়ের। জিজ্ঞেস করলেই নিজেকে বরং তার অপ্রতিভ মনে হত। নিঃসাড়ে, এমনি নিঃশেষ করে দেওয়ার মধ্যে তাঁর শাস্তি ভরা ছিল। তবু তার বৈধব্যের অন্তস্থলে একটা ক্ষীণ অগ্নিস্রোত প্রবাহিত ছিল। মাঝে মাঝে সেই স্রোতের তীব্রতা তাঁকে আনমনা করে দিয়েছে, ঘুম কেড়ে নিয়েছে, অদৃশ্যে কে যেন ভেংচেছে। তখন বলেছেন ছুটি চাই, চলে যেতে চাই কোথাও।
কোথায়? কোথাও নয়। সে যে শুধু মুখের কথা। এসব ছেড়ে তিনি কেমন করে যাবেন। কয়েকদিন আগে নারায়ণ চলে যাওয়ার সময় বলে গেল। তিনি বললেন, যাও। ভজন অনুমতি চায়নি, খালি একবার বলেছে, আমি বিয়ে করব। তিনি বলেছেন, করবি বই কী বাবা।
কেবল হালদার অবুঝ শিশুর মতো হাত পেতে প্রায়ই বলেন, বকুলফুল, কয়েকটা টাকা…
কোত্থেকে, কেমন করে আসবে, তা বলতেন না। বকুলমা টাকা এনে দিতেন, দিয়েছেন,  দিচ্ছেন। হালদারকে দেখবে, কে খোঁজ করবে তাঁর দুবেলা, তাঁর খাওয়া শোয়ার। নারায়ণ ফিরে এসে আবার কাকে ডাকবে। ভজনের চায়ের দোকানের ঘুগনিকে তৈরি করে দেবে।
তিনি তো চাননি এ-সব ছেড়ে যেতে। কে চেয়েছে বৃন্দাবনের ঠাকুরের চরণ দর্শন করতে। সে চরণ যে তার বুকেই ছিল। আজও তো তিনি তাই এত রাত অবধি সব দেখে বেড়াচ্ছিলেন। সবশেষে চলেছিলেন হালদারের ঘরে, সব গোছগাছ করে দিতে, তল্লাস নিতে।
কিন্তু এ কী দেখলেন তিনি। ভজু মদ খেয়ে এল বাপের বোতল থেকে। কেন, কী হয়েছে ভজুর। নিরালায় সইয়ের সঙ্গে যখন তিনি কথা বলবেন, কী জবাব দেবেন তিনি। কেন এমন সর্বনাশে মাতল ভজু।
নতুন করে আবার বুঝলেন তাঁর হাতের রশি ঝিলে হয়ে গিয়েছে। সব কিছু ছিটকে বেরিয়ে গিয়েছে তাঁর হাত থেকে। মনে হচ্ছে, এ ঝড়ের রাতের অন্ধকারে বকুলমা যেন নিশাচরী প্রেতিনী একটা। অমঙ্গলের ছায়ার মতো বুঝি তিনি এ বাড়ির কোণে কোণে ঘুরছেন। তাঁকে পালাতে হবে।
ভজু দালান ঘরের একটা জানালা খুলে দিয়েছে। ঝড় থেমে এসেছে। বৃষ্টি হচ্ছে। ভজুর মনটা হঠাৎ যেন নৌকার ছেড়া পালের মতো হু হু করে উড়ছে। মাথাটা ভারী হয়ে এসেছে, কিন্তু ইচ্ছে করছে গলা ছেড়ে গান করতে। সে বিড়বিড় করছে, বলছে, আমি ভয় করব না, ভয় করব না।
সে বলছে মনে মনে, তবে তাই হোক, তাই হোক।
কাল রাত পোহালে আমি যাব আমার দোকানে। বলব যুঁই, আমার ঘুগনি তৈরি করে দাও। নতুন বউ অবাক হয়ে তাকিয়ে থাকবে। ভাববে সে একটা শিক্ষিত চা-ওয়ালার বউ। তবে তাই থাকবে না। ভজু দোকান করবে। স্টেশনের ধারে করবে হালফ্যাশনের রেস্টুরেন্ট। মুদি সাহা এসে টাকা চাইতে দ্বিধা করবে, এ সংসারের পাওনাদারেরা মুখ কাঁচুমাচু করে দাঁড়ানে। যুঁইয়ের টাকায় সে বড় রেস্টুরেন্ট খুলবে। নাম দেবে যুঁই রেস্তোঁরা। না যুঁই কেবিন। ভাল শোনাচ্ছে না। কাফে দ্য যুঁই দিলে কেমন হয়। কিন্তু বউয়ের নামটা দিলে লোকে কী বলবে।
ভজু হাহা করে হেসে উঠল সশব্দে, চড়া গলায়। তারপরে হঠাৎ বেসুরো গলায় গেয়ে উঠল, আমি ভয় করব না ভয় করব না।…
বকুলমা কান্না চেপে, তীব্র চাপা গলায় ড়ুকরে উঠলেন। ছুটে এসে হাত ধরলেন ভজুর। ডাকলেন, ভজু, ভজন কী হয়েছে তোর বাবা?
ঝড়ের শেষ ঝাপটা হুড়মুড় করে ঢুকে পড়ল জানালা দিয়ে। ফুলশয্যার ঘরে ছত্রাকার হয়ে গেল ফুল আর মালা। নতুন বউ শিউরে জেগে উঠে বসল।
হালদারের হাতের মদের বোতল মেঝেয় পড়ে বেজে উঠল ঝন ঝন করে। কেবল ভজন যেন জেদী গলায় চিৎকার করতে লাগল, আমি ভয় করব না!…
.
বৎসরান্ত হল। ঘুরে গেল আরও একটা বছর ভবিষ্যতের কথা ভাবতে ভাবতেই। তারও পরের বছরটা কাটল তোড়জোড় করতেই। ভজনের নতুন দোকান খোলার তোড়জোড়।
হয়তো এত বিলম্ব ঘটত না। কিন্তু চারিদিকে এমন সব বিশৃঙ্খলা গত বছর ঘটতে আরম্ভ করেছিল যে দিশেহারা ভজন কিছুই স্থির করতে পারেনি। সে অনেক প্ল্যান আর প্রোগ্রাম ভেঁজেছে, ইচ্ছে বলে বস্তুটা মুখ লুকিয়ে পড়েছিল কোথায়। ইতিমধ্যে যুঁইয়ের একটি ছেলে হয়েছে।
গত বছরের গোড়া থেকেই দাদা নারায়ণ অনুপস্থিত। ভজনের বিয়ের পর তিনি এসেছিলেন কয়েক মাসের জন্য। বাড়িতে থাকতেন নিতান্ত অল্প সময়। কথা প্রায় কারও সঙ্গেই বলতেন না। যদি কখনও বলতেন, সে কথার সুরে মনে হত, এক খাপছাড়া বিষাদ ভর করেছে তাঁর গলায়। যুঁই একটু কাশলে বলতেন, ভজু, বউমার শরীরটা খারাপ করেছে রে।ভজনের ছেলেটিকে নিয়েও তাঁর উৎকণ্ঠার অন্ত ছিল না। কিন্তু সে উৎকণ্ঠার মধ্যে একটা ছাড়া ছাড়া ভাব। যেন চোখের উপর রয়েছে, তাই, নইলে এ-সব তাঁর কিছুই আসতে যেত না। বাইরের জীবনে তাঁর এত ব্যস্ততা ছিল অথচ ঘরে ঢুকলে মানুষটাকে আর চেনা যায় না। বাইরে তিনি কঠিন, নিয়মানুবর্তিতার প্রতিমূর্তি। সে বাইরেটা সাধারণের মধ্যে নয়, দলের মধ্যে। কখনও বা অত্যন্ত নরম ও মিষ্টি। কখনও ভয়ঙ্কর, কখনও মাটির মানুষ।
কিন্তু ঘরে ছিলেন যেন একটা বৈরাগীর মতো। আড়ো আড়ো ছাড়ো ছাড়ো। কে গেল, কে এল, কি হল না হল, তাতে তাঁর কিছুই আসত যেত না। এতটা তো ছিল না। এখন কেন? ভজন বিয়ে করেছে বলে? এমনি সন্দেহ উঁকি মেরেছে ভজনের মনে। কেউ সুখি হয়নি। দাদা নয়, বকুলমাও নয়। যেন এদের তাড়িয়ে দেওয়ার জন্যই সে মতলব করে যুইকে ঘরে এনেছে। আগে আগে কত কথাই বলতেন নারায়ণ ভজনকে। এখন সেসব নেই। ভাল, ভাল তোমাদের এমনি মতিগতি। এ বেয়াড়া নিয়মে খাপ খাওয়াতে পারবে না তা বলে ভজু। সে রইল আর নিজের মনে যেন খানিকটা গোঁজ হয়ে।
এমনি অবস্থায় একদিন হঠাৎ গভীর রাত্রে বাড়ির চারিদিকে শোরগোল শুনে ভজন ঘুম ছেড়ে উঠে দেখল, তাদেরই দরজায় লোকজন দাঁড়িয়ে, টর্চ লাইটের আরও জ্বলছে কয়েকটা, অতর্কিতভাবে অন্ধকার ঝোপঝাড়ে জ্বলে উঠছে আলল, কীসের সন্ধানে। বাড়ির চারদিকে লোকজন।
ভজনের হকচকানিটা কাটলে, সে দেখল, লোকজন নয়, পুলিশ ঘেরাও করছে তাদের বাড়িটা। জানালা দিয়ে এ দৃশ্য দেখা মাত্র ভজন ছুটে গেল আলো নিয়ে দাদার ঘরে। দেখল দাদা নেই, দরজা খোলা। ঘরটা ছত্রাকার হয়ে রয়েছে। পালিয়েছেন নারায়ণ। কিন্তু কেমন করে, কোনখান দিয়ে। বাইরে দেখল খিড়কির দরজাও বন্ধ। পাঁচিল টপকে? কিন্তু বাইরে তো পুলিশ।
ভাবতে ভাবতেই তাদের দরজায় করাঘাত পড়ল। ভজন তাড়াতাড়ি যুঁইকে নিয়ে ঘরটা ঠিক করে দরজা খুলে দিল। তার জিজ্ঞাসার কোনও জবাব না দিয়েই পুলিশ ঢুকে পড়ল বাড়ির মধ্যে। বেরিয়ে এলেন হালদার। পুলিশ আরম্ভ করল খানা তল্লাশি রাত্রি দুটো থেকে ভোর পাঁচটা পর্যন্ত। অশি আর জিজ্ঞাসাবাদ তারপর চলে গেল সবাই।
সেই চলে গিয়েছেন নারায়ণ, আর আসেননি। গত বছর মেদিনীপুরে ম্যাজিস্ট্রেট হতার তিনদিন পরে আবার একবার হিংস্রভাবে ঝাঁপিয়ে পড়েছিল পুলিশ এ বাড়িতে ভোর রাত্রে। হালদারের মেয়ে, ভজনের বোনের তখন প্রসব হয়েছে। বাড়িতে আঁতুড় ঘর। সেই ঘরের কাপড়চোপড়ের মধ্যে চালান করে দেওয়া হয়েছিল নারায়ণের পরিত্যক্ত কাগজপত্র। বিছানার কাছে বসেছিলেন বকুলমা।
এ দেশি পুলিশ অফিসার সঙ্কোচ করেছিল আঁতুড়ঘরে ঢুকতে। কিন্তু ঢুকেছিল সাহেব অফিসার নিঃসঙ্কোচে, অবলীলাক্রমে। তার ইচ্ছে ছিল, প্রসুতির বিছানাটা উলটে দেখবে সে।
কিন্তু বকুলমা ভজনকে ডেকে বলেছিলেন, সাহেবকে বলে দে, মেয়ে আর শিশুর যদি কোনও ক্ষতি হয়, তবে সাহেবকেই তা শোধ দিতে হবে।
সাহেব থমকে গিয়েছিল। এক গৌরাঙ্গী মহিলা, তার দিকে চেয়ে না থাকলেও দেওয়ালের দিকে ফেরানো তাঁর বিশাল দুই চোখের তীব্র কটাক্ষ যেন বিঁধছে তাকেই। তিনি বসেছিলেন প্রসূতির গায়ে হাত দিয়ে, এক পিঠ চুল এলিয়ে। সাহেব অফিসারটির মনে হল, বাংলা পোশাকে তাঁর সামনে বসে রয়েছে বুঝি শিল্পী রুবেনের মডেল। কিন্তু ভেতরে ভেতরে আর জ্বলে উঠছিল একটি নেটিভ মেয়েমানুষের এরকম স্পর্ধা দেখে, আবার একটা ভয়ও ঘিরে ধরেছিল তার মনে। পরে তার সমস্ত রাগটা গিয়ে পড়ল বাঙালি অফিসারের উপর। ধমকেছিল যে, সে কেন বলেনি একটা জমাদারনিকে নিয়ে আসার কথা।
কয়েকদিন পর আবার হামলা হয়েছিল ভজনের দোকানে। কিছুই তারা পায়নি, মাঝখান থেকে লাভ হয়েছিল, বুড়ো গোলক চাটুজ্জে ছাড়া দু তিনদিন দোকানে খদ্দের আসা ছেড়ে দিয়েছিল।
দিন পনেরো পর সংবাদ এসেছিল নারায়ণ গ্রেপ্তার হয়েছেন। বন্দি হয়ে আছেন আলিপুরের প্রেসিডেন্সি জেলে।
এ সময়ে ভজনের জীবনও একটা যেন মোড় নিতে বসেছিল। মনে হয়েছিল, একটা বিশ্বাস এসেছে তার মনে। নারায়ণের ফেলে যাওয়া কাজ তাকেই শেষ করতে হবে, একথাটা যেন প করে জ্বলে উঠেছিল তার বুকের মধ্যে। রীতিমতো সমিতিতে যাতায়াত আরম্ভ করেছিল সে। তার উপর অনেকের বিশ্বাস ছিল, শ্রদ্ধা ছিল তার সাহসিকতার উপর। কিছুদিনের জন্য চায়ের দোকানের ব্যবসা প্রায় উঠে যেতে বসেছিল। রথীন সুনির্মল এরা তার সহকর্মীর মতো, ছায়ার মতো ঘুরত তার সঙ্গে।
কিন্তু বেশিদিন গেল না। কয়েকটা ঘটনার জন্য থামতে হল ভজুকে। এ সময়টাতে কয়েক মাস অনুপস্থিতির পর যুঁই এল বাপের বাড়ি থেকে।
এ সে যুঁই নয়, যার ঠোঁটে ভজন দেখছিল মৃন্ময়ীর হাসি। এ সে যুঁই নয়, ফুলশয্যার রাতের ঘুম ঘোরে যার সারা মুখে ছিল ক্লান্তি ও তৃপ্তির আবেশ মাখানো। সেই উৎসবের রাত পোহাতে যুঁইয়ের মনে হয়েছিল, সুখের স্বপ্ন দেখতে দেখতে সে এক ভিড় করা নরকে এসে হাজির হয়েই। সেদিন বাড়িতে অনেক লোক, কিন্তু চুপচাপ। একটা ফিসফিসানি ও টেপা হাসি ছড়িয়ে পড়েছিল ঘরে ঘরে, উঠোনে পাতকোর পৈঠায় খিড়কির দরজায়। যুঁইয়ের মুখটা যেন জ্বলন্ত প্রদীপ ফুঁ দিয়ে নিভিয়ে দেওয়ার মতো হঠাৎ অন্ধকার হয়ে গিয়েছিল। সে অন্ধকারে এক অসহ্য বিস্ময়ের ছটফটানি। সে যেন ভুলে গিয়েছিল, কোথায় এসেছে সে, কী হয়েছে তার। টের পেল না, ভেতরে তার কয়েকদিন আগের কুমারী কিশোরীটি নিঃশব্দে হাহাকার করে কেঁদে উঠেছে।
কিন্তু আশ্চর্য ক্ষমতা তার। সে কাঁদেনি। বাপের বাড়ি গিয়ে বলেনি কোনও কথা। জিজ্ঞাসা করেনি কাউকে কিছু। দিন চলে গিয়েছে। গভীর রাত্রে ঘুম থেকে উঠে অবাক হয়ে তাকিয়ে থেকেছে ঘুমন্ত ভজনের মুখের দিকে। সে মুখ ঘুমন্ত নয়, জাগ্রত নয়, যেন জ্বরের ঘোরে আচ্ছন্ন। কেন? কী হয়েছে? যুঁইকে কি তার ভাল লাগেনি! কী তোমার ভাল লাগে, কোনওদিন তো তুমি বলোনি, জানাওনি আগে। যুঁইয়ের যা ছিল, সে তো সবই নিয়ে এসেছে। সে নিজে ছাড়া তার তো আর কিছু ছিল না। নিজেকে তত তার কোনওদিন মন্দ মনে হয়নি; তার সবটুকু তোমারই জন্য নিয়ে সে বসে আছে। তবে? তবে তোমার কী হয়েছে?
বছর ঘুরে গিয়ে ছেলে এল যুঁইয়ের কোলে, কিন্তু নিজেকে সঁপে দেওয়া তার হল না। সেই অস্থির মানুষটিকে ভালবেসেছে সে, কিন্তু সে ভালবাসা জয় করতে পারেনি তাকে। সে হল যেন পটে আঁকা বিষাদ রাগিণীর মতো।
সেই সময় বাপের বাড়ি থেকে এসে সে দেখল, বিশৃঙ্খল সংসার। শ্বশুর আরও নিস্পৃহ, ভাসুর জেলবন্দি। বকুলমা বিষণ্ণ ও বিরক্ত। চায়ের দোকান বন্ধ। স্বামী কী এক দুর্বোধ্য অস্থিরতায় ছটফট করে ঘুরছে। হয়তো অতিরিক্ত মদ খাওয়া শুরু হয়েছে।
সেইদিনই বিকেলে সে ঘুগনি তৈরি করে দিল দোকানের জন্য। ভজন এক মুহূর্ত নিবার্ক থেকে তাড়াতাড়ি গিয়ে দোকান খুলে বসল।
মাথা চাড়া দিয়ে উঠলেন হালদার। তাঁর বোতল থেকে ভজনের মদ খাওয়ার কথা জানতে পেরে ফুলশয্যার পরদিন তাঁর গোঁফে গোঁফে একটা অদ্ভুত হাসি খেলে গিয়েছিল। তারপর থেকে প্রায়ই দেখা যেত, আঁর মদের বোতল কেমন করে রোজই ভজনের ঘরে চলে যায়। ভজনও সে বোতর অভ্যর্থনা করতে কার্পণ্য করেনি। কিন্তু সেটা বেশিদিন চলেনি। আবার আপনা থেকেই সে থেমে গিয়েছিল। বিশেষ বাড়িতে পুলিশের হামলার পর থেকেই এদিকে একেবারে ঢিলে দিয়েছিল সে।
সেবারে যুঁই ফিরে আসতেই হালদার ধরে বসলেম ভজুকে। অনেক নথিপত্র ঘেঁটে বার করলেন খানকয়েক কাগজ। কাগজগুলো কয়েকটা বেনামা দলিলের নকল। আসলগুলো সংগ্রহের আশ্বাস দিয়ে তিনি ভজন্কে মামলা করতে বললেন। এ বিষয়ে যুঁইকে প্ররোচিত করতে ছাড়লেন না।
বকুলমা আচমকা সংসারের সমস্ত দায়িত্ব যুঁইয়ের হাতে তুলে দিয়ে বিদায় নিয়ে চলে গেলেন নিজের সংসারে। তাঁর কর্তব্য ফুরিয়েছে। আজ আর তার অভাবে অচল হয়ে থাকবে না সংসার। যতদিন দরকার ছিল, ততদিন ছিলেন।
সমস্ত ব্যপারগুলো এমনভাবে ঘটে গেল যে, ভজন কিছুদিন অসাড় হয়ে রইল একেবারে। এদিকে সংসার অচল। তারপরে হঠাৎ একদিন সে দোকানে বসে বাঙালির সঙ্গে মদ খেল। খেয়ে বাড়িতে এসে চিৎকার করে জানিয়ে দিল, সে নিচু জাতের এটো খেয়েছে।
হালদার ভেবেছিলেন, এই সুযোগ। তিনি যেমনি কথাটা আবার পাড়তে এলেন, ভজন পরিষ্কার বলে দিল, কোথায় মন্তর দিচ্ছ? পরের পেছনে লাঠি দেওয়া, ভজুর দ্বারা হবে না বুঝেছ? যাদের পরামর্শ দাও, তাদের বলোগে, আমাকে বলো না।
এতদিন পরে প্রকৃতপক্ষে হালদারের জীবনের সমস্ত আশা নিভে গেল। আর একবার স্ত্রীর মুখ মনে পড়ল। সেই দুর্জয় হাসি ভরা মুখ। সে হাসি যেন তাকে চিনা সাকাওয়ালার শাণিত ছুরি বেষ্টনীর মধ্যে আটকে রাখল। নিপুণ খেলোয়াড়ের মতো আর বেরিয়ে আসতে পারলেন না। এমন কী, তার বকুলফুলও চলে গিয়েছেন। এক ফোঁটা মদের জন্যও কারও দ্বারস্থ হওয়া চলবে না। নারায়ণ তো কবেই ফাঁকি দিয়ে পালিয়েছে। একটু আশা যদিও হয় যে, সে যদি পুলিশের হাতে লাঞ্ছনায় আবার মোড় ফেরে। কিন্তু সে অনেক দূরের কথা। আর আছে বউমা যুঁই। কিন্তু সে ভজুর স্ত্রী। ইচ্ছা থাকলেও স্বামীর অমতে সে কিছুই করতে পারবে না।
নিজের উপরে হালদারের বিরক্তির সীমা ছিল না। দিবারাত্র তাঁর সুযোগ সন্ধানের মাঝে, তিনি আশা করেছিলেন, সুরথ বন্দ্যোপাধ্যায়ের সহযোগিতায় কোনও একটা দিক দিয়ে নিজের অবস্থার পরিবর্তন করবেন। সে সময়ে কাউন্সিলে প্রতিনিধিত্বের প্রতিযোগিতায় বন্দ্যোপাধ্যায় এসেছিলেন তাঁর কাছে। কিন্তু ভজনের জন্য সেই ভদ্রলোককে তাঁর পূর্ণ সম্মানটুকু পর্যন্ত তিনি দিতে পারেননি। দেশবন্ধুর স্বরাজী প্রতিনিধিকেই হালদার আশ্বাস ও ভরসা দিয়েছিলেন যার সঙ্গে তাঁর নিজের সম্পর্কে কোনও কথাই চলে না। এই প্রতিনিধি যুবক অবিবাহিত ডাঃ প্রধান চন্দ্র রায়। দেশবন্ধুর নামাঙ্কিত জয়তিলক এঁর কপালেই ছিল।
কথা দিয়েছিলেন এঁকে হালদার এবং মর্যাদা রেখেছিলেন কথার। কিন্তু হালদারের কপালে ক্ষোভের রেখা এঁকেবেঁকে উঠল, নিজেকে শুধু ধিক্কার দিলেন। নিশ্বাসে নিশ্বাসেই আয়ু ক্ষয়ে গেল তাঁর এ বয়সের প্রতিক্ষিত বসন্তের।
সেই সময়টাতে ভজনও উঠে পড়ে লাগল তার নতুন দোকানের জন্য। একটি একটি করে গহনা দিয়ে নিজেকে নিরাভরণা করেছে যুঁই। তাতে তার প্রাণে আফসোস ছিল না, সে তার গচ্ছিত সমস্ত কণাটুকুও তুলে দিয়েছে ভজনের হাতে। দেবতার পুজো দেওয়ার মতো দিয়েছে। ভজনও খরচ করেছে তার ধূলিকণাটুকু। ভাৈটের সময় স্বরাজী দলের কাছ থেকেও সে কিছু পেয়েছিল। সবই ঢেলে দিল সে তার দোকানের পায়ে। দোকান প্রতিষ্ঠার পরও কেটে গিয়েছে তিনটি বছর।
.
ভজন গাইছে, ড়ুব দে রে মন জয় কালী বলে। গাইছে না, জড়ানো গলায় অদ্ভুত সুরে আবৃত্তি করছে। হঠাৎ মনে হয় একটা কোলা ব্যাঙ বর্ষার আভাস পেয়ে উল্লাসে ডাক ছেড়েছে।
বাংলার দক্ষিণে জেলার উত্তর মফস্বলের একটা জংশন স্টেশন। ভজুদের বাড়ি থেকে আধমাইলটাক উত্তরে। সন্ধ্যাবেলার ভিড়ে চারদিক গুলজার। তার মাঝখানে ভজনের গলার স্বর কারও কানে গেল না।
শীতের আমেজ পড়েছে। শীত আসছে। হাওয়া নেই। রেল ইঞ্জিনের ধোঁয়া, রাস্তার ধুলো, আশেপাশের দোকান ও বাড়ির উনুনের ধোঁয়া যেন ভারী কুয়াশার মতো ছড়িয়ে রয়েছে। আকাশে তারা উঠেছে, ঝাপসা অস্পষ্ট।
স্টেশনের তিনটে প্ল্যাটফর্মেই আলো জ্বলে উঠেছে। যাত্রীর ভিড় আর কোলাহলে মুখরিত স্টেশন। সামনের প্ল্যাটফর্মে মৌরসী পাট্টা গেড়েছে কতকগুলি বিদেশি ভবঘুরে ভিক্ষুক। পুলিশের শাসানি আর রুলের গুতো ওদের তাড়াতে পারেনি। সারাদিনের পর ওরা এসে জড়ো হয়েছে মেয়ে পুরুষ জোয়ান বাচ্চার দল। শুরু হয়েছে দৈনন্দিন চেঁচামেচি, পাওয়া না পাওয়ার হিসেব নিকেশ। এ সময়টাতে ট্রেনে যাতায়াত বেশি, বেশি তাই যাত্রীর ভিড়। কলকাতার চাকুরে দৈনিক যাত্রীরা ফিরছে। ব্যস্ত পশ্চিমা কুলিরা ছুটাছুটি করছে এদিকে সেদিকে।
এক নম্বর প্ল্যাটফর্মের গায়ে প্রশস্ত রক। প্ল্যাটফর্মের সঙ্গে পার্টিশন দিয়ে সেটা এমন ভাবে ভাগ করা হয়েছে যেন রকটার সঙ্গে স্টেশনের কোনও কারবার নেই। কেন না রকটা সিঁড়ি, রাস্তার উপরেই। কাজেই স্টেশনে দরকার থাক বা না থাক, এ ছুটির সময়ে ও সন্ধ্যাবেলার ঘরছাড়া মানুষের দল এই রকের উপরে বসে বসে কেউ বাদাম ভাজা চিবোচ্ছে, কতকগুলো হয়তো প্রবাসী ছেলে পার্টিশনের রেলিং এর উপর ঝুঁকে রয়েছে গাড়ি দেখবার জন্য। কারখানার পশ্চিমা প্রবাসী মজুরেরা কয়েকজন এককোণে বসেছে গামছা পেতে। গান ধরেছে সরু তীব্র গলায়, টেনে টেনে, কাঁপিয়ে কাঁপিয়ে। কোলাহলের মাঝে এ গানের সুর যেন মৃত্যু কলরবের মধ্যে কার টেনে টেনে কান্নার মতো। রকের উত্তরদিকে চায়ের দোকান দক্ষিণ ঘেঁষে টিকিট ঘর। তার পাশ দিয়ে উঠে গিয়েছে ওভার ব্রিজে ওঠার কাঠে সিঁড়ি। সিঁড়িটা এমনভাবে পাঁচিলের আড়ালে পড়ে গেছে, তার নীচেই রাস্তা-মুখো খোলা রকটা উইংস-এর পরেই যেন প্রশস্ত নাট্যমঞ্চ। এখুনি কে নেমে আসবে, কিছুই বোঝা যায় না। তুমি যখন ভাবছ, এবারে এক রূপসী মেয়ে নেমে আসবে তখন দেখা গেল রেল কলোনি ঘুরে একটা বিড়াল নিরাপদে এল রকে।
রকের নীচেই রাস্তা। ইট ভাঙা খোয়া বাঁধানো রাজপথ। পথের ধারে, স্টেশনের গা ঘেঁষে দাঁড়িয়ে রয়েছে তিনটি ছাকরা ঘোড়ার গাড়ি। জোড়া হিসেবে ছটা ঘোড়ার দুটো মাদী। সে দুটোই সবলা। তাদের চোখের পল্লবগুলো বড় বড়, চকিত চাউনি, উৎকর্ণ কান নড়ে নড়ে উঠছে, ঝাপটা মারছে লেজ দিয়ে। মদীগুলো রুগ্ন, ঘেয়ো, চোখগুলোতে পিচুটি ভরা। মাছির দৌরাত্ম্যে চোখ বুজে খালি ঝিমোচ্ছ। তা বলে সাজগোজের বহর কম নয়। ঘোড়ার গলায় চামড়ার বকলেস কচকে ঘুঙুরের মালা, তার উপরে দুপয়সাওয়ালা রঙিন চট ফেসোর মালা পরিয়েছে যাত্রার দলের সং-এর মতো। ছাই দিয়ে মাজা ঝকঝকে বিলিতি লোহার শিরস্ত্রাণ রয়েছে মাথায়।
ঘোড়ার জলদানিটার পাশে পাঁচিলের গায়ে লেখা রয়েছে ইংরাজিতে ফাইভ হর্স ক্যারেজে। রকের সিঁড়ির উত্তর পাঁচিলে লেখা আছে ট্যাক্সি ক্যাব স্ট্যান্ড ফর থ্রি। ভুনু গাড়োয়ানের মতে ট্যাসি ইসূটেন্ডটা কোম্পানি ফালতু রেখেছে। ওটাও ঘোড়ার গাড়ির আস্তানা করলেই ঠিক হত।
কারণ, এ শহরে পাঁচখানার বেশি ঘোড়ার গাড়ি আছে, ট্যাক্সি বোধহয় একখানার বেশি নেই। অবশ্য কল মিলের সাহেব সুবোদের আছে প্রাইভেট গাড়ি। তার জন্য আছে প্রাইভেট আস্তানা। পার্থক্যটা যাকে বলে বাজারি আর ঘরোয়া।
ট্যাক্সিটার চেহারাও বাজারের মতো। দাঁত খিচোনো বুড়োর মতো হেড় লাইটের দুটো ড্যাবা অথচ ঝাপসা দাগ ধরা চোখে যেন গাড়িটা উলটোদিকের দোকানগুলোর দিকে তাকিয়ে আছে। ওয়াটার-পুফের হুড়টায় তালি পড়ে পড়ে এখন এখন আর ওয়াটার নয়, ওটা তালি প্রুফ হয়ে গিয়েছে। কাছাকাছি কয়েকটা চটকল আছে বলে সপ্তাহের শেষে কদিন গাড়িটাকে কম দেখা যায়। যে সব সাহেবের গাড়ি নেই, তারা কোনও কোনও ছুটির দিন এই গাড়িটাতে কলকাতা যায়। তা ছাড়া তেমন দু একটা বিয়ে অথবা মরণাপন্ন রোগীকে গাড়িটা কালে ক্কচিৎ বয়ে বেড়ায়। বাদ বাকি দিন, এখানকার মতোই ধুলো মলিন জঞ্জালের মতো পড়ে থাকে।
আরও খানিকটা উত্তরে একটা মোটর গাড়ি দাঁড়িয়ে রয়েছে। দেখে মনে হয় রাস্তার ধারে একটা পান বিড়িওয়ালার চৌকো গুমটিঘর। ওটা বাস। গাড়িটার লাল রং, গায়ে সাদা অক্ষরে লেখা রয়েছে পুষ্পময়ী। এখানে বাস রুট বলে কিছু নেই, অন্যান্য গাড়ির মতো ওটা রিজার্ভেই চলে।
ট্যাক্সি ড্রাইভার রোজকার মতোই সন্ধ্যাবেলা অনুপস্থিত। বড় গাড়িটার ড্রাইভার নীচে দাঁড়িয়ে হর্ন টিপছে আর চিৎকার করছে। জনা তিনেক লোক জুটেছে তার এতক্ষণে। সেই পরিমাণে চিৎকার। করছে ঘোড়ার গাড়ির গাড়োয়ানেরা।
চিৎকার ও সন্ধ্যাবেলার ভিড়ে সমস্ত অঞ্চলটাই যেন একটা বাজার হয়ে উঠেছে। রাস্তার অপরদিকে, পশ্চিমে কতকগুলো সারি সারি দোকান। সবই প্রায় ময়রার ও পানবিড়ির দোকান। সেই দোকানগুলিতেও ভিড়।
তার মধ্যে যে দোকানটি এক নজরে চোখে পড়ে, সেটা একটা এখানকার আমলের হালফ্যাশনের রেস্টুরেন্ট। স্টেশনের ঠিক উলটোদিকেই রাস্তার সবচেয়ে বড় সাইনবোর্ডটায় লেখা রয়েছে, শ্রীমতী কাফে। সেই সাইনবোর্ডটা যেন অল্পবয়সী গেঁয়ো বরের মাথায় একটা মস্ত টোপরের মতো হয়েছে। হরফগুলো প্রায় এক ফুট লম্বা। খুব ভাল করে লক্ষ করলে দেখা যায়, কাফে কথাটার ঠিক পরেই ছোট্ট করে পেন্সিল দিয়ে লেখা রয়েছে র। লেখক রসিক নিঃসন্দেহে, সাহসীও বটে। শ্রীমতী কাফের নীচে ছোট করে লেখা রয়েছে, স্থাপিত ইং ১৯২০ সাল।
কাফের সামনে চওড়া বারান্দা। বারান্দার পরেই সুদৃশ্য দরজাটা দেখবার মতো। ঘরটার সামনের দিকে দেওয়াল নেই, দুটো বড় বড় পাল্লার দরজা। মেহগিনি কাঠের ফুল কাটা দরজা। নকশা কাটা আলমারির মতো দরজার উপরের অর্ধেক কাচ লাগানো। কাচের চারপাশে ফ্রেমের কারুকার্য সুরুচিসম্পন্ন। সেই কাচের দুদিকে বাংলা ও ইংরাজিতে লেখা রয়েছে, শ্রীমতী কাফে। ভিতরে আসুন। পোঃ শ্রীভজনানন্দ হালদার। চৌকাটের গায়ে ডান কোণের দেওয়াল ঘেঁষে কাউন্টার।
ঘরটা মাঝারি। দেওয়ালের ফুট তিনেক, তিনদিকে পাথর দিয়ে বাঁধানো। তাতে চাঁদমালার রং-এর নকশা। তার উপরেই দেওয়ালের সঙ্গে গাঁথা রয়েছে ঘরটার তিনপাশ জুড়ে খেত পাথরের টেবিল। দরজা বরাবর দেওয়ালে একটা পুরনো আমলের দেওয়াল ঘড়ি। ঘড়িটা দামি। সেটাও মেহগিনি কাঠের নিখুঁত নকশাকাটা ফ্রেমের মধ্যে। চোখ সওয়া রুপোর গোল পাতের উপর সময়ের অফ লেখা রয়েছে। পেন্ডুলামে দুলছে একটা নরকঙ্কালের মুণ্ডের ছবি। ঘড়িটার ঠিক উপরেই গদা চক্র ও শখ পদ্মধারী একটা নারায়ণের ছবি রয়েছে। আরও কতকগুলো বিলিতি প্রিন্টিং রয়েছে। সবই মনোরম ল্যান্ডস্কেপ। এগুলো রঙিন তা ছাড়া বিলিতি অনুকরণের কয়েকটি দেশি ল্যান্ডস্কেপের ছবি রয়েছে সসের কাজ করা। আর দুখানি বিলিতি আয়না রয়েছে দুদিকে।
ঘরটার তিনদিকে সারি সারি ফোল্ডিং চেয়ার পাতা। ইলেকট্রিকের তিনটি বাতি জ্বলছে দুধের মতো সাদা চিনেমাটির শেডের মধ্যে। শেডের গায়ে লেখা রয়েছে শ্রীমতী কাফে। সেই আলো পিছলে পড়ছে লাল চকচকে মেঝের উপর।
পেছনে রয়েছে আর একটা ফালি ঘর। সেটার সরঞ্জাম ও আয়োজন, সবই যেন সামনের ফয়াকে সব দিয়ে ধুয়ে ফকিরের মতো পড়ে আছে। বলা চলে, রঙ্গমঞ্চের আড়ালে রঙ ও ধড়াচূড়া হাঙ্গ একটা অবহেলিত অন্ধকার জায়গা। এ-ঘরটায় রেস্টুরেন্টের নিজস্ব সরঞ্জাম কিছু কিছু থাকে। ঘটার ধরন ধারণ দেখে মনে হয়, এ ঘরটাকেও মালিক সাজাবার একটা ব্যর্থ চেষ্টা করেছিল। কলের মুখ লাগানো জলের পিপে রয়েছে এক কোণে। একটা লম্বা সরু টেবিলে ছড়ানো রয়েছে কয়েকটা এঁটো চিনে মাটির প্লেট, পিয়াজ কুঁচো, পাঁউরুটির গুঁড়ো, ঘুগনির শুকনো দানা। টেবিলের তলায় রয়েছে এলোমলো কয়েকটা খালি বোতল। মদের বোতল।
তার পেছনের ঘরটাতেই রান্না হয়। এটা ঠিক ঘর নয়, টিনের শেড আর ছিটে বেড়া দিয়ে বিরে নেওয়া একটা অন্ধ খুপরি বিশেষ। মেঝেটা কাঁচা, এবড়ো-খেবড়ো। একদিকে ঘুঁটে আর কয়লা, একটা মাটির জলের জালা, কাপ প্লেট ধোয়ার জায়গা, অন্যদিকে উনুন। উনুনের পাশে জাল আলমারিতে খাবার ঢাকা দেওয়া রয়েছে।
ঘরটার পেছনের কোলেই কাঁচা নর্দমা। পেছন দিকে যেতে হলে ঝাঁপের ফাঁক দিয়ে লাফিয়ে নর্দমাটা পেরুতে হয়। নর্দমার পাশে স্তূপাপাকার হয়ে আছে নোংরা রাবিশ। কারণ নর্দমাটার পরেই যে থমকানো অন্ধকার ছোট জায়গাটুকু রয়েছে, তারপরের এলোমেলো চালাগুলো স্থানীয় বাজারের আলো এখানে এসে পড়ার কোনও সম্ভাবনা নেই। কেবল সন্ধ্যাবেলার গোলমাল শোনা যাচ্ছে। বাজারের কলকোলাহলের মধ্যে আশ্চর্যরকমভাবে দু একটা গলা পরিষ্কার শোনা যাচ্ছে। মনে হচ্ছে, কাছে দাঁড়িয়েই কেউ যেন বলছে, সুদের কারবারে বাপ পিতা মো কেউ নেই। আসলটা তো ফাঁকি, সুদটা হল হকের ধন। আরও সাড়ে তেরো গণ্ডা চাই। তারপরেই একটা ঝনাৎকার শোনা যায় এক গোছ কাঁচা পয়সার।
বলতে ভুল হয়ে গিয়েছে, ঘড়িটার ডানদিকে রয়েছে দেশবন্ধু সি. আর. দাশের একখানা ছবি। ছবিটার নীচে লেখা রয়েছে রবীন্দ্রনাথের সেই বিখ্যাত মর্মোক্তি :
এনেছিলে সাথে করে মৃত্যুহীন প্রাণ
মরণে তাহাই তুমি করে গেলে দান।
আর একটা বড় ফ্রেমের মধ্যে ছোট ছোট চারখানা ছবি রয়েছে। র‍্যাফেলের মা ও ছেলে, মেরী মাতা, রবীন্দ্রনাথ ও সিরাজদৌল্লা। এ চতুষ্টয়ের এক সমাবেশ কেন, তা এ কাফের মালিক ভজনানন্দ ছাড়া অন্যের পক্ষে বলা শক্ত।
ভজনানন্দ, ভজন, ভজু, নেকো হালদারের ছেলে, গ্রাজুয়েট, নারান হালদারের ভাই ভজুলাট। সবাই জানে, তার সব বিষয়েই একটা বিশেষ বক্তব্য থাকে। তার শিক্ষার প্রতি সকলের সম্রম আছে, কিন্তু একটা দোষে সব মাটি করেছে। ভজন আর সে ভজু নেই। সে আজ মদ্যপ, চবিবশঘণ্টা তাকে মদ রাহু গ্রাস করে রাখে। এ অঞ্চলের শিক্ষিত ও মাননীয় কয়েকজন সুরাসক্ত ব্যক্তি মারাত্মক পোড় খেয়েছে তার কাছে। একসঙ্গে মদ খেতে গিয়ে ভদ্রলোকদের হাঁড়ি ভেঙে দিয়েছে হাটের মাঝে। তা ছাড়া সে চিরকাল দুর্বিনীত, দুমুখ, তাই বন্ধুহীন।
অনেকদিন থেকেই আজ তার ভজুলাট নাম সার্থক হয়েছে। এই যে সে মাতাল হয়ে ঘুরছে কাফের ভিড়ের মধ্যে, তাতে তার জীবনের প্রতি যত্ন অবহেলাই থাক, মনের তলায় শৌখিন মানুষটা আজ স্বাধীনভাবে আত্মপ্রকাশ করেছে। তার সিল্ক টুইলের কলারবিহীন, শক্ত আমেরিকান কাফের খাটো জামা (খাটো জামা-ই বর্তমানের ফ্যাশান), কালো সরু পাড়ের কোলে জলচুড়ি আঁকা দিলি ধুতির লুটনো কোঁচা, তার তলায় আন্ডার-ওয়্যারের আভাস। পায়ে গ্রেসকিডের জু্তো, গলাবন্ধের কাছে একটি মাত্র পানপাতার ছাঁচে সোনা বোতাম, কানের উপর থেকে নিখুঁত করে কামানো মুখ, আজকে আর এসব তার এখন-তখনের জন্য নয়, সর্বক্ষণের। আজকে তারকা চিহ্নিত ম্যাগনাম সাইজ ক্যাপস্টান তার তীক্ষ্ণ রক্ত রেখায়িত ঠোঁটের একটা অঙ্গ হয়ে গিয়েছে। ভজুলাট বাজারে গেলে, বেচনেওয়ালারা বলে, এতক্ষণে এল একটা খানেওয়ালা।
মনে হতে পারে ভজনের পরিবর্তন হয়েছে। এটা যদি পরিবর্তন হয়, তবে তা অভাবিত নয়। জীবনে তার নতুন করে কোনও ছন্দ বাঁধা হয়নি, পেছনে গড়ে ওঠেনি একটু নিরাপত্তা। তার অসহায় মনের বেগ একটা বন্ধু পাখির মতো নিরুদ্দেশের পথে উড়ে চলেছে। যুক্তি তর্ক কারণ অকারণ তার কাছে তুচ্ছ। অনেকদিন আগের শ্মশান থেকে ফেরার সেই অভিশপ্ত জীবটিই যেন আজও ছুটে চলেছে। সেদিন সে ভেবেছিল, একজনকে তার চাই, যার কাছে নিজেকে সঁপে দিয়ে শান্তি পাবে। তার জীবনের অদৃশ্য লোক থেকে উঠে আসা সমস্ত সংশয়কে ঘুচিয়ে দেবে।
কিন্তু রাত পোহাল না ফুলশয্যার, পথের আলো হঠাৎ বেঁকে গেল অন্যদিকে। সেদিকে তাকিয়ে শিউরে উঠে সে দেখল, তার পথ হারিয়েছে। সেই রাতেরই উন্মাদনার পরিণতি এই শ্ৰীমতী কাফে।
ভেবেছিল সে এর নাম দেবে যুঁই কেবিন। কিন্তু আসল যুঁইয়ের যেমন সাড়া ছিল না, তেমনি কোনও সাড়া পেল না ভজন নিজের মনে। আশ্চর্য। অতীতে বা ভবিষ্যতেও যার কোনও ভালবাসার পাত্রী নেই, বর্তমানেও যুঁইকে ভালবাসা দিতে গিয়ে যা থিতিয়ে গেল, তার সেই অস্থির মনটাকে একটা ঝাপসা চেহারায়, কে যেন হাতছানি দিয়ে ডেকে নিয়ে চলেছে। তার কোনও স্পষ্ট মূর্তি নেই, হাসি নেই, চোখ নেই, শব্দ নেই। তার কোনও নাম নেই। শুধু ভজন যখন নিজের সঙ্গে কথা বলে, তখন বলে, কে তুমি শ্রীমতী। জীবনটা তো ছেড়ে দিয়েছি তোমারই হাতে। আর তোমার কী চাই।
এই শ্রীমতী কাফে তার সেই কল্পলোকের শ্রীমতী। শ্ৰীমতীর পেছনে ফ্যাশনদুরস্ত কাফে কথাটা জুড়ে দিয়ে এটাকে সে রেস্টুরেন্ট করেছে। কিন্তু এ শুধু তাই নয়। একে সে সাজিয়েছে তার সর্ব উজাড় করে। এরই পায়ে ঢেলে দিয়েছে সে তার সব ধূলিকণাটুকু, তার অস্থির প্রাণের মমতা বিবেক ও বুদ্ধি। এই তার প্রিয়া ও প্রেয়সী, তার জীবন। মানুষের কিছু না থাক তবু কিছু চাই। সেই কিছু তার শ্রীমতী কাফে।
অন্য কোনও কিছুতে তার গর্ব নেই, গর্ব তার শ্রীমতী কাফেকে নিয়ে। আর সত্যি বলতে কি কলকাতার এ দূর শহরতলীতে এরকম আর একটা দ্বিতীয় রেস্টুরেন্ট নেই। বাহুল্য হবে না একে অদ্বিতীয় বললে। দশ বারো মাইলের মধ্যে সবাই চেনে শ্রীমতী কাফেকে।
ভজন বলে, পরাধীন যখন থাকতেই হবে তখন তার মধ্যে আর নতুন বেড়াজালের সৃষ্টি না করে একদিকের স্বাধীনতা তো বজায় রাখা যাবে। বড় সাহেব ছোট সাহেবের দয়াও নেই, চোখ রাঙানিও নেই। এখানে লাট বেলাট যা-ই বলো, সবই ভজন।
ছেলে ছোকরারা সুযোগ পেলে শ্রীমতী কাফেতে এসে একটু ফষ্টিনষ্টি করে খাওয়াটাকে একটা বিশেষ কিছু মনে করে।
প্রতি মুহূর্তে একে বোয়া মোছর অবসর নেই। শ্রীমতী কাফে সবসময় ঝকঝকে তকতকে, ফিটফাট ভজুলাটের ফুটফুটে বিবিটির মতো পোশকি বাহারের জেল্লায় উজ্জ্বল। একে ভজু নিজের হাতে সাজায়, দাঁড়িয়ে থেকে পরিষ্কার করায়। সময়েতে জল ন্যাতাটি নিজের হাতে বুলোলে তার স্বস্তি হয় না। মফস্বলবাসী অনেকের শ্রীমতী কাফেতে হঠাৎ ঢোকা যেন এক মহা ফ্যাসাদ ছিল। কেননা এর পরিবেশ ও সজ্জা এক মুখে আমন্ত্রণের হাসি আর মুখে গাম্ভীর্য নিয়ে দাঁড়িয়ে আছে। যেন এখানে ঢোকার আগে খদ্দেরকে তার ক্লাশটা বেছে নিতে হবে।
তা ছাড়া স্বয়ং ভজুলাট কাউন্টারে। তার মস্ত চেহারা ও চোখ দেখেও কাউকে কাউকে পিছিয়ে যেতে হয় বই কী। এমন অনেক অল্পবয়সী ছেকরা আছে, যারা স্রেফ চোরের মতো খেয়ে উঠে পড়ে। সেটা শ্ৰীমতী কাফের দোষ নয়, খদ্দেরের ভাগ্য।
স্থানীয় অনেকে অবশ্য এটাকে ভজুলাটের চাটের দোকান আখ্যা দিয়েছে। ভজু বলে, চাটের দোকান হতে পারে কিন্তু কোন্ রসের, সে জানে রসিকজনেরা। তা ছাড়া সাধ্যি থাকে, ব্যাটারা মদের পাট নিয়ে একবার এসে প্রমাণ করে দিয়ে যাক এটা চাটের দোকান। সত্যি, তেমন সাহস ছিল না। চাটের দোকান আখ্যাদাতাদের।
.
শ্ৰীমতী কাফেতে এখন সন্ধ্যাকালীন ভিড় লেগেছে। ভিড় করেছেমফস্বলের শৌখিন যুবকেরা। রামপাখির মাংস খাবে, অর্থাৎ মুরগির। যাকে বলে ফাউলকারি। স্থানীয় হিন্দু ভদ্রলোকদের সেজন্যও একটা বিদ্বেষ ছিল শ্রীমতী কাফের উপর। একে তো ভজুলাট মাতাল, তায় আবার তার দোকানে যত ম্লেচ্ছ খাবারের কারবার। এ ব্রাহ্মণ অধ্যুষিত অঞ্চলে অনেক যুবকের কাছেও ভজুলাটের দোকান রীতিমতো পরিত্যাজ্য। বাজি ধরে মুরগির মাংস খেয়ে শ্রীমতী কাফের কোলে অনেকে অন্নপ্রাশনের ভাত রেখে গিয়েছে। অভিভাবকেরা ছেলেদের শ্রীমতী কাফেতে আসার কথা শুনলে রীতিমতো কণ্টকিত হন। একে তো জাত নেই, ছেলেরা এখানে এলে নাকি আবার একেবারে বিগড়ে যায়। তা ছাড়া আছে পাঁঠার মাংস, ভজন বলে মটন কারি। চপ, কাটলেট, ঘুগনি, তেল ঝালের রসান দেওয়া মুখরোচক সব খাবার। ভজন আর কিছু না হোক, জনসনার আদিম রুচিটা সে বোঝে। খাবার তৈরি করে সে নিজের হাতে। এ হাতটার কেউ বদনাম করতে পারেনি আজও।
খদ্দের ছাড়া অখদ্দেরেরও ভিড় হয়েছে। হীরেন আর কৃপাল তাদের দৈনন্দিন সন্ধ্যাকালীন আড্ডা জমিয়েছে যথাপূর্বং নস্যির টিপ বাগিয়ে ধরে। পয়সা দিয়ে কিছু খাওয়া দূরে যাক, উলটে দু কাপ চা খেয়ে যাবে বিনা পয়সায়।
পেছনের ঘরে, জলের পিপের সামনে চওড়া বেঞ্চিটাতে আশ্রয় নিয়েছে একটি ইউ পির ছেলে। আশ্রয় নেয়নি, আত্মগোপন করেছে। কানপুর থেকে কিছু রিভলভারের পার্টস নিয়ে আসতে হয়েছে। তাকে তার দলের কাজে। ছোটখাটো ছেলেটি, শক্ত শরীরে কলিদার পাঞ্জাবি আর পায়জামা পরা একটা রুক্ষ সহজ সৌন্দর্য রয়েছে তার। নাম তার সুজ সিং। এসে পৌছতেই এ অঞ্চল থেকে বেরুবার তার সমস্ত পথ পুলিশ আটকে ফেলেছে। নিশ্চয়ই সংবাদ পেয়েছে পুলিশ তার আসার কথা। রথীন সুনির্মলের দল কোথায় রাখি কোথায় রাখি করে আর কোথাও ঠাঁই পেল না, এনে তুলেছে শ্রীমতী কাফেতে। তবে সুরজ সিং হল অন্তরালের মানুষ। তার সঙ্গে শ্রীমতী কাফের এ খোলা রঙ্গমঞ্চের কোনও সম্পর্ক নেই।
এ-সব অখদ্দেরের ব্যাপারে ভজনের হাত নেই, এটা আবার শ্রীমতী কাফের ভাগ্য। ভজন বলে, এরা অখদ্দের নয়, অখাদ্যের দল। এরা বললে শোনে না, দুর্ব্যবহার করলে আপনি কেটে পড়বে। কিন্তু সেটুকু ভজন, আর যাদের সঙ্গে হোক ওদের সঙ্গে পারবে না করতে। এসেছেন গোলক চাটুজ্যে মশাই যথারীতি তার থেলো হুঁকোটি হাতে নিয়ে। তাঁর বয়স ও সঙ্গী থেলো কোটিকে এ যুগের শ্রীমতী কাফের দুর্জয় স্টাইল যেন চোখ রাঙিয়ে শাসায়। যেন বলতে চায়, আদ্যিকালের বুড়োটার কি একটু লজ্জাও করে না। চাটুজ্যে মশাই এ-সব ফ্যাশান দেখে হাসেন আর মনে মনে বলেন, যতই তোমার গা জ্বলুক, ঘরের গিন্নি বিবি সাজলে কি আর মানুষটা বদলায়। দোকানটা যে গাঁয়ের ভজুলাটেরই। তাঁর লাট-মেজাজি পড়শি নাতির।
সন্ধ্যাকালের এ জমাটি আসরে তিনি কেঁদেছেন মাছ ধরার গল্প। গল্প তো নয়, সে যেন গান ধরা। ধরলে আর ছাড়েন না, শ্রোতারা বিশ্বাস করুক বা না করুক, না শুনে উঠতে পারে না।
রাস্তার হট্টগোলের সঙ্গে মিশে গিয়েছে শ্রীমতী কাফের কলকোলাহল। রাস্তার আর দোকানের ভিড় যে একাকার হয়ে গিয়েছে। কেবল পুষ্পময়ীর হর্নের গাধা চেঁচানোর মতো শব্দ ও গাড়োয়ানদের বিচিত্র ভাষার চিৎকার রাস্তার গণ্ডগোলকে বাড়িয়ে তুলছে বেশি করে।
ভজন মুখ গুঁজে পড়েছিল টেবিলের উপর। মুখ তুলে সে তাকাল টেবিলের দিকে। শ্ৰীমতী কাফের মালিক। টানা চোখ জোড়া তার লাল হয়ে উঠেছে। চাউনিটা ঢুলুঢুলু। টেবিলের উপর ছড়ানো কতকগুলো পয়সার দিকে চোখ তুলে তাকাতে গিয়ে দৃষ্টিটা তার ট্যারা হয়ে উঠল। এমনিতেই তার ঠোঁট দুটো যেন রক্ত রেখায় বেঁকে থাকে। এখন অ্যালকোহলের চড়া ডিগ্রিতে তার গালে আর ঠোঁটে যেন রক্ত ফেটে পড়েছে। এ বয়সেই মেচেতা পড়েছে তার চোখের কোলে। কপালে পড়েছে দুটো সুস্পষ্ট রেখা।
সন্ধ্যার ঝোঁকেই পানের মাত্রাটা একটু বেশি হয়ে গিয়েছে। মাথাটা দুলছে যেন হাওয়ায়। বাইরের দিকে তাকিয়ে হঠাৎ হেসে উঠে বলে উঠল,
এই কুয়াশাচ্ছন্ন সন্ধ্যাকালে
তারা জ্বলে কার ভালে।
তারপর আপন মনে জিজ্ঞাসা করল কার ভালে হে!
নিজেকে দেখিয়ে বুক ঠুকে বলল, এই আমার ভালে, ভজুলাটের বুয়েছ বাছা।
পরমুহূর্তেই টেবিলে একটা চাপড় মেরে হাঁক দিল, বি-শে।
ভেতর থেকে বেরিয়ে এল বিশে। বিশ্বনাথ। শ্রীমতী কাফের চাকর। খাবার পরিবেশন আর কাপ ডিস ঘোয়া তার কাজ। লোকটার বিশাল শরীরে ছোট একটা মাথা যেন বসিয়ে দেওয়া হয়েছে। মুখটা দেখলে গরুড় পাখির চেহারা মনে পড়ে যায়। ছোট্ট ছোট্ট চোখ দুটোতে তার নিয়ত ব্যস্ততা। এদিকে ও-দিকে দেখে আর চোখ পিটপিট করে, থেকে থেকে জিভ দিয়ে ঠোঁট চাটে।
ভজনের ডাকে কে সাড়া দিল না, নিঃশব্দে কাছে এসে দাঁড়াল।
ভজন রক্ত চোখ কুঁচকে বলল, কী খাচ্ছিলি ভিতরে বসে?
বিশে চকিতে একবার সকলের দিকে তাকিয়ে অদ্ভুত সরু গলায় বলল, মাইরি বলছি, কিছু খাইনি ঠাকুর।
ব্যাপারটা নতুন নয়, মিথ্যেও নয়। বিস্ময়ের কিছু ছিল না, কয়েকজন হেসে উঠল খালি।
বিশের কাজে বিশেষ গণ্ডগোল ছিল না। একটা কারবারেই সব মাত করে দিয়েছে। ভজন অনেক সময় তাকে রেগে বলে, ব্যাটা হাড় হা-ভাতের বাচ্চা। সত্যি, বিশ যেন সবসময়েই নামার রাত্রিচর ছুঁচোটার মতো নোলা ঠুকঠুকিয়ে বেড়াচ্ছে। কতদিন ভজন তাকে ধরে ফেলেছে এটা সেটা খাওয়ার সময়। ধরা পড়লে বিশে বলে, এটু চোখ দেখছিলুম। ডিসে ঘুগনি বেড়ে দেওয়ার সময় যে দু এক ফোঁটা পড়ে যায় বিশে সেটুকুও বাদ দেয় না। চপ কাটলেটের ভাঙা টুকরে পড়ে থাকলে তো কথাই নেই। তবুও তাকে খেতে দিতে ভজনের কার্পণ্য ছিল না।
বিশের কথায় বিশ্বাস হল না ভজনের। বলল হা দে দিকিনি আমার মুখে।
বলে সে খাড়া নাকটা বাড়িয়ে দিল। বিশে বারকয়েক ঢোক গিলে হা দিল।
অমনি ভজন মত্ত গলায় চিৎকার করে উঠল, হারামজাদা মদ খেয়েছিস?
বিশে যেন ছ মাসের শিশুর মতো ড়ুকরে ককিয়ে উঠল, মাইরি ঠাকুর, মাইরি খাইনি। কিস করো। তুমি নিজে মদ খেয়েছ তাই তোমার নাকে—
তাই আমার নাকে গন্ধ লেগেছে? বলে ভজন তাকে টেনে গিয়ে গেল গোলক চাটুজ্যের কাছে। বল, ঠাকুরদার পায়ে হাত দিয়ে বল, কিছু খাসনি।
বিশে খুন করতে পারে, কিন্তু বামুনের পায়ে হাত দিয়ে মিছে কথা বলে জ্যান্ত নরকযন্ত্রণা ভোগ করতে পারবে না। থমকে দাঁড়িয়ে একটা ভীত নেড়িকুকুরের মতো চোখ পিটপিট করতে করতে জিভ দিয়ে ঠোঁট চাটতে লাগল সে। কুঁইকুই শব্দের মতো তার গলায় খালি শোনা গেল, এটুল চকের টুকরো—মাইরি…।
গোলক চাটুজ্যে তার আপিমের নেশায়-বোজা চোখ তুলে বললেন, এটা ওকে ছেড়ে দাও দাদা। ফের চুরি করে খেলে রাক্ষসটাকে তাড়িয়ে দিয়ে।
তুমি তাই বলছ দাদু?
হ্যাঁ দাদা।
যা ব্যাটা, বামুনের কথা আর ঠেললুম না। বলে সকলের দিকে তাকিয়ে বলল, মাতাল হতে পারি, তা বলে এ শর্মাকে ফাঁকি দিতে এখনও আর এক জম্মো ঘুরে আসতে হবে। বেটা রোজ চুরি করে খাবে, এও কি আমার ছিরিমোতি কাফের কপাল?
চাটুজ্যে বললেন, তবে শোনো বলি এক খাইয়ের গল্প।
কয়েকজন তাড়াতাড়ি বাধা দিয়ে বলল, মাছের গল্পটা তো শেষ হয়নি।
হয়নি? হুঁকো মুখে চাটুজ্যে খলখল করে হেসে উঠলেন। চোখ বুজে বললেন, সে মাছ বুঝি এখনও খেলছে? ভুলে যাই। সাঁজবেলায় মৌতাত কি না।
অমনি এক কাপ চায়ের অর্ডার হয়ে যায় তাঁর জন্য। হুঁকো নিভে গেলেও চায়ের কথা শুনে উৎসাহের ধোঁয়া আপনি ছাড়তে আরম্ভ করেন চাটুজ্জে, তা পরে, মাছ তো সেই খেলতে লেগেছে, খেলতেই লেগেছে। কী রে বাবা! এ যে যশোদার নন্দদুলালের চেয়েও এক কাঠি সরেস, খেলা আর থামে না। সন্ধে হয়ে গেল, রাত হল, অন্ধকার নেমে এল, জোনাকি পিটপিট করতে লাগল চারদিকে, ঝিঝি ডাকতে লাগল। ঘেমে জল হলুম। মাছ আর ওঠে না। পরে…। তপ্ত চায়ের কাপে একটা চুমুক দিয়ে মুহূর্ত চুপ থেকে হঠাৎ বললেন, মাছ যখন উঠল, হেঁ হেঁ কী বলব ভায়া পুকুরে একফোঁটা জল নেই।
হাসির হর্‌রা পড়ে গেল। সত্যি মিথ্যে যাচাইয়ের কোনও প্রশ্ন নেই এখানে। শ্রোতাদের কাছে এটুকু পড়ে পাওয়া যোলো আনা।
এ-দিকে যাদের মন নেই তারা হল হীরেন আর কৃপাল। আর একজন জুটেছে, নাম তার ললিত মুখুজ্যে। সে একজন ঘোরর মুসলিম বিদ্বেষী। কংগ্রেসের প্রতি তার কোনও সমর্থন নেই। তবু নিজের যুক্তিগুলোকে শানাবার জন্য ঘোরে সে এদেরই পেছনে পেছনে।
হীরেন আর কৃপালের আলোচনার বিষয়বস্তু হল, সাম্প্রতিক অবস্থা। দুবছর মদের দোকানে পিকেটিং-এর ফল অত্যন্ত গুরুতর হয়েছিল। শুধু পুলিশ নয়, শ্রমিকরাও পর্যন্ত তাদের লাঠি নিয়ে তাড়া করেছে। হীরেনের কপালে লাঠি পড়েছিল একটা বুড়ো ধাঙড়ের। সে প্রায় পনেরোদিন কুঁচুড়ার হাসপাতালে ছিল। হাসপাতাল ফেরত ব্যাণ্ডেজ বাঁধা অবস্থায় তাকে কৃপাল সভামঞ্চে নিয়ে যেতে চেয়েছিল, হীরেন যায়নি। গৌরববোধ দুরের কথা, তার রীতিমতো লজ্জা করেছিল।
মদের দোকানে পিকেটিং-এর কথা সেইজন্য চাপা ছিল। হীরেন সম্পূর্ণভাবে আত্মনিয়োগ করেছে। হরিজন সেবায়। তাদের আজকের আলোচনার বিষয় হল মিউনিসিপ্যাল নির্বাচন।
কৃপাল বলল এক টিপ নস্যি নিয়ে, ভোট তো তোমার হরিজনেরা দেবে না, দেবে ভদ্রলোকেরা। দেশবন্ধুর ফাইভ বিগ গাস বলে তুমি ঠোঁট ওলটালে কী হবে, প্রধান রায়কে আনিয়ে বক্তৃতা দেওয়াতে তোমার আপত্তি কী?
হীরেনের চোখে মুখে একটা শান্ত বুদ্ধিমত্তার ছাপ। সে তুলনায় কৃপালকে মনে হয় খানিকটা আমুদে ও অবাচীন। যেন তার প্রতিটি মুহূর্ত ফুর্তির হাওয়ায় ঠাসা। তার কথায় কোনও গাম্ভীর্য বা তীব্রতা নেই, আছে উত্তেজনা, উচ্ছ্বাস ও গলার জোর।
হীরেন বলল নাক কুঁচকে, প্রধান রায়ের কথা আসছে কী করতে, আমি বুঝি না। তোমার ওই সারদা চৌধুরীকে দাঁড় করানোর ব্যাপারেই আমার আপত্তি আছে। লোকটা যদি কংগ্রেসের সভ্যও হত, তবু না হয় কথা ছিল। ব্রিটিশ সরকারের পা-চাটা সে চিরকাল। তাকে তুমি
কৃপাল মনে মনে গরম হয়ে উঠল। বলল, তোমার সারাম ঘোষই বা কী একেবারে সাধুপুরুষ। সারদাবাবুর সম্পর্কে তো আমাদের কমিটিরও মত আছে। আপত্তি খালি তোমারই। কী হয়েছে, না, নসীরাম ধার্মিক। ধম্মে ধম্মে করেই তুমি গেলে। কংগ্রেসের সভ্য তো সেও নয়।
হীরেন বলল, তা হলে আমার কথা বলাই বৃথা। কমিটি যখন মতামত দিয়েছে কিন্তু নসীরামও দাঁড়াবেন। আমরা সমর্থন করি বা না করি, উনি একলাই সব করবেন বলছেন।
মাঝখান থেকে ললিত তড়বড় করে চেঁচিয়ে উঠল, বিজয় বাঁড়ুজ্যে ইজ দি ফিটেস্ট ম্যান আমি বলছি। এই সারা জেলায় যদি কোনও খাঁটি হিন্দু থেকে থাকে, হিন্দুর সম্মান যদি কেউ রাখতে পারে, তবে বিজয় ব্যানার্জি। আমি তোমাদের কাছে অ্যাপিল করছি যে—
কৃপাল প্রাণপণে চেঁচিয়ে উঠল, ভোট ফর–সারদা চৌধুরী।
অমনি একটা হট্টগোল পড়ে গেল। শ্রীমতী কাফের সবাই আগামী মিউনিসিপাল নির্বাচনের আলোচনায় মেতে উঠল নিজেদের মধ্যে। দেখা গেল, তিনজন প্রার্থী সম্পর্কে অদ্ভুত সব কেলেঙ্কারীজনক ফিরিস্তি দিতে আরম্ভ করেছে সবাই। অর্থাৎ ঠগ বাছতে গাঁ উজাড় গোছের ব্যাপার।
ওদিকে ভজন নেমে গিয়েছে রাস্তায়। একটা ঘোড়ার গাড়ির কাছে গিয়ে চেঁচাতে আরম্ভ করেছে, অ্যাই ঘেয়ো পঙ্খীরাজের বাবা, নেবে আয়। নেবে আয় বলছি।
পঙ্খীরাজের বাবা অর্থাৎ ভুনু গাড়োয়ান। ভুনুকে এ অঞ্চলের গাড়োয়ানদের সর্দার বলা যায়। সন্ধ্যার ঝোঁকেই ভাঁড়খানেক তাড়ি গিলে সে তখন থেকে চেঁচাচ্ছে কিন্তু এ পর্যন্ত একজন আরোহীও তার জোটেনি। অন্যান্য গাড়িগুলো ইতিমধ্যে দু-একবার সোয়ারি নিয়ে যাতায়াত করেছে, আরোহীরা ভুনুর অবস্থা দেখে আর কাছে এগোয়নি। মাতাল গাড়োয়ানের গাড়িতে উঠে প্রাণটা আর দিতে ইচ্ছে করে কার।
ভুনু এলিয়ে পড়েছিল, গাড়ির ভেতরে আসনের উপর। ভজনের ডাক শুনে সে নেমে এল তার বিশাল শরীরটা নিয়ে। তাড়ির নেশায় তার মুখটা বিস্ফারিত হয়ে উঠেছে। চোখ দুটো লাল। বলল, পঙ্খীরাজ মতো কহো লাটবাবু, এ আমার রাজারানী আছে।
রাজারানী! ভজন হা হা করে হেসে উঠল। তার মত্ত হাসিতে রাস্তার লোক জুটে গেল সেখানটায়। অন্যান্য গাড়ির গাড়োয়ানেরা এসে ভিড় করল মজা দেখবার জন্য।
ভজন সবাইকে ঘোড়া দুটোকে দেখিয়ে বলল, ঘেয়োনি নয় চুলকোনি নয়, এই যে রাজারানী।
বাই হেসে উঠল। ঘেয়ো মরদা ঘোড়াটার গায়ের চামড়া কেঁপে কেঁপে উঠল। রাতেও কয়েকটা মাছি কামড়ে পড়ে রয়েছে তার গায়ে। মাদি ঘোড়াটা চোখ পাখিয়ে কান খাড়া করে ল্যাজের ঝাপটা দিল কয়েকবার। বোধ হয় রাজারানীর নাম শুনে তারা সচকিত হয়ে উঠেছে।
ভুনু তার মত্ত ক্রুদ্ধ চোখে একবার তাকাল শ্রীমতী কাফের দিকে কিন্তু সেটাকে গালাগাল দেওয়ার হঠাৎ কোনও ভাষা খুঁজে পেল না সে।
ভজন দুই হাত জোড় করে বলল, কোন্ মুলুকের রাজারানী বাবা! আরবের না অস্ট্রেলিয়ার?
ভুনু নিরুত্তরে গাড়ির উপরে গিয়ে বসল। ভজন এখানে আসা অবধি প্রায় রোজই তার পেছনে একবার করে লাগে। আবার সময়তে ডেকে নিয়ে খাওয়ায়ও। লোকটাকে ভুনু ভাল বোঝে না। কিন্তু তার রাজারানীর উপর বিদ্রূপ কটাক্ষ সে সহ্য করতে পারে না। লাটবাবুকে ডেকে কোনওদিন সে তার গাড়িতে ওঠাতে পারেনি। তার মনের সবচেয়ে দুর্বল স্থানটিতে ভজন পা দিয়ে থেতলে কথা বলে। আর তাও কি না এতগুলো লোকের সামনে। তারই সামনে দাঁত বের করে হাসছে অন্যান্য কোচোয়ানেরা। আজকের ব্যাপারটা তার কাছে এতই হৃদয়হীন মনে হল যে, সে একটা কথা পর্যন্ত বলতে পারল না। লাগাম হাতে দিয়ে সে খালি চিবিয়ে চিবিয়ে বলল, লাটবাবু, ওই বাহার ভড়ংওয়ালা ঘরটা তোমাকে খিলায়, আর এই ঘোড়া আমাকে খিলায়। এ আমার রাজারানীর বাড়া, বুঝেছ? বলে সে লাগামে এক হ্যাঁচকা টান দিতেই ঘোড়া দুটো মুখে মুখ ঠেকিয়ে রাস্তায় উঠে এল। তারপর চাবুকের শিস্ শুনে আচমকা ছুটতে আরম্ভ করল।
সবাই হেসে উঠল, কিন্তু ভজন আর হাসল না। সে ডাকল, ভুনু, ফিরে আয়। শুনে যা।
ভুনু শুনতে পেল সে ডাক। সত্যি, ওই গলার স্বর যেন তার মনটাকে কেমন একরকম করে বেঁধেছে। লাটবাবু তাকে ঘৃণা করে না, এটা সে বিশ্বাস করে। তবু সে ফিরল না। কেবল তার গাড়ির চাকা ও ঘোড়ার পায়ের শব্দ ভেসে এল পেছন থেকে।
ভজন হঠাৎ ধমকে উঠল, ব্যাটারা দাঁত বার করে হাসছে, হটাও সব।
সবাই সরে পড়ল এ-দিকে ও-দিকে। ভজন ফিরে এল তার ঘরে। শ্রীমতী কাফেতে। ভুনুর বাহার ভড়ং কথাটা বারবার তার কানের মধ্যে বাজতে লাগল যে বহু মানুষের বিদ্রূপাত্মক হাসির মতো। একি শুধু বাইরের ভড়ং। শ্রীমতী কাফের কি আর কিছুই নেই।
রাত্রি বাড়তে আরম্ভ করেছে। খালি হয়ে গিয়েছে শ্রীমতী কাফে। রয়েছে শুধু হীরেন আর কৃপাল। রাস্তা ফাঁকা হয়ে যাচ্ছে। বাইরের ধোঁয়াটে ভাবটা অনেকখানি পরিষ্কার হয়ে এসেছে। ধুলো আর ধোঁয়ার ছড়াছড়ি এখন নেই সন্ধ্যাকালের মতো। পূর্ব উত্তর ঘেঁষা একটা হাওয়া বইছে। ঠা আর জলো হওয়া।
আকাশে হেমন্তের পাতলা কুয়াশা। মেঘ করেছে আকাশে। ম্লান মুখগুলো দেখা যাচ্ছে শুধু বড় বড় তারার।
কৃপাল বলল হীরেনকে, তা হলে তুমি কাল যাবে কলকাতায়?
হীরেন চমকে উঠল। সে যেন কীসের ভাবে সর্বদাই তন্ময়। বলল, হ্যাঁ যাব। আগামী সপ্তাহে প্রফুল্ল থোষ আসবেন এখানে। সভাঁটা প্রধানত অস্পৃশ্য বিরোধিতার উপরেই হবে।
কৃপাল বলল, সে জানি। কিন্তু তোমার কী হয়েছে বলে তো। বাড়িতে কোনও গণ্ডগোল হয়েছে নাকি?
হীরেন বলল, না তো? তারপর একটু চুপ করে থেকে হঠাৎ অত্যন্ত গম্ভীর গলায় সে বলতে আরম্ভ করল, সম্প্রতি তুমি দেশের কথাটা ভেবে দেখেছ! অশ্য আমি বিশ্বাস করি গান্ধীজি নিশ্চয়ই এ অচল অবস্থা দূর করবেন। কিন্তু আমরা তাঁর আদর্শ থেকেও অনেক সরে যাচ্ছি। টেররিস্টদের কথা বাদ দাও, তারা শিগগিরই ঠাণ্ডা হয়ে যাবে। কিন্তু, নবীন গাঙ্গুলী নাকি রুশ বিপ্লবের কথা বলতে আরম্ভ করেছে, টেররিজম সে সুবিধে করতে পারল না।
কৃপাল বলল, তা যদি বলল, তবে জহরলালও তো বিলেত থেকে ফিরে এসে রুশ বিপ্লবের কথা বলছেন।
হীরেন এক মুহূর্ত দ্বিধা করে জবাব দিল, কিন্তু তিনি কমিউনিস্ট পার্টি বলে একটা আলাদা সংগঠন করার কথা বলেননি। ওয়ার্কস অ্যান্ড পেজেন্ট পার্টি কি তুমি বলতে চাও এ দেশের মাটিতে কিছু করতে পারবে? এ দেশকে যারা বোঝেনি তারাই বিদেশিদের আন্দোলনের অনুকরণ করতে চাইছে। গান্ধীজির আদর্শকে এরা কেউ বোঝেনি। আমরা নিজেরাই তার জন্য দায়ী। আমরা আমাদের সততাকে বজায় রাখতে পারিনি কৃপাল। ভেবে দেখো, দুহাজার গজ সুতো না কেটেও আমাদের অনেক মহারথী কমিটির সভ্য হওয়ার সুযোগ নিয়েছে।
এবার কৃপালের আঁতে ঘা লাগল। কয়েক বছর আগে গান্ধীজি কংগ্রেসকে এরকম একটা নির্দেশ দিয়েছেন যে, মামে দু হাজার গজ সুলত না কাটলে কেউ কমিটিতে যেতে পারবে না। কৃপাল এভাবে আর যোগ্যতা যাচাই করতে পারেনি। সে কমিটির সভ্য হয়েছে মহকুমা কংগ্রেসের মাসে দুহাজার গজ সুতো না কেটেও। তা বলে কি সে কোনও কাজই করেনি! তার কি কোনও যোগ্যতাই ছিল না।
সে বিকৃত মুখে তীব্র গলায় বলে উঠল, এরকম প্যাঁচ কষছ কেন বল তো? তোমার মতলবটা কী?
হীরেন তাড়াতাড়ি কৃপালের হাত ধরে বলল, ছি ছি ছি, আমি তোমাকে কিছু বলিনি। আমি বলছি, আমরা গান্ধীজির আদর্শ কেউ অনুসরণ করতে পারিনি। আমরা তাঁর নির্দেশ মতো গণ আন্দোলন গড়ে তুলতে পারছি না। সাইমন কমিশনের ইতরোমি দেখে গান্ধীজি সাম্রাজ্যবাদীকে আর একবছর মাত্র সময় দিয়েছেন, তার পরেই পূর্ণ স্বাধীনতার আন্দোলনে আমরা ঝাঁপ দিতে যাচ্ছি। এই একবছরের মধ্যে আমাদের তৈরি হতে হবে। অহিংসার পথে আমাদের সমস্ত দমননীতির বিরুদ্ধে দাঁড়াবার জন্য প্রস্তুত থাকতে হবে। কৃপাল, তুমি জানো, আমি-ওভায়রুদের কাছেও যাই। তাদের অশিক্ষা ও অস্পৃশ্যতার অভিশাপ মোচনের জন্য…
থাম্ মাইরি থাম। ভজন হঠাৎ দুহাত তুলে, আধবোজা চোখ মেলে জড়ানো গলায় বলল, একটা কথা তোরা আমাকে বলতে পারিস?
একটু সঙ্কুচিত হয়ে হীরেন কলল, বল!
তোদের খাওয়া আসে কোত্থেকে বলতে পারিস। তোদের পিণ্ডি গিলতে দেয় কে, বল। বলে যা। বলতে বলতে সে উঠে দাঁড়াল। কৃপাল আয় হয়েন মুখ চাওয়াচায়ি করে উঠে দাঁড়াল।
কৃপাল বলল, আবার আমাদের পেছনে কেন বাবা। রাত হয়েছে, এবার আমরা যাচ্ছি।
তাই এসো বাবা। যাবার আগে চারটে পয়সা দিয়ে যাও। অনেকবার তো গিলেছ চা।
হীরেন তাড়াতাড়ি পকেট থেকে পয়সা বার করে দিল। এ ব্যাপারে রাগের কোনও প্রশ্নই ছিল না। কেননা, ভজনকে তারা চিনত। কিন্তু তার মুখের চিন্তাচ্ছন্ন ভাবটা কাটল না। ছোট একটা থলের মধ্যে তার তুলল আর তলি, খান দুয়েক প্রাচীন সংস্কৃত ও পালি ভাষার বই বগলে নিয়ে সে রাস্তায় এসে দাঁড়াল। কৃপাল চলে গেল। হীরেন তখনও রাস্তায় দাঁড়িয়ে রইল।
রাত নিঝুম। রাস্তা খালি। দূরে দূরে জ্বলছে কেরোসিনের টিমটিমে বাতি। বড় বড় গাছগুলো দাঁড়িয়ে আছে বোবা নিশ্চল নিশাচরের মতো। রাত একটু বেশি হয়েছে। পুলিশের চোখে পড়লে আবার কৈফিয়ত দেওয়ার জন্য হয় তো থানায় যেতে হবে। তা ছাড়া, গুপ্তচর ওত পেতে আছে কয়েকদিন, শ্রীমতী কাফের পেছনে আত্মগোপনকারী ওই ছেলেটার জন্য। কী নাম তার? সুরজ সিং। তার সঙ্গে কথা বলেছে হীরেন। আশ্চর্য ছেলেটার কী অদ্ভুত ধারণা। কখনও বলছে, হ্যাঁ, গীতায় আমার বিশ্বাস আছে, নরনারায়ণই আমার পথদ্রষ্টা। আবার বলছে, রুশ রেভলিউশনের মতো আমরাও শ্রমিক আন্দোলন করব। বলে, মীরাট কন্সপিরেসি সাকসেস হলে স্বাধীনতা পাওয়া যেত। বলে মুজঃফর আমেদ, ডাঙ্গে…
না! সে পথে নয়। চড়ার বুকে এসে গঙ্গার বান বেশি লাফালাফি করে। আমাকে যেতে হবে আরও তলায়, সেই যুগ যুগান্তরে হারিয়ে যাওয়া ভারতের আত্মার সন্ধানে। যেখানে অস্পৃশ্যতা নেই, অশিক্ষা নেই, যেখানে করুণাময় আমাদের সকলের হৃদয়ে সমানভাবে অধিষ্ঠিত। সেই হবে আমাদের নবভারতের জয়যাত্রা। সে নিশি পাওয়া স্বপ্নাচ্ছন্নের মতো অন্ধকারে পথ চলতে আরম্ভ করল।
ভজন ড্রয়ার খুলে সমস্ত পয়সা পকেটে নিয়ে হঠাৎ হেসে উঠল। হাসি পেল তার হীরেনের পয়সা চারটের জন্য। বলল, ব্যাটা আমার পরে রাগ করেছে বোধ হয়।
ডাকল, বিশে।
বিশে এল। তেমনি সন্ত্রস্ত, সঙ্কুচিত। শরীরটা এমন শক্ত যে দেখলে মনে হয় যেন মার খাওয়ার ভয়ে বেঁকে আছে সবসময়।
আর কিছু খেয়েছিস?
সরু গলায় তাড়াতাড়ি বললে বিশে, না, মাইরি বলছি না।
মাইরি বলাটা তার অভ্যাস। অভ্যাসটা পাত্রপাত্র মানে না। আপনি বেরিয়ে আসে মুখ দিয়ে। ভজন পকেট থেকে চারটে পয়সা বের করে তাকে দিয়ে বলল, নে ব্যাটা চারটে পয়সা। ও আমার হজম হবে না। তোর তো গরহজমের বালাই নেই।
বিশে প্রথমটা ভয়ে ভয়ে হাতটা মুঠো করতে পারল না। যেন বিষ দিয়েছে কেউ তার হাতের চেটোয়। তারপর হঠাৎ হি হি করে হেসে বলল, খাবার জন্য দিলে ঠাকুর? ময়রায় দোকান যে অ্যাকোন বন্ধ হয়ে গ্যাচে।
সে-কথার কোনও জবাব দিল না ভজন। বাড়ির কথা ভাবছে সে। যুঁই এখানে নেই। কিছুদিন হল সে বাপের বাড়ি গিয়েছে তার তৃতীয় সন্তানের জন্ম দিতে। তার বিবাহিত জীবনের আজ সাত বছর, ইতিমধ্যেই তৃতীয় সন্তানের জন্ম দিতে চলেছে যুঁই।
যুঁই। হয়তো এখন ঘুমোচ্ছ। না, ঘুমোচ্ছে না, ওর বাপের বাড়ির সেই দোতলার দক্ষিণ সীমান্তের ঘরটায় খাটের উপর কাত হয়ে শুয়ে আছে হয়তো। চোখ মেলে তাকিয়ে আছে বাগানের অন্ধকারে। হয় তো কষ্ট হচ্ছে, ঘুম নেই চোখে। চোখের কোল বসে গিয়েছে, এলিয়ে পড়েছে হাত পা। অসহ্য ক্লান্তি তার। হয় তো গৌর নিতাই তার দুই ছেলে ঘুমোচ্ছে কোলের কাছে পড়ে। আর যুঁই ভাবছে। থেমে গেল ভজনের মন। ভাবল, না, আমার কথা ভাববে না যুঁই, ভাবছে তার অভিশপ্ত জীবনের কথা। তার জীবনের বঞ্চনা আর লাঞ্চনার কথা। তার বুদ্ধি ছিল, হৃদয় ছিল, সর্বোপরি তার যৌবন আজও আছে। সমস্তটাই ব্যর্থ হয়েছে তার আর একটা ব্যর্থ মানুষের হাতে পড়ে।
অ্যালকোহলের মত্ততা ঝিমিয়ে আসছে ভজনের। হু করে একটা নিশ্বাস পড়ল। ব্যর্থ। নিজের সঙ্গে তার বোঝাপড়া কোনও দিনই হল না। কিন্তু যুঁই হয় তো কিছু চেয়েছিল। গ্র্যাজুয়েট স্বামী পেয়েছিল সে, নিজের তার কিছু শিক্ষা ছিল। কিন্তু আজ। নিঃশব্দে, বিনা প্রেিদ সে আত্মদান করেছে একটা মাতালের কাছে। অপমান, ঘৃণায়, অভিশাপে জ্বলে উঠেছে তার বুকের মধ্যে!
ধ্বক করে উঠল ভজনের প্রাণটা। সে অভিশাপ বুঝি সারা জীবন পুড়িয়ে মারবে তাকে। যুঁইয়ের সেই অপলক চাউনি, নীরবতা আর ক্লান্তি। প্রতিবেশিনী বউদের সঙ্গে কোথাও তার পার্থক্য নেই। সকলের মতো সেও অসুখী, সংসার রঙ্গমঞ্চে বধূবেশে সেও অভিনয় করে চলেছে। প্রেয়সী আর মায়ের ভূমিকায় নিখুঁত অভিনয়। তার চেয়ে যুঁই কি তাকে ছেড়ে যেতে পারে না!
অমনি তার বুকের মধ্যে কে যেন চিৎকার করে উঠল, না না, পারে না। এ হয় তো ভালবাসা নয়, তবু এ ব্যর্থ জীবনে সে নিষ্কৃতি দিতে পারবে না যুঁইকে। নিরত অষ্টপ্রহর তার যুঁইকে চাই। এ যে তার মনের ও দেহের স্বভাব।
টেবিলের উপর হাতাতে হাতাতে ভজন বলে উঠল,
এ ফুল ফোটার হল না অবকাশ
কুঁড়ির ঝরে ব্যর্থ দীর্ঘশ্বাস।
চমকে উঠল ভজন। মনে হল কে যেন তার নাম ধরে ডাকছে। কিন্তু কেউ না। হাসল ভজন। ভাবল, কে ডাকবে। দাদা তো জেলে। কদিন গিয়ে দেখে এসেছে সে আলিপুরে। বাবা হয় তো এখনও পাথরের মূর্তির মতো বাইরের বারান্দায় আরাম কেদারায় চুপ করে বসে আছেন। যেন সারাদিনই দুঃস্বপ্ন দেখেন। যেন খনার কাহিনীর সেই জিহীন মিহিবের মতো তিনি নিঃশব্দ, এক জোড়া চোখে শুধু দেখেন সব। আর বকুলমা। এতক্ষণ হয় তো চলে গিয়েছেন ভজনের ভাত বেড়ে রেখে। যুঁইয়ের চলে যাবার পর থেকে আবার আসতে হয়েছে। আশ্চর্য পরিবর্তন বকুল মায়ের! তাঁর সে গাম্ভীর্য আজকাল আর নেই। তার সশব্দ হাসির তীব্র ঝঙ্কার যেন মানুষের বুকে বেঁধে। তার সঙ্গে পোশাকেও পরিবর্তন হয়েছে। সাজতে যে তিনি এত ভালবাসতেন, তা কে জানত। কথায় কথায় তিনি গান গেয়ে ওঠেন। কেবল মাঝে মাঝে দেখা যায়, হালদারের কাছে বসে বসে, এক নাগাড়ে টানা সুরের মতো তিনি ভজনের মায়ের কথা বলে যান। তাঁর সইয়ের কথা। তাদের যৌবনের কথা।
তাল নেই, লয় নেই এ জগতের। ভজন হাতের ঝাপটায় মনের ভাবনাকে ঝরিয়ে দিতে চাইল। টলতে টলতে পেছনের ঘরে গিয়ে বেঞ্চির তলা থেকে বার করল বোতল। শুন্য সব কটাই, কেবল একটাতে একটুখানি আছে। সেটুকু গলায় ঢেলে দিল সে।
সুরজ সিং বলল, শুনহেন।
অর্থাৎ শুনুন। বাংলা বলতে শিখেছে সে। বয়সের চেয়েও মুখটা তার কাঁচা মনে হয়। মনে হয় কিশোর বালক।
ভজন ঘাড় কাত করে বলল, বলহেন।
একটু অপ্রস্তুত হল সুরজ। বলল, হামার মিল চার্জটা–
তার হাতে কয়েকটা টাকা চকচকিয়ে উঠল। ভজন ভ্রূ কুঁচকে একবার টাকা কটা দেখে বলল, কোথা পেলে!
সুনির্মল দিয়েছে।
সুনির্মল। হেসে উঠল ভজন। ও তো বাপের পয়সা চুরি করে দিয়েছে। ওটা কাউকে দিয়ে দিয়ো। আর তোমার মিল চার্জটা আমার ব্যয়ের অঙ্কে লেখা থাকবে। সাহেব মারা দলের কাছ থেকে শ্রীমতী কাফে পয়সা নেয় না।
সুরজ সব কথা না বুঝে একটা বোকা বনে দাঁড়িয়ে রইল। ফিরে যেতে যেতে ভজন আবার বলল, চলি, সূর্যি, এবার চাঁদ হয়ে রাত জাগো। চারিদিকে বড় বিছে আরশোলার ভিড়। বুঝেছ?  একটু সাবধানে থেকো।
তারপর বিশেকে বলল, বিশে, খোকাবাবুকে খেতে দে।

অনেক রাত। কত রাত ঠাহর পাওয়া যায় না। হঠাৎ ঘুম ভেঙে গেল সুরজ-এর। প্রথমে মনে হল ইঁদুর আর ছুঁচো ঘুরে বেড়াচ্ছে বেঞ্চির তলায়, তারই ঘট ঘট শব্দ হচ্ছে। মিশমিশে অন্ধকার, কিছুই দেখা যায় না। ঘট ঘট শব্দটা ভারী পায়ের শব্দ মনে হচ্ছে। দুপ দাপ আর খসখস শব্দ।
হয় তো একাধিক লোক এসেছে। ” মনে হতেই সুরজের পলাতক বুকের মধ্যে ধ্বক করে উঠল। চকিতে কোমরের থেকে রিভলবার বার করে সে এক মুহূর্ত প্রতীক্ষা করল। তার তীক্ষ্ণ দৃষ্টি ছিটে বেড়ার ঘরে পড়তেই মনে হল, পেছনের ঝাঁপটা আধ খোলা, কাছেই একটা মানুষের মূর্তি। সর্বনাশ! পথরোধ করেছে সুরজের। সামনের দরজায় তালা বন্ধ। ধরা পড়তে হবে।
মরিয়া হয়ে সুরজ উঠে বসল। হয় তো একটা কিছু ঘটে যাবে এখুনি, কিন্তু চেষ্টা করতে হবে। ঝাঁপের দিকে রিভলবার তাগ করে সুইচটা টিপে দিতেই, মনে হল তার চোখের সামনেই ভেসে উঠল একটা ভীষণ দর্শন জানোয়ার। গোলাকার ভীত দুটো ছোট ছোট চোখ, আর হাঁ করা মুখের মধ্যে একরাশ কী সব খাবার।
পরমুহূর্তেই সুরজ দেখল; জানোয়ার নয় বিশে। খেতে খেতে মাথা দুলাচ্ছিল। বাতি জ্বলতে দেখেই থেমে গিয়েছে, আর একটা ভীত চাপা আর্তনাদ বেরিয়ে আসছে তার মুখ দিয়ে।
কথা বেরুল না সুরজের মুখ দিয়ে। ভয়-মুক্ত হয়েছে তার মনটা, কিন্তু মানুষের এমন খাবার দৃশ্য জীবনে সে আর কোনওদিন দেখেনি। তাড়াতাড়ি সে রিভলবারটা লুকিয়ে ফেলল। বলল, বিশ্বনাথ।
বিশে অভয় পেয়ে তাড়াতাড়ি আড়ষ্ট মুখটা নেড়ে খাবারগুলো গিলতে লাগল। সন্ধ্যাবেলা লুকিয়ে রাখা কয়েকটা চপ আর কয়েক টুকরো মাংস। খেতে খেতেই বলল, শুয়ে পড়ো খোকাবাবু। তোমার বাবা এলে আমি বলব, মাইরি বলব।
তারপর খাওয়াটা শেষ হতেই সে হঠাৎ প্রায় কেঁদে উঠে সরু গলায় ড়ুকরে উঠল, মাইরি খোকাবাবু, ঠাকুরকে বলো না যেন, মাইরি ঠেঙিয়ে আমার আঁটা ওড়াবে। কী করব, শালা নোলা আমার মানে না।
সুরজের মনটা ভীষণ দমে গিয়েছে। একবার খালি মনে হল, যদি সে গুলি করত। লোকটা খেতে খেতেই শেষ হত। বলল, শুয়ে পড়। বলব না।
বিশে ঢক ঢক করে সের খানেক জল খেয়ে নিঃশব্দে কুণ্ডলী পাকিয়ে শুয়ে পড়ল তার মাদুরে। বারকয়েক চোরা চোখে তাকিয়ে দেখল সুরজকে।
সুরজ আলোটা নিভিয়ে দিল। আজ রাত্রেই সে পালাবার কথা ভাবছে। এরকম একটা জায়গাতে আত্মগোপন করে থাকাটা তার কাছে আর সুবিধে বলে মনে হচ্ছে না। একে রেস্টুরেন্ট, তায় স্টেশনের ধারে। যে কোনও মুহূর্তে বিপদ ঘটতে পারে। তা ছাড়া, তার কাজও শেষ হয়েছে। এবার শুধু নিরাপদে পৌঁছুনো।
.
ভোর রাত্রে পুলিশের ডাকাডাকিতে বিশের ঘুম ভাঙল। চোখ ঘষে পেছনের দিকে তাকিয়ে দেখল পো সেপাই তার দিকে কটমট করে তাকিয়ে আছে। প্রথমেই তার মনে হল কালকের খাওয়ার ব্যাপারে ভজনঠাকুর তাকে ধরিয়ে দেবার জন্য পুলিশ ডেকেছে। দেখল, সেই খোকাবাবুও নেই।
তার মুখ দিয়ে কোনও কথা বেরুল না। প্রায় কাঁদো কাঁদো মুখে ভীত হতভম্ব চোখে সে তাকিয়ে রইল। একটু পরেই একজন যুবক পুলিশ অফিসার বিশেকে ডাকল। বিশে দেখল পালাবার কোনও উপায়ই নেই। সে হাত জোড় করে সামনে গিয়ে দাঁড়াল।
যুবক পুলিশ অফিসারের বোধ করি হাসি পেল বিশেষে দেখে। বলল, তোমার মনিব কোথায়?
এঁজ্ঞে বাড়িতে।
তাকে নিয়ে এসো।
বিশে ছুটল ভজনকে ডাকতে।
ভজন যখন এল, তখন স্টেশন এলাকাটা পুলিশের ভিড়ে থমথম করছে। ভজনের রাত্রের মত কেটেছে ঝিমুনিটা কাটেনি। বিশের কাছে শুনে নিয়েছে সে, সুজ ঘরে নেই। মনে মনে ভাবছে, পাঁচ পয়সা বরাত করলাম মা কালী, ছোঁড়াদকে পার করে দিস।
তাকে দেখে পুলিশ অফিসারটি বলল, একটা সার্চ ওয়ারেন্ট আছে।
ভঞ্জন ফল, কার? আমার না শ্রীমতী কাফের?
অফিসারটি হাসল। বলল, উভয়েরই। আপনার এখানে ইউ পির কোনও লোক সেলটার দিয়েছিল?
ভজন অফিসারটির মুখের দিকে অকিয়ে ফল, মশাইয়ের কি ঠাট্টা করা হচ্ছে আমার সঙ্গে? নাকি নেশটা আমি একলাই করেছি?
অফিসারটি হঠাৎ গম্ভীর হয়ে গেল। একজন এস, আই-কে তল্লাসির নির্দেশ দিয়ে সে ভজনের চেয়ারে বসতে যাচ্ছিল। ভজন তাড়াতাড়ি বাধা দিয়ে বলল, উ ই, ওটি করবেন না। ওটা প্রোপ্রাইটারের চেয়ার। বিশে, বাবুকে চেয়ার এগিয়ে দে।
ছোকরা অফিসারের মুখ চোখ লাল হয়ে উঠল। চেয়ারে না বলে সে নিজেও তল্লাসিতে লাগল।
ভজন আবার বলল, কাপ ডিলগুলো ভাঙবেন না।
অফিসারটির মুখ দিয়ে প্রায় হুকুমের সুরে বেরিয়ে এল, আপনাকে সেকথা না বললেও চলবে।
ভজন বলল, ভগবান জানে …।
রাস্তায় ভিড় হয়েছে। দেখছে সবাই শ্রীমতী কাফের তল্লাসি। নানান জনে বলাবলি করছে নানান কথা। ভিড় করেছে গাড়োয়ান, রাস্তার কাজে ঝাড়ার মেথর, স্টেশনের রেলওয়ে স্টাফ আর কুলি, আশেপাশের দোকানদার আর পথচারীরা। বলাবলি করছে নিজেদের মধ্যে, বোমা নাকি পাওয়া গিয়েছে দুটো। কেউ বলছে, ভজুলাটের দাদা জেল ভেঙে পালিয়ে এসেছেন। কেউ বা ঘোষণা করছে, ভজুলাট নিজেও একজন! হুঁ হুঁ বাবা ওসব রক্তবীজের ঝাড়। মাতাল হয়ে পড়ে থাকলে কী হবে।
পুলিশ ভিড় হটিয়ে দিচ্ছে, সরিয়ে দিচ্ছে লোকজনকে। একটা ডালপুরীওয়ালা বেচবার ছল করে চেঁচাচ্ছে, ডালপুরী চাই, ডালপুরী তরকারি। কাফের ভিতরে বিশে কালকে ভজনের দেওয়া আনিটা হাতে নিয়ে ঘষছে, আর ডালপুরীর হাঁকটা তার মর্মে গিয়ে একেবারে জিভের ডগায় ফোঁটা ফোঁটা জল জমে উঠছে।
স্টেশনের সিঁড়ির কাছে দাঁড়িয়ে আছে হীরেন। সে রোজকার মতো আজও আসছিল শ্রীমতী কাফেতে। পুলিশ দেখে, সরে গিয়ে সিঁড়িতে উঠেছে। কাছে পড়ে গেলে বলা তো যায় না। উদোর বোঝা বুদোর ঘাড়ে পড়তে কতক্ষণ। কিন্তু সে বিরক্ত হয়েছে ভজনের উপর। কেন সে এসব ঝামেলা পোয়াতে যায়। তা ছাড়া হীরেনের মনটার মধ্যে ছটফট করছে। উৎসুক চোখে সে দেখছে রাস্তার দিকে। তার আবিষ্কৃত ভারতের আত্মা এই সময়ে রোজ আসে। সেই পবিত্র অথচ কুসংস্কারাচ্ছন্ন, অস্পৃশ্য অথচ অকলঙ্ক হৃদয়। অশিক্ষিত তবু বুদ্ধিদীপ্ত ললাট তার। প্রভাতী সূর্যের মতো তার হাসি। কৃতজ্ঞতা তার দুই চোখে। কণ্ঠে তার নমস্তে বাবুজি ধ্বনি যেন মন্দিরের পবিত্রতা বয়ে নিয়ে আসে। সে কোথায়?
রথীন আর সুনির্মল মিশে আছে ভিড়ের মধ্যে। তাদের চোখে মুখে উৎকণ্ঠা। সুরজের কাছে শুধু রিভলবার নয়, কয়েকটা কাগজপত্রও রয়েছে। সেসব পেলে, নবীন গাঙ্গুলীর অস্ত্রাগারসুদ্ধ ধরা পড়ে যাওয়ার সম্ভাবনা।
খানিকটা দক্ষিণে ভিড় করেছে নাড়পুরোতের গলির মেয়েরা। নাড়পুরোতের গলি মানে বেশ্যাপল্লী। অকাল-নিদ্রা ভঙ্গে তাদের কোটরাগত চোখ লাল। তারা আভাসে জেনেছে, ভিড় দেখে ভিড় করেছে। মজা দেখার জন্য নয়। লাটবামুনকে তারা মহামানব বলে জানে। দেহজীবিনীর পুলিশের ভয় নয়, প্রতিবেশিনীর উৎকণ্ঠা তাদের মনে।
ভজন ভাবছে সুরজের কথা। ছোকরা যদি গঙ্গা পেরিয়ে গিয়ে থাকে তাহলে এ-যাত্রা বেঁচে যাবে। যেতে পেরেছে, নাকি কাছাকাছি কোথাও আটকে পড়ে আছে।
তল্লাসি শেষ হল। ওলটপালট করে দিয়েছে শ্রীমতী কাফের সর্বাঙ্গ। অগোছাল এলোমেলো করে ছড়িয়ে দিয়েছে সমস্ত জিনিসপত্র। কিন্তু একটা কাগজও পুলিশ হস্তগত করতে পারল না।
ছোকরা অফিসারটি বলল অমায়িকভাবে, অনেক সময় wrong report-এ আমাদের এসব করতে হয়। উভয়পক্ষেরই হয়রানি, কিছু মনে করবেন না।
ভজন জবাব দিল, মনে কিছু না করা খুব শক্ত। ভাবছি শ্রীমতী কাফের কপালটার কথা।
সার্চ ওয়ারেন্টে ভজনের একটা সই করিয়ে পুলিশদল বেরিয়ে গেল। সারিবদ্ধভাবে মার্চ করে তারা এগিয়ে গেল উত্তর দিকে। লেফট—রাইট–লেফট!…
ভজন বলল, বিশে, উনানে আগুন দিয়ে ঘর সাফ কর।
কিন্তু বিশে ততক্ষণে ডালপুরীওয়ালার কাছ থেকে আর একটু তরকারি বাগাবার জন্য সব উদ্ভট গল্প শোনাতে আরম্ভ করেছে তাকে। সেই উদ্ভট গল্প শোনবার জন্য আবার তার কাছে ভিড় করেছে একদল লোক।
ভিড়টা তখনও থমকে আছে। সকালবেলার খদ্দেররা কেউ দোকানে ঢুকছে না। দাঁড়িয়ে আছে, ভয়ে ও সংশয়ে। স্টেশনের টিকেট কালেক্টার আর গুডস-ক্লার্ক। তাদের মাসকাবারি বন্দোবস্ত শ্রীমতী কাফের সঙ্গে। পকেট ফাঁকা, প্রাণ চা চা করছে। কিন্তু পুলিশ-ভীতি কাবু করে দিচ্ছে।
প্ল্যাটফর্মের মাথার কালো শেডের আড়াল থেকে সূর্য উঠছে। রক্তবর্ণ সূর্য, স্পষ্ট মনে হচ্ছে সেটা ঘুরতে ঘুরতে উপরে উঠছে। দিকে দিকে ছড়িয়ে পড়েছে তার আলো। ছড়িয়ে পড়েছে শ্রীমতী কাফের দরজায় দেওয়ালের পাথরে।
সেইদিকে তাকিয়ে ভজন আপন মনে বিড়বিড় করে বলে উঠল,
কিরীটিনং গদিনং চক্রিঞ্চ
তেজোরাশিং সর্বতো দীপ্তিমন্তম্।
বাইরে এসে চেঁচিয়ে বলল, বোমা নয়, পিস্তলও নয়, সূর্য ধরতে এসেছিল। সে তো আকাশে, ওই যে। বলে, আকাশের দিকে আঙুল দেখিয়ে দিল।
ভিড়ের জনতা ফিরে তাকাল পুর্বদিকে। অবাক হয়ে মুখ চাওয়াচায়ি করতে লাগল পরম্পরে।
সুনির্মল গা টিপল রথীনের। অর্থাৎ সুরজ পালিয়েছে। বুঝল সে কথা হীরেনও। সে এসে বসল তার রোজকার জায়গাটিতে। কিন্তু থলে থেকে বার করতে ভুলে গেল তকলি আর তুলল। মনটা খারাপ হয়ে যাচ্ছে। সে আসেনি, হয় তো আসবে না এই পুলিশের হাঙ্গামায়।
কিন্তু ভজনের মুখে চিন্তার ছায়া ঘনিয়ে এসেছে। সে বুঝেছে, শ্রীমতী কাফেতে কদিনের জন্য খন্দরের আনাগোনায় ভাঁটা পড়বে। নিজের উপরে বিরক্তি এল তার। দোকানটা হয় তো উঠিয়ে দিতে হবে। কিন্তু খদ্দের নিয়ে তো জীবনধারণ সম্ভব নয়। আর যারা তার জীবনে রয়েছে, তারা না ছাড়লে সে কী করে ছাড়বে তাদের। এ-সবে তার বিশ্বাস নেই সত্য, কিন্তু এরা ছাড়া এ দেশে আর আছে কারা? তার প্রাণের চেয়ে প্রিয় শ্রীমতী কাফেতে সে টাঙিয়েছে তার দাদার দেবতা চক্রধারী নরনারায়ণের ছবি। সেই নারায়ণের শিষ্যদের সে কোথায় যেতে বলবে।
বিশে উনুনে আগুন দিয়েছে। ভজন বেরিয়ে গেল! বকুলমা সব জানবার জন্য অপেক্ষা করছেন। বাড়ি থেকে সে বাজারে যাবে।
রাস্তায় ভিড় কেটে গিয়েছে। চলে গিয়েছে যে যার কাজে। শুধু ট্রেনের যাত্রীর আনাগোনা আর গাড়ির গাড়োয়ানের চিৎকার।
এমন সময় এল হীরেনের সেই ভারতের আত্মা। বছর বিশ বাইশ বয়সের এক পশ্চিমা মেয়ে, পশ্চিমা ধরনের কুঁচি দিয়ে উলটো দিকে ফরসা শাড়ি পরেছে সে। মাজা মাজা রং, রুক্ষ চুল মাঝারিগড়ন। মুখে তার শঙ্কা, তবু হাসছে কালো সরল চোখে তার ভয়, জিজ্ঞাসা ও ক্ষমা প্রার্থনা। গলায় মাদুলি, সে মিউনিসিপালের ঝাড়দারনী, নাম রামা।
হীরেনের মনে পড়ে একবছর আগে সদ্য জেল প্রত্যাগত সে এমনি বসেছিল, এইখানটিতে এই সময়ে। এই মেয়েটি এসে ভিক্ষা চাইল। হীরেন চোখ তুলে দেখল। ময়লা পোশাক পরা একটি মেয়ে। এমনি তার জীর্ণ দশা যে, তার পক্ষে লজ্জা নিবারণ করাও সম্পূর্ণ হয়ে ওঠেনি। তার পিচুটি ভরা চোখে শিশুর সারল্য। ময়লা দাঁতের মাড়ি বেরিয়ে পড়েছে তার বাঁকা কুঞ্চিত ঠোঁটের ফাঁকে। সে ঠোঁটে ক্ষুধার কান্না। সারা গায়ে খড়ি উঠেছে চুলকে চুলকে। জট পাকিয়ে গিয়েছে মাথার চুল। হীরেনের আজন্ম সংস্কারাচ্ছন্ন চোখ নত হয়ে এসেছিল তার ভোলা বুকের সারল্য দেখে। জেল থেকে ফিরে মনটা তার ভার হয়েছিল। সেদিন আচমকা বেদনায় ভরে উঠেছিল তার বুকটা। মনে হয়েছিল গান্ধীজির সেই নিরন্ন, অশিক্ষিত কুসংস্কারাচ্ছন্ন ভারতবাসী এসে আজ দাঁড়িয়েছে তার সামনে। জিজ্ঞেস করে সে জেনেছিল মেয়েটি বিহারের নট জাতীয়া। এখানে একটা ইটখোলায় কাজ করতে এসেছিল স্বামীর সঙ্গে। স্বামী মারা গিয়েছে, সে বেকার, ভিক্ষাবৃত্তি ধরেছে।
হীরেন তার জন্য কাজ জোগাড় করে দিয়েছে মিউনিসিপালিটিতে। তাকে শুনিয়েছে গান্ধীজির বাণী, শিখিয়েছে পরিচ্ছন্নতা, বুঝিয়েছে অস্পৃশ্যতার অভিশাপ, নির্দেশ দিয়েছে তকলিতে সুতো কাটার।
সেদিনের সেই রামার কিছু পরিবর্তন হয়েছে বই কী। সে ফিটফাট হতে শিখেছে, প্রত্যহ সুলতা কেটে দিয়ে যায় এই সময়ে শ্রীমতী কাফেতে, হীরেনের হাতে। হীরেন তাকে শোনায়, এই ভারতবাসীর কী হবে, কী তার ভবিষ্যৎ।
হীরেনের অভ্যাস হয়ে গিয়েছে প্রত্যহ এখানে এসে রামার সঙ্গে দেখা করা। রামা না এলে উৎকণ্ঠা বোধ করে সে। দুশ্চিন্তা হয় মনে।
সত্যি, অনেক পরিবর্তন হয়েছে রামার, কিন্তু তাকে থাকতে হয় ঝাড়দার বস্তিতে। ইতিমধ্যে বস্তির অনেকেই তাকে বিয়ে করতে চেয়েছে। অনাচার মনে করেছে অনেকে তার এ পুরুষহীন একলা জীবনকে। এমন কী পঞ্চায়েতে তাকে শাস্তি দেওয়া হবে, একথাও বলেছে।
কিন্তু রামার মনে থেকে থেকে কেবলি মনে হয়, এই কি তার জীবন! তাই যদি, তবে কোন্ সে বস্তু যে তার হৃদয়ে আষ্টেপৃষ্ঠে বিচিত্র বন্ধনের সৃষ্টি করেছে। তার মনে, চলায়, কথায়, ব্যবহারে, তার সবখানি জুড়ে ঘিরে রয়েছে পদে পদে আড়ষ্টতা। এক এক সময় এ যেন তার কাছে অভিনয়ের মতো ঠেকে। খানিকটা বা উপকারী হীরেনের মর্যাদার জন্যই। তবু হঠাৎ সে কোনও কোনও দিন বেধড়ক তাড়ি পান করে ফেলে, ঝাড়দার বস্তির হট্টগোলে মেতে যায়, হাসি গানে রঙ্গ করে যুবকদের সঙ্গিনী হয়ে ওঠে। পড়ে থাকে তার তুলো তকলি ও অবসর সময়ে সুতো কাটা, উলটে পালটে পড়ে থাকে হীরেনের দেওয়া বর্ণপরিচয়। এসবের পর দু একদিন তার শ্রীমতী কাফেতে আসা হয় না।
তখন হীরেন যায় ঝাড়দার বস্তিতে। বুঝতে পারে সমস্ত ব্যাপারটা। তার রাগ হয় না, বুকের মধ্যে মোচড় দিয়ে উঠে। বেদনা অনুভব করে। ভয় হয়, যেন তার হাতে গড়া প্রাসাদটা ভূমিকম্পে টলমল করছে চোখের সামনে। আমাকে কেন্দ্র করেই এই ঝাড়দার বস্তিতে সে পরিচিত হয়ে উঠেছে। মাঝে মাঝে সে ঝাড়দার বুস্তিতেও সবাইকে নিয়ে সভা করে, তাদের বোঝয়। সে যখন আসে, তখন সবাই ঘিরে ধরে। বোঝা যায়, সবাই তাকে মান্য করে, গান্ধীজির চেলা বলে।
রামার মধ্যে সম্প্রতি নতুন চাঞ্চল্য দেখা দিয়েছে। এ বিশ্বের বাইকে ফাঁকি দেওয়া যায়, হীরেনের চোখকে তো ফাঁকি দেওয়া যাবে না। রামার চোখে মুখে আজ বিচিত্র ভাব ও হাসি। সে ভাব ও হাসির নাম জানে না হীরেন। তবু বোঝে, রামার, অজান্তেই শিশুর দেয়ালার মতো তার চোখে মুখে হৃদয়ের নতুন ভাব ছড়িয়ে পড়েছে। হীরেনের জীবন-দর্শন ছাড়া আরও কিছু পেয়েছে সে। সে পাওয়া যেন এক মহা সর্বনাশের মতো ভয় ধরিয়ে দিয়েছে হীরেনের বুকের মধ্যে। তার এত ভাব ও ব্যাকুলতা এই জন্যই। দুর্বল মুহূর্তে হীরেন বারবার আবৃত্তি করেছে,
ইন্দ্রিয়ানাং হি চরতাং সম্মোনহনু বিধীয়তে,
তদস্য হরতি প্রজ্ঞাং বায়ুনাবমিবাসি।
কিন্তু পরমুহূর্তেই সে মনে মনে চিৎকার করে উঠেছে, না না কোনও ইন্দ্রিয় আসক্তি আমার হৃদয়কে বাতাসের নৌকার মতো উন্মার্গগামী করেনি। এ যে আমার আদর্শ, আমার কর্তব্য। তাকে কেমন করে আমি পদদলিত হতে দেখব।
রামা ভয়চকিত চোখে শ্রীমতী কাফের ভেতরের দিকে তাকিয়ে বলল, নমস্তে বাবুজি।
হীরেন গম্ভীর মুখে হাসল। করুণ হাসি। বলল, নমস্তে। তোমার ডিউটি শেষ করে হাত মুখ ধুয়ে এসেছ?
রামা বলল উৎকণ্ঠিত গলায়, না বাবু, বহুত ডর লেগেছে পুলিশ দেখে। হামার দিল রোতা রাহা। শোচলাম, হামার বাবুজিকে পুলিশ পাকড়ে লিয়ে যাবে।
রামার চোখ ছলছল করে উঠল, তবুও ভয়মুক্ত হাসি ফুটল তার ঠোঁটে।
হীরেনের বুকের মধ্যে বেজে উঠল এক মিঠে তাল ও রাগিণী। তার সারা চোখে আলো ফুটল রামার চোখে জল দেখে। তার উৎকণ্ঠায়, তার গলার স্বরের বেদনাভরা উক্তি, হামার দিল রোতা হামার বাবুজি বুকটাকে ভরে দিল তার। মনে মনে ভাবল, মিথ্যে তার আশঙ্কা। তারই আদর্শে গড়ে উঠেছে রামা। সে বলল, পুলিশ একজনকে খুঁজতে এসেছিল। কিন্তু, আজ না হোক, একদিনতো আমাকে যেতে হবে রামা।
দু ফোঁটা জল জমে উঠল রামার দুই চোখে। বলল, স মগর বাবুজি হামার দিল চৌপাট হয়ে যাবে।
দিল চৌপাট হয়ে যাবে! হীরেনের হৃৎপিণ্ডের রক্তধারায় কথাটা বাংলা অনুবাদ হয়ে আকণ্ঠ ভরে দিয়ে তাকে মুহূর্ত নির্বাক করে দিল। তার রাজনৈতিক ও ব্যক্তিজীবনের নানান সমস্যা ও চিন্তার মধ্যে এক নতুন স্বাদ এনে দিল ওই কটি কথা। দু ফোঁটা জল। হলই বা সে ঝাড়দারনী, নীচ জাতীয়া অবাঙালিনী, সে যে আমারই শিষ্যা। তঁা শিষ্যা। ভাবল, হায়! মানুষ কত বড় কিন্তু সে কত সামান্য বস্তুর কাঙাল।
কিন্তু এখানে থামা যায় না। রামার ওই অতল কালো চোখে যে সে দেখতে পেয়েছে যুগপৎ করুণা ও আগুনের শিখা। সে যে নবভারতের নায়িকা। মৃৎশিল্পী যে মূর্তি নিজের হাতে তৈরি করে খড় মাটি দিয়ে, সেই মূর্তির পায়ে একদিন তারই পুস্পাঞ্জলি পড়ে। হীরেন তার কল্পনা-চোখে দেখতে পেল, গান্ধীজির পাশে দাঁড়িয়েছে রামা। রামা যুগেশ্বরী।
শ্ৰীমতী কাফের ঘড়িতে কিশোরী গলার কলসির মতো ঠুং ঠুং করে বেজে গেল নটা। হীরেন চমকে উঠল। হৃদয়াবেগের রাশ টেনে ধরল সে। চোখ তুলে দেখল, রামা তার দিকে ব্যর্থ চোখে তাকিয়ে আছে।
রামা! আবার একটু চমকাল হীরেন। রামার গা থেকে একটা কীসের সুগন্ধ ভেসে আসছে। দেখল, তার এলো খোঁপায় বাসি ফুল, কানে পরেছে নতুন রূপোর দুল। সে ভেবে পেল না, রামার দেহের প্রতিটি রেখা হঠাৎ এত তীব্র, জীবন্ত হয়ে উঠল কেমন করে।
রামা বলল, বাবুজি, আপনার খারাপ তবিয়ত হয়েছে।
হীরেন বলল, না। তারপর একটু থেমে বল, তোমার সুতো এনেছ রামা?
রামা মাথা নিচু করে সঙ্কোচে হাসল। বলল, বানাবার ফুরসত মিলে নাই বাবু।
মুহূর্তে হীরেনের সারা মুখে মেঘ ঘনিয়ে এল। জিজ্ঞেস করল, কেন?
লজ্জা ও সঙ্কোচে চুপ করে রইল খানিকক্ষণ রামা। তারপর খানিকটা অস্বস্তির হাসি হেসে বলল, ওরা সব পাকড়কে লিয়ে গেল।
পাকড়কে! উৎকণ্ঠিত গলায় জিজ্ঞেস করল হীরেন, কোথায়?
রামলীলা শুনতে। বলেই উৎসাহ ভরে বলে উঠল, বহুত বঢ়িয়া খেল বাবুজি। বলেই হঠাৎ কী মনে পড়তে খিলখিল করে হেসে উঠল।
হীরেন দেখল, তার সামনে রামা নেই, এক অপরিচিতা উচ্ছল বেদে নট-নারী। সে হাসছে। যে হাসিতে আকাশ চমকায়, বাতাস থমকায়, পাথরকে কথা বলায়।
হীরেন উৎকণ্ঠিত ব্যগ্র গলায় ডাকল, রামা।
বাবুজি।
তোমার উপর আমার কত ভরসা। আমার নয়, সারা বস্তির, তোমার আপনার, তোমার পর, সকলের, তোমার দেশের। সে ভরসা তুমি ভেঙে দিতে চাও?
হাসি থামল। লজ্জা ও বিস্ময় ফুটল রামার চোখে। নিরুত্তরে তাকিয়ে রইল হীরেনের দিকে।
হীরেন বলে চলল, তুমি ঝাড়দার বস্তিতে থাকতে পারে। কিন্তু তোমার পথ আলাদা। তুমি গঙ্গা, ওই সব নোংরা খাল নালাকে তুমি তোমার পথে টেনে নিয়ে আসবে, তোমাকে সমুদ্রে যেতে হবে কিন্তু তুমি যে গঙ্গা হয়ে খালের পথ ধরেছ। ও পথ তোমার নয়, তুমিই যে ওদের শেখাবে।
রামার ভ্রূ-লতা বেঁকে উঠল দুর্বোধ্য বিস্ময়ে। বলল, সচ্‌ বাবুজি।
হীরেনের গলা ভাবাবেগে কেঁপে উঠল, সে বলেই চলল, তোমাকে আমি দেখতে সই সকলের আগে। তুমি সারা দেশকে পথ দেখাবে।
বাঁধভাঙা বন্যার মতো হীরেনের মুখ থেকে কথা বেরিয়ে আসতে লাগল। রামা নীরব। সে বুঝেছে, বাবুজিকে সে দুঃখ দিয়েছে, তখলিপ বাড়িয়েছে। লজ্জায় ও ব্যথায় সে নির্বাক হয়ে রইল। হীরেনের সব কথা সে বুঝল না। কেবল চুপ করে শুনে গেল।
পরে বলল, বাবুজি, হামার গোস্তাকি হয়েছে। হাম আপকো দিল দুখায়া। বাবুজি, আয়না আর না হবে।
হীরেন নীরবে তাকিয়ে রইল রামার দিকে।
এমন সময় দেখা গেল ভজন আসছে বাজার থেকে। শুধু বাজার থেকে নয়, এর মধ্যেই কোথা থেকে মদ গিলে এসেছে সে। তেমন বিশেষ টলছে না, আপন মনে হাসছে সে। তার সারা মুখটা আগুনের মতো লাল হয়ে জ্বলছে। হাসিটা বাঁকা না ব্যথার, ঠাওর পাওয়া যায় না।
ভজনকে রামার বড় ভয়। না, এ বাবু তাকে কোনওদিন অপমান করেনি, তাড়িয়ে দেয়নি। তবুও ভয়। এ বাবুর হাসি কথার মানে সে কিছুই বুঝতে পারে না। এ বাবু মাতাল, দিলদার, এক একসময় মনে হয় যেন একটা জোয়ান ঝাড়দারের মতো সাদাসিধে। কিন্তু গান্ধীর চেলা নয়, গম্ভীর নয়। হাসে আর বলে, কী রে বেটি কগজ এগুলি? অর্থাৎ কত সুতো কাটা হল। কখনো বলে, তুই ঝাড়দারনী না রজকিনী রামী, ঠাওর করতে পারছি না। একথা বললে সে দেখে, তার বাবুজি হীরেনের মুখটা কালো হয়ে যায়। হীরেনও অস্বস্তি বোধ করে ভজনের কথায়। বলে, ভজন, আর যা-ই করো এখানে আর তুমি অমন করে সার্থক কাজের চেষ্টাকে ভেঙে দিয়ো না। ভজন বলে, মাইরি, ভাঙা ছাড়া কিছু গড়তে পারলুম না এ জীবনে। তোরা গড়, আমি দেখব। তারপর হাত-জোড় করে বলে,
ডান হাতে তোর খড়গ জ্বলে,
বাঁ হাত করে শঙ্কা হরণ।
মা, দু পিস পাঁউরুটি খেয়ে যা। এ অবোধ সন্তানের গোস্তাকি নিসনে। কিন্তু দোকানটা মাঝে মাঝে। ঝাড় দিয়ে যাস।
রামা এখানে অনেকদিন ঝাড় দিয়েছে এবং খেয়েছে, কিন্তু বুঝেছে বাবুজি তাতে দুঃখ পান। তাই তার খেতেও সঙ্কোচ। হীরেন জানত, এ-সব কাজে মানুষকে কত কী শুনতে হয়। বিশেষ, ভজনের উপহাস ধরতে গেলে এ বিশ্বে কিছুই করা যায় না।
ভজনকে আসতে দেখেই রামা বলল, কাল সবেরে ফির আসব বাবু। অখুন যাই।
হীরেনও তাড়াতাড়ি বলল, যাও।
রামা ফিরতে গিয়ে থমকে দাঁড়াল। দাঁত দিয়ে ঠোঁট কামড়ে হেসে কী যেন ভাবল এক মুহূর্ত। তারপর বলে ফেলল, বাবুজি, আপনি এক রোজ ঝাড়দার বস্তিতে খাবেন বলেছেন। সবকোই বলছে, এ হামলোগা পাপ।
হীরেনের মুখে আবার সেই হাসি ফেরে এল। বলল, না রামা, পরিষ্কার পরিচ্ছন্নের কোনও জাত নেই। তোমরা যে অস্পৃশ্য নও, এটুকু প্রমাণ করার জন্যই আমি তোমাদের হাতে খাব, তোমাদের সকলের সঙ্গে। সে হবে আমাদের সার্বজনীন চড়ইভাতি। এতে তোমাদের লজ্জার কিছু নেই।
তবু যেন একটু দ্বিধায় হাসল রামা। হেসে চলে গেল। ঘোমটা ভোলা। খসা আঁচল। শক্ত মাঝারি শরীরটা তার পেছন থেকে যেন হাওয়ায় দোলা সদ্য বেড়ে ওঠা গাছের চারা গাছের মতো। আচমকা একটা নিশ্বাস পড়ল হীরেনের। ভজন বারান্দায় উঠেই বলে উঠল,
বসন্ত হরেছে মোর প্রাণের স্বাদ,
কি বা জ্বালা যাহা ছুঁই, সবই বিস্বাদ।
বলেই চড়া গলায় হাঁকল, বি-শে!…
হীরেন তাড়াতাড়ি ভেতর দিকের কোণে একটা চেয়ারে বসে, তুলো তলি বার করে সুতো কাটতে আরম্ভ করল। বিরক্তির রেখা ফুটে উঠল তার কপালে।
বিশে এল না, তার জবাবও পাওয়া গেল না। ভজন বলল, হারামজাদা গেল কোথায়? বলে সে নিজেই ঘরের মধ্যে ঢুকেই হুঙ্কার দিয়ে উঠল, আজ মেরে ফেলব খোলক্লাসের বাচ্চাটাকে।
বিশে এই অল্প অবসরের ঝোঁকেই কয়েকটা আলু সেদ্ধ করে সবে ছাড়াবার উদ্যোগ করছিল। ভজনের আওয়াজ পেয়ে লুকোতে গিয়ে ধরা পড়ে গিয়েছে। ভজনের শক্ত হাতে ঘাড় ধরা অবস্থায় তাকে দেখাচ্ছে যেন, নোংরা দাঁতে, পিটপিটে চোখে একটা সন্ত কালো উল্লুক। নিস্তেজ গলা দিয়ে শব্দ বেরুচ্ছে হুম হুম রবে।
ভজন বলল, কী করছিলি?
বিশে বলল, সরু সুতো কাটা গলায়, তোমার চবের আলু সেদ্ধ করছিলুম।
চবের আলু সেদ্ধ? তবে লুকোচ্ছিলি কেন?
এক মুহূর্ত চুপচাপ। হঠাৎ হাউমাউ করে কেঁদে উঠে বিশে ভজনের পা জড়িয়ে ধরে চেঁচিয়ে উঠল, মাইরি ঠাকুর বড় ক্ষুদা জেগেছিল, মাইরি। মেরো না, আমাকে ছাড়িয়ে দেও ঠাকুর মাইরি।
ছাড়িয়ে দেব বলে অবাক হয়ে হঠাৎ হা হা হা করে হেসে উঠল ভজন। ব্যস, হার মানিয়েছি আমাকে। তবু তুই খাওয়া ছাড়তে পারবিনে, এই তোর সাফ কথা। এর পরে আর কথা কীসের। আলু সেদ্ধ করেছিল, এবার নুন নে, পেঁয়াজ নে, পাউরুটি কাট, তারপরে খা। তোকে ছাত্ব না, ব্যবসাটা তুলে দেব।
বলে সে সামনের ঘরে গিয়ে বসে হীরেনকে বলল, তুমি রাজনীতি করেছিলে, আর ও ব্যাটা আমার কবর খুঁড়ছে। হীরেন।
ভজন গম্ভীর গলায় ডাকল। হীরেনের তলিতে সুড় সড় করে খানিকটা সুতো পাকিয়ে গেল অন্যমনস্কতার জন্য। ভাবল না জানি আবার কী বলবে ভজন। বলল, কী বলছ?
বলছি, চিচিং ফাঁক মানে কী, বলতে পারো? হীরেনের চোখে মুখে ভয় দেখা দিল, কী বলতে চায়, মাতালটা? বলল, অর্থাৎ?
হেসে বলল ভজন, অর্থাৎ বলতে পারলে না। চিচিং ফাঁক মানে, সোনাদানা আর মোহর হে। আর দোকান ফাঁক মানে কি জানো? হীরেন তবুও তাকিয়ে রইল।
ভজন বলল, পুলিশ ঘুরে গেছে দোকানে। খদ্দেররা আমার সব ভারতমাতার বড় বড় শ্যাম্পেল। দোকান ফাঁক তুমি বুঝবে না। তুমি হয়তো ভাবছ দেশনেত্রী তৈরির কথা।
এবার সুযোগ পেয়ে হীরেন বলে উঠল, তোমারই তো দোষ।
ভজন বুঝল এ আবার হীরেন ও সুরজদের সেই আলাদরি রাগ। তাই দোষ বিচারে ওরা চিরদিনই সিদ্ধহস্ত। বলল, সে ভাবে যদি বলল, তুমি ছাড়া পাবে না বাবা। কিন্তু, এ সংসারে দোষী কে, তা কি আমরা কেউ জানি? বলতে বলতে ভজন টেবিলের উপর মাথাটা পেতে দিল। হীরেনও কেমন অন্যমনস্কর মতো তাকিয়ে রইল, সামনের স্টেশনের দিকে। চমকে উঠল আর মনটা। ষ্টেশনের রকে ঝাড় দিচ্ছে একটা মেয়ে। কিন্তু রামা নয়, আর কেউ। মনটা কলি, সুতো, শ্রীমতী কাফে সব ছেড়ে হারিয়ে গেল হীরেনের।
দুপুর নামছে। রাত্রে একটু শীত লাগে। দুপুরের রোদ যেন ঘায়ের মতো জ্বলে। রোদ চড়ছে, ঝিমিয়ে আসছে ধ্ব। কমে গিয়েছে ট্রেনের যাতায়াত। মুখে কাপড় চাপা দিয়ে ঘুমাচ্ছে কুলি আর যাত্রীরা। ঘোড়ার গাড়ি একটাও নেই। জলদানিটা থেকে উপছে পড়ছে জল। সেখানে দাঁড়িয়ে রয়েছে যাকে বলে একটা খোদাই ষাঁড়। বোধ হয় ভাবছে ঘোড়ার জলদানিতে বেআইনি মুখ দেওয়াটা তার ঠিক হবে কিনা। চতুষ্পদীয় হলেও গরু ঘোড়ায় তফাত আছে তো!
আকাশের দক্ষিণ পশ্চিম কোণ থেকে উঠে আসছে সাদা সাদা দলা দলা মেঘ। যেন কোনও খেলোয়াড় অদৃশ্যলোক থেকে ফুঁ দিয়ে উড়িয়ে দিচ্ছে বুড়ির মাথার পাকা চুল। সেদিকে তাকিয়ে একটা পাগল কী যেন বলছে ফিসফিস করে, হাসছে, আবার কখনও রেগে উঠে শাসাচ্ছে। কালো অসুরের মতো চেহারা, মাথাটা বারো মাসই প্রায় কামানো, গলায় আবার তুলসীর মালা। পাগলামি ছেড়েও যখন মাঝে মাঝে কুলিগিরি ধরে, তখন যাত্রীদের লাঞ্ছনার আর অন্ত থাকে না। ওকে সবাই বলে কুটে পাগলা।
ভজন যখন মাতাল হয়ে পড়ে, তখন কুটে পাগলা হা হা করে অট্টহাসি হেসে বলে, ব্যাটা বাবু পাগলা। সে যখন আকাশের দিকে তাকিয়ে ওরকম করছে, তখন অদূরে অশখ তলার কাজহীন মুচিটা নিরালার টিকটিকির মতো জিভটা ঠোঁটের কাছে ঘুরিয়ে ফিরিয়ে অবাক হয়ে তাকিয়ে আছে। হাসি পাচ্ছে না, ভাবছে, কুটিয়া পাগলার নিশ্চয়ই কোনও সেয়ানা প্রম বাবা আছে। নইলে অমন অপদেবতার সঙ্গে কথা বলছে কী করে।
রাস্তাটা ফাঁকা হয়ে আসছে। নেমে আসছে দুপুরের নিঝুমতা।
হীরেন সুতো কাটছে না। বাড়ি যেতে মন চাইছে না। বাড়িতে অবশ্য মন তার কোনওদিনই টেকে না। না, সেখানে অভাব অনটন নেই। বরং সবাই জানে, নিয়োগী বাড়ির অফুরন্ত ঐশ্বর্যের কথা। নইলে হয় তো এমন করে তার পক্ষে বেরিয়ে পড়া সম্ভব হত না। কিন্তু সেই বিরাট একান্নবর্তী পরিবারের কারণে অকারণে ঝগড়া বিবাদ, এক পাল ভ্রাবধুর গহনা ও মাৎসর্যের নোংরামি তার সহ্য হয় না। তাদের বিরাট অন্দর মহলে, অনেক জোড়া সুন্দর চোখ, সম্পর্কের ঠাট্টার আড়ে প্রশ্রয়ের হাসি ও রাখঠাকহীন কথা কোনওদিন তার মনটাকে একটুও টানেনি, টলায়নি। উপরন্তু সেই পরিবেশে তার মনে একটা ঘৃণার উদ্রেক করেছে। খাওয়ার সময় মেয়েরা ভিড় করে থাকলে, তার খাওয়া পর্যন্ত হয় না।
অথচ সামান্য রামাকে তার মনে হয়েছে এদের চেয়ে অনেক মহৎ, অনেক বড়। মনে মনে বলল হীরেন এখানে সৌন্দর্য রূপে নয়, গুণে। চেহারায় নয়, চরিত্রে। তা না হলে, রামার সৌন্দর্য তো নিয়োগী বাড়ির বাছা বাছা ঝিয়ের কাছেও টিকবে না। কিন্তু রামা তার আবিষ্কৃত ভারতের নিপীড়িত আত্মা। এখানে দেখার প্রশ্ন নেই, অনুভবের সাধনা। রামা তার আদর্শের সৃষ্টি। এই আত্মাকে সে সঠিক পথে নিয়ে যাবে, এই তার পণ। সেইজন্যেই মনটা কেবলি ঘুরে ফিরে এক কথাই ভাবছে।, সে থামবে না। সে এগিয়ে যাবে তার পথে। কৃপাল হয় তো শীঘ্রই বিয়ে করবে। এমন কী সে লুকিয়ে সিগারেট পর্যন্ত খায়। তার কাছে দেশ সেবা অন্য রকমের হলেও হীরেন কোনওদিন সে জীবনের দিকে ফিরেও তাকাবে না। হীরেন তার জীবনকে বিসর্জন দেবে, এই নিরন্ন অস্পৃশ্য দেশবাসী, ওই দরিদ্র নারায়ণ কি চরণে মে!
ভিতরের চালা ঘরটায় উনুনের পাশে বিশে তেমনি দাঁড়িয়ে আছে ভূতের মতো। ঘরটা দিনের বেলাও আঘো অন্ধকার। পেছনের নর্দমার ধারে জমে উঠেছে রাবিশ, তরকারির ফেলে দেওয়া আবর্জনা। মাছি ভ্যান ভ্যান করছে, পোকা কিলবিল করছে নর্দমায়।
বিশের হাতে তখনও আলুসেদ্ধ কটা রয়েছে। ঘেমো হাতের ময়লা লেগেছে সেগুলোতে। ঠোঁটের পাশে লালা চকচক করছে। সে হতভম্বের মতো অনেকক্ষণ ভেবে ভেবে, আর নিজেকে চেপে রাখতে পারল না। ভাবলেশহীন মুখে প্রায় আস্ত গিলে খাওয়ার মতো আলু কটা সে খেয়ে ফেলল। তারপর হঠাৎ অবিশ্বাস্যরকমভাবে তার চোখে চক চক করে উঠল কয়েক ফোঁটা জল। ঠোঁট দুটো কুঁচকে মুখটা সে উপর দিকে তুলে ধরল ছুঁচোর মতো। বিশে কাঁদছে না ছুঁচোর মতো খাবারের শোকে তার ষ্টুলো ঠোঁট কাঁপছে, ঠিক বোঝা গেল না।
এই অবস্থায় খানিকক্ষণ থেকে সে হঠাৎ একেবারে সামনের ঘরে গিয়ে ভজনের পা জড়িয়ে ধরল। ডাকল, ঠাকুর।
ভজন মাতাল নয়, কীসের ঘোরে যেন মগ্ন ছিল। চোখ বুজেই বলল, আবার কী খেয়েছিস?
বিশের গলাটা যেন একটু মোটা হয়ে উঠল, কিছু না।
তবে?
দোকানটা তুমি তুলে দিয়ো না ঠাকুর। আমাকে ছাইড়ে দেও।
ভজন অবাক হয়ে তাকাল বিশের দিকে। হীরেনও তাই। তার নাকের পাশে একটা বিরক্তি ও ঘৃণার রেখা ফুটে উঠল।
বিশে বোধহয় কান্নার জন্যই দো আঁশলা গলার স্বরে বলতে লাগল, ঠাকুর তোমাদের বিশের মরণ নেই। কেন, যদি বলল, তবে বলি, এই অতটুনকালে খোলা উঠোনে ফেলে মা দুদিন, দুরাত কোথায় হাওয়া হয়ে গেছল, আমাকে শেয়াল কুকুরে খায়নি, মাইরি। আমার ভাই বোন একটাও বাঁচত না বলে, শালা বাপটা পিটত আর বলত, এটা-ই ওগুলোকে খেয়ে ফেলে। ছোটকাল থেকে, এতবড়টা মাইরি আমি এই করে খেয়েছি। ধরবাবুরা আমার জিভ কেটে দিতে চেয়েছিল ছোঁচামির জন্য মাইরি। এজন্যে আমার বে অবধি হল না। আমাকে তুমি তাইড়ে দেও ঠাকুর।
হীরেন মুখটা ফিরিয়ে নিল। তার কী রকম অস্বস্তি হচ্ছে। মনে হচ্ছে, তার সামনে একটা কুৎসিত-দর্শন প্রেত ঘ্যান্‌ ঘ্যান্ করে কাঁদছে। সে তার তুলো তকলি গুছিয়ে উঠে পড়ল।
ভজন হঠাৎ কোনও জবাব দিতে পারল না। সে কোনওদিন ভাবতেও পারেনি, বিশে এমন সদা সত্য কথা বলে নিজেকে খুলে ধরবে। বিশের কথাগুলো শুনতে শুনতে তার কেমন একটা ভয় ধরে গিয়েছে। বারবার তার চোখের সামনে ভেসে উঠতে লাগল থালায় বাড়া ভাত, মাছ-তরকারি। মনে হল, তার ক্ষুধার সময়, কে যেন তার থালাটা তুলে নিয়ে যাচ্ছে। তার মনে হল, বুঝি তাকেও একদিন পাড়ায় পাড়ায় এমনি ছ্যাচড়াবৃত্তি করে ঘুরে বেড়াতে হবে। মনে পড়ল তার দুটো ছেলে হয়েছে। আরও একটা কিছু হবে। হয় তো একদিনও ওরাও এমনি বিশের মতো দারুণ ক্ষুধায় মানুষ থেকে অমানুষ হয়ে উঠবে। সেইদিন!.কিন্তু যুঁই। কোমলে কঠিনে ধরিত্রীর চেয়েও সহ্যশীলা যুঁই যে ওদের মা। হলই বা। এ ধরিত্রীর বুকেও কি দুর্ভিক্ষ হয় না।
পরমুহূর্তেই মনে হল, কেন ভাবছে সে একথা। সে ভজন, ভজুলাট। তার ছেলে হবে বিশে, এ কোন্ চিন্তা পেয়ে বসেছে তাকে। সে তাকিয়ে দেখল, বিশে তার দিকেই হাঁ করে তাকিয়ে আছে।
ভজন বলল, তোকে তাড়াব না বিশে, দোকানটাতে যদি তোর এত মায়া, তবে এটাকে বাঁচিয়ে খাস্। খা, যা তোর প্রাণে চায়। ভজুলাট লাভের বরাত করেনি কিন্তু বাঁচতে চায়রে, বাঁচাতে চায়।
বলে সে উঠে পড়ল। কেমন যেন একটা জ্বালা ধরে গিয়েছে তার মনে। মনে হচ্ছে, তাকে যেন একটা জ্বলন্ত মশাল দিয়ে পিটছে, তাড়া করছে কেউ। সে ঝড়ো বেগে বেরিয়ে গেল ঘর থেকে।
.
এই দিনটাতে সত্যি স্থানীয় অনেকেই শ্রীমতী কাফেতে পা বাড়াল। আই বি ডিপার্টমেন্ট আচমকা এতই তৎপর হয়ে উঠল যে, সারাদিন প্রায় ডজন খানেক নূতন মুখ এদিক ওদিকে উঁকি ঝুঁকি মেরে বেড়াল। জনাকয়েক চা-ও খেয়ে গেল।
ভজন প্রায় সারাটা দিন মদে ড়ুবে রইল। দোকানের খাবার পর্যন্ত তৈরি করল না। বিশে ভাবল, অপরাধটা তারই। তার সারাদিনের টুকটাক খাওগার খেলাটা ভাল জমল না। তা ছাড়া মনটা তার কী রকম থতিয়ে গিয়েছে।
সন্ধ্যাবেলা শ্রীমতী কাফে তেমনই জমজমাট হয়ে উঠেছে। কিন্তু তারা খদ্দের নয়। আশেপাশের সমস্ত রাজনীতিক বন্ধুরা একত্র হয়েছে। আসেনি খালি রথীন সুনির্মলের দল। কিছুদিন আগে পর্যন্ত কৃপালের সঙ্গে বিতর্ক হয়েছে তাদের। গত বছরের আগের বছর মাদ্রাজ কংগ্রেসে ডাক্তার আনসারীর সভাপতিত্বে যে সাইমন কমিশন বয়কটের সিদ্ধান্ত নেওয়া হয়েছিল, সে বিষয়ে স্থানীয় কোনও আন্দোলনে স্থানীয় কংগ্রেস কমিটি তাদের সাহায্য করেনি। হীরেন ছিল জেলে। সে জেল থেকে এসে দেখল, কথাবার্তা নেই, হরতাল করাটা একটা দেশের রাজনৈতিক ফ্যাশান হয়ে দাঁড়িয়েছে। এ বছরেই একমাসের মধ্যে সুনির্মল হাই স্কুলে তিনবার ধর্মঘট করেছে, দুমাস জেল খেটে এসেছে। রথীন পুলিশের মার খেয়েও শায়েস্তা হয়নি। বিচিত্র ওদের আন্দোলন। মাঝখান থেকে লাভ হয়েছে কয়েকজন নিরীহ মজুর হাজত বাস করে এসে চাকরি খুইয়ে বসে আছে। তারা এখন নেতা হয়েছে। হাসি পেয়েছে হীরেনের। যাদের কোনও শিক্ষা দীক্ষা নেই, তাদের দিয়ে এসব ক্যারিকেচার খেলানো কেন?
এই সব আলোচনাতেই আজকের আসর জমে উঠেছে। সন্ত্রাসবাদ ও ট্রেড ইউনিয়ন, এই দুটি বিষয়ের উপর ব্রিটিশ সরকার একেবারে নির্দয়। বিশেষ, আজকেই শ্রীমতী কাফেতে এ রকম একটা পুলিশি হাঙ্গামা ঘটে যাওয়ার দরুন, আলোচনাটা এদিকেই বইছে। কেবল জওহরলাল পন্থী কয়েকজন নীরব। কৃপাল হীরেনের মতো, একটু বয়স্কদের সঙ্গে তাদের ঠিক জমছে না। মিউনিসিপালিটি এলাকার কংগ্রেস সভ্যরা প্রায় সকলেই আজ হাজির। বোঝা যাচ্ছে না, এটা শ্ৰীমতী কাফে না কংগ্রেস অফিস।
বিশে অবাক হয়ে এদের কথাগুলো শুনছে। ভেতরের দরজার কাছে দাঁড়িয়ে এমনভাবে শুনছে, যেন তার সামনে কেউ দুর্বোধ্য উর্দু আরবি ভাষায় কথা বলছে। এরা চা, খাবার, জল, কিছুই চায় না। শুধু কথা। এত কথা মানুষ বলতে পারে।
ভজন এতক্ষণ ছিল না। হঠাৎ এল ঊর্ধ্বশ্বাসে। মত্ত অবস্থায়। এসেই থমকে দাঁড়াল বারান্দায়। একে তো তার চোখ দুটো কটা। তারপরে যখন নেশায় ওই চোখে রক্ত উঠে আসে, তখন মনে হয় একটা হিংস্র সিংহ তাকিয়ে আছে। সে সকলের উপর দিয়ে একবার চোখ বুলিয়ে কলল, বাঃ, এই তো মানিয়েছে। একেবারে সভাস্থল করে তুলেছ বাবা। ফিরে এসে দেখব,পুলিশের থানা বসে গেছে। বিশে!
বিশে নিঃশব্দে ভজনের কাছে এসে দাঁড়াল। তার চোখে মুখে একটা চাপা খুশির ভাব ছড়িয়ে পড়েছে। অর্থাৎ, এতক্ষণে এই কথাখেকো বাবুগুলো একটু শায়েস্তা হবে।
ভজন বলল, ব বাবুকে এক কাপ করে চা দে। পয়সা নিতে ছাড়িস নে যেন। খালি ঠাকুরদার কাছ থেকে পয়সা নিসনি, বুঝলি?
বিশে খালি বলল, হুঁ!
ঠাকুরদা মানে গোলক চাটুজ্যে মশাই। তিনি যথানিয়মে এসেছেন কিন্তু আজকের আসরে তিনি উপেক্ষিত। নিছক ঝিমুনোর বরাত।
ঘর সুদ্ধ লোক সব নিশ্চুপ। বিশেষ নবীন কংগ্রেস কর্মীরা তো প্রায় তটস্থ। বোঝা গেল, এখানে আইন অমান্য সম্ভব নয়।
ভজন গিয়ে দাঁড়াল ভুনুর গাড়ির কাছে। হাতে তার একটা কাগজ। কাগজ নয়, চিঠি। চিঠি দিয়েছেন যুঁইয়ের বাবা, ভজনের শ্বশুর। দিয়েছেন ভজুর বাবা হালদার মশাইকে, গালাগাল দিয়ে। ঠিক পালাগাল নয়, হালদার মশাইয়ের নিস্পৃহতার দরুন ছেলের বউয়ের তিনি খবর নেন না। মেয়ের অযত্ন হয়েছে, সেই অজুহাতে তিনি লিখেছেন, এ বয়সে আপনার একটু প্রকৃতিস্থ হওয়া উচিত। চিঠির কথাটা কানে শোনা মাত্র ভজন পাগলের মতো ছুটে এসেছে। শ্বশুরবাড়ি প্রায় দশ মাইল দূর। আর এখুনি কোনও ট্রেনও নেই। অথচ ভজনের কুষ্ঠিতে লেখা নেই কোনও বিষয়ে এক মুহূর্ত চুপ করে থাকা। চুপ করে থাকা মানে, ব্যাপারটা তার কাছে জুড়িয়ে যাওয়া। এখুনি কিছু করলে, হয় তো এ জীবনে আর হবে না।
ভুনুর মাদী মরদা দুটো ঘোড়াকেই গালাগাল দিলেও সে তাকেই গিয়ে বলল, দ্যাখ ভুন, বউ আনতে যেতে হবে এখুনি শ্বশুরবাড়ি। তোকে হতে হবে আজ আমার সারথী। যাকে বলে একেবারে কেষ্টঠাকুর, বুঝলি? আমি হলাম অর্জুন। কিন্তু তোর ওই ঘেয়ো পঙ্খীরাজকে…
ব্যস। এক কথায় বেঁকে বসল ভুনু। বলল, পঙ্খীরাজ মত কহো লাটবাবু, কহো, রাজারানী।
বোঝা গেল, কালকের রাগটা তার এখনও যায়নি। ভজন তার আগুনের মতো লাল মুখটা ভুনুর কাছে এগিয়ে নিয়ে বলল, ঘোড়া যখন রাজারানী হয়, তাকেই বলে পঙ্খীরাজ। না হয় তোর পঙ্খীরানীও আছে। কিন্তু, আজ ওদের আসল রাজারানী হতে হবে। পারবি?
ভুনু অতশত বুঝল না। সন্ধ্যার ঝোঁকেই পুরো দু ভাঁড় খালি করে সে বুদ হয়ে বসেছিল। একটাও প্যাসেঞ্জার আসছে না দেখে সে মনে মনে প্যাসেঞ্জারেরই বাপান্ত করছিল। এখন লাটবাবু এসে তার গাড়িতে উঠতে চাইছে দেখে প্রথমটা সে বিশ্বাস করতে পারল না। ভাবল, তার রাজারানীকে দিল হালাল করা দিশ্লেগির এটা একটা কায়দা ভজুলাটের।
কিন্তু মন্ত ঘোরালো চোখে সে লাটবাবুর দিকে এক মুহূর্ত সংশয়ের দৃষ্টিতে তাকিয়ে বুঝল, ব্যাপারটা ঠাট্টা নয়। তবুও তাজ্জব হল সে এই ভেবে, সকালে যার দোকানে পুলিশ ঘুরে গিয়েছে, দোকানে যার দোস্ত ইয়ারদের আড্ডায় ঘুঘু চরতে বসেছে, সে কিনা এই রাত্রে যেতে চায় শ্বশুরবাড়ি বউ আনতে। তাও কিনা আবার ভুনুর গাড়িতে। ভাবল, লাটবাবু শুধু মাতাল নয় তার ঘরওয়ালি মনিয়ার মতোই এ বাবুও দুর্বোধ্য। মনিয়া তার বউ।
কিন্তু সেসব ছেড়ে ওই আসল রাজারানী হতে হবে কথাটা তার ঝিম-মারা মগজে চট করে ধরে গেল চুম্বক লোহার মতো।
সে মোটা গলায় প্রায় হুকুমের সুরে খালি বলল, অন্দরমে আপনি বসে যাও লাটবাবু।
সারথীর চেয়ে অবশ্য ধনুর্ধারীর অবস্থা ভাল নয়। ভজুলাট হুমড়ি খেয়ে কোনও রকমে গাড়ির মধ্যে পড়তেই বোঁ করে একটা পাক খেয়ে ভুনুর রাজারানী ছুটল দক্ষিণে। দক্ষিণে দীর্ঘবাক সড়ক। খোয়া বাঁধানো রাজপথ। এবড়ো-খেবড়ো। বর্ষায় গাড়ি চলে চলে দুপাশ নিচু হয়ে গিয়েছে। মাঝে মাঝে পাথুরে খোয়া মাথা উঁচিয়ে আছে। যেন বিদ্রূপ করে হাসছে পথচারী জানোয়ার ও গাড়ির চাকার উদ্দেশ্যে! অন্ধকার। হালকা কুয়াশা আর ধোঁয়া ছড়িয়ে আছে। হেমন্তের রাত্রে হাওয়া-শুন্য কুয়াশা আর ধোঁয়া যেন ঝুলছে মাকড়সার জালের মতো। বেঁটে বেঁটে কাঠের পোটের মাথায় টিম টিম করে জ্বলছে কেরোসিনের বাতি।
কিছুক্ষণ পর ভজুর মনে হল, সত্যি বুঝি সে পঙ্খীরাজে করে উড়েই চলেছে। গাড়িটার ঘড়ঘড় মড়মড় শব্দের মধ্যে সে খালি শুনতে পাচ্ছিল একটা তীক্ষ্ণ শিস্ আর জোড়া ঘোড়ার খুরের কদম ছুটের জোড় মেলানো শব্দ। মাঝে মাঝে গাড়িটা কাত হয়ে উলটে পড়ার উপক্রম করছে, কখনও এমনভাবে লাফিয়ে উঠছে যেন হুড়মুড় করে ভেঙে ছড়িয়ে পড়ল বুঝি। এমন কী, কয়েকবার গেল গেল চিৎকারে তার চড়া নেশাটা মাটি হবার উপক্রম করল। গেল গেল করে চেঁচাচ্ছে রাস্তার লোক।
প্রথমটা ভজুর মনে হল, বোধ হয় নেশার জন্য এরকম মনে হচ্ছে। কিন্তু বাইরের দিকে চোখ পড়তে সে দেখল, অবিশ্বাস্যরকম তীব্র বেগে তার দৃষ্টি থেকে সব হারিয়ে যাচ্ছে। এই দুর্ধর্ষ গতি দেখে সে একবার ভুনুর ঘেয়ো রাজারানীর চেহারা দুটো ভাবার চেষ্টা করল। কিন্তু তার চোখের সামনে ভেসে উঠল দুটো শক্তিশালী, মাংসল, কেশর উচনো ছুটন্ত ঘোড়ার ছবি। ওই নির্জীব ঘোড়া দুটোর এত ক্ষমতা কোত্থেকে হবে!
শ্বশুরবাড়িতে এসে যখন পৌঁছুল ভজন, এতখানি উত্তেজনার পর শ্বশুরের উপর রাগটা তার কেমন পড়ে গেল। আর এসেই শুনল কিছুক্ষণ আগেই যুঁইয়ের এক ছেলে হয়েছে।
আশ্চর্য হয়ে বাড়ির সবাই ঘিরে দাঁড়াল ভজনকে। হঠাৎ কেউ কথা বলতে পারল না। ভজনের মুখ লাল। রক্ত ফেটে পড়ছে যেন। উত্তেজিত। ঘর্মাক্ত। চোখ তো নয়, বুকের অন্তস্থল বিদ্ধকারী দুটো ঝকঝকে বর্শা ফলক।
এই কিছুক্ষণ আগেই এই বাড়ির সকলে একটা উদ্বেগের হাত থেকে মুক্তি পেয়েছে। অনায়াসে প্রসব করেছে যুঁই। তার পরেই বিনা মেঘে বজ্রাঘাতের মতো যে এল, সে কি না যুঁইয়েরই বর। জামাইবাবু, মেজদির ছেলে হয়েছে। বলল যুঁইয়ের এক বোন। ভজনের বিবাহিতা শালী।
ভজন শুনেছে। আবার শুনে ফিরে তাকাল শালীর দিকে। শালী সুন্দরী। যুঁইয়ের মতো স্বাস্থ্য, গায়ের রং ফরসা। সুন্দরী, কিন্তু ধার নেই। হাসছে সসম্রমে। ভয়ে ভয়ে।
কাউকে প্রণাম করার কথা মনে হল না ভজনের। জিজ্ঞেস করল না শশুরমহাশয়ের কথা। শালীকে বলল, তোমার মেজদিকে একবার দেখব, নিয়ে চলো।
সবাই অবাক হল, হাসল নিঃশব্দে। নবজাতককে নয়, একেবারে মেজদিকেই।
শালাজ ঠাট্টা করল, খালি হাতে?
ভজন বলল শালাজের দিকে তাকিয়ে, সেইজন্যই তো মেজদির ছেলে দেখতে চাইনি। দেখা মানুষকে দেখতে চেয়েছি। দেখবার জন্যই এসেছি।
বাতি দেখিয়ে শালী নিয়ে চলল ভজনকে আঁতুড়ঘরের দিকে। রান্নাঘরের পাশে, বাড়ির পেছনে, বাগানের খিড়কির দরজার ধারে। পেছনে এল আরও কয়েকজন।
আঁতুড়ঘরের দরজা ভেজানো। ভেতরে ধাইমার কথা শোনা যাচ্ছে। যুঁই আধ-শোয়া, আধবসা। সে ক্লান্ত, কিন্তু সবলা। কোলের কাছেই, একরাশ কাপড়-চোপড়ের ভেতর থেকে একটা মুখ উঁকি মারছে। একটা লাল রবারের পুতুলের মুখ। ধুসর রোঁয়া ভরা এক চিমটি মাথা। কোঁচকানো ভু। ঠেটি নড়ছে। সেদিকে তাকিয়ে যুঁই হাসছে। হাসতে হাসতে কী ভেবে অবাক গম্ভীর হয়ে যাচ্ছে।
এমন সময় সামনে তাকিয়ে দারুণ বিস্ময়ে একেবারে আড়ষ্ট হয়ে গেল। যেন বিশ্বাস করতে পারছে না। মনে হল, তার অন্তর্যামী তাকে একটা খেলা দেখাচ্ছে। এ কী করে সম্ভব। সে যেন মনে মনে এই মানুষটির কথাই ভাবছিল। মনে মনে কথা বলছিল। কত কথা। মনের সে নিগুঢ় কথা যে এক অন্তর্যামী ছাড়া আর কাউকে বলবার নয়। এই অবুঝ নবজাতককে সাক্ষী রেখে যে সে বলছিল প্রাণের কথা। ভাবছিল, সে এখন কোথায়? বুঝি কোথাও পড়ে আছে অপ্রকৃতিস্থ অবস্থায়। আর তুই যে সংসারে এসেছিস্ বাছা, সে সংবাদ সে কারও কাছেও পাবে না আজ। কিন্তু আমি আর পারিনে বাপু এমনি করে তোদের এ সংসারে আনতে। তাকে আমি বলব! বলব।
ভজনের দিকে তাকিয়ে তার লজ্জা হল, হাসি পেল, অভিমান হল, কান্না পেল। আচমকা তার বুকের ভেতর থেকে যেন যুগ যুগান্তরের বিরহ পাষাণ ভার নেমে গেল। এক রক্তক্ষয়ী বেদনার উপশম হতে না হতে, ভজনের ঘন সান্নিধ্যের জন্য ব্যাকুল হয়ে উঠল তার মন। কী লজ্জা! হায়! কী বিচিত্র মানুষের মন, কী অদ্ভুত মতি।
পর মুহূর্তেই মনে হল, ভজন যে অন্তর্যামী। ছি ছি ছি, সে যে সবই জানতে পারছে। তাড়াতাড়ি ঘোমটা টেনে ক্লান্ত শরীরে নিজেকে গুছোবার চেষ্টা করতে লাগল যুঁই।
ভজন বলল, থাক, থাক, এখন ওসব থাক। আমি এখুনি যাব।
পেছনে ফিরে শালাজকে বলল, বউদি কাউকে বলুন এক গামলা জল বাইরে দিয়ে আসতে। রাজারানীর তেষ্টা পেয়েছে। আমাদের ভুনু কোচোয়ানের ঘোড়ার ওই নাম। নাম সার্থক। এতক্ষণে মরে গেল কিনা, তাই বা কে জানে।
হঠাৎ ভজন লক্ষ করল প্রায় সকলের নাকে কাপড় চাপা। ও! মদ খেয়েছে ভজন। মদের গন্ধ–লেগেছে সকলের নাকে। মনে পড়ল, এই নিয়ে এখনও যুইয়ের সঙ্গে তার বিবাদ। মদের প্রতি তার বড় ঘৃণা। যুঁইয়ের বাবার চিঠিতে সে ইঙ্গিত অনেকবার দেওয়া হয়েছে।
ভাবতে ভাবতে ভজনের মনে সেই অপমানবোধটা আবার মাথা তুলল। শালীর দিকে ফিরে বলল, তোমার বাবা কোথায়?
শালী বলল, মেজদির ছেলে হওয়ার পর বাবা তার এক বন্ধুর বাড়িতে গিয়েছেন। বেড়াতে, পাশা খেলতে।
যুঁই বলল একটু বা দাবির সুরে, আজকের রাতটা থেকে যাও না। গৌর, নিতাই রয়েছে।
গৌর, নিতাই ভজনের দুই ছেলে। ভজন বলল, না। তারপর হঠাৎ যুঁইয়ের দিকে তাকিয়ে বলল, আমি মাতাল। তোমার বাবা অসন্তুষ্ট হবেন। যুঁই, তোমার বাবাকে দুটো কথা বলতে এই রাতে এসেছিলুম। দেখা পেলুম না। তোমারও শরীর খারাপ, তবু বলো। বলল আমার বাবাকে আর উপদেশ দেওয়ার সময় নেই। আর আমি নিজের যত্ন ভাল জানিনে, তাই হয় তো পরের যত্নও বুঝিনে। আমাদের বাড়িতে তোমার নিজের যত্নের ভার নিজে না নিলে, তোমার আদরের জায়গা তোমাকেই বেছে নিতে হবে, সে স্বাধীনতা তোমার আছে।
শালী অবাক। অন্তরালে শাশুড়ী সন্ত্রস্ত। যুঁইয়ের বিস্মিত কান্নায় বুক ভরে উঠল, জিজ্ঞেস করল, কেন বলছ এ-সব কথা?
তোমার বাবা জানতে চেয়েছিলেন।
বলে সে ফেরবার উদ্যোগ করতেই যুঁই ডাকল, শোনো।
ভজন দাঁড়াল। যুঁই জিজ্ঞেস করল, বাবা কেমন আছেন?
বাবা মানে শ্বশুরমশায়। জবাব দিল ভজন, ভাল।
ভাসুর ঠাকুরের কোনও সংবাদ এসেছে জেল থেকে?
না। আমি তিন দিন পরে যাব, ইন্টারভিউ করতে।
আর তোমার…
যুঁই থেমে গেল। শ্রীমতী কাফের কথা জিজ্ঞেস করতে গিয়ে থেমে গেল যুঁই। ওই শ্ৰীমতী কাফের প্রতি বরাবরই তার বড় বিদ্বেষ প্রকাশ পেয়েছে যেন ওই কাফেটা তার সতীন। কোনওদিন জিজ্ঞেস করেনি, আজ জিজ্ঞেস করতে গিয়ে বড় বাধো বাধো ঠেকল, প্রসঙ্গ পালটে বলল, বাবার হয় তো কোনও কারণে মন খারাপ হয়েছিল। তাই কিছু লিখেছেন। তুমি চলে গেলেও বাবা দুঃখ পাবেন।
ভজন বলল, উপায় নেই যুঁই। আমাকে যেতে হবে।
শাশুড়ি আড়াল থেকে এসে বললেন, না থাকো, কিছু না খাইয়ে তোমাকে কেমন করে ছাড়ব বাবা?
ভজন বলল, কিছু মনে করবেন না। আমার সময় নেই। আমি আর একদিন এসে খেয়ে যাব।
ভজনের গলার স্বর শুনে মনে হয়, এর পরে আর কথা চলে না। যুঁইয়ের মার মনের নিগুঢ়ে একটা আকাঙক্ষা ছিল, এই মাতৃহীন শিক্ষিত ছেলেটিকে তিনি মেহের আঁচলে বেঁধে রাখবেন। পারেননি। সে বাঁধা পড়ার নয়। তাঁর পেটের সেরা যুঁই তাকে বাঁধতে পারেনি।
ভজন আবার ফিরল। শাশুড়ির উপস্থিতিতে লজ্জা না করেই বলল, যুঁই নিজে নিজেকে দিন রাত ধিক্কার দিই অপরে দিলে সইতে পারিনে। তবু যদ্দিন বেঁচে থাকব, তোমাদের ভাবনা কাউকে ভাবতে হবে না। হেসে উঠে বলল, লোকে যে আমাকে ভজুলাট বলে।বলে সে এগিয়ে এল।
যুঁইয়ের চোখের কোণে বড় বড় ফোঁটার জল জমে উঠল। না, ভজনের কথায় নয়। ভজনের চলে যাওয়ায় এক নিতান্ত সাধারণ মেয়ের প্রেমের কান্না উথলে উঠল তার। এমনি করেই ভজন বার বার তার বুকে হাহাকার তুলে দিয়ে গিয়েছে। তার ঠোঁট নড়ল। কী বলল, বোঝা গেল না।
এ বাড়িতে যেন একটা ঝড় বয়ে গেল। ভজন চলে যাওয়ার সঙ্গে সঙ্গে ঝড় থেমে এল।
ভজন বাইরে এসে দেখল, ঘোড়া দুটো ছোলা আর জল খাচ্ছে। ভুনু গাড়ির ভিতরে কুণ্ডলী পাকিয়ে শুয়ে আছে। মানুষ ও বাতি দেখে ঘোড়া দুটো ফোঁস ফোঁস করে উঠল, চক চক করে উঠল তাদের দুটো সন্ত্রস্ত চোখ।
ভজন ডাকল, ভুনু সারথী।
ভুনু বেরিয়ে এল। একবার তাকিয়ে দেখল ভজনের পেছনে তার আত্মীয়দের, শালীকে দেখে ভাবল লাটবাবুর বউ। সে ঘোড়া দুটোর মুখের কাছ থেকে ছোলার পাত্র নিয়ে রেখে দিল তার আসনের নীচে। তারপর পরম আদরে ঘোড়া দুটোর গায়ে হাত বুলোতে লাগল।
ভজন বলল ভুনু হাজারবার মানি, এ তোর আসল রাজারানি! জীবনে কোনওদিন এমন ঘোড়ার গাড়ি চাপিনি। তুই কি মন্তর জানিস্?
ভুনুর মুখ দিয়ে কোনও কথা বেরুল না। মাদি ঘোড়াটা তার ঘাড়ের উপর দিয়ে এমনভাবে মাথাটা এলিয়ে দিল, দেখে ভুনুর বুকের মধ্যে টনটন করে উঠল। মনে হল তার মস্ত চোখ ফেটে এসে জলে পড়বে। ঘোড়ার মাথাটা দুই হাতে জড়িয়ে ধরে বলল বহুত খলিফ হুয়া হ্যায়, না রানী!…মেরা রানী!..ক্যয়া বে রাজা চলনে কো তবিয়ত মাংতা? লাটবাবু মান গিয়া, তুম দুনো রাজারানী হ্যায়। বহুজিকে উঠতে বলো লাটবাবু।
কিন্তু ভজন বুঝল। কেমন করে যেন সে যুঁইয়ের প্রতিটি ঠোঁটের সঙ্কেতও বুঝতে পারে। বেরুতে গিয়ে সে শালীর দিকে ফিরে বলল, কোথায় আছে গৌর, নিতাই, চলো তো দেখে আসি।
শালীর ঠোঁটে বিদ্যুতের মতো হাসির ঝিলিক খেলে গেল। বোধ হয় আশা হল, জামাইবাবু থাকবে। কিন্তু কে সাহস করে একটা কথা বলবে ওই মুখের দিকে তাকিয়ে। মুখ নয়, আগুন।
সিঁড়ি দিয়ে উপরে এল ভজন শালীর সঙ্গে। দেখল ঘুমিয়ে আছে তার ছেলে গৌর আর নিতাই। ফরসা আর কালো, পাশাপাশি দুই ছেলে। প্রথম ছেলে গৌর, সে পেয়েছে বাপের বর্ণ ও মুখ। পিতৃমুখ ছেলে নাকি সুখী হয় না। মাতৃমুখ নিতাই। ছেলে তো নয়, যেন বাচ্চা মেয়ে যুঁই। নিতাই সুখী হবে তো!
ঘুমন্ত ছেলে দুটোর দিকে তাকিয়ে বুকের মধ্যে টনটন করে উঠল ভজনের। ওরা যে মাতালের ছেলে। যার ভবিষ্যৎ নেই, তারই ছেলে। কী আছে ওদের ভবিষ্যৎ জীবনে। সে নিজে অভিশপ্ত, অভিশপ্ত তার শ্রীমতী কাফে। ওদের জীবনে শাপমুক্তি ঘটবে তো!
ভজন ওদের ঘুমন্ত গায়ে হাত বুলিয়ে দিল। দমকা নিশ্বাস পড়ল ছেলেদুটোর।
ভজন উদগত নিশ্বাস চেপে বেরিয়ে এল! ওরা ভয় পাবে ওদের বাপকে দেখলে। কাঁদবে।
জামাইবাবুর এ নিঃশব্দ হাত বুলোনো দেখে শালীরও বুকের মধ্যে অজান্তে মোচড় দিয়ে উঠল। তবু কথা তার বলতে বাধল। সে আলো নিয়ে নেমে এল সঙ্গে।
ভজন আর কোনওদিকে না তাকিয়ে বেরিয়ে গেল।
বহুজি যাবে না রে সারথী। এ যাত্রা হরণ করা হল না। বউ আঁতুড় ঘরে। তুই আর আমি-ই যাব। বলে সে ভিতরে যেতে গিয়ে থেমে আবার বলল, ভুনু, তোর মত সারথী পেয়েছি, আজ তোর পাশে বসে যাব।
ভুনু না বলে পারল না, তুমি সাথী পেলে, আর হামার রাজারানীর জিন্দেগী চার সাল মে, দু সাল বিতৃ গেল। মগর আফসোস নেই।
মনে মনে বলল, শালা একেই বোধ হয় বলে তেজপক্ষের বউয়ের ভাইয়ের মরজি রাখা। রাগটা অবশ্য তার নিজের উপরেই হল।
দুজনেই তারা উপরে গিয়ে বসল। গাড়ি চলল ট্যাঙস ট্যাঙস করে।
সামনে অন্ধকার রাতও মন্দ হয়নি। আকাশের তারা হাসছে যেন ওড়নার আড়াল থেকে। জোনাকি জ্বলছে, উড়ছে।
ভুনু গাড়োয়ান আর ভজুলাট পাশাপাশি, গায়ে গায়ে বসেছে। কেউ কথা বলছে না।
পেছনে শাশুড়ি, শালাজ, শালী অবাক হয়ে তাকিয়ে রইল। অবাক কাণ্ড! এমন মানুষ তারা কোনওদিন দেখেনি। আর যুঁই ভাবছিল, তবু তো সে এসেছিল। আশ্চর্য! এসেছিল আজকেই, এখুনি। যখন সে মনে মনে শুধু তাকেই ভাবছিল। সেই নিষ্ঠুর মানুষটিকে। সেইজন্যই এ কান্না রোধ করা যায় না।
দুদিন পর রাত্রি একটা বেজে গিয়েছে। চারিদিক নিস্তব্ধ। অন্ধকার। শ্রীমতী কাফের সামনে রাস্তাটা ফাঁকা। একটা ছেড়ে দেওয়া নির্জীব ঘোড়া, ঘোড়ার গাড়ির আস্তানার কাছে পড়ে থাকা দু চারটে ছোলা চিবুচ্ছে।
শীত পড়ছে একটু একটু করে। কেরোসিনের ল্যাম্প চিমনিতে হিম পড়ে ঝাপসা হয়ে উঠেছে।
বাতি জ্বলছে শ্রীমতী কাফের পেছনে। এত রাত্রে বাতি জ্বলে না, আজ জ্বলছে। বিশে বমি করার জন্য বাতি জ্বেলে উঠে এসেছে নর্দমার কাছে। আর উঠতে পারছে না। ওইখানেই মাটির উপর এলিয়ে রয়েছে। তার মাথা ঘুরছে। শিথিল হয়ে আসছে হাত পা।
শুধু বমি। বিশে প্রথমে চোখ বড় বড় করে তাকিয়ে ভাবল রক্তবমি হচ্ছে। কিন্তু রক্ত নয়, খয়েরি রং এর এক অসহ্য একটু স্বাদ-যুক্ত শুধু জল। ভীষণ দুর্গন্ত। তার সঙ্গে আবার একটা অ্যালকোহলিক ফজ। এক একটা উৎকট শব্দের সঙ্গে ভলকে ভলকে বমি আসছে তার।
মাথা আর ওঠানো যাচ্ছে না। সে একবার ওঠার চেষ্টা করল, পারল না। চুড়ান্ত সিদ্ধির নেশার মতো তার মাথাটা ঘাড় থেকে যেন ছিটকে পড়বার উপক্রম করল। চোখের সামনে সব ঘুরছে, ঝাপসা হয়ে আসছে। পেটের তলা থেকে যেন কোনও ঘাপটি মারা জানোয়ার হঠাৎ মাথা তুলে সব উপর দিকে ঠেলে দিচ্ছে। মনে হচ্ছে হৃৎপিণ্ড সুদ্ধ গলা দিয়ে বেরিয়ে আসবে।
বিশের কোটরাগত চোখে ভয় দেখা দিল। সে দেখল, কে যেন বাতিটা কমিয়ে দিচ্ছে। অন্ধকার হয়ে আসছে। প্রাণের ভয়ে চিৎকার করে উঠল সে, ঠাকুর, ঠাকুর বাঁচাও। সে চিৎকার তার নিজের কানেও পৌছুল না। তবু সে চিৎকার করছে। একটা গোঙানির শব্দ বেরুচ্ছে তার গলা দিয়ে।
হুড় হুড় করে কলের জলের মতো ঠোঁটের কষ বেয়ে বিষাক্ত তরল পদার্থ বেরিয়ে আসছে। মাটিতে গড়িয়ে পড়ে তার গা ভিজে যাচ্ছে। মাটিতে গোঁজা মুখ মাখামাখি হয়ে যাচ্ছে।
বিশের চোখের সামনে ভাসছে মস্ত বড় জামবাটির এক বাটি মাংস, অনেকখানি ডাল, আর এক থালা জল দেওয়া গলে গলে ভাত। মাংস আর ডাল হুঁকো টলে। বিয়েছিল খেতে, বাজারের হোটেলের বামুনটা। চেয়েছিল বিশে, তাই দিয়েছিল। একবার মনে হয়েছিল সবই যেন পচা পচা। কিন্তু খাওয়া দেখলে সে গন্ধ মানে না। জিভের স্বাদ মানে না। শুধু খাবার। মাংস, ডাল, ভাত।
নাকের কাছে যেন কীসের সুড়সুড়ি লাগছে। সাড় আছে তার এখনও। সে দেখতে চেষ্টা করল; কিন্তু দেখতে পেল না। অন্ধকার হয়ে যাচ্ছে। কে আরও কমিয়ে দিচ্ছে বাতিটা।
ছুঁচো শুকছে তার নাকের কাছে। নির্ভয়ে চিকচিক শব্দ করে, ছুঁচলো লালচে ঠোঁট কাঁপিয়ে কাঁপিয়ে। ইঁদুর পালাচ্ছে তার গায়ের উপর দিয়ে। যার দাপটে এ ঘরে ইঁদুর ছুঁচোর দৌরাত্ম্য করার কোনও জো ছিল না।
ভয়ের চেতনা স্তিমিত হয়ে আসছে বিশের। নতুন চেতনা আসছে। সে বাঁচতে চাইছে। সে যেন কেমন করে বুঝেছে যে, সে মরে যাচ্ছে। তাই সে বাঁচবার জন্য ভেতরে ভেতরে নিজেকে ঠেলা দিয়ে উঠিয়ে দিতে চাইছে।
মায়ের মুখটা মনে পড়ছে তার। মনে পড়ছে বাবার কথা, তার শৈশবের কথা। গঙ্গার ওপারে, মগরার কাছে এক গ্রাম। মুচিপাড়ার ছেলে বিশ্বনাথ। হারুচির প্রথম ছেলে। কালো, হোঁকা, এই এতবড় ছেলে। যেন কালো কুলো বাবা বিশ্বনাথটি। ছেলেকে কী করবে হারু? ঢুলি? ঢোল বাজাবে। ওমা! ছেলের হাতে পায়ে একটু ক্ষমতা হতে না হতে ছেলে আপনি আপনি বেরিয়ে গেল। খেতে পায় না যে! মা মারে, বাপে মারে। বাবা বিশ্বনাথ গঞ্জে হাটে ভিক্ষে মেগে বেড়ায়, এটা সেটা হাত ছাপিয়ে নিয়েই মুখে পুরে দেয়। মার খায়, তবুও। ঘরেও তাই। সেই রূপকথার পিঠের ছ্যাক ছ্যাক শব্দ গোনার মতো। আড়ালে আবডালে লুকিয়ে দেখে, মা কী চড়িয়েছে উননে। পেট ভরে তো দেবে না। তাই চুরি করে খায়। বিশ্বনাথ নয়, বিশে রাক্ষস। বাপ মা মরে গেল, রইল খালি বিশে। অনেক ঘাট ঘুরে এখানে। এটার কী নাম! নাম জানে না দোকানের। বেরোয়মুখ দিয়ে। খালি জানে ভজনকে। ভজন নয়, ঠাকুর, লাটঠাকুর।
মনে হল ঘুম আসছে বিশের। বমি বন্ধ হয়ে যাচ্ছে। তবে ভাল হয়ে যাবে? বোধ হয় তাই। এ যাত্ৰা বুঝি বেঁচে গেল।
কী বলেছিল ঠাকুর কালকে। কালকে আবার তাকে বলেছিল ঠাকুর, বিশে পেটে যার খিদে, ওরা সবাই তোর মতো রে। জন্ম থেকে না খেয়ে খেয়ে, খিদে তোর বাই হয়ে গেছে। একদিন কেটে যাবে এ স্বভাব। বলেছিল, খিদে যার পেটে, তার যে ভগবানও নেই, জাত নেই, দেশ নেই। তার মনুষ্যত্বও থাকে না। আর কী বলেছিল, সে সব বোঝেনি বিশে। বোঝা যায় না। মাতালের কথা কি না।
হঠাৎ বিশের কালো চামড়া কুঁচকে গা হাত পা বেঁকে উঠল। মনে হল, পেটের ভেতরে, যা কিছু আছে, সব দলা পাকিয়ে বেরিয়ে আসছে। উঁচ বিঁধছে মাথার মধ্যে। চোখ ফেটে বেরিয়ে আসছে।
না না, এ যাত্রাটা বাঁচতে দাও। আমার এ স্বভাব কেটে যাবে। আমি অন্য মানুষ হব। ভাল মানুষ, আর একটা মানুষ। এক জন্মে নতুন জন্ম হবে আবার। মানুষের মতো। এখনও কত বাকি। মানুষের মতো, বিয়ে-ঘর-সংসার।
মা এসেছে। মাগো! আমি আবার বাঁচতে চাই। উড়ে ঠাকুর, আর কোনওদিন তোমার কাছে খেতে চাইব না, মাইরি লাট ঠাকুর! একবার তোমার খোস, রাক্ষস, হারামজাদা শুয়োর, হা-ভাতে বিশের কপালে পা ছুঁইয়ে দিয়ে যাও। এ যাত্রা রেখে দাও আমাকে।
বিশের গলা দিয়ে একটা অস্বাভাবিক আ আ শব্দ হতে হতে হঠাৎ থেমে গিয়ে তার নাক দিয়ে মুখ দিয়ে তীব্র বেগে খয়েরি বিষাক্ত দুর্গন্ধ তরল পদার্থ কাঁচা এবড়ো-খেবড়ো মেঝেটাকে একেবারে ভাসিয়ে দিল।
হুস করে একটু হাওয়া এল। ঠাণ্ডা হাওয়া। বাইরে রাত কাবার হয়ে আসছে। পূর্ব দিগন্তে আকাশের কোল দেখা যাচ্ছে। ডাইনে একটা মেল ট্রেন এসে দাঁড়িয়েছে। যাত্রীরা নামছে। উঠছে না কেউ শুধু নামছে। স্টেশনে কলরব শোনা যাচ্ছে।
শিশির পড়ছে। শিশির জমে উঠেছে শেষ রাত্রে স্টেশনের শেডে, রাস্তার ধারে, অশখের পাতায়। পাতা থেকে টপটপ করে জল ঝরছে। শ্রীমতী কাফের বিরাট সাইনবোর্ডের গায়ে জমা শিশির বিন্দু থেকে ফোঁটা হয়ে ঝরে পড়েছে।
রথীনের সঙ্গে আরও দুটি ছেলে ছড়িয়ে পড়েছে এ-দিকে ও-দিকে। দেওয়ালে দেওয়ালে, গাছে গাছে, সেঁটে দিচ্ছে কাগজ। ছোট ছোট কাগজ, হাতে লেখা কার্বন কপি। তাতে লেখা রয়েছে, সম্পূর্ণ নতুন কথা। এ অঞ্চলের মানুষের চোখে কখনও এরকম ভাষা আর চোখে পড়েনি। লেখা রয়েছে,
আরউইনের প্রস্তাবিত স্বায়ত্তশাসন কেবল ধোঁকাবাজি।
লর্ড আরউইন ধ্বংস হোক। সর্বহারা বিপ্লব ভারতের পূর্ণ স্বাধীনতা আনবে। অস্ত্রের বিরুদ্ধে সশস্ত্র অভূত্থান চাই। ব্রিটিশ সাম্রাজ্যবাদ ধ্বংস হোক।
বন্দেমাতরম্!
শ্ৰীমতী কাফের পেছনের ঘরে বাতিটা জ্বলছে লাগল। ঘরটা যেন একটা জেলখানার সেলের মতো শ্বাসরোধী হয়ে উঠেছে। বোবার উৎকট চাউনির মতো সমস্ত ঘরটা হাঁ করে তাকিয়ে আছে। খুঁটে, কয়লা, জলের জালা, উনুন, মাকড়সার ঝুল, সব নিঃশব্দ, আড়ষ্ট কিন্তু প্রাণবন্ত। বিশের বাঁচতে চাওয়ার তারা বোবা সাক্ষী।

নিঝুম রাত। জেগে আছে চরণ। অন্ধকার। বাতি নেভানো যদি কুটে পাগলা আসে। কিন্তু কার জন্য জেগে থাকা। এ কে চরণের। কেউ নয়, তবু জাগতে ইচ্ছে করছে। ভালবাসতে ইচ্ছে করছে সুনির্মলকে। কয়েকবার চুপিসারে হাত বুলিয়েছে সে সুনির্মলের গায়ে। এরা ভয়ানক, এরা ভাল, এরা পবিত্র। এদের বাবা মা বাড়ি, এদের লেখাপড়া, সব কিছু মিলিয়ে চরণ কত তুচ্ছ, এরা কোনওদিন কি জীবনে কোনও নোংরামি দেখেছে? চরণের মতো অভিশপ্ত হয়ে ওদের কি কোনও দিন বাঁচতে হবে। না! ওদের ভাগ্য আলাদা। ওদের কাজ আলাদা তাই ওরা কত মহৎ কাজ করে, স্বদেশী করে, জেলে যায়। সেই তুলনায় আমি কত হীন, কত কুৎসিত ঘরে আমার জন্ম। সেই বীভৎস মা নিষ্ঠুর বাবা।
কিন্তু এ শুধু তাই নয়। রণের ঘুমহীন নিঃসঙ্গ রাত্রে আজ সে সঙ্গী পেয়েছে। একাকীত্ব সে আর সহ্য করতে পারে না। তার সে একাকীত্ব ঘুচিয়েছে সুনির্মল। তার মনের মতো মানুষ। ইদানীং তার ফাঁকা মনটা নিয়তই কাউকে চাইছিল। যাকে ভাল লাগে, যাকে একটু ভালবাসা যায়। আজ সে পেয়েছে সুনির্মলকে। শীত খুব। তবু নিজের গায়ের কাঁথাটা সে সুনির্মলকে দিয়েছে। কাঁথাটা নোংরা, তবু দিয়েছে। সে সব দিতে পারে, সব। কারও জন্য, অনেকের জন্য, মনের মানুষদের জন্য নিজেকে উজাড় করে দিতে প্রাণ চায় তার।
সকালবেলা ভজন দোকানে আসতে না আসতে সুনির্মলের বাবা এসে হাজির। সারা রাত প্রায় ঘুম হয়নি ভজনের। মেচেতা পড়া চোখের কোল তার আরও বসে গিয়েছে। রুগণ দেখাচ্ছে মুখটা। তার সঙ্গে সঙ্গে সারা রাত জেগেছে যুঁই। সারা রাত, কেঁদেছে অন্ধকারে আর ভজনের আরামের জন্য সেবা করেছে। একটু ঘুম এনে দেওয়ার জন্য অপরাধবোধে ভজন নির্বাক ছিল, রোগের যন্ত্রণার উপরে মাথা চাড়া দিয়ে উঠেছিল আর একটা যন্ত্রণা। তার উপরে আর একটা দুশ্চিন্তা ছিল দোকানের জন্য। সুনির্মল সুস্থ হয়ে যেতে পারে, কিন্তু দোকানটা নষ্ট হলে এ সংসারটা যে অচল হয়ে পড়বে।
সুনির্মলের বাবা এলেন হাঁপাতে হাঁপাতে, রাতজাগা উৎকণ্ঠা নিয়ে। শুধু উৎকণ্ঠা নয়, ভয়ে প্রাণ উড়ে গিয়েছে ভদ্রলোকের। তাঁর ছেলের সর্বনাশা পথের কথা তিনি জানতেন। সাদা সরল মানুষ এসেই ভজনের হাত ধরে প্রায় ড়ুকরে উঠলেন, আমার ছেলে কোথায় বলে।
আপনারা ছেলে। অবাক হওয়ার ভান করল ভজন।
হ্যাঁ, আমার ছেলে, যার মাথাটি তোমার দাদা খেয়েছেন। আমার সেই একমাত্র ছেলে সুনির্মল। দোহাই তোমার, বলল সে কোথায়?
ভজন বলল, এই মরেছে, আমি কী করে জানব? আমি কি ওদের দলের লোক?
সুনির্মলের বাবা প্রায় কেঁদে উঠলেন, বাবা, আমায় লুকোসনি, আমি জানি, তুই ওদের লোক। খুব ভাল, এরকম ভাবেই নিজেকে গোপন করে রাখ। কিন্তু ছেলেটা কোথায় বল। সে যে কাল দুপুরে বেরিয়েছে, আর তো ফিরল না সারা দিনে রাতে। বলে দাও, আমি আর কোনও দিন ওকে তোমার এ দোকানে আসতে বারণ করব না।
আর কোনও দিন এ দোকানে আসতে বারণ করবেন না, দলের লোক এসব কী বলছেন ভদ্রলোক। অবাক হল, হাসি পেল ভজনের। বুকের কোথায় যেন খচখচ করতে লাগল। ও! তাই বুঝি ভাবে সবাই ভজনকে। ভজুলাটকে। মাতালটাকে। মনে মনে ছি ছি করল সে নিজেকে, ছি ছি করল লোককে। তবু তাকে ভেক নিতে হল। বলল, দেখুন কাকাবাবু, কাল সুনির্মল আমার কাছে এসেছিল।
তারপর? উদগ্রীব হয়ে উঠলেন সুনির্মলের বাবা।
আমাকে বলল, ওর কোন কলেজের বন্ধুর সঙ্গে কদিন কোথায় বেড়াতে যাবে।
সে কী, কলেজ থেকে যে ওর নাম কাটিয়ে দিয়েছে? বন্ধু আসবে কোত্থেকে?
প্রমাদ গণল ভজন, তা তো জানিনে। আমাকে এই বলেছিল। আচ্ছা আপনি যান, আমি খবর নিচ্ছি। পুলিশে খবর-কবর দেবেন না, তা হলে একটা গণ্ডগোল হয়ে যেতে পারে। আপনি নিশ্চিন্ত হয়ে বাড়ি যান।
সত্যি বলছিস বাবা?
সত্যি বলছি।
ভদ্রলোক একটু যেন নিশ্চিন্ত হলেন। যেতে গিয়ে আবার ফিরে দাঁড়িয়ে নিচু গলায় বললেন, ছেলে যে আমার খারাপ নয়, তা আমি জানি। তা সে যে যা-ই বলুক। দেখছি তো পাড়ার ছোঁড়াগুলোকে। ওরকম হলে আমি গলায় দড়ি দিতুম। কিন্তু বড় ভয় করে বুঝলে। সারাটা রাত এল না। মানে, ছেলে কিনা, মানে…গলাটা বন্ধ হয়ে গেল ভদ্রলোকের। হাসতে গেলেন, ঠোঁট দুটো বেঁকে গেল। ফিসফিস করে বললেন, যাচ্ছি নিশ্চিন্ত হয়ে।
চলে গেলেন সুনির্মলের বাবা। ভজন ফিরে দাঁড়িয়ে দেখল, চরণ হাসছে দাঁত বের করে।
ভজন খেঁকিয়ে উঠল, অত হাসি কীসের। আমাকে বিপদে পড়তে দেখে হাসি হচ্ছে।
বলে এগুতেই চরণ চড়চাপড় খাওয়ার ভয়ে শক্ত হয়ে দাঁড়াল। কিন্তু তাকে কিন্তু মা বলে ভজন ভেতরে ঢুকে দেখল, সুনির্মলও শুয়ে শুয়ে হাসছে। মুখটা তার শুকনো, ফ্যাকাসে দেখাচ্ছে। বলল, উঃ, আমি ভাবছিলুম, ভেতরে ঢুকে পড়ল বুঝি। ভজুদা মাথা থেকে কথাটা কে বার করেছ তো?
তোর জন্যে কি বলেছি? বলেছি আমার দোকানটার জন্য। বুড়ো হাঁক হাঁক করে ঢুকত, লোক জানাজানি হত। বেকায়দায় পড়তুম আমি। ধরে নিয়ে যেত তোকে, আর গণেশ উলটে বসে থাকত আমার। কিন্তু এ-সব রমজানি এখানে আর কদিন চালাবে। ভজন কোমরে হাত দিয়ে ঘাড় কাত করে দাঁড়াল।
সুনির্মল বলল, আমি তো রথীনকে বলেছিলুম, সন্তোষ মাসিমার ওখানে নিয়ে যেতে।
তবে সেখানে গেলেই হত। শেষটায় মিছে কথা বলালি আমাকে দিয়ে। বুড়ো আবার না এসে কী ছাড়বে! বলে দলের লোক।
খানিকটা আপন মনে বলল, আমার বয়ে গেছে। এ দেশের লোকের আর খেয়েদেয়ে কাজ নেই, তাই সব তিল থেকে তাল করে বেড়াচ্ছে।
বলে সে রান্নাঘরে ঢুকে থমকে দাঁড়াল। দেখল, উনুনের ধারে বড় প্লেটের উপর ডবল ডিমের মামলেট আর মাখন রুটি সাজানো রয়েছে। কী ব্যাপার। সে ডাকল, চরণ।
চরণ তার পিছনেই ওই ডাকের জন্য তটস্থ হয়ে অপেক্ষা করছে। ধরা পড়ে যাওয়া অপরাধীর ভাব তার চোখে মুখে। কিন্তু হাসিটি ছাড়েনি। বলল, আজ্ঞে।
আজ্ঞে এদিকে এসো তো। বলে তীক্ষ্ণদৃষ্টিতে তাকাল সে চরণের দিকে। ভাবল, এ হারামজাদাও কি লুকিয়ে খায় নাকি। বলল, সকালবেলা খদ্দেরের খ নেই, ও খাবার কার জন্য সাজিয়েছ চাঁদ?
আজ্ঞে। বলতে গিয়ে তেমনি সলজ্জ হেসে থেমে গেল চরণ। তবে ভজনের হাতের রেঞ্জের বাইরে।
আজ্ঞে কেন, বলে ফ্যাল না হারামজাদা। খেঁকিয়ে উঠল ভজন।
চরণ সুনির্মলকে দেখিয়ে বলল, ওই বাবুর জন্যে।
মাইরি? ভজনের চোখ কুঁচকে উঠল। বাছার আমার বাবুঅন্ত প্রাণ দেখছি। দামটা কে দেবে?
চরণ বলল, বাবুর শরীরটা…
ভজন ধমকে উঠল, চুপ! যেন কতকেলে বাবু ওর।
বেশি অবাক হয়েছে সুনির্মল। সে ব্যাপারটা কিছুই জানে না। বলল, আমার জন্য খাবার? কই আমি তো কিছু
ভজন হাত তুলে ভেংচে উঠল, থাক তোমাকে আর ভালমানুষি করতে হবে না। শালা-একটা আমাকে খেয়ে ফতুর করার তালে তালে ছিল, আর একটা খাইয়ে ফতুর করবে দেখছি।
চরণের দিকে ফিরে বলল, দাও আর কেন? তা বাবুর তোমার কালকে অনেক রক্ত বেরিয়ে গিয়েছে। ওই ডিম রুটির সঙ্গে একটু দুধ জ্বাল দিয়ে দাও, উবগার হবে।
চরণ বুঝল খ্যাঁকানির আড়ালে এটা আসলে নির্দেশ। সে অতিমাত্রায় ব্যস্ত হয়ে উঠল দুধ জ্বাল দিতে।
ভজন সেদিকে তাকিয়ে বলল, তারপর দেখছি আমি তোর ওস্তাদিটা। ব্যবসা গুটিয়ে দূর করে দেব এখান থেকে তোকে দাঁড়া। তার আগে চল থলেটা নিয়ে বাজার ঘুরে আসি।
বলে সে সামনের ঘরে চলে গেল। চরণ হাসি মুখ নিয়ে ফিরে তাকাল সুনির্মলের দিকে। সুনির্মলের মুখেও হাসি। এদিক থেকে ভজনের স্বরূপটা তারা জানে।
.
নতুন বছর পড়ে গেল। ইংরেজি নতুন বছরের জানুয়ারি মাসের মাঝামাঝি আচমকা মুক্ত হয়ে এলেন নারায়ণ।
বিকালবেলা, বিনা সংবাদে তিনি এসে দাঁড়ালেন স্টেশনের রকে। অবাক হয়ে তাকালেন শ্রীমতী কাফের দিকে। পিছনে দুজন কুলি বিছানা বাক্স মাথায়।
নারায়ণ এসে দাঁড়ালেন সিঁড়ির সামনে। শ্রীমতী কাফের মাথায় পিছন থেকে ড়ুবন্ত সূর্যের আলো পড়েছে তাঁর মুখে। তাঁর মুখে বিস্ময়, হাসি হাসি ভাব, একটা দ্বিধা, একটা বেদনার আভাস। কিন্তু তার চেয়েও বেশি তাঁর চোখে মুখে ছড়িয়ে আছে একটা মুক্তির উল্লাস। তার ক্ষুধার্ত চোখ, লুব্ধ শিশুর জিহ্বার মতো সমস্ত কিছু গোগ্রাসে গিলছে! সবই যেন তেমনটি আছে কেবল শ্রীমতী কাফেটি ছাড়া। এই লাল ধুলো ভরা রাস্তা, ঘোড়াগাড়ির আস্তানা, দোকানের সারি। হঠাৎ বাঁক নিয়ে মোড় ফেরানো গঙ্গামুখোপশ্চিমের রাস্তাটা, মোড়ের ন্যাড়া ন্যাড়া অশ্বত্থ গাছটা, তলায় সেই মুচি, দোকানদারদের সেই পরিচিত মুখগুলো, তারপর দক্ষিণের দীর্ঘ সড়ক। দুপাশে তার গাছের সারির মধ্যেই ওদিকে কোথায় লুকিয়ে আছে একটা একতলা বাড়ি। একটা বাড়ি, তার খান কয়েক ঘর, রক, পাতকুয়ো, খিড়কি দ্বার, পাঁচিলের গায়ে একটা পেয়ারাগাছ, পিছনে পাড়া আর প্রতিবেশী।
নারায়ণের চোখ ছলছল করে উঠল। মাকে মনে পড়ছে। মা, বকুলমা, বাবা, ভজন, তার বউ আর ছেলে। বুকটা যেন যুগপৎ শুন্যতায় পূর্ণতায় ভরে উঠল। ইচ্ছে হল ওই ধুলো ভরা রাস্তাটাকে দুহাতে আঁকড়ে ধরেন; মুখটি খুঁজে দেন রাস্তার কোলে। তাঁর সারা দেহ রোমাঞ্চিত হয়ে উঠল। চোখের জল তিনি কিছুতেই রোধ করতে পারলেন না।
রাস্তায় ভিড় বিকালের, ট্রেনের। পথচারীদের মধ্যে হঠাৎ কয়েকজন দাঁড়িয়ে পড়েছে। অবাক হয়ে তাকিয়ে আছে কয়েকজন দোকানি। ভুনু আর দু-একজন গাড়োয়ান চেঁচাতে গিয়ে থমকে গিয়েছে। যাত্রীটি শাঁসালো নিঃসন্দেহে কিন্তু এ যেন ঠিক তেমন যাত্রীটি নয়। সকলেরই যেন চিনি চিনি মনে হয়, তবু বলা যাচ্ছে না মুখ ফুটে।
হঠাৎ কুটে পাগলা চেঁচিয়ে উঠল, ওগো, লারান ঠাকুর এসেছে গো। লারান ঠাকুর এসেছে।
বলতে বলতে খপ করে এসে নারায়ণের হাতটা চেপে ধরলে সে। আর এক হাত দিয়ে চিবুক ধরে বলল, এবার কোথা যাবে আমার গোরাচাঁদ? সুর করে বলল, আর তো তোমায় ছাড়ব না হে, কাঁটা হয়ে রইব পথে।
মুহূর্তে যেন শোর পড়ে গেল। নারায়ণ এসেছে, নারান ঠাকুর, বটঠাকুর। লাটঠাকুরের দাদা গো, সেই যে সায়েব মেরে জেলে গিয়েছিল। হ্যাঁ, নেকো হালদারের বড় ছেলে। পাঁচ বচ্ছর বাদে ফিরল। পাঁচ বচ্ছর না মুণ্ডু, দশ বচ্ছর বাদে। চোদ্দো বছর হে! রাম ফিরেছেন বনবাস থেকে। কিন্তু ফাঁসি হওয়ার কথা ছিল যে! পারেনি। পারেনি শালার সরকার। আহা দ্যাখ দ্যাখ গায়ে যেন সূর্যের ছটা বেরুচ্ছে।
হ্যাঁ, সুর্যেরই ছটা। তবু কৃশ হয়েছেন নারায়ণ অনেকখানি। মুখটা যেন আরও ফরসা দেখাচ্ছে। যেন বাউলের চিকন মুখোনি। তার চোখ পড়ল সকলের দিকে। আশ্চর্য, কেউ ভোলেনি। সবাই যেন ফিরে পাওয়া আত্মজনের দিকে তাকিয়ে আছে। এগিয়ে আসছে কেউ কেউ। নারায়ণ তাড়াতাড়ি চোখ মুছে সিঁড়ি নামতে গেলেন।
কুটে পাগলা জোর করে হাত চেপে ধরল, বলল, কোথা যাবি ঠাকুর? যাবি তো চারটে পয়সা দিয়ে যা। নইলে ছাড়ব না।
ছাড়বে না। হেসে ফেললেন নারায়ণ। তেমনি আছে পাগলটা। বদলায়নি একটুও। পুরনো হওয়ার অবসর দিলে না নারায়ণকে। যেন পুরনো মানুষটিই দাঁড়িয়ে আছে ওর কাছে। তিনি পকেট থেকে পয়সা বের করে দিলেন কুটের হাতে। তারপর নেমে এসে উঠলেন শ্রীমতী কাফেতে।
হীরেন আর কৃপাল কী কথায় ব্যস্ত ছিল। তারা চমকে উঠল নারায়ণকে দেখে। লাফিয়ে উঠল। হীরেন এসে জড়িয়ে ধরল নারায়ণকে! কৃপাল হাত চেপে ধরল। পরিচিত খদ্দেররা উঠে এল চেয়ার ছেড়ে কথা বলার জন্য। একদল লোক উঠে এল দোকানের উপর রাস্তা ছেড়ে।
চরণ অবাক হয়ে দাঁড়িয়ে আছে ভেতরের দরজার কাছে। দেরি হয়নি চিনতে তার। ওই চেহারার কথা সে অনেকবার শুনেছে, তার চেয়েও বেশি শুনেছে নামটা। একটা অদ্ভুত ধারণা ছিল এ মানুষটির সম্পর্কে তার। প্রাণে বড় সাধ ছিল, এই মূর্তিটি সে একবার দেখবে। পায়ে হাত দিয়ে ধুলো নেবে। কিন্তু পারল না দাঁড়িয়ে রইল। রূপ দেখতে লাগল সে। প্রাণ ভোলানো রূপ।
শুধু দেখছে না ভজন। বিকালের ঝোঁকেই নেশা করেছে সে। মাথা এলিয়ে দিয়ে পড়ে আছে টেবিলের উপর। জানতেও পারছে না কে এসেছে, ভাবতেও পারছে না।
নারায়ণের চোখ ভজনের উপর পড়ল। বুঝলেন, ভজন মাতাল হয়ে পড়ে আছে। নানা রকমের খবর পেয়েছেন জেলে বসে ভজনের মদ খাওয়ার কথা। ভজন মাতাল। প্রখর বুদ্ধিতে আর সাহসে যার জুড়ি ছিল না এ তল্লাটে, সেই ভজন। কিন্তু কেন ও মাতাল হল। বুকটা মোচড় দিয়ে উঠল নারায়ণের। যন্ত্রণা করতে লাগল, অপরিসীম বেদনায় ভরে উঠল বুকটা। কেন, কেন এমন হল ভজনের! তাঁর বড় প্রিয়, বড় আদরের দুবিনীত ভজন।
তিনি ভজনের মাথার উপর একটি হাত রেখে ডাকলেন, ভজন…, ভজুরে।
সবাই চুপচাপ। আরও লোক জমছে। পরিচিত পথচারীরা সবাই ঢুকছে। যেন শহর নয়, গাঁয়ের মুদিখানার মতো ভিড় করছে সবাই। গাঁয়ের ছেলে এসেছে জেল থেকে। সবাই দেখছে। দেখছে দুই ভাইয়ের ব্যাপারটা। কেউ কেউ খানিকটা বা মত্ত ভজনের মাতলামি দেখবার জন্য উঁকি দিচ্ছে। কুলি দুটোর মাথা থেকে একজন বোঝাগুলো নামিয়ে দিল। কতক্ষণ আর দাঁড়িয়ে থাকবে ওরা।
নারায়ণ আবার ডাকলেন, ভজন…ভজু।
ভজন টেবিলে মুখ ঘষতে ঘষতে মোটা জড়ানো গলায় বলে উঠল, ও মায়া ডাক অনেক শুনেছি বাবা। ওতে আর ভজুলাট ভুলছে না।
দু-চারজন হেসে উঠল নিঃশব্দে। বাদবাকিরা ভ্রূ কোঁচকালো তাদের দিকে তাকিয়ে।
চরণের গলাটা যেন চুলকে উঠল। ইচ্ছে হল, চিৎকার করে বাবুকে ডেকে সে উঠিয়ে দেয়।
নারায়ণভজনের মাথাটা ধরে ঝাঁকানি দিলেন। বললেন, ভজু, আমি এসেছি রে।
ভজন তার রক্ত শিবনেত্র তুলে হেসে উঠল বলল,
কে গো তুমি সন্ধ্যাবেলা সন্ধ্যামালতি
জ্বালতে এলে অন্ধ বুকে প্রেমের বাতি।
আবার একটা চাপা হাসি দেখা গেল কয়েকটা মুখে। ভিড় বাড়ছে। ভিড় দেখে ভিড় করেছে অনেকে। জিজ্ঞেস করছে, কী হয়েছে? কিছু হয়নি, কিছু না। নারায়ণ ফিরে এসেছেন।
নারায়ণ বললেন, আমি নারায়ণ, তোর দাদা।
ভজনের চোখ এবার বিস্ফারিত হয়ে উঠল। সামনে ভূত দেখার মতো চমকে উঠল সে। তাড়াতাড়ি দুহাতে মুখ ঢেকে সে বলল, দাদা এসেছ? দাদা তুমি? আমার শ্রীমতী কাফেতে? কিন্তু, কিন্তু আমি যে মদ খেয়েছি।
সেকথা শুনেও অনেকে হাসল। নারায়ণ হাত ধরলেন ভজনের। বুকের মধ্যে আড়ষ্ট ব্যথায় কথা আটকে গেল তার ভজনের কথা শুনে, আমি যে মদ খেয়েছি। কিন্তু কেন? কেন। খেয়েছিস?
ভজন আবার বলল, দাদা তুমি সত্যি এসেছ? আর আমি, আমি যে মাতাল হয়ে পড়েছি।
ভজনের মুখটা আরও লাল হয়ে উঠল। লাল হয়ে উঠল নারায়ণের মুখও। দুজনেই চুপচাপ। দুজনেরই গলার কাছে কী যেন ঠেলে আসছে, কথা বেরুচ্ছে না। অনেকদিন অনেক বছর বাদে তারা দুই ভাই বাইরে মিলেছে। জেলখানার বাইরে, খোলা আকাশের তলায়, বহু লোকের মাঝে। ভাইয়ের চেয়েও বড়, তারা দুই বন্ধু। কিন্তু, তাদের আর কথা সরছে না মুখ থেকে। তারা পয়শনে যেন কী হারিয়েছে, সেই ব্যথায় তারা নিশ্চুপ।
সংবাদ এর মধ্যেই রটে গিয়েছে নারায়ণ এসেছেন। প্রিয়নাথ এসেছে। রথীন এসেছে। এসেছে আরও ছেলেরা।
এমন সময় এল ছোকরা পুলিশ অফিসার। তার একটু দেরি হয়েছে। সে এসেছিল নারায়ণকে স্টেশনে রিসিভ করতে। এখানে রিসিভ অর্থে নিজের পরিচয় দান। পুরুক্তি প্রতে আসছিল নারায়ণের উপর সরকারের বিধিনিষেধের ফিরিস্তি। যে বিধিনিষেধের অডার পড়ে নামায় সই করে এসেছেন জেল থেকে। কিন্তু শ্রীমতী কাফেতে এত ভিড় দেখে চমকে উঠল সে। এত ভিড় কেন? লোকটা জেল থেকে এসেই সভা করতে আরম্ভ করল নাকি? কিন্তু বক্তৃতা করতে নিষেধ আছে যে।
অফিসার এসে দাঁড়াতেই জনতার চোখ মুখের ভাব পালটে গেল। অনেকে সরে পড়তে লাগল এদিকে ওদিকে। যাকে বলে কেটে পড়তে লাগল। মাঝখান দিয়ে ভাগ করে ভেতরে যাওয়ার জায়গা করে দিল অফিসারকে।
অফিসার ভেতরে ঢুকে টুপিটা খুলল। চিনতে ভুল হল না নারায়ণকে। বলল, আপনার কোনও সভা-সমিতি করা সম্পূর্ণ নিষেধ।
নারায়ণ অবাক হলেন এবং সেই সঙ্গে সকলেই। সভা কোথায় হচ্ছে? নারায়ণ বললেন, সভা কোথায় দেখলেন? আমরা পরস্পরের সঙ্গে দেখা করছি।
ও! অফিসার খানিকটা বিমুঢ় ও বিস্মিত চোখে ভিড়ের দিকে ফিরে তাকাল। আশ্চর্য! এরা সব দেখা করতে এসেছে। এত লোক, এই পথচারী, দোকানি, গাড়োয়ানগুলো।
ভজন হঠাৎ তার মেজাজে ফিরে গেল। বলল, মশাইয়ের এটা সভাস্থল বলে মনে হল! বেশ, সভাস্থলই হয়ে উঠুক তবে এটা। চা-পানের সভা। উঠে এসো সব, চলে এসো ভেতরে। চলে এসো।
বলেই হাঁক দিল, চরণ, সবাইকে চা দে। কেউ যেন ফিরে না যায়। চলে এসো।
অনেকেই ভেতরে ঢুকে এল, কেউ কেউ চলে গেল ভয়ে। কিন্তু বেশির ভাগই ভেতরে ঢুকে এল। ভেতরে যাদের জায়গা হল না, বারান্দায় রইল তারা।
অফিসার হাসতে চেষ্টা করল। বলল, কিছু মনে করবেন না, আমি অন্য কথা ভেবেছিলুম। আচ্ছ, চলি নারায়ণবাবু। আপনি তা হলে রোববার দিন আসছেন থানায়। বলে নমস্কারের একটা ভঙ্গি করে বেরিয়ে গেল সে। জ্বালা ধরে গিয়েছে তার বুকটার মধ্যে। মনে হল সমস্ত লোকগুলো এক-একটা পয়লা নম্বরের শয়তান। ব শয়তানগুলো আসছে মনে মনে। কিন্তু চিরদিন এরকম যাবে না। বিশেষ ওই মাতাল ভজুলাটের কথাগুলো যেন সাপের ছোবলানি। ওকে কি একদিনও হাতে পাওয়া যাবে না।
এবার প্রণামের পালা। প্রথমে রথীন তারপর সুনির্মল। তার হাতের ঘা শুকিয়ে গিয়েছে। প্রণাম করছে আরও অন্যান্য ছেলেরা। নারায়ণ সবাইকে বুকে জড়িয়ে ধরছেন। কোলাকুলি করলেন আবেগ ভরে প্রিয়নাথের সঙ্গে, লজ্জায় আর আনন্দে অভিভূত হয়ে উঠেছেন নারায়ণ। তবু বুকের মধ্যে অস্বস্তি। কেন যেন টনটন করে উঠছে বারবার। ভজনের জন্য ভয় পেয়েছেন তিনি।
চরণ এসে প্রণাম করল। নারায়ণ বললেন, দেখছি, দোকানেই সবাই দেখা করবে। চরণকে টেনে নিয়ে বললেন, তুমি কে ভাই?
সারা গায়ের মধ্যে শিউরে উঠল চরণের। তুমি কে ভাই শুনে যেন ঘুম ঘোরে কেঁদে ওঠার মতো কান্না পেল চরণের। এমন কথা শোনবার জন্য প্রস্তুত ছিল না তার হৃদয়। এমন প্রাণ ঢালা কথা, এত বড় লোকের মুখ থেকে। ছেলেমানুষের মতো ঠোঁট কেঁপে গেল। বলল, চরণ।
চরণ। বলল ভজন, শ্রীমতী কাফের হেড বাবুর্চি।
ভয়ে উৎকণ্ঠায় থমকে গেল চরণ। হেড বাবুর্চি শুনে হয়তো স্পর্শ ও গলার স্বর বদলে যাবে নারায়ণের। কিন্তু না। বরং নারায়ণ চরণকে আর একটু আকর্ষণ করলেন। হেসে বললেন, হেড বাবুর্চি বুঝি? কিন্তু তার চেয়ে চরণ অনেক ভাল। কি বলো চরণ?
না, রোধ করা গেল না চোখের জল। চরণ তাড়াতাড়ি পালিয়ে বাঁচল। কেঁদে বাঁচল রান্নাঘরে গিয়ে। আমি চরণ, চরণ বাবুর্চি। আমার সয় না এত ভালবাসা, ভালবাসার কথা।
তারপর এর একথা, তার সেকথা। চেনা মানুষদের সব নানান প্রশ্ন, কুশল জিজ্ঞাসা।
ভুনু গাড়োয়ান, সারথী দূরে হাঁ করে দাঁড়িয়ে আছে। দেখছে লারাইন ঠাকুরকে। দিল বলছে হ্যাঁ, এ যেন দেবতাই। সবাইকে প্রণাম ও নমস্কার করতে দেখে, সেও দূরে দাঁড়িয়েই কপালে হাত টুকছে! একে তাড়ি গিলেছে, তায় গাড়োয়ান। ইয়ে বাবু তো আর লাটবাবু নয়। সামনে যেতে তাই তার বড় সঙ্কো ও ভয়।
বাঙালি আসেনি এখনও, নইলে চেঁচামেচি খানিকটা বেশি হত। তারপর শুরু হয় নারায়ণের শ্রীমতী কাফে দেখার পালা। নারায়ণের মনে হল সে নিজে সাজিয়েছে। এমনই মনের মতো হয়েছে তার। শুধু মনটা খারাপ হয়ে গেল তার ঘড়ির পেণ্ডুলামে কঙ্কালের ছবিটা দেখে।  ওটা ভাল নয়। সুন্দর নয়। কে একজন তারস্বরে শোনাচ্ছে নারানকে বিশের মৃত্যুকাহিনী।
সূর্য অস্ত গিয়েছে। শীতের সন্ধ্যা এসে পড়েছে কোন ফাঁকে। বাতিওয়ালা বাতি জ্বালাতে আরম্ভ করেছে। আর দেরি করা যায় না। বাড়ি থেকে সংবাদ এসেছে, নারায়ণ যেন আর দেরি না করেন। নারায়ণ বাড়ি চললেন। সেখানেও দেখা করার পালা, অস্বস্তি শুধু বাবার কাছে গিয়ে দাঁড়ানো।
অনেক রাত। ভজন বাড়ি এল, নারায়ণ ঘুমোননি। তিনি অপেক্ষা করছিলেন ভজনের জন্যই। তাকে ডেকে তিনি নিজের ঘরে নিয়ে দরজা বন্ধ করে দিলেন। ডাকলেন, ভজন।
বলো।
তোর সঙ্গে কয়েকটা কথা না বললে, আমার ভাল লাগছে না ভাই। বোস।
ভজন আবার বলল, বলল। বলে সে বসল।
নারায়ণ বারকয়েক ইতস্তত করলেন। দেখলেন, ভজন যেন তার চেয়েও বুড়িয়ে গিয়েছে। বার্ধক্যের রেখা পড়েছে তার মুখে। বললেন, হ্যাঁ রে, তোর কয়েকটি ছেলে হয়েছে, তবু জিজ্ঞেস করছি, বউকে কি তোর পছন্দ হয়নি?
ভজনের মুখ লাল হয়ে উঠল। লজ্জায় নয়, বেদনায়। বুঝল, দাদা শান্তি পাচ্ছে না। বলল, ওর চেয়ে ভাল মেয়ে তুমি আর কোথায় পাবে এ দেশে? বরং আমি ওর মর্যাদা দিতে পারিনি।
নারায়ণ তীক্ষ্ণ দৃষ্টিতে তাকালেন ভজনের মুখের দিকে। না, মিথ্যে নয়, এ অকপট স্বীকারোক্তি। তবে এমন হল কেন? বললেন, বাবার জন্য কি তোর এ সংসার ভাল লাগে না?
ভজনের মুখটা যেন আরও দুমড়ে যেতে লাগল। কথা ফুটতে চায় না তার গলায়। বলল, মাঝে মাঝে ভারী রাগ হয় বাবার পরে। কিন্তু দাদা, বাবার জন্য আমার ভারী কষ্ট হয়। ওই ভাবে বসে থাকতে দেখে আমার ভারী মায়া হয়। মনে হয়, ছেলেমানুষ যেন।
এবার দুজনেই চুপচাপ। খানিকক্ষণ কারও মুখে কথা নেই। দুজনেই বোধহয় বাবার কথাটা মনে মনে একবার ভেবে দেখল। তারপরে নারায়ণ আবার বললেন, বকুলমার পরে কি তোর রাগ হয়েছে?
ভজন হাসতে চাইল। কত কী ভাবছেন দাদা তার সম্পর্কে। না তো। রাগ কেন হবে?
তবে বুঝি তোর আমার পরে রাগ হয়েছে? গলার স্বর চেপে এল নারায়ণের।
চমকে উঠল ভজন। কেন দাদা?
আমি তোর জন্য, বউমা আর ছেলেদের জন্য কিছুই করতে পারিনে।
তুমি তো দেশের কাজ করো। তোমার আলাদা কাজ রয়েছে। তার জন্য আমি রাগ করব? ভজনের মুখ বিকৃত হয়ে উঠল। ছি ছি, আমার সে কথা কোনও দিন মনে হয়নি।
নারায়ণ হাত ধরলেন ভজনের। সন্ত্রাসবাদীর ভয়ঙ্কর চোখ ছলছল করে উঠল। তবে ভাই কেন এমন হল?
ভজন ঢোক গিলছে। কীসে যেন আটকে যাচ্ছে কথা গলার মধ্যে। তবু জোর করে প্রায় ফিসফিসিয়ে বলল, জানিনে আমি জানিনে দাদা কেন এমন হল। আমি আমার নিজেকে বুঝতে পারিনি তোমাকে কী বলব। বিশ্বাস করো, আমি বোধহয় শেষ হয়ে গেছি, কত কি ভেবেছি জীবনে, তাকিয়ে দেখি শেষটায় বদ্ধ মাতাল হয়েছি।
গলার স্বর বন্ধ হয়ে গেল ভজনের। তবু বলল, আমাকে আর কিছু বলল না দাদা।
কিন্তু নারায়ণ না বলে পারলেন না, ভজন, তুই আমার চেয়ে বেশি লেখাপড়া করেছিস। তুই পাশ করেছিস। আমার দ্বারা তাও হয়নি।
অসহ্য যন্ত্রণায় ভজন ধিক্কার দিয়ে উঠল নিজেকে, ছি ছি ছি, ওকথা আর বলল না দাদা। আমি লেখাপড়া জানি, সেকথাটাও আমি ভুলে গেছি। দাদা, আমার কটি ছেলে রয়েছে। নিজের কথা ভাবলে আমার ভয় করে, তাই আমি ভাবিনে। দাদা, বাঙালি আর ভুনু গাড়োয়ানের সঙ্গে বসে আমি মদ খাই। দুটো ভদ্রলোকের সঙ্গে কথা পর্যন্ত বলিনে। আমার মান অপমান জ্ঞানও নেই। দাদা, আমি হার মেনেছি।
কার কাছে?
সকলের, সব কিছুর কাছে। ভগবানের দোষ দিইনে, আমি আমার পথ চিনিনি। ব্যবসা করি কিন্তু বুঝি, সেখানেও আমার হার। আমি সকলের ভার, সকলের বোঝা।
চুপ কর, ভজন, অমন করে বলিসনে। ভজনকে থামিয়ে দিয়ে নারায়ণ অনেকক্ষণ চুপ করে রইলেন।
ভজন বসে রইল মাথা নিচু করে। অস্থির হয়ে উঠেছে তার প্রাণ। এমন সব কথার মুখোমুখি কোনও দিন দাঁড়াবার কথা ভাবেনি সে। ভাববার অবসর হয়নি। ভাবনা এলে এড়িয়ে গিয়েছে।
নারায়ণ বললেন, ভজন, নিজের উপর ভাই এমন করে বিশ্বাস হারালে চলবে না। আমি বুঝতে পারিনে সর, কেন এমনটা হয়। কিন্তু মাথা তুলে না দাঁড়াতে পারলে সব গণ্ডগোল হয়ে যাবে। তোর উপর যে অনেক দায়িত্ব এসে পড়েছে, সেকথা ভুললে চলবে না।
এমন সময় বাইরে থেকে শিশুর কান্না শোনা যেতেই নারায়ণ চমকে উঠলেন। তাড়াতাড়ি বললেন, যা ভজু, বউমা তোর জন্যে বোধহয় বসে আছেন। খেয়ে নে, গে।
ভজন বেরিয়ে গেল। দরজা খুলে বাইরে এসে চমকে গেল। দেখল দূরে, জানলার কাছে দাঁড়িয়ে রয়েছে যুঁই। রাত্রে আধয়া চাঁদ উঠেছে। ঝাপসা আলোয় দেখল, বুইয়ের গালে চকচক করছে জল। হয়তো সব কথা শুনেছে সে।
কেবল নারায়ণ বসে রইলেন। গালে হাত দিয়ে ভাবছিলেন ভজনের কথাগুলো।

সকালবেলা পুলিশ রথীনদের লাগানো কাগজগুলো খুঁচিয়ে খুঁচিয়ে তুলছে। জল ছিটা দিয়ে, কাটি দিয়ে, খুঁচিয়ে। টহল দিচ্ছে সেই অফিসারটি।
ভিড় হয়েছে শ্রীমতী কাফেতে, বিশের শব দেখবার জন্য। ডাক্তার এসেছে। পরীক্ষা করে বলেছে, কোনও বিষাক্ত জিনিস প্রচুর পরিমাণে ওর পেটে গিয়েছিল। স্টমাক ডায়ালট হয়ে গিয়েছিল। এও এক রকমের কলেরা।
বাজারের হোটেলের উড়ে ঠাকুরটা এসেছে। আনমনে কোমরের দাদ চুলকোচ্ছে আর হাঁ করে সকলের কথা শুনছে। যেন কিছুই বুঝতে পারেনি। কেবল মনে মনে ভাবছিল, পুণ্যিটা একেবারে মাঠে মারা গেছে। ব্যাটা মরে গেল।তারপরেই যে ভাবনাটা মনে হল, সেটা সাংঘাতিক। বিশে অপঘাতে মরেছে। অতএব, গায়ে কাঁটা দিয়ে উঠল তার। ভয়ে সে চোখ সরিয়ে নিল বিশেষ মৃতদেহের উপর থেকে। তাকাল একবার ঘরটার আশেপাশে, উপরে নীচে। তারপর সরে পড়ল।
আশেপাশের দোকানদারেরা বলাবলি করছে, শালা ঘোঁচাটা বোধ হয় কারও কিছু চুরি করে খেয়েছিল। হেসে ফেলছে কেউ কেউ।
হীরেনের কষ্ট হচ্ছে। কয়েকদিন আগেও লোকটার প্রতি তার মন বিরূপ ছিল। মনে হত ভাঁড় বিশেষ। বিশেষ কোনও কথা তার বিশ্বাস হত না। এখন তার বুকের মধ্যে করুণার উদ্রেক হচ্ছে। বিশে তারই নিরন্ন অশিক্ষিত দেশবাসী।
রথীন আর সুনির্মল এসেছে। এসেছে প্রিয়নাথ। রথীন আর সুনির্মলের প্রিয়দা। নারায়ণের বন্ধু, প্রায় সমবয়স্ক। কয়েকদিন হল, সে জেল থেকে মুক্তি পেয়েছে। তার মতের সঙ্গে নারায়ণের মতের একটা সূক্ষ্ম পার্থক্য আছে, একটা মস্ত বিরোধ আছে গান্ধীবাদের সঙ্গে। এ অঞ্চলে তার গতিবিধি সীমাবদ্ধ। সে স্টেশন ত্যাগ করতে পারে না স্থানীয় পুলিশের বিনানুমতিতে। কোনও শ্রমিক মহলে তার প্রবেশ নিষিদ্ধ।
এরা, আর কয়েকজন ছেলে মিলে বার করল বিশের মৃতদেহ। একটা উগ্র দুর্গন্ধ ছড়িয়ে পড়ল চারদিকে।
বিশে তাকিয়ে আছে, অবাক চোখে। মুখটা ভোলা, সামান্য ঘুচলো হয়ে গিয়েছে। দাঁতগুলো মেলা। ঘাড়টা বেঁকে গিয়েছে। মাছি বসেছে মুখে চোখে।
হীরেন মনে মনে আওড়াচ্ছে,
অন্তকালে চ মামেব স্ময়ম্মুক্ত কলেবরম্‌।…
কিন্তু বিশের কি কোনও দেবতা ছিল? সে শুধু বাঁচতে চেয়েছিল।
দুজন মেথর এসে ঘর সাফ করতে আরম্ভ করে দিল। ভজন ভাবছে, কী খেয়েছিল বিশে। এমন কোনও বস্তু তো ছিল না তার ঘরে। কয়েক টুকরো রুটি, আর সামান্য ঘুগনির অবশিষ্ট। কিন্তু সে তো বিষাক্ত ছিল না। তবে হয় তো কোথাও চুরি করেই কিছু খেয়েছিল।
কিন্তু বড় বিশ্রী খাপছাড়া! একটা মানুষ মরেছে, অথচ কেউ কাঁদছে না। সে জানে না, বিশের ঘরের সংবাদ। কে আছে আর কে নেই। শুধু জানত সে বিয়ে করেনি। আর বাপ মা ছিল, আছে কি না জানা নেই।
ভজন বাইরের সকলের দিকে তাকিয়ে দেখল। অনেকে হাসছে নয় তো নির্বিকার মুখে চুপ করে আছে। বিশে বেঁচে থাকতে, তার চলা, কথা বলা, খাওয়া সব দেখে লোকে হেসেছে। তার মরা দেখেও সবাই হাসছে।
কার চাপা গলার স্বর ভেসে এল, দোকানটায় অভিশাপ লেগেছে।
চমকে উঠল ভজন। অভিশাপ? সে তাকিয়ে দেখল সারা ঘরটা। অভিশাপ নয়, শ্রীমতী কাফে যেন শোকাচ্ছন্ন হয়ে উঠেছে। ওইখানে চিরমুদ্রিত চোখ দেশবন্ধুর। আর একদিকে প্রৌঢ় রবীন্দ্রনাথ, সামনে তাকিয়ে আছে। গবাক্ষপথে কী যেন দেখছে তলোয়ারধারী সিরাজদ্দৌলা। ক্রুশে গাঁথা জুসের বিশ্বাসঘাতকতার এক দারুণ ও মহাপরিণতির প্রতিমূর্তি যীশুখ্রিস্ট। বিশ্বরূপে বিরাজিত র‍্যাফেলের মা ও ছেলে। আর ওই যে বিরাট ল্যান্ডস্কেপ দেখা যাচ্ছে, একটা বুড়ো বটের গোড়া ঘেঁষে পাক খেয়ে বেঁকে গিয়েছে একটা লাল রাস্তা। এঁকেবেঁকে মিশে গিয়েছে দিগন্তে, যেখানে আকাশ ঠেকেছে। ধুধু পথ আর আকাশ।
ভজনের মনটা যেন ঘর-বিমুখ বাউলটার মতো ছুটে গেল ওই পথে। যা, সে চলে যেতে চায় এই মুহূর্তে, অনেক দূরে। এ বিশ্বসংসারের বাইরে। শ্রীমতী কাফের অভিশাপে কি বিশে মরেছে? না। এ সংসারের অভিশাপে। অভিশপ্ত জগৎ।
বিশের মড়া নিয়ে সবাই বেরিয়ে গেল। কারা যেন বলাবলি করছে, ছি ছি, এরা আর জাতাজাত রাখলে না। কার মড়া কে বইছে। ঘর পরিষ্কার হয়ে গিয়েছে। ভজন বন্ধ করে দিল দোকান।
হীরেন বলল, বন্ধ করে দিলে?
ভজন জবাব দিল, হ্যাঁ, বিশের মৃত্যু উপলক্ষে শ্ৰীমতী কাফে আজ বন্ধ। কৃপালও এসেছে। এসেছে আরও কয়েকজন। মিউনিসিপ্যালিটির ইলেকশনের একটা বৈঠকের উদ্দেশ্যে তারা এসেছে।
কিন্তু সবাই চাক ভাঙা মৌমাছির মতো ছড়িয়ে পড়ল। বিমর্ষ, অপ্রস্তুত সবাই। অবাক! হেসে ফেলল কয়েকজন ভজনের কথা শুনে।
রামা আসছে, হীরেন দেখল। কত লোক রাস্তায়, কতরকম। কিন্তু সে দেখল শুধু একজন। ঘাগরার মতো কুঁচিয়ে পরা তার শাড়ি সামনে পেছনে দুলছে। মাঝারি শক্ত একটা মূর্তি। একটি কালো মুখ! নাক চোখে কিছু নেই। এলিয়ে পড়া ঘোমটা ছাপানো ধুলোরুক্ষ চুল।
ছোকরা পুলিশ অফিসারটি ঘুরে ফিরে এদের দেখতে লাগল, আর মনে মনে ভাবল, আশ্চর্য মানুষ এরা। কিছুই বোঝা যায় না। কিন্তু প্রিয়নাথবাবু মড়াটা কাঁধে করে কোথায় গেলেন? শ্মশানঘাটটা তো ওঁর এলাকার বাইরে। যাওয়ার পথে হয় তো আবার খানিকটা বিষ ছড়িয়ে যাবেন মজুর লাইনে। ওইখানেই তো মজুরদের লাইনটা পড়বে। সেও এগুল শ্মশানঘাটের দিকে।
বাঙালি সেপাই খুচিয়ে কাগজ তুলছে আর পড়ছে মনে মনে, আরহন বস থেক। সর্বহারা বিপ্লবী–ব্রিটিশ-বন্দেমাতরম্। তারপর চকিতে তার নজরটা চলে গেল শ্রীমতী কাফের দিকে। সে শুনেছে, ওইখানেই নাকি এই কাগজগুলো লুকনো থাকে।
ডালপুরীওয়ালা হাঁকছে, চাই ডালপুরী.তরকারি। কিন্তু বিশের জিভের লালা চিরদিনের জন্য শুকিয়ে গিয়েছে।
ভজন এসে দাঁড়িয়েছে বাড়ির সামনে, তার পুরনো দোকানের ধারে। এইখান থেকে শুরু। ঘরটা বেঁকে পড়েছে। ছিটেবেড়া এক এক জায়গায় পোকায় খেয়ে বড় বড় গর্ত করে ফেলেছে। কাঠের বোর্ডটা এখনও রয়েছে। বাপসা হয়ে গিয়েছে লেখাগুলো। খালি দেখা যাচ্ছে বড় হরফে, চা। দরজায় কে যেন ইটের টুকরো দিয়ে লিখে রেখেছে ১ নং শ্রীমতী কাফে। নীচে, ভজুলাট, লাটের বাট।
ভজন হেসে ফেলল। হেসে বাড়ির মধ্যে গিয়ে ঢুকল সে। ফাঁকা বাড়িটা। আগে ফকা মনে হত না, বিয়ের আগে। ছেলেপুলে হওয়ার আগে। এখন মনে হয়।
বকুলমা রাঁধছেন। হালদারমশাই জবুথবু হয়ে বসে আছেন রাস্তার দিকে বারান্দায়। ওইভাবে বসে থাকেন সারাদিন অনেক রাত পর্যন্ত।
ভজনের গলাটা শুকিয়ে গিয়েছে। ঘরে ঢুকে ছোট আলমারিটা খুলে, বোতল হাতে নিয়ে দেখল সেটা খালি। খালি? মাথায় আগুন ধরে গেল ভজনের। জ্বলন্ত চোখে একবার তাকাল হালদারমশাইয়ের ঘরের দিকে। বুঝতে দেরি হল না কে এটি নিঃশেষ করেছে।
বোতলটা দেয়ালে ছুড়ে ফেলল সে। ঝনঝন করে ভেঙে ছড়িয়ে ছত্রখান হয়ে গেল। তারপর চিৎকার উঠল, আজ থেকে কেউ যেন আমার ঘরে না ঢোকে, কোনও জিনিসে হাত না দেয়। এর ফল ভাল হবে না বলে রাখলুম।
বলে দুম দাম করে বেরিয়ে গেল বাড়ি থেকে।
হালদার একটু নড়লেন না, ঘাড় বাঁকালেন না। বোতল ভাঙার শব্দে একবার চমকালেন একটু, নাকের পাশে কোঁচ দুটো আর একটু গভীরতর হল। চোখ দুটো যেন ঠেলে এল খানিকটা। বারকয়েক ঢোক গিললেন।
বকুলমা এসে বোতলের ভাঙা টুকরোগুলো একটা একটা করে তুলতে লাগলেন। বিস্ময়ের কিছু নেই, জিজ্ঞেস করবারও কিছু নেই। এ ঘটনা নতুন নয়।
কিন্তু সহ্য হয় না বকুলমায়ের। মা না হয়েও এত দৌরাত্ম্য কেন তিনি সহ্য করবেন। কেন আসবেন এ অপমানকর আসরে। হালদারমশাইয়ের দরজার দিকে তাকিয়ে অভিমানে বুক ভরে ওঠে তার। মনে মনে বললেন, আপনার জন্যই, শুধু আপনার জন্যই আমার এ দুর্দশা। ছেলেরা আমাকে কবেই ছেড়ে দিয়েছে, আপনি কার কাছে থাকবেন। চিরকাল এমনি কাজ করলেন যে, আজকে এ বাড়ি থেকে বেরিয়ে পড়ার পাথেয়টুকুও আপনার নেই। বুঝি সে সাহসও নেই। কী করে থাকবে। সইয়ের অভিশাপ যে। থেমে গেলেন বকুলমা। কী হবে সে কথা ভেবে। হালদার পারেননি, তিনি যে মুক্ত হয়েও কোনওদিন খোলা আকাশের তলায় গিয়ে দাঁড়াতে পারেননি।
ভজনের বিয়ের পর কিছুদিন কেমন একরকম মন হয়েছিল তার। প্রায় রোজই কোথাও না কোথাও কীর্তন গান শুনতে যেতেন। নিজের বাড়িতে আসর বসাতেন। গুণী গায়ক আর সন্ত্রাহ্মণের ছেলেদের নিত্য সেবা ও ভোজনের ব্যবস্থা তিনি করেছিলেন। তিনি নিজেও যেন বড় কাঙাল হয়ে উঠেছিলেন। এরূপের উপরেও তিনি আপনার বৈধব্যের সাজের উপর চুরি করে নিজেকে সাজাতেন।
কিন্তু মন আপনা থেকেই বেঁকে এসেছিল। অপমানে লজ্জায় নিজেকে ধিক্কার দিয়ে সব বন্ধ করে দিয়েছিলেন। নিজে গান গাওয়া ধরলেন, বুকটা হালকা করার জন্য। লজ্জা শরমও অনেকখানি জলাঞ্জলি দিলেন। কী হবে ও পাপের বোঝা রেখে। প্রাণ খুলে হা হা করে হাসতে লাগলেন, গলা ছেড়ে কথা কইলেন। কে আছে কে নেই, তা ও মানলেন না। লোকে ভাবল উলটো রকম। ভাবুক। লোকে আজ এক রকম ভাবে, কালকে তা পালটে যায়। গাইলেন,
ওরে মন তোরে না রাখিব দেহের পিঞ্জরে।
সঙ্কোচ ঘুচিয়ে দিলেন হালদারের সামনে। কথা হাসি গানের মানামানি রইল না।
তবু কই মন তো দেহের পিঞ্জর ছেড়ে অসীমের মাঝে ছড়িয়ে পড়ল না, বেরিয়ে পড়তে তো পারলেন না। ছড়িয়ে দিতে পারলেন না নিজেকে অসীমের মাঝে। এই যে হাসির ঝঙ্কার, তা কেন মাঝে কান্নার রোল হয়ে ওঠে। জানিনে। মনে মনে বলেন, জানিনে। জানলে আর এমনটা হবে কেন?
বোতলভাঙা তুলতে তুলতে বার বার মাথা নাড়তে লাগলেন। কেবলি যেন মনটা গাইল, যত আপদের সৃষ্টি করেছে ওই ছাইয়ের শ্রীমতী কাফে, না কি মুণ্ডু ওটার নাম। এ সংসারে যেন ওটাকে নিয়ে অশান্তি আরও বেড়েছে। ওটা যেন মানুষকে একটা পাগল করা পুরী, একটা যন্ত্র।
কলকাতা থেকে ফিরছে ভজন। আলিপুর জেলে দাদার সঙ্গে দেখা করে এসেছে। শিয়ালদহে আসবার আগেই কয়েক পাত্র উজাড় করে এসেছে সে।
পকেট থেকে পয়সা বের করে টিকেট কাটতে গিয়ে পা ঠেকে গেল কার গায়ে। বলল, কে বাবা। রাধে, পথ ছেড়ে দে। মথরোনগর আমার পথ চেয়ে আছে য্যা!
আশেপাশের দু একজন হেসে উঠল। বদ্ধ মাতাল।
ভজন ভাল করে চোখ মেলে দেখল, পায়ের কাছে একটা ছেলে শুয়ে আছে। ধুকছে। রাধে নয়, এ যে কালো কেষ্ট ঠাকুরটি। উপপাসী কেষ্ট। ধুলো মাখা, ছাতলা পড়া, রোগা শরীর, কচি গালের চামড়ায় টান ধরেছে। চোখ বসে গিয়েছে।
ভজন বলল, ধুলোয় গড়াগড়ি করছ কেন বাবা? ঘর নেই?
ছেলেটার মুখে কথা সরছে না। বোধশক্তি নেই। খালি শোনা গেল, বাবু। …
আর বাবু বলে কাবু করতে হবে না। এ কলকেতায় আমার বাস নয়। বাড়ি কোথা?
চাটগাঁ।
ভজন বলল, মগের মুলুকের ছেলে দেখছি। বাপ মা নেই?
ছেলেটা কী বলল, বোঝা গেল না। কেবল চোখে জল দেখা দিল। ভজন ভাবল, বাপ মা নেই। বলল, এখনও জল আছে ওই চোখে? থাক, মায়া কান্না রাখ! চা তৈরি করতে পারবে? মাংস চপ রাঁধতে পারবে?
পারব।
ভেংচে উঠল ভজন, সব পারবে। কোনটিতে না নেই। ভজুলাটের ঠ্যাঙানি খেতে পারবে?
ছেলেটা বলল, বাবু?
বুঝতে পারলে না, না? আমার নাম ভজুলাট, ছিরিমতি কাফের পোপাইটার। বুঝেছ? তোমার নাম?
আজ্ঞে, চরণ।
চরণ! কার চরণ বাবা?
ছেলেটা আবার এলিয়ে পড়ল। ভজন বলল, তা হলে দুটো টিকিটই কাটছি বাবা চরণ। এক ব্যাটা খেয়ে মরেছে, তোমার মরণ কীসে, তা ছিরিমতিই জানে। অ্যাই-অ্যাই খাবারওয়ালা।
ভজন চেঁচিয়ে ডাকল খাবারওয়ালাকে। বলল, দেও, কিছু দেও চরণকে, কিছু গিলে নিক ব্যাটা।
খাবারওয়ালা বোধ হয় মাতাল দেখে একবার থাল। তারপর চরণের সামনে বাড়িয়ে দিল এক ঠোঙা খাবার।
চরণকে নিয়ে ভজু বাড়িতে এল। বাড়িতে আবার খাইয়ে রাত্রেই নিয়ে এল শ্রীমতী কাফেতে। বাতি জ্বেলে এক মুহূর্তে সে ভুলে গেল চরণকে। তার মনে পড়ে গেল বিশের কথা। পরশু দিন রাত্রে এই ঘরটাতে বিশে ছিল। আজ নেই। একটা উগ্র ব্লিচিং পাউডারের গন্ধ যেন বলছে, বিশে মরে গিয়েছে।
চরণ হাঁ করে দেখছে সারা ঘরটা। উনুন, ঘুটে কয়লা, জলের জালা। মাতালবাবুটি তাকে কয়েকবার বলেছে, এ ঘরে একটা লোক মরেছে। কী ভাবে তা সে জানে না। শুনেছে, খেয়ে মরেছে। ব্যাপারটা তার কাছে পরিষ্কার নয়।
ভজু চরণকে একেবারে সামনের ঘরটা দেখিয়ে বলল, এই ঘরে তুই শুবি। ভোরবেলা উঠে উনুনে আগুন দিবি, ঘর সাফ করবি। বুঝেছিস? জীবনে কবার চুরি করেছি?
আজ্ঞে? চরণ যেন তটস্থ হয়ে উঠল। তবু ইতিমধ্যেই তার মনের মধ্যে বাবুটি হৃদয়বান বলে যেন ধরা পড়ে গিয়েছে।
ভজন বলল, বলছি বাবা চুরি টুরি করা অভ্যাস নেই তো?
চরণ দ্বিধাগ্রস্তভাবে একটু হাসল।
হাসি হচ্ছে? ভজন বলল, যম রদ্দা ঘাড়ে পড়লে আর হাসি পাবে না। আর চুরি যদি করিস, ওই বিশের মতো শিঙে ফুকতে হবে, বলে দিলুম। এবার শুয়ে পড়। বলে ভজন বেরিয়ে গেল।
চরণ দরজা বন্ধ করে দিয়ে ঘরের মেঝের মাঝখানে দাঁড়াল। খুঁটিয়ে খুঁটিয়ে দেখল, টেবিল, চেয়ার, ছবি আর আলো। আলোর শেডের গায়ে লেখাটা বানান করে পড়ল শ্রীমতী কাফে। তারপর তার চোখ গিয়ে পড়ল আয়নায়। তার চেহারাটা ভেসে উঠেছে আয়নার বুকে।
চুলগুলো তার কোঁকড়ানো। ছোট ছোট চোখ, চ্যাপটা নাক আর মেয়েলি ঠোঁট চরণের। উত্তর-পূর্ব সীমান্তের ছাপ তার মুখে চোখে। বেঁটে খাটো শক্ত শরীর। এখন রোগা দেখলেও সেটা বোঝা যায় তার চেহারাটা দেখে। বয়স ষোলো সতেরোর বেশি নয় কিন্তু গোঁফের রেখা নেই। মুখটা তার মেয়েদের মতো কমনীয়।
নতুন আশ্রয়ে এসে চরণের খালি মনে হল, আগামীকাল হয় তো তার এ আশ্রয়ও ভেঙে যাবে। আবার বেরুতে হবে পথে, অজানার সন্ধানে। আবার কোনও নতুন আশ্রয়ের আগেই হয় তো পথেই পড়ে মরতে হবে। চলা তার জীবনের শুরু থেকে। চলবে জীবনের শেষ পর্যন্ত। এই বুঝি তার ভাগ্য। শিয়ালদহ স্টেশনে ওই অবস্থায় আর দুদিন থাকলে আজকে এখানে আসা তার কোনওরকমেই সম্ভব হত না। তার জীবনে অনেক মৃতদেহ সে পথের ধুলোয় পড়ে থাকতে দেখেছে। কল্পনা-চোখে সে দেখতে পেল, আয়নার ওই মূর্তিটাও পড়ে আছে রাস্তায়, মৃত, উলঙ্গ, ধুলোমাখা। থুতু ফেলছে পথচারীরা, কাপড় চাপা দিচ্ছে নাকে।
চরণের চোখে ভেসে উঠল তার নিজের জীবনের অতীত কথা। ভেসে ওঠে শৈশবের কথা, বাপ মায়ের কথা। ইরাবতীর শস্য শ্যামলা উঁচু তীর তার খেলার ভূমি। মাথার উপরে অসীম আকাশ। সমুদ্রের নোনা হাওয়ায় ঝড় গাছপালা খেত দুলিয়ে হৃদয় তোলপাড় করত। জীবনটা ছিল যেন আকাশের বুকে ঝোড়ো পাখিটার খুশির উদ্দামতা। খাওয়া আর হুতোশভরা চোখে দামড়া বাছুরটার মতো লাফিয়ে বেড়ানো, এই ছিল কাজ।
কিন্তু সে মাত্র তার দশবছরের জীবন পর্যন্ত। তার শিশু-জীবনে সব থেকেও কিছুই ছিল না। ছিল না তার মা। ছিল সৎ মা। মায়ের চেয়ে বলা ভাল, উৎকট চেহারার একটি অল্পবয়সী স্কুল মেয়েমানুষ। সে তুলনায় তার বাপ ছিল যেন বুড়ো। তাই মেয়েমানুষটির দৌরাত্ম্য ছিল ভয়ানক। কচি খুকির মতো হেঁচকি তুলে কাঁদত, প্রায় প্রত্যহ কিছু না কিছু তার বাপের কাছ থেকে আদায় করত, তারপর হাসত। হাসিটা মনে হলে এখনও যেন গা ঘিনঘিন করে ওঠে চরণের। সেই অল্প বয়সেই মেয়েমানুষটির দাঁতগুলো পান খেয়ে ক্ষয়ে লাল হয়ে গিয়েছিল। বিড়ি টানত যখন তখন। কালো কুতকুতে চোখে আবার কাজল দিত, আর কপালে একটা কালো টিপের তলায় দিত সিঁদুরের ফোঁটা। পায়ে পরত বাঁকমল, হাত ভরা রুপোর চুড়ি আর পড়ে পড়ে ঘুমোত। তার বাপের ছোট মুদিখানার কিঞ্চিৎ পুঁজি হলেও সে দেখত, বাপ যেন পোষা বাঁদরের মতো মেয়েমানুষটির পেছনে পেছনে ঘুরত। যা চাইত, সবই দিত আবার জোড় হাতে কাছে গিয়ে দাঁড়াত। সে বয়সেই তার মনে হত, বাবাকে টেনে নিয়ে সে এলোপাথাড়ি ঠেঙিয়ে দেয়। কই তার নিজের মা তো এমন ছিল না আর বাপও তার এরকম বোকা ছিল না।
এ-সব দেখেশুনেই সে বাইরে বাইরে ঘুরত মাঠে মাঠে, জলে পড়ে থাকত। তবু মাঝে মাঝে সৎ মায়ের পাল্লায় তাকে পড়তে হত হাত পা টিপে দেওয়ার জন্য। তখন মেয়েমানুষটি প্রায় উলঙ্গ হয়ে পড়ত। শাস্তি দিতে সে শুধু পা টিপত না, একদিন থুতু ফেলে সে বাধ্য করেছিল চরণকে তা চেটে নিতে।
ভরা বর্ষার টাবুটুবু ইরাবতীর চেয়েও চরণের চোখে বুঝি বেশি জল ছিল। বাবা যেদিন পিটত সেদিন সে মাঠ নালা ভেঙে চলে যেত বহু দূরে আর না ফেরার মনস্থ করে, কিন্তু যেখানেই শ্মশান পড়ত, সেখান থেকেই পালিয়ে আসত সে।
দিনের বেলা তার এমনি কাটত একরাম, কিন্তু রাত্রি নামত যেন তার কাছে নরকের মতো। এ সময়টা ছিল তার সৎ মায়ের বাবার কাছ থেকে সমস্ত দাবি আদায়ের সুযোগ। তাকে ঘুমন্ত ভেবে সৎ মা খোলাখুলি যেন জাদুমন্ত্র শুরু করত। আর চরণ তাদের গাঁয়ে মাঠে অনেক উলঙ্গ মানুষ দেখেছে; কিন্তু তার শিশু চোখে অত বড় বীভৎস উলঙ্গ রূপ আর কোথাও দেখেনি। এবং তার বাবা সোৎসাহে মানত সমস্ত দাবি।
তারপর এমনি এক রাতের সুযোগে তার মাথায় বজ্রাঘাতের মতো সৎ মা দাবি করে বসল এ বাড়ি থেকে তার পুত্র চরণের বিতাড়ন। নরকের প্রতিটি মুহূর্তেই টগবগ করে ফোটে। বাপ তার রাজি হয়ে গেল।
ভয়ে কান্নায় আর ঘামে সে রাতটা যে কেমন করে কাটল তা বুঝি সে নিজেই জানে না। পরদিন বাবা যখন তাকে নিয়ে গাঁয়ের থেকে অনেক দূরে বাজারের একটা দোকানে কাজে লাগিয়ে দিয়ে এল সেদিন একটা কথাও সে বলেনি। মানুষের এতবড় হীনতায় সে কাঁদতে পারেনি। সে বিশ্বাস করতে পারেনি, এ সংসারে আবার মানুষের বাবা বলে কেউ থাকতে পারে।
তারপর এ দোকানে সে দোকানে, চাকরের কাজ করে, এক মহকুমা থেকে আর এক মহকুমা, জেলার শহর থেকে একেবারে রেঙ্গুন। রেঙ্গুন থেকে সোজা কলকাতা। এর মাঝে যে জীবনটা কেটেছে তার সমস্তটাই ঠাসা ছিল সব বীভৎস ঘটনা, দুর্দান্ত ও নিষ্ঠুর প্রকৃতির সব নরনারী; তাদের নানান ভাষা ও পেশা, দুরধিগম্য স্থান এবং জমাট অন্ধকার ভরা।
আর চরণ দেখেছে, জীবনের এত যে বিচিত্র সব কাণ্ড কারখানা, সবই শুধু টাকা পয়সা সোনার জন্য। পাগলা জানোয়ারের মতো এ পৃথিবীর অতল গুহায় সব হন্যে হাতিয়ে ফিরছে কেবলি সোনা। খুন জখম, প্রেম হাসি, সবই শুধু সোনার জন্য। রক্তের বদলে সোনা।
কেবল কলকাতায় তাকে যিনি নিয়ে আসছিলেন, তিনি ছিলেন দেবতা। তাঁর কেউ ছিল না, রোজগারও করতেন না। কলকাতা আসবার মুহূর্তে চরণ তাঁকে ধরেছিল, এ মুলুক থেকে নিয়ে যাওয়ার জন্য। তিনি বলেছিলেন, সেই ভাল, তোমার মনিব যদি ছেড়ে দেন তো চলল। পরের দেশে ভাগ্যান্বেষণে যারা আসে, তারা চিরদিনই নিষ্ঠুর। সে অন্বেষণ কানাকড়ি হলেও তাই।
তারপর জাহাজে উঠে সমুদ্রের দিকে তাকিয়ে বলেছিলেন, চরণ, তুমি আমি আমরা সবাই নানান গর্ভ থেকে জন্মে এমনি পরিচয়ের সীমানায় এসে পৌঁছেছি। কোনও অপরিচয়ের বাধা আমাদের আটকাতে পারে না। ওই দেখো, অসীম সমুদ্র, অনন্ত আকাশ..ওই সুদূর অচেনাকে আমরা জয় করব। তুমিও অসীমের সন্ধান করো।
কোনও কথাই চরণ ভাল বুঝতে পারেনি, কেবল তার চোখের কোল ছাপিয়ে জল এসে পড়েছিল।
কিন্তু তিনি আচমকা মারা গেলেন। কথা বলে ডেক থেকে কেবিনে গিয়ে শুলেন, চরণকে বললেন, আমার বুকটা একটু হাতিয়ে দাও।
হাড্ডিসার বুকটা হাতাতে হাতাতে তিনি ঘুমোলেন, আর উঠলেন না। কলকাতার পুলিশ তাকে কয়েক দিন আটকে রেখে নানান কথা জিজ্ঞেস করে ছেড়ে দিল এই দুস্তর দুরধিগম্য বন্দরে। তারপর শিয়ালদহ, মনিব ভজুলাট। মনিবের নিজের মুখ থেকেই শুনেছে সে ওই নামটা, ভজুলাট। কীঅদ্ভুত নাম। আর এই দোকান। এও বড় বিচিত্র নাম, শ্রীমতী কাফে।
তার মনে পড়ে গেল, পরশুদিন একজন মরেছে এই ঘরে। এই ঘরে সে যেখানে রয়েছে। কোন দেশের মানুষ সে, কেমন সে দেখতে ছিল, কে ছিল তার, কিছুই সে জানে না। কত তারবয়স, তারও চরণের মতোই মা বাপ ছিল না কিছুই তার জানা নেই। শুধু শুনেছে, মরেছে। কিন্তু তার ভয় করছে না। মরণের কথায় মানুষের কত ভয়। তার সে ভয় নেই। মরণ কোনও সময়েই তার পেছন ছাড়েনি। বাগে পেয়েও পারেনি গ্রাস করতে। পরশু এখানে একজন মরেছে, আজকে সে এখানে এসেছে বাঁচার জন্য। আশ্চর্য! মরণ বাঁচন পাশাপাশি দাঁড়িয়ে আছে।
মনে পড়ছে, জাহাজের সেই বাবুর কথা, ওই দেখো অসীম সমুদ্র, অনন্ত আকাশ, ওই সুদূর অচেনাকে আমরা জয় করব। তুমিও অসীমের সন্ধান করো।সেই অসীম কী! কী আছে, কী আছে সেখানে।
মেঝেয় শুয়ে ঘুমিয়ে পড়ল চরণ। নিজের কাপড়েরই একাংশে পেতে গুটিসুটি হয়ে ঘুমোল।
নিশান্তে দিন, দিনান্তে নিশি। চক্রাকারে সময় এগিয়ে চলল।
শ্রীমতী কাফে তার অচল অবস্থাটা অনেকখানি কাটিয়ে উঠেছে। আবার জমে উঠতে আরম্ভ করেছে তার সকাল সন্ধ্যার আসর। দিনে দিনে ভজনও যেন বড় উদভ্রান্ত হগে উঠছে। যেমন বেড়েছে তার পানের নেশা, তেমনি বেড়েছে পাগলামি। মাঝে মাঝে দেখা যায় বিকৃত মুখে পেটটাকে চেপে সে ঘণ্টার পর ঘণ্টা পড়ে রয়েছে। তার শরীরের মধ্যে ব্যাধি প্রবেশ করেছে, কিন্তু কোনওদিন সেকথা কাউকে মুখ ফুটে বলতে শোনা যায় না। সে আত্মসমর্পণ করেছে চরণের কাছে। দোকানের সব ভারই প্রায় চরণের উপর। টাকা পয়সা পর্যন্ত চরণের হাতে চলে গিয়েছে।
আজকাল সন্ধ্যাবেলা প্রায়ই প্রিয়নাথের সঙ্গে কৃপালদের তর্ক হতে দেখা যায়। ঠিক তর্ক নয়, প্রিয়নাথকে সকলে বিদ্রূপবাণে জর্জরিত করে তোলে। প্রিয়নাথকে শ্লেষ করে হাসাহাসির হররা পর্যন্ত পড়ে যায়। প্রিয়নাথ নিতান্তই একলা পড়ে গিয়েছে। হীরেন অবশ্য বিদ্রূপ করে না, কিন্তু মাথা ঠাণ্ডা করে তর্ক করতে গিয়ে শেষ পর্যন্ত দেখা যায় সে প্রিয়নাথকে গালাগাল দিতে আরম্ভ করেছে।
কিন্তু সাম্প্রতিক রাজনৈতিক আবহাওয়া এমনভাবে পেকে উঠেছে যে, নিজেদের বাগযুদ্ধের বহর কিছুটা কমে এসেছে। সরকারের সঙ্গে কংগ্রেসের আপসের সম্ভাবনা সুদূর পরাহত। গান্ধীজি ইয়ং ইন্ডিয়াতে ঘোষণা করেছেন, তাঁর এগারো দফা দাবি সরকার মেনে নিলে সমুহ আন্দোলনের কোনও প্রয়োজনই হবে না। কিন্তু সরকার এগারো দফার একটাও বিবেচনা করতে রাজি নয়। ফলে সকলের মধ্যেই একটা উত্তেজনা ও প্রতীক্ষা থমথম করছে। দেশ জোড়া অসহিষ্ণুতা। সংবাদপত্রগুলো হিংসাকামী কর্মীদের বারবার স্মরণ করিয়ে দিচ্ছে গান্ধীজির আদর্শ। সাবধান করে দিচ্ছে সন্ত্রাসবাদীদের।
কৃপাল সেইজন্য একদিন প্রিয়নাথকে স্পষ্ট বলে দিয়েছে, তুমি শ্রীমতী কাফেতে আসসা বলেই পুলিশের নজর বারবার এদিকে এসে পড়ছে। এখন তোমার সরে পড়া উচিত। তার জবাব দিয়েছিল ভজু, এখানে যার প্রাণ চায় সে আসবে, যার চায় না, সে আসবে না। মনে হয় ভজুর বেশ খানিকটা পক্ষপাতিত্ব আছে প্রিয়নাথের উপর।
কৃপাল ভাবল, উলটা বুঝল রাম। যার ব্যবসার ভালর জন্য বলতে গেলুম, সে-ই তেড়ে মারতে আসে। কিন্তু হীরেন এ ভাবে প্রিয়নাথকে তাড়িয়ে দিতে চায় না। এমন কী, প্রিয়নাথ অত্যন্ত দরিদ্র ঘরের ছেলে বলে হীরেন তাকে কয়েকবার আর্থিক সাহায্য পর্যন্ত করেছে। তার বিশ্বাস ছিল, শত হলেও আমরা সকলেই কংগ্রেসের সভ্য। আমাদের যদি কোনও মতবিরোধ থাকে, তবে তার অবসান করতে হবে নানান আলাপ আলোচনায়।
রাত্রি আটটার পর ভাঙা আসরে এল বাঙালি। বাঙালি আরও কয়েকদিন এসেছে। এসে শ্রীমতী কাফের বারান্দায় ধপাস করে বসে পড়ত। ভজনের সঙ্গে বকবক করে চলে যেত।
আজকে এল বাঙালি প্রায় মত্ত অবস্থায়। এসে বারান্দার নীচে দাঁড়িয়ে গান ধরে দিল,
আমি দুখচেটে দুখীরাম, আমার কথা বলো না,
আমার নেই সুখের সঙ্গে কোন বনিবনা।
বলে সে ধপাস করে বসে পড়ল বারান্দার উপর।
ভজন বলল, কী হল রে?
আর ঠাকুর, তুমি সব ভেস্তে দিলে। দেওয়ালে হেলান দিয়ে এলিয়ে পড়ে সে বলল, তোমরা সব বাবুরা এক রকম। আগে রাস্তার ধারে বসে তোমার ছিটেবেড়ার ঘরে চা খেয়ে এসেছি। আগে ছিলে তুমি আমাদের, এখন তুমি পর হয়ে গেছ।
কথাটা ভজনের প্রাণে লাগল। বলল, কেন বল দিকিনি?
কেন আর কী। বাড়িতে যেদিন ভাত পেতুম না, সেদিনে তোমার দু পয়সার ঘুগনি খেয়ে কাটিয়ে দিতুম। আর এখন তোমার দোকানের দিকে চাইতে ডর লাগে।
ভজন বলল, তাই বুঝি তুই কোনওদিন আমার দোকানে ঢুকিস্‌নে?
বাঙালি মাতালের হাসি হাসল। বলল, ঢুকে কোথা বসব। ওই চ্যারে? শালা ছেলে বউ রাস্তা দিয়ে গেলে যে চিনতে পারবে না গো ঠাকুর। ভাববে কোন লাটের পো বসে আছে।
সকলে হেসে উঠল। প্রিয়নাথ আর হীরেন, গোলক চ্যাটুজ্যে মশাই আর কয়েকজন খদ্দের। কৃপাল গিয়ে জমেছে সারদা চৌধুরীর বৈঠকখানায়।
ভজন চেয়ার ছেড়ে দু হাত ধরে টেনে তুলল বাঙালিকে। বলল, আয় তবে, লাটের পো হয়েই বসবি আজ।
হা হা করে হেসে উঠল বাঙালি, কয়রা কি ঠাকুর। চ্যারে বসতে গেলে আমি আছাড় খাব মাইরি।
আছাড় খেলে গা টিপে দেব, তা বলে মিছে অপবাদ শুনবে না ভজুলাট। বলে টেনে বসাল তাকে হীরেনেরই পাশের একটা চেয়ারে। তারপরে বলল, বলি া রে, দু পয়সার ঘুগনি কি ভজুলাটের দোকানে বেচে না, না কেউ খায় না। শালপাতায় নয়। চিনে মাটির প্লেটে। তাতে কি তোমার জাত যাবে?
জাত গেলে তোমার দোকানের যাবে, আমাদের ও-সব নেইকো। বলে সে চেয়ার থেকে নেমে মাটিতে বসে বলল, দু পয়সার ঘুগনি দেও ঠাকুর, চোখে বাড়ি যাই। ওখানে আমি বসতে পারব না।
তারপরে হীরেনকে নজরে পড়তেই তার পায়ে হাত দিয়ে বলল, রাগ করো না লেউগিবাবু, মদ খেয়েছি, ভেবেছিলুম তোমাকে একটা কথা বলব। বলব এখন?
নিয়োগীর অস্বস্তি হচ্ছে। কিন্তু এড়াবার উপায় নেই। বলল, বলল।
বাঙালির মুখটা একটু গম্ভীর হয়ে উঠল। তাতে তার লাল চোখে ফুটল যেন নিষ্ঠুরতা। বলল, তোমরা সেদিন মিটিনে বললে, দেশের লোককে লেখাপড়া শেখাবে, জাত বেজাতের ছোঁয়াছুঁয়ি উঠিয়ে দেবে। কে তোমার কলকেতা থেকে এক বাবু এসেছিলেন, তিনিও বলেছেন।
হীরেন বলল, তোমার ভাল লাগেনি বোধ হয়? বাঙালি বলল, ভাল লেগেছে। কিন্তু বাবু তোমাদের মন্দিরে আমরা যেতে চাইনে, ছোঁয়াছুঁয়ির কী দরকার। আমাদের পেট ভরে দুটি খাওয়ার পথ বাতলে দেও। বারো মাস আর ছেলে বউয়ের শুকনো মুখ দেখতে পারিনে। মাসে চোদ্দো টাকা মাইনে, এ সব কি আর নড়চড় হয় না?
হীরেন রাগ করল না। কিন্তু প্রিয়নাথের সামনে প্রশ্নটা তাকে যেন একটু বেকায়দায় ফেলল!
ভজন বলল, ব্যাটা বদরসিক হীরেন, কেটে পড়।
হীরেন বলল, কেটে পড়ব না। বাঙালি, আমরা সেই জন্যই স্বরাজ চাইছি। স্বরাজ আমাদের একলার নয়। কিন্তু তার মর্যাদা রাখতে হবে। খাওয়াটা অনেক বড়, তবু এ ছাড়া কি স্বরাজে আর কিছু নেই?
বাঙালি অন্যদিকে তাকিয়ে নীরবে মাথাটা নাড়ছিল। একটু একটু করে তার চোয়ালটা শক্ত হয়ে উঠল। ছোট হয়ে এল চোখ দুটো। শক্ত হয়ে উঠল হাতের মুঠি। বলল, আছে, সেটাও তোমাকে বলি লেউগিবাবু। এর এট্টা ব্যবস্থা তোমরা করো। আমাদের সঙ্গে কাজ করে লোটন, খোয়া। থাকে কুলিবস্তিতে। আমাদের কাজ পথে পথে। আমাদের দশজনকে বললে, ভোর পাঁচটার মধ্যে এখান থেকে এগারো মাইল দূরে যেতে। সায়েব বাবুরা বলে খালাস, এট্টা টলির বন্দোবস্তও নেই। তা লোকে কেমন করে যাবে? কালা সায়েব বললে, পায়ে হেঁটে। এমনিতেই সেদিন পথে বাঘ বেরিয়েছিল। রাত করে যাবার ভয়ে লোটন বলেছে, অত সবিরে সে যেতে পারবে না। তা বললে বিশ্বাস যাবে না বাবু, শুনে সাদা সায়েব লোটনের পাছায় ঘপ করে কষালে এক লাথি, আর কালা সায়েব চুলির মুঠি ধরে এনতার কিল চড় ঘুষি।
বলতে বলতে উঠে দাঁড়াল বাঙালি। তাকে দেখে মনে হল হিংস্র আক্রমণে এখুনি বুঝি শত্রুকে ধরে সে ছিঁড়ে টুকরো করে ফেলবে। দপদপ করে জ্বলে উঠল চোখ দুটো। বলল চিবিয়ে চিবিয়ে, তা বাবু প্রাণটা চাইল, ওই সাদা কালা দুটো কুত্তার বাচ্চাকে ওইখানেই হাম্বর দে ঠেঙ্গে ফেলে দে আসি লাইনে। কিন্তু পারিনি।
পারিনি বলতে গিয়ে যেন গলার স্বরটা একেবারে সপ্তম থেকে ভেঙে তলার পরদায় নেমে এল তার। মনে হল অসহায় আক্রোশের বাষ্প জমে উঠেছে তার গলায় আর চোখে। বলল, উলটে আমাদের দশজনের এক টাকা করে মাইনে কেটে দিলে। বাবু, দুয়োনা ছুঁয়োনা আমাদের, অ আ ক খ মাথায় থাক, এ পেটে পিঠে মার আর কদ্দিন সইব বলো। বলো।
বলতে বলতে গলার স্বরটা তার নিভে এল। আচমকা সবাইকে অবাক কয়ে দিয়ে সে বেরিয়ে গেল।
ভজন পেছন থেকে ডাকল, বাঙালি শুনে যা।
বাঙালি শুনল না। কেমন একটা অসহ্য অস্থিরতা তাকে তাড়িয়ে নিয়ে গেল। সে নিজেও বুঝতে পারল না, কেন এমন হল! সে নিজেও জানে না, প্রাণটা ছুটতে না চাইলেও কেন এমন করে সে ছুটছে। কেন শীতের কুয়াশা-ঘন রাস্তাটা তার চোখের সামনে অন্ধকার হয়ে কেঁপে কেঁপে উঠছে। কেন একটা নোনা জলের স্বাদ তার ঠোঁটের দুই কষের ভেতর দিয়ে গিয়ে মুখটাকে লবণাক্ত করে তুলছে।
শ্ৰীমতী কাফে নিস্তব্ধ। ভজন বারান্দায় দাঁড়িয়ে পড়েছে। হীরেনের গায়ের থেকে চাদরটা খুলে পড়ে গিয়েছে নীচে। সে তাকিয়ে আছে দূরে, স্টেশনের ওভার ব্রিজ পেরিয়ে, টিনের শেডের তলা দিয়ে ঝাপসা তারা ভরা এক টুকরো আকাশের দিকে। প্রিয়নাথের দুই চোখে আগুন। বাঙালির চোখের মতো তার চোখ দুটোও জ্বলছে। চাটুজ্যে মশাই খানিকটা ভ্যাবাচাকা খেয়ে হতভম্বের মতো বসে আছেন। তিনজন খদ্দের ছিল, তাদের অবস্থাও চাটুজ্যে মশাইয়ের মতো। কিছুটা বা বিস্ময় ও মর্মাহত।
রাস্তা দিয়ে সেই ছোকরা পুলিশ অফিসারটি যেতে যেতে হঠাৎ থমকে দাঁড়াল। নিজের হাত ঘড়িটা একবার দেখে কাফেতে উঠে এসে বলল, কী ভাবছেন প্রিয়নাথবাবু?
চমকে উঠে প্রিয়নাথ অফিসারের দিকে তাকাল। অফিসার একটু ঘাবড়ে গেল তার চোখ দেখে। প্রিয়নাথ বলল, কী বলছেন?
আরও অমায়িক গলায় বলল অফিসার, না, কিছু না। নটা দশ। ভাবলাম, আপনার হয় তো মনে নেই।
প্রিয়নাথ দেওয়ালের দিকে ফিরে তাকাল। নটা বেজে গিয়েছে। পেণ্ডুলামে দুলছে কঙ্কালের মুখটা।
কয়েকদিন হল, সন্ধ্যা ছটা থেকে রাত্রি নটা পর্যন্ত তার বাড়ির বাইরে থাকার মেয়াদ বেড়েছে। সে কোনও কথা না বলে উঠে পড়ল।
অফিসারটি সকলের দিকে একবার তাকিয়ে বলল, নমস্কার হীরেনবাবু।
নমস্কার। হীরেন তার চাদরটা কুড়িয়ে নিল মাটি থেকে।
অফিসারটিকে কীরকম বোকা বোকা মনে হতে লাগল। যেন সে কোথাও অনধিকার প্রবেশ করেছে। সে একজন বাঙালি যুবক। আই. এ. পাশ করেছে। এখনও তার জীবনে অনেক শখ আছে। মনে তার কাব্য আছে। রীতিমত কাব্যরসিক। গানের দিকে ঝোঁক আছে। প্রায়ই গানের মজলিস বসায় সে। অগণিত লোক তাকে ভয় করে, শ্রদ্ধা করে। অনেকে তার করুণাপ্রার্থী। এই পথের উপর দিয়ে হেঁটে যাওয়ার সময় কত লোক তাকে সেলাম করে।
অথচ এই শ্রীমতী কাফেতে কোনওদিন সে মাথা উঁচু করে দাঁড়াতে পারেনি। এই একটি জায়গা এই অঞ্চলে, যেখানে ওঠবার আগে তাকে ভাবতে হয়, তার ইউনিফর্ম পরা সাবলীল গতি বাধা পায়। যেখানে সেলাম নেই, আছে বোধ হয়…। কী আছে সেটা ভাবতে গিয়ে অসহায় রাগে ও দুঃখে তার বুকের মধ্যে একটা যন্ত্রণা হয়। হঠাৎ অত্যন্ত তাচ্ছিল্যভরে ভজনের দিকে একবার তাকিয়ে গটগট করে বেরিয়ে গেল সে।
হীরেন বারান্দায় এসে দাঁড়াল ভজনের সামনে। তার কিছু বলার ছিল প্রিয়নাথকে। বলা হল না। মনে মনে ভাবল সে, যদি কৃপাল হতুম, আমি কিছুই বলতুম না। কিন্তু বাঙালির এ বেদনা যে তারও বেদনা। সে কি জানে না দেশবাসীর এ দারুণ দুঃখ ও অপমানের কথা। সে বলতে চেয়েছিল প্রিয়নাথকে, শাসকের হৃদয় পরিবর্তন যতক্ষণ না ঘটছে ততক্ষণ পর্যন্ত জাতিকে প্রতীক্ষা করতে হবে। অন্তত এ শাসকের বিদায় লগ্নের জন্যও অপেক্ষা করতে হবে।
হীরেন ডাকল, ভজু।
ভজন ঘুরে বলে উঠল, দোহাই তোমার হীরেন, আমাকে আর কিছু বলল না মাইরি।
বলে সে নিজের চেয়ারে গিয়ে বসে পড়ল। হীরেন বিস্মিত হয়ে ভজনের দিকে একবার তাকাল। দেখল, অদূরে দরজার কাছে শ্রীমতী কাফের বাবুর্চি চরণ দাঁড়িয়ে রয়েছে। ছেলেটা তার দিকেই তাকিয়ে আছে। দেখছে তার অপ্রস্তুত অবস্থাটা।
ভাবল, তারই ভুল হয়েছে ভজনকে কিছু বলতে যাওয়া। সে পথে এসে দাঁড়াল। একবার নসীরাম ঘোষের ওখানে যেতে হবে। কিন্তু মনটা বড় ভার হয়ে এল। ভার হয়ে এল, তার নিজেরই দিশেহারা মনটার জন্য। সত্যি, বাঙালির দুঃখের যে সীমা নেই।
কিন্তু তার চেয়েও আশ্চর্য, ভজনের এ কারখানা শ্রীমতী কাফে। জীবনের সব বিচিত্র অভিজ্ঞতাগুলো তার এইখান থেকেই হয়েছে। এইখানেই রামার সঙ্গে তার প্রথম পরিচয় হয়েছে। রামা! একটা দীর্ঘশ্বাস ফেলে এগিয়ে চলল সে।
কে একটা পাড়ারই ছেলে বারকয়েক দোকানের সামনে পায়চারী করে টুক করে দোকানে ঢুকে পড়ল। যেন কোনও নিষিদ্ধ জায়গায় প্রবেশ করেছে। ঢুকেই ভজনের দিকে একবার ভয়ে ভয়ে তাকিয়ে হাতের ইশারায় ডাকল চরণকে। এ-সব ছেলেদের চরণ চেনে। ওরা সব মত্ত ভজুলাটকে ভয় পায়। যদি খেপে গিয়ে একটা কিছু করে বসে।
বাদবাকি যে তিনজন বসেছিল, তারা নিজেদের মধ্যে বলাবলি করছিল ভজুর কথা। ফিসফিস করে। তিনজন যুবক। ব্রাহ্মণ। এখানে খেয়ে গিয়ে তারা পাড়ায় গল্প করে। বলে কত নিষিদ্ধ বস্তু তারা খেয়েছে। আর…আর ভজুলাট মাইরি ভারি মজাদার লোক। আমি একটি ঝোল চেয়েছিলুম মাংসের, তো মাইরি অ্যাত্তবড় একটা মাংসের টুকরো দিয়ে দিলে। ওখানে বসে একদিন মাল না খেতে পারলে শালা জীবনটাই বৃথা।
কিন্তু তাদের তো সে সাহস নেই। একজন বলল, মাইরি খচে গেছে।
আর একজন বলল, তুই পয়সাটা দিয়ে আয় না?
হ্যাঁ, তারপর আমার বাপান্ত করুক।
চরণের হাত দিয়ে পয়সা দিয়ে একে একে সবাই বেরিয়ে গেল।
রাত্রি বাড়ছে। চরণ তার ভাত বসিয়ে দিয়েছে। কিন্তু পেছনের এই নিঃসঙ্গ ঘরটায় বেশিক্ষণ থাকতে পারে না। সে বারবার মাঝের ফালি ঘরটা পেরিয়ে চলে আসে সামনের ঘরের দরজার কাছে। সামনে আসে না, যদি ভজু কিছু বলে। দরজার কাছ থেকে সে তার কালো মুখ বাড়িয়ে থাকে যেন একটা অন্ধকারের জীবের মতো। তবু সামনের ওই রাস্তাটা তো দেখা যায়।
মাঝে মাঝে পেছনের ছিটেবেড়ায় একটা ফট শব্দ শোনা যায়। চরণ বোঝে বাজারের সেই কান ঝোলা কুত্তিটা ল্যাজের ঝাপটা দিয়ে চরণকে ডাকছে। কোনও কোনওদিন যমদুতের মতো কুটে পাগলা তার পেছনের দরজায় এসে দাঁড়ায়। অনেক রাত্রে, যখন ভজু চলে যায়। এসে বলে, কী রে শালা কী করছিস? চরণ চমকে উঠে কয়লা ভাঙা লোহাটা হাতে নেয়। তার কী রকম ভয় হয় কুটে পাগলাকে। এক একদিন কুটে ভয় দেখাবার জন্যই বলে, কব রে শালা তোর ঘরে।তারপর বিকট দাঁত বের করে বলে, উঁ, শালা যেন আমার র‍্যাজাটে মাগ। চোখ পাকিয়েই আছে। খোল দরজা তোর কাছে শোব।
চরণ যেন তখন সত্যি একটা শঙ্কিত মেয়েমানুষের মতো প্রতিরোধের জন্য প্রস্তুত হয়ে চিৎকার করে ওঠে, আয় একবার, তোর মুণ্ডুটা এইখানেই থেতলে দেব।
কুটে বলে হেসে, হেঁ হেঁ দে দে মাইরি, একটু কিছু দে নিয়ে কেটে পড়ি।
চরণ চপ কাটলেটের অবশিষ্ট তাকে দিয়ে দেয়। কুটে পাগলা শান্ত হয়ে ভেগে যায়। চরণ ও-সব খাবার কোনওদিন মুখে দিয়ে দেখে না। তার ভাল লাগে না।
.
রাত্রি বাড়তে থাকে। চরণ ভাত নামিয়ে বসেই থাকে। তখনও ভজন ওঠেনি। কখন উঠবে কোনও ঠিক নেই। এমন সময় আবার এল বাঙালি। তার লাল চোখে লজ্জা ও সংকোচের হাসি। এ লজ্জা তার এখান থেকে তখন ও-ভাবে চলে যাওয়ার জন্যই। এত শীতের মধ্যেও তার নীল কুর্তার বুক খোলা। বলল, কই ঠাকুর, ঘুগনি দেও।
ভজন মাথাটা তুলে বলল, অ্যাই যা। তাই তো ভাবি, বাবু গেলেন কোথায়। কোথায় মরতে যাওয়া হয়েছিল?
তেমনি হেসে বাঙালি বলল, মেয়েপাড়ায়।
মেয়েপাড়ায়? কেন রে?
আমাদের লবার বউ যে ছমাস ঘর ছেড়ে চলে এয়েছে গো। বেশ্যে হয়েছে।
কেন নবার কী হল?
একটু যেন বিরক্ত হয়েই জবাব দিল বাঙালি, তোমার বড় বেবভোম্‌ বাবু। গেল সালে লবা মরে গেল না? তাপর তোমাদের ওই তিলকঠাকুর ভুলিয়ে ভালিয়ে নে এল বউটাকে কাজ দেবে বলে। নিজে কদিন ফুর্তি করে ওই কাজ দিয়েছে এখন। ছেলেমানুষ তো। ..তা ওর কাছে গে এট্টু বসেছিলুম। খাওয়ালে ঠাকুর। কচুরি, গজা, সন্দেশ…। আমাকে বললে, ভাসুর, এসো মাঝে মাঝে।
বাঙালি দেখল ভজুলাট এক মনে তার কথাগুলো শুনছে। আর কী যেন বিড়বিড় করছে।
রাস্তাটা একেবারে ফাঁকা হয়ে গিয়েছে। শীতের রাত্রি। স্টেশনের রকে কয়েকজন মুড়িসুড়ি দিয়ে শুয়ে আছে। আকাশটা প্রায় ঢাকা পড়ে গিয়েছে কুয়াশায়। কেবল শুকতারাটা অনেকখানি উঠে এসেছে পুব কোণ থেকে। …ভুনুর গাড়িটা তখনও রয়েছে। ভুনু ছিল না। কোথা থেকে হেঁটে এসে সে উঠল শ্রীমতী কাফের বারান্দায়।
বাঙালি আপন মনে তখনও বলছে, লবার সঙ্গে বে দে আমরাই তো নে এলুম তারকেশ্বর থেকে। এই এতটুকুন মেয়ে। আর এখন। পেখমে ছুঁড়ির পরে ভারী রাগ হয়েছে। আজ আর রাগ হল না। ঠাকুর, ভাবি কোনওদিন সবার কপাল আমার হবে।
ভাবতে পারে না। ভাবতে পারো না ভজন এ সমস্ত কথা। মনে হয়, তাকে যেন কেউ একটা জালের মধ্যে আটকে রেখেছে। মনে হয়, তার শিক্ষা দীক্ষা সম্মান শক্তি সমস্তটুকু নিয়ে সে কোথায় তলিয়ে যাচ্ছে। তার ভয় হচ্ছে। না, এতটুকু বিশ্বাস তার নেই। মত নেই, পথ নেই তার। তার চারিদিকে শুধুই বিভীষিকা! দাদার কথা মনে পড়ছে তার। সেই নির্ভীক শান্ত মুখ। কেন এত নির্ভয়, কীসের এত নির্ভয়। আমি তো পারিনে এত শান্ত থাকতে। আমার গৌর, নিতাই, যুঁই, আমার এই অন্তঃসারশূন্য শ্রীমতী কাফে, আমার বাবা, আমার দেনা, আমার ভয়, বেদনা, সুখ, দুঃখ, এসব ছাড়া যে আমার নিষ্কৃতি নেই। এত যে হা হা করে হাসি, এত যে নেশা করি, তাতে আমি যে আমার নিজেকে কখনওই ছাড়িয়ে উঠতে পারিনে। আমার যে কেবলই সব ধরে রাখার ভাবনা। ভাবনা, ভয়, উৎকণ্ঠা। এ যুগ ক্রুদ্ধ, বীভৎস, বিশ্বাসঘাতক। কতদিন এমনি জোর করে বেঁচে থাকত। বুঝি আমাকে হার মানতে হবে, অনুপযুক্ত প্রমাণিত হতে হবে এ যুগের কাছে।
হতাশা কী অসহ্য। অবসাদ কী দুরন্ত। কিন্তু তবু বার বউ মরতে যায়নি। ছি ছি, কেন মরতে যায়নি। নবার বউ গলায় দড়ি দিলে গৌরবের হত। কিন্তু আজ। আবার ভাবে, আজ নয়, যেভাবে হোক, মানুষ যে কেবল বাঁচতেই চায়! এই বাঙালি হয় তত একদিন বাঁচার জন্য ছুটে যাবে দেশে দেশে, আজ মরেনি, কালকে কালাধলা সাহেবের গলা টিপে শেষ করে দিয়ে জেলের ভাত খাবে, ফাঁসির দড়ি পরবে গলায়।
আর আমি? আমি শুধু পড়ে থাকব। মাথা তুলে সে মোটা গলায় আবৃত্তি শুরু করল,
এ মহানিদ্রা ঘুচিবে জানি,
আকাশে ধ্বনিবে অভয়বাণী।
ঠাকুর। বাঙালি ডাকল, এ আবার তুমি কী শুরু করলে?
কিছু নয়। বলে সে উঠে মদের বোতল নিয়ে এল। ভুনুকে ডাকল, এসো, আর কেন?
তারপরে তিনজনে তারা নিঃশব্দে মদ খায়। খেয়ে নিঃশব্দে ওঠে। ভুনু চলে যায় গাড়ি নিয়ে। বাঙালি বাড়ি না গিয়ে উত্তরদিকে হাঁটতে আরম্ভ করে। ভজন বাড়ির পথ ধরে।
শীতল রাত। অন্ধকার। ভজন চলেছে যেন অনেকখানি কুঁজো হয়ে। একদিন শ্মশান থেকে সে এমনি ফিরেছিল।
নিঃসঙ্গ একাকী চরণ। ঘুম নেই। পিছনের ঘরে এসে ইঁদুর-পাতা কলটা একবার দেখে। ছুঁচো তাড়া করে। কান ঝোলা কুত্তিটার সঙ্গে কথা বলে। আবার এসে শোয়। তার চওড়া বুকটা ভেদ করে একটা নিশ্বাস পড়ে। অন্ধকারে চকচক করে চোখ দুটো। বড় একা মনে হয় নিজেকে তার।
ঘড়ির পেণ্ডুলামে দোলে কঙ্কালের মুখটা। যেন বিশে দাঁত বের করে মাথা দোলাচ্ছে। টক টক টক।
ঠক ঠক ঠক। চলেছে রাত-পুলিশ। একটা সাইকেল চেপে চলেছে পুলিশ অফিসার। ছোকরা অফিসার। একবার তাকায় নিঝুম শ্রীমতী কাফের দিকে। তীক্ষ্ণ সন্দেহান্বিত চোখে।
.
সন্ধ্যাবেলা। চপ কাটলেট ভাজতে ভাজতে হঠাৎ চমকে উঠল চরণ। দেখল, পেছনের দরজা দিয়ে কাকে কাঁধে নিয়ে ঢুকছে রথীন। ঢুকে কাঁধের থেকে নামিয়ে শুইয়ে দিল মাঝের ঘরের বেঞ্চিতে। শোয়াল সুনির্মলকে। রিভলবার ছোঁড়া প্র্যাকটিস করতে গিয়ে তার হাতে গুলি লেগেছে। গুলি করেছে রথীন। টার্গেট দেখাতে গিয়ে আর হাত সরিয়ে নেওয়ার অবসর হয়নি সুনির্মলের।
সুনির্মলের হাতে ন্যাকড়া বাঁধা, কিন্তু সেটা লাল হয়ে উঠেছে। রক্ত বন্ধ হচ্ছে না। দাঁত চেপে চুপ করে আছে সে। যন্ত্রণায় কালো হয়ে উঠেছে মুখটা। চোখের কোণে জল জমে উঠেছে। কিন্তু নিঃশব্দ। এমন কি নিশ্বাসও চেপে ফেলছে। রথীন বলল, ভজুদাকে ডেকে দাও। কেউ যেন টের না পায়।
চরণ জানে রথীনকে। কয়েকদিন রথীন তার কাছে অনেক কাগজপত্র রেখে গিয়েছে। একদিন একটা সুটকেশ রেখে গিয়েছিল। আর একদিন ভোর রাত্রে তাকে দিয়ে ময়দায় কাই তৈরি করিয়ে নিয়েছিল দেওয়ালে পোস্টার মারার জন্য। ভজন এসে সব দেখে চমকে উঠল, এ কী ব্যাপার?
রথীন বলল সব কথা। ভজন অসহায়ের মতো বলল, তা এখানে এনেছিস কেন? এখুনি যে ধরা পড়ে যাবি?
কোথায় যাব? ভজনের চেয়েও অসহায় মনে হল রথীনকে।
ভজন হেসে ফেলল। শালুক চিনেছে গোপাল ঠাকুর। চল তবে সব সুদ্ধ জেলে যাই।
এমন সময় প্রিয়নাথও এল সেখানে। বলল, মন্টুর কাছে ওর সংবাদ পেয়েছি। রথীন, তুমি এক কাজ করো, সন্তোষ মাসিমার কাছে চলে যাও। গিয়ে সব বলে, এখুনি তোমার সঙ্গে হরেন ডাক্তারকে নিয়ে এসো। ভজু তুমি কিছু টাকা দিয়ে দাও।
ভজন বলল, মাফ করো বাবা, এ সন্ধ্যার ঝোঁকে মালের দামটাও পুরো ওঠেনি এখনও।
বলেই ভজনের মনে হল সুনির্মলের যন্ত্রণাকাতর দৃষ্টিটা তার দিকেই রয়েছে। কী মনে করে আবার বলল, শুধু তোরা মরিস না, আর একজনকে মেরে মরিস। নে, নিয়ে যা, যা আছে। বলেভজন ড্রয়ার খালি করে সব দিয়ে দিল রথীনের হাতে। রথীন বেরিয়ে গেল। প্রিয়নাথ কোলে টেনে নিল সুনির্মলের মাথাটা। বলল, চরণ, এ ঘরে বাতি নিভিয়ে তুমি কাজ করোগে। ভজন
প্রিয়নাথ ভজনের সময়বয়সী। ভজন কাছে এলে সে বলল, আজ কি তুমি নেশা করবে না?
একটু অবাক হয়ে ভজন প্রিয়নাথের দিকে তাকাল। বলল, করতে যাচ্ছিলুম, বাধা পড়েছে। পয়সা নেই, তা ছাড়া এখন আর মন চাইছে না।
প্রিয়নাথ বলল, এমনি হয়, কিন্তু মনটাকে একটু চাওয়াও ভাই। দোকানটাকে একটু মাতিয়ে রাখো।
ভজন যেতে গিয়ে থমকে দাঁড়াল। বলল, প্রিয়নাথ, ছোঁড়া বাঁচবে তো? আমার আশ্রয়ে এসে উঠেছে ও।
প্রিয়নাথ হেসে বলল, বাঁচবে বই কী।
জীবনে বোধ করি এই প্রথম ভজন অনিচ্ছায় নেশা করল। প্রথম রাত্রে রোজকার মতো জমে উঠল দোকান। কৃপালের সঙ্গে আজ সারদা চৌধুরীও কংগ্রেসের সভ্য হয়েছেন। কৃপালেরই কারসাজি। চৌধুরী কংগ্রেসের পক্ষ থেকে দাঁড়াবেন। হীরেন বসে আছে খানিকটা অপাংক্তেয় হয়ে। তার কাছে সমস্ত ব্যাপারটা ভাঁড়ামো বলে মনে হচ্ছে।
আটটা বেজে গেল। পুলিশ অফিসার একবার টহল দিয়ে গেল শ্রীমতী কাফের সামনে দিয়ে। ভজনের তা চোখ এড়াল না। মদ খেয়েছে, কিন্তু নেশা তার ধরেনি আজ। বাঙালি এসেছে। বসে আছে বারান্দায়। অপেক্ষা করছে প্রিয়নাথের জন্য। প্রিয়নাথ তাকে আসতে বলেছিল। কিন্তু জানে না, প্রিয়নাথ পেছনের ঘরেই রয়েছে।
ইতিমধ্যে সুনির্মলের ড্রেস হয়ে গিয়েছে। ডাক্তার ঘুমের ওষুধ দিয়ে চলে গিয়েছেন কয়েক মিনিট আগে।
প্রিয়নাথ বলল, রথীন, রেল মজুরদের সম্পর্কে সেই কার্বন কপির ইস্তাহার লেখা হয়েছে?
রথীন জানালো, হয়নি। হয়নি, তা জানত প্রিয়নাথ। গম্ভীর হয়ে উঠল তার মুখ। বলল, তোমার এই গুলি ছোড়াছুড়ির চেয়ে সেটা অনেক দরকারি কাজ ছিল রথীন।
রথীনের মুখ রাগে থঙ্কমিয়ে উঠল। আরও কয়েকদিন এমনি কথা সে শুনেছে প্রিয়নাথদার মুখে। তাতে তার রাগ হয়েছে, ঘৃণা হয়েছে, অবিশ্বাস ও সন্দেহ উঁকি মেরেছে তার মনে। ইনি নারায়ণদার সহকর্মী। বেশির ভাগ সময়েই বাইরের নানান জায়গায় ইনি ঘুরে বেড়িয়েছেন। নারানদার অনুপস্থিতিতে ইনিই নেতা। কিন্তু সম্প্রতি ওঁর মুখে নতুন একটা কথা শোনা যাচ্ছে, সমাজতন্ত্রবাদ। কথায় কথায় মজুর কৃষক আন্দোলন। সেখানে রথীনের কোনও প্রশ্ন ছিল না। কিন্তু সমিতির জীবনের প্রতি ওঁর কোনও দায়িত্ববোধ নেই।
রথীন জবাব দিল, আমি বলছি, দরকার ছিল।
প্রিয়নাথ মর্মাহত হয়ে জিজ্ঞেস করল, কী ভাবে?
রথীনের চওড়া চোয়াল শক্ত হয়ে উঠল। হাতের মুঠি পাকিয়ে চাপা গলায় বলল সে, রেলের ইউরোপিয়ান ইয়ার্ড ম্যানেজারকে আমরা গুলি করে মারব।
ভুল প্রিয়নাথের মুখ দিয়ে খালি একটা কথা বেরিয়ে এল। অনেক কথা বলতে চেয়েছিল সে। কিন্তু কী বলতে হবে, সব কথা তার জানা নেই।
রথীন বলল, ভুল কেন? সমাজতন্ত্রে কি শত্রুকে মারা হবে না?
হবে, নিশ্চয়ই হবে কিন্তু এ ভাবে নয়। কিন্তু কীভাবে সে সম্পর্কে পরিষ্কার ধারণা প্রিয়নাথেরও নেই। শুধু, এটা সে জেনেছে সমাজতন্ত্রের আন্দোলনে, গণসংগঠন পূর্ণমাত্রায় হলে শত্রুকে আঘাত করতে হবে। অর্থাৎ সর্বহারা বিপ্লবে গণসংগঠিত হলে শ্রমিকরাই সাহেবদের মারবে। সে বলল, মারব ঠিকই রথীন, কিন্তু শ্রমিকরা আমাদের সঙ্গে থাকবে।
রথীনের মনে হল, তাতে সব ভেস্তে যাবে। উপরন্তু তার মনে সন্দেহ ঘনিয়ে এল আরও গুঢ় হয়ে। ভাবল, কাপুরুষের মতো কথা বলছেন প্রিয়নাথদা। হয়তো তিনিও অহিংস আন্দোলনের পথে চলে যাবেন। সে খালি তীব্র গলায় বিদ্রূপ করে বলল, নারানা থাকলে আপনি হয়তো এ কথা বলতেন না।
প্রিয়নাথ জবাব দিল, বলতুম, একশোবার বলতুম, রথীন। এই আমার বিশ্বাস।
রথীন তীব্র দৃষ্টিতে তাকিয়ে রয়েছে প্রিয়নাথের দিকে। পকেটে তার লোডেড রিভলভার। তার ক্রুদ্ধ অবুঝ মনটার মধ্যে সমাজতন্ত্রবাদ একটা অন্য রকমের আপসের মতোই মনে হতে লাগল। শ্রমিক বিপ্লব একটা ধোঁয়াটে সংস্কার। এই ধোঁয়াটে ভাবের মধ্যে তার কেবলি সুনির্মলের রক্তাক্ত হাতটার কথাই মনে পড়ছে। তার সন্ত্রাসবাদী জীবনে এ লজ্জা ও বেদনা রাখবার ঠাঁই ছিল না। তার উপরে এক দুর্বোধ্য আদর্শের দ্বারা তার প্রায় আজন্ম লালিত বিশ্বাসের প্রতি আঘাত সে সইতে পারছে না।
সে খালি বলল, আপনি আর কোনও কথা আমাকে বলবেন না।
প্রিয়নাথও বুঝতে পারছিল রথীনের মনের অবস্থা। সে বুঝতে পারছে, রথীন অস্থির হয়ে উঠেছে। ওর রাগ হচ্ছে। এমনকী এ রাগ একটা বিশ্রী ঘটনাও ঘটিয়ে দিতে পারে। তবু এ রাগ অস্বাভাবিক নয়, অন্যায় নয়। কেন না, সে পরিষ্কার করতে পারছে না তার মনের কথা। বলতে পারছে না, তার পথ দীর্ঘদিনের, ধৈর্যের এবং যন্ত্রণার পথ। তারও মনের মধ্যে একটা অসহ্য ছটফটানি নিজেকে প্রকাশ করতে না পারার জন্য। কিন্তু রথীন একটা কিছু করে বসতে পারে। না করলে হয়তো ওর শাস্তি হবে না।
সে বলল ঠাণ্ডা গলায়, বলব না। তবু একটা অনুরোধ করব, ইয়ার্ড ম্যানেজারকে এখন মেরো। তাতে ক্ষতি হওয়ার সম্ভাবনা।
রথীন আরও খানিকটা ঝাঁজ দিয়ে বলল, আপনার নীতিতে হয়তো তাই।
বলে সে বেরিয়ে গেল। কিন্তু মনে মনে, এটা সে বুঝল, ম্যানেজার মারা মতব তাকে ত্যাগ করতে হবে। প্রিয়নাথদার অমত মানে, সমিতির সকলের মনের মধ্যেই একটা সংশয় এসে পড়বে। তা ছাড়া সুনির্মল অসুস্থ।
প্রিয়নাথ অনেকক্ষণ চুপচাপ বসে রইল। রথীনের উপর সে রাগ করতে পারছে না, কিন্তু অপমানে জ্বলে যাচ্ছে তার বুক। রথীনের চোখ মুখে কী অসহ্য ঘৃণা, অবিশ্বাস ও সন্দেহ। মতাদর্শের বিরোধ নয়, রথীন তার চরিত্র সম্পর্কে সন্দিহান। নিজেকে একবার দেখে নেওয়ার জন্য যেন সে মনের তলায় ড়ুব দিল। সত্যই কি তার চরিত্রে কোনও মালিন্য দেখা দিয়েছে। তার বিশ্বাস কি কলঙ্কের পথ ধরেছে। ভাবতে ভাবতে হঠাৎ তারও মনের মধ্যে ক্রোধ জ্বলে উঠল। ধকধক করে জ্বলে উঠল তার চোখ দুটো। মনে হল রথীনকে অত কথা বলতে দেওয়ার আগে উচিত ছিল, একটি ঘুষিতে ওকে স্তব্ধ করে দেওয়া। ওর পকেট থেকে রিভলবারটা কেড়ে নিয়ে, হাত দুটো মুচড়ে ভেঙে ফেলে রাখা উচিত ছিল।
ভজন এল এ সময়ে চরণকে একটা হাঁক দিয়ে। এসে বলল, কেমন ভাল তো? উঃ, মাইরি কী আয়োডিনের গন্ধটাই বাইরে যাচ্ছিল। ভাবলুম, দিলে ঠেলে সবসুদ্ধ!
শান্ত হয়ে এল প্রিয়নাথের মন। এতখানি রাগের জন্য নিজেকে ছিছিকার দিয়ে উঠল সে। বরং উল্কা এল তার মনে। ভাবল, রথীন হয়তো সত্যি একটা কিছু করে বসবে। ওর কাছেই যাওয়া উচিত আমার এখুনি। ওকে বোঝাতে হবে। ভুলে যাচ্ছি এ গাছ আমরাই পুঁতেছি। সত্যি, সেকথা ভাবলে যে, আমারই হাত নিসপিস করে ওঠে। ইচ্ছে হয়, ইয়ার্ড ম্যানেজারকে সাবাড় করে দিয়ে আসি এই মুহূর্তে। সে বলল, ভজু, আমি এবার যাচ্ছি। ও এখন ভাল আছে। তবে খুবই সাবধান, ধরা পড়ে গেলে ভয়ানক গণ্ডগোল হয়ে যাবে।
ভজন বলল, বাঙালি যে তোর জন্য বসে আছে?
আজ আর ওর সঙ্গে কথা বলা সম্ভব নয়। তুমি ওকে বাড়ি যেতে বলে দিয়ে। আর…সুনির্মল রইল। হয়তো রথীন আবার আসবে রাত্রে। তবু তুমি চরণকে একটু সাবধান করে দিয়ো।
বলে সে নর্দমা পেরিয়ে রাবিশ মাড়িয়ে অন্ধকারে মিশে গেল।
বাইরের ঘরে ভিড় ঝিমিয়ে এসেছে। কৃপাল চলে গেছে তার সাঙ্গপাঙ্গসহ। হীরেন বসে আছে একলা। আগামী কাল মহকুমা কংগ্রেসের সাধারণ সভ্যদের একটা সভ্য হওয়ার কথা আছে। নবীন গাঙ্গুলী আসবেন সেখানে। তিনিই প্রেসিডেন্ট। সেখানে হীরেনের অনেক বক্তব্য আছে। তাই ভাবছে সে। কিন্তু সচেতন চোখ এড়ায়নি ভিতরের ঘরে একটা কিছু ঘটছে। কিছুটা সে আন্দাজও করেছে এবং সেই সঙ্গে স্থানীয়ভাবে কোনও গণ্ডগোলের আশঙ্কা করেছে সে। সে বুঝতে পেরেছে রথীনদেরই কোনও ঘটনা ঘটেছে। শুধু এই নয়, আরও অনেক কথা তার মনের মধ্যে ঘোরাফেরা করছে। এমনকী বাঙালির বসে থাকার ধরন দেখেও তার মনে হচ্ছে, সে নিশ্চয়ই কোনও কারণে এসেছে। কিন্তু হীরেন কিছু বলেনি। সে বলবে না। দেশের যাতে ভাল হয়, তাই যদি ওরা করে করুক, কিন্তু কোনও অকারণ গণ্ডগোল ও রক্তপাতের সৃষ্টি যেন না হয়। কিন্তু রামার হাসি কী দুর্নিবার হয়ে উঠেছে দিন দিন। প্রায়ই দেখা যায়, একটা জোয়ান ডোমের ছেলে ওর পিছনে পিছনে ফেরে। কেন?
বসে আছেন গোলক চাটুজ্যে মশাই। কিছুক্ষণ আগেই তিনি এক ঠগের গল্প জুড়েছিলেন, যে কথা শুনে সারদা চৌধুরী উঠে পড়তে বাধ্য হয়েছেন।
বাঙালি ঘুমিয়ে পড়েছে বারান্দার উপরেই। একটা লোক মাংসের হাড় চিবুচ্ছে। নিরালা পেয়ে, মনের সুখে চোখ বুজে দাঁত খিঁচিয়ে, কটমট করে চিবোচ্ছে। তারপর হঠাৎ যেন অবাক হয়ে তাকিয়ে দেখল, হাড়ে আর এটুও মাংস নেই। হাঁপিয়ে পড়েছে। হতাশার নিবাস পড়ল একটা।
ভজন তাকিয়ে দেখল সুনির্মলকে। ঘাড় এলিয়ে শুয়ে আছে। ব্যান্ডেজ বাঁধা হাতটা আটকে দিয়েছে গলায় সঙ্গে, কাপড়ের ফালি দিয়ে। মুখে একটা যন্ত্রণার ছাপ। নিশ্বাস পড়ছে তো? পড়ছে। সে কী বলবার জন্য মুখটা তুলতে গিয়ে বলতে পারল না। হঠাৎ তার দম বন্ধ হয়ে এল। মুখটা লাল হয়ে উঠল। পেটে একটা ভীষণ ব্যথা উঠছে। এমনি হঠাৎ ব্যথাটা উঠে যেন তার সমস্ত চৈতন্যকে আচ্ছন্ন করে দেয়। অসহ্য। বাড়ি যেতে হবে। সে একটা কবিতা বলতে যাচ্ছিল। আজকের রাতটা আর ঘুমোসনি—দেখিস একে। ভাবল বিপদ আসতে পারে দোকানে পুলিশ আসতে পারে কাল সকালে। কিন্তু ওকে ফেলে তো দিতে পারিনে। যদি শ্ৰীমতী কাফে বিসর্জন যায় সেটা ভাববার অবকাশ পরে পাব।
.
সকালে নারায়ণ বসেছিলেন নিজের ঘরে। কিছুক্ষণ আগে ভজনের দুই ছেলে গৌর, নিতাই তাঁর সঙ্গে ভাব করে গিয়েছে। নারায়ণ ভাবছিলেন হালদারমশাইয়ের কাছে গিয়ে বসবেন। গতকাল রাত্রে বকুলমা এসেছিলেন, আবার হয়তো আসবেন এখুনি। আসবে হয়তো আরও অনেকে। প্রতিবেশী গুরুজনেরা, ছেলেরা। কিন্তু তার চেয়েও বেশি করে একটা কথা তার মনে পড়ছিল। ভাবছিলেন, নিজের অন্নসংস্থানের কথা। এ ভাবে ভজনের উপর তিনি কতদিন থাকবেন। অবশ্য একথা ঠিক, নারায়ণের ভাবনা নেই। তাঁকে আহার ও আশ্রয় দেওয়ার জন্য অনেকেই উদগ্রীব। কিন্তু এখানে থেকে তো তা সম্ভব নয়। তা ছাড়া, নিজের কাজও তাঁর এখানে থেকে বেশি দিন চলবে না।
এমন সময় একটি ছেলে একে তাকে প্রণাম করল। বছর বারো বয়স ছেলেটির। মুখোনি যেন চেনা চেনা, তবু মনে করতে পারলেন না কিছুতেই কার ছেলে, কোথায় দেখেছেন। এই টানা টানা ভূ আর চোখ, টিকালো নাক আর উজ্জ্বল শ্যাম রং, এমনি মুখের ছাঁদ যেন খুবই চেনা। জিজ্ঞেস করলেন, নাম কী তোমার?
শ্রীনবীন ভট্টাচার্য। বলতে বলতে ছেলেটির নজর চলে গেল দরজার দিকে।
তাকে কাছে টেনে নিলেন নারায়ণ। নবীন বিস্মিত চোখে নারায়ণের দিকে তাকাল।
নারায়ণ বললেন, তোমার বাড়ি কোথায়?
রানাঘাট।
এখানে কোথায় এসেছো?
মামার বাড়ি।
কোথায় মামার বাড়ি?
গঙ্গার ধারে।
একেবারেই চিনতে পারলেন না নারায়ণ। জিজ্ঞেস করলেন, তোমার বাবার নাম কী?
শ্রীননীমাধব ভট্টাচার্য।বলতে বলতে নারায়ণের দিকে তাকানো তার বড় বড় চোখের মণি দুটো আবার ঘুরে গেল দরজার দিকে।
নারায়ণও সেদিকে তাকালেন। দেখলেন, খয়েরি রং চেক শাড়ি উঁকি দিয়ে আছে সেখানে। মানুষটিকে দেখা যাচ্ছে না। তিনি আবার তাকালেন ছেলেটির দিকে। ভয় যেন অনেকখানি কেটেছে। খানিকটা তন্ময়তা এসে গিয়েছে কিশোর নবীনের চোখে। যেন খুঁটিয়ে খুঁটিয়ে দেখছে, এ মানুষটি তার সেই মানুষটি কিনা। হঠাৎ বলল, আমার মা এসেছে।
তোমার মা!
বলতেই খয়েরি শাড়ি ঘরে ঢুকে এল। এসে প্রণাম করল নারায়ণকে। নারায়ণ শশব্যস্ত হয়ে উঠলেন, আহা, কী করেন। বসুন।
নবীনের মা বসল। বসে বলল মাথা নিচু করে, আমার নাম প্রমীলা। বাবার নাম, শ্রীনকুলেশ্বর পাঠক।
বুঝেছেন, বুঝেছেন নারায়ণ। আর বলতে হবে না। সেই পাঠকবাড়ির মেয়ে, মেয়ে নয় সেই বালিকা। বুকের মধ্যে ধ্বক্ করে উঠল বিপ্লবী নারায়ণের। তাই তাঁর মনে হচ্ছিল নবীনাকে দেখে, এ মুখ যেন চেনা। নবীন কিশোর, সে ছিল কিশোরী, কিন্তু একটি-ই মুখ যেন।
দেখলেন, বয়সের ভার ও গম্ভীর হয়েছে প্রমীলার মুখ। একহারা মেয়ে দোহারা হয়েছে। মাথায় ঘোমটা নেই। চুলের গোছ আছে তেমনি। ঘাড় আর পিন জুড়ে খোপা একটু এলোমেলো। গায়ের রং যেন আরও ফরসা হয়েছে।
একটা মুহূর্তে সব যেন কেমন এলোমেলো হয়ে গেল নারায়ণের। নানান কথা মনে পড়ছে। সব বাজে কথা। সেই কথা, একদিন বিয়ে বসতে চেয়েছিল এই মেয়ে নেকো হালদারের বড় ছেলের সঙ্গে। হাসির কথা। কী হাসির কথা বলতেন ঠাকমা, নাতনি আমার শিব গড়ে যেন হালদারের বড় ব্যাটা। তার চেয়েও হাসির কথা, নারায়ণের প্রায় কৈশোরোত্তর বয়সের সেই গোপনউন্মাদনা। নাম না জানা বিচিত্র অনুভূতি। অনুভূতি নয়, পাগলামি। পাগল না হলে গাধারের পাড়ায় কেন বারবার ছুটে যেতে হত। শুধুই পাগলামি। আর সেই পাগলামি আজও বুকের মধ্যে কী এক কাঁটার মতে যেন খচখচয়ে উঠছে। নিখাস জমে জমে ভার হয়ে আসছে বুক! বুকের মধ্যে ঢাকাটুকি দেওয়া একটা মুখ, একষ্ট অন্ধকার আচ্ছন্ন মুখের ঢাকনা কে যেন হুস করে উড়িয়ে দিল। সাধ নেই, ইচ্ছাও নেই, অথচ মেঘের মতো আপনা আপনি ফল যেন জমে উঠেছে থরে থরে, বুকের মাঝে। এই মাটির সংসারে বোধকরি তার কোনও বাস্তব রূপ নেই। থাকতেও পারে না। বুঝি জানাজানি নেই সেই গোপন অন্ধকার মুখটির সঙ্গে মানুষটির।
কারও মুখেই কথা নেই। আর একজনও চুপচাপ। তাকে দেখে মনে হয়, সে ঘরানা ঘরের বউ। তার দুঃখ নেই, দারিদ্র্য নেই। নবীনের মতো তার ছেলে আছে। নিশ্চয় আছে উপযুক্ত স্বামী। বোধ হয় লজ্জা করছে। হাসি ও সংকোচে ভরা মুখ। তুলি তুলি করেও তোলা যাচ্ছে না। তারপরে হঠাৎ বলে ফেলল, ঠাকমা মরে গেছে।
বলে ফেলেই মুখটা নামিয়ে নিল প্রমীলা। ঠাকমার কথা বলতে গিয়ে চোখে বড় বড় ফোঁটার জল জমে উঠেছে।
আশ্চর্য, প্রথমেই ঠাকমার কথা কেন। তা ছাড়া আর কে আছে। কে ছিল আর সেদিন তাদের মাঝখানে। ঠাকমা যেন তাদের কৈশোরের দূতী। রাধার সঙ্গিনী বড়ায়ির মতো।
নারায়ণ বললেন, আহত গলায়, কত দিন আগে?
আজ তিন বছর। চোখের জল মুছল প্রমীলা।
নারায়ণ নিশুপ। প্রমীলা আবার বলল, আপনার কথা খালি বলত।
আবার জল এসে পড়ল চোখে। কত যে কথা ঠাকমার। সে সব কথা মনে মনে করলে কান্না রোধ করা যায় না। সে কান্না হলই বা প্রমীলার পক্ষে লজ্জার। কোনও পাপ তো সে করেনি। ঠাকমা কত দিন অকারণ তাকে এই মানুষটির কথা বলেছে, ঠাকমাও যেন কেমন একরকম করে ভালবেসেছিল এই মানুষটিকে। কেমন একরকম করে তারও মনের মাঝে এ মানুষটি রইতে বসতে রয়ে গিয়েছে। কোথায়, তা জানে না। বিবাহিত জীবনে মনে হয়েছে পাপ, কিন্তু কোথায় রয়েছে সে পাপ না জানলে কেমন করে তাড়াবে। এই যে চোখের জল, সে কোথায় আছে কে জানে। তবু সে সময় হলে না এসে পারে না। কে কাকে তাড়াবে।
থাক। কী হবে সেসব কথা বলে। নারায়ণ নড়েচড়ে বসলেন। নেহাত কথার কথা, কবে এসেছ শ্বশুরবাড়ি থেকে?
এক মাস। চলে যাবার কথা ছিল, যাইনি। বোধ হয় আপনাকে দেখব বলেই যাওয়া হয়নি।
নারায়ণ হা হা করে হেসে উঠলেন এতক্ষণে। কিন্তু গুমোট কাটল না তাতে।
প্রমীলা আবার বলল, হাসি নয়। নারায়ণদা, আপনার জন্যে বড় ভাবনা ছিল।
নারায়ণ আবার হেসে উঠতে চাইলেন। প্রমীলা কী অদ্ভুত ছেলেমানুষ। যেন কোনও পার্থক্য নেই ওর সঙ্গে ওর ছেলেটার।
প্রমীলা কোনও দিকে ভ্রূক্ষেপ না করে বলে গেল তার নিজের কথা, এ সংসারে সবাই উলটোটা ভাবে। তাই কোনও দিন কাউকে মনের ভাবনার কথা বলতেও পারিনি। কিন্তু নারায়ণদা, আপনি তো উলটো বুঝবেন না। দিনরাত লুকিয়ে লুকিয়ে ভগবানকে ডেকেছি। দিন-রাত।
কেন ডেকেছে সেকথা বলার প্রয়োজন ছিল না। কিন্তু নারায়ণের বুকের মধ্যে নিশাস আটকে এল। তাঁর কঠিন অটল প্রাণ এই মেয়েটির কাছ থেকে এসব কথা শোনার জন্য এক মুহূর্ত আগেও প্রস্তুত ছিল না। আচমকা তার হৃদয়ের গোপন ক্ষতটা যেন কে সকলের সামনে খুলে দেবার মতলব করেছে। কিন্তু কী যে বলবেন, সে কথাটা পর্যন্ত মুখে জোগাল না।
প্রমীলা তার জলভরা চোখ দুটো এবার তুলে ধরল নারায়ণের দিকে। বলল, জেলে তো শুনেছি ওরা খুবই অত্যাচার করে।
নারায়ণ নবীনের মাথায় হাত বুলোত বুলোতে বললেন, তা করে। প্রথম দিকে করেছিল, শেষের দিকে হাল ছেড়ে দিয়েছিল।
একটু হেসে আবার বললেন, ওরা শুধু অত্যাচারই করে। মানুষকে তো দেখেছ, যে যত দুর্বল হয়, তত তার অত্যাচার বাড়ে, আমাদের মাথাও তত উঁচু হয়। প্রমীলা, একটা কথা বলি। কেবলই দুশ্চিন্তা করে ভগবানকে ডেকে ডেকে তাঁকে বিব্রত করো না। আমার সুখের জন্য বারবার তাঁকে বললে তিনি বিমুখ হবেন। বলল, এ জীবনে যেন হার মানতে না হয়। যদি হার মানি, তবে একশো বছরের পরমায়ু নিয়ে বেঁচে থাকাও যে অভিশাপ।
প্রমীলা বলল অসহায়ের মতো, এত কথা যে বুঝি না। কিন্তু, আপনি হার মানবেন, একথা ভগবান এসে বললেও আমি মানতে পারব না। তা হলে যে সবই যাবে।
একথা শুনে নারায়ণের বদ্ধ প্রাণটার দরজা যেন খুলে গেল। বললেন, সত্যি, তা হলে সবই যাবে। কিন্তু হার মানব না আমরা। তোমরা দিন-রাত কামনা করছ, সে কি কখনও ব্যর্থ হয়?
কী কথা বলতে গিয়ে প্রমীলা চুপ করে রইল। শুধু দেখল, নারানদার সারা মুখ উজ্জ্বল হয়ে উঠেছে, কীসের স্বপ্নে যেন তলিয়ে গিয়েছেন।
এবার নবীন সুযোগ বুঝে বলল, মা, বলি?
প্রমীলা একটু হেসে সম্মতি দিল। নবীন ডাকল, মামাবাবু।
নারায়ণ হেসে বললেন, বলো বাবু।
আপনি সায়েব মেরেছেন?
মারলে কি তুমি খুশি হও।
নবীন গম্ভীর গলায় বলল, হই, সায়েবগুলো সব মরে গেলে আরও খুশি হই।
কেন বলো তো?
ওরাই তো আমাদের দেশটাকে পরাধীন করে রেখেছে।
নারায়ণ তবু বললেন, কী করে বুঝলে?
একটু বিব্রত হল নবীন, বলল, ওরা কেন আছে আমাদের দেশে? আমাদের দেশে ওরা কেন রাজা হবে? মামাবাবু, আমি আপনার সঙ্গে থাকব।
সত্যি? নারায়ণ একবার প্রমীলার দিকে তাকিয়ে বললেন, তোমার মা কেন থাকতে দেবেন?
মা-ই তো বলেছে। আপনার মতো হতে পারলে, মা মনেও দুঃখ থাকবে না।
নারায়ণ হেসে উঠলেন। জড়িয়ে ধরলেন নবীনকে কোলের কাছে।
প্রমীলা বলল, ওকে আপনি আশীর্বাদ করুন না। আপনাকে একটিবার দেখার জন্য ও পাগল হয়ে উঠেছিল। এমনি পাগল ছেলে যে, এখান সেখান থেকে ঘুরে এসে বলে, নারানমামাকে দেখে এলুম। অথচ আপনাকে কোনও দিন ও চোখেও দেখেনি।
তারপর হাত বাড়িয়ে প্রণাম করে বলল, নারানদা, আমি আপনার কেউ নই, তবু কালে ক্কচিৎ একটা চিঠি দিয়েও যদি জানান কেমন থাকেন, তবে বেঁচে যাই।
নারায়ণের পক্ষে কথা দেওয়া সম্ভব নয়। বললেন, স হলেই দেব প্রমীলা।
নবীনও প্রণাম করে উঠল। যেতে গিয়েও আবার দাঁড়াল প্রমীলা। বলল, একটা কথা বলে যাই। নারানদা, আমার টাকা পয়সা সোনার অভাব নেই, আমার স্বামীও আর দশজনের মতো ভাল মানুষ। তবু একবার যদি আপনি আমার ঘরে পায়ের ধুলো না কেন, তা হলে মরেও আমার কোনও অভাব ঘুচবে না। যাবেন তো?
নারায়ণের মুখে কথা ফুটতে চায় না। প্রমীলার পক্ষে এ দাবি কতখানি শোভন, সে ভাবনার চেয়েও বড় ভাবনা, কেমন করে নারায়ণ কথা দেবেন। হয়তো আজ বাদে কাল তাঁর জীবনে নতুন কোনও অভিশাপ নেমে আসবে, হয়তো আচমকা নেমে আসবে মৃত্যু, কথা দিয়ে কথা না রাখতে পারলে সে যে নিজের জীবনেও আক্ষেপ থেকে যাবে। আবার মনে হল, এ ডাকে সাড়া দিয়ে একবার না গেলে এ জীবনের অনেকটাই যেন ব্যর্থ হয়ে যাবে। সে ব্যর্থতার কথা মুখ ফুটে কাউকে বলার নয়। বলা যাবে না কোনও দিন। আজকে প্রমীলা না এলে কথা ছিল না। কিন্তু আজকের পর, যাব না, বলার মতো নিষ্ঠুরতা তিনি কেমন করে করবেন।
নারায়ণ বললেন, যাব, সময় এলে একদিন নিশ্চয় যাব।
সে সময়টি যেন আমার মরণের আগে হয় নারায়ণদা, বলে প্রমীলা নবীনের হাত ধরে বেরিয়ে গেল। বেরিয়ে যেতে গিয়ে সব ঝাপসা হয়ে গেল চোখের সামনে।
উঠানের উপর পথরোধ করে দাঁড়াল যুঁই। মা ও ছেলের হাত ধরে বলল, খোকাকে না খাইয়ে নিয়ে যেতে পারবে না দিদি। বলে সে দুজনকে নিয়ে রান্নাঘরের দিকে গেল। কেন জানি না, তারও দুই চোখের কোল ছাপিয়ে জল এসে পড়ছে। একই নোনা স্বাদের সমুদ্রের অতলে ড়ুবে গেল তাদের দুজনেরই হৃদয়। এই চোখের জলের বেদনার সমান একটা লজ্জা ও সঙ্কোচ ছিল কিন্তু তাকে ঢেকে রাখার অবকাশ ছিল না কারওই। আর শিশু নবীন খেতে খেতে এই দুটি নারীকে কিছুটা বিস্ময়ের সঙ্গেই দেখছিল।
তারপর তাদের চোখের জল খানিকটা প্রশমিত হলে, প্রথমে প্রমীলার মুখেই রক্ত ফুটে উঠল। যুইয়ের চোখের দৃষ্টি যেন তার মনের শেষ পর্যন্ত খুঁটিয়ে দেখে নিচ্ছে। তাড়াতাড়ি নিজের অতিভ ভাবটা কাটিয়ে প্রমীলা বলল, ভাই বউদি, তোর সঙ্গে একটা বড় বিবাদ আছে।
যুঁই বলল হেসে,বেঁচে যাই ভাই ঠাকুরঝি। সত্যি, একটু ঝগড়া করে যাও।
প্রমীলা গম্ভীর হওয়ার চেষ্টা করে বলল, ঠাট্টা নয়। যা শুনছি, এ ভাবে চললে কতদিন এ সংসার টিকে থাকবে। ভজুদার হাল কি তুই একেবারে ছেড়ে দিইছিস?
যুঁই তবুও হেসে বলল, আমি হালদারনী, হাল ছাড়লে কি আমার চলে? কিন্তু ভাই ঠাকুরঝি, হালে যে পানি পাইনে।
বলতে বলতে তার গলার স্বর করুণ হয়ে উঠল। প্রমীলা এক মুহূর্ত নির্বাক থেকে বলল, জানি ভাই বউদি, তবু এত বড় সংসার, দেখে বড় ভয় হয়। ওই শ্রীমতী কাফে না কি, সেটুকু তো সম্বল। তাও আর দশজনের সঙ্গে ভজুদা, ওটাকে নিয়ে ছিনিমিনি খেলছে। এ বিশ্বের পুরুষমানুষেরা কী নিয়ে মেতে আছে জানিনে, কিন্তু এ অন্ধকার ঘরের কোণ থেকে ওরা আমাদের কোথায় ভাসাচ্ছে, সে সংবাদটুকুও তো জানাবে?
না, জানাবে না। যুঁইয়ের গলার স্বর তীব্র হয়ে উঠল। বলল, শুনি দেশোদ্ধারের জন্য বাই মেতে উঠেছে। ভাবি, আমাদের উদ্ধারের জন্য আমরা কবে দাঁড়াব।
প্রমীলা বিস্মিত চমকে যুঁইয়ের মুখের দিকে তাকাল। বলল, বউদি ভজুদাকে কি তুই–
যুঁই তাড়াতাড়ি বলল, উলটো বুঝে না ভাইঠাকুরঝি। চাপা পড়া বুকে তুমি নাড়া দিলে, তাই বললুম। সব দিয়েও যদি শুধু ওই তোমাদের ভজুদার মনটি পেতুম, তবে বাঁচতুম। কিন্তু আমি তারও দোষ দিইনে। নিজের মন নিয়ে সে হাঁসফাঁস করছে, আমি আর বোঝা বাড়াব না।
কীসের হাঁসফাঁস বউদি?
তা জানিনে।
দুইজনেই তারা কয়েক মুহূর্ত চুপ করে রইল। তারপর হঠাৎ যুঁই বলল, সবখানেই এমনি ওলটপালট ঠাকুরঝি, দোষীকে খুঁজে পাইনে। নইলে বলো–
তাকে থামতে দেখে প্রমীলা বলল, থামলি যে?
যুঁই বলল, নইলে বলল, আজ তুমি এই বাড়িতে এমনি করে এসে ঘুরে যাবে কেন? ওই ঘর থেকে–
চুপ, চুপ, চুপ কর বউদি। ভয়ে লজ্জায় একেবারে ধড়মড় করে উঠে দাঁড়াল প্রমীলা।  চাপাগলায় ফিসফিস করে বলল, এ-সব তুই কি বলছিস বউদি। ওকথা আমার শুনতে নেই। তার চোখ ছাপিয়ে জল এসে পড়ল। জল এসেছে যুঁইয়ের চোখেও। মনে মনে বলল, ভাবতে নেই কেন। সত্যকে ড়ুবিয়ে প্রাণ পোড়ানোর জন্য বেঁচে থাকা কেন, কীসের জন্য।

কয়েক দিনের মধ্যে নারায়ণও শ্রীমতী কাফের প্রাত্যহিক শরিক হয়ে উঠলেন। অবশ্যই একটি বিশেষ সময় পর্যন্ত। যতক্ষণ তাঁর সরকারি অনুমতি আছে। তাঁকে কেন্দ্র করে শ্রীমতী কাফের আসরের খানিকটা পরিবর্তন হয়েছে। প্রিয়নারের সঙ্গে কৃপালদের যে বিষয়ে বিতর্ক হচ্ছিল কিছুদিন থেকে, সেটা একটা চরম আকার ধারণ করল। প্রায় প্রত্যহই একই তর্কের অবতারণা হয়। এমনকী দু-চারজন প্রবীণ কংগ্রেস কর্মীরাও যাতায়াত আরম্ভ করলেন নারায়ণের সঙ্গে কথা বলার জন্য। কেন না, নারায়ণ বয়সে তাঁদের চেয়ে নবীন হলেও কাজের বেলায় প্রবীণ। এ অঞ্চলে স্বদেশী আন্দোলনের গোড়াপত্তন নারায়ণের দ্বারাই হয়েছে বলা চলে। অথচ, নারায়ণ পথ পরিবর্তন করে আজকে এমন একটা মোড় নিয়েছে, যে আদর্শকে গ্রহণ করেছে, তা প্রকৃতপক্ষে গান্ধীজির পথের ও মতের সম্পূর্ণ বিরোধী। প্রিয়নাথকে অগ্রাহ্য করা সম্ভব হয়েছিল, কিন্তু নারায়ণও সেই আদর্শেই বিশ্বাস স্থাপন করেছেন। দেশবন্ধু যেভাবে শ্রমিকদের কথা বলতে চেয়েছিলেন, তার মূলে ছিল একটা স্বাভাবিক উদারতাবাদ। অর্থাৎ শ্রমিক-মঙ্গলের জন্য মালিকদের বলা। কিন্তু প্রিয়নাথের বক্তব্য অনুযায়ী শ্রমিক বিপ্লবটা শুধু অহিংস নয়, অনেকের কাছে ব্যাপারটা কিছু দুর্বোধ্য ও ভয়ঙ্কর।
কিন্তু এখানে একটা কথা বলে নেওয়া দরকার। প্রিয়নাথের সঙ্গেও নারায়ণের বিরোধ দেখা দিয়েছে। সাম্যবাদ প্রতিষ্ঠার পথে সন্ত্রাবাদ কীসে অন্তরায় সেইটার বোৰাপড় নিয়ে তাদের মধ্যে গণ্ডগোল। অথচ প্রিয়নাথ সশস্ত্র বিদ্রোহকে অস্বীকার করতে চায় না। কিন্তু ওদের এ বিরোধটা প্রকাশ্য ছিল না। আলোচনা তাদের নিজেদের কয়েকজনের মধ্যে সীমাবদ্ধ।
আজকে সকালবেলা এ ব্যাপারটাও অমে দাঁড়াল। নারায়ণ, প্রিয়নাথ, রথীন আর সুনির্মল পিছনের ঘরে তাদের বৈঠক বসিয়েছে। চরণকে নিয়ে ভজন গিয়েছে বাজারে।
হীরেন বসে আছে বাইরে। সে জানে পিছনের ঘরে বৈঠক বসিয়েছেন নারায়ণ। একদিন নারায়ণকে কেন্দ্র করেই সে দেশোদ্ধারের নেশায় পাগল হয়েছিল। সেদিন নারায়ণের কথায় প্রাণ দেওয়া কিছু অসম্ভব ছিল না। কিন্তু আজ, মতাদর্শের বিরোধে সে সম্পর্ক শুধু স্তিমিত হয়নি, তাদের আলোচনায় যোগদানের অধিকারও তার নেই। সেজন্য তার প্রাণে একটা বেদনা ছিল। তার মতো কৃপালও একদিন এইভাবেই রাজনীতির মধ্যে ঢুকেছিল। কিন্তু কৃপাল আজ নারায়ণকে শুধু বিদ্রূপ করে না, আক্রমণ পর্যন্ত করে। কিন্তু হীরেনের এমন মতিভ্রম হয়নি। তার বিশ্বাস নেই, কিন্তু সে শ্রদ্ধা করে তাঁর সাহসকে। সমীহ করে নারায়ণকে। প্রশংসা করে সহিষ্ণুতাকে।
ছোকরা পুলিশ অফিসারটি তার স্টেশন এলাকা ছেড়ে কোথাও এক পা নড়তে ভুলে গিয়েছে। তার বিশ্বাস, শ্রীমতী কাফের ভিতরে একটা ভীষণ গুপ্ত ষড়যন্ত্রের মহড়া চলছে দিনরাত। যত দিন নারায়ণ আসেননি, ততদিন তার এতটা ভয় ছিল না। কিন্তু সম্প্রতি প্রায় অনুক্ষণই শ্রীমতী কাফেতে বিপ্লবীদের আড্ডা বসতে আরম্ভ করেছে। একটা কোনও গণ্ডগোল ঘটলে কর্তৃপক্ষের কাছে তাকে কৈফিয়ত দিতে হবে। স্থানীয় গুপ্তচরেরা এমন কোনও সংবাদ সরবরাহ করতে পারেনি, যার ভিত্তিতে কর্তৃপক্ষ একটা সার্চ ওয়ারেন্ট ইস্যু করে। কিন্তু সেকথা বিশ্বাস করে না সে। প্রায় প্রত্যহই হাতে লেখা ইস্তাহার দেওয়ালে গাছে দেখা যাচ্ছে এবং সেগুলো রীতিমতো ভীতিজনক। তার নিয়মিত গানের মজলিশ পর্যন্ত বন্ধ হয়ে গিয়েছে। কেমন একটা প্রাণের ভয় দেখা দিয়েছে তার। থানা পাহারা দেওয়ার কায়দা পর্যন্ত বদলে দিয়েছে সে। কয়েকদিন আগে একজন সেপাইকে ফাইন করেছে তার অসতর্ক প্রহরার জন্য।
মাঝের ঘরে সকলেই চুপচাপ বসে আছে। যেন ঝড়ের পূর্ব মুহূর্তের একটা গুমোট ভাব। প্রিয়নাথের কোলের উপর একটা ভোলা বই। দুটো ছবি দেখা যাচ্ছে বইটার পাতায়। একটা চক্রধারী নারায়ণ, আর একটা দাড়িওয়ালা মুখ। সে মুখের মাথায় বড় বড় উসকো-খুসকো চুল, খানিকটা সাধু-সন্তদের মতো। অথচ গায়ে কোট। নারায়ণের মতো এ মুখ হাসিদীপ্ত নয়। এ মুখ গম্ভীর, যেন কোনও ভাবনার ঘোরে ড়ুবে রয়েছেন। চোখের দৃষ্টি গভীর। নীচে লেখা রয়েছে আমি কার্ল মার্ক্স।
কিছুক্ষণ আগে বইটা পড়া হয়েছে। নারায়ণ বললেন, প্রিয়নাথ, সাসবাদ বলতে তুমি কী বোঝাতে চাইছ জানি না। কিন্তু, এর সঙ্গে আমাদের মতের বিরোধ কোথায়?
প্রিয়নাথ অবাক হয়ে বলল, আমাদের সমিতিগুলোর আন্দোলনের সঙ্গে শ্রমিক বিবের কোনও মিল আছে তুমি বলতে চাও? শ্রমিক অ্যুখান সম্পূর্ণ আলাদা ব্যাপার।
আবার সেই একই দুর্বোধ্যতা দেখা দিল। রথীনের চোখে ফুটে উঠল ক্রোধ। নারানাকে বোঝাবার ক্ষমতা যে প্রিয়নাথের নেই এবং ব্যাপারটা যে অবাস্তব, তাই ভেবেই তার রাগ হচ্ছে।
নারায়ণ বললেন, একটু বুঝিয়ে বলো ভাই।
প্রিয়নাথ বলল, শিবহীন যজ্ঞ হতে পারে না। শ্রমিক বিপ্লব যদি করতে চাও, তবে শ্রমিকদের তুমি বাদ দিতে পারো না।
নারায়ণ বললেন, বাদ দিতে তো চাইনে। শ্রমিকদেরও নিয়ে এসে আমাদের সমিতিতে টেনে। তাদেরও আমরা অস্ত্র শিক্ষায় শিক্ষিত করব।
প্রিয়নাথ বিস্মিত হয়ে বলল, সবাইকে?
সবাই কি লড়াই করবে?
নিশ্চয়ই। সমস্ত শ্রমিকই বিপ্লবে অংশগ্রহণ করবে।
এবার নারায়ণেঅবাক হওয়ার পালা। বললেন, তা হলে দেশের সবাইকেই যে বিপ্লবী হতে হয় প্রিয়নাথ। আমার বিশ্বাস আমাদের আন্দোলনের সঙ্গে সঙ্গে শ্রমিকরা আপনিই সরকারের বিরুদ্ধে মাথা তুলে দাঁড়াবে। তারা এসে আমাদের সঙ্গী হবে।
তা হয় না নারায়ণ। বলতে পারো, তারা কেন এসে আমাদের সঙ্গী হবে? আমরা যদি তাদের জীবনের সঙ্গী না হই–
রথীন বাধা দিয়ে বলে উঠল, ইয়ার্ড ম্যানেজারকে খুন করলেই তো শ্রমিকদের হয়ে আমরা শোধ নিতে পারি।
প্রিয়নাথ অত্যন্ত উত্তেজিত হয়ে উঠল। রথীনের ঔদ্ধত্য তার আর সহ্য হচ্ছিল না। বলল, ইয়ার্ড ম্যানেজার হয়ে কি আর একজন সাহেব আসতে পারবে না?
রথীন দৃঢ় গলায় বলল, ব্যাপারটা সেখানেই শেষ নয়। তারপরে খোলাখুলি পুলিশ মিলিটারির আক্রমণের কথাটা ভেবে দেখো। তখন? তখন তুমি আবার আত্মগোপন করবে। তাতে শ্রমিক বিপ্লবটা কি হল?
নারায়ণ বললেন, প্রিয়নাথ, চটিসনে ভাই। তুই যেরকম বলছিস, তাতে মনে হচ্ছে আপাতত আমাদের সমিতি-টমিতি তুলে দিয়ে, ইয়ার্ডে গিয়ে শ্রমিকদের ডেকে সত্যাগ্রহ করতে হবে। তাই নয় কি?
প্রিয়নাথ বলল, তা মোটেই নয়। তবে শ্রমিকদের বিপ্লব বোঝাতে হবে।
নারায়ণ হতাশ হয়ে চুপ করে রইলেন। বিপ্লব বোঝনোটা তাঁর কাছে পরিষ্কার নয়। অথচ প্রিয়নাথের কথা সরাসরি উড়িয়ে দিতে কোথায় যেন বাধছে। বললেন, কী করে বোঝাবে?
প্রিয়নাথ খানিকটা চুপ করে থেকে বলল, আমার মনে হয়, তাদের সঙ্গে মিশে, তাদের সাম্যবাদে উদ্বুদ্ধ করতে হবে।
নারায়ণ হঠাৎ বললেন, তোমার সঙ্গে কি পার্টির যোগাযোগ আছে? প্রিয়নাথ তেমনি উত্তেজিত গলায় বলল, না। তা যদি হতে পারত, তা হলে তোমাকে আমি আরও পরিষ্কার করে বোঝাতে পারতুম মনে হয়। আমি আরও জানবার, বোঝবার অপেক্ষাতেই আছি।
তবে এসব কথা তুমি কী করে বলছ?
বলছি, যতটা জানছি ততটা আর আমার ধারণা থেকে।
নারায়ণ দেখলেন, প্রিয়নাথ ছটফট করছে। সে উত্তেজিত হয়ে উঠেছে। কিন্তু সেটা রাগ নয়। তার বিশ্বাসকে সে প্রতিষ্ঠিত করতে পারছে না বলে যন্ত্রণায় ছটফট করছে। তাই কষ্ট হচ্ছে। তিনি প্রিয়নাথের একটি হাত টেনে নিয়ে বললেন, আমি ভাই তোর কথা বুঝতে পারলুম না। তবু, আমি স্বীকার করি, শ্রমিক বিপ্লবই আমার লক্ষ্য। আমরা সকলেই আসল পথটা জানবার চেষ্টা করব। সোস্যালিজম-ই আমরা প্রতিষ্ঠা করতে চাই কিন্তু সমিতি আর তার সমূহ কাজগুলোকে বাদ দিয়ে নয়। তাকে আমরা বিশ্বাস করি কিন্তু, এ সময়ে সমিতিতে তোর ঠাঁই না হওয়াই উচিত। মতের টানাপোড়েনে আমাদের অনেক গুরুত্বপূর্ণ কাজে ক্ষতি হওয়ার সম্ভাবনা। রাগ করিসনে যেন।
মনে হল প্রিয়নাথের মুখে যেন কে কালি ঢেলে দিয়েছে। সে কিছু বলতে চাইল, কিন্তু পারল না। নারায়ণের কাছ থেকে তার এতখানি মর্মান্তিক নির্দেশ সে আশা করেনি। এমনিতেই কিছুদিন থেকে তার মনের অবস্থা খুব খারাপ যাচ্ছিল। তার আর্থিক অবস্থা বর্তমানে চরমে পৌঁছেছে। বাড়িতে ঢোকা তার পক্ষে রীতিমতো অপমানকর। দরখাস্ত অনেকবার করেও সরকার কোনও প্রকার ভাতা দিতে রাজি হয়নি। সন্তোষ মাসিমা বলে এক মহিলা তাকে মাঝে মাঝে সাহায্য করে থাকেন। এমনকী হীরেনও।
এইসব নানান ভাবনার মধ্যে সবচেয়ে প্রিয়তম বন্ধু নারায়ণের কাছ থেকে একথা শুনে তার মুখে প্রথমে কোনও কথাই সরল না। শুধু তাই নয়, তার মতো বলিষ্ঠ প্রকৃতির পুরুষ চোখের জল রোধ করতে পারল না। সে উঠে যাওয়ার মুখে নারায়ণ খপ করে তার একটা হাত টেনে ধরলেন। তিনিও বুঝতে পারছিলেন, কত বড় কথা তিনি বলেছেন। এই সমিতি গড়তে প্রিয়নাথও কম চেষ্টা করেনি। সমিতির ছেলেরা প্রিয়নাথকেও কম ভালবাসে না কিন্তু তাঁর আশঙ্কা হচ্ছে, প্রিয়নাথের জন্য সমিতির মনে সংশয় দেখা দেবে, দোদুল্যমানতা দেখা দেবে।
প্রিয়নাথের চোখে জল দেখে নারায়ণের বুকের মধ্যে টনটন করে উঠল। কিন্তু সমিতির ব্যাপারে দুর্বলতা প্রকাশ করা মৃত্যুর সামিল। সেখানে নরম হাওয়া চলে না। বললেন, কোথায় যাচ্ছিস প্রিয়, বস। আমার কথাটা একবার ভেবে দেখ ভাই।
প্রিয়নাথ দেখল রথীনের ঠোঁটের কোণে বাঁকা হাসি। মুহূর্তে মাথা নাড়া দিয়ে দাঁড়াল সে। চোখের জলের জন্য নিজেকে ধিক্কার দিয়ে সে বলল নারায়ণকে, নারায়ণ আজ আমাদের রাগের দিন নয় আলোচনার দিন ছিল। তাই বলছি, সমিতির এ আদর্শ নিয়ে আমাদের পা বেশিদূর যেতে পারে না। দেশের বৃহত্তম শ্রমজীবী জনসাধারণই আমাদের সমিতি। আমার কিস তাদের পরেই। শ্রমিক বিপ্লব যদি তুমি চাও, তোমাকে একদিন আমার কথা বিশাস করতে হবে।
বলে এক মুহূর্ত অপেক্ষা না করে প্রিয়নাথ ঝড়ের বেগে বেরিয়ে গেল।
নারায়ণ শুধু বলে উঠলেন, বিশ্বাস করি ভাই…বিশ্বাস করি… বলতে করতে থেমে গেলেন। যেন খানিকটা অবাক বিস্ময়ে তিনি শুন্যে তাকিয়ে রইলেন। সকলেই চুপচাপ। তারপরে হঠাৎ তিনি আপন মনে ফিসফিস করে বললেন, জনসাধারণই সমিতি। অদ্ভুত কথা বলেহে প্রিয়নাথ। ওর কথায় যেন কোথায় চরম সত্য লুকিয়ে রয়েছে।
রথীনের দিকে ফিরে বললে, রথী, তুমি পরশু বলছিলে, প্রিয়নাথ বুঝি ভয় পেয়েছে। তা নয়। ওর মতো সাহসী আমাদের সারা জেলার মধ্যে কেউ ছিল না, আজও আছে কিনা জানি না। ওকে শত্রু ভেবো না। আজকে শুধু কথায় বলছি শ্রমিক বিপ্লব, আমার বিশ্বাস একদিন হয়তো, প্রিয়নাথকেই আমাদের অনুসরণ করতে হবে!
.
এই একই ব্যাপার নিয়ে নারায়ণের সঙ্গে কৃপালদের প্রায় প্রত্যহ বিতর্ক। তাদের কাছেও সে শ্রমিক বিপ্লবের কথা বলেছে। মুখে সে প্রিয়নাথকে যাই বলুক তার একটা অখণ্ড বিশ্বাস আছে। আজকের সন্ধ্যাবেলার আসরে ঘটনার একটা অভিনবত্ব দেখা গেল।
প্রৌঢ়বয়স্ক শঙ্কর ঘোষ এসেছেন। ইনি মহকুমা কংগ্রেস কমিটির সভ্য। পর পর কয়েকদিনই ইনি আসছেন। বোধ হয় তাঁর একটা বিশ্বাস আছে, নারায়ণকে তিনি স্বমতে ফিরিয়ে নিয়ে আসবেন। কিন্তু তিনি একদিনও রথীনের মতো উগ্রদের সঙ্গে কথা বলেননি। এমনকী প্রিয়নাথের সঙ্গেও নয়।
বিকালের আসর বসেছে তেমনি। তবে অস্বীকার করা যায় না, খদ্দেরের সংখ্যা খুবই কম। এ আসরে আশ্চর্যরকম ভাবে জমিয়ে নিয়েছেন গোলক চাটুজ্যে মশাই। যখন সবাই রাজনীতির বাকবিতণ্ডা ছেড়ে একটু হাঁফ ছাড়বার জন্য মুখ ফিরিয়ে বসে, তখনই চাটুজ্যেমশাই যেন বিচলিত শিশুর কাছে রূপকথার ঝাঁপিটি পেড়ে বসেন, তারপর জানলে ভায়া।…
চরণ মাঝে মাঝে বলে ফেলে ভজনকে, দোকানটা বসে যাবার গতিক দেখছি। ভজন অমনি তাকে খ্যাঁক করে ওঠে, এ হারামজাদার দেখছি মায়ের চেয়ে মাসির দরদ বেশি। তোর দু বেলার পিণ্ডিতে কম পড়েছে র‍্যা? পড়েনি ঠিকই। আর চরণ এদের ভালও বাসে। কিন্তু…। হ্যাঁ সে কিন্তু আছে ভজনের মনেও। মনে মনে দায়িত্ববোধকে উসকে তুলতে গিয়েও হেসে বলে নিজে নিজে, আমি বুঝি ওদের প্রেমে পড়েছি। সর্বনাশ হলেও কী আশ্চর্য, আমি বোধ হয় ওদের ছাড়া বাঁচব না। তার মত, পথ ও বিশ্বাসহীনতার মতো এ প্রশ্রয় দানেরও যেন কোনও ভিত্তি ছিল না। অথচ ভজনের ব্যক্তিত্ব নেই, এমন কথাও বলা চলে না। এখানকার সকলের সঙ্গে নারায়ণ পর্যন্ত জানেন, সময় হলে ভজনের একটিবার অঙ্গুলিসঙ্কেতে সবাইকে সুড়সুড় করে বেরিয়ে যেতে হবে। কিন্তু ভজন এদের কটু কথা বলে, গালাগালও দেয়, তবু তাড়িয়ে দেয় না। আর এও বড় অদ্ভুত, এ-সব কথা সে যত ভাবে তত তার নেশা বেড়ে যায়।
শঙ্কর ঘোষ বললেন, যাই বলল নারায়ণ, যুক্তি তোমার কাঁচা ভাই।
বোঝা গেল তর্কটা আজ অনেকক্ষণ থেকেই জমেছে। কিন্তু আজকের মতো নারায়ণ যুক্তি তুলে নিয়ে দৃঢ়তা দেখাবার পদ্ধতি কোনও দিন নেননি। বললেন, শঙ্করদা, যুক্তি কি সব সময়েই বড়?
শঙ্কর হাসলেন। বললেন, তুমিই বলেছ, বিনা যুক্তিতে কোনও কথা প্রমাণ করা যায় না। যুক্তি তো তোমার কাছেই বড়।
এ আসরে প্রিয়নাথ আসতে ভুল করেনি। সে অত্যন্ত উৎসুক মুখে নারায়ণের দিকে তাকিয়ে আছে। যেন নারায়ণের মুখে কোনও কথা আটকে গেলে সে জুগিয়ে দেবে। নারায়ণ বললেন, শঙ্করদা, যা সত্য, তার যুক্তি সব সময়েই আছে। সে যুক্তি তো সকলে দেখাতে পারে না। মিছে বলব না। আমার যুক্তি আমি দেখাতে পারলুম না। কিন্তু শ্রমিকদের উপর আমার বিশ্বাস কেউ টলাতে পারবে না। জগতে ঋতু বদলায়, কেন তা সবাই কি বলতে পারে?
শঙ্কর বললেন, তুমি যদি বলতে না পারে, তবে তোমার বিশ্বাসের কি মূল্য আছে নারায়ণ।
আপাতত মূল্য নেই। কিন্তু শ্রমিকরা যেদিন সচেতন হয়ে উঠবে, সেদিন তারা চাইবে নাগপাশ কাটিয়ে বাইরে বেরিয়ে আসতে।
কৃপাল হেসে উঠে বলল, নাগপাশ কীসের, স্বরাজ এলে কি তারাও মুক্ত হবে না?
উত্তর দিল প্রিয়নাথ, স্বরাজ করতে হলে আপসের পথ ধরলে হয় না। শ্রমিক চায় তার শ্রেণীর মুক্তি। কথাটা শুনে নারায়ণের চোখের সামনে একটা আলোর রেখা ঝকঝক করে উঠল। শ্রেণীর মুক্তি! হঠাৎ একটা অর্থহীন কথা শুনেছেন বলে মনে হল। অথচ অর্থময়। একটা বিশেষ তাৎপর্যপূর্ণ কথা।
শঙ্কর আবার হেসে উঠে বললেন, বুঝেছি তোমাদের কথা। একটা বালুচরে তোমরা দাঁড়িয়ে আছ। একটা রক্তের নেশা তোমাদের পাগল করেছে। এই রক্তপাতের ভয়ে গান্ধীজি বারবার উৎকণ্ঠিত। একদল অশিক্ষিত বুদ্ধিহীনদের খেপামিটাকে তুমি মস্ত বড় মনে করেছ। যার পরিণতি একটা দাঙ্গা-হাঙ্গামা ছাড়া আর কিছুই নয়।
নারায়ণ হঠাৎ তাঁর স্বমূর্তিতে জ্বলে উঠলেন। তাঁর চোখে মুখে ছড়িয়ে পড়ল একটা বিজাতীয় ঘৃণার আগুন। সে মুখ দেখলে আজকেও অনেকের বুকের মধ্যে ধ্বক করে ওঠে। বললেন, ইংরেজ সরকারকে আপনারা যতই বোঝাতে চান, সে অবলীলাক্রমে রক্তপাত চালিয়ে যাবে। সে কি আপনিও ঠেকিয়ে রাখতে পারবেন শঙ্করদা? না পেরেছেন কোনও দিন। সেই রক্ত-খেগো বাঘটাকে শায়েস্তা করতে হলে, বল্লম দিয়ে তাকে এ-ফোঁড় ওফোঁড় না করলে তার মৃত্যু নেই।
হীরেন যেন শিউরে উঠল। সে মাথা তুলল কিন্তু বলতে পারল না। অবশ্য শঙ্করদার বক্তব্যও তার ঠিক মনে হচ্ছে না। তিনি ঠিক বোঝাতে পারছেন না। জাতি তার নিজস্ব চারিত্রিক অনাচার থেকে যতক্ষণ মুক্ত শুদ্ধ না হচ্ছে ততক্ষণ এই তর্ক আসে কী করে।
কিন্তু ঠিক সময়েই কয়েকজন লোক এসে শ্রীমতী কাফের বারান্দায় এসে দাঁড়াল। এ আবহাওয়ার তুলনায় এদের লোক আখ্যা দেওয়াও যেন মুশকিল। সকলেই বিস্মিত হয়ে প্রথমে মনে করল একদল ধাঙড় এসেছে বোধহয় হীরেনের সঙ্গে দেখা করতে।
কিন্তু এরা ঠিক ধাঙড় নয়। তুলনায় আর একটু সপ্রতিভ মনে হল। কালো কালো মুখগুলোতে শ্রদ্ধা লজ্জা ভয়, সব কিছু মিশিয়ে বড় অদ্ভুত হয়েছে। তাদের মধ্যে দুজন বারান্দায় উঠে এসে নারায়ণের দিকে তাকিয়ে নমস্কার করল।
প্রিয়নাথের মুখ হাসিতে উজ্জ্বল হয়ে উঠল। রথীন তাড়াতাড়ি নারায়ণকে বলল, এরা এখানকার চটকলের মজুর! এ দুজন গত বছর জেল খেটে এসেছে, মনোহর আর ভাগন। আপনার সঙ্গে ওরা দেখা করতে চেয়েছিল নারানদা।
নারায়ণ শশব্যস্ত হয়ে উঠে বললেন, আসুন, ভেতরে এসে বসুন।
ব্যাপারটাতে শঙ্কর ও কৃপালরা না হেসে পারল না। বিশেষ নারায়ণের অভ্যর্থনা দেখে তাদের মনে হল, ব্যাপারটা একটা ঠাট্টা হচ্ছে।
নারায়ণ হিন্দি বলতে পারেন না। কিন্তু মনোহর আর ভাগন বাংলা কথা বুঝেছে। বুঝেও তারা হাঁ করে দাঁড়িয়ে রইল। বোধহয় এতখানি ভদ্র আহ্বানের জন্য তারা প্রস্তুত ছিল না। যদিও বা পা বাড়ানো যেত শঙ্কর কৃপালের মুখে উকট নীরব হাসি দেখে তারা কেমন ঘাবড়ে গেল।
এতক্ষণে ভজন মাথা তুলে তাকাল। বারান্দার মূর্তিগুলো দেখে প্রথমটা সে কিছুই বুঝতে পারল না। কোঁচকানো ভ্রূর তলা থেকে সে তার রক্তচোখ মেলে জিজ্ঞেস করল, কী চাই বাবা?
এতক্ষণ মনোহর আর ভাগন বিব্রত মুখে খানিকটা বোকাটে হাসি হাসছিল। এবার ভয় পেয়ে গেল। কী বলবে, ভেবে পেল না।
নারায়ণ তাড়াতাড়ি বললেন, এরা আমার সঙ্গে দেখা করতে এসেছে ভজন। এরা মজুর।
ভজন হা হা করে হেসে উঠল। বলল, একেবারে শ্রীমতী কাফেতে এসেছ বাবা। এসো আর দাঁড়িয়ে কেন? খোদ কর্তার হুকুম হয়ে গিয়েছে।
বলে সে নিজেই এগিয়ে গিয়ে মনোহরের হাত ধরল। মনোহর ও ভাগনের মুখে ভয় মিশ্রিত হাসি। তারা পরস্পর মুখ চাওয়া-চাওয়ি করতে লাগল। ভজুলাটবাবুকে তারাও খানিকটা চেনে। কিন্তু সেই চেনাটাই সব নয়। একে বাবু, তায় মাতাল। বিশ্বাস আছে কিছু?
রথীন বলে উঠল, ভেতর এসো ভাগন।
মনোহর আর ভাগন এবার একটু বোধ হয় ভরসা পেয়ে ভেতরে ঢুকে নারায়ণের চেয়ারের কাছেই মাটিতে বসতে যাচ্ছিল। ভজন দুজনেরই হাত ধরে বলল, উঁ হুঁহুঁ, করো কী। তোমাদের আজ নীচে আসন দিলে শ্রীমতী কাফের ইজ্জত ঢিলে হয়ে যাবে যে বাবা। কুরশিতে বসো।
কথাটা শুনে কৃপাল আর তার অট্টহাসি চাপতে পারল না। সকলে ভাবল, ভজন এটা একটা নেহাত ক্যারিকেচার করছে।
কিন্তু ভজন খ্যাঁক করে উঠল কৃপালকে, থাক, আর দাঁত বার করে হাসতে হবে না। আমার কাছে স্বদেশীওয়ালার কোনও জাত নেই। ভুনু গাড়োয়ান আমার সারথী, বাঙালি আমার ইয়ার, আর এ জেলখাটা স্বদেশীওয়ালাদের আমি মাটিতে বসাব?
বলে মজুর দুজনের দিকে তাকিয়ে বলল, আজকে তোমরা আমার অতিথি। কুরশিতে না বসলে চলবে না। মনোহর হাত জোড় করে হেসে বলল, বাবু কুরশিমে বৈঠনা হমলোগ নাহি জানতা।
তা হলে আজ জানতে হবে বাবা। বলে প্রায় জোর করে বসিয়ে দিল তাদের দুটো চেয়ারে।
প্রিয়নাথ নারায়ণ কেউই এ বিষয়ে ভজনের সততার মাপকাঠিটা ঠিক ঠাহর করতে পারলেন না। কিন্তু বোঝা গেল, চেয়ারে না বসলেও ভজন ছাড়বে না।
অগত্যা মনোহর আর নারায়ণ বসল। বসল চেয়ারে পাছাটা কোনও রকমে ঠেকিয়ে, গা হাত পা সিঁটিয়ে, শক্ত করে। লজ্জায় ও সংশয় ভরা মনে। যেন এত বড় বিড়ম্বনা তাদের জীবনে আর কোনও দিন ঘটেনি।
তাদের সঙ্গে যে কয়েকজন মজুর এসেছিল তারা বাইরে দোকানের কোণে দাঁড়িয়ে এ অভূতপূর্ব দৃশ্য দেখছিল। এতক্ষণ তাদের মুখেও একটা ভয়ের ভাব ছিল সঙ্গী দুইজনের জন্য। এবার খুব ধীরে ধীরে তাদের মুখে হাসি ফুটে উঠল। পরস্পরের মধ্যে মুখ চাওয়া-চাওয়ি করে চোখের ইশারায় নিজেদের মধ্যে এক দফা বোঝাপড়া করে নিল তারা। তারা গর্বিত তাদের সঙ্গীদের সম্মানে।
শুধু তাই নয়, একজন দুজন করে লোক জমতে আরম্ভ করেহে আশপাশের দোকানি, গাড়োয়ান, রেলের কুলি। ব্যাপারটা ঠিক বোঝা যাচ্ছে না, কিন্তু একটা মজার কাণ্ড কিছু ঘটছে, এ-বিষয়ে কারও কোনও সন্দেহ ছিল না। বিশেষ ভজুলাট যখন এখানে রয়েছে।
বিকালের আসরে শ্রীমতী কাফে যেন একটা বিচিত্র নাট্যের মঞ্চ হয়ে উঠেছে। আর রাস্তায় ভিড় করছে দর্শকেরা।
নারায়ণ উৎকণ্ঠিত হয়ে উঠেছেন। হয়তো বেচারাদের নিয়ে সমস্তটাই একটা নিষ্ঠুর প্রহসন হয়ে যাবে। প্রিয়নাথের অস্বস্তি হচ্ছে। এ মানুষগুলো কবে মাথা তুলে বসতে পারবে দশজনের সভায়।
শঙ্কর ভাবছিলেন, স্বরাজের আন্দোলনকে নিয়ে একটা শস্তা খেলার আসর জমেছে। হীরেন যেন তন্দ্রাচ্ছন্ন চোখে তাকিয়ে আছে মজুর দুজনের দিকে। সেই নিরন্ন ভারতবাসী যারা অভাবে আর অনাচারে আজ কারখানার পশু বনেছে। এদেরই একদিন আবার ফিরিয়ে নিয়ে যেতে হবে ফসলের খেতে, অনাচার থেকে মুক্ত করে নিস্পাপ ধার্মিক করে তুলতে হবে এদের।
সকলের এ স্তব্ধতার মাঝখানে ভজন হাঁক ছিল, চরোণ।
আজ্ঞে। চরণ এসে দাঁড়াল গোমরা মুখে। যেন সে আগেই আন্দাজ করতে পেরেছে হুকুমের কথাটা।
এদের চা দে। বলে আবার ফিরে বলল, চপ দে, কাটলেট দে।
ভাগন একটু বয়স্ক। সে ব্ৰস্তে একবার মনোহরের দিকে দেখে বলল, মাফ কিজিয়ে বাবুজি, উসব চিজ খানা হমলোগকা মানা হ্যায়।
কৃপাল বলে ফেলল, হিন্দু কুলতিলক।
প্রিয়নাথের মনটা ভীষণ খারাপ হয়ে গেল। নারায়ণ বললেন, জোর করিসনে ভজু। না খায় তো থাক। ভজন আর দ্বিরুক্তি করল না। নারায়ণ ফিরে বললেন, ভাগনের দিকে তাকিয়ে, আপনারা থাকেন কোথায়?
ভাগন হাত জোড় করে জবাব দিল, কালোবাবুকা বস্তিমে। কেতনাদিন সোচা বাবু আপকো সাথ মোলাকাত করেগা, মগর টাইম নহি মিলতা।
কৃপালের একটা ফিসফিসানি শোনা যাচ্ছে। শঙ্কর মাথা নাড়িয়ে নাড়িয়ে হাসছেন।
মনোহর বলল, বাবু, আপ দেওতা হ্যায়।
নারায়ণের মুখ লাল হয়ে উঠল লজ্জায়। বললেন, ছি ছি এ-সব কী বলছেন। আমি আপনাদের মতোই মানুষ।
ভাগন বলল, এ বাত বোলনেসে হম নহি শুনেগা বাবু। হমলোগ শুনা, আপ গান্ধীবাবাকো সাথ জেহল মে রাহা। সওরাজ ঔর মজদুর কে বারে উননে আপকো ক্যায়া বাতায়া, হমলোগকা শুনাইয়ে।
কৃপালের সঙ্গে এবার শঙ্করও না হেসে পারলেন না। কিন্তু হাসল না হীরেন।
নারায়ণ অপ্রস্তুত, অপ্রতিভ। লজ্জায় ও ক্ষোভে তিনি যেন কালো হয়ে উঠলেন। পর মুহূর্তেই মাথা তুলে বললেন, কে বলেছে আপনাদের একথা। মিছে কথা। আমি গান্ধীজির সঙ্গে জেলে ছিলুম না। দেখিনি কোনও দিন তাঁকে।
মনোহর আর ভাগন ঠিক বিশ্বাস করতে পারল না। ভাবল, বাবুর এটা বিনয় মাত্র। তারা দুজনে হাসল, পরস্পর মুখ চাওয়া-চাওয়ি করে। অর্থাৎ বড়ে বড়ে আদমির এট্টাই আদত।
কথাটা শুনে প্রিয়নাথ, রথীনও কীরকম অস্বস্তি বোধ করতে লাগল।
মনোহর তেমনি ভাবে, যেন দেবতার কাছে হাত জোড় করে বলল, যো ভি হো বাবুজি, হম মজদুর ভি সওরাজ মাংতা। বাবুজি, হম দুনোকো নোকরি ছিন লিয়া মালিক, লাইনসে বাহার নিকাল দিয়া। হমলোগকা খানা নহি মিলতা। ঔর দেখিয়ে, কারখানামে শালা দিনকে দিন সাহাবলোককা জুলুম বাড়তে যাতা। এ শালা বিলাইতি কোম্পানি হমলোগকো মারডালতা। ইসকা জবাব দেনে মাংতা হমলোগ।
বলতে বলতে মনোহরের অত্যন্ত ভালোমানুষি মুখটা যেন রাগে স্ফীত হয়ে উঠল।
ভাগনও উত্তেজিত গলায় বলে উঠল, হাঁ বাবু, ইসকা জবাব দেনে হোগা। হমলোগকা জানবার সমঝতা মালিক লোগ। জেনানা বাচ্চা পর ভি হাত উঠা দেতা।
শুনতে শুনতে নারায়ণের প্রাণেও আগুন জ্বলে উঠল। হ্যাঁ, জবাব দিতে হবে। বিলাতি কোম্পানি এ দেশের মানুষকে জানোয়ার ভাবে, মেয়ে শিশুরাও তাদের হাত থেকে নিষ্কৃতি পায় না। জবাব দিতে হবে। কিন্তু কী ভাবে? আগুন জ্বালতে হবে। এ-দেশের প্রত্যেকটি সাদা চামড়ার মানুষকে ধরে ধরে আগুনে পুড়িয়ে মারতে হবে। সারা দেশটার কোণে কোণে ইংরেজের কবরখানা তৈরি করতে হবে।
ভাগনের গুঁফো এবড়ো-খেবড়ো মুখটার চামড়া টান টান হয়ে উঠল। কোটরাগত চোখ দুটো কপালে তুলে সে ফিসফিস করে বলল, বাবুজি, মজদুরলোগ শালা বুদ্ধ হ্যায়। ইলোগ খালি মার খাতা। মগর বাবুজি, আপ হমারা সাথ দিজিয়ে, হম লড়েঙ্গে।
আপনারা লড়াই করবেন? নারায়ণ বললেন, চাপা উত্তেজিত গলায়। তাঁর আলো ভরা চোখ জ্বলজ্বল করে উঠল। বললেন, আমি সাথ দেব আপনাদের সঙ্গে, লড়াই করব, যতদিন একটা ইংরেজও এ-দেশে থাকবে…
প্রিয়নাথ ভুলে গিয়েছে সকালবেলার সব অপমান। তার সারা মুখে আলো ফুটে উঠল।
শঙ্কর অত্যন্ত বিরক্ত হয়েছেন। তাঁর মনে হল যেন, একটা ষড়যন্ত্রের আসর বসেছে এখানে। একটা গুণ্ডামির ষড়যন্ত্র। কতকগুলি মূখ খেপা লোকের সঙ্গে নারায়ণ কেমন করে এ ভাবে কথা বলছে যে তিনি বুঝে উঠতে পারলেন না।
হীরেনও কীরকম ভ্যাবাচ্যাকা খেয়ে গিয়েছে। অথচ এই মনোহরকে সে গতকাল দেখেছে মদ খেতে, খিস্তি করতে। এরা লড়াই বলতে কী বোঝাতে চাইছে?
শুধু হাসছিল কৃপাল। কেবল মাথাটা খারাপ হয়ে যাবার জোগাড় হয়েছে ভজনের। এ ন্যাংটো মজুর দুটো বলছে কী! লড়াই করবে? বিশ্বাস ও সাহস আছে ওদের। নেশাটা এত মাটি করে দিলে তার। কী করবে ওরা। পিস্তল ছুড়বে না কামান দাগবে।
এমন সময় দোকানের বাইরের জমায়েতে একটা গুলতানি উঠল।
দেখা গেল সরে পড়ছে সব একে একে। খালি হয়ে যাচ্ছে দোকানের সামনেটা।
কে যেন ফিসফিস করে ডাকছে, এ ভাগন বুড্ডা, চলা আও জলদি…জলদি।
দেখা গেল রাস্তার উপর দাঁড়িয়ে আছে সেই ছোকরা পুলিশ অফিসার। জ্বলন্ত চোখে তাকিয়ে দেখছে সকলের দিকে।
এমন সময় আর একটা কাণ্ড ঘটল। স্টেশনের রকের উপর থেকে মত্ত জড়ানো গলায় একটা অদ্ভুত গান ভেসে এল। সবাই তাকিয়ে দেখল বাঙালি চিৎকার করে গান ধরেছে। গান গাইছে,
পা টলে টলে খানায় পড়ে ওই তো বড় মজা
চার আনার মদ কিনেছি চাট করেছি গাঁজা।
তারা মায়ের এই করুণা,
মাতাল যেন মদ ছাড়ে না
জাহাজে মাস্তুলে উঠে খাচ্ছি পাঁপড় ভাজা।
সারা রাস্তাটায় একটা হাসির রোল পড়ে গেল।
কিন্তু শ্রীমতী কাফের ভিতরে একটা অস্বস্তি দেখা দিল। একটা বিশ্রী স্তব্ধতা।
শঙ্কর হেসে উঠে বললেন, নাও, দিগ্বিজয় করে ফিরেছেন আর এক মজুর। নারান, চেয়ে দেখো ভাই তোমার মজুরের হাল।
এ বিদ্রূপের কোনও প্রতিবাদের ভাষা জানা ছিল না নারায়ণের। প্রিয়নাথেরও নয়। তাদের মুখগুলি কালো হয়ে গেল। লজ্জায় মাথা নুইয়ে পড়ল তাদের।
ভাগন মনোহরও উঠে পড়ল। তাদের সঙ্গীরা সব চলে গিয়েছে। তাদেরও কী রকম অস্বস্তি হচ্ছে। বিশেষ ওই পুলিশ অফিসারটা এসে সব যেন গণ্ডগোল করে দিয়েছে। তারা মাথা নুইয়ে নারায়ণকে নমস্কার করে বলল, আজ হমলোগ চলতা বাবুজি, ফিন আয়েগা।
চায়ের কাপে তাদের চা পড়ে রইল।
শঙ্কর বলে উঠলেন, তোমার ওই বিপ্লবী মজুর দুজনও তাই। রোজগার করবে দু পয়সা, মদ খাবে এক আনার। বিপ্লব মানে কি মুখের খেপামি? এদের নিয়ে তুমি বিপ্লব করবে? এদের দিয়ে তুমি সব করতে পারো, স্বরাজের সংগ্রামের এরা জঞ্জাল। এদের তুমি বিশ্বাস করো?
আশ্চর্য! নারায়ণ মাথা তুলে বললেন, করি শঙ্করদা। কিছু না বুঝলেও এটা বুঝি, যারা চিরকাল পড়ে পড়ে মার খায়, তারা একদিন না মেরে ছাড়বে না। আজও বুঝেছি যতই মদ খাক, আমরা পথ দেখাই বা না দেখাই, ওরা একদিন শোধ তুলবেই। না হলে বুঝব, এ সংসারে সবটাই মিথ্যে।
সে শোধ তোলার নাম কি বিপ্লব?
তা জানি নে, কিন্তু ছেলে বউ নিয়ে চিরকাল কেউ মার খায় না।
বলে তিনি তাকিয়ে দেখলেন ঘড়িতে পৌনে ছটা বেজেছে। দেখে উঠলেন। তাঁর চোখ দুটোতে বেদনা ও রাগের আলো ছায়া। মনটা যেন কোথায় তলিয়ে গিয়েছে। মন যেন কী খুঁজছে। খুঁজছে এক বস্তু। নাম না জানা এক পরম বস্তু। ফিরে তাকালেন ঘড়ির উপরে নারায়ণের মূর্তির দিকে। মনে মনে বললেন, পাব তাকে পাব। আজ যিনি মেঘের আড়ালে, কাল তাঁর হাসির আলো ছড়িয়ে পড়বে সারা আকাশে। অন্তর্যামী তো জানেন, এই উপপাসী মাতাল মানুষগুলি, ওই বাঙালি, ওদের বুকে কী অসহ্য বেদনা। অপমানে মাথা নোয়ানো ভগবান কী দারুণ ক্রোধে ওদের বুকের মধ্যে গজাচ্ছে। পিশাচের পায়ে চাপা মাথার শিরা উপশিরা ছিঁড়ে পড়তে চাইছে তাদের মাথা তোলার জন্য।…বল বীর, বল চির উন্নত মম শির।
বাঙালি এসে পায়ে পড়ে প্রণাম করল নারায়ণকে। বলল, চলে যাচ্ছ বট্‌ঠাকুর। এট্টা গান শুনে যাও মাইরি!
আবার একদফা হাসির রোল পড়ে গেল। তবুও নারায়ণ হার স্বীকার করলেন না। বললেন, গান তো শুনব। তা হ্যাঁরে, বাড়িতে হাঁড়ি চড়েছিল আজ?
বাঙালি মাতাল চোখ দুটো তুলে বলল, তুমি বুঝি রাগ করেছ বঠাকুর, নইলে বউ ব্যাটার কথা বলে এমন নেশাটা ভাঙিয়ে দেয় গো! আর, চাকরি করি কোম্পানির রেলে। হাঁড়ি চড়েনি শুনলে লোকে যে হাসবে গো। আসলে আমাদের হাঁড়িই ফুটো। তলা দে সব গলে যায়।
বলে সে হা হা করে হেসে উঠল। হাসি নয়, নারায়ণের মনে হল দরাজ গলায় কান্নার একটা হা হা রবের রূপান্তর মাত্র। তিনি নেমে এলেন রাস্তায়। সময় হয়েছে, যেতে হবে। আপাতত বাড়িতে, কিন্তু তাঁকে যেতে হবে বাড়ি ছেড়ে। ডাক এসেছে তাঁর। যেতে হবে ঢাকা, পূর্ববঙ্গে। দু-একদিনের মধ্যেই কংগ্রেস ওয়ার্কিং কমিটি বসবে। একটা কিছু স্থির করবেন গান্ধীজি। না করে উপায় নেই। একটা কিছু চাইছে দেশের মানুষ। অস্থির হয়ে উঠছে দেশ। অস্থির হয়ে উঠছে ভাগন, মনোহরের দল, বাঙালির মতো হাজার হাজার মানুষগুলি। তাকে তুমি, যা-ই বলল, মাতাল, মুখ, কুসংস্কারাচ্ছন্ন। কিন্তু কেউ আর মানতে চাইছে না। মানবে না।
প্রিয়নাথও উঠে পড়ল। বাঙালির সঙ্গে কিছু কথা ছিল তার, কিন্তু হল না। উঠে পড়লেন শঙ্কর, সঙ্গে কৃপাল। হাসতে হাসতে শঙ্কর বললেন, সবটাই একটা পাগলামি।
কৃপাল বলল, শুধু পাগলামি নয়। কংগ্রেসের মধ্যে এ-সব এলিমেন্ট বিষের মতো কাজ করছে শঙ্করদা।
শঙ্কর বললেন, দ্যাখ এবার ওয়ার্কিং কমিটি কী সিদ্ধান্ত দেয়। গান্ধীজি রয়েছেন, এ-সব এলিমেন্টের জন্য আমরা ভয় পাইনে।
হীরেন বসে রইল। সে ভাবছিল, ভয় নয়, গান্ধীজির সমস্ত বাসনা হয়তো এবারও অতৃপ্ত থেকে যাবে। কেন না, দেশের জন্য যারা প্রাণ দেবে, তারা যদি সুস্থ মনে এক মত না হয়, তবে তো ব্যর্থতাই আসবে। ব্যর্থতা আসবে অসহ্য যন্ত্রণা নিয়ে। তাই তো এসেছিল একদিন। একুশ সালের হিংসাত্মক ব্যর্থতা থেকেই তো নারায়ণ মোড় নিলেন। কিন্তু হীরেন মোড় নেয়নি। সে বিশ্বাস করে গান্ধীজির দর্শনকে, তাঁর আদর্শকে।
সে ডাকল, ভজন।
ভজন মাথা তুলল। তার মাথাটা কেমন গণ্ডগোল হয়ে গিয়েছে। এখানকার সমস্ত কথাগুলো তার দুর্বোধ্য মগজে যেন পেরেকের মতো ফুটছে। আর ড্রয়ারটা প্রায় খালি হয়ে পড়ে আছে। দু-চার আনা পড়ে আছে মা লক্ষ্মীর প্যাঁচার মতো মুখ লুকিয়ে। ধারের খদ্দেররা কেউ শোধ করতে আসেনি পয়সা। স্টেশনের রক ঘেঁসে একজনকে চলে যেতেও দেখেছে চুপি চুপি; কিন্তু কিছু বলেনি।
সে মাথা তুলল। তার চোখের দৃষ্টি অস্থির। অথচ যেন জ্বলছে ধ্বক ধ্বক করে। বলল, বল।
হীরেন মুহূর্তের জন্য মুষড়ে পড়ল। পরে বলল, বলছিলুম, নারায়ণদা যা বলছে, তা ঠিক নয়।
যথা?
নারায়ণদা যা বলছে তাতে মজুরের কোনও সুরাহা হবে না। এই সব অশিক্ষিত মানুষগুলোকে দিতে হবে আক্ষরিক শিক্ষা, আর একদিকে সত্যাগ্রহের প্রকৃত সৈনিক করে গড়ে তুলতে হবে এদের। অহিংসার মর্মবাণী পৌঁছে দিতে হবে ওদের বিক্ষুব্ধ অন্তরে।
ভজন চোখ দুটো কুঁচকে প্রায় ভেংচি কাটার মতো করে বলল, দ্যাখ হীরেন, তোর থেকে আমি বেশি লেখাপড়া করেছি তো?
হীরেন অবাক হল। তা তত করেছ।
তবে তুইও শালা আমাকে বোকা বোঝাচ্ছিস?
শালা শুনে লজ্জায় কান দুটো গরম হয়ে উঠল হীরেনের। বলল, কেন?
কেন? ভজন বলল, শিক্ষা দিবি, আর সত্যাগ্রহ করবে, ওদিকে ইংরেজের ঠ্যাঙানিতে যে সব পটল তুলবে বাবা। সত্যাগ্রহ বনাম কামান?
বলে সে হা হা করে হেসে উঠে বলল, আমার চেয়ে তোদের মাথা খারাপ দেখছি।
হতাশ হল হীরেন। বৃথাই বোঝাতে গিয়েছিল সে ভজনকে। মাতালটাকে। সে উঠে রাস্তায় নেমে এল। বুঝবে না। এরা কেউ বুঝবে না। কত কামান ছুড়বে ইংরেজ? একজন নির্ভীক সত্যাগ্রহী যে কামানের চেয়েও কঠিন। শত্রু যে সে তো মানুষ। কামান সে কতক্ষণ ছুড়তে পারে। ভগবান কি একবার ওর হৃদয়ে এসে ওই কামান ছোড়া হাতকে জড়িয়ে ধরবেন না। প্রেম জাগাবেন না তার মনে।
কিন্তু এরা কেউ বুঝবে না। এরা চায় রক্তের বদলে রক্ত। যার ফল হল শূন্য। কিন্তু বুঝতে হবে মানুষকে। এমনকী ধাঙড় বস্তির মানুষগুলোও বুঝতে আরম্ভ করেছে। তারাও স্বীকার করেছে। তাই আজ হীরেনও বিশ্বাস করে, ঠিক প্রিয়নাথেরই মতো, এই সব অশিক্ষিত নিরন্ন দেশবাসী থেকেও বেরিয়ে আসবে নেতা। যেমন বেরিয়ে আসছে রামা। রামা ঝাড়দারনী, কুসংস্কারাচ্ছন্ন নট মেয়ে। তার স্তুল মুখে আজ বুদ্ধির দীপ্তি। অদূর ভবিষ্যতে রামার তৃতীয় নয়ন উন্মীলিত হবে। সে হবে প্রকৃত সত্যাগ্রহী।
তবু হায়! রামার চোখে বিচিত্র স্বপ্নের ছায়া কাটতে চায় না। মনের তলায় বুঝি রামারই অজান্তে রয়েছে এক তীব্র আগুনের ঝাঁজ। সে আগুনের আঁচ ছড়িয়ে পড়ে পথে আর বস্তিতে তার চলায় ফেরায় হাসিতে।
একটা নিশ্বাস পড়ে হীরেনের। আগামী পরশুই তার ধাঙড় বস্তিতে যাওয়ার কথা। তার নিমন্ত্রণ। নিমন্ত্রণ সার্বজনীন চড়ইভাতির। তারপরে, ওরা একটা জৌলুস বের করবে। জৌলুসের পুরোভাগে থাকবে হীরেন। হয়তো অনেক লোক হাসবে। এমনকী কৃপালরাও হাসবে সে জানে। কারণ, তারা এ ব্যাপারটাকে কেউ আমল দেয়নি। উপরন্তু হেসে উড়িয়েছে। ওড়াক, তবু এদের মনুষ্যত্ব, এদের দুঃখকে ছেড়ে যাবে না হীরেন। অস্পৃশ্যের হৃদয়কে সে স্পর্শ করতে চায়।
তারপর দিন আসছে প্রত্যক্ষ সংগ্রামের। কংগ্রেস ওয়ার্কিং কমিটি বসতে যাচ্ছে আজ কালের মধ্যেই। ভবিষ্যৎকে দেখবার জন্যই হীরেন তাকাল আকাশের দিকে। আকাশ নেই। তারা নেই। অন্ধকার আর কুয়াশা। কী আছে তার ভবিষ্যৎ জীবনে। কী আছে পথে…সে চলতে আরম্ভ করে।
খ্যাঁক খ্যাঁক করে হাসছে কুটে পাগলা। আর স্টেশনের মকের ভবঘুরে মধ্যবয়সী অধিবাসিনীকে। অকারণ ঘুরে ঘুরে গালাগাল দিচ্ছে।
শ্ৰীমতী কাফে প্রায় শূন্য! গোলক চাটুজ্যেমশাই বসে বসে ঝিমুচ্ছেন।
ভজন ডাকল, বাঙালি!
বাঙালি কিছুক্ষণ পর এলিয়ে পড়া মাথাটা তুলে বলল, লাটঠাকুর, একটা কথা বলব?
বল শুনি।
তোমার বউ তোমাকে গাল দেয়?
ভজন হেসে বলল, দিলে বাঁচতুম। কিছুই তো বলে না। কেন বল দেখি।
আমার বউ আমাকে বড় গাল দেয় ঠাকুর। খালি বলে, বাড়ি থেকে বেইরে যাব। বেশ, আমি হয় যাব না, ও-ই থাক বাড়িতে। কি বলো ঠাকুর।
চরণ সরু গলায় হেসে উঠল খিলখিল করে। হাসি পেয়েছে বাঙালির কথা শুনে।
ভজন খেঁকিয়ে উঠল, আ মলো, হারামজাদা হেসে মরে কেন?
অমনি চরণ আড়ালে সরে পড়ল। বাঙালি আবার বলল, আমার পরে সবার রাগ। বটুঠাকুরও আজ রাগ করেছে আমার পরে। পাননাথ দাদা কথাটি কাটলে না মুখে। ঠাকুর, এ বিশ্ববেহ্মাণ্ডের আমি ভার। পাননাথ মানে প্রিয়নাথ। প্রিয়নাথ তার আসে না মুখে।
ভজন বলল, তুই যে দর্শন আওড়াতে আরম্ভ করলি বাঙালি। বঠাকুরের শরীরে কোনও দিন রাগ দেখেছিস? ব্যাটা খালি পেটে তাড়ি গিলেছিস। কিছু খাবি?
এত শীতেও বুক খোলা নীল কুর্তার ভিতর দিয়ে বাঙালির পিঠে ঠেকা পেটটা দেখা যায়। সেই ভোরবেলা কিছু ভাত খেয়ে বেরিয়েছিল। খাওয়ার কথা শুনে, পেটের নাড়ি থেকে যেন একটা রসের ধারা তার চোখ দিয়ে বেরিয়ে আসতে চাইল। বলল, খাব ঠাকুর। ভেবেছিলাম, মেয়ে পাড়ায় যাব লবার বউয়ের কাছে। তাও ওর দেয়া খাবার গিলতে বড় গলায় লাগে। পারিনে।
ভুনু এল। যেন গন্ধে গন্ধে আসে। এতক্ষণ কোথায় ছিল কে জানে। গাড়ির মনে গাড়ি পড়ে আছে, ঘোড়ার মনে ঘোড়া। কোনও কোনও দিন দেখা যায় ভুনু মোটেই আসে না। ঘোড়া দুটো আপনি আপনি ট্যাকস ট্যাকস করে আস্তাবলের কাছে গিয়ে নাকের ভেতর দিয়ে সড়সড় করে ডাকে, ঠুক টুক করে পা ঠোকে। অর্থাৎ, রাজারানী আমরা এসেছি, আমাদের ঘরে তোল। ভুনু না থাকলে মনিয়া ঘরে তুলে নিয়ে যায়।
ভজন বলল, এসেছ, বাবা সারথি। এবার ওই ভগবানের জীব রাজারানীকে ছেড়ে কেটে পড়ো না কোথাও। এমনি করে আর কতদিন চালাবে?
ভুনু হাসে না ভেংচায় ঠিক বোঝা যায় না। একটা হুঁ দিয়ে সে বসে পড়ে বাঙালির পাশে। তারপর রাত হয়। তারা তিনজনে বসে শেষবারের মতো নেশা করে। চরণ মনে মনে রাগ করে ঠ্যাং ছড়িয়ে বসে থাকে মাঝের ঘরটায়। রাগের থেকে কখন তার মনে অন্যান্য নানান কথা এসে ভিড় করে। তখন সে নিজের সঙ্গে নিজে কথা বলতে থাকে।
যাওয়ার আগে বাঙালি বলল, ঠাকুর, গান্ধীজি নাকি আবার নড়াইয়ে নাববে?
ভজু জবাব দিল, নড়াই কি ওয়ার তা জানিনে। তবে, একটা কিছু ঘটতে পারে। কেন বল তো?
না, বলছিলুম, আমাদের রুজি টুজির কিছু…
তুই ব্যাটা গাড়োল। রুজির বাড়া স্বরাজ। তা না ব্যাটা রুজির কথা ভাবছে।…
পুলিশ অফিসার সাইকেলে যেতে যেতে একবার দেখে নিল তিনজনকে। অন্যমনস্কভাবে হ্যান্ডেলে ঠোকা দিতে দিতে সে গজলের সুর আওড়াচ্ছিল। বন্ধ হয়ে গেল। ওই বাঙালি লোকটাকে এখানে আসা বন্ধ না করলে চলছে না। আর ওই গাড়োয়ানটার লাইসেন্সটা বাতিল করতে হবে কোনও অজুহাতে। আর তার কথা মতো কর্তৃপক্ষ যদি শ্রীমতী কাফেটা উঠিয়ে দেয়, তবে তো কথাই নেই। তবু কথা আছে। কথা দু চারদিন বাদেই শোনা যাবে। কে জানে কংগ্রেস ওয়ার্কিং কমিটিতে গান্ধীজি কী সিদ্ধান্ত নেবেন। আবার মারামারি আর হট্টগোল।…গান্ধীজি! মনে হলেই দেশ থেকে আসা স্ত্রীর অভিযোগপূর্ণ আদরের এবং ভালোবাসার চিঠিগুলির কথা মনে পড়ে যায়, বিশ্রী তোমার চাকরি। মানুষকে মার দেওয়া আর জেল খাটানো তোমার কাজ। হ্যাট কোট পরা তোমার চেহারাটা ভাবলে আমার কী রকম ভয় হয়। আমার সইয়েরা আমাকে ঠাট্টা করে। তোমার জন্য রুমালে একটা ফুল তুলেছি। লিখেছি, ভালোবাসা।কবে তুমি আসবে।..
মনে হল সাইকেলের চেনটা ঢিলে হয়ে গিয়েছে। চলতে চাইছে না। সত্যি করে সে যাবে। যা ব্যাপার দেখা যাচ্ছে আগামী একটা বছরে ছুটির কথা হয় তো তোলাই যাবে না।
.
পরের দিন শেষ রাত্রি। একটু হাওয়া বইছে। শীত কমে আসছে। আসছে বসন্ত। আকাশে একখণ্ড চাঁদ। যেন হিমে ভিজে গিয়েছে।
ভজনের শোবার ঘরের দরজায় করাঘাত পড়ল। ভজু…ভজন।
এক ডাকেই হকচকিয়ে উঠে বসল যুঁই। ভাসুর ঠাকুর ডাকছেন। ডাকছেন ওকে। পুলিশ এল নাকি? সে ভজনকে ডেকে উঠিয়ে দিল, শুনছ। ওঠো, তোমাকে ডাকছেন ভাসুরঠাকুর।
ভাসুরঠাকুর। মানে দাদা। ভজন এসে তাড়াতাড়ি দরজা খুলে দিল। পেছনে যুঁই।
সামনে দাঁড়িয়ে নারায়ণ। কাঁধে কাপড়ের ব্যাগের ঝোলা। পশ্চিমে হেলে পড়া চাঁদের মান আলো এসে পড়েছে তাঁর মুখে। পড়েছে ভজনের মুখেও। অন্ধকারে যুঁইয়ের মুখ। তাই ঘোমটা দেওয়ার দরকার হয়নি।
নারায়ণের মুখে সেই হাসি। অনাবিল অথচ সম্পূর্ণ। বেদনা ও মধুরতা। পিতৃত্ব ও বন্ধুত্ব। বললেন, ভজু যাচ্ছি ভাই। আধ-ঘুম-ভাঙা ভজন হাঁ করে তাকিয়ে রইল, যেন বুঝতেই পারেনি
এখনও ব্যাপারটা। বলল, যাচ্ছ, কিন্তু কই, রাত্রেও তো একবার বলোনি।
নারায়ণ বললেন, বলা যায়নি, এখন বলে গেলুম।
বলে অন্ধকারে যুঁইয়ের দিকে তাকানে। বললেন, বউমা, এ সংসারের কোনও ভার আমি নিতে পারিনি। তার জন্য আমার উপর তুমি যেন রাগ করো না। আমি আর পারিনে এ পথ ছাড়তে।
কথা বলতে পারছে না যুঁই। বলতে নেই। কিন্তু তার যে চিৎকার করে জানিয়ে দিতে ইচ্ছে করছ, আপনি এমন করে বলবেন না। ছাড়তে হবে না আপনাকে এ-পথ, ছাড়তে দিতে চাইনে আমরা।
অন্ধকার থেকে, নারায়ণের পায়ের কাছে চাঁদের আলোয় এসে ঠেকল যুঁইয়ের মাথা। ঘোমটা টানা হয়নি। ঘাড়ের কাছে ভাঙা খোঁপা।
নারায়ণ একটু নড়লেন। চোখের মুহূর্তের জন্য ছায়া ঘনিয়ে এল। বললেন, থাক থাক, ওঠে। বলছিলুম, এ বাড়িতে তুমি মেয়ের মতো। নিজেকে একটু দেখো। গৌর নিতাইয়ের ভার তোমারই। বাবা…
থামলেন নারায়ণ। ভজন চোখ বুজে আছে চোয়াল চেপে। যুঁইয়ের গাল ভেসে যাচ্ছে চোখের জলে। নারায়ণ আবার বললেন হেসে, বাবাকে তোমাকেই দেখতে হবে যতদিন বেঁচে থাকেন। আয় ভজু আর তুমি, তোমরা পরস্পরকে বুঝে চলো, বউমা। জানিনে এত ভার নিলর্জের মতো তোমাকে কেমন করে দিয়ে যাব, কিন্তু ভজনের জন্য দুশ্চিন্তা আমি ছাড়তে পারিনে। আবার এক মুহূর্ত চুপচাপ। নারায়ণ ডাকলেন, ভজু।
ভজু চোখ খুলল না, কথা বলল না। খালি শব্দ করল, উঁ!
নারায়ণ বললেন, বাবাকে আর ডাকলুম না। তুই ভাই আর যাই করিস, বেঁচে থাকাটাকে অচ্ছেদ করিসূনে।
তারপর হাত দিয়ে ভজনের হাতটা একবার পর্শ করে নেমে গেলেন উঠোনে। পাতকোর ধার দিয়ে গিয়ে খিড়কির দরজা খুলেন। সেই অল্প শব্দে ভজন চমকে উঠে তাড়াতাড়ি খিড়কির দরজার কাছে এসে বলল, কোথা যাবে এখন দাদা?
ভজনের ব্যাকুলতা দেখে নারায়ণ মনে মনে ব্যথায় চমকে উঠলেন। বললেন, সেকথা পারলে আগেই বলতুম ভজু। যাচ্ছি দরজাটা বন্ধ করে দে।
আর একজনের কথা এ-সময়ে মনে পড়ছিল। যার টাকা ও সোনার অভাব নেই, যার স্বামীও আর দশজনের মতোই ভাল, যার আছে নবীনের মতো ছেলে, সেই প্রমীলা। জীবনে, মরণের আগে একদিন যে একবার যাবার আমন্ত্রণ করেছে।
তিনি বাইরের আলো আঁধারিতে উধাও হয়ে গেলেন। যুঁই এসে দাঁড়াল ভজনের পাশে। সেও তাকিয়ে রইল খোলা দরজা দিয়ে। খানিকক্ষণ পর তাকিয়ে দেখল ভজন তেমনি চোখ বুজে দাঁড়িয়ে আছে। কেবল সারা মুখে রুদ্ধ যন্ত্রণা যেন থমথম করছে।
যুঁই ডাকল, ঘরে চলো, বাইরে হিম পড়ছে।
ভজন খালি বলল, চলো।
তবু সে দাঁড়িয়ে রইল। যুঁই দরজাটা বন্ধ করে দিতে গিয়ে যেন একটা অনর্থক কান্নার বেগ কিছুতেই রোধ করতে পারল না।
.
বিকালবেলা। সারাটা দিন ভজন মদ খেয়েছে। জ্যৈষ্ঠ মাসের কাঠফাটা রোদের তৃষ্ণায় ঢেকে ঢোকে জল খাওয়ার মতো মদ খেয়েছে। এখন সে উত্থানশক্তি রহিত হয়ে পড়ে আছে টেবিলে মাথা দিয়ে। চরণ কয়েকবার বলেছে বাড়ি যাবার জন্য। ধমকানি খেয়ে পেছিয়ে এসেছে। বারকয়েক টেবিলের থেকে ঝুলে পড়া মাথাটা তুলে দিয়েছে।
এমন সময় এল হীরেন। সে যথেষ্ট চাপা মানুষ। তবু তার সারা চোখে একটা উত্তেজনা ছড়িয়ে আছে। সে যাচ্ছে ঝাড়দার বস্তিতে। কথাটা ভজনকে বলা ছিল। আর একবার বলে যাওয়ার জন্য এসেছিল। দেখল একেবারে মাতাল হয়ে পড়ে আছে।
রাগ হল না। হাসল হীরেন! ভালবাসার হাসি। সে পথ দিয়ে চলতে আরম্ভ করল। সে যেন কোনও মহতী সভায় চলেছে, যেন যুদ্ধ জয় করতে চলেছে এমনি একটা মনের ভাব। তার আনন্দ হচ্ছে।
পথে কত লোক। এ-দেশেরই লোক। নানান ধান্দায় এরা ঘুরে বেড়াচ্ছে। যেন কেউ কাউকে চেনে না। কিন্তু সবাই সবাইকে চনে। হীরেন চেনে। নাম জানে না, মুখ চেনে না, তবু চেনে। সে ভালবেসেছে সবাইকে। দেশের সব মানুষকে। সে জন্য সে প্রাণটাও দিতে পারে। প্রাণটা হাতের মুঠোয় এনে ফুঁ দিয়ে উড়িয়ে দিতে পারে। সে আজ সবই পারে।
সে চলেছে ঝাড়ুদার বস্তিতে। সেখানে আছে অনেকে। অনেকে আর রামা। আজ সকালেও সে এসেছিল। জানিয়ে গিয়েছে, সব আয়োজনের ভার নিয়েছে সে। একদিন এ দেশের ভার নেবে সে। হীরেন তারই সৃষ্টির পেছনে পেছনে, তারই হাত ধরে এগুবে। দ্বিধা নেই, লজ্জা নেই সে কথা মনের কাছে স্বীকার করতে। গঙ্গার ধার থেকে অনেকটা উঁচুতে মাঠ। দীর্ঘ মাঠের এক প্রান্তে ওই যে দেখা যায়, পুবে পশ্চিমে লম্বালম্বি খোলার চালা। কালচে খোয়া, গঙ্গা মাটির প্রলেপ দেওয়া ছিটেবেড়ার দেওয়াল। মানুষের মূর্তি দেখা যাচ্ছে কতগুলি।
সন্ধ্যা ঘনিয়ে এসেছে। হীরেন এসে দাঁড়াল সেখানে। দু তিনটে কুকুর একসঙ্গে ঢেউ ঢেউ করে উঠল। কয়েকবার দেখলেও আজও ওরা ঠিক চিনে উঠতে পারেনি হীরেনকে।
ইতস্তত ঘুরে বেড়াচ্ছে কয়েকটা শুয়োরের ছানা বাড়ির পেছনে পেছনে। বাঁশের কঞ্চির আঁশ ছড়িয়ে আছে পিটুলি গাছটার তলা জুড়ে।
হীরেনকে দেখে প্রায় সবাই বেরিয়ে এল। একটা কোলাহল পড়ে গেল, আগিয়া বাবুজি, আগিয়া। চলিয়ে বাবু, অন্দর মে।
অর্থাৎ ভেতরের উঠোনে। কিন্তু থমকে গেল হীরেন। যেন মনে হচ্ছে এরা কম বেশি সকলেই বেসামাল। সকলেই ইতিমধ্যে কিছুটা অপ্রকৃতিস্থ হয়ে উঠেছে। মুখে তারই গন্ধ বেরুচ্ছে।
এমন সময় ভেতরে ঢোকার গলির মুখের কাছে এসে দাঁড়াল রামা। ডাকল, বাবুজি।
বাতাস লাগল হীরেনের বদ্ধ প্রাণে। সে সাহস পেল। দেখল, রামা হাসছে। তার সারা চোখে মুখে উদ্দীপনা, উত্তেজনা। উচ্ছ্বাস উজ্জ্বল চোখ একটু লালচে আভায় চমকানো ছুরির মতো ধারালো। ফরসা মোটা কাপড় পরেছে ঘাগরার মতো কুঁচিয়ে। আঁচল বুকের উপর দিয়ে ঘুরিয়ে বেঁধেছে কোমরে। গায়ে দিয়েছে শস্তা ছিটের নীল জামা। তাতে নক্ষত্রের মতো হলদে রঙের বিন্দু। তেল দেওয়া আঁচড়ানো চুল চকচক করছে মুখ।
রামা ডাকল, আইয়ে বাবুজি।
সমস্বরে ধ্বনি উঠল, আইয়ে বাবুজি।
ঝাড়ুদার বস্তির সদর সকলের আগে হীরেনের পাশে পাশে এসে ঢুকল।
দেখা গেল উঠোনটি গোময় দিয়ে লেপা। চারদিক ঝকমক করছে। মাঝখানে কলাপাতার উপর খাবারে ঢাকা দেওয়া রয়েছে, শালপাতা। কেবল হীরেনের জন্য রয়েছে একখানি আসন পাতা।
ঘরের থেকে বেরিয়ে এল মেয়ে, পুরুষ, বাচ্চা। যারা বসেছিল উঠোনে, তারা সবাই সরে বসল। সকলেই বলাবলি করছে, হাসাহাসি করছে। হাসি কলরব, সবই উৎসবের।
ন্যাংটো কালো কালো কতগুলি ছেলেমেয়ে গোল গোল চোখে একবার দেখছে খাবারের দিকে, আর একবার হীরেনের দিকে। বোধহয়, ভাবছে এতগুলি খাবার এই আজব লোকটার পক্ষে কী করে খাওয়া সম্ভব।
রামা ব্যস্ত হয়ে এ-দিকে ও-দিকে ঘোরাঘুরি করছে। লক্ষ খুঁজছে, বাতি জ্বালতে হবে। তার পেছনে পেছনে ঘুরছে সেই ছোকরা ঝাড়দার। আর থেকে থেকে খিলখিল করে হেসে উঠছে রামা। সে হাসি যত তীব্র, তত মধুর। যত ভয়ের, তত সুখের।
এক জায়গায় বসেছে মেয়েরা দল বেঁধে গোল হয়ে বসেছে পুরুষেরা। এখানে ওখানে ছড়িয়ে রয়েছে বাচ্চাগুলি। কিন্তু কী আশ্চর্য। সালের চোখগুলি ঘোলাটে। সকলেরই কেমন একটা দোলানি। সকলেই যা তা বলাবলি করছে। বলছে, বাবু গান্ধী বাবা কা চেলা। দেওতা হুকুম দিয়া বাবুকো, অচ্ছুত কো উঠা লেও আপনা গদিমে। বাবুজি ব্রাহ্মণ হ্যায়, একদম খাঁটি। তাই নিয়ে বিতর্ক, বিবাদ, কোলাহল। একটা শুয়োর ঢুকেছিল উঠোনে। কে তাড়া করে গেল।
হীরেন বসেছে আসনে। তার পাশে বসেছে সদার। বাতি জ্বলছে কয়েকটা। কিন্তু তার মনের আনন্দ যেন অনেকখানি থতিয়ে গিয়েছে। সে দেখল, রামা তার পাশে এসেছে আর কেবলি হাসছে। হাসিতে ঢলে ঢলে পড়ছে। কয়েকবার তার হাত ধরে টেনেছে ওই ছোকরা ঝাড়দার।
হীরেন অনেক কিছু বলবে ভেবেছিল। কিন্তু কাকে বলবে। শোনবার মতো অবস্থা কারও আর আছে বলে মনে হল না।
সদার হাত তুলে গোলমাল থামাল। ঢাকনা খুলে দিল খাবারের। সবই প্রায় দোকানের কেনা খাবার। কেবল হাতে তৈরি কিছু মোটা আটার রুটি, কাঁচা লঙ্কা, পেঁয়াজ আর লঙ্কার আচার। এক কোণে কিছু ভাত।
সর্দার হাত জোড় করে বলল, বাবুজি হামরা গোস্তাফি না লিজিয়ে। কিরপা করকে আপ ভোজন কিজিয়ে।
হীরেন সকলের দিকে তাকাল। সকলেই তার দিকে উদগ্র চোখে তাকিয়ে আছে। যেন কী এক অসম্ভব ঘটনা ঘটতে চলেছে। না, একটুও ঘৃণা করছে না হীরেনের। তবু আনন্দের থেকে বেদনার ভার বেশি হয়েছে। তার চোখের সামনে ভাসছে একজনের মুখ। বিষয়, ব্যথিত, চিন্তিত সে মুখ গান্ধীজির। তার চোখের সামনে ভাসছে বিশ্বমানবের মুক্তিদাতা গৌতম বুদ্ধের করুণ হাসি-ভরা মুখ।
সামনে কতগুলি কালো কালো ধুলো মাথা মুখ। ঘোলাটে বোকাটে চাউনি লক্ষর আলোয় দেখা যাচ্ছে আধ ল্যাংটো কতগুলি আধা মানুষ।
হীরেন সদারের কাঁধে হাত রেখে বলল, খাব ভাই। গান্ধীজি তোমাদের নমস্কার দিয়েছেন, আমিও দিই। বলে সে কপালে হাত ঠেকিয়ে বলল, দরিদ্র নারায়ণগা কো চরণে মে।
এসো ভাই আমরা সকলে একত্র খাই।
বলে সে হাত বাড়াল। কিন্তু আর সবাই দ্বিধা করছে। সকলেই বসে আছে আড়ষ্ট হয়ে। মুখ চাওয়াচায়ি করছে পরস্পরের।
হীরেন বলল, কই, এসো সব।
সবাই একটু একটু এগিয়ে এল। সদার বলল, হাত লাগাও খাও সব বাবুকো সাথ।
বলে সে নিজেও হাত দিতেই সকলের হাত এসে পড়ল। খাওয়া শুরু হল, ব্যস্ততা দেখা দিল, একটা ঠেলাঠেলি লাগল খাবারের দিকে এগুবার জন্য।
সকলেই হাসাহাসি করছে, কথা বলছে।
হীরেনের পাশ থেকে রামা হেসে উঠল খিলখিল করে, সর্বাঙ্গ দুলিয়ে। হীরেন তাকিয়ে দেখল, চোখ জ্বলছে রামার। রামার চোখ লাল। খসে পড়ছে আঁচল, এলিয়ে পড়ছে চুল। আর হাসছে তীব্র মধুর গলায়।
ভয়ে কণ্ঠনালী শুকিয়ে গেল হীরেনের। ধড়াস ধড়াস করে উঠল বুকের মধ্যে। তাড়ি খেয়েছে, নেশা করেছে আজকে রামা। সে দেখল, হাসির দমকে জ্বলছে এক খণ্ড অঙ্গারের মতে, এ তার সেই রামা নয়। এ যে নটজাতীয় উছুঙ্খলা এক মেয়ে। যার রক্তের ধমনীতে, কোষে কোষে বেদিয়া নটদের সর্বনেশে রক্তধারা টগবগ করে ফুটছে। ভার বইতে পারছে না শরীরের, টলে টলে পড়ছে। বাঁধন মানছে না দেহের, সে নিজেকে প্রকাশ করতে চাইছে আর পেছনে যেন সেঁটে আছে সেই কেরা। ছোকরা মত্ত, উন্মত্ত।
ভয়ে ব্যথায় আড়ষ্ট হয়ে গেল হীরেন। সে দেখল, একটা হট্টগোল লেগে গিয়েছে সারা উঠোনময়। আশ্চর্য। দেখা গেল, সেখানে হঠাৎ কয়েকটা ভাঁড় দেখা যাচ্ছে। নির্বিবাদে পান করছে সবাই। পান করছে মেয়েরা। একেবারে বেমালুম হয়ে যাচ্ছে।
হঠাৎ আধবয়সী একজন উঠে দাঁড়িয়ে রক্ত-চোখে হীরেনের দিকে তাকিয়ে বলল, বাবুজি, ভগবান আকা ভালা করে। গান্ধীবাবাকো পাশ আপ হামরা আপিল লে যাইয়ে, উনকো বাতাইয়ে, হামারা মিনপিল কি কমোশনার বাবুলোগ চুতিয়া হ্যায়। উ চুতিয়ানন্দন হ্যায়।
সঙ্গে সঙ্গে মেয়ে পুরুষদের মধ্যে অনেক চেঁচিয়ে উঠল, হাঁ উ লোগ ডাকু হ্যায়। হমারা তখা কাট লিতা। জায়দা খাটাতা আইন নাহি মাৰ্তা লোগ।
হীরেনের চেতনা অবশ হয়ে এল। বিস্ময়ে হতবাক হয়ে গেল সে। হঠাৎ এ প্রসঙ্গে পেড়ে বসছে কেন লোকগুলি। পরমুহূর্তেই মনে হল বলবেই তো। কিন্তু এ ক্ষিপ্ততা কেন, এ কুৎসিত গালাগাল কেন?
সে তাকাল সদারের দিকে। সদার দাঁড়িয়ে চীৎকার করে ধমকে উঠল, এই, চুপ রহো সব। তু লোগকো শরম নাহি লাগতা। খানা পিনাকা আসর মে তু লোগ্ চিল্লাতা।
একজন বলে উঠল, গলতি হো গিয়া সদার। হম বাবুকো পাশ আপিল করতা। মগর…কে একজন হাউমাউ করে কেঁদে উঠল। ঝগড়া লেগে গেল হঠাৎ মেয়েদের মধ্যে কী একটা কারণে।
রামা হঠাৎ চিৎকার করে উঠল, চুপ রহো সব।
চুপ হল সব। তাকিয়ে দেখল, আলুথালু বেশে, জ্বলন্ত চোখে বাঘিনীর মতো ওত পেতে দাঁড়িয়ে রয়েছে রামা।
সে মূর্তি দেখে একটু আশ্বস্ত হল হীরেন কিন্তু সারা অন্তর তার যেন অপমানে পুড়ে গেল। সর্বনেশে নট মেয়ের এ আর এক রূপ। কিন্তু হিংস্রতা সে দেখতে চায়নি। এ যে বীভংস, ভয়াবহ।
সেই ছোকরা উঠে হঠাৎ এ স্তব্ধতার মধ্যে বলে উঠল, বাবুজি আপ হুকুম দিজিয়ে, হম রামাকো শাদি করেগা।
শাদি? কেউ বলল হাঁ, কেউ বলল না। আবার গণ্ডগোল। হীরেনের বুকের মধ্যে যেন বাজ ভেঙে পড়ল। কথা কিছুতেই সরছে না তার মুখ থেকে। আর আশ্চর্য, রামা আবার হাসছে। বুঝি বিয়ের কথা শুনেই হাসছে।
একজন টলতে টলতে এগিয়ে এল হীরেনের দিকে। হাতে তাড়ির ভাঁড়। বসে পড়ে বলল, বাবুজি আপ পিলিয়ে। ইলোগকো বাত ছছড়িয়ে।
তার পেছনে আর একজন এল। আরও একজন। হীরেন আতঙ্কবোধ করল। এ কোথায় এসে পড়েছে সে। এরা কারা? এরা তো সেই শান্ত ঝাড়দারও নয়। সে উৎকণ্ঠায় ত্রাসে রাগে বলে উঠল, এ-সব কী বলছ তোমরা।
লোকগুলি অচেতন উন্মাদ। চোখ বুজে ঘাড় দুলিয়ে বলল, হাঁ বাবু, এ হ্যায় আদত। হমারা জাতকে আদত, সচ্ মহারাজ। রাজা হে, পরধান হো, হমারা সাথ পিতা বলে, একজন ভাঁড়টা তুলে ধরল হীরেনের মুখের কাছে। ঠিক এই মুহূর্তে রামা বাঘিনীর মতোই লোকটার উপর ঝাঁপিয়ে পড়ল। কিল চড় ঘুষি বসাল পাগলিনীর মতো। কমিনা শুয়ার কো বাচ্চা, বাবুজি কো বে-ইজ্জত করতা তু।
কিন্তু নেশায় মত্ত লোকটা সে মার গ্রাহ্যই করল না। হড়হড় করে ঢেলে দিল তাড়ি হীরেনের সর্বাঙ্গে।
হীরেন প্রায় প্রাণভয়ে দেহের সমস্ত শক্তি দিয়ে ঠেলে উঠে পড়ল। কিন্তু তাকে কেউ-ই লক্ষ করল না। সে হাঁপাতে হাঁপাতে বস্তির ভিতর থেকে বাইরে এসে পড়ল। অপমানে বেদনায় সে পাগলের মতো মাঠের উপর দিয়ে চলল। অসহ্য কান্নায় তার চোখ ফেটে জল গড়িয়ে পড়ল। সামনে অন্ধকার, চোখ দৃষ্টিহীন হয়ে গিয়েছে। মনশ্চক্ষে ভেসে উঠল তার দেবতার মূর্তি। এ কী করলে তুমি? এ কী হল! আমাকে মরতে হবে, আমাকে আত্মঘাতী হতে হবে। ভগবান আমাকে মৃত্যু দাও।
পেছন থেকে একটা চিৎকার ভেসে আসছে, বাবুজি…বাবুজি…।
না আর কোনওদিন ওই ডাকে সাড়া দেওয়া যাবে না। এ মুখ দেখানো যাবে না। সে অক্ষম, সে দুর্বল, সে ভীরু, সে ভিক্ষুক, সে অপমানিত। তবু, হে ভগবান, আমি চাইনি পাপ করতে। তবে কোথায় আমি ভুল করেছিলুম, আমি কি বোঝাতে পারিনি।
বাবুজি…বা–বুজি! প্রাণপণে চিৎকার করতে করতে ছুটে আসছে রামা। একলা আলুথালু বেশে, চোখের জলে অন্ধ হয়ে।
না না, ডেকো না। হীরেন ছুটে চলেছে ঊর্ধ্বশ্বাসে। ফুঁপিয়ে ফুঁপিয়ে উঠছে সে। মরণ, আমাকে তুমি নাও, আমাকে নাও।
বাবুজি…বাবুজি।…ছুটতে ছুটতে এসে রামা আছড়ে পড়ল হীরেনের পায়ের কাছে। দু-হাত দিয়ে জড়িয়ে ধরল তার হাঁটু। পায়ে মুখ চেপে বার বার বলতে লাগল, বাবুজি..বাবুজি…হমার বাবুজি।…।
গতিরুদ্ধ হয়ে হীরেন দুহাতে মুখ চেপে কেঁদে উঠল।
অন্ধকার মাঠ। ওই দূরে গঙ্গা। আকাশে ঝিকমিক করছে তারা।
বাবুজি। নির্ভয়ে অসঙ্কোচে হীরেনকে লতার মতো জড়িয়ে ধরে উঠে দাঁড়াল রামা। কেঁদে উঠল হা হা করে। বাবুজি হমারা গোস্তাকি..হমারা। হমকে পিটিয়ে, গালি বকিয়ে। বাবুজি হমকো লে চলিয়ে আপকো সাথ। হম এঁহা নহি রহেগা…নহি..।
হীরেনের বুকের মধ্যে থরথর করে কাঁপছে। রামার তপ্ত আলিঙ্গন, নিশ্বাসের আগুন পুড়িয়ে দিল তার সর্বাঙ্গ। সে ভয়ে বিস্ময়ে চোখ নামাল। অন্ধকারেও দেখতে পেল, তার মুখের সামনে রামার ঠোঁট, জলে ভেজা চোখ, রামার সর্বাঙ্গ।
শিউরে উঠল হীরেন। এই তো মৃত্যু। মৃত্যু তার বক্ষলগ্ন। কিন্তু সে এত ভীষণ, এত ভয়ঙ্কর। না না, মরতে সে চায় না। মরতে সে পারবে না।
দু হাতে সে নিজেকে মুক্ত করে নিল। ছেলে দাও, ছেড়ে দাও রামা। যেতে দাও, আমাকে মুক্তি দাও।…নিজেকে ছাড়িয়ে নিয়ে সে আবার ঊর্ধ্বশ্বাসে ছুটে চলল।
রামা ড়ুকরে উঠল, বাবুজি!…
তারপর সেইখানে বসে পড়ে মাটিতে মুখ দিয়ে কান্নায় ফুলে ফুলে উঠতে লাগল।
একটু পরেই অন্ধকারে একটা জোয়ান মূর্তি এসে দাঁড়াল সেখানে। সেই ছোকরা ঝাড়দার। হাঁটু গেড়ে বসে দু-হাতে টেনে তুলল রামাকে। রামা জোর করল না। সে তাকে টেনে তুলে দাঁড় করাল। কোনও কথা না বলে তাকে আস্তে নিয়ে চলল বস্তির দিকে। কেবল একবার সে ফিরে তাকাল পিছন থেকে। চোখদুটো জ্বলছে বন্য শ্বাপদের মতো।
.
হীরেন রাবিশ মাড়িয়ে নর্দমা পেরিয়ে শ্রীমতী কাফের পেছন দরজা দিয়ে ঢুকল। সামনে দিয়ে আসতে পারেনি সে। এ মুখ সে দেখাতে পারেনি।
চরণ উনুনের পাশে চা তৈরি করতে করতে চমকে উঠল। চলকে গেল গরম জল। বিস্ময়ে বাকরুদ্ধ সে। হীরেনের এলোমেলো চুল, বুক খোলা জামা, যেন ঝোড়ো পাখি। সারা গায়ের থেকে ভকভক করে বেরুচ্ছ টকো তাড়ির গন্ধ! এসে উদ্ভ্রান্তের মতো চরণ, ভজুকে একবার ডেকে দাও। চরণ তাড়াতাড়ি ভজনকে ডেকে নিয়ে এল। ভজন এখনও নেশায় টলমল করছে। এসে বলল, কি বাবা, তুমি টেররিস্টের দলে ভিড়ল?
কিন্তু কথা তার শেষ হওগার আগেই হীরেনের দিকে তাকিয়ে হকচকিয়ে গেল। জোর করে চোখ মেলে বলল, কীরে কী হয়েছে তোর?
লজ্জা, অপমান, ঘৃণা, হীরেন কিছুই মানল না। সে ভজুর দু হাত ধরে ছেলেমানুষের মতো হু হু করে আবার কেঁদে উঠল। টেনে নিয়ে এল ভজুকে মাঝেরঘরে। হ্যাঁ ভজনের কাছেই একমাত্র এমনি করে কাঁদা যায়। কৃপাল নয় শঙ্করদা নয়, কেউ নয়।
ভজু উৎকণ্ঠিত হয়ে বলল, কীরে, মারধোর খেয়েছিস নাকি কোথায়?
হীরেন বলে উঠল, না, না।
তবে?
হীরেন বলল, ভজু, মদ খেলে কী হয়?
ভজন বলল, কেন রে?
হীরেন বলল, বুক জ্বলে? বুদ্ধি হারায়?
বিস্মিত হয়ে ভজু বলল, বুদ্ধি হারায় কি জানিনে। তবে বুক জ্বলে, তারপর নেশা হয়। কিন্তু কেন রে?
হীরেন ব্যাকুল গলায় বলে উঠল, কিছু নয়। আমাকে একটু মদ দে ভাই…দে আমাকে। আমি একটু নেশা করব।
আমাকে দেখছি ফ্যাসাদে ফেলবি।
না, না, ভজু ভাই একটু দে।
ভজন তার সেই কটা চোখের তীব্র চাউনি দিয়ে একবার হীরেনের সর্বাঙ্গ দেখল। হীরেন কেঁপে উঠল সে চাউনি দেখে।
হুঁ! আচ্ছা দিচ্ছি। বলে ভজন তার ভোলা বোতল থেকে মদ ঢেলে দিল গ্লাসে।
হীরেন এক মুহূর্ত স্তব্ধ থেকে বিকৃত মুখে চোঁ চোঁ করে গিলে ফেলল মদ। তারপর দুহাতে মাথাটা ধরে বসে পড়ল সেখানেই।
ভজন খালি বলল, অবাক করলি হীরেন।
বাইরে ট্যাং ট্যাং করে ক্যানেস্তারা বেজে উঠল। কৃপাল বেরিয়েছে সাঙ্গোপাঙ্গো নিয়ে। চেঁচাচ্ছে, ভোট ফর সারদা চৌধুরী।
একদল খদ্দের মেতে উঠেছে গোলক চাটুজ্যে মশাইকে নিয়ে।
বিস্ময়ে হন্তদন্ত হয়ে ছুটোছুটিকরছে ছোকরা পুলিশ অফিসার। অবাক হয়ে তাকিয়ে দেখছে শ্ৰীমতী কাফের দিকে। এখানে সেখানে ঘাপটি মেরে রয়েছে গুপ্তচরেরা। কোথায় সে। সেই পাখি কোথায় উড়ে গেল। কোনদিকে। অর্থাৎ নারায়ণকে দেখতে পাওয়া যাচ্ছে না। আজ আসেনি প্রিয়নাথ, রথীন, সুনির্মলেরা।
রাত্রি এগারোটার পর হীরেন বেরিয়ে এল পেছনের ঘর থেকে। ভজনের কথামতো ভুনু তুলে নিল তাকে গাড়িতে, বাড়ি পৌঁছে দেওয়ার জন্য। এখন যেমন ভুনুর অবস্থা, তেমনি তার রাজা রানীর। চলেছে টুক টুক করে। আর বিস্মিত বিরক্ত হয়ে ভুনু ভাবছে, এ শালা বাবুগুলোর কী হয়। কেতাব পড়ে, সুতো কাটে আর সারাদিন বসে থাকে চা খানায়। মাঝে মাঝে আপদের মতো সরাপের সোকানে সরাপ বিক্রি বন্ধ করে দেওয়ার জন্য চিল্লাচিল্লি শুরু করে দেয়। জেল খাটে। জোয়ান বয়সের মরদ, বাপের পয়সা আছে, বাপু বিয়ে শাদি কর। ঘর আগলাও। তা নয়, জিন্দিগি ফালতু কাটাচ্ছে।
বৃথাই সব করেছে জীবনে? সে কথাই ভাবলি হীরেন গাড়ীর গায়ে মাথাটা এলিয়ে। তবে কি সবই শেষ হল। এখন লজ্জায় সে কুঁকড়ে যাচ্ছে। কেন সে মদ খেতে গেল? অবিবেচকের মতো সে একটা দুঃসাহসিক কাজ করতে গিয়েছিল, তার শাস্তি তাকে পেতে হয়েছে। সে অনুভব করছে, ওই ঝাড়দার মানুষগুলির চরিত্র সে মোটেই বুঝতে পারেনি। সে বুঝতে পারেনি রামার মতো মেয়ে-চরিত্রকে। এখনও পারছে না।
তা বলে বিশ্বাস হারাতে হবে? মাথা তুলে বসল হীরেন। না, সে বিশ্বাস হারাবে না। মানুষের উপর বিশ্বাস হারানো পাপ। গান্ধীজির কথা মনে পড়ছে তার। অসহিষ্ণু হলে তার চলবে না। আজ যারা তাকে লাঞ্ছিত করেছে, তারা ভুল করেছে। এমনি করেই তাদের ফিরিয়ে নিয়ে আসতে হবে অনাচারের পথ থেকে, দিতে হবে শিক্ষা।
তবে এ লাঞ্ছনার উপর আবার সে কেন মদ খেয়ে তা বাড়াতে গেল। ছি ছি, ভজন না জানি মনে মনে কত কী ভাবছে আর হাসছে। হাসছে চরণ আর ভুনু গাড়োয়ান।
কিন্তু রামার মুখটা যতবার মনে আসছে, ততবার কচি শিশুর মতো তার কান্না পাচ্ছে। সে চলে আসতে চেয়েছিল তার সঙ্গে। কোথায় নিয়ে আসবে তাকে হীরেন। তা তো সম্ভব নয়। কিন্তু রামা যদি অনাচারের পথে পাপের পথে ভেসে যায়, দু-চোখ দিয়ে হীরেন তা কেমন করে দেখবে।
মস্তবড় পুরনো বাড়ির ফটকের কাছে এসে গাড়ি দাঁড়াল। বাড়ি তো নয়, অন্ধকারে যেন একটা ভুতুড়ে পুরী। নিঃশব্দ। বাইরে থেকে মনহেয়, তোক নেই। কিন্তু লোক ঠাসা।
হীরেন নেমে বলল, ভুনু কাল তোমার ভাড়াটা নিয়ো।
যব্‌ আপ কা মরজি। গাড়ি আলস্যভরে মোড় ঘুরল।

ভোরবেলা যুঁইয়ের ডাকে ভজনের ঘুম ভাঙল। পুলিশ এসেছে খানাতল্লাসির পোয়ানা নিয়ে এসেছে মহকুমা এস. ডি. ও. সাহেব। বিলিতি সাহেব।
সারা বাড়িটা অনুসন্ধান করে পাওয়া গেল শুধু একখানা বই। নজরুলের একখানি কবিতার বই। তারপর জিজ্ঞাসাবাদের পালা। হালদারমশাই থেকে শুরু করে ছেলে নিতাইকে পর্যন্ত।
যুঁই শুধু জানাল, রাত্রেও সে তার ভাসুরকে খেতে দিয়েছে, তিনি খেয়ে শুয়েছিলেন।
তারপর শ্রীমতী কাফের পালা। ভোর থেকে ঘেরাও হয়েছিল প্রহরী দিয়ে। ভজনকে নিয়ে সদলবলে এস. লি. ও. এল খানাতল্লাসির জন্য। পুলিশ অফিসাররা এসেছে প্রায় সারা মহকুমা ঝেটিয়ে। যে সে কথা নয়, স্বয়ং এস. ডি. ও. এসেছে।
অন্যান্য এলাকার অফিসারদের চক্ষুশূল হয়ে এখানকার ছোকরা অফিসার সাহেবের পাশে পাশে ঘুরে সব দেখাচ্ছে, বোঝাচ্ছে স্যার, এটা একটা সাংঘাতিক ঘাঁটি। কাফে নাম দিয়ে আসলে এটা একটা রাজনৈতিক দলগুলির কেন্দ্র। যদি কিছু মনে না করেন স্যার, এই রেস্টুরেন্টটা আপনি উঠিয়ে দিন।
সাহেব পাইপ কামড়ে ধরে একবার বাইরের দিকে তাকাল। রাস্তায় অনেক লোক জমে গিয়েছে। রাস্তায়, স্টেশনের রকে। স্টেশনের ছাদে ভিড় করেছে স্টাফ, এ. এস. এম., টিকেট কলেক্টর, কেরানিরা। কিন্তু সাহেবকে বাইরের দিকে তাকাতে দেখেই অনেকে মুখ নামাল, মুখ ফেরাল, পাশ ফিরে চলতে আরম্ভ করল।
কিন্তু সাহেব সে সব ভাবছিল না। সে ভেবে দেখছিল ছোকরা অফিসারটির কথা। মনে মনে ভেবে দেখল সে, ঠিক বলেনি অফিসারটি। কাফেটা থাকুক। এটা যদি কেন্দ্রই হয় তা হলেপুলিশের কাজের সুবিধাই হবে। সে কাফের পেছন দিকে গেল।
লোকের ভিড় হটিয়ে দিচ্ছে পুলিশ। চেঁচাচ্ছে সেই ডালপুরীওয়ালাটা। পুলিশের সঙ্গে কুটে পাগলা লোকজনকে ঠেলা দিয়ে বলছে, যাও, সব বাড়ি যাও। নইলে সাহেব শশুরবাড়ি চালান দেবে।
কে একজন খবরের কাগজ পড়ছে, কংগ্রেস ওয়ার্কিং কমিটির সিদ্ধান্ত। গান্ধীজির পুনরায় সংগ্রামের আহ্বান। সুভাষ বসুর পালটা সরকার গঠনের প্রস্তাব টিকল না।
আর একজন বলল, একটা কিছু হবে।
শ্ৰীমতী কাফের দোকান দেখিয়ে জবাবে বলল একজন, তারই শুরু হল দেখছি। বেরিয়ে এল এস.ডি.ও. সদলবলে। কিছুই পাওয়া যায়নি। লোকে বলাবলি করছে, ই ই, ভজুলাট ঘুঘু ছেলে বাবা।
কিন্তু সত্যি, শুরু হল দেশময় একটা অভূতপূর্ব ব্যাপার। এ অঞ্চলে তল্লাসির একটা হিড়িক পড়ে গেল।
তিন মাসের মধ্যে আরও দুবার তল্লাসি হয়ে গেল ভজনের দোকানে। শ্রীমতী কাফে যেন নিষিদ্ধ এলাকা বলে গণ্য হয়ে গেল। খদ্দের নেই, বেচা কেনা নেই।
কিন্তু প্রত্যহ স্টেশনের দেওয়ালে আর গাছে সর্বত্র পোস্টার পড়তে লাগল।
সত্যাগ্রহী প্রস্তুত হও। স্বায়ত্তশাসনে আমাদের জন্মগত অধিকার। বিলিতি কাপড় আর মদ ছেড়ে দাও। লবণ আইন ভাঙো। স্কুল কলেজ ছাড়ো, ছাড়ো সরকারি চাকরি।
কাগজে কাগজে গান্ধীজির ছবি। মনের মতো দলবল নিয়ে দণ্ডি সত্যাগ্রহ করে তিনি চলেছেন সমুদ্রোপকূলে।
চাপা পড়ে গেল এখানকার স্থানীয় মিউনিসিপ্যালিটির ইলেকশন। মহকুমা কংগ্রেস কমিটি প্রায় প্রত্যহ একবার করে সমবেত হতে আরম্ভ করল।
প্রিয়নাথকে বাড়িতে অন্তরীণ হতে হল। রথীন, সুনির্মলও বৈঠকে বসে গেল শঙ্কর ঘোষের সঙ্গে।
সে মাসে গান্ধীজিকে প্রেপ্তারের সঙ্গে সঙ্গে এখানকার অবস্থা একেবারে বদলে গেল। হরতাল হল সমস্ত দোকানে। কৃপাল আর শঙ্কর ঘোষ সভা করতে গিয়ে পুলিশের হাতে গ্রপ্তার হলেন।
আশ্চর্য! শ্রীমতী কাফের প্রতি মানুষের ভয় যেন জাদুবলে কেটে গেল। নিষিদ্ধ এলাকা হল প্রসিদ্ধ অবারিত। নিষিদ্ধ কিছু করার জন্য যেন সবাই সুযোগের সন্ধানে লেগে গেল। এমন কী অনেকে ঠাট্টা করে হলেও বলতে লাগল, এটা স্বদেশী রেস্টুরেন্ট।
বাঁকা কথাটাকে সোজা মনে করে নিলে বলা যায় অবস্থাটাও স্বদেশী হয়ে দাঁড়াল। ঘর বার একাকার শতছিদ্র ও শতছিন্ন। আয় কমে গেল আশাতীত রকম।
সমস্ত দেশসুদ্ধ মাতামাতিতে মাততে পরল না ভজন। সে একটা নিছক বোকার মতো সমস্ত ব্যাপারটা দেখতে লাগল। তার নিয়মিত পানের সঙ্গী ভুনু ও বাঙালির সঙ্গে রোজ শস্তা দামের মদ গিলতে লাগল। অনেক রাত্রের এই আসরে তারা দেশের কথাই বলাবলি করে। তারা যেন একটা মস্ত রঙ্গমঞ্চের অদ্ভুত নাটকের তিনজন দর্শক।
বাঙালির ভেতরে ভেতরে কী রকম একটা অস্থিরতা। একটা বোবা অস্থিরতা। থেকে থেকে তার চোখ দুটো জ্বলতে থাকে। হাতের মুঠি পাকিয়ে ভাবে, ভয়ঙ্কর কিছু একটা করা দরকার। প্রত্যহ-ই পুলিশের নিদারুণ অত্যাচারের কাহিনী সে শোনে অথচ একটা বিহিতের কথা কেউ বলে না। সে নিজেও জানে না, কোথায় যেতে হবে, কী করলে নিরসর হবে প্রাণের এ যন্ত্রণা, জুড়োবে জ্বালা।
ভুনুরও অবস্থা তাই। তার মনে হচ্ছিল, এ উৎসাহ উদ্দীপনার মধ্যে একটা খেলাও রয়েছে। এক ছাদের কার্নিশ থেকে আর ছাদের কার্নিশে লাফিয়ে যাওয়ার মতো ছেলেমানুষি খেলা। হাসি ও আনন্দের মাঝে একটা বিপদের উত্তেজনা, অথচ জেদে পরিপূর্ণ। কেউ ভীত নয়, সবাই যেন উল্লাস ভরে হাসছে। এমন কী, বাবুদের জেনানারাও রাস্তায় এসে দাঁড়াচ্ছে, দাঁড়াচ্ছে পুলিশের মুখোমুখি। তাদের গাড়োয়ানদের মধ্যে অনেকে বলাবলি করে এ-সব বিষয়ে। একটা গল্পের আলোচনার মতো।
কিন্তু তাদের কিছুই করবার নেই। কিছু করার নেই অথচ এ দর্শকের ভূমিকাও যেন সহ্য করা যায়।
চট্টগ্রাম অস্ত্রাগার লুণ্ঠনের সংবাদ পড়তে পড়তে ভজনের চোখে ভেসে ওঠে দাদার মুখ। হয়তো তিনি সেখানে নেই। তবু ভজনের মনে হয়, দাদা-ই যেন সেখানে লড়াই করছেন।
বোম্বাই শহরের শোলাপুরের মজুরদের লড়াইয়ের কাহিনী একটা অদ্ভুত রূপকথার মতো মনে হল তাদের। সে কথা শুনতে শুনতে বাঙালির চোখ ধ্বক ধ্বক করে জ্বলতে থাকে। এসব কথা তারা বলে, কিন্তু তিনজনে বসে যখন মদ খায়, তখন মনে হয় অসহ্য অবসাদে তারা মাথা গুজে পড়ে আছে। উদ্দীপনা ও অবসাদের একটা যুগপৎ লীলা খেলা যেন তাদের ন যযৌ ন তস্থে করে দিয়েছে।
চরণেরও যেন কী হয়েছে। তার মুখে কেন যেন ভাতও রোচে না। সে মদ খায় না। এমনিতেই সে মাতাল হয়ে আছে। তারও ইচ্ছে করে সে সভা সমিতিতে চলে যাবে, পুলিশ ধরে নিয়ে যাবে তাকে। সে চিৎকার করে আকাশ ফাটিয়ে বলবে বন্দেমাতরম্।
গায়ের মধ্যে কাঁটা দিয়ে ওঠে তার। বন্দেমাতরম্! মানে কী কথাটার? জানে না সে। তবুও পেছনের রান্নাঘরের অন্ধকারে একলা বসে সে আপন মনে বারবার বলে বন্দেমাতরম্! বন্দেমাতরম! মনশ্চক্ষে দেখতে পায়, তার সামনে দাঁড়িয়ে পুলিশ বাহিনী। তাকে শাসাচ্ছে, গালাগাল দিচ্ছে, ধাক্কা দিচ্ছে, পিটছে সেই ছোকরা পুলিশ অফিসার। আর তার চোখ বড় বড় হয়ে ওঠে, গলার শির ফুলে ওঠে, তবু তার ঠোঁট নড়তে থাকে। বলতে থাকে, বন্দেমাতরম্!
এই ভাবনার ঘোরে সে যখন আচ্ছন্ন থাকে তখন মনে হয়, একটা ভূত বসে আছে অন্ধকার ঘরটাতে। মন্ত্র আওড়াচ্ছে বিড়বিড় করে। কিন্তু কেন, সে জানে না। তারপরে তার মনে হয়, সে এবার চিৎকার করে উঠবে। জন্তুর মতো, হিংস্র ক্ষিপ্ত হয়ে ঝাঁপিয়ে পড়বে করারও উপরে। যে তার পথে সামনে দাঁড়াবে, তাকেই ছিঁড়ে টুকরো টুকরো করে ফেলবে সে।
যুঁই রাত্রে অপেক্ষা করে থাকে রোজ ভজুর জন্য। যুঁইয়ের একটা অদ্ভুত পরিবর্তন হয়েছে। সে অভাব অনটনের কথা বলে না, বলে না সংসারের কথা। সে ভজনের কাছে দাঁড়িয়েছে নতুন রূপে। সে ভজনকে চায়। চায় পরিপূর্ণরূপে, নিজের মতো করে। ভজনের ব্যক্তিত্বকে মাড়িয়ে, তিরস্কার করে সে নিজের প্রতিষ্ঠা লাভের জন্য উঠে দাঁড়িয়েছে। তার তিনটি সন্তান হয়েছে, আট কাগজ হতে মঙ্গভবনগুয়েটে বছর তার বিয়ে হয়েছে, নিজের অন্তরের বিরুদ্ধে সে আত্মসমর্পণ করেছে ভজুর কাছে। কখনও কখনও প্রতিবাদ করেছে, কিন্তু তার তীব্রতা ছিল না। আচমকা তার হৃদয়ের মোড় ফিরেছে। এতদিন বাদে হঠাৎ সে ঘুরে দাঁড়িয়েছে। এতদিন তার হৃদয়ের অপূর্ণতায় শুধু বাজছিল বেদনার ধীর লয়। পেয়েও না পাওয়ার বেদনার মাঝে সান্ত্বনার সন্ধান। আজ বেজেছে দীপক রাগিণী। এ বড় অদ্ভুত, বড় বিচিত্র। আজ সে ভজুর কাছে স্বাধিকার প্রতিষ্ঠা করতে চায়। বুকের মধ্যে তার পুড়ে যাচ্ছে, ক্ষয়ে যাচ্ছে। বুকের মধ্যে কোনও খালি ঘর আর সে রাখবে না। হয় সে সবটুকু পাবে, পাবে তার কৈশোরের স্বপ্নকে, নয় তো সে পুড়ে মরবে নিজেরই বিদ্রোহের আগুনে।
এ কথা ভাবতে তার মনের মধ্যে কোথায় একটু লজ্জা মাথা চাড়া দিয়ে উঠেছিল, উঁকি দিয়েছিল একটু বা ভয়। কিন্তু সে সব পুড়ে গেল এক হলকায়। একবার মনে হয়েছিল, সত্যি, কী তার চাই। কিন্তু সে ধন্দও সে উড়িয়ে দিয়েছে। কিছু চাই, যা পাইনি। যা পাইনি, যা না পেলে আর চলে না। মনের মধ্যে আগুন জ্বলেছে তার।
এ আগুন জ্বলার সঙ্গে দেশের বর্তমান আবহাওয়ার কোথাও একটা যোগাযোগ ছিল কিনা বলা যায় না। কিন্তু যুঁই এরকম একটা কথাও চিন্তা করেছে। সেও যাবে স্বদেশী করতে, যাবে জেলে।
কিন্তু সেখানে ভজন নেই। জেল তুচ্ছ, মৃত্যুও কিছুই নয়। কিন্তু ভজন যদি নির্বিকারভাবে তার পথ ছেড়ে দেয়, সে অপমানও যে সহ্য করা যাবে না।
ভজুকে দেখাল সে অপরিসীম অবহেলা। চলতে ফিরতে প্রকট হয়ে উঠল তার অশ্রদ্ধা। তার মৌনতা অপমানকর। নিয়ত তার চোখে জ্বলে বিদ্রূপবহ্নি, ঠোঁটের কোণে কঠিন নির্বিকারভাব। ভজনও মনে মনে অবাক হল। কথা বলে জবাব পেল না। যা পেল তা জবাব নয়। এ রূপ সে কোনওদিন যুঁইয়ের দেখেনি। অনভ্যস্ত হৃদয় তারও ক্ষিপ্ত হয়ে উঠল। সে যে জীবনে কতখানি ব্যর্থ সেটা খানিকটা জানলেও মাথা নোয়ানো তার চরিত্রেও নেই। তবু তার বুকের কয়েকটা হাড় বেঁকে মুচড়ে অষ্টপ্রহর একটা অসহ্য টনটনানি লেগে রইল।
তারা কেউ কাউকে মুখে ফুটে কিছু বলল না। কিছুদিন ধরে চলল অমীমাংসিত রক্তক্ষয়ের পালা। মাঝখান থেকে লাভ হল, ভজুর যেন জেদের বশে নেশা গেল বেড়ে। বাড়ি আসতে লাগল অর্ধেকের বেশি রাত কাবার করে।
.
এসময়ে এখানকার স্বদেশী আন্দোলনের ক্ষেত্রে স্তিমিত ভাবটা কাটিয়ে একটা প্রচণ্ড ঢেউয়ের মতো ভেঙে পড়ল। এ জেলার শ্রেষ্ঠ নেতা নবীনগাঙ্গুলির প্রেফতার হওয়ার সংবাদ এল।
সকালবেলার দিকে হীরেন একশো চুয়াল্লিশ ধারা অগ্রাহ্য করে বেরুল একটা ছোটখাটো মিছিল নিয়ে। গন্তব্য তাদের ডায়মণ্ডহারবার। যত সময় ও দিনই লাগুক, তারা পায়ে হেঁটে যাবে বি. টি. রোড ধরে, কলকাতা পেরিয়ে দক্ষিণের সমুদ্রোপকূলে। লবণ তৈরি করতে।
গরমের জন্য স্কুল বসেছে সকালবেলা। সেখানে এমনিতেই ছাত্রদের আসা যাওয়া অনিয়মিত হয়ে উঠেছে।
সকালবেলার দিকেই রথীন হাইস্কুলের ছাত্রদের ধর্মঘট করিয়ে বার করে নিয়ে এল। ও-দিকে সুনির্মল মেয়ে স্কুলে ধমর্ঘট করলে।
সকালবেলার সদ্য জমে ওঠা বাজার ভেঙে গেল। দোকানগুলি ঝাঁপ বন্ধ করতে আরম্ভ করল।
ঘণ্টাখানেকের মধ্যে অবস্থাটা এমন হয়ে উঠল যেন, জাদুবলে সমস্ত অঞ্চলটা মেতে উঠল এক নতুন উৎসবে। রাস্তায় রাস্তায় লোক, মোড়ে মোড়ে ভিড়, হাসি, হল্লা আর চিৎকার।
ছাত্র ছাত্রীরা মিছিল করে বেরিয়ে পড়েছে পথে। কাপড়ের দোকানগুলির সামনে এসে তারা বিলাতি কাপড় বয়কটের শ্লোগান দিতে আরম্ভ করল।
ও-দিক থেকে আসছে হীরেনের ধীর ও শান্ত মিছিল। তার দলে রয়েছেন সন্তোষ মাসিমা। আরও কয়েকজন মহিলা। একজন মহিলা, হীরেনেরই পাশে পাশে চলেছেন। অপূর্ব সুন্দরী, অল্প বয়স, বিধবা। হীরেনের ভ্রাতৃবধূ। শ্বশুরবাড়ির সমস্ত অনুশাসনকে ভেঙে তিনি বেরিয়ে এসেছেন দেওরের সঙ্গে। ভাঙতে চলেছেন বিদেশি সরকারের অনুশাসন। ঘরের আইনকে ভেঙে, রাস্তায় এসে অমান্য করেছেন আর এক আইন। তাঁর সারা চোখে আলোর ছড়াছড়ি। বাইরের শতশত দৃষ্টির সামনে তাঁর মুখে লজ্জার ছাপ পড়েছে। লজ্জা আর হাসির দৃপ্তিতে তিনি অপরূপ হয়ে উঠেছেন। চোখের দৃষ্টি তাঁর অন্তরাবদ্ধ। থেকে থেকে তাকাচ্ছেন হীরেনের দিকে। তাকাতে গিয়ে তাঁর মুখ লাল হয়ে উঠছে। একটা বিচিত্র আবেগে বুক ভরে উঠছে তাঁর। অত্যন্ত নিচুগলায় বলছেন বন্দেমাতরম! মনে মনে বলছেন, হে ভগবান, আমি যেন এমনি চিরকাল ধরে চলি। এ পথ যেন কোনওদিন শেষ না হয়। আমি আর কোনওদিন ফিরব না। ফিরব না।
হীরেন ব্যাকুল চোখে রাস্তার প্রতিটি মুখের দিকে তাকাচ্ছে। তাকে কি দেখা যাবে। পথের ভিড় ঠেলে আচমকা সেও কি এসে ভিড়বে তার দলে। চলবে সামনের সারিতে।
ঝাড়দার বস্তির সেই ঘটনার পরেও সে প্রায় রোজই এসেছে ভজনের দোকানে। অবশ্য আগের চেয়ে অনিয়মিত। কিন্তু রামা আর কোনওদিন আসেনি।
এসেছে। দূরে দাঁড়িয়ে থেকেছে। যেন হীরেন দেখতে না পায়। কিন্তু হীরেন দেখেছে। বুকের মধ্যে নিশ্বাস আটকে আড়ষ্ট হয়ে বসে থেকেছে সে। হয় তো আসবে রামা। এখুনি হয় তো তার কানে ঢুকবে সেই মিঠে গলার, নমস্তে বাবুজি ধ্বনি। আসুক। এলে সহজ হতে পারবে হীরেন। তার সেই দুর্দশার এবং অপমানের ব্যাপারটাকে সে একটা জ্বলন্ত ধারালো ছুরির মতো গ্রাস করেছে। তাতে তার দেহের ভিতর ও অন্তর ছিন্নভিন্ন হয়ে গিয়েছে। হরণ করেছে তার শরীরের কমনীয়তা, তার বয়স। সে যেন বুড়িয়ে গিয়েছে।
তবু, সে আসুক। হীরেন তার পথ থেকে বিচ্যুত হবে না। ত্রুটি করবে না তাকে অভ্যর্থনা করতে। কিন্তু রামা আসতে পারেনি। তার ভয় ছিল, এমন কী তার চাকরির ও আশ্রয়ের আশঙ্কা পর্যন্ত ছিল। সেই ছোকরা ঝাড়দারকে সে ভালবেসেছে। কোনও বিয়ের অনুষ্ঠান না করেও তার মিলন হয়েছে। কিন্তু একটা অস্বস্তি তাকে অষ্টপ্রহর পীড়ন করছে। সে অস্বস্তি তার বাবুজিকে নিয়ে। সে চেয়েছিল, বাবুজির কাছে আবার আসবে আগেরই মতো। তার প্রাণ চাইছিল, বাবুজিকে বুঝতে, একটা কিছু করতে কিন্তু সমস্ত ব্যাপারটা মাঝপথেই ভেঙে গেল। সত্যি, সে নেশা করে মাঝে মাঝে। ওই মরদ ঝাড়দারের জন্য প্রাণ তার উন্মুখ হয়েছিল কিন্তু তার সঙ্গে ঝাড়দারনির যেন সামান্য হলেও অল্প একটু পার্থক্য পরিষ্কার হয়ে উঠছে। সে পুরোপুরি এদিকে আসতে পারল না, না পারল পুরোপুরি অন্যদিকে যেতে। অস্বীকার করবার উপায় নেই, হরেন তার মনে একটা নতুন ক্ষুধার উদ্রেক করেছিল। সে ক্ষুধা কীসের, কেন, তা সে জানে না।
সত্যি, সে ভিড়ের আড়াল থেকে দেখছিল তার বাবুজিকে। তার ইচ্ছে করছিল, সেও গিয়ে ভিড়ে পড়ে ওই দলে, কিন্তু অত সাহস হল না তার। ভয় হল, বাবুজিকে আর ওই দলের অন্যান্য মেয়েপুরুষকে। মেয়েরা হয় তো সিঁটিয়ে গিয়ে দূরে সরে যাবেন, ঘৃণা করবেন। ছেলেরা হাসবে। বাবুজি কঠিন মুখটা থাকবেন ফিরিয়ে।
ভাবতে ভাবতে তার চোখে ফোঁটা ফোঁটা জল জমে উঠল। ঝাপসা হয়ে গেল রাস্তা ও জনতা। কেন সে কাঁদছে, সে জানে না। বাবুজিকে হারিয়েছে সে, শুধু সে জন্য নয়। তার মনে হচ্ছে, সে যেন আরও কিছু হারিয়েছেন যা আর কোনও দিন তার কাছে আসবে না। ওর মরদ নর্দমা সাফ করার বুরুশটা ক্রাচের মতো বগলে চেপে খালি বলল, নমক বানানে যাতা হ্যায় লোগ।
বন্দেমাতরম….
হীরেনরা এগিয়ে চলেছে উত্তর থেকে দক্ষিণে।
ওদিকে রথীন ও সুনির্মলেরা কাপড় ও সিগারেটের দোকানে পিকেটিং করছে। বিলাতি কাপড়ের বহূৎসব চলেছে রাস্তার উপর। কিছু কাপড় দোকান থেকে এসেছে। জোর করে ছিনিয়ে এনেছে। কেউ কেউ বাড়ি থেকে বোন বউদি ও মায়ের বিলাতি সায়া ব্লাউজ আর শাড়ি নিয়ে এসেছে। ছুড়ে ফেলছে রাস্তার আগুনে। কেউ কেউ রাস্তার শুকনো রাবিশও ছুড়ে ফেলছে। যেন আগুন নিয়ে খেলায় মেতেছে সবাই। হাসছে, চিৎকার করছে, বিলিতি কাপড়, পুড়িয়ে দাও। বিলিতি মাল, ধ্বংস করো।
বড় রাস্তা থেকে পশ্চিমের রাস্তা ধরে ছাত্র-ছাত্রী যুবক-যুবতীরা ভিড় করছে।
গলি থেকে বড় রাস্তায় এসে পড়েছে দেহোপজীবিনীর দল। তারাও হাসছে, চিৎকার করে বলছে, বন্দেমাতরম! তারাও তাদের বিলাতি জামাকাপড় ছুড়ে ফেলছে রাস্তার আগুনে। তাদের পাশ ঘেঁষে একদল লোক হাসতে হাসতে রসালো খিস্তি জুড়েছে।
ভজন দাঁড়িয়ে আছে বাজারের কাছে, রাস্তার উপর। স্থাণুর মতো, বোবার মতো, বোধ করি জড়ের মতো দাঁড়িয়ে আছে সে। সে যেন কিছুই বুঝতে পারছে না, অথচ তার বুকের মধ্যে একটা জ্বালা ধরে গিয়েছে। তার চোখের কোলের অনেকটা জুড়ে কালো দাগ পড়েছে। মুখটা লাল টকটকে। কপালের শিরাগুলি ফুলে উঠেছে।
ভুনু তার গাড়ির চালকের গদির উপর বসে আছে। মস্ত শক্ত লোমশ শরীরটা তার খালি। গোঁফের দুপাশ ছুঁচলো করে পাকানো। গাড়োয়ান হিসেবে তার কিছু করণীয় আছে কিনা, সে ঠিক বুঝে উঠতে পারছে না। অথচ একটা কিছু আজ জরুর ঘটতে চলেছে! জরুর। হয় তো স্বরাজ হয়ে যাবে আজ। স্বরাজ, মানে থানা বারিক বিলকুল সাফ হয়ে যাবে। সেপাইগুলির বে-ফজুল জুলম, পাঁচ আইন আদায় বন্ধ হয়ে যাবে।
তার গাড়ির কাছে এসে ভিড় করেছে অন্যান্য গাড়োয়ানরা। তারা ভুনুকে জিজ্ঞেস করছে, সে কিছু বলতে পারে কিনা। সে ওস্তাদ মানুষ, লাটবাবুর সঙ্গে দারু খায়, তার জানা উচিত।
কিন্তু ভুনু কিছুই জানে না। সে গদি থেকে নেমে এল। আফজল বলল, ক্যায়া, হমলোগ গাড়ি লেকে ঘর চলা যায়েগা?
ভুনু একমুহূর্ত চুপ থেকে বলল, নহি। মগর, হরতাল হো গিয়া তো হামরা ভি হরতাল হ্যায়। সোয়ারি হমলোগ নহি চড়ায়েগা।
সওয়ারি। একটা বুড়ো গাড়োয়ান ভেংচে উঠল। সওয়ারি কা ক্যায়া ফোকোট কা পয়সা যায়? উলোগ কাঁহে নিকালেগা ঘর সে। এ হুজ্জোত মে কৌন নিকলাতা!
হাঁ সচ, কৌন নিকলগা?
আর একজন বলে উঠল, শালা, ইয়ে হুজ্জোত গাড়ি কো বেকার কর দিয়া। না আপনা, না ঘোড়াকা দানাপানি। ক্যায়া, ভুখ রহনে হোগা হমলোগকো?
যেন ভুনুকেই তারা কথাটা জিজ্ঞেস করছে। ভুনু নির্বাক। কী বলবে সে ভেবে পাচ্ছে না। সত্যি, তারও ট্যাঁক শুন্য। সওয়ারি আসবে না। যদি আসে তবে হরতাল করা কী করে চলবে। সবাই খাবে কী?
গাড়োয়ানেরা একযোগে সবাই খিস্তি খেউড় আরম্ভ করল এ মাতামাতিকে।
ভুনু বলল, তব ক্যায়া তুলোগ মাংতা সিপাই জুলুম? বিনা পয়সা মে উলোগকো গাড়িমে চড়ানে মাংতা? মাংতা পাঁচাইন দেনেকে?
নহি মাংতা। সকলেই বলল।
ভুনু বলল, তব? ইয়ে হ্যায় স্বরাজি কা লড়াই।হম শুনা, স্বরাজি হেনেসে হামরা তখলিফ মিট জায়েগা।
সকলেই চুপচাপ। স্বরাজি আর লড়াই দুটো দুর্বোধ্য কথা। তার সঙ্গে একটা আশা। এ কথার কোনও জবাব তাদের কারওরই জানা নেই। এমন কী ভুনুরও নয়।
ভগন আর মনোহর রাস্তার একপাশে দাঁড়িয়ে আছে। তাদের সঙ্গী নেই। তারা দুজনে দুটো ছাড়া গরুর মতো ঘুরে বেড়াচ্ছে। তাদের কিছুই করার নেই, উপরন্তু নেই পেটে দানা।
লোকাল আর রেলওয়ে পুলিশ একযোগে বেরিয়ে পড়েছে পথে। যে-সব এলাকায় গণ্ডগোল নেই, সেখানকার পুলিশও এসেছে। মহকুমা সদর থেকে এসেছে দুজন গোরা সার্জন।
সেই ছোকরা আফিসার সেপাইদের দাঁড় করাচ্ছে। স্টেশনের সামনে, তেরাস্তার মোড়ে। যেখানে এসে মিশেছে গঙ্গার পশ্চিমের রাস্তাটা।
এদিকে বহ্ন্যুৎসব লেলিহান শিখায় দাউ দাউ করে জ্বলছে। কয়েকজন তাদের গায়ের জামা পুড়িয়ে দিল। এমনকী মেয়েরা বিলিতি কাপড়ের জামা ছেড়ে দিচ্ছে পোড়াবার জন্য। আস্তে আস্তে একটা ক্ষিপ্রতা দেখা দিল। ছাত্ররা অন্যান্য কাপড়ের দোকানে ঢোকার চেষ্টা করতে লাগল। মনিহারি দোকানের বিলিতি মালগুলি তাদের দিকে নজর পড়তে তারা চিৎকার জুড়ে দিল। কয়েকজন ছেলে একটা সিগারেটের দোকান থেকে টেনে নামিয়ে নিল কতকগুলি প্যাকেট। ছুড়ে দিল কাপড়ের আগুনে। কিছু ছড়িয়ে পড়ল। সেগুলি কুড়িয়ে নেবার কথা হুমড়ি খেয়ে পড়ল কতকগুলি হা-ভাতে ছেলে।
সিগারেটওয়ালা চিৎকার আর কান্না জুড়ে দিল।
মনিহারি দোকানের মাথায় টাঙানো একরাশ বিলিতি খেলনা ছিঁড়ে নিয়ে ফেলে দিল আগুনে।
দোকানদার হাত জোড় করছে, পায়ে পড়ছে। কেঁদে উঠে মিনতি করছে।
এদিক দিয়ে বেশ্যাপল্লীতে যাওয়ার গলির মোড়ে ওত পেতে আছে কতকগুলি ওঁচা বদমায়েশের দল। লুটের সন্ধানে ঘুরছে তারা।
ভজন হঠাৎ মাথা তুলল। সিগারেটওয়ালার কান্না শুনে চোখ দুটো জ্বলে উঠল তার। মনে হল, অন্যায় করেছে এরা। মনে হতেই দিকবিদিক জ্ঞানশূন্য হয়ে সে সেখানে ছুটে এল। এসেই একটা ছেলের হাত চেপে ধরল, একী করছিস? কে বলেছে তোকে এ-সব ছিনিয়ে নিতে?
খ্যাপা ছেলের দল থমকে দাঁড়াল। তাকিয়ে দেখল ভজুলাটকে। লাল টকটকে মুখ, আগুনের মতো ধ্বকধ্বকে বাঘের মতো কটা চোখ। নারানদার ভাই। রগচটা আর মাতাল ভজুলাট। মানুষ নয়, একটা খেপা সিংহ যেন।
ছেলেটা কান্না জুড়ে দিল ভয়ে। বড় বড় কয়েকটি ছেলে বলল, বিলিতি মাল যে।
বিলিতি মাল যে? তীক্ষ্ণ গলায় ভজু বলে উঠল, কিনিসনে বিলিতি মাল। কে তোকে মাথার দিব্যি দিয়েছে। গরিবের মাল তোরা নষ্ট করবি কেন? নষ্ট করতে হয় পয়সা দিয়ে কর। বলে সে ছেলেটাকে ছেড়ে দিল।
তারপর সিগারেটওয়ালাকে বলল, বন্ধ করে দোকান। ঘুমুচ্ছিলে চাঁদ?
দোকান বন্ধ হতে লাগল। ছেলেরা অবাক হয়ে তার দিকে তাকিয়ে রইল। আশ্চর্য! ভজুদার মতো মানুষ এ ব্যাপারে কী করে বাধা দিল। তারা জানত, ভজুলাট এরকমভাবে তাদেরই দলে। এমনকী ওঁর দোকানে পুলিশের হানা পর্যন্ত হয়ে গিয়েছে।
কিন্তু তাদের সাহস ছিল না ভজুলাটের কথার প্রতিবাদ করার। তারা সবাই সরে পড়তে আরম্ভ করল। ভিড়ের মাঝখান থেকে কে একটা ছেলে বলে উঠল, ভজুলাট, লাটের বাট।
ভজুলাট মাথা তুলে তাকাল। চকিতের জন্য তার চোখ জোড়া জ্বলে উঠল। পরমুহূর্তেই হা-হা করে হেসে উঠল সে। মনে মনে বলল, লাটের বাট নই রে, চাটওয়ালা। কিন্তু বুকের মধ্যে একটা ফিক ব্যথা চাড়া দিয়ে উঠল তার।
ইতিমধ্যে রথীন, সুনির্মলেরা এগিয়ে চলেছে বড় রাস্তার দিকে। ওদের পেছনে একটা মস্ত দল। কিন্তু অনেকেই পেছিয়ে পড়েছে। ভীত চোখে দেখছে সামনের দিকে। লাল মুখ আর লাল পাপড়ি।
সুনির্মল যতবার চোখ ফিরিয়েছে, ততবারই একজনের সঙ্গে তার চোখাচোখি হয়ে যাচ্ছে। ছাত্রীদের দলের মধ্যে এক যুবতী। সে শুধু তাকিয়ে দেখছে সুনির্মলকে। কেন? সুনির্মলের মুখ লাল হয়ে উঠছে কিন্তু আবার মন ঘুরে যাচ্ছে অন্যদিকে।
রথীন চিৎকার করে বলছে, বন্দেমাতরম।
উত্তরদিক থেকে আসছে হীরেনের দল। তারাও দেখছে পুলিশ। তবু তারা এগুচ্ছে। তারা এগুবে, তারা পথ পাওয়ার জন্য বসে থাকবে চিরদিন। যতক্ষণ দেহে প্রাণ আছে। কিন্তু তারা যাবে।
বিধবা ভ্রাতৃবধূ আরও ঘন হয়ে এসেছেন হীরেনের গায়ে গায়ে। তিনি বলছিলেন মনে মনে, কী করবে ওরা আমাদের। আমাদের মেরে ফেলবে? ফেলুক। তবু ঠাকুরপো, আমি পেছু না। কিন্তু ভগবান, যদি মরতে হয়, আগে যেন আমি মরি।
অবস্থাটা পরিবর্তন হয়ে গেল। উত্তেজনা আর ভয় ছড়িয়ে চারিদিকে। থমথমিয়ে উঠছে আবহাওয়া। একটা বিস্ফোরণের পূর্বমুহূর্তের থমথমানি।
বন্দেমাতরম্! গান্ধীজিকি জয়। স্বরাজ চাই…
থরথর করে কাঁপছে চরণের বুকের মধ্যে। কী করবে সে। সে কী নেমে যাবে। সে কী চিৎকার করে উঠবে বন্দেমাতরম বলে। একলা থাকতে পারছে না সে আর। এই ঘরটা কী ভীষণ নিঃশব্দ। কী বিশ্রী রকম জনহীন। কর্তা আসছে না কেন?
কুটে পাগলা পেছনদিকে নর্দমার ধারে দাঁড়িয়ে উঁকি মারছে আর বলছে, কইরে শালা, গেলি কোথা? কাল রাত্তিরে খুব ফাঁকি দেওয়া হয়েছিল। আজ না দিলে আর ছাড়ছিনে।
সাড়া শব্দ না পেয়ে বলল, শালা না আমার শালী। হারামজাদী ভয় পেয়েছে। বলে হা হা করে হাসতে লাগল।
স্টেশনের রকে একটি ভীত উৎকণ্ঠিত লোকের কাছে ঘ্যানর ঘ্যানর করে ভিক্ষে চাইছে একটা ছেলে, বাবু, একটা আদলা পয়সা দিন। দিন বাবু। আজকের দিনটাতে একটা আদলা পসা দিন।
পুলিশের সমারোহ দেখে আশেপাশের কুকুরগুলো ঘেউ ঘেউ করে মরছে।
প্রথমেই একজন গোরা সার্জন হীরেনকে ধাক্কা দিল, গেট ব্যাক। ডোঞ্চ উনো হানড্রেড ফরটিফোর? আই ওয়ার্ন ইউ, গেট ব্যাক।
বউদির চোখে আগুন জ্বলে উঠল। তিনি একটা হাত ধরলেন হীরেনের। হীরেন হাতটা ছাড়িয়ে নিল। বলল, বন্দেমাতরম। সবাই বলে উঠল, বন্দেমাতরম।
পশ্চিম দিক থেকে একটা ভীষণ চাপ প্রায় হুড়মুড় করে এসে পড়ল সেখানে?
বন্দেমাতরম।
গোরা সার্জন চিৎকার করে উঠল, আই সে গেট ব্যাক।
আরও জোরে শব্দ উঠল, বন্দেমাতরম। পশ্চিমের ধাক্কাটা এল আরও জোরে। অর্থাৎ যুবক ছাত্রদের ধাক্কা।
হীরেন আবার এগুবার চেষ্টা করতেই, সার্জন তাকে ধাক্কা দিয়ে ফেলেদিল।
বউদি দিকবিদিক জ্ঞানশুন্য, মারমুখ হয়ে চিৎকার করে উঠলেন, খবরদার গোরা শুয়ার কোথাকার।
হীরেন ধুলোয় বসেই বলল, ছি ছি বউদি, কোনও কথা বলল না, রাগ করো না।
কেন করব না। বউদি চোখে জল নিয়েই বেঁজে উঠলেন, শয়তানটা তোমাকে মারবে?
কিন্তু রথীন সুনির্মলের দল একেবারে পুলিশের গায়ে এসে পড়ল। তারা বসে পড়বার আগেই গোরা সার্জন দুজন ঝাঁপিয়ে পড়ল তাদের উপর। এক সঙ্গে প্রায় পঞ্চাশজন সেপাইয়ের লাঠি পড়ল তাদের উপর। একটা বিকট চিৎকার গোলমাল, হল্লা আর মার চলল।
পশ্চিমের রাস্তা থেকে ঢিল পাটকেল এসে পড়তে লাগল। চিৎকার উঠছে, রথীনদা! সুনির্মলদা!চিৎকার, বন্দেমাতরম!
এবার পুলিশবাহিনী দিকবিদিক জ্ঞানশূন্য হয়ে লাঠি চালাল। হীরেনের দল শান্ত থাকলেও, তাদের উপরেও লাঠি চলল।
একটা হুড়োহুড়ি ধস্তাধস্তি ছুটোছুটি পড়ে গেল। বউদি জড়িয়ে ধরে আছেন হীরেনকে। জীবনে এই তিনি প্রথম লাঠির আঘাত হয়েছেন তাঁর দেহে। জীবনে এই প্রথম হীরেনকে দু-হাতে সাপটে ধরেছেন। জীবনে এই প্রথম পুরুষের জন্য অসহ্য পীড়ন গা পেতে নিয়েছেন। কিন্তু হীরেনকে আগলে রেখেছেন। হীরেন ছাড়াবার চেষ্টা করছে। কিন্তু তিনি ছাড়ছেন না।
একদল লোক হুড়মুড় করে শ্রীমতী কাফেতে ঢুকে পড়ল। সেই ছোকরা অফিসার এবং পুলিশও তার ভেতরে ঢুকেই লাঠি চার্জ করল, কারও মাথা ফাটল, হাত ভাঙল। কান্না আর চিৎকার।
ঝনঝন করে ভেঙে পড়ল শ্রীমতী কাফের সামনের কাচের দরজা। উলটে ফেলে দিল টেবিল চেয়ার। দেয়াল থেকে ভেঙে পড়ল ছবিগুলি লাঠির আঘাতে।
ছোকরা অফিসারের পায়ের কাছে ভেঙে পড়েছে সি. আর. দাশের ছবিটা। সে বিড়বিড় করে পড়ল, এনেছিলে সাথে করে মৃত্যুহীন প্রাণ, মরণে তাহাই তুমি করে গেলে দান। তার চোখের সামনে ভাসছে একটা কালো কাপড়ের উপর সাদা সুতো দিয়ে ওই কথাগুলি বড় বড় করে লেখা। এমব্রয়ডারি করেছে তার স্ত্রী। তার বউ লিখেছে, তোমাকে পুলিশের পোশাকে ভাবলে আমার বড়। ভয়…। বিরক্ত হল সে। এসব কী ভাবছে।
আজকে সে মাথা তুলে ঢুকেছে এখানে। হঠাৎ হাতের ছোট লাঠিটা দিয়ে সে ঘড়িটার কাচ ভেঙে ফেলল। একটা জখমী লোককে আর এক ঘা কষিয়ে পায়ের ধাক্কায় ফেলে দিল ভজুর চেয়াটা। ওই চেয়ারটার উপর তার বড় রাগ।
একদল লোক পেছনে ঢুকে দরজা দিয়ে বেরিয়ে পড়বার চেষ্টা করছিল। সেপাইরা সেখানে ঢুকেও লাঠি চালাল। ভেঙে টুকরো টুকরো করে ফেলল কাপ আর ডিস। জলের জালা ভেঙে ভেসে গেল রান্নাঘরের কাঁচা মেঝে।
কুটে পাগলা নর্দমায় পড়ে গিয়েছে আরও দুজনের সঙ্গে। সারা গায়ে তাদের পাঁক আর দুর্গন্ধ। তবু কুটে দেখতে চেষ্টা করছিল চরণকে। তার পাগলা চোখে উৎকণ্ঠা, ব্যাকুলতা। ওই ছোঁড়াটা মার খায়নি তো!
খেয়েছে। চরণ ঘাড়ে আর হাঁটুতে লাঠি খেয়ে হুমড়ি খেয়ে পড়েছে জলে আর কাদায়। ওঠবার চেষ্টা করছে, পারছে না।
গাড়ির ঘোড়াগুলি ভয়ে চিৎকার করছে চি হি হি করে। গাড়োয়ানেরা সব উঠে পড়েছে স্টেশনের রকের উপর! কিন্তু ভুনু নেই সেখানে।
ভুনু মোড়ের ময়রার দোকানের নর্দমার পাশ থেকে মাথা ফাটা অবস্থায় অচৈতন্য সুনির্মলকে তুলে নিয়েছে কোলে। ঢুকে পড়েছে পশ্চিমের রাস্তায়, বাজারের মধ্যে।
ছড়িয়ে পড়ছে লোকজন এ-দিকে ও-দিকে। পুলিশ দলে দলে গ্রেপ্তার করে সবাইকে গাড়িতে তুলছে। সুস্থ আর আহত কেউ বাদ যাচ্ছে না। হীরেন, বউদি, সন্তোষ, মাসিমা, রথীন, আরও অনেকে অগুণতি। অসংখ্য। এমন কী দুজন বেশ্যাও বাদ যায়নি। তবু পশ্চিমদিকের হিংস্র আক্রমণটা বন্ধ হচ্ছে না। এখনও ঢিল পাটকেল এসে পড়ছে পুলিশের উপর। এসে পড়ছে কোন অদৃশ্য জায়গা থেকে।
আহত হীরেন চিৎকার করে বলবার চেষ্টা করছে, কেউ ঢিল মেরো না, আঘাত করো না। এ পথ আমাদের নয়!
বউদি বলছেন,ছেলেগুলোকে মেরে হাড্ডি ভেঙে দিল। জোয়ান ছেলে ওরা, কী করে সইবে?
হীরেন তাকিয়ে দেখল, বউদির চোখ জ্বলছে একটা বাঘিনীর মতো। রাস্তার। সমস্ত কিছু ভেস্তে গেল। কান্না পেল হীরেনের। বুলেটের মতো চিল এসে পড়ছে পশ্চিমের রাস্তাটা থেকে।
এবার পুলিশ তাড়া করল এই রাস্তায়। একদল ছাত্রকে ধাওয়া করে চলল গঙ্গার ধারের দিকে।
একদল পুলিশ গোরা সার্জনের হুকুমে একটা দীর্ঘ নারকেল গাছে উঠবার চেষ্টা করছে। কোন এক অজানা দুঃসাহসী ওই সুউচ্চ নারকেল গাছের মাথায় পতাকা বেঁধে দিয়েছে। গ্রীষ্মের পোড়া আকাশের গায়ে উড়ছে পতাকা। অধৈর্য হয়ে উড়ছে কোন এক অসীমে ছুটে যাওয়ার জন্য। সেই পতাকা নামাতে হবে। কিন্তু কোনও সেপাই গাছে উঠতে পারছে না। খেপে উঠছে গোরা সার্জন। রাস্তার লোক ধরে গাছে ওঠাতে চাইছে, কেউ উঠছে না।
.
একটি মহিলা, বয়স ছাব্বিশ সাতাশ হবে, এসে দাঁড়াল ভুনুর পাশে। সুনির্মলকে দেখিয়ে বলল, ইনি কে? বাড়ি কোথায়?
ছাত্রীরা বলে উঠল, সুনির্মলদা। আমরা চিনি দিদিমণি। বাড়ি অনেকটা দূরে।
দিদিমণি বলল, ওকে আমার বাড়িতে পৌঁছে দাও, কাছে হবে।
ভুনু বলল, বহুত আচ্ছা দিদিমণি।
পুলিশ সরে গিয়েছে। ফাঁকা হয়ে গিয়েছে রাস্তাটা। গাড়োয়ানেরা সব গাড়ি নিয়ে চলে গিয়েছে। কেবল ভুনুর রাজারানী পরস্পর নাকে নাক ঠেকিয়ে বোধ হয় তাদের অসহায় মনের কথা আদান-প্রদান করছে।
ভজন এসে দাঁড়াল দোকানের বারান্দায়। তাকানো যায় না তার মুখের দিকে। মনে হচ্ছে। গনগনে আগুনের গোলা দিয়ে একটা মুখের অবয়ব তৈরি করা হয়েছে। সে মুখটা ভজনের। পৃথিবীর কোনও দুঃসাহসী বোধ করি এখন তার ওই দৃষ্টির সামনে দাঁড়াতে পারবে না।
সে তেমনি দাঁড়িয়ে রইল খানিকক্ষণ। তারপর সামনে বড় দরজার পাল্লাটা ধরল সে। ঠাণ্ডা হয়ে এল তার চোখ মুখ। একটা অসহ্য যন্ত্রণায় নীল হয়ে উঠল সে। মুখটা বিকৃত হয়ে গেল।
সামনের দরজার বড় পাল্লার কাচ নেই। নেই সেই আমন্ত্রণের কথা, শ্রীমতী কাফে, ভিতরে আসুন। জ্যৈষ্ঠ মাসের খবরা হাওয়া বইছে তার ফাঁক দিয়ে। ভেঙে পড়ে আছে কয়েকটা চেয়ার। উলটো সোজা হয়ে পড়ে আছে ছবিগুলি। ফেটে গিয়েছে পাথরের টেবিল একটা। ঘড়িটা চলছে। টক টক করে। ভাঙা কাচের এক চিলতে ঝুলছে তার এক পাশে।
ভজন ঘরের মধ্যে ঢুকল। যেন একটা পাগল ঢুকেছে, বহুদিনের পোড়ড়া বাড়ির ধ্বংসস্তুপের মধ্যে। সে ডাকল, চরোণ। সাড়া নেই। হয় তো পালিয়েছে। বিশের কথা মনে পড়ে গেল তার।
মাঝের ঘরে ঢুকল সে। বোতল আর কাপ ডিস ভাঙা ছড়িয়ে রয়েছে সারা ঘরটায়। রান্নাঘরে ঢুকে দেখল, কাদার উপরে চরণ বেড়ায় হেলান দিয়ে বসে আছে। উনুন জ্বলছে। কেতলির ঢাকনাটা ফুটন্ত জলের ধাক্কায় ঠকঠক করে নড়ছে। একটা ক্ষিপ্ত তেজে ফেটে বেরিয়ে আসতে চাইছে বাষ্পের গোলা।
ভজু ডাকল, চরোণ!
চরণ ভজুর দিকে তাকিয়ে ফুঁপিয়ে ফুঁপিয়ে কেঁদে উঠল।
ভজু বলল, কীরে, মার খেয়েছিস? সবাইকে নিয়ে গেল, তোকে নিল না?
তাকিয়ে দেখল চরণের হাঁটুটা ফুলে কালো হয়ে উঠেছে। ফুলে উঠেছে কাঁধটা। কান্না মারের ব্যথার জন্য না কি, পুলিশ তাকে গ্রেপ্তার করেনি বলে বোঝা গেল না।
ভজন তাকে তুলে এনে শেয়াল বেঞ্চির পরে। নরম গলায় স্নেহভরে বলল কাঁদিসনে হারামজাদা। দোকানটা গেলে তোর হাত ধরে যে আমাকে রাস্তায় বেরুতে হবে। ও-বেলা থেকেই দোকান চালু করতে হবে। কুটে পাগলাকে বলে দিচ্ছি দোকানটা সাফ করার জন্য। ডাক্তারের কাছ থেকে এনে দিচ্ছি তোর ওষুধ। বলে সে সামনের ঘরটায় এসে আবার থমকে দাঁড়াল। দু একজন ছুটে পালাল দোকানের সামনে থেকে। আশেপাশের কয়েকজন লুকিয়ে দেখতে এসেছিল ব্যাপারটা। স্টেশনের রকে কয়েকজন হাঁ করে এদিকে তাকিয়ে আছে।
ভজু বসে পড়ল। ভাঙা চেয়ারের তলা থেকে টেনে টেনে বার করল ছবিগুলি। মুক্ত বাউলের উদাস গভীর চোখ রবীন্দ্রনাথের কিশোর নবাব সিরাজদ্দৌলার তীব্র কটাক্ষ, ভুবনমোহন যীশু, যুবতী ধরিত্রীর কোলে মানব শিশু র‍্যাফেলের আঁকা। সি. আর. দাশ, নারায়ণ, কচি কচি সবুজ ঘাসে মুখ ঠেকানো রাঙা সাদা গাই।
চোখের দৃষ্টি ঝাপসা হয়ে এল ভজনের। হঠাৎ কানে এল কচি গলার ডাক, বাবা।
চমকে উঠল ভজন। ফিরে তাকাল। দেখল গৌরকে নিয়ে দাঁড়িয়ে আছে যুঁই! যুঁই এসেছে শ্রীমতী কাফেতে, উয়ে উৎকণ্ঠায় ব্যাকুল হয়ে। ভাঙা শ্রীমতী কাফে।
যুঁই ভেতরে এসে দাঁড়াল। কোনওদিকে তাকাল না। কথা ফুটছে না তার গলায়। তবু বলল, বাড়ি চলো।
ভজন তাকাল যুঁইয়ের মুখের দিকে। এখনও যুঁইয়ের মুখে সেই কাঠিন্য। তবু নিজে না এসে পারেনি। এখনও তার মুখে মনান্তরের উদাসীনতা।
তবু যুঁই দাঁড়িয়ে রইল। আশপাশের লোকেরা আর কৌতূহল চাপতে পারল না। কেউ কেউ সমবেদনা জানাবার জন্যও রাস্তায় এসে দাঁড়াল।
যুঁই বলল, তোমাকে ডাকতে এসেছি আমি।
বুঝেছি। ভজু বলল, আমি পরে যাব, তুমি যাও। সে উঠে দাঁড়াল।
যুঁইয়ের বুক ফুলে উঠল। বাধা মানল না চোখের জল। গলা ভেঙে এল তার। বু বলল, তুমি বাড়ি চলো!
ভজু তার মুখের দিকে তাকিয়ে বলল, যুঁই। আবার ফিরে বলল, নিতাইয়ের মা, তুমি বাড়ি যাও। আমার অনেক কাজ রয়েছে, সেগুলো শেষ করে যাব।
যুঁই জলভরা চোখে তাকাল ভজুর দিকে। ভজুও তাকিয়েছিল। তারও চোখ আর শুষ্ক থাকতে চাইছে না। বলল, যাও। আমি ধরা পড়িনি, মার খাইনি, ভাল আছি। দোকানটা ঠিক না করে আমি কেমন করে যাই?
গৌর মাতৃভক্ত। বাবাকে তার নিষ্ঠুর মনে হচ্ছিল। তার কান্না পাচ্ছিল। তাই সে মুখটা অন্যদিকে ফিরিয়ে রেখেছে। যুঁই ঘোমটা দিয়ে মুখ ঢেকে বেরিয়ে গেল গৌরের হাত ধরে। বৃথাই ব্যাকুলতা, কান্না আর মাথা কোটা। পাথর যে কিছুতেই টলতে চায় না।
পতাকা উড়ছে। অনমনীয়, অজেয় ভাবে এক দুরন্ত দুষ্ট শিশুর মতো হা হা করে, উড়ছে আকাশের গায়ে। পারেনি নামাতে পুলিশ।
.
সুনির্মলের জ্ঞান হল। চোখ চাইল। চোখের সামনেই একখানি মুখ! যেন চেনা, চেনা, দেখা দেখা। বুদ্ধিদীপ্ত চোখে ব্যাকুলতা। সারা মুখে উৎকণ্ঠা। রুপবতী নয় তবু রূপসী।
সুনির্মল বলল, কার বাড়ি?
জবাব এল, আমার।
আমার। সুনির্মল শুনল, মিষ্টি পরিষ্কার গলা। বলল, পুলিশ কোথায়?
চলে গিয়েছে। ধরা পড়েছে অনেকে।
রথীন?
চিনিনে। বোধহয় ধরা পড়েছেন।
আপনি কে?
হাসি ফুটল সেই মুখে। বুদ্ধি ও হৃদয়দীপ্ত হাসি। বলল, সরসী রায়। মেয়ে স্কুলে মাস্টারি করি।
সুনির্মল একমুহূর্ত তাকিয়ে রইল। তারপর চোখ বুজল। হৃদয়ের তালে তালে বাজতে লাগল, সরসী রায়, সরসী রায়।
এর কয়েকদিন পরেই পুলিশ তাকে গ্রেপ্তার করল।
কিন্তু সারা দেশের উদ্দীপনার জোয়ার কাটল না। তবে আঞ্চলিক ভাবে এখানকার আবহাওয়ার ঝড়ো বেগটা অনেকখানি প্রশমিত হয়ে এসেছে। অনেকেই গ্রেপ্তার হয়ে গিয়েছে।
প্রিয়নাথ বাড়িতে অন্তরীণ অবস্থা থেকে মুক্ত হয়েছে। সে পালিয়ে গিয়েছে।
কদিন ধরে এখানে ভয়ানক ঝড় জল শুরু হয়েছে। সারাদিনে শুধু জল, রাত্রের দিকে সামুদ্রিক ঝড়ের দক্ষিণ হাওয়া যেন গোটা দেশকে উত্তরদিকে মুখ আছড়ে ফেলতে চাইছে।
এখনও কাটেনি শ্ৰীমতী কাফের সেই ভগ্নদশা। সামনের দরজার কাচের ভাঙা টুকরোগুলিকে আঠা দিয়ে কাগজে জোড়া লাগানো হয়েছে। সেই জোড়া তালি দেওয়া কাচ লাগানো হয়েছে দরজায়। মনে হয়, লেখাগুলি মাঝখান দিয়ে ফেটে ফেটে গিয়েছে। ভাঙা চেয়ার কটা জড়ো করা রয়েছে এক কোণে। ছবিগুলি বাঁধানো হয়েছে আবার। ঠিক তেমনি ভাবে টাঙানো হয়েছে দেয়ালে। ঘড়িটা রয়েছে তেমন। এমন কী এক চিলতে কাচের টুকরোটুকুও।
ভজন পড়ে আছে টেবিলে মাথা এলিয়ে। বাইরে ঝড়ের তাণ্ডব। একটা খদ্দেরও আসেনি সন্ধ্যাবেলা থেকে। আসেনি রোজকার সাথী বাঙালি। গাড়ি বের করেনি ভুনু।
কিছুক্ষণ আগেও ভজু দুর্যোগময়ী আকাশের দিকে তাকিয়ে মত্ত-চিত্তে একটা প্রতিশোধ নেওয়ার কথা ভাবছিল। দোকানের মাল পড়ে আছে যেমন তেমনি। চরণ মাঝের ঘরের বেঞ্চিতে বসে আছে হাঁটুতে মাথা দিয়ে।
এমন সময় পেছনের দরজা দিয়ে এলেন নারায়ণ। কাঁধে সেই ঘরছাড়া বাউন্ডুলে ব্যাগ। চরণ দপ করে জ্বলে ওঠা একটা আগুনের শিখার মতো লাফিয়ে উঠল।
নারায়ণ কোনওদিকে না তাকিয়ে একেবারে সামনের ঘরে এসে ভজনের মাথায় হাত রেখে ডাকলেন, ভজু, ভজন, আমার পেছনে পুলিশ রয়েছে ভাই। এখনও গঙ্গার ও-পার। আমাকে এখুনি হাড়মুণ্ডি পুলের ধারে পৌঁছে দিতে হবে।
ভজুর প্রতিহিংসা নেওয়া দুরের কথা, নেশাটাই যায় আর কী। একে এই দুর্যোগ, তায় হাড়মুণ্ডি পুল? দিনের বেলাই যেখানকার নাম শুনলে গা ছমছ করে?
সে তার স্বাভাবিক জড়ানো গলায় বলল, কে হে ভদ্রবেশী ঠ্যাঙাড়ে, হাড়-মুণ্ডি-পুলের ধারে নিয়ে প্রাণে মারতে চাইছ?
শত্রুতাড়িত সন্ত্রস্ত নারায়ণ চকিতে একবার হতাশ হয়ে ফের দৃঢ় গলায় বললেন, ভজু যেমন করে হোক, পৌঁছে দেওয়ার ব্যবস্থা একটা ভোকে করতেই হবে। তোর প্রাণের ভার আমার।
আমার প্রাণের ভার? মুহূর্তে মাথা ঝাড়া দিয়ে উঠে ভজু যেন এতক্ষণে দাদাকে চিনতে পেরে রক্তচক্ষু মেলে তাকাল। হেসে বলল, দাদা তুমি? ভজু কাউকে তার প্রাণের ভার দেয় না, নেয়। তুমি একটু বসো, এলুম বলে।
বলেই সে চকিতে বেরিয়ে গেল বাইরের ঝড় বাদলের মধ্যে। এমনভাবে গেল যেন, এ ব্যাপারটার জন্য প্রস্তুতই ছিল, একটু বোঝার বাকি ছিল, এই যা।
নারায়ণ একবার চমকালেন, তাঁর আকাশের মতো একটা চিন্তার রেখা দিল। ভয় হল ভজনকে এই ঝড়ের মধ্যে বাইরে পাঠিয়ে। কিন্তু পরমুহূর্তেই আবার স্বাভাবিকভাবে তাকালেন বাইরের দিকে। নিজের ছায়া দেখলেন একবার শ্রীমতী নামাঙ্কিত ভাঙা আয়নায়। তিনি তাকিয়ে তাকিয়ে দেখছিলেন শ্রীমতী কাফের অবস্থা।
এমন সময় চরণ এসে ঢিপ করে একটা প্রণাম করল।
চরণের মাথায় হাত রেখে জিজ্ঞেস করলেন নারায়ণ, কেমন আছ চরণ?
ভাল আছি।
আমাদের বাড়ির সব ভাল?
চরণ একটু থেমে বলল, ভাল।
নারায়ণও একটু থেমে বললেন, তোমার বাবুর দোকান কেমন চলছে?
চরণ এবার অনেকক্ষণ থেমে রইল। তারপর সমস্ত ভাঙাচোরা জিনিসগুলি দেখিয়ে বলে গেল সেই ঘটনা।
নারায়ণ শুনতে শুনতে ভাবছিলেন খালি ভজুর কথা।
চরণ হঠাৎ ব্যাকুল গলায় বলল, আপনি একটু বাবুকে মদ খেতে বারণ করুন।
কেন রে?
নইলে বাবু বাঁচবেন না।
চরণের চোখে জল দেখা দিল। নারায়ণ নিশ্বাস বন্ধ করে বাইরের ঝড়ের দিকে তাকিয়ে রইলেন।
একটু পরে বললেন, চরণ জীবনে তুমি কী চাও ভাই?
চরণের মনে হল বুঝি দেবতার বর দেবে। সে বোকার মতো বলল, জানিনে।
নারায়ণ বললেন, না জানলে কি চলে। কিছু চেয়ো যা চাইলে তুমি মুক্তি পাবে। মুক্তির সাধনা-ই জীবন।
ভজু ততক্ষণে ভুনুর আস্তাবলে গিয়ে হাজির। অতিরিক্ত মাতাল হওয়ার জন্য ভুনুর বউ সেদিন ভুনুকে ঘরে ঢুকতে দেয়নি। সে আস্তাবলের মধ্যেই, গাড়ির ভিতর দরজা বন্ধ করে অকাতরে ঘুমোচ্ছিল। ভজুর চেঁচামেচি ও অন্ধকারে সন্ত্রস্ত ঘোড়াগুলোর ফোঁসানি ও পা ঠোকাঠুকিতে ভুনুর নেশাচ্ছন্ন ঘুম কেটে গেল। সে গাড়ির দরজা খুলে খিঁচিয়ে উঠল, এটা তোমার বাড়ির দরজা লয় লাটঠাকুর। এগিয়ে যাও।
ভজু তার স্বাভাবিক মাতাল আবেগে বলে উঠল, সে কি ভুনু সারথি, এই তো আমার ছিরি বেন্দাবন। তোমাকে এখুনি একবার উঠতে হবে।
ভুনু ভাবছে, ভজুলাট মাতলামো করছে। সে বলল, বউ আনতে যাবে তো লাটবাবু? কাল যেয়ো, এখন ঘরে যাও অনেক রাত হয়েছে।
তোর মাথা হয়েছে। বলে ভজু একেবারে এগিয়ে গিয়ে গলা জড়িয়ে ধরে বলল, বউ নয় সারথি, নতুন মহাভারতের ব্যাপার। রথে ঘোড়া জুড়তে হবে, যেতে হবে হাড়মুণ্ডি পুল।
হাড়মুণ্ডি পুল? ভুনুর মাতাল চোখ গোল হয়ে উঠল।
অন্ধকারে ঘোড়াদুটের চোখ, এমনভাবে চকচক করে উঠল যেন তারাও ওই নামে আতঙ্ক বোধ করছে।
ভুনুর মুখ থেকে স্ব-ভাষা বেরিয়ে এল, এ ঝড়বরসাত মে হাড়মুণ্ডি পুল? কেয়া, তুমহরা দিমাক। বিলকুল খারাপ হো গয়া?
ভজু প্রায় বক্তৃতা দিতে আরম্ভ করল, দুনিয়াতে এখন, এ-সময়ে কেবল আমার দিমাকই ঠিক আছে। হ্যাঁ, তোকে এখুনি যেতে হবে হাড়মুণ্ডি পুল। না পারিস ঘোড়া জুড়ে দে। নিজে চালিয়ে যাব।
মনে হল ভজুর নেশা-জড়ানো গলা হঠাৎ অনেকখানি গম্ভীর ও পরিষ্কার হয়ে উঠেছে। বোধ করি এ মুহূর্তে নিজের জীবনের সবচেয়ে বড় বেদনাকে নিজের মুখে স্বীকার করে ফেলল সে, দ্যাখ ভুনু, পয়সা আমার না-ই থাক, পেছনের ঘরে নিজের মাল বানিয়ে যতই কেন না কাউন্টারে কোচা লুটিয়ে বসি, আর মাল বিক্রি না তোক কেবল মাতাল হয়েই পড়ে থাকি, তবু মাঝে মাঝে এ প্রাণের জ্বালা দাউ দাউ করে ওঠে বুঝলি? আজ আমি প্রাণ দিতে পারি। আর প্রাণ দেওয়ারই অভিসারে যাব আজ। দাদাকে পৌঁছে দিতে হবে হাড়মুণ্ডি পুল, পেছনে তার পুলিশের তাড়া। আমার কাছে এসেছে বিপদে। আমি কি চুপ করে থাকতে পারি। আজ যে দেবতা আমাকে বর দিতে এসেছে রে ভুনু। সময় নেই, ঘোড়া জুড়ে দে।
গলায় তার কিছুটা হুকুমের সুর ফুটল।
ভুনু ফিফিস্ করে বলল, কে, লারাইন ঠাকুর? আরে বাপ্‌রে।
কথার স্বরে তার যত শ্রদ্ধা ও বিস্ময়, তত ভয়। ওই নামটার সঙ্গে পরিচয় সকলের এবং সেটা মানুষের নাম নয়, মহামানুষের। এক মুহূর্ত চুপ থেকে সে আবার বলল, লাট ঠাকুর, তা হলে তুমি বলছ তোমার সঙ্গে জানটা দিয়ে আসতে?
হ্যাঁ!
ভুনু নেমে এল গাড়ি থেকে। দুজনেই মাতাল, কিন্তু হঠাৎ তারা ভীষণ গম্ভীর ও কর্মতৎপর হয়ে উঠল। অবশ্য পায়ের তলায় মাটি তাদের অস্থির।
বাইরে দুরন্ত ঝড়ের শাসানি, মেঘ গর্জন, অবিশ্রান্ত বর্ষণ ও গাঢ় অন্ধকারকে তীব্র বিদ্যুৎ ঝলক ছিঁড়ে খুঁড়ে ফেলছে।
ট্যাক থেকে দেশলাই বার করে গাড়ির বাতি জ্বেলে ভুনু অত্যন্ত উত্তেজিত ভাবে ঘোড়া দুটোর উপর প্রায় ঝাঁপিয়ে পড়ল। গায়ে চাপড় মারল, কান ধরে টানল। ঘাড়ের ঝুটিতে রদ্দা মারল, কয়েকটা হি হিস্ শব্দ করল বিচিত্র ভাবে। তারপর টেনে এনে জুতল গাড়িতে। দেখা গেল তার পঙ্খীরাজ ও রানীও কিছুটা উত্তেজিত হয়ে উঠেছে। সারাদিনটা তাদের ঝিমিয়ে আর খেয়ে কেটেছে। এখন তারা তৈরি।
সব ঠিক করে গাড়ি বার করতে যাবে, এমন সময় দেখা গেল, আস্তাবল থেকে বাড়ির ভিতরে যাওয়ার গলিপথটায় একটা টিমটিমে লক্ষ নিয়ে এসে দাঁড়িয়েছে ভুনুর বউ। এ ঝড় বাদলের রাতে মাতাল সোয়ামিকে আস্তাবলে ঠেলে রাখলেও ফাঁকা বিছানায় তার ঘুম ছিল না। তার উপরে এত রাতে গাড়ি বের করার শব্দে সে এসেছে মনের উৎকণ্ঠা চেপে, কপট রাগে মুখ ভার করে।
ভজু দেখল, তার ভুনু সারথির রাধিকা যাকে বলে রীতিমতো রূপসী। সত্যি বলতে কী, এ সঙ্কট মুহূর্তেও ভজুর মনে হল, আলো আঁধারিতে ভুনু কোচোয়ানের কোচোয়ানি যেন দা ভিঞ্চির ক্যানভাসে জ্যান্ত মোনালিসা।
বউ নির্ভীক ও গম্ভীর গলায় বলল, অব ক্যা, মাতোয়ালেকা দু খেল শুরু হোতা? কঁহা নিকল্‌তা তু এ তুফান বরসাত মে?
ভুনু ঘোড়ার লাগামে একটা হ্যাচকা টান দিয়ে বলল, লাট ঠাকুর বাতায়া, দেওতা আয়া হ্যায়। বর লেনে যাতা। সচ্।
ঠাণ্ডা গলায় বলেই হঠাৎ চেঁচিয়ে উঠল, মেরা সোয়ারি আয়া যায়, কাম মে যাতা, মুঝে মাতোয়ালে মত্ বলল। চালো লাটবাবু।
বলেই সে ঘোড়ার পিঠে কষে এক চাপড় দিতেই, গাড়ি বেরিয়ে পড়ল। মুহূর্তে গাড়িটা যেন দুরন্ত বর্ষণে নেয়ে উঠল, ঘোড়া দুটো কান নেড়ে ঝাড়তে লাগল জল।
ভুনু আবার ফিরে বলল তার বউকে, কোই পুছনে আয়ে তো বোল দে, মরদানা তোহার মাতোয়াল বকে, রাত ভর ফুর্তি মাচানে গয়া রেন্ডিখানা মে।
ভজু তার ঘাড়ে চাপড় মেরে বলল, ঠিক বলেছিস।
ভুনু আস্তাবলের টিনের ঝাঁপ ঠেলে দিয়ে উঠল তার গদিতে। তারপর ভজু উঠতেই, ওই আকাশের বিদ্যুতের মতই মাথার উপর তার চাবুক শিস্ দিয়ে উঠল।
চোখের পলক না পড়তে গাড়ি এসে দাঁড়াল শ্রীমতী কাফের দরজায়। নারায়ণ হালদার বিনা বাক্যব্যয়ে গাড়ির ভিতর ঢুকে খালি বললেন, গাড়ির মাথার বাতিটা নিভিয়ে দাও।
ঘোড়ার গাড়ির হাল দেখে তাঁর মনে আবার একটা হতাশার ভাব চেপে এল।
ভজু চরণকে সব ভার দিয়ে বলল, ঘুরে আসছি, দোকান বন্ধ করবি দেরি হলে। তারপর ছুটল ভুনুর পঙ্খীরাজ। ততক্ষণে নারায়ণ আড়ষ্ট শরীরে থ মেরে গিয়েছেন। তিনি বিশ্বাস করতে পারছিলেন না, এ ছাকরা গাড়িটা এত দ্রুতবেগে চলছে কী করে। বাইরে দুরন্ত ঝড় জলের শব্দ চাপা পড়ে গিয়েছে গাড়ি ও ঘোড়ার পায়ের আঘাতে।
বাইরে অন্ধকারে তীক্ষ্ণ চোখের সামনে চেয়ে আছে ভুনু। আজকে এ রাত্রের নায়ক যেন ভজু বা নারায়ণ নন, ভুনু নিজে। ঝড়ের ঝাপটা, জলের তোড় ভেঙে গুঁড়িয়ে চলেছে উত্তরের সড়কে, নিচ্ছিদ্র অন্ধকারে। চাবুকটা কেবল পাক খাচ্ছে মাথার উপর। ঘোড়ার পিঠে নয়, চাবুকের কষাঘাত পড়ছে ঝড়ের পিঠে। বিদ্যুতের চমকানিতে হকচকিয়ে উঠেছে পৃথিবী। কিন্তু ভুনুর রাজা ও রানীর ভূক্ষেপ নেই। কেবল তাদের বিস্ফারিত চোখ বিদ্যুৎ ধাঁধিয়ে যাওগার মুহূর্তে যেন জ্বলে উঠেছে আরও। নারায়ণ হালদার দেখলেন ভজু নিশ্চিন্তে ঝিমোচ্ছে। তিনি একবার কাঁধের ব্যাগটা হাতালেন, ডাকলেন, ভজু।
কোনও জবাব নেই।
এক মুহূর্তের জন্য সন্ত্রাসবাদী নেতার মুখের সমস্ত কাঠিন্য কোথায় অদৃশ্য হয়ে এক বিচিত্র বেদনায় ভরে উঠল। মাতাল ভজুকে ঘুমন্ত ভেবে তার একটা হাত নিজের হাতে তুলে নিয়ে আপন মনে ফিসফিস করে বলে উঠলেন, এ সংসার মানুষকে সবই তৈরি করতে পারে, প্রাণের জ্বালায় মানুষ কী না হতে পারে।
সে মুহূর্তে মনে হল যেন গাড়িটার উপরেই একটা বাজ পড়ল। গাড়ির অন্ধ কক্ষের ফুটোফাটা দিয়ে উঁকি বিদ্যুতের রেখার। নারায়ণ বলে উঠলেন আবেগভরা অপরিস্ফুট গলায় তুমি তাকে পথ দেখাও, ছিঁড়ে ফেলো এ অন্ধকার, ভাঙো এ পথের বাধা।
কিন্তু ভজু ঘুমোয়নি। অন্ধকারে তার দুই বন্ধ চোখের পাতা ভিজিয়ে জল গড়িয়ে এল। তা বুঝি সে নিজেই টের পেল না। কাকে বলছেন এ কথা তার দাদা? তাকে না, তার ঈশ্বরকে! কেন বলছেন?
কেন, সে কথা বুঝেছে ভজু। বুঝেছে, সংসার বলতে শুধু ঘরের কথা বোঝেনি। তিনি বলেছেন এ পৃথিবীর কথা, ভজনের ব্যর্থতাও বোধকরি তার বিশ্বাসহীনতার কথা। বলেছেন, ভজুর এ মাতাল ও ভাঙা জীবনের জন্য, তাকেই পথ দেখাবার জন্য।
বাইরে ভুনু পাথর হয়ে গিয়েছে যেন। শুধু তার হাতটা দম দেওয়া মেশিনের মতো চাবুক ঘোরাচ্ছে। আর বিড়বিড় করে বলছে হে ব্ৰহমদেও! হামারা রাজা-রানীকো আশমান মে উঠা লো। ই-লোককো কৃপাসে পঙ্খা দে দেও! ব্রহ্মদেও! এ অন্ধেরা মিটা দো, বাত্তি বাঢ়াও চারা তরফ মে। লাটবাবু বাতায়া, আজ হ্যায় মওকা জান দেনে কা।
সত্যি, ঝড় বিক্ষুদ্ধ কালো আকাশের পশ্চিম দিক ঘেঁষে একটা বিরাট বাঁকা তলোয়ারের মতো রূপালি রেখা দেখা গিয়েছে। সে আলোর রেখায় ঘন বৃষ্টির ছাট ফুড়ে অদুরেই মাথা জেগে উঠেছে কিস্তৃতাকৃতি হাড়মুণ্ডি পুলের। সেখানে নিয়ত ঘাপটি মেরে থাকে গুপ্তঘাতক ডাকাত খুনি ঠ্যাঙাড়ে। সেখানে কত অসহায় পথিকের ছিন্ন মুণ্ড ও হাড় ছড়িয়ে আছে। অন্ধকার যেন জীবন্ত মৃত্যু।
হাড়মুণ্ডি পুল!
ভুনুর নজরে পড়তে সে আরও শক্ত হয়ে উঠল। তার চাবুক আরও জোরে শিস্ দিয়ে উঠল। সে বারবার বলে উঠল, মত রোখো রাজা রানী আগে বাঢ়ো…আগে বাঢ়ো!…
নারান দরজা খুলে ফেললেন গাড়ির। সঙ্গে সঙ্গে জলের ঘাটে ভিজে উঠলেন।
ভজু আর একদিকে দরজা খুলে তীক্ষ্ণ দৃষ্টিতে বাইরে তাকাল। হাত পা শক্ত হয়ে উঠেছে তার।
গাড়ি ঠেলে উঠেছে পুলের উপর এঁটেল কাদা মাড়িয়ে।
মোরগের ডাকের মতো তিন বার স্তিমিত শব্দ ভেসে এল। নারায়ণ হালদারও তেমনি শব্দ করে উঠলেন।
একটু পরেই দুজন লোক এসে দাঁড়াল গাড়িটার সামনে। বৃষ্টির ঝমঝম শব্দের মধ্যে শোনা গেল।
নারানদা?
হ্যাঁ, জবাব দিলেন নারায়ণ।
গাড়ি থেমে পড়ল। নারায়ণের পেছন পেছন ভজুও নেমে এল দাদাকে আগলাতে। নেমে এল ভুনু। কিন্তু সে আতিপাতি করে দেখছে হাড়মুণ্ডি পুল। যেন পৃথিবী ছাড়িয়ে চলে এসেছে। এসেছে বুঝি ব্ৰহমদেওয়ের রাজত্বে, যেখানে ঠাসা আছে ভয় ও বিস্ময়।
নারান প্রথমে নেমেই ঘোড়া দুটোর গায়ে হাত রেখে বললেন, জীবনে এই প্রথম জানলুম জানোয়ারও মানুষের কতখানি।
তারপর ভুনুর কাঁধে হাত রেখে বললেন, তুমি কী চাও ভাই?
ভুনু নিঃসঙ্কোচে জবাব দিল, এক ভাঁড় তাড়ি।
এই হাড়মুণ্ডি পুলের উপরে ঝড়জলের মধ্যে নারান ও তার অপেক্ষমান সঙ্গীরা হেসে ফেললেন। কেবল হাসল না, সবচেয়ে বকবকে মানুষ ভজু। নারান বললেন, তাড়ি তো এখানে নেই। আর টাকাও নেই, তোমাকে আমি অনেকটা সোনা দিতে পারি।
ভুনু বলল, বাবু-থেমে আবার বলল, লারাইন ঠাকুর, তুমার কাছে তাড়ি মেঙ্গেছি পিয়াসের জন্যে। না পারেন কথা নেই। মগর রূপেয়া আর সোনা। সে তো বহুত ছোট। আজ জান দেনে আয়া রহা। এ আঁখসে তুমাকে তো দেখে লিয়েছেন। আর কুছু চায় না ভুনু।
নারানের সঙ্গে যেন হাড়মুণ্ডি পুলটাই একটুক্ষণ স্তব্ধ হয়ে রইল। তারপর বিদায়ের স্বরে নারান ডাকলেন, ভজু।
ভজু বলল তার স্বাভাবিক গলায়, তোমাকে তা হলে এখানেই রেখে যাব?
হ্যাঁ, ভজন, তুই এবার যা।বলে তিনি সঙ্গীদের বললেন, ওদের একটু এগিয়ে দিয়ে এসো।
ভুনু ততক্ষণে ঘোড়ার লাগাম ধরে গাড়ির মোড় ফিরিয়ে দিয়েছে। ভজু বলল, এগিয়ে দেবার দরকার নেই। বলে আপন মনে পাগলের মতো বলে উঠল,
ভয়ের মূঢ় অন্ধকারকে ছিঁড়েছি আজ আলোর তলোয়ারে
দেখি নি যা, দেখেছি তা, আমার অন্ধ ঘরের বন্ধ দ্বারে।
চলি দাদা! চরে ভুনু সারথি।
ফিরে এসে তারা দুজনেই মদ খেয়ে ঘরে ফিরল। কেবল চরণ জিজ্ঞেস করল, কোনও বিপদ আপদ হয়নি তো?
ভজন জবাব দিল, আজ্ঞে না।
তারপর ঝড়ের রাতকে তারা আরও মাতিয়ে তুলল প্রচণ্ড হল্লায়। কেবল ছাড়াছাড়ির সময় ভজু বলল, ভুনু তোর রথ, আর আমার শ্রীমতী কাফে, এই নিয়ে আমরা। জীবনে কতকগুলি দিন আসে, ওগুলো বোধহয় আমাদের জমায় পড়বে না যেমন আজকের রাতটা। ..এবার তুই যা তোর মোনালিসার কাছে, আর আমি..আমি যাই আমার যুঁইয়ের কাছে।
তারপর একলাই বলতে বলতে গেল–
দুয়ার খোল হে পুরবাসী
এসেছি রুদ্র সন্ন্যাসী
তোমার ঘুমন্ত ঝড়ো কালো রাতে
জ্বাল আগুন, হানব বাজ, হৃদয় পাতে।
তারপর যেন কান্নাভরা গলায় বলে উঠল—
প্রেয়সী তোর উন্নত বুকে মরণ দেখি কার,
ঠোঁটে তোর খুনের হাসি দেখেছি আমার।
এর সাতাশ দিন পরে ভুনুর রাজা ও দুমাস তিনদিন পরে রানী ভাগাড়ের শেষ শয্যায় শুয়ে, শকুনের ঠোঁটে হেঁড়া পেটের নাড়িভুড়ি বার করে, স্থির অপলক চোখে তাকিয়ে রইল আকাশের দিকে। আর একজোড়া কিনতে হল তাকে ঘটিবাটি বেচে।
তারপর অবসাদ। আপাতচক্ষে মনে হয় না শ্রীমতী কাফেতে কোনও অবসাদ চেপে বসেছে। তার নিয়মিত খদ্দেরের সংখ্যা অসম্ভব রকম বেড়েছে। রকমারি সব লোক। এক-একদিন অদ্ভুত সব ঘটনা ঘটে এখানে। যত রাজ্যের সংবাদ পরিবেশিত হয় এখানে। কোন্ পাড়ায় কী ঘটেছে, কোন ঘরের কী সংবাদ, তারই ন্যক্করজনক কাহিনী। তবে ভজুকে লুকিয়ে, না শুনিয়ে। কয়েকদিন কয়েকজনকে ভজু ঘাড় ধরে বার করে দিয়েছে দোকান থেকে।
তবুও অবসাদ। যেমন বেড়েছে ভজুর মাতলামি, তেমনি বেড়েছে পাগলামি। আগে তবু ভাল কথা কিছু বলত। আজকাল হাসে, কবিতা বলে, গান গায়। কখনও কখনও জ্বলে ওঠে। অকারণ। কেউ তার মানেও বুঝতে পারে না।
বাঙালি আসে মাঝে মাঝে। থেকে থেকে সে খালি বলে, এ জীবনটা আর ধরে রাখতে প্রাণ চায় না গো ঠাকুর। ভাবি, শালা জন্মালুম-ই বা কেন, কেন বা রইচি বেঁচে।
বোধ হয় অন্যরকম ভাবে এ প্রশ্নটা ভজুর নিজেরও। মাঝে মাঝে আসে ভাগন আর মনোহর। তারা দুজনে অন্য এলাকায় চটকলে চাকরি পেয়েছে। তারা আসে, ফিসফিস করে জিজ্ঞেস করে নারায়ণের সংবাদ। মনে হয়, তারা প্রতীক্ষা করে আছে কোনও কিছুর জন্য। কখনও বা জিজ্ঞেস করে প্রিয়নাথের কথা।
গোলক চাটুজ্যে মশাই আসেন তেমনি। কিন্তু গল্প করেন অনেক রকম। তাঁর পুরনো বন্ধুদের কথা তিনি ভুলতে পারেন না।
সেই ছোকরা পুলিশ অফিসারটিকে আর কখনও দেখা যায় না। সে বদলি হয়ে গিয়েছে এখান থেকে। কুটে পাগলার বেড়েছে পাগলামি। রেলের মাল বইতে গিয়ে গঙ্গার খেয়া ঘাটের কাছে নিয়ে লোককে ভয় দেখায়, পয়সা আদায় করে। এজন্য কদিন হাজতবাসও করেছিল। কিন্তু চরণের নিষ্কৃতি নেই তার হাত থেকে। আশেপাশের দোকানি আর বাজারের লোক কুটে পাগলার চরণ-প্রেম নিয়ে হাসাহাসি করে।
কৃপাল, শঙ্কর, হীরেন, রথীন, সুনির্মল এরা সকলেই জেলে। কয়েকদিন আগেই মিউনিসিপ্যাল ইলেকশন হয়ে গিয়েছে। স্বদেশী করতে গিয়ে সারদা চৌধুরী জেলে গিয়েছিল।
ভজুর বাবা হালদার মশাই দোকানের ক্ষতিপূরণের জন্য একটা মামলা করতে বলেছিলেন। বলেছিলেন তিনি নিজেই সব বন্দোবস্ত করবেন। ভজু বলেছে, কার কাছে মামলা? এ সরকারের বিরুদ্ধে, এ সরকারেরই কোর্টে? ওসব ধোঁকাবাজিতে যাচ্ছিনে আমি।
একটা মানুষ একেবারে ভাবলেশহীন বোবা হয়ে যায় কী করে হালদার মশাই তার একটা প্রমাণ। উনি সারাদিন সেই বাড়ির ধারে বারান্দায় ইজিচেয়ারটাতে বসে থাকেন। কিছু ভাবেন কিনা তাও বোঝা যায় না। লোকে বলাবলি করে, পাগল হয়ে গেছে নেকো হালদার।তবুও আশ্চর্য! ভজুর দেরাজ থেকে বোতল চুরি করা ওঁর অভ্যাসে দাঁড়িয়ে গিয়েছে।
যুঁই শান্ত হয়ে গিয়েছে। এখন শুধু তার দুশ্চিন্তা সার হয়েছে। ভজুর জন্য। সাধারণভাবে সে ভজুর ভালবাসার কাঙালিনী হয়েছে। দিনরাত ছেলে মেরে শাসন করে, করে উপোস আর পার্বণ। তার একটি মেয়ে হয়েছে।
বকুলমা শুধু ঘুরে বেড়ান। আজ কাশী, কাল বৃন্দাবন।
একটা অবসাদ এসেছে।
সন্ধ্যাবেলা-ই টলতে টলতে একটি যুবকের কামিজ চেপে ধরেছে ভজু। যুবক একেবারে ফিটফাট বাবু। কাচির ধুতি আর আদ্দির পাঞ্জাবি, পায়ে গ্লেসকিডের জুতো। মাথায় বাবরি চুল।
যুবক শ্রীমতী কাফের রীতিমতো খদ্দের।
ভজু বলল, তুই আন্দু ভট্টচাযের ছেলে না?
যুবক অপমানে লজ্জায়, হঠাৎ আক্রমণের ভয়ে প্রায় ড়ুকরে উঠল, আজ্ঞে হ্যাঁ।
কবার ম্যাট্রিক ফেল করেছিস?
আজ্ঞে চারবার। যুবকের চোখে প্রায় জল এসে পড়েছে।
গঙ্গায় মেয়েদের ঘাটে বসে থাকিস?
যুবক একেবারে চুপ। কেউ হাসছে। কেউ বলছে ছেড়ে দিতে। ভজু বলল, ছেড়ে দিলুম আজ। আর কোনওদিন আসিনে শ্রীমতী কাফেতে, যা বাড়ি যা।
কোনওদিন কিছু নয়, আজকেই হঠাৎ কেন ভজুলাটের এ আক্রমণ, কেউ বুঝতে পারল না। একটা বিশ্রী স্তব্ধতা ভর করে এল সন্ধ্যাকালীন আসরে। বাকি কয়েকজন যুবক টুকটাক সরে পড়ে।
ভজু বলে, কই হে নরসিং, পড়ে যাও।
নরসিং একজন খদ্দের। সে পড়তে থাকে কয়েকমাস আগের একটা মাসিক বসুমতী, বাঙালার রাজনীতি। বাঙ্গালার রাজনীতি ক্ষেত্রে অধুনা যে ভূতের নৃত্য দেখা যাইতেছে–যে স্বেচ্ছাচার ও পরমত অসহিষ্ণুতার জন্য আমরা বুরোক্রেসিকে দায়ী করিয়া গালি পাড়ি-রাজ্যদলের দলপতিদের মধ্যে এ দোষ দেখা দিয়েছে। তারই ফলে বাংলা কংগ্রেসে দলাদলি-পরন্তু তরুণ রাজনীতিক বিজ্ঞের মতো বুঝাইয়াছেন যে, গতানুগতিক শান্তি ও আরামের জীবন, জীবন নহে, উহা মৃত্যুরই লক্ষণ, বিবাদ বিতণ্ডাই জীবন।–যেদিন বাঙ্গালা সংবাদপত্রসেবীদের সভায় সম্পাদক শ্রীযুক্ত মৃণালকান্তি বাবুর উপরে স্বাধীনতাকামী তরুণ লেখকের আক্রমণ প্রত্যক্ষ করিয়াছিলাম..অদৃষ্টের পরিহাসের মহো.ডাক্তার বিধানচন্দ্রকে অপমান ও প্রহারবাঙ্গালী তুমি ভাবিয়া দেখ, আজ তুমি কোথায়…
কুটে পাগলা হা হা করে হেসে উঠল স্টেশনের রক থেকে। ভজু হেসে উঠে বলল, বুঝেছ নরসিং।
কী দাদা?
বাঙালি কোথায় দাঁড়িয়েছে?
নরসিং অবাক হয়ে চুপ করে রইল। ভজু বলল, বুঝলে না? বাঙালি কুটে পাগলা হয়েছে।
তারপর আবার বলল, আন্দু ভট্টচাযের ছেলেও বাঙালি।
সবাই হাসতে লাগল তার কথা শুনে। ভজু আবার বলল, নরসিং, আমিও বাঙালি। কিন্তু, নারায়ণ হালদার কি বাঙালি নয়? নেকড়ের মুখের শিকারের মতো লুকিয়ে ফিরছে প্রিয়নাথ, সেও যে বাঙালি, সেটা তোদের সম্পাদক সতীশবাবুকে লিখে পাঠিয়ে দে।
হাসতে হাসতে কপাল ব্যথার মতো সবাই চুপ করে রইল। কিন্তু ক্ষণে ক্ষণে ভজনের কী বিচিত্র রূপান্তর। সে আর একটি কথাও না বলে মাথা এলিয়ে দিয়ে পড়ে রইল।
.
রাত্রি বাড়তে থাকে। ভজন চলে যায়। চরণ একলা ঘরে একটা বন্দি আত্মার মতো ছটফট করে। এ ঘরটা যে খোলা আকাশের তলায় পর্বতের গুহার মতো। এখানে নির্জনে অজান্তে লাফিয়ে লাফিয়ে তার বয়স বেড়ে উঠেছে। নতুন ও বিচিত্র সব চেতনায় ভরে উঠছে তার বুক। সারা শরীর জুড়ে তার অদ্ভুত আকাঙ্ক্ষার উন্মাদনা। এতদিনের দেখা সমস্ত ছবি ও ঘটনা তার মাঝে নবরূপে প্রকাশ পেতে চাইছে। নিজের মধ্যে কী খুঁজে পেয়ে বেদনায় বুক ভরে উঠছে তার। আত্মহারা হয়ে উঠছে আনন্দে।
এ একাকীত্ব সে আর সহ্য করতে পারছে না। তার কাউকে চাই। কিছু চাই। সে ভালবেসে মুক্ত হতে চায়। কিন্তু জীবনটা অভিশপ্ত। কেউ তার দিকে ফিরেও তাকায় না। দেখেও না তার আত্মহারানো, তার বেদনা।
সে অন্ধকারে রাস্তায় এসে দাঁড়াল। রাস্তাটা এবড়ো-খেবড়ো হয়ে গিয়েছে। কাছেই পি ডব্লিউ ডির শ্রমিকেরা আস্তানা পেতেছে। জ্বলছে লাল বাতি। রাস্তাটাতে পীচ ঢালা হচ্ছে।
চরণের সারা গায়ে অগ্নিস্রোতের জোয়ার বইছে। অন্ধকারে সাপের গায়ের মতো চোখ কচক করছে তার। পা টিপে টিপে সন্তর্পণে সে এসে উঠল নাড় পুরোতের গলিতে। বারবনিতাদের আজ্ঞায়। ঢুকে পড়ল তার একটা বাড়ির উঠোনে। ঢুকেই নির্বোধের মতো শক্ত হয়ে দাঁড়িয়ে পড়ল।
এক ঝাঁক মেয়েমানুষ একটু অবাক হয়ে তার দিকে তাকিয়ে রইল। পরমুহূর্তেই তার একাকীত্ব, তার বেদনা, আনন্দ, প্রেম, সুখ সমস্ত কিছুকে উড়িয়ে দিয়ে ধেয়ে এল বিদ্রূপের তীক্ষ্ণ হাসি, কুৎসিত সম্বোধন, জোড়া জোড়া শিকারি চোখের বিলোল কটাক্ষ।
চরণের মনে হল, যেন তার সম্মায়েরা এসে দাঁড়িয়েছে তার সামনে। হসি ও বিদ্রূপের মাঝে চরণ পাগলের মতো, বোবা আর কালার মতো দাঁড়িয়ে রইল।
একটা মেয়ে বলে উঠল, ছোঁড়া যে কথাই বলে না। পছন্দ হচ্ছে না বুঝি?
আর একজন বলল, ওমা। এ যে ভজন ঠাকুরের দোকানের বাবুর্চি গো। কই লো গোলাপী, তোর বড় নোলা। এই নাগরকে নে, খুব মাংস খেতে পাবি।
অশ্লীল কথার ঝড় বইল। কুৎসিত অঙ্গভঙ্গিতে মেতে উঠল উঠোনটা।
তবু অসহ্য বেদনা ও আনন্দে আগুন হয়ে উঠল চরণ। সে হাঁ করে তাকিয়েছিল একটা মেয়ের দিকে।দোহারা গড়ন, মাজা রং, শান্ত চোখ।
মেয়েটা এগিয়ে এসে ঘাড় বাঁকিয়ে হেসে বলল, আমাকে মনে ধরেছে বুঝি?
চরণ ঘাড় নাড়ল। মেয়েটা তার হাত ধরে গায়ে টেনে নিয়ে বলল, তবে চলো।
কিন্তু চরণ তাকে আমন্ত্রণ জানাল তার পেছনের অন্ধকার ঘরটাতে। শুনে আবার একটা হাসির রোল পড়ল।
গৃহকর্ত্রীর অনুমতি নিয়ে মেয়েটি এল চরণের সঙ্গে তার পিছনের ঘরে। কিন্তু তার শান্ত চোখের চাউনি হয়ে উঠেছে বাঁকা। ঠোঁটের কোণে বিদ্রূপের, তাচ্ছিল্যের হাসি। দরিদ্র ভক্ত যেন তার দেবতাকে পেয়েছে, এমনি ভাবে চরণ তাকে আদর করে বসতে দেয়। দেয় চেয়ার পেতে। ব্যাকুলভাবে তাকে খেতে দেয়। ডিসে করে সাজিয়ে দেয় চপ, কাটলেট, মাংস। কাছে বসে জিজ্ঞেস করে, তোমার নাম?
তাচ্ছিল্য ভরে খেতে খেতেই জবাব দেয় মেয়েটি, নাম-টাম নেই। নামের মধ্যে এক নাম, বেবুশ্যে।
বলে খিলখিল করে হেসে ওঠে। তবু এই হাসিই যেন এ ঘরটার মুক্তি এনে দিল। চরণ গল্প আরম্ভ করে, ইচ্ছে করে হৃদয়কে উজাড় করে দিয়ে নিবেদন করে তার বেদনা, দুঃখের কাহিনী। বুঝি কেঁদে ফেলবে এখুনি ওর কোলে মুখে রেখে।
কিন্তু মেয়েটা ডিস সরিয়ে রেখে তীব্র গলায় ঝনঝনিয়ে উঠল, কাজ সেরে বিদেয় দেও বাপু, আর দেরি করতে পারব না।
চকিতে সমস্ত আলো নিভে গেল। কোনও কিছুর প্রতীক্ষা নেই, সময় নেই হাসি কান্নার।
জীবনের একটা নতুন অধ্যায় শুরু হল আজ পাশবিকতার মধ্যে। বাঙালি কিশোরের যৌবনের প্রথম পদক্ষেপ।
উৎকট লজ্জাহীনার মতো মেয়েটি গোছমাছ করল বেশবাস। কিন্তু চরণ তেমনি ব্যাকুল। ব্যাকুল ভাবে পাওনার বেশি পয়সা দিয়ে হাত ধরে বলে, আবার এসো। আসবে তো?
মেয়েটা আঁচলে পয়সা বাঁধতে বাঁধতে, হেসে বলল, তা হলে কিন্তু আরও বেশি দিতে হবে বাপু।
চরণ বলে, সব দেব। যা আছে, সব দেব।
তার পর মেয়েটা চলে যেতে দু হাতে মুখ ঢেকে সে বসে থাকে। তার লজ্জা ছিল, ঘৃণা ছিল, ছিল মান অপমান, তবু বারবার মনে মনে বলল, আমার যা আছে সব দেব। তবু এসো।
কেবল একটা অসহ্য যন্ত্রণার কান্না সে কিছুতেই আটকাতে পারল না।
চরণের এ ব্যাপার ভজন জানতে পারল না।
মেয়েটি প্রায়ই আসতে লাগল। আস্তে আস্তে তার ঝাঁজ কমে আসে। ঠাণ্ডা হয়ে আসে তপ্ত মন।
চরণ নেশাচ্ছন্ন। ভালবাসার নেশা। কিন্তু ভালবেসে সে যে মুক্তি চেয়েছিল, সেই মুক্তি আসেনি। সে বাঁধা পড়েছে নতুন করে! মনে মনে বলে, আগুনে পুড়তে পারি, মরতে পারি, তবু ওকে ছাড়তে পারিনে। মেয়েটি তার নাম বলেনি। না-ই বা বলল। সে নিজেই তার নাম। ভাবে, মানুষ যখন প্রথম বিয়ে করে, তখন তার কেমন হয়। জীবনে বিয়ে বাসর সে দু-একটা দেখেছে। দেখেছে বর কনে, এয়ো আত্মীয়-স্বজন, হাসি গান, ঢোলক, কাঁশির তাল আর শানাইয়ের গান।
বাপের বিয়ে দেখতে নেই বলে তাকে গাঁয়ের কাছেপিঠের এক বাড়িতে লুকিয়ে রেখেছিল। কিন্তু সে শানাইয়ের সুর শুনেছিল। শোনা কথা, তার গর্ভধারিণী মাকে বিয়ের সময় খরচ হয়েছিল চার কুড়ি টাকা। সৎ-মাকে বিয়ের সময় খরচ হয়েছিল একশো দু কুড়ি টাকা। বাজনা বেজেছিল। ঢোলক আর শানাই। কিন্তু বড় আশ্চর্য। সেদিনের শিশু-মনে এখনও তার সেই সুর বাজছে যেন কান্নার মতো! মনে আছে, ঘুমন্ত বিষ্ণুপ্রিয়াকে চিরজন্মের মতো ফাঁকি দিয়ে যাবার বেলা নিমাই যে গান গেয়েছিল, সে সুরই বেজেছিল সেদিন শানাইয়ে।
মায়ার বাঁধন ছাড়া কিগো যায়।
যাই যাই মনে করি, যাইতে না পারি,
মহামায়া আমার পিছনে ধায়।
কিন্তু চরণের মিলন রাত্রে সুর বেজেছে। সে সুরের নাম জানে না সে। কিন্তু সুর বিদায়ের নয়। সে সুরে বেদনা ও আনন্দ দুই-ই ছিল। মনে মনে ভাবে, হোক সে বেশ্যা, হোক সে পাপিষ্ঠা, তবু চরণের জীবনে সে প্রথম নারী। বহু বীভৎস দৃশ্য দেখে তার মনের মধ্যে একটা বিকৃতি বাসা বেঁধেছিল। বিকৃতি একটা অস্বাভাবিক তৃষ্ণার মতো। আবার বিতৃষ্ণাও বটে। সে বিকৃতি মেয়ে দেহ নিয়ে।
কিন্তু এই মেয়েটি তার সেই বিকৃতি কোথায় ভাসিয়ে নিয়ে গেল! মন তার সহজ হয়ে এল। তার অস্বাভাবিক তৃষ্ণা ও বিতৃষ্ণা দুই-ই মিটে গেল। দেহকে ভালবাসতে শিখল।
কোনও কোনওদিন মেয়েটি চরণের মন না বুঝে অকারণ উকট ভঙ্গি করে। মুখে কিছু বলতে পারে না, মনে মনে তার কষ্ট হয়, অপমান বোধ হয়। কী করে ওকে বোঝাবে, এ ভঙ্গির আমার প্রয়োজন নেই। এত সুন্দর যার শরীর, যার সবটাই এত ভরাট, তার কোনখানটা এত শুন্য যে, তাকে এ-সব করতে হয়।
এক একদিন ভাবে, ওকে বলে ফেলি তোমাকে আর ছাড়তে রাজি নই। রেখে দেব তোমাকে আমার কাছে। মাথায় ঘোমটা দিয়ে তুমি আমাকে গালি পেড়, বকো, যা খুশি তাই করো। কিন্তু আর যেয়ো না সেখানে।
কিন্তু সে কথা বলতে তার ভয় হয়। মনে হয় একথা বললে সে বুঝি আর কোনওদিন আসবে। এমন কি হতেও পারে না। একদিন এই মেয়েই বলবে, তোমাকে ছেড়ে আর যাব না।
এরই সঙ্গে মনে পড়ে বার্মা ফেরার পথে জাহাজের সেই সঙ্গীর কথা, আর মনে পড়ে যায় নারায়ণের কথা। মনের ভেতর কে যেন বলে ওঠে, এই দেবতার মতো মানুষদের ভালোবাসা পেয়েছিস তুই, বিশ্বাস ও স্নেহ পেয়েছিস মাতাল ভজুলাটের মতো মনিবের। আর তুই কিনা বিকিয়ে দিলি নিজেকে বেশ্যার পায়ে।
কিন্তু হে দেবতা, বিশ্বাস করো, আমার পাপ নিয়ো না, মেয়েটাও আমার ভগবান হয়ে উঠেছে। আমি ভাবি, জাহাজে সেদিন তোমার ওই হাড়সার বুক থেকে প্রাণটুকু বেরিয়ে কোথায় গেল? সেই অসীমের সন্ধানে কোথায় ঘুরছে তোমার অতৃপ্ত আত্মা। আমি ভাবি, আর একজনের কথা। এই সেদিন তুমি ঝড় জলের রাতে ভুনুর গাড়িতে করে কোথায় ছুটে গেলে। শক্র তোমাকে ধরতে পারেনি তো! ভাবি, মনিববাবু, আমাকে তুমি যত খুশি চড়-চাপড় মারো। আবার যত খুশি খাওয়াও আর ভাল জামা কাপড় কিনে দাও, তোমার শরীরটাকে তুমি আর ক্ষয় করো না। ভাবি, শ্ৰীমতী কাফের এই ঘর, তার দেওয়ালের কোথাও একটু দাগ পড়েছে কিনা। কত তার আজকের বিক্রি, কত সে দিয়েছে, কত জনা খেয়েছে বাকি কোন রান্নাটা লোকে ভাল নও মন্দ বলেছে, তার প্রতিটি খুঁটিনাটির বিষয় আমার না জানলে মুখে ভাত রোচে না।
আর ভাবি, এ মেয়েটার আর আমার কথা। ঘৃণায় ও অপমানে আমার গায়ে কাঁটা দিয়ে ওঠে যখন ভাবি, সন্ধ্যাবেলা ওর ঘরে একটা পুরুষ ঢুকছে। আমার সারা গায়ে ছুঁচ ফুটতে থাকে, যেন ম্যালেরিয়া জ্বরে হাঁপাতে থাকি, যখন ভাবি ওর দেহের উপর একটা মানুষ চেপেছে। ভাবি, এ তো আর সইতে পারিনে। জীবনের এ বিধান কি বদলে যেতে পারে না কোনও রকমে। সামনে যে কেবলি অন্ধকার। অন্ধকারে থেকে থেকে দেখছি, অন্ধকারেও সব পরিষ্কার হয়ে ওঠে। এ জীবনে তা পরিষ্কার হবে কবে।
অবসন্ন ভজু। কী অভূতপূর্ব কান্তি।
রামা এল একদিন। লাট বাবুজি! নমস্তে!
আদব ভোলনি। ভোলেনি নমস্তে বলতে। এখন ও ভদ্রলোকের সঙ্গে কথা বলতে মুলকি ভাষা বলে না। এখনও তার চাউনি চলনে বলনে একটা পরিচ্ছন্নতা ও নম্রতার ছাপ আছে।
ভজু যেন ঘুমঘোরে চোখের পাতা খুলল। তাকিয়ে দেখল রামাকে। বেশভূষা আগের চেয়ে নোংরা হয়েছে। মাথার চুলে জট ধরেছে একটু একটু করে। চেহারা রোগা হয়েছে। চোখের কোল বসা। কোলে একটা কালো কুকুতে কয়েক মাসের বাচ্চা।
ভজু বলল,কে, রজকিনী রামী?
রামা কথাটার মানে জানে না। বলল, হাঁ।
তোর কোলে ওটা কে রে?
রামার সারা মুখে হাসি ছড়িয়ে পড়ল। সে হাসি লজ্জার, ব্যথার, আনন্দের, গৌরবের। বুঝি এই সি দেখতে চেয়েছিল হীরেন বার বার। কিন্তু এ হাসি ছিল না রামার মুখে। বলল, বাবুজি, মেরি বাচ্চা।
বটে! ভজু একটু অবাক হয়ে বলল, তোর শাদি হল কবে রে? রামা বাচ্চাটার দিকে তাকিয়ে বলল, শাদি নহি হুয়া বাবু। সরপঞ্চকে রায় মোতাবিক বিশ রূপেয়া পঞ্চায়েত্ কো হাত মে দিয়া। এক মরদ হম্‌সে মহব্বত করতা রাহা।
বলতে বলতে লজ্জায় সে মুখটা ফিরিয়ে নিল।
মহব্বত! ভজুর চোখে ভেসে উঠল হীরেনের মুখটা। কেন সেদিন হীরেন অমন করে কেঁদেছিল। মদ খেয়েছিল। সে বাচ্চাটার দিকে তাকাল। স্নেহ ভরে দেখল। তারপর হেসে দেরাজ খুলে একটা টাকা রামার কোলে ফেলে দিয়ে বলল, তোর ছেলের মুখ দেখে দিলুম।
রামা সেই টাকাটি বাচ্চার শিথিল মুঠোয় ভরে দিয়ে সোহাগ ভরে বলল, লে, লাটবাবু দিয়া। চুহ কাহিকা, মেরে কালালাল।
বলে সে হেসে উঠল। ভজুও হাসতে লাগল।
তাদের এই যুগল গলার হাসি শুনে আশেপাশের লোকেরা সবাই অবাক হয়। মুখ চাওয়াচায়ি করে হাসাহাসি করে।
তারপর হঠাৎ রামা জিজ্ঞেস করে, লাটবাবু, বাবুজিকো জেল সে কব ছোড়ড়গা?
তা তো বলতে পারিনে।
রামার চোখে জল ভরে আসে! হীরেনের বসবার জায়গাটির দিকে তাকিয়ে থাকে অনেকক্ষণ ধরে।…আজ আর সে সুতো কাটে না। প্রায় রোজ নেশা করে, মরদের মার খায়। মার দেয়ও। আবার দুজনে জড়াজড়ি করে কাঁদে। কিন্তু এই একটি মানুষ বাবুজি, যাকে কোনওদিন সে ভুলতে পারবে না। সে আজও বোঝে না বাবুজি তার কাছে কী চেয়েছিল। বাবুজিকেও সে বুঝতে পারেনি। তবু তাকে অদেয় তার কিছু নেই। আজও যখন সে চোখ বুজে ভাবে, তখন অনুভব করে, বাবুজি তার হৃদয়ের অন্ধকুঠরির দরজায় একটা ভয়ানক আঘাত করেছিল। কিন্তু সে দরজা তার খোলেনি।
বাচ্চা বুকে নিয়ে চোখের জল মুছতে মুছতে সে বিদায় নিল।
এই পথের উপর দিয়ে মাঝে মাঝে সরসী হেঁটে যায়। একলা। লোকেরা তাকিয়ে থাকে। ভাবে সাহস আছে। ভদ্র মেয়েমানুষকে সেজেগুজে একলা চলতে এখানে দেখা যায় না। তাই কিছুটা বিস্ময়ও আছে।
সরসী যাওয়ার সময় একবার করে শ্রীমতী কাফের দিকে তাকিয়ে যায়, আর দীর্ঘ নিশ্বাস পড়ে। এখনও তার সবটুকু পরিচয় পড়া হয়নি সুনির্মলের কাছে।
হীরেনের বউদি কয়েকদিন জেলে ছিলেন। আবার তিনি ঠিক আগেই মতো অন্দরবাসিনী হয়েছেন। মাঝে মাঝে দরজা বন্ধ ঘোড়ার গাড়িতে কোথাও যাওয়ার সময়ে খড়খড়ি তুলে শ্ৰীমতী কাফের দিকে তাকিয়ে যান। তাকিয়ে দেখেন এই রাস্তাটা। তাঁর জীবনে একটা অদ্ভুত ব্যাপার এইখানে ঘটেছিল।
নমদনাখ্‌ অয়গুল ও রিন্দিকুন্ ও খুশ্ববাশ,
বাশ্‌ তৌরে অজবলজিমে ঐয়ম-ইশবাহস্ত্‌।
টেবিলে মুখ ঘষতে ঘষতে বলছে ভজন। তার আধা কর্কশ আধা মিঠে নেশামত্ত গলায় আচমকা ফুটল আরবি কাব্যের বো। তার পর গলার স্বর তলিয়ে গেল যেন লৌহ দরজার ককিয়ে ওঠার মতো।
এ সময়ে স্টেশনের জনহীন এলাককাটা চৈত্রের ভর দুপুরে ঝিম মারা উদাসীনতায় মুসাফিরের মতো দীর্ঘশ্বাস ফেলছে। ভজুর জড়ানো গলার কাব্যে মনে হল, মেতে উঠল বুঝি আরবের কোনও কুঞ্জবীথি।
দক্ষিণ হাওয়ার গরমের আভাস। সূর্যের প্রখরতায়, মেঘমুক্ত নীল আকাশটাকে দেখাচ্ছে যেন কাচের আবরণ লাগানো।
স্টেশনের রকে একটা পশ্চিমা কুলি কানে আঙুল দিয়ে গান ধরেছে। সরু গলায় ইনিয়ে বিনিয়ে কান্না মত। সুরের পরদার সঙ্গে পরদা মেলানোর মতো এ গানের কোনও আলাদা সুর নেই। এই ক্লান্ত চৈত্র দুপুরের সঙ্গে সুরটা মিশে গিয়েছে। কান পেতে সে গান শুনছে একটা পশ্চিমা সেপাই।
কুটে পাগলা রকের ধুলোয় শুয়ে আছে যেন পালঙ্কে গা এলিয়ে দিয়ে শুয়েছে কোনও রাজার ব্যক্তি।
এ সময়টাতে ট্রেন কম, তাই কম কোলাহল। শেডের তলায় ঘুমুচ্ছে কয়েকটা কুলি, যাত্রী আর ভবঘুরে ভিক্ষুকেরা।
ইয়ার্ড থেকে ভেসে আসছে লুজ শাটিং-এর গুম গুম শব্দ। থেকে থেকে ভেসে আসছে বসন্ত পাখির বিরহের গান।
ঝিমোচ্ছে চরণ। একরাশ আলুসেদ্ধ চাপিয়ে, হাঁটুতে মুখ গুজে বসে ঝিমোচ্ছ।
ঘড়িতে টং টং করে দুটো বাজল। ভজু মাথা তুলে বসল, কে? কেউ নয়। ভজু আদর করে তার এ ঘড়ি বাজাকে বলতো, এ ঘণ্টা নয়, যেন কোনও রহস্যময়ীর চটুল হাসি। জলের তলা থেকে হাসে মৃন্ময়ী।
এক মুহূর্ত সে তার রক্তকটা চোখে ঘড়িটার দিকে অবাক হয়ে তাকিয়ে রইল। খুক খুক করে হেসে জড়ানো গলায় বলল,
তোমার পায়ে নুপুর বাজে–
এখন এত কাজের মাঝে,
নয়ন মেলি এমন সময় কোথা?
জান নাকি কাজের মানুষ সব সময়ে ভোঁতা।
গলা ছেড়ে হেসে বলল,
সাকী তবে পিয়ালা ভর,
কটাক্ষে মোর জানটি হর্‌র্‌।
তার পর হঠাৎ সে থামল। মনে হল একটা মেয়ে তার দিকে ঘাড় বাঁকিয়ে, আড় চোখে চেয়ে চেয়ে হাসছে। কে মেয়েটি। শ্যামলা রং মাথায় একরাশ চুল, শক্ত গড়ন। মেয়েটা কে হে?..কিন্তু মেয়েটা এবার কাঁদছে। কাঁদছে আর কয়েকটা ছেলেমেয়েকে জড়িয়ে ধরে আছে।
ও! যুঁই। ওরা গৌর নিতাই।
তার পরে আর একজন। দাদা নারায়ণ। প্রিয়নাথ বাঙালি, হীরেন, রামা। মাথাটা তার খারাপ হয়ে উঠল হঠাৎ। এ-সব কী? এরা তাকে এমন ঘিরে ধরেছে কেন? যেন গত জন্মের পাওনাদারেরা সব।
সে চিৎকার করে উঠল চরণ!
চরণ চমকে উঠে ছুটে এল। কিন্তু কোথায় কে। ভজন তেমনি টেবিলে মুখ দিয়ে পড়ে আছে। কেবল বুকের মধ্যে ধক ধক করছে তার।
হঠাৎ রাগ হয় চরণের। আজকাল তার মাঝে মাঝে এখান থেকে চলে যাওয়ার কথা মনে হয়। এমন কী আশেপাশের অনেক হোটেলওয়ালা তার রান্নার খ্যাতির জন্য বেশি মাইনেতে তাকে ডেকেছে।
কিন্তু সেযায় না। সেই নিমাইয়ের গানের মতো, যাই যাই মনে করি, যাইতে না পারি। কেমন করে যাবে। সে যে ভালবেসেছে এ দোকানটাকে, তার মনিবকে।
আবার হাঁক দিল ভজু, অ্যাই হারামজাদা।
আঁজ্ঞে এই তো।
কোথায় থাকো ল্যাটের ব্যাটা।বলে এমন ভাবে সে উঠল বুঝি মারবে চরণকে। কিন্তু চরণকে পেরিয়ে কোঁচা লুটিয়ে টলতে টলতে এগিয়ে এল বারান্দার ধারে। হাঁকল, অ্যাই ভুনু সারথি, শুনতা নেই যে ডাকছি।
সে চিৎকারে ঘুম-ভাঙা কুলি আর যাত্রীরা বিরক্ত মুখে এদিকে তাকিয়ে মনে মনে গালাগাল দিয়ে আবার ঝিমোতে লাগল। মনে মনে গালাগাল দিল কেউ। নির্জীব ঘোড়াগুলি বার কয়েক পিচুটি ভরা চোখ পিটপিট করল কান নাড়ল, একটু টান করে নিল যা গায়ের চামড়া।
ভুনু আধমাতাল হয়ে তার গাড়ির মধ্যে দুদিকের সিটের মাঝখানে পেটটা দিয়ে শুয়ে আছে। তার নতুন ঘোড়া দুটো বেঁটে আর লোমশ। একটা মরদা আর মাদী। এদেরও সে নাম দিয়েছে। রাজা-রানী।
কিন্তু এখন এ ভর দুপুরে যখন যাত্রী নেই, রোজগার নেই, তখন এ-সব ডাকাডাকি তার ভাল লাগল না। সে ভারী গলায় খিঁচিয়ে উঠল, ক্যা, ক্যায়া বোলতা।
ভজু হাত ঝাপটা দিয়ে বলল, চালিয়ে দে।
চালিয়ে দে। এতদিন ধরে ভজুকে সে দেখছে, কিন্তু লোকটার কথার মানে সে আজও বুঝতে পারে না। কেউ-ই বুঝতে পারে না। অনেকেই নেশা করে কিন্তু ওর মতো দুর্বোধ্য কেউ নয়! এমন কী লারাইন ঠাকুরকে সে বুঝতে পারে। বাঙালিকে তার নিজের ভাইয়ের মতো মনে হয়। মাঝে মাঝে বাঙালি তার প্রাণের মধ্যে কী রকম একটা অন্ধ রাগ জাগিয়ে তোলে। কার ওপর যে রাগ, সেটা ওর ঠাহর হয় না।
স্বরাজীর লড়াইয়ে যেদিন সে সুনির্মলকে নর্দমার ধার থেকে তুলে নিয়ে গিয়েছিল, যেদিন জান দেবার জন্য গিয়েছিল হাড়মুণ্ডি পুল সেইদিন তার রাগের একটা সুস্পষ্ট ধারা ছিল। সে রাগটা পুলিশের উপর। বাঙালি চাকরি করে, ওর জেদ থাকতে পারে মালিকের কাছে পেট ভরানোর দাবিতে। তার তো মালিক ভগবান। যাত্রী এলে রোজগার, নয় তো সবই ফকিকাড়। সে কার পরে রাগ করবে? তবু রাগ হয়।
কিন্তু সে লাটঠাকুরকে বোঝে না। নাই-ই বুঝুক। কিন্তু এখন এ ভর দুপুরে ঘুম ভাঙিয়ে ডাকাডাকিতে তার মেজাজ বিগড়ে গেল। খদ্দের এলে, নগদ রোজগারের আশা থাকলে না হয় মেজাজটা চেপে রাখা যেত। গতকাল তাকে ঘোড়ার বকলেশের চল্লিশটা ঘুঙুরু ও শিরস্ত্রাণ বিক্রি করে দিতে হয়েছে অভাবের তাড়নায়। মনিয়া তাকে বিদ্রূপ করেছে। দিন রাত খোটা দেয়, আগের ঘোড়া দুটোকে সে ইচ্ছা করে নাকি মেরে ফেলেছে।
এ-সব ভেবে সে আবার দুই সিটের মাঝখানে পেটটা দিয়ে শোবার উদ্যোগ করতেই ভজু চিৎকার করে উঠল, অ্যাই ভুনু সারথি, হাঁকাও। দেখোনি কি দ্রোণাচার্য রণে মত্ত। মহামৃত্যুর হাসি হাসিতেছে বুড়া। পার্থের হস্তে—
শালা মাতালকাঁহিকা। মনে মনে বিড়বিড় করতে করতে গাড়ির ভেতর থেকেই হাত বাড়িয়ে, মুখে নানান শব্দ করে ঘোড়া দুটোকে কী ইঙ্গিত করল। অমনি ঘোড়া দুটো নড়ে নড়ে দক্ষিণ দিকে মোড় নিয়ে সোজা আস্তাবলের দিকে চলল।
স্টেশনের রকে চেঁচামেচিতে সদ্য ঘুমভাঙা এক হতভম্ব যাত্রীর দিকে তাকিয়ে বলল ভজু, যুদ্ধ শেষ।…

ভুনুকেও একটা অবসন্নতা ঘিরে ধরেছে। স্বদেশীর উন্মাদনায় সে পাগল হয়েছিল। তার কী রকম একটা বিশ্বাস হয়েছিল, সমস্ত দেশ জুড়ে কিছু একটা হতে যাচ্ছে। যদি সেটা স্বরাজ হয়, তবে কী হবে, সেসব সে বোঝে না। কিন্তু এত লেখাপড়া জানা ইমানদার আদমি যখন খেপে গিয়েছে, তখনই নিশ্চয়ই কিছু একটা চাই। যা চাই তা অজানা হলেও তার একটা উত্তেজনা আছে, একটা আকাঙক্ষা আছে। কিন্তু কিছু হয়েছে বলে তার মনে হচ্ছে না।
মন অবসন্ন, তবু লাটবাবুর কথা সে ভুলতে পারে না। পারে না বুঝতে। কিন্তু লাটবাবুর জন্য তার মনে একটা বিস্মৃতি-বেদন লুকিয়ে আছে। শিক্ষিত, ভদ্রলোক আবার মাতাল, অথচ এখানকার আর দশটা মাতালবাবুদের মতো বেশ্যাসক্ত নয়। ভুনুর গাড়িতে চেপে ফোলোবাবুর মতো যায় না, ভাড়াটে বাগানবাড়িতে। এরকম কোন্ লোকটা আছে যে ভুনুর গলা জড়িয়ে ধরে। সে একমাত্র ভজুলাট। কোন্ বাবু তার সঙ্গে দোস্তি করে। লাটঠাকুর। দুটো পয়সার দরকার হলে কে দেয়। শরীফ মেজাজ লাটবাবু। সেই জন্যই তার ভাবনা হয়।
ভাবে, তার নিজের কানা ভাঙা তলা ফুটো সংসারে না হয় অহরহ জ্বালা আছে। তারই না হয়। একটা চাকা ভঙে গেলে, গদি একটা ফেটে গেলে, মাথায় হাত দিয়ে বসতে হয়। তার রাজা-রানী মরে গিয়ে তাকেই না হয় ভিখিরি করে দিয়েছিল। হাঁ, লাটবাবু তাকে টাকা দিতে চেয়েছিল। কিন্তু টাকা সে নেয়নি। কেন নেবে। লারাইন ঠাকুরের সোনা ছেড়ে এসেছি কি লাটবাবুর টাকা নেব বলে! গাড়োয়ান হতে পারি, তা বলে কি ইমানদারের তেজ নেই! সে ধার করেছে, মনিয়ার গায়ের সব রুপোর গয়না বিক্রি করেছে, বিক্রি করেছে ঘরের যাবতীয় বস্তু। সে রাগ মনিয়ার আজও আছে।
কিন্তু লাটঠাকুরের তখলিফ সে বোঝে না। যেমন বোঝে না সে তার বউ মনিয়ার সবখানি। তার এই ছ্যাকরা গাড়ির গাড়োয়ানের প্রাণে তার রূপসী বউ মনিয়া, (লাটঠাকুর আবার তাকে মিনিবোসা কি বলে) কেবলি কী রকম একটা সংশয়ের আগুন জ্বালিয়ে রাখে। মনিয়ার পেটের খিদেটা সে বোঝে, কিন্তু মনের দুরন্ত খিদেটা এত কেন সে বুঝতে পারে না। হয় তো মনের নয়, সেটা দেহেরই। মনিয়া সব সময়ই পেটে খেতে যেমন ভালোবাসে, দেহের খিদেটাও তার প্রায় সেই রকম! মায়ের কোলে শিশু যেমন কেবলি খায়, খায় আর ঘুমোয়, মানিয়া যেন তেমনি। চলতে ফিরতে হাঁসের মতো তার জৈবিক তাড়না। হয় তো এটা তার শুধুমাত্র স্বভাব। চরিত্র নয়।
তাহলে স্বভাববশেই সে বাঁকা হেসে বলে থাকে, ভুনু কোচোয়ানের বহুড়ি হওয়াটা তার পক্ষে খুবই অপ্রীতিকর। কি তার প্রীতিকর সেটার আন্দাজ নেই বলেই বোধ হয় রঙ্গ করে বলে ভুনুকে, কোনদিন দেখবে কার সঙ্গে ভেগে গেছি। রাগ করলেও সে একথা বলে। বলার পরে তার খিলখিল্ হাসির রন্ শব্দ ভুনুর বুকের আগুন গনগনিয়ে তোলে।
ভুনু তখন ঠাণ্ডা হয়ে থাকলে কী হয়, বলা যায় না। কারণ ভুনু একথা শুনলে ঠাণ্ডা হয় না। এ যদি ঠাট্টা হয়, তবে তা ভুনুর সহোর বাইরে। সে রাগে কিন্তু খেই পায় না।
তা ছাড়া মনিয়ার একটু হল গলা ভাব সকলের সঙ্গে। পড়শি ছোকরারা অনেকে তার রূপমুগ্ধ অনুরাগী। মনিয়ার ভাবটা এমনি যেন, রূপ দেখে যদি কেউ মুগ্ধ হয়, হোক। বলি কোন মেয়েটা তার রূপমুগ্ধকে প্রশ্রয় না দেয়।
তা হলে তার হকার নেই। ভেতরটা তার ভরাট। সেই জন্যই বুঝি খর চোখের তারা দুটো তার সব সময় বিচিত্র অর্থে বেঁকে থাকে। এ-দিক থেকে ভেবে দেখলে, বাইরের জীবনে ভুনুর নায়কত্ব আছে, ঘরের জীবনে আর শুধু নায়িকা।
ভুনুকে পেলে সব ভোলে। যাকে পেয়ে সব ভোলে, আবার তারই প্রাণে কেন এমনি ধারা হুল ফোটানো, সে সৃষ্টিছাড়া মনের কথা জানে মনিয়ার অন্তর্যামী।
তবু ভুনুর জীবন বিস্তৃত। গাড়োয়ান হিসাবে তার চিন্তার ক্ষেত্র খানিকটা প্রশস্ত। তার কাজের মাঝে ও অকাজে ভাবনা যখন বড় হয়ে ওঠে, তখন সে আর মেজাজ রাখতে পারে না। আর মনিয়া যদি খারাপ হয়, তা হলেও এ জীবনে মনিয়াকে ছাড়া তার চলবে না।
বেশ, তার নয় সবটাই শ্রীহীন। কিন্তু লাটঠাকুরের প্রাণে এত বিরাগ কেন? বড় রাস্তার উপরে অমন বাড়ি, স্টেশনের ধারে অমন চা-খানা একটা যার রয়েছে তার ভাবনা কি? চা-খানা নয়, লোকে এটাকে ছিমতি কাফে না কী একটা বলে। যে যা খুশি বলুক সিদানি সাউ যে তার ছোলা ছাতুর দোকানটার নাম দিয়েছে রাম-লছমন ভাণ্ডার। তাতে কী যায় আসে। দোকানটা ভোলা ছাতুরই, জরুর রাম-লছমন পাওয়া যায় না সেখানে। তবে হ্যাঁ, লাটঠাকুরের দোকানে মাংসের রকমারি মজাদার খাবার তৈরি হয়। তার দামও অনেক। ভুনু সে সব প্রায়ই খেয়ে থাকে। ভজুলাট তাকে ডেকে নিয়ে খাওয়ায়। ছিমতি টিমতি একটা কিছু হতে পারে এ দোকানটা।
আর সমস্ত দোকানটার দিকে তাকালে হঠাৎ চোখ ফেরানো যায় না। কিন্তু গণেশ ঠাকুরের মূর্তিটা তার দোকানে আছে কিনা সেটা নজরে পড়েনি কোনওদিন।
আর লাটঠাকুরের ঘরের খবর অবশ্য সে জানে না। জানে না তার বউ ছেলেমেয়ের কথা। তার বাবাকে দেখেছে বাড়ির বাইরের বারান্দায় একটা চেয়ারে সারাদিন গা এলিয়ে দিয়ে বুড়ো মানুষ বসে থাকেন। সামনের দিকে এক দৃষ্টে তাকিয়ে। দৃষ্টিটা যেন একটু ঘোলাটে মনে হয়। শরীরটা এখনও শক্তই দেখায় কিন্তু সেটা যেন পাতাহীন ঝড়ো রুক্ষ মহীরূহ।
সংসারটা ভরাটই মনে হয়। তবু তার মনে হয় লাটঠাকুরের বুকের মধ্যে যেন কীসের আগুন লুকিয়ে আছে। সে আগুন কীসের তা সে ঠিক ঠাহর পায় না। কিন্তু লাটঠাকুরের সব সময়ের চলাও জ্বালাও, ছাড়া কথা নেই। প্রতি মুহূর্তে তার মধ্যে রয়েছে একটা ছটফটানি মনটার ঝড়ো বেগ, অসহ্য তিক্ততা। এত কথাও হয় তো সে বোঝেনি বুঝেছে তার প্রাণের জ্বালাটা। কাজে কথাতেও লোকটা দ্রুত, বেগবান।
সে ভেবেছিল, লাটঠাকুর হয়তো তার রূপসী বউয়ের প্রেমে পড়েছে। সে প্রায়ই মিনিলোসার কথা বলতো, এখনও বলে। আর লাটঠাকুরদের মতো লোকেরা যখন গাড়োয়ানের বউয়ের কথা এত বেশি বলাবলি করে, তখন বুঝতে হবে, বাবুর মনে রং লেগেছে। ব্যাপারটা ভুনুর ঠেকে শেখা। ছোট ঘরে রূপ থাকে সত্যি। বড় ঘরের রূপের সঙ্গে যেন তা আলাদা। ছোট ঘরের রূপকে ধুলোমাটি ও দারিদ্র্যের মধ্যে থাকতে হয়। বড় ঘরের রূপের উপরে আবার ঘষা মাজা পালিশ আছে। তা ছাড়া, গাড়োয়ানের ঘরের রূপ তো আর ধোয়া সাজির ফুলগুচ্ছ নয়। তাই স্টেশনের হেড টিকেট কলেক্টর থেকে প্রতিবেশী ভদ্রঘরের পড়ুয়া অপড়য়া নোংরা যুবকদের দল ও ভুনুদের বস্তির বাড়িওয়ালা, জমিদার প্রসন্ন চাটুজ্যে নাকি নাম সেই লাল ড্যাবা চোখো টেকো মাথা পর্যন্ত বেশ খানিকটা মনিয়া মনিয়া বাই আছে।
আস্তাবলের কাছে নাড় পুরোতের গলি। নাড় পুরোতের গলি বলতে সবাই বোঝে ওটা বেশ্যা-পল্লী। ওই গলিটাতে যখন ওই সব ব্যক্তিরা ও ছোকরারা যায় তখন বোধ হয় ওর কাছাকাছি বলেই মনিয়াকে আর আলাদা করে চিন্তা করতে পারে না।
পণ্ডিতজনেরা বলেন, নাচওয়ালী ও বেশ্যা স্বর্গেও আছে। দেবতাদেরও ও-সব দরকার আছে সেই জন্যই উর্বশী, মেনকার জন্ম। এত রূপ তাদের যে, একজনের হৃদয় ভরানো তার দ্বারা সম্ভব নয়, শোভাও পায় না।
তাই ভুনু যখন অতিরিক্ত মাতাল হয় আর মনিয়ার দুর্জয় হাসিভরা মুখটা মনে পড়ে বুকের মধ্যে টন টন করে ওঠে, মনে হয় এ সংসারে সমস্তটাই মিথ্যে। তখন সে ভাবে, বুঝছি আশমানের চিড়িয়াকে সে তার ময়লা খাঁচাটায় বন্দি করে রেখেছে। হয় তো মনিয়া রানী হওয়ার মতো আওরত, যাকে নিয়ে রাজ্যে রাজ্যে লড়াই ও অনেকের অনেক কথা হতে পারে। হয় তো সে অনেকের জন্য, একলার নয়। ভুনু শুধু তাদের মতো একজন কৃপাপ্রার্থী হয়ে কাছে দাঁড়াতে পারে।
কিন্তু লাটঠাকুরের ব্যাপারটা তাকে আবার কথঞ্চিৎ আরাম এনে দেয়। এ লোকটা মিনিবোসার কথা বটে, সেটা অন্যান্যদের থেকে সম্পূর্ণ অন্যরকম। যেমন আর দশজনের কথা বলে, যেমন বলে ঘোড়ার কথা, চা-খানার কথা বা খদ্দেরের কথা, ঠিক যেমনি, আর কিছু নয়।
তবুও মনে হয় লাটঠাকুরকে বাইরে থেকে যা দেখা যায়, সে তা-ই নয়। তার একটা ভেতর আছে, যার প্রকাশ শুধু উচ্ছঙ্খল ভাবনার মধ্যে। কিন্তু ভুনু তার সবটুকু বোঝে না।
গাড়িটা আস্তাবলের কাছে এসে দাঁড়িয়ে পড়েছে। গেট বন্ধ আস্তাবলের। ভুনু নামতে যাবে এমন সময় দরজা খুলে গেল। ঘোড়া দুটো আপনি ঢুকে পড়ল ভিতরে। ভুনু গাড়ি থেকে নেমেই দেখল পাশেই দাঁড়িয়ে রয়েছে মনিয়া। খরচোখের বাঁকা চাউনি। বলল, কেয়া, স্বরাজী কা লড়াই হোতা টিশান মে?
বলতে বলতে দরজা বন্ধ করে দিল সে। ভুনু বলল, কাঁহে?
এতনা জলদি চলা আয়া? ক্যায়া, কামায়া বহুত?
ভুনুর মেজাজ খারাপ হয়ে উঠল, তুহার ক্যায়া জরুরত?
সে কথার কোনও জবাব না দিয়ে মনিয়া নির্বিবাদে ভুনুর ট্যাঁক হাতড়াতে লাগল। ভুনু খানিকটা সরে গিয়ে বলল, কাঁহে, বাতা পলে।
হমারি খুশি। বলে সে ভুনুর ট্যাঁক থেকে বার করলে পাঁচ আনা। পয়সা হাতে নিয়ে খিলখিল করে হেসে উঠল সে, এতনা কামায়া? হ্যাঁ মেরি মরদ?
ভুনুর রাগ চড়তে থাকে। সে বলে উঠে, লে, শালা টিশান্ মে হ্যায় লাটবাবু, ঘর মে হ্যায় অ্যায়সা না বুজ আওরত।
কিন্তু মনিয়া তবু হাসে। বলে, হ্যাঁ, লাটবাবু তুমকো ভাগা দিয়া? উসসে পয়সা কাঁহে না মাকে লে আয়া?
এমনি কাটা কাটা বেঁধানো কথা মনিয়ার। কিন্তু কটাক্ষে তার দুর্জয় হাসি চাপা পড়ে আছে।
এর পরে ভুনু বেরিয়ে যাবার চেষ্টা করতেই মনিয়া তাকে ধরে ফেলে। চলে খানিকটা টানাটানি হ্যাঁচড়া-হেঁচড়ি।
আশ্চর্য, মনিয়া যেন ছেলেমানুষ। যেমনি তার কথা, তেমনি তার কাজ। হঠাৎ কাঁদতে আরম্ভ করে দিয়ে বলল, অ্যায়সা করেগা, তো হম জান দে দেগা।
ভুনুও বলে, যা আভি যা।
মনিয়া বলে, তুম ভি চল।
এবার হাসতে হয় ভুনুকে। সে অবাক হয়ে মনিয়ার দিকে তাকিয়ে। এ রূপ ও কথার ধার সে বোঝে না।
এমনি বোঝে না লাটবাবুকে। চারটে কাঁচা লঙ্কা দিয়ে মনিয়া চারটে রুটি খেয়ে রঙ্গ করতে পারে। তবু সে তাকে বোঝে না। এমনও হয়েছে, উপোস থেকেও সে তেমনি হেসেছে ভুনুকে নিয়ে। ওরা কিছু একটা চাই, জরুর। তা নইলে এরকম হতে পারে না। যেমন চাই কিছু লাটবাবুর, বাঙালির। যেমন চাই আমার, দুটো আরও তেজী ঘোড়া, আর দিন ভর খালি সোয়ারি।
ভুনু বলল, ক্যায়া, ফিন রোতা কাঁহে?
হম রোয়েগা। খুশি হামারি!
কাঁহে?
তুমি হমকো মরণে বোল্‌তা।
ও তো দিল্লাগি হ্যায়।
চোখের জল প্রায় শুকিয়ে আসে মনিয়ার। বলে, দিন ভর তুমকো ঘরমে রহনে হোগা।
কাঁহে?
একেলি হম্‌কো ডর লাগতা।
কিস্‌কা ডর।
আদমি কা।
বলতে বলতে এবার সে সত্যি কেঁদে ফেলে আবার। বলে তুম কুছ নেহি সমঝতা। তার এ কান্না মিথ্যে নয়। সে একলা থাকতে পারে না। আদমির ডর নয়, কিছু চাই। তার কিছু করতে হবে। ভেতরে ভেতরে একটা অবুঝ বাসনা নিয়ত আবর্তিত হচ্ছে। এক এক সময় তার মনে হয়, ভুনুকে ঘরে রেখে সে নিজেই গাড়ি চালিয়ে আসে। কিন্তু একলা জীবনে তার বড় হাঁফ লাগে।
ভুনু একটু চুপ থেকে বলল, আচ্ছা চল ইটাগড় বড়া ভাইকে পাশ!
বাইরে বেড়াতে যাওয়ার কথা শুনে আনন্দে লাফিয়ে উঠল মনিয়া, সচ্‌?
হাঁ।
এত্‌না টাইম কাহে নাহি বোলা? বলেই মনিয়া ছুটল ঘরের ভিতরে।
ভুনু বোকাটে হাসি মুখে দাঁড়িয়ে রইল। এ আজব দুনিয়ার কোনও কিছুর মানে বোঝে না সে। কই এক মিনিট আগেও তো সে একথা ভাবেনি।
নিজের উপরেই তার রাগ হতে লাগল। নিজের মনকেও সে চেনে না। চেনে না বলেই বোধ হয় আবার চুপচাপ সে আস্তাবল থেকে বেরিয়ে গেল। গেল রাস্তায়। তার পর হাঁটতে আরম্ভ করল।
তিনটে বাজে। ভজু তখনও বারান্দায় দাঁড়িয়ে পাগলের মতো বকছে।
এ সময়েই এল ভজুলাটের দুই ছেলে, হাত ধরাধরি করে। দূর থেকে মাতাল বাপকে দেখেই তাদের টানা টানা চোখে শঙ্কার ছায়া পড়েছে। বড় ছেলেটির ভয় একটু বেশি। সে নামে গৌর, দেখতে গৌরাঙ্গ। ভজহরির নিখুঁত ছাপ তার মুখে। ভাবটা নেই। চিন্তায় ও জীবনধারণে যেন যুঁইয়ের আধিপত্যটাই তার উপরে বেশি। তেরো বছরের ছেলে নয় যেন শঙ্কিত কিশোরী। মামার বাড়ির দিক থেকে টানে গৌরকে, গৌরও মামার বাড়ির ভক্ত। বাপকে সে ভয় পায়, পারলে আর সামনে নড়তে চায় না।
পরেরটি এগারো বছরের নিতাই। সে শ্যামবর্ণ, তার মায়ের মতো। কিন্তু নিতাই সবল, স্বাস্থ্যবান। তার টানা চোখে যেটা শঙ্কা বলে মনে হয়, সেটা আসলে কৌতূহল। তার আবেগ হাসিতে, রাগে, হাতে পায়ে। মাথায় ঘন কালো কোঁকড়ানো চুল, তার মায়ের মতো। ঘরে তাকে সবাই নিষ্ঠুর ছেলে বলে জানে। গৌর থেকে শুরু করে ছোট ছোট আরও তিনটি ভাই বোন, কেউ তার মারের হাত থেকেই রেহাই পায় না। তার জেদ, তার রাগ, হাসি কান্না সবই বেশি। সে অশান্ত কিন্তু অকপট গাম্ভীর্য তারই বেশি। সে উদ্দাম, কিন্তু গান পাগল। সে যেন সুর লহরী, গানের অন্তরের অদৃশ্য মৃৰ্ছনা। গানের মধ্যে নিজের অস্তিত্বকে মিশিয়ে দিয়ে স্বপ্ন দেখে আর দোলে। তার ভাবনা আছে, ভাবুকতা নেই বুড়ো মানুষের মতো। গৌরের মতো নিস্পৃহ নয় সে। সরস্বতীকে তার ভূগোল বিজ্ঞানের চেহারায় বড় ভয় কিন্তু হাস্যময়ী নারীমূর্তিটির পরম ভক্ত। সে গৌরের ছোট, কিন্তু বড়। সব মিলিয়ে সে দুবার কিন্তু এ পোড়া সংসারের দুর্নীতি তার মান দেয় না। যুঁই তাকে সারাদিন চেঁচিয়ে বকুনি দেয়, রাতে তার ঘুমন্ত মুখে চুমু খায়! আর ঘুমের মধ্যে নিতাইয়ের বুক উজাড় করে যে দীর্ঘ নিশ্বাস পড়ে, তা যেন সারাদিনের জমানো সব বেদনাটুকু নিঃশেষ হয়ে যায়। সে নিশ্বাসটুকু হৃদয়ে ভরে যুঁই শুয়ে থাকে। পরদিন নিতাইয়ের ঘুম ভাঙে বেদনাহীন ক্ষোভহীন পরিচ্ছন্ন মন নিয়ে। গতদিনের কথা সে ভুলে যায়, হৃদয় যেন নিত্য কুঁড়ি ফোটা ফুলের মতো সতেজ ও নতুন। কেমন করে, তা সে নিজেই জানে না। তার পরে আবার মায়ের বকুনি, দাদুর কানমলা, ভাইবোনের সঙ্গে ঝগড়া, পাড়ার নেড়িকুকুরটার অসহ্য বেঁচে থাকা, বাবার মাতলামো, প্রতিবেশীদের হীনতা ইস্তক, একবার মাত্র খেয়ে সারাদিন কাজ করা মানুষগুলোর জন্য আর বিচিত্র টানটনানি। আর সব মিলিয়ে তার বুকের মধ্যে যেন একটা বিরাট ফানুস ফুলে ওঠে।
সে যেমন মামার বাড়ির ভক্ত নয়, তেমনি মামার বাড়িও তাকে টানে না। যদিও চেহারাটা তার নরাণাং মাতুলক্রম। তাকে টানে খানিকটা ভজু, সেজন্য সেও বাপকেই রেয়াত করে বেশি।
বাপের কাছ থেকে খানিকটা দূরেই তারা দুভাই দাঁড়িয়ে পড়ে। গৌরই দাঁড়িয়ে নিতাইকে আগে ঠেলে দিল। নিতাইও শক্ত করে গৌরের হাত টানে। ঠেলাঠেলি করতে থাকে পরস্পরে।
ব্যাপারটা ভজুর নজরে পড়তেই সে জড়ানো গলায় চিৎকার করে উঠল, জরণ! চরণ তাড়াতাড়ি এগিয়ে এল, বাবু!
চোখ বুজে বলল, ভজু, লাটের পোয়েরা দাঁড়িয়ে আছে, হারামজাদা, হাত ধরে নিয়ে আয় তাড়াতাড়ি।
চড় চাপড় পড়ার আগেই চরণ ছুটে গেল। শুধু অবশ্য চড় চাপড়ই নয়, ছেলে দুটোকে, বিশেষ গৌরকে ভালবাসে চরণ।
ভজু দুহাত বাড়িয়ে ডাকে, এসো…আমার চোখের জোড়া মণি এসো।তার পর হঠাৎ গান জুড়ে দেয় বেসুরো গলায়।
এস দুটি ভাই,
গৌর নিতাই,
দ্বিজমণি দ্বিজরাজ হে।
ততক্ষণে ছেলে দুটোকে নিয়ে এসে পড়ল চরণ আর রাস্তায় ও স্টেশনের রকে আস্তে আস্তে মাতলামির মজা দেখবার লোভে ভিড় করেছে অকাজের লোকেরা।
ছেলে দুটি কাছে আসতেই ভজু তাদের কাছে জানু পেতে অভিনয়ের ভঙ্গিতে বলে উঠল,
একি, একি হেরি বনমধ্যে,
দুটি নিরালার পুষ্পসম
জ্যোতির্ময় দুই বালকে? কেন বক্ষে
 হাহাকার উঠিছে আপনি!
ওরে, তোরা কারা? কি বা পরিচয়?
কে সে ভাগ্যবান পিতা, কে বা মাতা–
যার কোল ভরে আলো করে–
বন মধ্যে ফুটেছিস্ বিশ্বের হাসির মতন?
ইতিমধ্যে লজ্জায় রাগে ও ভয়ে গৌরের মুখ লাল হয়ে চোখ ফেটে জল এসে পড়েছে ও নিতাই অশ্রুহীন চোখে শক্ত শরীরে মুখ ফিরিয়ে রেখেছে।
চরণের রাগ হচ্ছে যেন স্বামী সোহগিনীর রাগ। তবু কাণ্ড দেখে সে খুক খুক করে হাসছিল মুখে কাপড় চাপা দিয়ে। সে হাসি ভজুলাটের চোখে পড়লে আর রক্ষে ছিল না কিন্তু ছেলে দুটোর জন্য তার মায়া হচ্ছিল। কর্তা নিজে মাতলামো করে, সেকথা আলাদা, এদের নিয়ে কেন?
কিন্তু ভজু কোনওদিন তার ছেলেমেয়ের গায়ে হাত তোলেনি। এদিক থেকে তার অদ্ভুত সংযম। যুঁই যদি কোনওদিন বিরক্ত হয়ে তার সামনে গায়ে হাত তোলে, তবে সে রাগের চেয়ে অসহ্য বিদ্রূপে যুঁইয়ের হৃদয় ছিন্নভিন্ন করে দেয়। সেটাই অবশ্য যুঁইয়ের পক্ষে যথেষ্ট। সে কেঁদে বলে, রাগ করলে মা বুঝি ছেলের গায়ের হাত তোলে না? তা বলে কি সেটা মার?
তা বটে। ভজু স্বীকার করতে বাধ্য হয় যে এটা আসলে মার নয়। তবু সে বলে, দেখ নিতায়ের মা, গন্ধ ছড়ালে যেমন ফুলের দোষ নেই আর ঝরে পড়লে দোষ নেই গাছের, তেমনি এই বাচ্চাগুলো। মেরে যদি তুমি ওদের ছেলেমানুষি বন্ধ করতে পারতে, আপত্তি ছিল না কিন্তু উলটে যে তুমিই পরে জব্দ হবে।
তা ঠিক, তবু যুঁই না বলে পারে না, সে জব্দ হওয়া আমার ঢের ভাল তবু স্বস্তি তো পাব। এ জীবনে তো কেবলি জব্দ হয়েছি। স্বস্তিটুকু না থাকলে পারব না।
সেই ভাল। সুখের চেয়ে স্বস্তি, এই তো সংসারের বেদ। চলতে গিয়ে যে পাটি প্রথম ফেলছি কোথায়, খালি সেটুকু দেখে নেওয়া। তার পর সামনেটা কেবলি ধূধু পেছনটা ধাঁধা।
কিন্তু ভজুর বুকের মধ্যে যেন একটা মস্ত পশু হাঁক পেরে গর্জে ওঠে। ইচ্ছে করে সমস্ত জগৎটাকে দুহাতের মুঠোয় ধরে দুমড়ে ফেলে। সে স্বস্তি চায় না, চায় সুখ।
তবুও সামনে পিছনের সবটা ভুলে সে আকণ্ঠ পান করে। অ্যালকোহলের তীব্র ঝাঁজ গলা বুক জ্বলিয়ে, লিভার কোষ্ঠ পুড়িয়ে খাক করে তার সমস্ত চেতনাকে গ্রাস করে ফেলে। সে শুধুমাত্র ভজুলাট শ্ৰীমতী কাফের মালিক। না, সে কোনও কিছুরই মালিক নয়। একদিন সে শ্মশান থেকে তার জীবনের পথ বেছে নিয়ে ফিরেছিল। যেখান থেকে এসেছিল, আজ যেন সে আবার সেখানেই ফিরে চলেছে। আজ নিজেকে তার ভারবাহী পশু মনে হচ্ছে। জীবনের ভারবাহী। সেটাকে সে ছুড়ে ফেলতে চায়। এর অর্থ কী! আত্মহত্যা?
গৌরকে কাছে টানতেই সে এল, কিন্তু নিতাই শক্ত করে রাখল তার শরীরটাকে। ঘাড় বাঁকিয়ে রইল অন্যদিকে।
ভজু আদর করে বলল, কী হয়েছে বাবা। রাগ হয়েছে?
এবার নিতাইয়ের চোখে জল এসে পড়েছে। সে চেঁচিয়ে উঠল, হ্যাঁ।
ভজু গলা আরও নামিয়ে বলল, বেশ তবে আর কথা নয়।
এক মুহূর্ত পরে নিতাই বলল, মা তোমাকে ডেকেছে। তাড়াতাড়ি চলল।
আচমকা যুঁইয়ের উপবাসী শুকনো মুখটা মনে করে বুকটা দুমড়ে উঠে উঠে নেশাটা টাল খেয়ে গেল তার। তার চোখে ভেসে উঠল, পেটে ক্ষুধা নিয়ে, সমস্ত কাজকর্ম সেরে, ভাত নিয়ে তার জন্য অন্ধকার গলিটার মুখে অপেক্ষা করছে। হয় তো বা কুঁচকে নজর করছে, তাকে আসতে দেখা যায় কি না। কিন্তু সেখানে, রাস্তার বাঁকে শুধু চৈত্র দুপুরের রোদ কাঁপছে ঝিলিমিলি।
বুঝি জীবনের পথের ওই দূর বাঁকটাতে সবটাই মরীচিকার মতো মিথ্যের ঝিলিমিলি। এ জীবনে যার জন্য প্রতীক্ষা করা গেছে, সে কি এসেছ? না কি এ প্রতীক্ষা শুধু এ সংসারের আর দশটা নিয়মের মতো!
চরণ! পরিষ্কার গলায় বলল ভজু, এদের কিছু খাইয়ে বাড়ি পাঠিয়ে দিস্।
চরণ খালি বলল, আজ্ঞে।
তারপর ফিরে ভজু বারান্দা থেকে নামতে গিয়েই দেখল মাতলামির মজা দেখার দর্শকের ভিড়। সবাই দাঁত বার করে হাসছে তার দিকে চেয়ে। অমনি সে চিৎকার করে উঠল, চরণ!
আজ্ঞে। চরণ ছুটে এল।
লোকগুলোকে দেখিয়ে বলল, এ সব শালার কাছ থেকে চার আনা করে প্যালা নে মজা দেখার।
বলে সে জনতার দিকে এগুতেই সব এধারে ওধারে ছুটে পালাতে লাগল। ছুটতে গিয়ে আছাড় খেল কেউ কেউ। যেন একটা সাংঘাতিক জীব এগিয়ে আসছে তাদের দিকে।
ভজু আপন মনে হেসে উঠে বলল,
মাগো, জন্ম দে জগৎ হাসালি,
ছেলে বলে পুতুল দিলি।
শালাদের গায়ে একটু মদের ছিটা দিয়ে দে। বলে সে এগুতে গিয়ে আবার থামল। দেখল, সবাই পালাল, একটি ছেলে পালায়নি। ছেলেটি দাঁড়িয়ে আছে বুক টান করে, ঠোঁটে ঠোঁট টিপে, অপলক চোখে ভজুর দিকে তাকিয়ে।
ভজু জিজ্ঞেস করল, তোর নাম কী?
জবাব এল, কানু।
কানু? তা বেশ! তুই কেন পালালি না?
ছেলেটি বলল, কেন?
কেন? তা ঠিক। ভজু বলল আপন মনে, কানু আর কেন? বেশ! তোদের বাড়ি কোথায়?
ঠাকুরপাড়া।
বাপের নাম?
শ্রী শ্রীধর–
ভজু বলে উঠল, চাটুজ্যে। তুই যে অসুরের ঘরে দেবসুত রে! তুই মাংস খাস?
এইবার ছেলেটি কিঞ্চিৎ বিব্রত হয়ে বলল, খাই।
আমি খাওয়ালে খাবি?
ছেলেটি নিশূপ। ভজু ডাকল, চরণ।
চরণ রুষ্ট মুখে বলল, আঁজ্ঞে।
এক চপ কাটলেট আর মাংস খাইয়ে দে।
বলে সে এগুবার উদ্যোগ করতেই চরণ বলে উঠল, কিন্তু আজকে যে মাল একেবারে—
চোপরাও হারামজাদা। যা বলছি তাই কর। বলে সে চলে গেল।
ছেলেটি লজ্জায় তাকাতে পারল না চরণের দিকে। বোধ হয় পালিয়ে যাবার কথা ভাবছিল। কিন্তু চরণ তার আগেই তাকে টেনে নিয়ে গেল দোকানের মধ্যে।
গৌর নীরবে কিছুটা গোমড়া মুখে অভ্যর্থনা করল ছেলেটিকে। নিতাই ইতমধ্যে সোজা গিয়ে বসেছিল বাপের চেয়ারটিতে। সে বলল, নাম কী?
কানু বোধ হয় একবার ভেবে দেখল তার সম্মান ক্ষুন্ন হচ্ছে কি না। পরে বলল, কানু।
তুই স্কুলে পড়িস?
পড়ি।
কোন ক্লাশে?
ক্লাশ সেভেন।
একটু দমে গেল নিতাই। সে পড়ে ক্লাশ ফাইভে। কিন্তু কানুকে তার ভাল লেগে গিয়েছে। বলল বোস্ এখানে।
তার পর শুরু হয় তার নিজের আধিপত্য। সে ভেতরের অন্ধকার ঘরটায় গিয়ে সব খুঁটে খুঁটে দেখে। কৈফিয়ত তলব করে চরণের কাছে কোন জিনিসটা মনঃপূত না হলে। মাংসের ঢাকনাটা খুলে দেখে সেটা ঠিক আছে কি না, কিংবা চেখে দেখে। উনুনের কাছে গিয়ে বায়না ধরে রান্না করবে বলে। কিছু না করতে দিলেই যুদ্ধ শুরু হয় চরণের উপর। হয় তো কয়লা ভাঙতে শুরু করে পেঁয়াজ, শসা কুঁচোয়, খায়, ছড়িয়ে ফেলে খানিকটা মাস্টার্ড।
তার পর খিলখিল করে হেসে উঠে বলে, সামনের ঘরটা সাদা, ওটা আমাদের দোকান। এ ঘরটা কালো, এটা আমাদের নয়। টিনের চালা থেকে বেয়ে পড়া মাকড়শার ঝুলগুলো দেখে হাসতে গিয়ে শিউরে ওঠে। যেন কোন ক্লেদাক্ত সরীসৃপ ঝুলছে তার সামনে। হয় তো মনে হয়, এ অন্ধকার ঘরটাতে লুকোচুরি খেলা ভাল জমতে পারে। সেজন্য মাঝে মাঝে হামলে পড়ে গেীরের উপর। কিন্তু ইঁদুর ও আরশোলার লুকোচুরি হুটোপুটি এমন শুরু হয় যে, তার লুকোচুরি জমে না। তখন সে একটা লাঠি নিয়ে বন্য ব্যাধের মতো ইঁদুর ও আরশোলার পেছনে তাড়া করে। বাড়ির সবাইকে ফাঁকি দিয়ে যে গালাগালগুলো শিখেছে, সেই সব শালা বানচোত খই-এর মতো ফুটতে থাকে তার মুখের মধ্যে।
চরণ সন্ত্রস্ত হয়ে ওঠে কখন বুঝি বা এসে হুমড়ি খেয়ে পড়বে জ্বলন্ত উনুনে, ফেলে দেবে জলের জালাটা, ভাঙবে কাপ প্লেট, আছাড় খেয়ে চূর্ণ করবে নিজেরই হাত পা।
তার পর হন্তদন্ত হয়ে বাইরের আলোকিত ঘরটায় ছুটে গিয়ে আবার সন্তর্পণে উঁকি মারে এ অন্ধকার ঘরটার দিকে। যেন বিভীষিকাময় রাজ্যটার সীমা পেরিয়ে গিয়ে সে দূর থেকে এ জায়গাটাকে দেখছে। তার পর চোখ বড় বড় করে হাতছানি দিয়ে ফিসফিস করে চরণকে ডাকে, চলে এসো, ও ঘরে ভূত আছে।
কিন্তু ওই পর্যন্তই। তার পরেই সে লাফ দিয়ে উঠে যায় প্রোপ্রাইটারের চেয়ারে। ক্যাশের ড্রয়ারটা খোলে আর বন্ধ করে। চেঁচিয়ে জিজ্ঞেস করে, চরণ, এখানে কত হয়েছে?
অন্যমনা চরণ ভাবে বুঝি সত্যিই বাইরে কোনও খদ্দেরকে খেতে দিয়ে এসেছে। সে ছুটে আসে তাড়াতাড়ি হিসেব দিতে।
নিতাই তখন প্রাণভরে হাসে।
গৌর অত্যন্ত রুষ্টমুখে এ-সব চুপ করে দেখে, একটি কথাও বলে না। কিন্তু বাড়ি গিয়ে প্রত্যেকটি ভূতের মতো শুরু করা মুক্তি চাই। নারায়ণ জন্য একজনকে সে ভালর কেউই
কথা সে খুঁটিয়ে খুঁটিয়ে তার মায়ের কাছে অভিযোগ করে এবং তার শান্ত চোখ বড় করে আগ্রহভরে মায়ের মুখের দিকে তাকিয়ে দেখে, এ ব্যাপারের কোনও প্রতিকার বা শাস্তির আশা আছে কি না।
ভজু নিতাইয়ের এ-সব দেখেশুনে বলে, যাক, জীবনে যদি কিছুই তোর না হয়, শ্রীমতী কাফের প্রোপ্রাইটারিটা তোর জন্য রইল।
আর নিতাইয়ের এ খেলা দেখে চরণ যেন সত্যি পেছনের এ ধোঁয়াচ্ছন্ন, ঝুলপড়া এবড়ো-খেবড়ো উনুন ঘরটায় ভূতের মতো শুন্য চোখে তাকিয়ে থাকে। এই শ্রীমতী কাফেতে একটি কথা সে বার বার শুনেছে, আমরা সর্বস্ব পণ করা মুক্তি চাই। নারায়ণ যাবার সময় বলেছিলেন, চরণ, মুক্তির সাধনা কর। সে মুক্তি কী? তার বদ্ধ প্রাণের মুক্তির জন্য একজনকে সে ভালবেসেছিল। বারবণিতাকে। কিন্তু দুজনেই তারা আজ নতুন করে বাঁধা পড়েছে। মুক্তি তো তারা কেউই পায়নি। তবে কি মুক্তির সাধনা তার বিফলে চলে গিয়েছে। কিন্তু তাকে ছাড়া চরণ সে মুক্তি চায় না। তবে কি মুক্তি পাওয়া যাবে না? যে মুক্তির কথা শুনেছে এখানে সে মুক্তির অর্থ কী?
সে মুক্তির অর্থ জানে না চরণ।…এ অন্ধকার ঘরে হুস করে একটু হাওয়া এসে মাকড়শার ঝুল দুলে ওঠে। নিঝুম পেয়ে ইঁদুর আরশোলার হুটোপাটি শুরু হয়। কাঁচা মাটির ভেজা মেঝে, কয়লা ঘঁটে জল, জালা, টিন, উনুনের গৰ্গনে আঁচে চরণের মূর্তিটা জ্বলজ্বল করে।
প্রাণটা তার কিশোর নিতাইয়ের মতো খেলা করতে চায়।…মানুষের যে আত্মা স্বর্গগামী না হয়ে মতে ফেরে, তাকে সবাই বলে ভূত। চরণ যেন তাই। সে মুক্তি চায়। এ ভুতুড়ে জীবন, নিতাইয়ের এ শঙ্কা ভরা ভুতুড়ে ঘরটা ছেড়ে মুক্তি চায় সে।
কিন্তু ঘরের বাইরে মুক্তি কোথায়। মুক্তি দাও চরণকে, সর্বস্ব পণ করা সেই মুক্তি।
মুক্তি! কে জানে, কোথায় আছে চরণের সেই সব পণ করা মুক্তি! যদি বলল, স্বরাজ হল সেই মুক্তির প্রতীক, তবে বলতে হয় উনিশশো চৌত্রিশ, অর্থাৎ গত বছরের পর থেকে সেই মুক্তির স্বাদ নোতা হয়ে গেছে। বাইশ সালের মতো আবার একটা বিশ্রী অবসাদ এসেছে।
মুক্তির মারের দাগ শ্রীমতী কাফের সর্বাঙ্গে। তার দরজায়, জানলায়, আসবাবে, তার মালিক ও চাকরের হৃৎপিণ্ডে। তার দাগ ঘরে ঘরে, পথে পথে, দেয়ালে দেয়ালে। দাগ তার ঠোঁটের কশে রক্তে, বুকের ছিন্ন পাঁজরে, মায়ের কান্নায় ও প্রেয়সীর ভাঙা বুকে।
আবার সেই একই ব্যাপারের পুনরাবৃত্তি। গান্ধীজি বলেছেন, দেশবাসী তাঁর সত্যাগ্রহের মর্ম অনুধাবন করতে পারেনি, আমরা পারিনি ইংরেজ শাসকদের হৃদয়ের পরিবর্তন ঘটাতে। এর পরে আইন অমান্যের দায়িত্ব তিনি একলা গ্রহণ করবেন।
বাংলা অ্যাসেম্বলিতে মুসলমানদের সংখ্যাগরিষ্ঠতা কংগ্রেসকে যেন পরবাসী করে তুলল। তাদের মন বেঁকে গেল বাংলার প্রতি। সমস্যা শুধু বামপন্থী সুভাষবাবুকে নিয়ে। সারা ভারতের, এমন কী গান্ধীজিরও সমস্যা।
ফলে বাংলার বুকে অবসাদ। অবসাদ শ্রীমতী কাফেতে।
এখানকার সকলেই জেল থেকে ফিরে এসেছে। আবার তাদের আড্ডা জমেছে শ্রীমতী কাফেতে। কিন্তু অন্তস্রোতে কিছু একটা ঘটে গিয়েছে, একটা অদ্ভুত পরিবর্তনও চোখে পড়ে।
আসেননি শুধু নারায়ণ। তাকে আর তাঁর বন্ধুদের ইংরেজ সরকার দেশের মাটিতে রাখতেও অরাজি। তাদের নিয়ে গেছে সমুদ্রের নির্জন দ্বীপে, আন্দামানে। যেখানে মাতৃভূমির কোনও কলকাকলি পৌঁছয় না।… মাঝে মাঝে ভজুর কাছে নারায়ণের চিঠি আসে। রানাঘাটের এক অখ্যাত গ্রাম থেকে একটি সম্পন্ন ঘরের বউ প্রায়ই ছুটে ছুটে আসে এই চিঠিগুলি দেখতে। সে প্রমীলা। কিন্তু চিঠিগুলিতে, দ্বীপ-নির্বাসিত চারধারের বেড়া মহাসমুদ্রের মতো উদাত্ত জিজ্ঞাসা এখানে যেন দূরাগত গুগুনানির মতো বাজে। অসহ্য প্রতীক্ষার আবদ্ধ প্রাণ সে গুনগুনানিতে মুক্তি পায় না। মাতে না। ভয়ঙ্কর একটা ঝড় না হলে সে যে ভাঙবে না। অন্ধকারে আর কতদিন এ মুখ লুকিয়ে রাখা চলে। তার চেয়ে সে তার জীবনের সব অভিশাপ নিয়ে ঘুচে মুছে যাক।
নারায়ণের পথ-বিশ্বাসী সুনির্মল আর রথীনও মুক্ত হয়ে এসেছে জেল থেকে। প্রিয়নাথের উপর থেকে পরোয়ানা তুলে নিয়েছে সরকার। সে এখন কমিউনিস্ট পার্টির সংগঠক।
কমিউনিস্ট পার্টি। রাজনৈতিক মহলে এ দলটির নাম প্রায়ই শোনা যায়। প্রায় পঞ্চাশ বছর আগে অ্যালান হিউম সাহেবের প্রতিষ্ঠিত কংগ্রেস নামটা বিদেশি ও দুর্বোধ্য ঠেকেছিল। নামের মাঝে কোথায় যেন একটা বিদেশের গন্ধ ছিল। অথচ আজ কংগ্রেস নামটা একটা দেশীয় শব্দ হয়ে উঠেছে। ভাবা দায়, এর আবার কোন দেশীয় অর্থ আছে।
আজকে কমিউনিস্ট নামটা তখনকার কংগ্রেসের মতো। হয় তো বা আরও কিছু নতুন নাম, নতুনতর তার কাজ। যেন সভ্য আর্য ঋষির আশ্র কুঞ্জে, অসভ্য অনার্য উলঙ্গ শিবের আবির্ভাব। সেই শিবের মোহন মূর্তি দেখে ঋষিবধুর অঙ্গবাস খুলে যায়। কে জানে, একদিন গণমনের সমস্ত বাঁধ ভেঙে দেবে কিনা কমিউনিস্ট পার্টি।
প্রিয়নাথ যে পথ নিয়ে একদিন নারায়ণের বিশ্বাস হারিয়েছিল, সেই পথেই সে তার সিদ্ধির অন্বেষণে ছুটে চলেছে। উপকণ্ঠের মজুরবস্তি তার কর্মক্ষেত্র। যে রথীন একদিন তার বিরুদ্ধে ছিল, সেই রথীন আজ তার সর্বক্ষণের সঙ্গী।
সর্বস্ব পণ করা মুক্তির সন্ধানে ছুটেছে তারা। কিন্তু সারা দেশে আবার একটা দারুণ অবসাদ এসে পড়েছে। পরাজয়ের অবসাদ।
পথ বিচ্যুত হয়ে সুনির্মল। সে দূরে সরে গেছে। রুক্ষ শীতের কাঁটাভরা পথ থেকে সে উষ্ণ নরম কোটরে আশ্রয় নিয়েছে।
অবসাদই এসেছে। নইলে, কৃপাল দলাদলি ভালবাসত সত্যি, কিন্তু গোপনে মদ খাওয়া ধরেনি। আজকাল ধরেছে। সে লুকিয়ে সিগারেট খায়, বিলাতি মদ খায়। শঙ্করদাও খান। তিনিই কৃপালের গুরু। তাদের চিন্তার মধ্যে একটা ভয়াবহ ফাটল ধরেছে।
অবসাদে ভেঙে পড়েছে হীরেন। রাজনীতি থেকে অনেকখানিই দূরে সরে গেছে। আজও সে তেমনি সুতো কাটে, ধর্মগ্রন্থ পড়ে। মাঝে মাঝে বেদ-বেদান্ত ও ভারতীয় দর্শন সম্পর্কে প্রবন্ধও লেখে।…কিন্তু সে যে মুক্তির স্বপ্ন দেখেছিল, তা যেন আজ ভোজবাজির ছায়ার মতো কোথায় উধাও হয়ে গেছে।
জেল থেকে এসে রামাকে দেখে সে চিনতে পারেনি। অসহ্য যন্ত্রণায় ও ঘৃণায় বুকের মধ্যে রি রি করে উঠেছিল তার।…জট পাকানো, উকুনের সাদা নিকি ভরা এক মাথা চুল, ধুলো মলিন কাপড়, তাও হেঁড়া। গায়ে জামা নেই। ফুক ফুক করে বিড়ি ফোঁকে, রাস্তায় দাঁড়িয়ে খ্যাল খ্যাল করে হাসে। কাছে পিঠে থাকে এক গাদা বাচ্চা। তার ঝাড় দেওয়ার সঙ্গে সঙ্গে ঘোরে বাচ্চাগুলি! এতগুলি বাচ্চা কী করে হল রামার! শুধু তাই নয়। ওর সেই আগের বরটা মরে গেছে। আবার একটা লোকের ঘরে চলে গেছে রামা। …গায়ের মধ্যে কাঁটা দিয়ে ওঠে হীরেনের। এই সেই রামা! এখন মিউনিসিপ্যালিটির ধাঙড় মেথরদের একটা ইউনিয়ন হয়েছে প্রিয়নাথের চেষ্টায়। রামা সেখানেই যায়।
তবু বুকের মধ্যে সহস্র কীটের দংশন অনুভব করে হীরেন। মনে পড়ে বস্তি থেকে ফিরে আসার দিন রামার সেই আলিঙ্গন। যদি সেদিন নিয়ে আসত সে তাকে, তা হলে কি হত! জানে না সে। সে তো মনে করেছিল, ওটা মহামৃত্যুর আলিঙ্গন। কিন্তু সেই আলিঙ্গনেই তো সে বাঁধা পড়েছে। সে তার বউদির কাছে আত্মসমর্পণ করেছে। আলিঙ্গনটা রামার নয়, বউদির। হীরেনের তাতে সুখ নেই, দুঃখেরও কোনও অনুভূতি নেই তার। এই ভয়াবহ অবস্থা থেকে সে মুক্তি চায়। কতবার ভেবেছে সে, আত্মহত্যা করবে। কিন্তু ভবিষ্যতের একটা বিচিত্র কৌতূহল তাকে বার বার বাধা দিয়েছে!..আর বিচিত্র তার মতি, রামাকে দেখলে আজও তার হৃদয় অপ্রকৃতিস্থ হয়ে ওঠে।
এই বিরাট ঘুরপথ। আর প্রতিটি মোড়ে মোড়ে ঠেকে যাওয়া অসহ্য অবসাদ।
সকলেই চলছে, ঠেকছে, নিজের মতো করে মুক্তি চাইছে। চরণের সেই সব পণ করা মুক্তি।
বোধহয় লিগ মিনিস্ট্রির দরুনই ললিত মুখুজ্যেরা একটা আন্দোলনের পথ পেয়েছে। শ্রীমতী কাফেতে তার বজ্রকণ্ঠ আজকাল ঘর ঘর ধ্বনিত হয়ে ওঠে।
ধ্বনিত হয়ে ওঠে, কংগ্রেস, গান্ধী, আইনসভা, ইকনমিস্টের সম্পাদকীয়, শ্রমিক তদন্ত রিপোর্ট, ফজলুল হকের বিবৃতি, নবীন শ্যামাপ্রসাদের সিংহনাদ, সুভাষচন্দ্রের কংগ্রেস বিরোধিতা, কমিউনিস্ট পার্টি, ট্রেড ইউনিয়ন, বাটলিওয়ালা, ডাঙ্গে আর মুজঃফর আহমদ, অর্থাৎ এ-দেশীয় রাজনীতির আদি ও শেষ। তার পর হিটলার, হিমলার-হেস-গোয়েরিং তোজো-মুসোলিনী-চেম্বারলেন-ট্রটস্কি তার উপরে রাশিয়া ও স্ট্যালিন।
তার পরে পরস্পরের দলাদলি ও বিবাদ।
সেই পুলিশ অফিসারটি বদলী হয়ে গেছে একত্রিশ সালের মাঝখানেই। শ্রীমতী কাফের উপর ততখানি কড়া নজর হয় তো এখন নেই।
নজর এখন শুধু প্রিয়নাথের উপর। এই শিল্পাঞ্চলের গোলযোগের সৃষ্টি এখন ওরাই করতে পারে।
এদের কাছ ঘেঁষেই রোজ বসে থাকে— সুনির্মল। সে বেশির ভাগ সময়েই কোনও কথা বলে না। কোনও কোনও সময় হঠাৎ গান্ধী বিরোধী উক্তি করে বসে, নয় তো ফ্রান্সে আগামী নির্বাচনে পপুলার ফ্রন্টের অবশ্যম্ভাবী জগের আশা দীপ্ত গলায় বলে।
যখন সবাই অসম্ভব চেঁচামেচি শুরু করে, সে তখন জনবহুল রাস্তাটার দিকে স্বপ্নালু চোখে তাকিয়ে বোধ হয় এ গণ্ডগোলের জন্যই প্রথমে গায়,
তোর মলিন বসন ছাড়তে হবে,
হবে রে এইবার,
ও তোর মলিন অহঙ্কার।
তাতে কেউই কর্ণপাত করে না, যে যার নিজেকে নিয়ে মশগুল। তখন সে তার গলার মধ্যে সমস্ত সুর মাধুর্যটুকু ঢেলে গেয়ে ওঠে,
যৌবন সরসী নীরে
মিলন শতদল,
কোন চঞ্চল বন্যায় টলমল, টলমল।
কিংবা,
তোমার আমার এই বিরহের অন্তরালে
কত আর সেতু বাঁধি সুরে সুরে তালে তালে।
জীবনে তার যদি কোনও উদ্দেশ্য এখন থেকে থাকে, তবে তা প্রেম। প্রেমে সে সত্যি পড়েছে এবং সেটাই তার মানসিক সংগ্রামের আকার ধারণ করেছে। সে ভালবেসেছে সেই সরসী রায়কে।
সে শাড়ি পরে, গয়না পরে। বিশ্ববিদ্যালয়ের উজ্জ্বল সোনার তারকা তার প্রশস্ত কপালে জ্বলজ্বল করে। তার ঘন কালো ঢেউ দেওয়া চুল, বিশাল চোখে ব্যথিত হাসি, বলিষ্ঠ শরীরে তার নম্রতার ছাপ। তার ভরা জীবনের শুন্য বুকে সে গ্রহণ করেছে সুনির্মলের নিবেদিত প্রেম। জীবনের দিকপাশে তার ভুল ছিল না, ছিল না চিন্তার দুর্বলতা। তারই সমবয়সী ছন্নছাড়া, দিকপাশ ভোলা সুনির্মলকে সে আশ্রয় দিয়েছে। সে জড়ায়নি সুনির্মলকে।
ত্রিশোধেঁর এ ছেলেগুলো যেন ঝড়ো পাখি। ওদের মাতামাতির অন্ত নেই, অন্ত নেই উন্মাদনার। বুকে ওদের বারুদ ঠাসা, দিকে তাই কেবলি বিস্ফোরণ! প্রেমে অন্ধ এ সুনির্মল আবার কালকে মাতবে। তখন ফিরে আসবে এই কুলায়, সরসীর বুকে। ওদের ভালবেসে স্বস্তি নেই, না ভালোবাসলে সুখ নেই। ওরা এমনি।
তাই সরসী তার বৈধব্যের বুকের বাসা খুলে দিয়েছে। ওদেরই একজন ক্লান্ত হয়ে ছুটে আসবে
তার কাছে, ক্ষত বিক্ষিত করবে বাসা, জরাকে সরিয়ে করবে নবীনের প্রতিষ্ঠা।
ক্লান্তি যখন গ্রাস করবে তখন উত্তাপের অগ্নিশিখা নিয়ে রণডঙ্কায় ঘা দেবে সরসীরা। কটাক্ষে আগুন হেনে রক্তশাড়ি উড়িয়ে ওরা নির্দেশ দেবে পথের।
সুনির্মল হেসে ওঠে। থাক, ও-সব থাক। জনারণ্যে শুধুই সে সরসী, বিধবা, বিদূষী। থাক রাজনীতি, অপরে করুক ছাত্র আন্দোলন, না থাক উত্তাপ, সংবাদ বন্ধ থাক পপুলার ফ্রন্টের, ফ্রাঙ্কো-স্পেনের, থাক কিশোর ছাত্রের জ্বলন্ত অভিনন্দন। সে কবিতা বাঁধে,
এমন করে ঘুম ভাঙ্গায়য়া না মোর
প্রেমের তৃষ্ণাতে আমি মাতাল ঘোর,
কেন এ বিশ্বের কমামেলা?
এবার শুরু হোক প্রেমের পালা।
বিধবা বিয়ে কি বিদ্রোহ নয়? সেই বিদ্রোহই করবে সুনির্মল। সে বাজ হানবে এই পয়সা পিশাচ চাঁদির জুতোখোর সমাজের বুকে। সে তার পিতৃপিতামহের সঞ্চিত অর্থ উইল করে দেবে সরসীকে, তার সন্তানকে।
তেমনি আসেন বৃদ্ধ গোলক চাটুজ্যে। কাহিনীর থলি ঝাড়তে আরম্ভ করেন। তিনি বলেন সবই সত্যি। কেবল শ্রোতারা হা হা করে হাসে।
আম খাওয়ার কথা বলছ? তিনি শুরু করেন। সেবারে আশু বাবু বললেন, আশু বাবু হে। চেনো না তোমাদের কলকেতার আশু মুখুজ্যেকে, রয়েল বেঙ্গল টাইগার? বললেন, এসো গোলক, দুটো আম খাওয়া যাক। বসলাম দুজনে আম খেতে দুপাশে, মাঝখানে বসে আম কেটে কেটে দিতে লাগলেন আশুবাবুর মা।… তার পরে জানো মশাই, আমি তো খাচ্ছিই খাচ্ছি। খাওয়া যখন শেষ হল তখন আর আশুবাবুকে খুঁজে পাই না, তিনিও আমাকে খুঁজে পান না। পাবেন কী করে? মাঝখানে যে আমের আঁটি আর খোসার পাহাড় উঠে গেছে মানুষ সমান। দেখা কি যায়?
এরকম অদ্ভুত রকমের বহু গল্পের ঝুড়ি তিনি রোজ খালি করেন। এর পরে কারও কার্পণ্য আর টেকে না চায়ের ব্যাপারে।
আর একজন আসেন ভবনাথ বাঁড়জ্যে। তাঁর কথা না বললে শ্রীমতী কাফের কথা শেষ করা যাবে না। তিনি বসেন ভজুর একেবারে পাশে এবং যতক্ষণ ভিড় থাকে, ততক্ষণই কচকে টেকো মাথাটা নিয়ে মহা বিরক্তিতে ভ্রূ কুঁচকে চুপ করে থাকেন। মাঝে মাঝে দু চারটা কথা বলেন ভজুর সঙ্গে। বয়স প্রায় ছাপ্পান্ন। ছিলের রেলওয়ে পার্শেল ক্লার্ক, সম্প্রতি রিটায়ার করেছেন। বিপত্নীক। ঘরে তাঁর নতুন দম্পতি, ছেলে আর ছেলের বউ। আরও দুটি ছেলে, স্কুলে পড়ে। বিবাহিত ছেলে বড়টির বয়স প্রায় তিরিশ।
ভজু তার চেয়ে অনেক ছোট হলেও উভয়ের বন্ধুত্বটা গভীর। চেহারায় চরিত্রে প্রায় পুরোপুরি ফারাক থাকলেও তাদের দুজনে জমে অদ্ভুত। ভজু বলে তাকে তুমি আর বাঁড়ুজ্যে দা। ইনি বলেন শুধু ভজু। এক কালে তার ঘর ছিল বরিশাল জেলায়, এখন রেল কলোনিই তাঁর ঘর।
ভবনাথের ইদানীং জীবনটা একটু অদ্ভুত। তিনি আসে সন্ধ্যাবেলা, এক কাপ চা খান তার পর খালি ভজুকে বলতে থাকেন, চলো না, একটু পেছনের ঘর থেকে ঘুরে আসি। অর্থাৎ তিনি মদ পান করবেন, কিন্তু লুকিয়ে ভজুলাটের সঙ্গে, ঠিক যেমন নতুন লোকে মদ খাওয়া ধরে। চিরটা জীবনভরে এমন কী বিড়ি সিগারেট, পান কিছুই খাননি। নিয়মিত চাকরি করেছেন, সংসার করেছেন, পালন করেছেন স্ত্রী পুত্র পরিবার, উপরি রোজগার করে পয়সাও কিছু জমিয়েছেন এবং জীবনকে শেষ করে যেন তিনি আবার শুরু করেছেন। চিরকাল নিয়মের মধ্যে থেকে স্বাস্থ্যটা অটুটই রেখেছেন বলা চলে। কিন্তু জীবনের একটা নতুন কৌতূহল ফুটে উঠেছে তার চোখে। গত ত্রিশ বছরের এ বিশ্বের কোনও কথা জিজ্ঞেস করলে বলেন, কই কিছুই তো জানি না। এতদিনের ভাবলেশহীন চোখজোড়াতে তাঁর নতুন ভাবের সঞ্চার হয়েছে। ক্লান্তি আছে, গোলমাল সইতে পারেন না, কিন্তু জীবনটাকে চেখে দেখার ভারী সাধ।
তিনি যতক্ষণ বাড়িতে থাকেন, ততক্ষণই আড়চোখে লুকিয়ে লক্ষ করেন ঘরের নতুন দম্পতি তার ছেলেবউকে। তাদের কথা হাসি ঝগড়া খুনসুটি। দেখে তার কৌতূহল ও বিস্ময়ের সীমা থাকে না। এ জীবনটার যেন কিছুই তার জানা নেই, কিছুই দেখা নেই। যেন একটি নতুন জগৎ। তিনি যেন এ খেলার মাঝে শিশু দর্শক।
এসব কথা তিনি এসে আবার গল্প করেন ভজুর কাছে। এ সাধারণ কথাগুলো ভবনাথের মুখ থেকে শুনে ভজুর কাছেও যেন অসাধারণ ঠেকে। তিনি বলেন, জানো ভজু আমার ভারী অবাক লাগে। আমি এর কিছু ভেবে পাই না।
তারপর সব ঝামেলা কেটে গেল তিনি দোকানের পেছনে গিয়ে কয়েক পাত্র পান করেন। এমন কী তখন চরণও কাছে থাকতে পারে না। যদি দেখে ফেলে। কিন্তু পরে তিনি আরম্ভ করেন বকবক। তার মধ্যে তিনি কতই না অভিনব দর্শনের বিচিত্র তথ্য উঠে পড়ে। এমন কী রাজনীতি নিয়েও আলোচনা করেন, চেঁচিয়ে ফেলেন।
তারপর টলতে টলতে বাড়ি ফিরে যান। ভজুকে গিয়ে পৌঁছে দিয়ে আসতে হয় কোনও কোনও দিন।
ভজু বলে, আচ্ছা বাঁড়জ্যেদা, এ তোমার কেমন ধারা লুকিয়ে নেশা করা? সবাই তো জেনেই যায়। তবে সামনে বসে খাও না কেন?
ভবনাথ বলেন, তা যদি বললে, অবশ্য বলতে নেই এমন কথা কিন্তু সৃষ্টিটা গোপনেই হয়। প্রকাশ তার বাইরে। ভজু ভাবে, ভবনাথদাও মুক্তি চান। কীসের মুক্তি, কার মুক্তি।
বাঙালি আর আসে না। যদিও আসে, খুব কম। তার মাতলামি অনেক ঘুচে গেছে। সেও দিবারাত্র ওই প্রিয়নাথ, তার পাননাথদাদার সঙ্গেই ঘোষে। সে মুক্তি-উন্মাদ নয়, বিদ্রোহী। এই কয়েক বছরের মধ্যে বউ ছেলে মরে, ঘর বিকিয়ে পথে এসে আশ্রয় নিয়েছে সে। দিবানিশি তার কাজ। বলে, লাটবাবু, জীবনে হার জিত আছে। আজ হারছি কাল কিন্তু ঠিক জিতে নোব!
ভজু বলে কার কাছ থেকে কী জিতবি?
অন্যমনস্ক হয়ে যেন অবাক চোখে তাকিয়ে থাকে বাঙালি। একটু পরে চাপা গলায় ফিসফিস করে বলে, কেন, বউ ছেলে আর ভিটে।
জিতে নেবে! শুনে ভজু হাসে না কাঁদে বোঝা যায় না। কেবল পানের মাত্রাটা বাড়িয়ে দেয়। মাতলামির ঘোরেও অবাক হয় ভজু যখন দেখে, শ্ৰীমতী কাফের পিছনে বসে দলের সভা বসায় প্রিয়নাথ ওই বাঙালিকে নিয়ে। এই সভায় আসে সেই চটকলের শ্রমিক ভাগন আর মনোহর। এখনও ভজুর প্রতি ওদের অবিশ্বাসটা যায়নি। কিন্তু লাটবাবুকে একটি সেলাম জানিয়ে দিব্যি ভেতরে গিয়ে বসে। সেই কানপুরের সুরজ সিং আজকাল এ অঞ্চলেই বাসিন্দা হয়েছে। ট্রেড ইউনিয়ন সংগঠক সে। সেও আসে। কিন্তু তাদের তর্কের অবসর নেই। তারা কেউই শ্ৰীমতী কাফের সামনের ঘরের লোক নয়। তাদের এই বৈঠকে আসে আরও কয়েকটি ছেলে, স্কুলের উঁচু ক্লাশের ছেলেরা। এ বিশ্বে ওরা আর কোথাও ঠাঁই পায়নি, পেয়েছে ভজুলাটের শ্রীমতী কাফেতে।
কোনও কোনওদিন ভজু জিজ্ঞেস করে প্রিয়নাথকে, কী চাস্ তোরা? কী চায়। প্রিয়নাথ বলে অনেক কথা, শ্রমিক বিপ্লব, সাম্যবাদ, কমিউনিস্ট ম্যানিফেস্টো, অক্টোবর বিপ্লব…
ভজু তাড়াতাড়ি বলে, থাম। তার পর যেন খুবই কৌতূহল ভরে একটি কথা জিজ্ঞেস করে বোঝে একটা প্রস্তুতি চলছে। যাত্রার প্রস্তুতি, লক্ষ্যের প্রস্তুতি। কিন্তু ওদের মুক্তির অর্থ সে বোঝে না।
মুক্তি! অ্যালকোহলের তীব্র ঝাঁজে পোড়া পেটটা চেপে ভজু বিড়বিড় করে,
এ মহানিদ্রা ঘুচিবে জানি
আকাশে ধ্বনিবে অভয় বাণী
মন্ত্রের মতো ছড়াবে মর্তে
মহাদেশ দেশ ঘরে পল্লীতে।
হ্যাঁ আজকাল নেশার ঝোঁকে ভজন এমনি কবিতা আওড়ায়। মাঝে মাঝে হীরেনের বড় ভাল লাগে এই কবিতা। বিস্মিত প্রশংসাভরে সে ভজনের দিকে তাকিয়ে থাকে।
তার দিকে তাকিয়ে ভজন বলে ওঠে,
(সেদিন) বাউলের সুরে বেহালার তারে
জ্বলিবে আগুন গ্রামে প্রান্তরে।
দেখবি তোর সোনার কানন নাই,
ধরিত্রী মুখ রহিবে ফিরায়ে
না দিবে তোরে ঠাঁই।
হীরেন একটা দুর্বোধ্য অস্বস্তিতে কবিতাটা নিজের নামে আওড়ায়। তাকে এ কবিতা শোনাবার অর্থ কী।…ঠিক এই কবিতার মতো তার মনে পড়ে যায় বউদির কথা। একদিন ছোকরা ঝাড়দারের প্রেমে পড়ে যেমন রামা বিচিত্র হাসিতে ঘুমন্ত শিশুর দেয়ালা করত, তেমনি হাসে বউদি। সে হাসিতে যেন একটা ভয়াবহ সর্বনাশের ইঙ্গিত রয়েছে। বউদিকেও তার বড় ভয়। বউদির ইচ্ছা, ওই রামার মতো। একখানি ছোটমোটো বাসা, সেখানে হীরেন আর বউদি। বউদি নয় বউ। ছি ছি ছি, ততখানি নীচে কেমন করে সে নামবে।
এমনি ভয় ধিক্কার তার প্রিয়নাথের প্রতি। সন্ত্রাসবাদ ছেড়ে ওরা আবার একটা নতুন পথে এসেছে। একদিন এ পথও ওদের ছেড়ে দিতে হবে। দিতে হবে, কেন না, এ পথে ভারতের সেই অতীত আত্মাকে ফিরিয়ে আনা যাবে।
কোনও কোনও সময়ে, ভজনকে একলা পেয়ে একঘেয়ে কান্নার মতো নানান কথা বলে যায়। বলে, দেখো ভজু, যেদিন রাজনীতি করতে এসেছিলুম, সেদিন কিন্তু অন্যরকম ভেবেছিলুম। ভাবি, এত যে ছুটে চলেছি, জেল খাটছি কী পেয়েছি। এ তো সবই দলীয় রাজনীতির চুড়ান্ত হচ্ছে। কিন্তু ভারতের সেই মহাতীর্থ রূপটি কোথায় তাঁকে তো দেখতে পাইনে।…জানো, এক সময়ে ভাবতুম ভারতের সব নারীই বুঝি মহাশ্বেতা। নাঃ, আমি চলে যাব ভাবছি। সরে যাব এ-সব থেকে।
ভজন অমনি তীব্র গলায় চিৎকার করে ওঠে পেঁয়াজি পেয়েছিস হীরেন, অ্যাঁ? কাবুলে দেখেছি, পাওনাদার মরে গেলে কবরে লাঠি পেটা করে। কোথায় পালাবি?
হীরেন যেন সত্যি যমদূতের শমনের মুখে পড়েছে, এমনি আতঙ্ক ফুটে ওঠে তার চোখে। বলে, কেন বলছ এ কথা। কোনও পাপ তো করিনি।
করোনি? কীসের একটা চাপা ঝাঁজে যেন জ্বলে ওঠে ভজন। বলে, তবে কি পাপ করেছে আন্দামানের বন্দিরা? তাদের জন্য একটি কথা তোমরা বলেছ? বলি ফাইল বগলদাবা করে ইংরেজের অফিসে গিয়ে কোন্ স্বরাজের জন্য তোরা লড়ছি? বন্দিদের এই তিলে তিলে মরণ, তোমাদের এ শত্রুর সঙ্গে হাত মেলানো আর পরস্পরের সাহায্যের রাজনীতির জন্যে? তোমাদের এ খাতাবদলির দাবি আর সমাজ সংস্কারের ধাপ্পা দিয়ে ভেবেছ এ রেল আর চটকল মজুরদের তোমরা। ঠাণ্ডা করে রাখবে? ভজুলাটকে বাজে কথা বুঝিয়ো না নিয়োগী। আগামী দুচার বছরে তোমরা আরও ক্ষমতা পেতে পারো, এমনকী তুমি, কৃপাল, তোমরা সবাই কর্তা হতে পারো, কিন্তু জেনো সেটাই শেষ নয়। তোমরা ভেক নিতে পারো, সাধু হতে পারো না।
সে চুপ করে, কিন্তু শান্ত হতে পারে না। বারবার চোখের সামনে ভেসে ওঠে দাদা নারায়ণ হালদারের মুখ। তিনি আছেন এখন আন্দামানে। মাঝে মাঝে চিঠি আসে ভজুর নামে। সে চিঠির সামনে পেছনে সবটাই কালি দিয়ে লেপা, খালি কয়েকটি কথা, যে কথা দিয়ে মানুষটাকে মনে করা গেলেও স্পর্শ করা যায় না।
তারপর চিৎকার করে ওঠে, চরণ, হীরেনকে চা দে।
বলে আবার বলে নিয়োগীকে, না কি, এক পেগ হবে। তোমরা তো আবার নিরামিষাশী। নিয়োগী যেন একেবারে ভেঙে পড়ে। বলে, দাও।
তার পর আপনমনে আওড়াতে থাকে ভজু।
লন্ডনের রাজার ভারতবর্ষ
মোরা যোগাই সুধীজনে হর্ষ।
আর একজন আসে শ্রীমতী কাফেতে প্রায় প্রত্যহ, কিন্তু কোনও দিন বসে না। লোকে তাকে বলে তিলক ঠাকুর, ভজু বলে ঠাকুরকাকা। সবাই জানে লোকটা সাংঘাতিক চশমখোর। কারবার তার তেজারতি।
তার পয়সা লুকোনো থাকে নাকি মাটির তলায়। যাকে বলে যখের ধন। পাড়ার আইবুড়ো আর অল্প বয়সী মেয়ে দেখে বেড়ায় বড় মানুষ প্রসন্ন চাটুজ্যে, যার নিজের ঘরে সুন্দরী বউ তবু ভুনুর মনিয়ার দিকে তাকিয়ে থাকে যেমন দাঁতহীন বুড়ো মাংসের দিকে তাকায় উগ্র লোভানিতে, সেই তার সঙ্গে তিলকঠাকুরের একমাত্র ভাব। প্রসন্ন চাটুজ্যে পেয়েছে গুপ্তধন, সেই ধনে সে বড়লোক। লোক বলে তারও নাকি যখের ধন। এরা মরলে আর জন্মাবে না। প্রসন্ন চাটুজ্জে আর তিলকঠাকুর জমে ভারী ভাল। শোনা যায়, তিলকঠাকুরের আসল নজরটা নাকি প্রসন্নর স্ত্রীর উপর। প্রসন্নর স্ত্রী, সত্যিই বলা চলে অপূর্ব সুন্দরী। কথাটা হয় তো প্রসন্নও জানে তবে উভয়েরই যখের ধনের যে মিলটা আছে, সেটা তাদের অবিচ্ছেদ্য করেছে।
কিন্তু তিলকের সাহস আছে বলতে হবে। সে রোজ শ্রীমতী কাফের বারান্দায় উঠে টিকিটি নেড়ে এক গাল হেসে বলে, ভাইপো, মাইরি বলছি, এ রাস্তাটা আর পার হতে পারি না তোমার এ শ্রীমা কেউফের মাংসের খোসবাইতে। সৎ বামুনকে একদিন খাইয়ে একটু পুণ্য করো। শত হলেও বিলিতি রান্না তো।
অর্থাৎ মরে গেলেও সে পয়সা খরচ করে খাবে না। ভজু জানে এখানে রাগ বৃথা। কিন্তু পিত্তি জ্বলে যায় তার। তবু বলে নিস্পৃহ গলায়, ঠাকুরকাকা, ভাইপোর আপনার মতি খারাপ, পয়সা ছাড়া যে আমি কেষ্ট বলতে পারিনে।
তিলকের নাসারন্ধ্র সত্যি ফুলে ওঠে মাংসের গন্ধে, সমস্ত মুখটা লালায় ভরে যায়। তবু পয়সা ব্যয় করে রেস্টুরেন্টে মাংস খাওয়া? আরে বাপরে। ছেলে বউ দূরের কথা, নিজে সে আধ পয়সার ঘুগনিও কোনওদিন কিনে খায় না ইচ্ছে হলে। কে জানে বাবা, কোন ফাঁকে গণেশ বিগড়ে বসে থাকবে।
ভজু ভাবে, এই তিলকঠাকুর কি মুক্তি চায় না! চাইবে কী করে। ও যে টাকা ধনরত্ন যখ দিয়ে রেখেছে।
তবে কে মুক্তি চায়। যুঁই চায়। যুঁই।
কই, তার চোখে তো আর সেই বিদ্রোহের ঝিলিক দেখা যায় না। ঠোঁটের সেই বাঁকা রেখাটি তো আর তেমন করে নীরব বিদ্রূপে জ্বালিয়ে দেয় না ভজুর হৃদয়। যেন ভাবের ঘোরে ভাবলেশহীন তার মুখ। অথচ যেন একটি কিশোরী বালিকা। বালিকা চুল বাঁধে না, আলতা পরে না, সাজগোজ করে না। সে বৈরাগিনী হয়েছে।
নিতাইয়ের মায়ের সে রূপ দেখে বুক জ্বলে না ভজুর, বুকের মধ্যে কে পুরুষ নিঃশব্দে অশ্রুহীন চোখে যেন লুকিয়ে কাঁদে!..না, যুঁই পারল না তাকে ছেড়ে যেতে। মৃন্ময়ী কি নবকুমারকে ছেড়ে যেতে পেরেছিল? যাবে তো, অমন করে গঙ্গায় তলিয়ে যাবে কেন!
বকুলমা ছুটে এলেন কেন বৃন্দাবন থেকে? মুক্তি পেলেন না সেখানে? কোথায় তাঁর ঠাকুর। এখন তো দিবানিশি মালা হাতে বসে থাকেন হালদারমশাইয়ের আরাম কেদারার পায়ার কাছে। দুজনেই নিঝুম। দেহ রয়েছে, তাঁরা দুজন নেই। কোথায় উধাও হয়ে গিয়েছেন।
মুক্তির সন্ধানে গেছেন বুঝি।…
কথা বল হে মৌন রাত
চোখ চাও হে অন্ধ রাত
মুক্তি দাও হে অনন্ত রাত!…
ভজু এসে ঢুকল শ্ৰীমতী কাফেতে।
সন্ধ্যা হয়েছে, বাতি জ্বলছে এখানে সেখানে। স্টেশনে গাড়িতে যাত্রীর ভিড়। কলকাতার চাকুরেরা ফিরছে সব কাজের শেষে। ভিড় রাস্তার উপরে।
ঘোড়ার গাড়ি একটাও নেই স্ট্যান্ডে। জলদানিটার তলার মুখ থেকে জল উঠছে টগবগ করে। মোটর বাস পুষ্পময়ী স্টার্ট দিয়েও চিকার করছে, চলে এসো, খালি গাড়ি।
সন্ধ্যাকালীন ভিড় জমে উঠেছে শ্রীমতী কাফেতে। মেতে উঠেছে সকলে। এই মাতামাতিতে মাতেননি ভবনাথ। বরং অত্যন্ত বিরক্ত ক্রুদ্ধ চোখে তাকিয়ে রয়েছেন সকলের দিকে।
অদ্ভুত আসর জমিয়েছেন চাটুজ্যে মশাই। তিনি আজ ভূতের গল্প আরম্ভ করেছেন। কোন এক বাদশার ছেলে ঘুটে কুড়োনীর মেয়ের সঙ্গে প্রেম করে জান ফতে করেছিল, তারই কাহিনী। একালে প্রেমটাই তো তারই ভৌতিক ব্যাপার।
শুধু ঘন ঘন হাতের সোনার ঘড়ি দেখে সুনির্মল। সরসী তাকে ডাকতে আসবে।
রাত্রি নটার পর শ্রীমতী কাফে প্রায় নিরালা হয়ে আসে, চরণ যখন তার ভারতের হাঁড়িটি উনুনে বসিয়ে দেয়, তখন শহরের বড় রাস্তাটায় লোজন কমে আসে, স্টেশনে লোকাল ট্রেনের ভিড় কমে গিয়ে মেইল ট্রেনের যাত্রীরা ঘুমোয়, ঘোড়ার গাড়িগুলো প্রায় আশাহীন হয়ে পড়ে থাকে, অবশ হয়ে আসে ঘোড়াগুলির রুগ্ন শরীর, দক্ষিণ থেকে ছুটে আসে চৈত্রের ঝড়ো হাওয়া তখন ভবনাথ আর ভজু যার পেছনের ঘরটায়।
এতক্ষণ প্রতীক্ষা করা ভবনাথের অসহ্য। ছেলেমানুষের মতো কান্না পায় তাঁর। ইচ্ছে হয় ভজুকে কামড়ে খামচে দেন। রোজই এ অস্থিরতাকে চেপে ঠাণ্ডা গলায় বলেন, কাল থেকে আর আসব না হে ভজু। কিন্তু যখন পানীয় পড়ে, তখন আবার নিজেকে ফিরে পান। আবার ঠিক সন্ধ্যাবেলাটিতে হাজির হন এসে।
তাদের এ আসরে ভজু কোনও কোনও দিন ডেকে নিয়ে আসে তার ভুনু সারথিকে। প্রথমে এ ব্যাপারটা দেখে তো ভবনাথ প্রায় আঁতকে উঠেছিলেন। একটা গাড়োয়ানের সঙ্গে বসে মদ্যপান। কিন্তু ভজুর পাল্লায় পড়ে এ আত্মসম্মানটা তাকে খোয়াতে হয়েছে। এখন আর ভুনুকে তার তত বাধে না। কিন্তু মদ না খেয়ে চরণ হাঁ করে তাকিয়ে থাকবে, সেটা তার পক্ষে অসম্ভব।
আজ মদ খেয়ে ভবনাথ বাইরে এসে রোজকার মতো সেই একই কথা প্রথমে বলেন, দেখো ভজু, শুনেছিলুম বুড়োদের নাকি জীবনে কোনও সাধ থাকে না। কিন্তু আমি তোমাকে জোর করে বলতে পারি, আমার বড় ছেলের চেয়েও আমার শক্তি যথেষ্ট।
ভজু বলে, তোমাকে দেখে তাই মনে হয়। বিয়ে টিয়ে করতে ইচ্ছে যায়?
তোমার খালি ঠাট্টা। এ বয়সে আবার বিয়ে। ভয়ানক গম্ভীর হয়ে গিয়ে ভবনাথ চোখ বুজে মোটা গলায় বলেন, তবে দেখো ভজুলাট, ছেলেটার বে দিয়ে আমি ভুল করেছি।
এরকম বকবকানি প্রত্যহের ফলে ভজু এ সময়ে নির্বিকার শ্রোতা মাত্র। বলল, এ যে নতুন কথা শোনালে বাঁড়ুজ্যে দা?
হ্যাঁ হে, তাই শোনাচ্ছি। ভবনাথ কিছুটা উত্তেজনা বোধ করেন। বলেন, চাকরি, বিয়ে, সংসার এ-সবের মধ্যে না ঢুকিয়ে ছেলেটিকে যদি অমানুষ করে ফেলতাম, একবার দেখতাম তা হলে কী পরিণতিটা হয়। অর্থাৎ ও নিজে ওর জীবনটাকে কী ভাবে গড়ে, সেটা একবার দেখতাম।
এবার কিঞ্চিৎ বিস্মিত হয়ে ভজু ভাল করে ভবনাথের মুখটা দেখে বলে, বলল কি বাঁড়জ্যে দা, একেবারে ছেলের বিনিময়ে এমন কড়া একত্সপেরিমেন্ট কীসের জন্য?
শ্ৰীমতী কাফের উজ্জ্বল আলোর উপরেও দরজার কাচের একটা ধারালো শেড ভবনাথের অ্যালকোহল উজ্জ্বল মুখে পড়েছে। মনে হচ্ছে, লোকটা ভবনাথ বাঁড়জ্যে নয়, আর কেউ।
বলেন, দেখো ভজু, নিজের জীবনটার দিকে যতই ফিরে তাকাই, কেবলি দেখি কতগুলো ফাইল, কাগজ আর বাংলাদেশের কতগুলো স্টেশনের অন্ধকার ঘর। এমন কী স্ত্রীর মুখটা পর্যন্ত মনে করতে পারি না, সত্যি বলছি।…এখন আমার এ ছেলেটার জীবন দেখে মনে হচ্ছে আমিও হয়তো এমনিই ছিলাম, সেই একই ব্যাপারের এপাশ ওপাশ। এর কি দরকার ছিল?
ভজু বলল, সেই তো ভাল বাঁড়জ্যে দা, তোমার নিজেকেই আর একবার ঝালিয়ে নেওয়া হচ্ছে।
ভবনাথ যেন অসহ্য যন্ত্রণায় ছটফটিয়ে মাথা ঝাঁকিয়ে উঠলেন, ছি ছি ছি, আমার ঘেন্না ধরে গেছে ভজুলাট, ও জীবনটা আমি আর দেখতে চাইনে। আমার মতো বয়সে ওরও হয়তো এই পরিণতিই হবে।তা ছাড়া আর কী-ই বা হতে পারে। ও তো অলরেডি খাঁচায় আটকা পড়ে গেছে।
ভজু দেখল, ভবনাথের এটা মাতলামি নয়, হৃদয়েরই কথা। বলল, তোমার ছেলে কী হলে তুমি খুশি হতে?
তা জানিনে ভজু কিন্তু আমারই মতো চাইনে। তারপর জনহীন রাস্তাটার দিকে তাকিয়ে বললেন, ও যদি চোর হত, ডাকাত হত, ও যদি পরের মেয়েকে ছিনিয়ে এনে বিয়েও করত তাতেও আমার আপত্তি ছিল না। ও পান বিড়ি কিছুই খায় না, বউ বলে ওকে যে মেয়েটাকে এনে বিয়েছি, তার দিকে ছাড়া কোনওদিকে ফিরেও তাকায় না। পরের ছেলে দুটোও যেন তাই হচ্ছে। এই আদর্শে আমার ঘেন্না ধরে গেছে ভাই। আমি একটু হাওয়া চাই আমার গুমোট ঘরে। আমি যেন আমাকে আর না দেখি।
ভবনাথের বেদনা আষ্টেপৃষ্ঠে জড়িয়ে ধরল ভজুকে। সে বুঝেছে, এ বেদনা হল গর্ভবতীর বেদনা, অন্ধ প্রকোষ্ঠের শিশু যত সংশয়াম্বিত হোক, এ সংসারের আলো দেখতে চায় সে। ভবনাথের বেদনা নতুনের জন্য। সে তাকিয়ে দেখল, ভবনাথের গলার শিরাগুলো ফুলে উঠেছে, মুখটা লাল হয়ে উঠেছে আরও। একটা অদ্ভুত হাসির আভাস তাঁর মুখে।
ভজুর একটা হাত নিজের হাতে নিয়ে তিনি ফিসফিস করে বললেন, ক্ষুদিরাম বলে এক বাঙালির নাম শুনেছি, তাকে সরকার ফাঁসি দিয়ে খুন করেছে। তোমার দাদা নারান হালদারের কত কথা বলেছে। ভাবি, এ মহাজীবনের এই মহামরণের পথেও যদি আমার ছেলেরা যেত
ভবনাথের রক্তচোখ ফেটে অকস্মাৎ জলের ধারা গড়িয়ে এল। ধরে আসা গলায় বলে চললেন, আমি যদি কাপুরুষের মতো বাধাও দিতাম—তবু…তবু…
একে একে শহরের বাতি নিভে আসতে থাকে, নেমে আসে অন্ধকার। স্টেশনের কুলিরা ঘুমিয়ে পড়ে। ঘুমিয়ে পড়েছে রাস্তাটা। চরণ ঝিমুতে থাকে পেছনের অন্ধকার ঘরটায়।
রাতের নিঝুমতায় চৈত্র হাওয়া উদাস হয়ে যায়, আনমনে ধাক্কা দিয়ে যায় শ্রীমতী কাফের ঘরে।
ভজু বলল, বাঁড়জ্যেদা, চলো বাইরে যাই।
দুজনেই তারা বাইরে এসে দাঁড়ায় অস্থির পদক্ষেপে।
নির্মেঘ আকাশে ঝকমক করছে তারা। সুস্পষ্ট ছায়াপথের শুভ্রতা যেন উজ্জ্বল হয়ে উঠেছে।
রেলওয়ে ইয়ার্ড থেকে ভেসে আসছে লুজ সান্টিং-এর গুমগুম শব্দ।
ভজু বলল রাস্তার উপরে দাঁড়িয়ে, বাঁড়ুজ্যেদা নেশাটা আজ মাটি করে দিলে তুমি।
তারপর গম্ভীর গলায় বলে উঠল,
নীলে নীল বিষ শিরে শিরে রয়,
লক্ষ জীবনের মিছে অপচয়,
আজ কিসের উচ্ছাসে ওঠে বুদবুদ।
এ কোন্ রক্ত চাহিতেছে সুদ?
কড়ায় গণ্ডায় হিসেব যে চায়
নীল বন্যার একি ঠেকা দায়,
কে এ শিশু রক্ত-পত্র হাতে
হেসে হেসে আসে খুলি রাঙা পথে।
তারা দুজনে রাস্তার মাঝখানে। পেছনে এসে দাঁড়িয়েছে একটা মোটর গাড়ি। তার পথ রুদ্ধ। কেবলি হর্ন দিচ্ছে।
ভজু চিৎকার করে উঠল, চুপ করে পাশ দিয়ে চলে যা।
ভেতরের যাত্রী এদেশীয় স্বামী-স্ত্রী। ভয়ে বিবর্ণ হয়ে তাঁরা যেন সিটের গায়ে মিশে গেলেন।
ড্রাইভার একবার ভীত চোখে ভজুলাটকে দেখে, প্রায় নিঃশব্দে পাশ কাটিয়ে বেরিয়ে গেল। আবার ঠাণ্ডা হয়ে আসে ভজু। একটু আরাম অনুভব করে হাওয়ার স্পর্শে। বলে, বাঁড়জ্যেদা, তোমার কথা আমি খানিক আন্দাজ করতে পারি। তোমার চাপা পড়া প্রাণে আগুন লেগেছে। তেমনি এ বিশ্ব সংসারের সকলের প্রাণেই আজ আগুন। কিন্তু আমরা বোবা, কেউ কথা বলতে পারিনে।
বলে সে একটু চুপ করে থেকে বলল, আমি ভজু, ভজুলাট মাতাল। আমাকে সকলে হিসেবের বাইরে রেখে দিয়েছে! দিক, দোষ দেব না…দেখো, ছোটকালে বাবাকে দেখেছি মাতাল, প্রতিবেশিকে দেখেছি স্বার্থপর। পয়সার জন্য ব্লেড় দিয়ে মাসির গলা কাটতে দেখেছি পাড়ায়। মা বাবা কাউকে আমার বিশ্বাস ছিল না। মায়া ছিল না নিজের প্রতি। মদ যেদিন প্রথম খেয়েছি, নির্ভয়ে খেয়েছি, বাবার সামনে দিয়ে হেঁটে গেছি! এ ছাড়া আর কী উপায় ছিল জানতুম না। কার তোয়াক্কা, কীসের তোয়াক্কা, আর কীসের আশায়? জীবনটাকে কোনওরকমে ক্ষয় করে ফেলা, এই তো জীবন!…শালা ঘরে একটা ফোঁটা মদ রাখতে পারি না, বাবা খেয়ে ফেলে। সংসারের আগে পেছনে সমস্তটা শুন্য। এ শ্রীমতী কাফে চোরাবালুর উপর দাঁড়িয়ে আছে, আমি দেনায় তল হয়ে আছি। তোমরা বলবে এ শুধু আমার দোষ, কিন্তু পারি না। সকলের মুখে আমাকে অন্ন তুলে দিতে হয়, শ্ৰীমতীর রোজগার আমাকে সবটুকু পোষাতে পারে না আর বাবা…।
থেমে যায় সে। ভবনাথ চেয়ে থাকেন তার মুখের দিকে। সে আবার বলে, যুঁই। ভাবি কেন মরতে এনেছিলুম। ওর বাবা কাঁড়িখানেক টাকা দিয়েছিল, কবে তা খেয়ে বসে আছি। আজকে আমার নিতাই গৌর, ওদের আমি কোথায় রেখে যাব, কার কাছে, কোন্ আশ্রয়ে? এ জীবনের বেড়াজালকে ভাঙতে পারলুম না। যিনি পেরেছেন, তিনি চলে গেছেন। আমি? আমি কী করব আমার এ অবিশ্বাস, সংশয়, সংন্দেহ দিয়ে, কোথায় কুট মাথা?
তার কানে বেজে উঠল সেই ঝড়জলের রাতে ভুনুর গাড়ির ঘরঘর শব্দ। ভবনাথের স্পর্শে যেন মনে হল, নারাণ হালদার তার হাত ধরেছেন। সে শুনতে পেল সেই কথা, তুমি তাকে পথে দেখাও, ছিঁড়ে ফেলো এ অন্ধকার, ভাঙো এ পথের বাধা।….
কার কাছে, কার কাছে সে প্রার্থনা, কোন্ সে মহাশক্তি? বার বার চোখের সামনে ভেসে উঠল নিতাই, গৌর, চরণ, যুঁই, ভবনাথ…।
সামনে তাকিয়ে দেখল ভুনু দাঁড়িয়ে রয়েছে। সেই রাত্রে যে ভুনু সোনা নেয়নি। সে দু-হাতে ভুনুর হাত জড়িয়ে ধরে বলে উঠল, জীবনের ভাঙা পথে আমি যেন তোর মতো গাড়োয়ান হতে পারি। আমি যেন মুটে হতে পারি। আমাকে যেন কোনওদিন থামতে না হয়, কোনওদিন না।
রাত নিঝুম, নক্ষত্র নির্বাক, ঝিঝির গোঙানি, উতলা হওয়ার বারো বাসর জাগার পালা নাড় পুরোতের গলিতে।
আচমকা সমস্ত কিছুকে চমকে তীব্র কণ্ঠের মিনতি ভেসে এল গঙ্গার ধার থেকে বউ কথা কও,–কথা কও!
.
চরণের ঘরের পেছনে এসে দাঁড়িয়েছে সেই মেয়েটি। আসে এখন প্রত্যহ। বোধহয় অভ্যাসে দাঁড়িয়ে গিয়েছে এমনি আসাটা। অনুরোধ না করলেও স্ব-ইচ্ছায় বহুক্ষণ থেকে যায়। তাড়া নেই, নেই তীব্র বিদ্রূপের কশাঘাত।
চরণের সে উচ্ছাস মৃত, আবেগ উধাও। তবুও অষ্টপ্রহর উনুনের আঁচে জ্বলা পোড়া মুখটা ঠাণ্ডা হয়ে আসে, বন্ধুকে অভিনন্দনের হাসি ফোটে মুখে। বলে, এলো। ঘরে লোক ছিল না?
মেয়ে নয়, বারো বিলাসিনী। বাঁকিয়ে হাসে, অকারণ ছায়াঘন চোখে আলো জ্বালাতে চায়। বলে, তুমি কি তোক নও?
লোক বইকী। আমি যে চরণ।
কার চরণ?
তোমার চরণ।
ছি। মেয়েটি হেসে ফেলে। তারপর জিজ্ঞেস করে, কী খেলে, আর কী খবর। বলে তাদের পাড়ার খবর। তারপর বলে চরণকে, তোমাকে ভালবাসি।
চরণ জানে হয়তো ও ভালবাসে না, এ কথা বলাটা বুঝি ওর অভ্যাস! তবু চরণ তার মাসের পুঁজি একটু একটু করে দিয়ে নিঃশেষ করে ফেলে সব। খাওয়ায় ওকে উদ্ধৃত্ত চপ কাটলেট। না চাইতে এমন ভাবে দেয় যে, মেয়েটা নিজেই এক একদিন লজ্জায় বলে ফেলে, আজ থাক, কাল নেব।
তারপর খুব ধীরে ধীরে চরণের আবেগ আসে, মনটাকে তলায় ফেলে জয় হয় শরীরের। তখন সে দুহাতে মেয়েটিকে নিয়ে যেন গুটিয়ে ফেলে তুলোর দলার মতো।
মেয়েটি স্বাভাবিকভাবে বলে, রাতে রোজই তোমার কাছে চলে আসতে ইচ্ছে করে, কিন্তু ওদের হিসেব না মেটালে তো চলে না…তুমি ঝাল বড়ি খেতে ভালবাস বলছিলে, আচ্ছা কাল নিয়ে আসব।
চরণ বিড়ির পর বিড়ি ফোঁকে। কথা বলার জন্য প্রাণটার মধ্যে ছটফট করে, কিন্তু তার জিভটা যেন অসাড় হয়ে যায়। চোখের সামনে ভেসে ওঠে সেই অসীম সমুদ্র, অনন্ত আকাশ। তারপর বলে, ঝাল বড়ি এনো, আমার এখানে তোমারও নেমন্তন্ন রইল মাছ ভাতের।
আ-মৃত্যু যার কপালে সিন্দুর থাকবে, সেই চিরসধবার এই-ই তো প্রকৃত নিমন্ত্রণ।
নোয়া সিন্দুর মাছ ভাত সোনার বরণ পতি।
রেখে ড্যাং ড্যাং করে সগ্‌গে গেল চির আয়ুষ্মতী ॥
.
যুঁই। ভজু ডাকল।
রাতের নিরালা পথের দিকে তাকিয়ে যুঁই দাঁড়িয়েছিল জানালার কাছে। বলল, যাই। যুঁই দরজা খুলে দিল।
দরজা খুলে দিয়ে যুঁই রান্নাঘরের দিকে যাচ্ছিল। ভজু তাকে ধরে ফেলল। বলল, আজ আর খাব না যুঁই।
এটা নতুন নয়। প্রায় প্রত্যহ রাতেই তার খাওয়া হয় না। যন্ত্রণা বাড়ে যুঁইয়ের। বলে, আর কতদিন এ ভাবে চালাবে? শরীরটা যে যাবে?
কিন্তু, খিদে যে আমার সত্যি নেই, নিতাইয়ের মা।
এমন ভাবে বলে যে যুঁই আর জোর করতে পারে না। সে ভজুর উত্তপ্ত গায়ে মাথায় হাত বুলিয়ে দেয়। সংসারের কথা বলে, রোগের কথা বলে।
ভজু হঠাৎ বলে ওঠে, যেন আচমকা যযুঁইয়ের সারা অন্তরটাকে চোখের সামনে তুলে এনে বলে, আচ্ছা যুঁই, এই কী চেয়েছিলে? তোমার জীবনের ভবিষ্যতের স্বপ্নে, একদিনও কী এ রাতের কথা ভাবতে পেরেছিলে?
যুঁই নিচুপ। তার চোখ ফেটে জল এসে পড়ে। সত্যি যে সে স্বপ্নের অগোচরেও তার জীবনের এমন রাতকে কল্পনা করতে পারেনি। তার শৈশবে সারা দেহ ভরে কোনও উল্লাস জাগেনি এই রাত্রির জন্য। এই ভজুর বুকে আজ সে আলিঙ্গনাবদ্ধ হওয়ার জন্য আকুল হয়। কিন্তু তার কুমারী প্রাণে কোনওদিন এ শিবের মূর্তি গড়েনি। কিন্তু কী হবে সে কথা ভেবে!
ভজু বলে, পারোনি, আমি জানি। কেউ পারে না। এ সংসার তাই। কিন্তু একলা আমাকে দোষ দিয়ো না যুঁই। দোষ যদি দাও, অভিশাপ যদি দাও, তবে এ পুরুষশাষিত সমাজকে দিয়ো। তুমি এ অন্ধঘরের কোণে পড়ে থাকো, তবু জানি কী আগুন লুকানো আছে তোমার বুকে। যদি কোনওদিন আগুন জ্বালো, তা হলে সারা বিশ্বকে জ্বালিয়ে।
যুঁই বলে ওঠে, থাক, তোমার এত কথা তো আমি বুঝিনে। শুধু এইটুকু বুঝেছি, তোমাকে আমি পারিনি বাঁধতে, তোমাকে আমি পাইনি, পাইনি।
রুদ্ধ কান্নায় গলার স্বর বন্ধ হয়ে গেল তার।
ভজুর ইচ্ছা হল চিৎকার করে বলে, সত্যি বাঁধতে পারোনি, তোমার নারীর সমস্ত ক্ষমতাকে তুমি টিপে চেপে রেখেছ, তোমার পরাজয়ের অপমান নিয়ে তুমি পড়ে আছ। আমরা কেউই কাউকে পাইনি, কেউ না।
নিতাই স্বপ্ন-ঘোরে ডেকে উঠল, মা।
এই যে বাবা বলে ওঠে যুঁই। তারপর ঘুমন্ত নিতাইয়ের গায়ে মাথায় হাত বুলিয়ে ভজুকে বলে একেবারে পরিষ্কার গলায়, ভুতুড়ে ভাবনা রাখো, শুয়ে পড়ো বাপু। রাত হয়েছে।
রাত হয়েছে। একটা নিশ্বাস ফেলে ভজু তবু যুঁইয়ের কাছে গিয়ে মুখ গুজে পড়ে। মনে মনে বলে, কথা কও, হে মৌন রাত, কথা কও!
নিশুতি রাত চিৎকার করছে, বউ কথা কও।
.
সন্ধ্যাবেলা শ্রীমতী কাফের জমজমাটির মাঝে আবিভাব হল তিলকঠাকুরের। বোধহয় অভ্যাসের বশেই, পেছনের ঘরটার দিকে তাকিয়ে নাকের পাটা ফুলিয়ে বলে, ভাইপো, একদিন খাওয়াও বাবা বিলিতি রান্না, একটা দিন।
আজ সন্ধ্যার ঝোঁকেই ভজুর মাথা এলিয়ে পড়েছে টেবিলের উপর। বলল, খাবে? বেশ, বসো। আজ খাওয়াব তোমাকে।
তিলকঠাকুর কিছুতেই যেন বিশ্বাস করতে পারে না। খুশিতে ঢোক গিলে বলে সত্যি বলছ ভাইপো।
সত্যি নয় তো কী মিছে! চরণ? হাঁকল ভজু।
চরণ এল মুখ বেজার করে। ভজু হুকুম দিল, দে, ঠাকুরকাকা যা খেতে চায় তাই দে। কোমা পিস্ দে, কারি দে, চপ, কাটলেট, যা আছে সব দে।
তিলকঠাকুর সকলের দিকে হেসে হেসে তাকায়। হাতে হাত ঘষে বসে পড়ে ভবনাথের পাশে। আবার ভবনাথকেই বলে গলা নামিয়ে, মাতালই বা কী আর ভগবানই বা কি। দুটোই সমান। ভজু আমার ভাইপো!–-
তিলকঠাকুর লোভী রাক্ষসের মতো খায় তারিফ করে। বলে, এ যদি বিলিতি রান্না হয়, সত্যি বলছি, এ দেশটাও যেন বিলেত হয়ে যায়। বেঁচে থাকো ভাইপো শ্রী মা কেইফের দিন দিন ছিবিদ্ধি হোক।
খাওয়া শেষ হলে ভজু বলল, আর খাবে না?
ভাইপো, খুব খেয়েছি আর একদিন হবে।
ভজু ডাকল, চরণ!
আঁজ্ঞে!
ঠাকুরকাকা কী কী খেয়েছে?
চরণ বলল, চার পিস্ কোর্মা, এক ডিস্ কারি, দুটো চপ, দুটো কাটলেট।
ভজু বলল, মানে, তিন টাকা দশ আনা?
তিলকঠাকুর একটু বিমর্ষ হয়ে বলল, সত্যি ভাইপো, তোমার অনেক পয়সা খেয়ে ফেললুম।
আমার কেন খাবে, তোমারই খেয়েছ। ভজু বলল, রক্তচক্ষু তুলে, সুদ আদায় করে ফিরছ, ট্যাঁকেও টাকা আছে, দিয়ে যাও।
জোর করে হাসে তিলকঠাকুর। হেঁ হেঁ কী যে বলল ভাইপো।ভজু প্রায় দাঁড়িয়ে ওঠে, হেঁ হেঁ কী যে, নয়। তিন টাকা দশ আনা দিয়ে তবে যাও। চরণ কাছে দাঁড়া।
তিলকঠাকুরের মুখ একেবারে অন্ধকার। ককিয়ে উঠল, তুমি যে আমাকে খাওয়ালে?
সবাইকে খাওয়াই, তা বলে কী পয়সা নিইনে?
তিলকঠাকুর কেঁদে ফেলে প্রায়। সারা ঘরে আরম্ভ হয়ে যায় গুলতানি। ঠাকুরের সাক্ষী মানা কেউ-ই শোনে না।
একে বলে আক্কেল সেলামি। দেবে তো দাও, নইলে বে-ইজ্জত হবে কিন্তু। ধমকে ওঠে ভজু।
সত্যি চোখের জল মুছেই তিলকঠাকুর ট্যাঁক থেকে টাকা বার করে দিয়ে চিৎকার করে ওঠে, আমি যদি খাঁটি বামুন হই, তবে তোকে অভিসম্পাত দিচ্ছি—
ভগবানকে দাও ঠাকুরকাকা, আমাকে যে তিনি গড়েছেন।
তিলকঠাকুর ততক্ষণে চিৎকার করতে করতে পথে নেমে গিয়েছে।
ভজু চিৎকার করে ডাকল, ঠাকুরকাকা শোনো।
তখন তিলকঠাকুরের আশা হল, তবে বোধ হয় পয়সা দিয়ে দেবে। সে ফিরে এল।
ভজু বললে, আমি কে বলল তো?
ভজু।
উঁ, হুঁ, ভজুলাট। মনটা তোমার খারাপ হয়েছে, গানু পুরোতের ছেলের বিধবা বউয়ের কাছে যাও, ভাল লাগবে।
তিকঠাকুর পৈতে ধরে চিৎকার করে উঠল, সে ভগবান, হে ঈশ্বর, হে চন্দ্র সূর্য, এ শয়তানকে ধ্বংস করো। ধ্বংস করো। বলতে বলতে চলে গেল।
ভজু বলল ভগবানকে, আমার কাছে রমজা নি। জানো, শুনেছি, সি, আর, দাশকে একজন প্রফুল্ল ঘোষ সম্পর্কে বলেছিলেন, ঘোষ মশাই খুবই সরল। তিনি বলেছিলেন, হ্যাঁ, একটা লোহার শিক গরম করে ঘোষের মাথায় ঢুকিয়ে দিলে সেটা স্কু-থ্রেডের মতো পাকিয়ে বেরিয়ে আসবে। এ ব্যাটারা তাই।
হাসিতে গোলমালের মত্ত হয়ে উঠল সব কেবল হীরেন ছাড়া।
আর একজনের চোখে কিছুই ছিল না। সুনির্মল তার দুটি চোখ দিয়ে তাকিয়েছিল বাইরে, ওই এক নম্বর প্ল্যাটফর্ম ছাড়িয়ে, দুনম্বর প্লাটফর্মের ওভারব্রিজের সিঁড়ির ভিতর দিয়ে এক টুকরো তারা মিটমিট করা আকাশের দিকে! সেখানে শুধু সরসী রায়, ওই ঝিকিমিকি তারা তারই হাসি, তারই চোখ।
গণ্ডগোলের মধ্যে সে গান গাইতে লাগল,
কেন পান্থ এ চঞ্চলতা?}
কোন শূন্য হতে এল তার বারতা?
কিন্তু তিলকঠাকুর ছাড়বার পাত্র নয়। সেখান থেকে বেরিয়েই ছুটে গেল ভজুর বাবার কাছে। গিয়ে একেবারে কেঁদে পড়ল সে।
ভজুর বাবা মহাদেব হালদার বসে আছেন বাইরের বারান্দায় চেয়ারে হেলান দিয়ে। চেহারাটাতে ভাঙনের লক্ষণ সুস্পষ্ট, একটা বিরাগ ও উদাসীনতায় কেমন গম্ভীর ও বিষণ্ণ দেখায় তাঁকে। ভজুর তীক্ষ্ণতা তাঁর মুখে চোখেও স্পষ্ট কিন্তু তা যেন কয়েকটা বিরক্তির তির্যক রেখায় বেঁকে রয়েছে। যেন মনে হয়, এ সংসারকে একদিন তিনি ভালবেসেছিলেন এবং প্রতিদানে ঠকেছেন। সেইজন্য আজ আর বিস্বাদের অন্ত নেই। তাঁর বিরাট খাঁড়ার মতো নাকটা এখন অনেকখানি ঝুলে পড়েছে।
যেমন বসে থাকেন তৈমনি বসে রইলেন হালদার মশাই। অপলক চোখে তাঁর সেই বিরক্তব্যঞ্জক দৃষ্টি দিয়ে তিলকের দিকে চেয়ে দেখলেন একবার।
তিলক সমানে বলে চলল ভজুর কথা, কেবল বাদ দিল গনু পুরোতের ছেলেদের বউয়ের উল্লেখটা। বলল, সেই তোমার মনে আছে দাদা, কালি কায়েতের সঙ্গে তোমার শেষ মামলার দিন তুমি আমার কাছে দশটা টাকা চেয়েছিলে। আমার কাছে সাতশো টাকা ছিল আমি তোমাকে তবু দিইনি। টাকা আমার আদরের। তুমি তো তাতে আমার উপর রাগোনি। আর তোমার ছেলে খাওয়ার নাম করে আজ কী দাগাটাই দিলে। খাঁটি বামুন হও তো, এর বিচার করতেই হবে।
মহাদেব হালদারের কোনও ভাবান্তর হল না এত কথা শুনে। যেমন শুনলেন তেমনি নির্বিকার ভাবে বললেন, তুমি এক কাজ করো তিলক। পাঁচ টাকা খরচ করে দশ টাকা নিতে চাও?
তিলকের চোখ জ্বলে উঠল, কে না চায় দাদা।
তবে দশটা পয়সা খরচ করে তোমাকে সদরে যেতে হবে। গিয়ে আমাদের উকিল মিত্তির মশায়ের সঙ্গে দেখা করতে হবে। এক নম্বর ম্যাজিস্ট্রেটের ঘরে যাতে পড়ে সেরকম মুসাবিদা করে ভজুর নামে একটা মামলা ঠুকে দিয়ে আসতে হবে। মানহানি ও মারধোর। পারবে?
মহাদেব একইরকম চোখে তাকালের তিলকের দিকে।
তিলকের চোখ জোড়া যাকে বলে একেবারে ছানাবড়া হয়ে গিয়েছে। সে কথা বলবে কি, তার খালি মনে হতে লাগল, কোথায় এসেছে সে। তার মুখ দিয়ে খালি বেরিয়ে এল, তুমি বলছ, তোমার ছেলের নামে।
মহাদেব হালদার বললেন, আর মিত্তির মশাইকে বলবে, যে,–
তিলক ততক্ষণে নেমে পড়েছে বারান্দা থেকে। বলল, আর বলল না দাদা, তোমাকে নমস্কার। তিন টাকা দশ আনা আমার আক্কেল সেলামি গেছে।
বলে সে পোঁ পোঁ করে পালাল।
তাতেও, কোনও ভাবান্তর হল না হালদারমশায়ের। তিনি পুবের অন্ধকার আকাশের দিকে তাকিয়ে রইলেন। দেখলেন, অন্ধকারের মধ্যে আরও অন্ধকার যেন ধোঁয়ার মতো কুণ্ডলী পাকিয়ে উঠছে। কেবলি উঠছে আর শ্বাসরোধ করে ফেলছে।
তিনি বললেন, হে নারায়ণ।
তাঁর চোখের সামনে ভেসে উঠল একটা অন্ধকার ছোট্ট ঘর এবং তার লোহার বেড়া। তার ভেতরে গালে হাত দিয়ে কে একজন বই পড়ছে। ফিস ফিস গলায় কয়েকটি শব্দ ছড়িয়ে পড়ছে থেকে থেকে সেই অন্ধকারে, মুক্তি—স্বাধীনতা–মৈত্রী!–
কে এসে একজন দাঁড়াল হালদার মশায়ের সামনে। তিনি চোখ বড় বড় করে জিজ্ঞেস করলেন, কে? নারান? অর্থাৎ তাঁর বড় ছেলে। জবাব এল, আমি নি।
নি কে?
আমি তা।
তা?
আমি হস্সই…। বলে নিতাই খিলখিল করে হেসে উঠল।
হালদারমশাই বললেন, হারামজাদা।
তাতে নিতাইয়ের হাসি আরও দুবার হয়ে একেবারে বাড়ি মাথায় করে তুলল। যুঁই সচকিত হয়ে রান্নাঘর থেকে বাইরে বেরিয়ে এল। হতভাগাটা পড়াশোনা ছেড়ে পালিয়েছে।

জালিয়ানবাগ দিবসের ডাক নয়। স্মৃতি পালনের নির্দেশ দিয়েছে কংগ্রেস সারা ভারতময়, আহ্বান জানিয়েছে, বি পি সি সি। সুভাষ বসুর সঙ্গে মতান্তরকে কেন্দ্র করেই, বাংলা কংগ্রেসে একটা বামপস্থার ঝোঁক দেখা দিয়েছে যেন। তবে খুবই সামলে। যত সামলেই হোক, তবু ওয়ার্কিং কমিটি সুভাষ বসুর উপর সভ্যপদ বাতিলের শাস্তি চাপাবেন, শোনা যাচ্ছে। শোনা যাচ্ছে বি পি সি সির উপর অ্যাডহক কমিটি চাপানো হবে গান্ধীবাদী কংগ্রেসীদের নিয়ে। আর সুভাষবাবুর একটা নতুন দল খাড়া করতে পারেন, এটাও কানাঘুষা।
এই কোঁদলের মধ্যে হীরেন আর কৃপালও ছিল। বিপিসিসির উপর তুষ্ট নয় সে। কিন্তু ওয়ার্কিং কমিটির উপরেও নয়। গত কয়েক বছরে প্রদেশগুলিতে কংগ্রেসের অ্যাসেম্বলীর কার্যাবলী তার পছন্দ হয়নি। সে দেখেছে নিজেদের মধ্যেই দলাদলি, ক্ষমতার অপব্যবহার। সে যা চেয়েছিল, গান্ধীজি যা চেয়েছিলেন, সে বস্তু সুদূর পরাহত। নিশীথ রাত্রির ঘুমন্ত ভারত, উষার মঙ্গলগান ও স্তোত্রে, ঘণ্টা ও কাঁসি-ধ্বনিতে মুখরিত মন্দিরের ভারতকে পাশ্চাত্তের ডামাডোলের বাজারের সঙ্গে মিশিয়ে দিতে চাইছে সবাই। তাই সে আজ রাজনীতি থেকে অনেক দূরেই থাকে।…দূরে না থাকলে উপায় কি। যে মন্দিরের সে স্বপ্ন রচনা করেছিল সেই মন্দিরের রক্ষাকর্ত্তী রামা ঝাড়দারনী। ফল পাকুড় ও স্বপাকের মিষ্টি দিয়ে দেবতার পুজো দেবে। সেই প্রসাদে তারা ধন্য হবে। কিন্তু কুৎসিত জগৎ তার বিষাক্ত কীটে পরিণত করেছে রামাকে। আর বউদি। তার চোখে শুধু আগুন আর একটা ভয়াবহ হাসি। ওই হাসি দেখে নাকি পুরুষে আবার মাতালও হয়। না, হীরেন পালিয়ে যাবে কোথাও।
কৃপালও বি পি সি সি-র ব্যাপারে খুশি নয়। কিন্তু দু-নৌকায় পা দিয়েছে। ক্ষমতা পেতে চায় সে। তার সবচেয়ে বেশি রাগ ছিল প্রিয়নাথদের উপর। ওদের সেন্ট্রাল কমিটি কায়দা করে উদারতার সঙ্গে জানিয়েছে, কংগ্রেসের মধ্যে থাকা না থাকা নিয়ে বিবাদ করব না। ভেদপস্থার চেয়েও কাজের দিকেই আমাদের ঝোঁক বেশি থাকবে। অথচ, কাজ তো ছাই। সমাজতন্ত্রবাদের বাজে ধোঁকা দিয়ে খালি মজুর খেপানোই তাদের কাজ। শেষ পর্যন্ত তো সবাই সুনির্মলের মতো মাস্টারনির পেছনে ছুটবে আর যক্ষ্মা রোগে ভুগবে।
সেই জন্য এই জালিয়ানবাগ দিবস ডাকের ব্যাপারে রথীন ও প্রিয়নাথের উপরে তার বিশ্বাস ছিল। অথচ কংগ্রেস বলেছে, শান্তিপূর্ণ সভা ও শোভাযাত্রা হবে। সাধারণ নাগরিক ও ছাত্ররা তাদের দৈনন্দিন জীবনের মধ্যেই শহিদদের স্মরণ করবেন। কংগ্রেস কর্মীরা অফিসে বৈঠক করবেন। শোক প্রকাশ করবেন, প্রার্থনা করবেন ও শহিদের মৃত আত্মার প্রতি সম্মান প্রদর্শণ করবেন।
কিন্তু বেলা বাড়তে দেখা গেল, সুলের ছাত্ররা সব গেটের সামনে দাঁড়িয়ে পড়েছে। সমস্ত আকাশটাকে চমকে তুলল বহু তরুণ গলার ঘোষণা, জালিয়ানবাগ, জিজনদাবাদ।
কৃপাল হীরেন এরা সব শ্রীমতী কাফেতে এসে থেমে পড়েছে। একী হল, এ সব কার কারসাজি? ধর্মঘট বা বিক্ষোভ প্রদর্শনের তো কোনও কথা ছিল না। কংগ্রেস এরকম ডাক তো দেয়নি।
হীরেন বলল, রথীন ওখানে রয়েছে বলে মনে হচ্ছে।
কৃপাল বলল, কারণ?
তা কী জানি। হীরেন হাত উলটে বলল।
রথীন কংগ্রেসরই সভ্য। সে কী করে ছাত্রদের ধর্মঘটের মাঝখানে চলে গেল। তার পার্টির কাজ করবার কোনও কথাই তাকে বলা হয়নি।
সুনির্মলও আছে বোধহয়? কৃপাল খেঁকিয়ে উঠল।
হীরেন বিরক্ত হয়ে জবাব দিল, আমাকে ধমকাচ্ছ কেন?
সে গীতাখানি বার করল পকেট থেকে।
একটা গলার স্বর ভেসে এল স্কুলের গেটের কাছ থেকে, বন্ধুগণ, ছাত্রবন্ধুরা, এ সেই ইংরেজের মিথ্যে ইতিহাস অন্ধকূপ হত্যার কাহিনী নয়, আজকের এই দিনেই দিনের বেলা ইংরেজ হত্যা করেছিল ভারতীয়দের, পাঞ্জাবের ঘেরা বাগানের চারদিক থেকে বন্দুকের গুলিতে।… গোলমাল বেড়ে উঠেছে।
মনে হয়েছিল ভজু ঘুমোচ্ছে টেবিলে মাথা পেতে। সে চিৎকর করে উঠল, ঠিক ঠিক বলেছিস।
কৃপাল সেদিকে কান না দিয়ে বলল, রথীন অদ্ভুত ছেলেগুলোকে বাড়ি ফিরে যেতে বলবে তো! হীরেন ড়ুবে গিয়েছে শ্রীকৃষ্ণার্জুনের প্রশ্নোত্তরে।
ভজু তার মোটা গলায় ঘোষণা করল, ওরা আর কোনও দিন বাড়ি ফিরে যাবে না।
.
হেড মিস্ট্রেস সরসীর বুকের মধ্যে থরথর করে কাঁপছে, হাওয়ায় কেঁপে ওঠা বুনো ঘাসের ডগার মতো। তার সারা চোখে মুখে ঝড়ের প্রতীক্ষা। এখুনি এসে ঝড় আছড়ে পড়বে তার স্কুলের গেটে। বিদীর্ণ করে দেবে তার কপট বাঁধ, ভাসিয়ে নিয়ে যাবে সেই বন্যা তার এই ছোট্ট সরোবরের মতো স্কুলটাকে, মেয়েরা বেরিয়ে পড়বে পথে পথে ছেলেদের সঙ্গে। সেই ঝড়কে চালিয়ে নিয়ে আসবে উদ্ধত পবনের মতো সুনির্মল। বুঝি লণ্ডভণ্ড করে দেবে তারও এ ঘরখানি, বুঝি তাকেও বেসামাল করে দেবে সেই ঝড়, তার হৃদয়কে, তার সমস্ত কিছুকে।
কিন্তু পারছে কোথায় তা সুনির্মল। মধ্যপথে এসে দাঁড়িয়ে পড়েছে, ছুড়ে ফেলে দিয়েছে মুখ থেকে সিগারেটটা। অসহ্য বেদনায় বুকের মধ্যে যেন স্কু বিঁধছে। আন্দোলন নয়, জালিয়ানবাগ দিবস নয়। শুধুই গিয়ে একবার ছাত্রদের সামনে দাঁড়ানো। তার হাজারো আলস্য ও ক্লান্তির মাঝে সে যে শুধুমাত্র নেশা। সরসীর ইংরেজি আদ্য অক্ষর এস রুমালের কোণে যেন রাজহংসীর মতো গ্রীবা বাঁকিয়ে রয়েছে। লাল রেশমের সে অক্ষর রক্তাক্ত।
অভূতপূর্ব ক্লান্তি। সে পৃথিবী থামো! ওই একটু দূরেই ছাত্রেরা ভিড় করেছে স্কুল গেটের সামনে, শ্লোগান ভেসে আসছে তাদের। ওই শ্রীমতী কাফের বারান্দায় দাঁড়িয়ে রয়েছে কৃপাল দত্ত ভ্যাবাচ্যাকা খেয়ে। সুনির্মল না এসে পারেনি শুধুমাত্র দর্শক হিসেবে।
অকস্মাৎ একটা কান্নার বেগ ঠেলে আসছে তার বুকে। এ কী জীবন তার। কী চেয়েছিল সে জীবনে। গোলামাল হয়ে গিয়েছে সব। বারবার বলতে থাকে, সরসী, সরসী আমাকে নিয়ে চলো, অন্য কোথা, অনেক দূরে। শুধু আমি আর তুমি।… সে হাঁটতে আরম্ভ করে। হরিজন সেবা, পপুলার ফ্রন্ট, বম্বের কাপড়ের কলে ধর্মঘট আর মাদ্রিদ…।
পুলিশ! কে চিৎকার করে উঠল। ছত্রভঙ্গ হয়ে গেল ছাত্ররা। জালিয়ানবাগ আর আব্বাস উদ্দিনের কাশের বন—ভজু চিৎকার করে উঠল, ভুনু সারথি, গাড়ি মাঝপথে রাখ।
হুকুম মাত্র গাড়ি দাঁড়িয়ে পড়ল রাস্তায় আড়াআড়ি ভাবে। উৎকণ্ঠিতা সন্ত্রস্তা মনিয়া ছুটে আসছে। মিনিলোসা…। পুলিশের পথের সামনে বাধা।
ভবনাথ আফসোসে ভেঙে পড়ল, ভজু…ভজু, আমার ছোট ছেলেটা ভয়ে বাড়ি পালিয়ে গেল হে। স্কুল থেকে।
সুনির্মল আসছে। দ্রাবিড় ও আর্য সভ্যতা। রাইখস্টাইগ ও লক্ষ গ্রাম বাংলা, সুভাষ-সীতারামাইয়া..
চলা আও কসম মেরি…। মনিয়া দুহাত বাড়িয়ে দিয়েছে কোচোয়ানের উঁচু টঙের দিকে। কিছু না বুঝলেও একটা স্বরাজীর নেশা আছে ভুনুর। এই স্বরাজীর জন্য সে সব করতে পারে সেকথা জানে মনিয়া। তাই সে ছুটে এসেছে। ভুনুর জানটা যদি যায়। মিনিলোসার চোখে জল। চলা আও, আও।
ভবনাথের সমস্ত কিছু গণ্ডগোল হয়ে গেল, দিশা হারিয়ে গেল মনিয়ার দিকে তাকিয়ে। জীবনে এই প্রথম চোখ আটকে গেল, পুরুষের চোখ যেন এই প্রথম নারী। বুকের মধ্যে ধ্বক ধ্বক করে উঠল ভবনাথের।
মনিয়ার, ঘোর দুপুর গায়ের রং, চোখে ব্যাকুলতা, উত্তোলিত সুঠাম হাত কাপড়ের আড়ালে উঁকি দেওয়া শক্ত পুষ্ট বুক, ভোলা নাভিস্থল, তার নীচে শাড়ির বাঁধন। মোনালিসা নয়, মিনিলোসা! হ্যাঁ, ওই নামই তো অনেকবার শুনেছেন ভজুর মুখে। শুনেছেন ভুনুর মুখে। কিন্তু ভাবতেও পারেননি এমন করে ওই কোচোয়ানি মিনিলোসা ঝড় তুলবে তাঁর বুকে। একী হল বুকের মধ্যে। কী হল তার চোখের। ছি ছি ভবনাথ।… কে তুমি ভবনাথ?
কেউ নয়, এক চরিত্রবান ভদ্রলোক, নাম ভবনাথ বন্দ্যোপাধ্যায়।
গাড়ি হটাও। দারোগা চিৎকার করে উঠল।
দাঁড়া ভুনু, গাড়ি চেপে বাড়ি যাব। চেঁচিয়ে উঠল ভজুলাট।
বাঁ দিকের রাস্তায় বেঁকে যাচ্ছে মিছিল।
সুনির্মল ভেসে গিয়েছে জনারণ্যে। কালিদাস আর ভারতচন্দ্র, মাইকেল ও রবীন্দ্রনাথ। মন চমকে উঠল সুনির্মলের।
হ্যাঁ, সরসীর সঙ্গে যে সে শান্তিনিকেতনে যাবে। লাঠির আঘাত পড়ল ঘোড়ার মাথায়। পেছিয়ে গেল গাড়ি।
পুলিশ ঝাঁপিয়ে পড়ল স্কুলের গেটে, বাঁ দিকের রাস্তায়। একটা ছেলে এসে ছিটকে পড়ল গাড়ির কাছে। মনিয়া তাকে তুলে দিল গাড়ির মধ্যে, দিয়ে নিজে উঠে দরজা বন্ধ করে দিল।
কৃপাল হীরেনের হাত থেকে ছুড়ে ফেলে দিল গীতাখানি। দিয়ে বেরিয়ে গেল পেছনের দরজা দিয়ে।
পুলিশ মার্চ করে গেল গীতার উপর দিয়ে, থেঁতলে দলে।
এ কি একুশ সাল না তিরিশ সাল?
ভুনু নামিয়ে নিয়ে ঢুকিয়ে দিল ছেলেটাকে শ্রীমতী কাফেতে।
ভজু চেঁচিয়ে উঠল, শ্রী শ্রীধরের ছেলে, তুই কানু না?
কানু বলল, হ্যাঁ! ওরা কোথায় গেল?
চোখ আর কপাল ফুলে উঠেছে কানুর! ভজু তাকে দুহাতে টেনে নিল বুকের কাছে। বলল, ওদের সন্ধান পরে হবে। কিন্তু, তুই যে সত্যি দেব-সুত রে। চরণ, এক গেলাস দুধ দে।
ভুনু বলল, লাটঠাকুর, বউ নিয়ে ঘরে যাচ্ছি।
যা। ভজু বলল। সামনের রাস্তাটা ফাঁকা হয়ে আসছে। পুলিশ চলে গেছে মিছিলের সঙ্গে। স্কুলবাড়িটা ফাঁকা পোড়োবাড়ির মতো দাঁড়িয়ে রয়েছে।
মনিয়া গাড়ির ভেতর থেকে উল্কণ্ঠিত চোখে তাকিয়ে আছে কানুর দিকে। যেন ভুনুর সোয়ারি বসে আছে গাড়িতে।
ভবনাথের চোখের পলক পড়ে না। এক সন্ত্রতা মেয়ে আলুথালু বেশ, অযত্নের এলো চুল, কী বিচিত্র তার গায়ের রং, অপূর্ব গঠন। এ যে দুর্গা প্রতিমার আর এক রূপ! চোখ গেল। চোখ গেল! একী হল।
নিয়োগী হতভম্বের মতো তাকিয়ে রয়েছে ছেড়া গীতাটার দিকে। ছিন্নভিন্ন পাতাগুলি উড়ে যাচ্ছে হাওয়ায়।…প্রসাদে সর্ব দুঃখানাং হানিরস্যোপজয়তে…কায়েন মনস্যা বিদ্যা কেবলৈরিন্দ্রিয়েরপি.যেন সমগ্র ভারত ছিন্নভিন্ন হচ্ছে।
কানু সসঙ্কোচে দুধের গেলাসে চুমুক দিল। ভজু বলল, ওরে, তোকে বেঁধে রাখার জন্য দুধ দিইনি, দিয়েছি তোর প্রাণটার জন্য। তোকে সেদিন মাংস খাইয়েছিলুম বলে তোর বাপ আমাকে গালাগালি দিয়ে গেছে। গেলই বা, তোর জন্য শ্রীমতী কাফের দরজা চিরদিন ভোলা রইল।
ভজুর মনে পড়ে গেল, তার ছেলেমেয়েরা ঠিকমতো দুধ পায় না। না-ই বা পেল। কিন্তু কানু–!
ভজু বলল, নারান হালদারের নাম শুনেছিস?
কানু তার লাঠির আঘাতে ফোলা চোখটা তুলে বলল, জানি, আপনার দাদা।
আর তোর?
কানু জবাব দিল, রথীনদা বলেছেন, তিনি আমাদের গুরুদেব।
গুরুদেব! ভজু তার ড্রায়ারে ভেতর থেকে একখানা বই বের করে, তার ভেতরে একটা ছবি খুলে ধরল কানুর সামনে। বলল, চিনিস এ লোকটাকে?
ছবিটার নীচে লেখা রয়েছে ঋষি কার্ল মার্কস।
কানু বলল, ইনি কোথাকার ঋষি?
ভজু বলল, বিশ্বের!–বইটা তোদের গুরুদেবের ঝোলায় ছিল, পড়েছে আমার হাতে। আমি তোকে দিলুম, তুই পড়বি। খবরদার, কেউ যেন না দেখে।
বলে দুধ খাইয়ে কানুকে বাড়ি পাঠিয়ে দিল সে। দিয়ে এসে দাঁড়াল তার সেই র‍্যাফেলের মা, সিরাজদ্দৌলা আর রবীন্দ্রনাথের মুর্তিটার সামনে।
এমন সময় বিনা বাধায় পুলিশ ঢুকে তল্লাসি চালাতে আরম্ভ করল শ্রীমতী কাফের ঘরে।
দারোগা বলল, আপনার এখানে কেউ লুকিয়ে আছে?
ভজু ধীর গলায় বলল, আছে।
দারোগা উৎসুক গলায় জিজ্ঞেস করল, কে? প্রিয়নাথবাবু?
ভজু বলল, কাছে আসা হোক। তারপর কৌতূহলিত দারোগাকে আঙুল দিয়ে দেখিয়ে দিল, সি আর দাশ, রবীন্দ্রনাথ, র‍্যাফেলের মা-ছেলে আর সিরাজদ্দৌলার ছবিটা। পরে নিজেকে দেখিয়ে বলল, এই এঁরা, আমিও লুকিয়েই আছি, খুঁজে পাওয়া যাবে না।
দারোগা হঠাৎ রাগে এক মুহূর্ত গম্ভীর থেকে বলল, সকালবেলাই বোধহয়।
না না, পেটে মাল পড়েনি, মাইরি বলছি। তাড়াতাড়ি বলে উঠল ভজু, সেই জন্যই তো ভাল করে কথা বলতে পারছি না। যাবার আগে আমার ওই সুদর্শনচক্রধারীর ছবিখানিও দেখে যাবেন, উনি নরনারায়ণ।
দারোগা বেরিয়ে যাওয়ার মুখে হীরেনকে বলল, আপনি চলুন থানায় একটা স্টেটমেন্ট দেবেন।
কিন্তু ভজুর মুখে একটুও বিদ্রূপের আভাস নেই। তার সারা চোখ মুখ আগুনের মতো ধ্বক ধ্বক করে জ্বলছে। নিজের পেটটা চেপে ধরে ফিসফিস করছে, সত্যি আমি লুকিয়ে আছি। আমি পলাতক, পালিয়ে আছি সকলের কাছ থেকে। যুঁই আর সন্তানদের কাছ থেকেও। কেন, কেন এমন হল।
গার্লস স্কুলে ধর্মঘট করে মিছিল ছত্রভঙ্গ হয়ে গিয়েছে অলিগলিতে, গঙ্গার ধারে, মাঠে, গ্রামে। যেন ঝড় এসেছিল কালবৈশাখীর, আবার সব শান্ত হয়ে গিয়েছে। কেবল কারখানাগুলোর গেটে পুলিশ এখনও দাঁড়িয়ে রয়েছে যেন আবার ঝড়ের আশঙ্কায়।
জ্বরতপ্ত সুনির্মলকে নিয়ে সরসী ফিরে গিয়েছে তার কোটরে।
.
আস্তাবলে গাড়ি ঢুকতেই মনিয়া একেবারে ঝাঁপিয়ে পড়ল ভুনুর উপর।কেন, কেন গোঁয়ার কাঁহিকা।
বলে আর ভুনুর গায়ে পিঠে ছোট্ট দস্যি মেয়েটার মতো হাত চালাতে থাকে। ভুনু সে সব গ্রাহ্য করে হা হা করে হেসে উঠে আস্তাবলের দরজাটা বন্ধ করে দিল। জোর করে মনিয়ার হাত দুটো ধরে বলল, বুজদিল আওরত! আমি তোর মরদ ভুনু নয়? অতগুলো ছোকরাকে পুলিশ মারবে, আমাকে আটকাতে হবে না?
কাঁহে? রুদ্ধ কান্নায় ভেঙে পড়ে মনিয়া।
কাঁহে? রাগ হয় না, মায়া হয় ভুনুর। ফিসফিস করে বলে, এটা আজাদির লড়াই জানিস না? তারপর নিজের মাথা থেকে বানিয়ে বলতে থাকে, মহাতমা গাঁধী আছে না? উনকে জেলে নিয়ে গেছে তাই। লারাইনঠাকুর ফের আসবে কিনা,ছোকরারা সে দেওতাকে ফিরিয়ে আনতে চায়।
মনিয়া কিছুক্ষণের জন্য সত্যি সব ভুলে বড় বড় চোখে তাকিয়ে ভুনুর কথা শুনতে থাকে। ভুনু আপন মনে তার যা খুশি তাই বলতে থাকে। গান্ধী, মতিলাল, আর ইংরেজ। কোনও বিষয়েই তার পরিষ্কার ধারণা নেই, স্বাধীনতা কেন এবং কীসের তারও কোনও খেই পায় না সে ভেবে ভেবে। কিছুক্ষণ পর মনিয়া তার পেখম খুলে ধরে। হাসি গোপন করে বলে ওঠে, হরবখত তুম অ্যায়াসা করেগা তো হম ভাগ যায়েগা কিসিকো সাথ।
ফের সেই কথা। মুহূর্তে ভুনুর মাথায় আগুন জ্বলে ওঠে, গম্ভীর হয়ে ওঠে। উগ্র রক্তচোখে তাকায় মনিয়ার দিকে। মনিয়া ওর হৃদয়ের তলাটুকু চিনে ফেলেছে যেন। কিন্তু ঠাট্টা হলেও একথা শুনতে পারে না সে। মনিয়া ঘাড় বাঁকিয়ে হাসে আড়ে আড়ে চায় আর বলে, হাঁ সচ।
ভুনু এমনভাবে দাঁড়ায় যেন এখুনি ঝাঁপিয়ে পড়বে মনিয়ার উপর। কিন্তু সে হঠাৎ পেছন ফিরে বাইরের দিকে পা বাড়ায়। অমনি মনিয়া হাসিতে ফেটে পড়ে এসে তাকে জড়িয়ে ধরে দুহাতে। খেলাটা যেন তার রোগে দাঁড়িয়ে গিয়েছে। ভুনু টানা হাঁচড়া করতে থাকে, বেসামাল মনিয়ার গায়ের কাপড় খসে পড়ে। তবুও ছাড়ে না, হাসে আর প্রতিজ্ঞা করতে থাকে আর কোনওদিন বলবে না।
তাতেও হয় না। তারপর হাসি ছেড়ে কান্নার পালা আসে। কঠিন গালাগালিতে ভুনু ভাঁটা দেয়, হয় তো কষে থাপ্পড়ও কষায়। তারপর হয় এর পরিসমাপ্তি।
বাঁকা অওরত বাঁকা তার কথা। তার আকাঙ্ক্ষাও বাঁকা। কী চায় মনিয়া। সত্যি কী মোনালিসা হতে চায় সে! কী করে হওয়া যায় তা তো জানা না ভুনু।
মনিয়া মুক্ত হতে চায়। কীসের মুক্তি? তার শরীরের মাঝে বন্ধ মহাসমুদ্রের মুক্তি। সে কি, মৃত্যু? না, না, এ দুনিয়াতে কেউ তোমরা অওরতের দুঃখ বোঝে না। নিজের মধ্যে একটা প্রচণ্ড শক্তি আর উল্লাস, তাকে সে আর ধরে রাখতে পারে না। তাকেই সে মুক্তি দিতে চায়।
কে বুঝবে? ভুনু নিজেকে বোঝে না। ভাবে সে নিজে কী চায়। এক এক সময় মনে হয়, জিন বাঁধা লাগামের বন্ধন ছিঁড়ে সে শুধু উন্মুক্ত মাঠে ছেড়ে দিতে চায় তার রাজারানিকে।
.
ভজু বলে, বাঁড়ুজ্যেদা, রোজ ঘুম থেকে উঠে দেখি একটা করে বছর চলে যায়। চুল যে আমার সব পেকে যাচ্ছে।
ভবনাথ চুপ করে থাকেন। দেড় বছর হয়ে গিয়েছে, প্রথম প্রেমের গোপন বেদনা তার বৃদ্ধ হৃদয়টিকে দুমড়ে ফেলেছে। ভজুকেও পারেন না সে কথা বলতে। একী হল? ঘরবার যে সমান হয়ে গেল। একে কি ভীমরতি বলে? হবে বা, কিন্তু বুকে যে ঝড়, রক্ত যে তোলপাড়। যুবকদের কী প্রেমে পড়লে এমনি হয়? নিদ্রাহীন রাতে কেবলি সেই নারীর মুখ। নারী নয়, হায়, সে যে গাড়োয়ানের বউ!
ভজু হাঁফায়। গায়ে সব সময়েই যেন জ্বর। পেটে যেন কী হয়েছে। মনে হয় যেন অনেকগুলো বিষফোঁড়া হয়েছে। তবু বিলিতি আরসিতে মুখ দেখে, আর বলে,
সাদা চুল দেখেছ বটে, মনটি কিন্তু রাঙ্গা,
সাকী তুমি যতই না, এ দিলে যাবে না ভাঙ্গা।
আর আজকাল সে যখন তখন ভবনাথের কাছে কেবলি শ্রীমতী কাফে, গৌর, নিতাই, যুঁই, এদের প্রসঙ্গে পেড়ে বসে। একটা দারুণ অস্থিরতা ও দুশ্চিন্তা যেন তাকে ধীরে ধীরে ময়ালের মতো গ্রাস করছে।
মাঝে মাঝে সে অবাক হয়ে তাকিয়ে থাকে কানুর দিকে। সে এখন রীতিমতো রথীনদের দলের সঙ্গে কাফের পেছনে বৈঠক করে। তাকে এসে প্রণাম করে আর বলে, জানেন, সেই বইটা আমি পড়েছি, অনেককে দিয়েছি পড়তে। আমাদের পথ কেউ রোধ করতে পারবে না।
এ-অঞ্চলে ঝড় এনে দিয়েছে সরসীর সিঁথির সিন্দুর। সে বিয়ে করেছে সুনির্মলকে, আচমকা স্টার্ট দেওয়া মোটর ঝাঁকানির মতো অন্তঃপুরের বিধবারা যেন ঝাঁকানি খেয়েছে। শ্রাবণে যেন চৈত্র এসেছে। এতবড় পুরুষ কে?
সুনির্মল। কিন্তু সরসীর সিঁথির ঔজ্জ্বল নেই তার চোখে। তাদের পুরনো আমলের নোনা ধরা বাড়িটার অন্ধকারের মতো ছায়া চেপেছে তার চোখে। সন্ধ্যা-আহ্নিকে স্তব্ধ তার মায়ের মতো হৃদয় স্পন্দন যেন নিঃশব্দ। দেরি হয়েছে, বড় দেরি হয়ে গিয়েছে। সরসীর সমস্ত উষ্ণতাও আর যেন টিকিয়ে রাখতে পারে না।…
এখানকার একটি স্কুল কমিটি চাকরি থেকে বরখাস্ত করেছে সরসীকে। সরসী চলে যাবে সুনির্মলকে নিয়ে, সমুদ্রের তীরে, কোনও স্বাস্থ্য নবািসে। এত সহজে হাল সে ছাড়বে না। আবার যে সে সিদুর পরেছে এখনি মুছে ফেলার জন্য? না, তার জীবন-তারার মতো ওই সিন্দুর বিন্দু কিছুতেই হারাতে দেবে না সে।
.
ভুনু। ডাকতে ডাকতে ভুনুর আস্তাবলের ভেতরে বাড়ির ভেতরের গলি মুখটার কাছে হতভম্ব হয়ে দাঁড়িয়ে পড়েন ভবনাথ। এ কী করছেন তিনি, একী? চরিত্রবান ভবনাথ বন্দ্যোপাধ্যায়, রিটায়ায় রেলওয়ে কর্মচারী, ঘর ভরা তিন ছেলে, এক বউ।… কিন্তু বুক যে পুড়ে গেল গোপন প্রেম যে আর সহ্য হয় না। আজ মুত্যুকে ধ্রুব করে এসেছেন। এর শেষ চাই।
মনিয়া বেরিয়ে এসে থমকে দাঁড়াল। দেখল, শান্তশিষ্ট এক বুড়ো ভদ্রলোক, হাঁ করে তার দিকে তাকিয়ে আছেন। পলকহীন চোখে তার একটু বিস্ময়, একটু বা আর কিছু। কিন্তু প্রসন্ন চাটুজ্যের মতো খারাপ মনে হল না।
মনিয়ার ঘোমটা নেই। কাজের ফাঁকে সামান্য আঁচল টেনে দেওয়া বুকে। তার শরম হল না। বলল চোখ তুলে, উ তো ঘর মো নহি হ্যায় বাবু।
ভবনাথের গোঁফ কেঁপে উঠল, হাত পা কাঁপছে থরথর করে। ভাঙা গলায় বলে উঠলেন, তোমার কাছে এসেছি।
মনিয়া হতবাক। লোকটা কীরকম বোকা হয়ে গেছে যেন, একটা ভাল মানুষ কীসের শোক পাওয়ার মতো। দুপা এগিয়ে আবার দাঁড়াল। মনিয়া তাজ্জব। লোকটা কেঁদে ফেলবে নাকি? কোনও দুঃসংবাদ এসেছে, তার মরদের গাড়িতে যাবে বুঝি? কিন্তু মনিয়াকে চায় কেন? সেও এগিয়ে এল, জিজ্ঞেস করল, আপনি কে আছ বাবু।
ভবনাথ একেবারে হতভম্ব শিশুর মতো বলে ফেললেন, আমি? আমি ভবনাথ, ভবনাথ বাঁড়জ্যে। চাকরি থেকে রিটেয়ার করেছি। আমি–আমার বড় ছেলের বিয়ে হয়েছে, আমার–
হঠাৎ ভবনাথের গলা বন্ধ হয়ে গেল, সব ঝাপসা হয়ে গেল চোখের সামনে। তার বুকটার মধ্যে যেন গলানো উত্তপ্ত সীসা ঢেলে দিয়েছে কে। মুহূর্তে সব জমে তাকে একেবারে পাথর করে দিল। তাঁর মনে হল, নিজের মুখটা যেন একটা কালো জানোয়ারের মতো দেখাচ্ছে। তিনি ফিসফিস করে বললেন, মিনিলোসা, আমি ভবনাথ।
বলে তিনি দু হাতে মুখ ঢেকে সেখান থেকে কাঁপতে কাঁপতে দ্রুত বেরিয়ে গেলেন। মনিয়া অবাক হয়ে পেছন পেছন এসে রাস্তার দিকে তাকিয়ে খালি বলল, মিনিলোসা…ভওনাথ।
সন্ধ্যাবেলা এলেন ভবনাথ শ্রীমতী কাফেতে। এক হাতে সুটকেশ, আর এক হাতে ছোট বিছানা। বললেন, ভজুলাট ভায়া, আজকে রাত্রেই রওনা হলুম হরিদ্বারের দিকে।
ভজুলাট মাথা এলিয়ে পড়ে আছে। শুধু মদের নেশায় নয়, অসহ্য পেটের যন্ত্রণায়। ব্যথায় প্রায় সংজ্ঞা নেই তার। খালি বলল জড়িয়ে জড়িয়ে, চলো, যাচ্ছি।
ভবনাথ তার মাথায় হাত রেখে বললেন, সেই ভাল, ভাই। বলে হেসে চোখের জল মুছে চলে গেলেন।
.
পিওন চিঠিটা দিয়ে গেল শ্রীমতী কাফেতে। আন্দামানের চিঠি। অসীম সমুদ্রের দূর দ্বীপ থেকে আসা এক ঝলক রোদ।
খুলতে গিয়ে ভজু মুখ থুবড়ে পড়ল মাটিতে। পেটের নাড়িতে নাড়িতে সহস্র বিস্ফোটকের যন্ত্রণা। সমস্ত লিভারটা যেন বিষাক্ত পুঁজ রক্তে ফুলে উঠেছে। চিঠিটা দুমড়ে যেতে লাগল হাতের মুঠোয়। মেঝেতে হেঁচড়ে যেতে লাগল মুখ। পথের নিশানা এসেছে, মুক্তির সন্ধান এসেছে, খুলে পড়তে চায় ভজু।
ভুনু দেখে তাড়াতাড়ি নেমে এল গাড়ির উপর থেকে! দুহাতে ভজুকে তুলে ডাকল, ঠাকুর, লাটবাবু? ব্যথায় নীল মুখ ভজুর শব্দহীন।
চরণ ভুনুর গলার স্বরে বেরিয়ে এসে ব্যাপারটা বুঝল। বলল, ব্যথা উঠেছে, বাড়ি নিয়ে যেতে হবে।
ভুনু বলল, আমি নিয়ে যাচ্ছি।
হাতে চিঠিটা মুঠো করা অবস্থায় ভুনু ভজুকে পাঁকাকোলা করে গাড়ির গদিতে শুইয়ে, চালিয়ে নিয়ে গেল।
বাড়ির সামনে গিয়ে নামতেই বারান্দা থেকে নিতাই চেঁচিয়ে উঠল, মা বাবা মাতাল হয়েছে, ভুনু কোচোয়ান নিয়ে এসেছে।
যুঁই ছুটে বেরিয়ে এল। ভুনু নিয়ে তাকে শুইয়ে দিতেই যুঁই আর্তনাদ করে উঠল, এ কী, এ কী মুখ হয়েছে, হাত পা এত ঠাণ্ডা কেন?
সব ছেলেমেয়েরা ছুটে এল। নিতাই বলল, মদ তো ঠাণ্ডাই।
হাত থেকে চিঠিটা নিয়ে যুঁই দেখল, খোলাই হয়নি, দুঃসংবাদের কারণ তো নয়। তবে এমন হল কেন? সে ডাকল ভজুর বুকে হাত দিয়ে, ওগো, ওগো সব শুনছ? কী হয়েছে তোমার? পেটে ব্যথা? ভজু কোনওরকমে ঘাড় নাড়ল, আর কী সব বিড়বিড় করতে লাগল। যুঁই বলল, ভুনু, একবার ডাক্তারকে ডেকে দাও।
ভুনু ছুটল। যুঁই রান্নাঘরে গিয়ে গরম জল বসিয়ে দিল। তারপিন তেল ফেলে দিল দু ফোঁটা। ফ্লানেল বের করে আবার ভজুর কাছে ছুটে গিয়ে বসল সে।
এমন অবস্থা তো কোনওদিন দেখেনি। হাত পা যে ক্রমাগত ঠাণ্ডা হয়ে আসছে। সে বলল, ওগো, কতদিন যে তোমাকে বলেছি, কতদিন। আজ একী করছ, একী করছ, তুমি?
ছেলেমেয়েরা সবাই বুক টনটনানি নিয়ে অবাক হয়ে তাকিয়ে রইল। কেবল নিতাই যেন রাগ করে বসেছিল বাপের কাছে। কেন এত মদ খাওয়া?
ভজু বলল স্তিমিত গলায়, চিঠি–
যুঁই বলল, পড়ব?
ভজু ঘাড় নাড়ল। যুঁই চেঁচিয়ে পড়তে লাগল,–
কল্যাণীয় ভজু,
তোর চিঠি পেয়েছি। জানিস তো চিঠি আসতে কত দেরি হয়। তুই মনটা অত উতলা করিস কেন। তোরাই আমাকে দেখতে চাস আমার বুঝি তোদের দেখতে ইচ্ছে করে না? অত ভাবিসনে। দ্যাখ, মানুষ চিরদিন একরকম থাকে না। আমিও নেই। তোর সেই ছোটকালের কথা মনে আছে, আমি সাধু হয়ে বেরিয়ে যেতে চেয়েছিলুম? সেটা কতবড় পাগলামি। বৃথাই ভগবান বলে চেঁচিয়েছি। বারবার যে হাত তুলে নমস্কার করেছি আকাশের দিকে তাকিয়ে, সে যে তাদেরই, তোরাই সে যে। প্রমীলাকে বলিস, বাইরে গেলেই দেখা করব…
তারপর কালি লেপে দিয়েছে চিঠিটাতে। যেন দ্বীপের পরে অথৈ সমুদ্র।
ভজু তা বুঝল। তার দুই চোখের পাতা ভিজে উঠেছে। সে বলল ভাঙা গলায়, যুঁই। গৌর, নিতাই, শামু, মিনি–
আবার চুপ হয়ে গেল। যুঁই বলল, বলল কী বলছ, বলো।
ডাক্তার এলেন। এসেই তাঁর চোখ মুখের ভাব একেবারে বদলে গেল। ভজুর হাত নিয়ে নাড়ি। দেখলেন।
যুঁই ডাকল, ডাক্তারবাবু।
ডাক্তার বললেন আচমকা নিশ্বাস ফেলে, উনি যা চান, ওঁকে তাই দিন।
কী বললেন, কী বললেন। যুঁই ড়ুকরে কেঁদে উঠল।
ভজু হঠাৎ পরিষ্কার গলায় ডাকল, যুঁই মণি, কাঁদিসনে। এদিকে আয়, আমার ছেলেমেয়েকে আমার কাছে দে। যুঁই তাড়াতাড়ি সব ছেলেমেয়েকে তার কাছে এনে দিল। বলল, ওগো তুমি কী চাও একবার বলো?
ভজু দুহাতে ছেলেমেয়েদের জড়িয়ে এনে বলল, আমাকে একটু মদ দাও।
ডাক্তার বললেন, মদ?
যুঁই তাকাল ডাক্তারের দিকে। তীব্র ব্যাকুল দৃষ্টি তার।
ডাক্তার আবার একবার ভজুর হাত তুলে নাড়ি দেখলেন। কিন্তু মুখ আরও কালো করে চুপ করে রইলেন তিনি।
যুঁই বলল, বাধা দেবেন না ডাক্তারবাবু, আমাকে দিতে দিন। আর কোনওদিন যে চাইবে না।
বলে সে পাগলিনীর মতো পাশের ঘরে গিয়ে থমকে দাঁড়িয়ে পড়ল। দেখল তার শ্বশুর, তার স্বামীর মদটুকু সব খেয়ে, বোতলটি নিয়ে হতভম্বের মতো দাঁড়িয়ে রয়েছেন। এই মাত্র যেন ঝড়-ভাঙা গাছটা পাতাডালপালাহীন অবস্থায় দুমড়ে হা করে রয়েছেন। বুঝি পড়ে যাবেন এখুনি।
যুঁই চিৎকার করে উঠল পিচাশ..রাক্ষস!..
ভজুর গলার স্বর বন্ধ হয়ে আসছে। তবু বলছে, ভেবেছিলুম কত ভয় করবে, কত ভয়। না, ভয় নেই যুঁইবাবাকে ডাক।–
তারপর ফিসফিস করে বলল,
কথা বল হে মৌন রাত,
চোখ চাও…
মুক্তি দাও।…
ভুনু দশ বছর আগের মতো আচমকা ঘোড়া দুটোকে ছুটিয়ে বেরিয়ে গেল। হট যাও-মত রোখো রাজা-রানি চল। কিন্তু কোথায় যাবে সে। মনে হল তারও জীবনে, যৌবনের অধ্যায় আজ শেষ হয়ে গেল।
শ্রীমতী কাফের দরজা কয়েকদিন বন্ধ রইল। কাচের দরজায়, শ্রীমতী কাফে, ভিতরে আসুন কথাটাতে সামান্য ধুলো পড়ল। চরণও ভজুর বাড়িতে রাত্রে শোয়। বারান্দায় শুয়ে রইল কয়েকদিন একটা কুকুর তার সঙ্গে কুটে পাগলা। শুধু প্রিয়নাথেরা যেন ঘরছাড়ার মতো কিছুদিন এ-দিক ওদিক ঘুরে বেড়াল।
তারপর আবার ভোলা হল একদিন। গৌরকে বসিয়ে দিয়ে গেল তার বাপের চেয়ারটাতে তার মামা।
ভুনু হাঁ করে তাকিয়ে রইল ছেলেটার দিকে। শ্রীমতী কাফের আর এক পর্ব শুরু। কেবল ভুনুর মনে হল, ছিমতি যেন আজ বেওয়া বাউরী হয়ে গিয়েছে। হাঁ, এ তত লাটবাবুর অওরতের মতোই। লাটবাবুর প্রাণের ছিমতি কাফে।
.
তারপর উনিশশো আটচল্লিশ সালের শেষ দিকে একটি দিন। দীর্ঘ দিন চলে গিয়েছে। দীর্ঘ কতকগুলি বছর। তার মাঝে গেছে সর্বগ্রাসী যুদ্ধ আর মন্বন্তর। মানুষ মরেছে লক্ষ লক্ষ। শহিদ হয়েছে শত শত বিয়াল্লিশ সালের সংগ্রামে, ছেচল্লিশের আজাদ হিন্দ দিবসে।
কিন্তু আজকের এই সকালে শ্রীমতী কাফে দাঁড়িয়ে আছে তেমনি। না, তেমনি নয়, একটু অন্যরকম।
সাইন বোর্ড আছে তেমনি। তবে একদিকে কাত হয়ে পড়েছে। বিবর্ণ হয়ে গিয়েছে। অস্পষ্ট হয়েছে লেখাগুলি। দরজাগুলি পুরনো হয়ে গিয়েছে। চেয়ারগুলি হাল আমলের রূপ ধরেছে। ভেতরে ছবিগুলির অধিকাংশ নেই। নেই ভজনের সেই প্রিয় ছবি রবীন্দ্রনাথ, মেরি, সিরাজদ্দৌলা, আর র‍্যাফেলের মা। নেই নারায়ণের ছবি। ঘড়িটার লেখাগুলি ক্ষয়ে গেছে। ঘড়িটার নীচে একটা কাগজে লেখা হয়েছে, লিকার স্ট্রিকটলি প্রোহিবিটেড।
প্রোপ্রাইটরের চেয়ারে বসে আছে একটি নির্জীব মতো লোক। চেহারায় নির্জীব, চোখে মুখে বুদ্ধির চাপ লক্ষ করা যায়। লোকটা একমনে কাগজ পড়ছে। ” তার পাশে ঝুঁকে আছে একটা ছেলে। ছেলে নয়, যুবক। এক মাথা কালো কোঁকড়ানো চুল, লম্বা শক্ত গড়ন। টানা টানা চোখ, কিন্তু বিবর্ণ। বয়সের চেয়েও মুখটা পাকা। একটা কঠিন নিষ্ঠুরতার ছাপ।
ঝুঁকে আছে দুই বগলে দুটি ক্রাচ চেপে। হাঁটুর খানিকটা উপর থেকে তার একটা পা নেই। হাফ প্যান্টের তলা দিয়ে একটা পা নেমে এসেছে আর একটার তলায় গোল একটা মাংসের ডালা থলথল করছে। তার ওই নরম মাংসের ড্যালাটা প্রায় একটা কাবুলি এসে টেপে আর খিস্তি করে হাসে। ছেলেটাও হাসে তার পায়ের দিকে তাকিয়ে। বলে, কেটে দেব মাংসটুকু।
সে শ্রীমতী কাফের বাবুর্চি। বয়। নাম তার নিতাই, ভজুর ছেলে।
ভজনের মৃত্যুর পর গৌর বছরখানেক দোকানে বসেছিল। কিন্তু আশ্চর্য, স্বল্পভাষী সুন্দর গৌর একবছরের মধ্যে একেবারে অন্য ধরনের হয়ে গিয়েছিল। নানান কুসংসর্গে পড়ে তার চরিত্র সম্পূর্ণ ভিন্নরূপ ধারণ করেছিল। তার পক্ষে শ্রীমতী কাফের হুইল ধরা সম্ভব হয়নি। কিছুদিন সেটা এখানকার নিচু শ্রেণীর বদমাইশদের আশ্রয়স্থল হয়ে উঠেছিল।
প্রতিবাদ করার ছিল একমাত্র চরণ। প্রতিবাদ প্রিয়নাথও করেছে। কিন্তু গৌর তাদের সোজা পথ দেখিয়ে দিয়েছে।
কংগ্রেসের সবাই এমনিতেই তখন সরে গিয়েছে। হীরেন এখন কলকাতাবাসী। কৃপাল কংগ্রেসী এম এল এ। সে যখন এখান দিয়ে মোটরে করে যায় তখন একবারও তার স্মৃতিপথে এই শ্ৰীমতী কাফের কথা মনে হয় না।
প্রিয়নাথ একদিন গিয়ে যুঁইকে বলেছিল গৌরের কথা। যুঁই শুধু বলেছিল, ওটা ওরা বাপের সম্পত্তি ঠাকুরপো। আর গৌর যে এমনি হয়েছে, তাতে আমি একটুও অবাক হইনি। না হলেই ভাবনায় পড়তুম। তা, ও যদি শ্রীমতী কাফেটাকে একেবারে শেষ করে দিতে চায়, দিক। একবার ঘুচে গেলে আর শুনতে হবে না কিছু।
প্রিয়নাথ যুঁইয়ের মুখের দিকে আর তাকাতে পারেনি। প্রিয়নাথ হয় তো আরও কিছু করত, কিন্তু ঠিক সেই সময় কমিউনিসট পার্টিকে সরকার বেআইনি করে দিল। আত্মগোপন করল প্রিয়নাথ।
একবার শেষবারের মতো মাথা চাড়া দিয়ে উঠলেন হালদার। এই বয়সে, পাড়ায় ঘুরে ঘুরে শ্ৰীমতী কাফেটা তিনি একজনকে লিজ দিলেন।
ততদিন গৌর ঘোষ উচ্ছঙ্খল হয়ে উঠেছে। বিড়ি সিগারেট ছাড়িয়ে নেশার দৌড় তার অন্যদিকেও গেল। চরিত্রেও দোষ দেখা দিল।
যুঁই একটা প্রাণহীন পুতুলের মতো সব তাকিয়ে দেখেছে। সে দুঃখিত না বিস্মিত, কিছুই তার চোখ দেখে বোঝা যায়নি। রাত্রে ঘুমন্ত গৌরকে দেখত সে। মনে হত, তার স্বামী শুয়ে আছে যেন। পরমুহূর্তেই তার গায়ের মধ্যে ঘৃণায় কাঁটা দিয়ে উঠত। ভজন আর গৌর, এ যেন স্বর্গ মর্তের তফাত।
কিন্তু কী আশ্চর্য। শ্রীমতী কাফে বছরে বছরে কেবলি হাত বদলি হয়ে চলল। সবাই নাকি খালি লোকসানই দেয়। শ্রীমতী কাফের প্রোপ্রাইটারের চেয়ারটা যেন অভিশপ্ত, অভিশপ্ত দোকান। এখানে কেউ-ই বেশিদিন টিকে থাকতে পারে না। কেউ কেউ বলে, ভজুলাটের ভূত চেপে আছে দোকানটায়। এ আর কেউ চালাতে পারবে না।
সত্যি, চলে না। যারা লিজ নেয়, তাদের একটা মাসিক টাকা যুঁইকে দেওয়ার চুক্তিতে আবদ্ধ হতে হয়। কিন্তু বেশিদিন সেই চুক্তি পালন করা চলে না। অথচ এই শ্ৰীমতী কাফে একমাত্র ভরসা। যুঁই যা-ই বলুক, শ্রীমতী কাফে না থাকলে তারা খাবে কী।
এতদিন বাদে দেখা যাচ্ছে, এই শেষ মুহূর্তে হালদার বিচলিত হয়ে উঠছেন। যেন এইজন্যই তিনি বেঁচে রয়েছেন। বৃদ্ধা বকুলমা বিরক্ত হন যুঁইয়ের উপর। বলেন, এ মানুষটাকে তোমরা শান্তিতে মরতেও দেবে না। যুঁই ভাবে, সত্যি, যাকে বাঁচিয়ে রাখা উচিত ছিল তাকে রাখতে পারিনি। কাকে বলব, কাকে জানাব সে কথা। যাকে না বললেও সব বুঝতে, যাকে না দিলেও ঠিক নিয়ে নিত, সে তো আজ আর নেই। সেদিন যে ব্যথার মাঝে আগুন ছিল। আজ সে ব্যথা ও আগুন, কিছুই নেই।
নিতাইকে একটা মোটর কারখানায় ভরতি করার কথা হয়েছিল। কিন্তু তার একটা পা কেটে ফেলতে হয়েছে। ও যে দস্যি ছেলে। গাছ থেকে পড়ে পা কেটে সামান্য ঘা হল। সেই ঘা পচে উঠে পাটাকে বাদ দিতে হল। যেন সময় বুঝে, ঘর বুঝে ও পঙ্গু হয়ে বসে রইল। কোথায় গেল তার দস্যিপনা, কথায় কথায় আসি ও রাগ। কাচটি বগলে দিয়ে সে প্রথম দিকে রোজই চলে যেত নিরালা গঙ্গার ধারে। কেবলি বাবাকে মনে পড়তে। তারপর মনে মনে কী একটা ভেবে সে যুঁইয়ের কাছে ছুটে আসত। কিন্তু মুখ দিয়ে কিছু বলতে পারত না। শুধু ক্ৰাচটি বগলে চেপে দাঁড়িয়ে থাকত। যুঁই বলত, অমনি করে দাঁড়াসনি নিতু, একটু বসে থাক।
তারপর বিয়াল্লিশ সাল গিয়েছে। নিতাই বসে থাকতে পারেনি। ক্ৰাচটি বগলে দিয়ে সে রোজ বসে থেকেছে শ্রীমতী কাফের বারান্দায় গিয়ে। মালিক বদল হয়েছে কাফের। কোনও রাজনৈতিক দলের সভা বৈঠক সেখানে কিছুই হত না। তবু পুলিশ শ্রীমতী কাফে তখন তন্ন তন্ন করে তল্লাশি করেছে। তীক্ষ্ম সন্দেহান্বিত চোখে তাকিয়ে দেখেছে এক পা ওয়ালা নিতাইকে।
মানুষ না থাক, শ্রীমতী কাফের ইটের মধ্যে লুকিয়ে রয়েছে রাজনৈতিক ষড়যন্ত্রের ইন্ধন। শ্রীমতী কাফে যতদিন থাকবে, ততদিন এ অঞ্চল নিশ্চিন্ত হতে পারবে না।
কিন্তু নিতাই সেজন্য আসে না। সে আসে শ্রীমতী কাফের উপর নজর রাখবার জন্য। কাফের কোনও ক্ষতি না হয়। তার কোনও অধিকারই নেই, তবু সে নিজে, প্রত্যেকটি জিনিস খুঁটিয়ে খুঁটিয়ে দেখে যায়।
পেছনের অন্ধকার ঘরটা উঁকি মেরে দেখে। দরকার হলে নিজেও ঝাটা বুলিয়ে দিয়ে যায়। তখনও সে ভাবতে পারেনি এ ঘরে একদিন তাকে আসতে হবে কাজের জন্য। এই ঝুল পড়া অন্ধকার ঘরটা একদিন তার রোমান্সের লীলাভূমি ছিল। এ ঘরটাকে সে নিজের বলে ভাবতে পারেনি। কেন না, এখানে ভূত আছে। এটা কালো ঘর।
তারপর কমিউনিসট পার্টির উপর থেকে নিষেধাজ্ঞা উঠে গিয়েছে। আবার বাইরে বেরিয়ে এসেছে প্রিয়নাথেরা। জাপান-বিরোধী আন্দোলন তখন কমিউনিস্টদের মুখ্য কাজ। কিন্তু ফ্যাসি-বিরোধী যুদ্ধের গতি-প্রকৃতি তারা বোঝাতে পারেনি দেশকে, ফলে ভয়াবহ প্রতিক্রিয়ার মাঝখানে অপমানে ও বিদ্রূপে ছিন্নভিন্ন হতে হয়েছে তাদের। কিন্তু হার মানেনি।
আস্তে আস্তে দেখা গেল, শ্রীমতী কাফের দায়িত্ব যারা এর পর নিয়েছে তারা সকলেই কোনও না কোনও রাজনৈতিক দলের লোক। ফলে, সেখানে রাজনৈতিক কোলাহল, এমন কী হাতাহাতি, মারামারিও হয়েছে।
আন্দামান থেকে মুক্ত হয়ে এসেছেন নারায়ণ। যুঁইয়ের মনের মধ্যে হয় তো এমনি একটা আশা ছিল, নারায়ণ এবার সংসারে দায়িত্ব নেবেন। বোধহয় উচিত-বিবেচনায় নারায়ণও কিছুদিন চেষ্টা করেছেন।
সে চেষ্টা দেখে, ঘোমটার আড়ালে হাসতে গিয়ে যুঁই কেঁদে ফেলেছে। সে অনেকদিন কাঁদেনি। কাঁদতে হল নারায়ণের অবস্থা দেখে। সমুদ্রের এক অন্ধকার দ্বীপ থেকে মুক্ত হয়ে, আর এক জায়গায় এসে তিনি বন্দি হয়েছেন। যুঁইয়ের বন্দিশালায় আটক পড়েছেন তিনি। তার কাছে দৈনিক অনেক লোক আসে, তাঁর অনেক কাজ বাইরে। তাঁর জন্য অনেকে প্রতীক্ষা করে আছে। কিন্তু কেমন করে যান।… ভজন যে ভাসিয়ে রেখে গেছে সব। এসে দেখলেন, এ সংসারের দিন চলে না। গৌরকে সারাদিন খুঁজে পাওয়া যায়। নিতাই পঙ্গু। আর একটি ছেলে আছে, মন্টু। সে সারাদিন একটা সাইকেল মেরামতের দোকানেই পড়ে থাকে। কাজ শেখে। লেখাপড়া করাবার মতো পয়সাও নেই। তাকে নারায়ণ আর বেরুতে দেন না কোথাও।
কিন্তু তিনি কী করবেন। আজ তাঁকে কী নতুন করে আবার সংসারের পথে যাত্রা করতে হবে। তাতে তিনি নিজে বা সংসার, কোনওটাই যে টিকবে না।
তাঁর এ অবস্থা দেখে যুঁই আর চুপ করে থাকতে পারল না। জীবনে প্রথম সে ঘোমটার সমস্ত সঙ্কোচ খুলে ফেলে নারায়ণের সামনে এসে দাঁড়াল। বলল, আপনি এ ভাবে বসে থাকলে কী করে চলবে?
নারায়ণ লজ্জায়, সঙ্কোচে এতটুকু হয়ে উঠলেন। তাড়াতাড়ি বলে উঠলেন, না বউমা, আমি চেষ্টায় আছি। মানে, সংসারের সব ব্যাপার তো সব সময় বুঝে উঠতে পারিনে, তাই একটু—
সংসারের কথা বলিনি। আপনার সংসার তো শুধু এটাই নয়, আরও অনেক আছে।
নারায়ণ বুঝতেই পারেনি, যুঁই তাঁকে বিদ্রূপ করেছে কিনা। যুঁই বলল, এ ভাবে সব ছেড়ে দিয়ে আপনাকে আমি ঘরে বসে থাকতে দেব না। আপনার জন্য এত মানুষ বসে আছে–
না না বউমা, সংসারে কেউ কারও জন্য বসে থাকে না।
যুঁই জোর করে বলল, থাকে। নিজের চোখে তো দেখতে পাচ্ছি। আপনাকে দেশের মানুষ নির্বাসন থেকে মুক্ত করে নিয়ে এসেছে। আমি তো তার থেকে বাদ নই। আপনি চলে যান তাড়াতাড়ি, আপনার কাজে হাত দিনগে। আমাকে আর অপরাধী করবেন না।
নারায়ণের বুকের মধ্যে ফানুসের মতো ফুলে উঠল। চোখ দুটো তার কিছুতেই শুকনো থাকতে চাইছে না। বললেন, কিন্তু সংসার
যুঁই বলল, চলবে। বরং আপনি জানাশোনা একজন ভাল লোকের হাতে দোকানটা দিয়ে যান।
নারায়ণ ভাবছিলেন, ভজন ভাসিয়ে গিয়েছে। কিন্তু তার শ্রীমতী কাফেই আজ সব ভরসা।
একদিন শেষ মামলায় হেরে হালদারমশাইও ভজনের চায়ের দোকানটিকেই ড়ুবন্ত মানুষের তৃণকুটোর মতো জ্ঞান করেছিলেন।
কিন্তু আরও কিছু বলার ছিল যুঁইয়ের। বলল, প্রমীলা ঠাকুরঝি মারা গেছেন।
সংসারটা জানতেন না নারায়ণ। কয়েকমুহূর্ত তিনি অবুঝ পাগলের মতো দাঁড়িয়ে রইলেন। তারপরে বললেন, ও! মারা গেছে? কবে?
বছরখানেক। আপনাকে একবার দেখবার…
বউমা। নারায়ণ থামিয়ে দিলেন যুঁইকে। তিনি আর শুনতে চান না। পারছেন না শুনতে। কানের মধ্যে বাজছে খালি একটি কথা, একবার যদি তুমি না আসো, তা হলে জীবনের সবটাই বাকি থেকে যাবে।
যুঁই বলল, যদি কখনও রানাঘাট যান, তবে একবার প্রমীলা ঠাকুরঝির বরের সঙ্গে দেখা করবেন। ঠাকুরঝি বলে গেছেন।
গিয়েছিলেন নারায়ণ, দেখা করেছিলেন প্রমীলার বরের সঙ্গে। অত্যন্ত সাধারণ মানুষ। অবস্থাপন্ন লোক। বয়স হয়েছে যথেষ্ট। আর বিয়ে-থা করেননি। নারায়ণকে বলেছিলেন, অনেক চেষ্টা করেছিলাম মশাই ধরে রাখবার, আপনি বড় দেরি করে ফেললেন। বিয়ে হওয়ার পর থেকে শুধু তাকে ধরে রাখাই আমার কাজ ছিল। তা আপনি যে এত দেরি করবেন, মানে, তারও তো একটা মানুষের জান ছিল। কাহাঁতক সে আর….
নারায়ণ তাঁকে নিরস্ত করবার চেষ্টা করেছিলেন। কিন্তু ভদ্রলোক বলেছিলেন, না না, মশাই বলতে দিন। এই সামান্য কথা কয়টি না বললে আমারও যে ছুটি নেই। আপনার কি, দিব্যি কোনওদিন পুলিশের গুলি খেয়ে ফট করে মরে যাবেন, ব্যস হয়ে গেল। আর আমি? আমি কী করব?
হাসতে গিয়ে ভদ্রলোকের চোখের জল দেখা দিয়েছিল। বলেছিলেন, মশাই, আমি আর চুপ করে থাকতে পারছি না, বুঝলেন। এই যে নবীন, একেও সে আপনাকেই দিয়ে গেছে। আর আমি। আমাকে যদি নেন, মাইরি বলছি…আমি আর কিছুতেই একলা থাকতে পারছি না।….
নারায়ণ জোর করে প্রমীলার স্বামীর হাতটি নিজের হাতের মধ্যে নিয়ে খালি বলেছিলেন, আপনি একটু চুপ করুন। তারপর নীরবে তারা দুজনেই অসীম শূন্যে তাকিয়ে দাঁড়িয়েছিলেন। অনেকক্ষণ।
তারপর আবার শ্রীমতী কাফে। নারায়ণ যতীশ বলে একটি ভদ্রলোকের হাতে শ্রীমতী কাফে তুলে দিয়ে গিয়েছিলেন। ভদ্রলোককে অনেকে কমিউনিসট ভাবাপন্ন বলে জানতেন।
প্রিয়নাথদের অহোরাত্র আড্ডাস্থল ওইটাই। লোকে বলে, রেস্টুরেন্ট নয়, কমিউনিস্ট পার্টির অফিস। সত্যি, তাদের দলের প্রাদেশিক নেতারাও এ অঞ্চলে এলে একবার শ্রীমতী কাফেতে আসেন। তা ছাড়া দিবারাত্রি কমিউনিস্টরা তো আছেই। চা কত কাপ খায়, তার কোনও হিসেব নেই। আসলে জায়গাটি তাদের বড় সুবিধার হয়েছে।
মাঝে মাঝে যতীশবাবু গম্ভীর হয়ে চুপ করে থাকেন। কিন্তু ভদ্রলোক মুখ ফুটে বিশেষ কিছু বলতে পারেন না। কেন না, সময়ে সময়ে উনি নিজেও মেতে যান। মাঝে মাঝে রেগে গিয়ে তিনি কটু কথাও বলেন। কিন্তু রোধ করতে পারেন না।
নবীন গাঙ্গুলীও এ অঞ্চলের কংগ্রেসি এম এল এ। তিনি একদিন মোটর থেকে নেমে এক কাপ চা খেয়েছিলেন। খেয়ে যতীশকে বলেছিলেন, চায়ের স্বাদটাও দেখছি লাল হয়ে গিয়েছে। আপনি বুঝি প্রিয়নাথদের দলের লোক।
যতীশ তাড়াতাড়ি বলেছিলেন, আজ্ঞে না মশাই। নবীন ভেংচে বলেছিলেন, না মোশাই কেন, হাঁ মোশাই বলুন না। ছি ছি, অ্যাদ্দিনের দোকানটা একেবারে মাটি করে দিলে। নারানটার জন্যই এরকম হল। তুলে দেওয়া দরকার দোকানটা।
কৃপালও বলেছে এরকম কথা। শঙ্করদা কলকাতা কংগ্রেস কমিটির লোক, তিনি সেখানেই থাকেন। হীরেনও কলকাতাতেই থাকে। শোনা যায়, সে আজকাল ভারতের তীর্থক্ষেত্রগুলি ঘুরে বেড়াচ্ছে, প্রাচীন তথ্য সংগ্রহ করছে। বউদি তার সঙ্গে কলকাতাবাসিনী হয়েছেন। বউদিও এখন একজন কংগ্রেসের নেত্রী। এ অঞ্চলে তার নামে সবাই বড় কলঙ্ক দিয়েছে। অর্থাৎ বউদির চরিত্র সম্পর্কে।
তেমনি আছে শুধু কুটে পাগলা। তবে একেবারে বুড়ো হয়ে গেছে। একমাথা পাকাচুল, একমুখ দাড়ি।
কিন্তু চরণ নেই। গৌরের দৌরাত্ম্যের যুগেই শ্রীমতী কাফে ছেড়ে সে চলে গিয়েছে নাড় পুরোতের গলিতে। সে জীবনের পথে ভাসতে চেয়েছিল। কিন্তু একলা সে কোথায় ভেসে যাবে। তার সর্ব পড়ে থাকবে ওই গলিটাতে। পণাঙ্গনা সেই মেয়েটি তাকে আশা দিয়েছে, সময় এলে একদিন দুজনেই তারা বেরিয়ে পড়বে। তারা মুক্ত হয়ে যাবে। কিন্তু সেই মুক্তি আসেনি। তাদের দুজনেরই চুলে পাক ধরতে আরম্ভ করেছে। কিন্তু সেদিন আসেনি। আজকাল তাকে লোকে ঠাট্টা-বিদ্রূপ করে, খিস্তি-খেউড় করে। তার গায়ে খারাপ রোগের লক্ষণ দেখা দিয়েছে। সে কানা হয়ে যাচ্ছে আস্তে আস্তে। আধকানা চোখ নিয়ে সে মাঝে মাঝে শ্ৰীমতী কাফের সামনে এসে দাঁড়ায়। তাকে ভেতরে ডেকে নিয়ে যায় নিতাই।
এখানে এসে চরণের মনে পড়ে সেই শিয়ালদহ স্টেশনের কথা। যেদিন তাকে ধুলো থেকে তুলে নিয়ে এসেছিল ভজন, তার মনিব ভজুলাট। অর মনে পড়ে জাহাজের সেই বাবু, নারায়ণ, আর ইরাবতী কুলে সেই গ্রাম, তার জন্মভূমি।
যতীশের আমল থেকেই নিতাই এসেছে শ্রীমতী কাফেতে। সে নিজেই একদিন যুঁইকে বলেছিল, মা, আমি ভাল রাঁধতে পারি। একটা লোক শুধু শুধু মাইনে নিয়ে যায়। দোকানে আমিই রাঁধব। যতীশবাবুকে বলেছি।
ক্রাচ বগলে নিতাইয়ের দিকে খানিকক্ষণ অর্থহীন চোখে তাকিয়ে থেকে বলেছিল যুঁই, বেশ। তোর যদি তাই ইচ্ছে হয়।
যুঁই বুঝেছিল নিতাইকে সে তার বাপের দোকানে আজ চাকর খাটতে পাঠাচ্ছে। মা আর ছেলে কয়েক মুহূর্ত শুধু সামনাসামনি মাথা নিচু করে দাঁড়িয়েছিল। আর কিছুই বলার দরকার হয়নি। নিতাই মাটির বুকে ক্রাচের একটা অদ্ভুত খট খট শব্দ করে চলে গিয়েছিল। ক্রাচের সেই খোঁচা এসে লাগছিল যুঁইয়ের বুকে। সে ছুটে গিয়েছিল ছাদের উপর। ফিসফিস করে বলেছিল, কী অদ্ভুত কারখানা-ই না খুলেছিল।
হালদার মরবেন না। বোধ হয় বকুলমা মরতে দিতে চান না। তিনি আছেন সেখানে দিবারাত্র।
হালদারের একটা ইচ্ছা ছিল। ইচ্ছাটা, জমি সংক্রান্ত ওই বেনামা কাগজপত্রগুলি যদি গৌরকে দিয়ে কাজে লাগানো যায়। অর্থাৎ মামলা করানো যায়। সে আশা অনেকদিন নির্বাপিত হয়েছে। আশা ছিল নিতাই। সেও গেল। কিন্তু প্রধান রায় মন্ত্রী হয়েছেন শুনে তিনি আবার আশান্বিত হলেন। মুমূর্ষ শয্যাতেই সেই আশাতে আবার বুক বাঁধলেন তিনি। একদিন এই প্রধান রায়কে এ সমস্ত অঞ্চলের ভোট পাইয়ে দিয়েছিলেন কাউন্সিলের ইলেকশনে। সুরথনাথ বাঁড়জ্যেকে পরাজিত করেছিলেন।
গৌরের একটা সুযোগে সুবিধার জন্য প্রধান রায়কে একটা চিঠি লিখে পাঠিয়ে দিলেন গৌরের হাত দিয়ে। কয়েকদিন ঘুরে চিঠিটা দিয়েছিল গৌর তাঁকে। জবাবটা এসেছিল কৃপালের মারফত।
জবাব ছিল এখন কিছু করা সম্ভব নয়। আর নারায়ণের ভাইপোর কোনও কাজ সরকারি ব্যবস্থায় নেই।
হালদারমশাই খালি কৃপালকে বলেছিলেন, শিগগির বেরিয়ে যা এখান থেকে। যা।
কৃপাল অসহ্য ক্রোধে বেরিয়ে এসেছিল। এতবড় অপমানের একটা প্রতিশোধ নেওয়ার জন্য খেপে গিয়েছিল সে।
আজ আটচল্লিশ সালের শেষ দিক। কমিউনিসট পার্টি আবার বেআইনি হয়ে গিয়েছে। প্রিয়নাথ আত্মগোপন করেছে। কানু, বাঙালি, মনোহর, ভাগন, তারা সকলেই জেলে!
নারায়ণ অনেকদিন থেকেই বিভিন্ন জেলায় ঘুরছিলেন। তিনি গ্রেফতার হয়েছেন। জেলে আছেন।
.
শ্ৰীমতী কাফে ফাঁকা। আজকাল এখানে কয়েকশো সাইকেল রিকশা সব সময় প্যাঁক প্যাঁক করে ঘোরে। পুষ্পময়ী নেই। এ অঞ্চলে এখন নতুন বাস রুট খুলেছে। ঘোড়ার গাড়িতে কেউই চাপে না। তবু ভুনু আছে। একেবারে বুড়িয়ে গেছে। না, সে কোনওদিন এই ছিমতি কাফেকে বুঝল না, কোথা দিয়ে কী হয়ে গেল। লাটবাবুর ছেলেকে বাবুর্চির কাজ করতে দেখে সে ভগবানের প্রতিও বিমুখ হয়ে উঠেছে। কিন্তু ছিমতির সঙ্গে আর তার সে ভাব নেই। ভাবের লোক নেই, তাই ভাব নেই। মাঝে মাঝে সে চমকে দোকানটার দিকে তাকায়। মনে হয় কেউ যেন তাকে ভুনু সারথি বলে ডাকছে। কিন্তু কেউ ডাকে না। আজকে সে সারথি নয়, শুধু এক বুড়ো গাড়োয়ান।
নেই মনিয়া। মিনিলোসা। সে মারা গেছে। শুন্য কোল নিয়ে, মহাসমুদ্রের মতো অসীম উল্লাস বুকে চেপেই সে মারা গেছে।
ভবনাথের আর কোনও সন্ধান কেউ পায়নি।
শ্ৰীমতী কাফে টিমটাম চলে। চপ কাটলেট খাওয়ার লোক খুঁজে পাওয়া যায় না। অথচ কী ভিড় হয়েছে এ অঞ্চলে। পূর্ববঙ্গের বাস্তুবিতাড়িত মানুষের ভিড়। যেন দাবা খেলার ছড়ানো খুঁটির মতো ছড়িয়ে পড়েছে।
তবু শ্ৰীমতী কাফের উপর কড়া নজর। অন্ধকার রাত্রে অদৃশ্য প্রেতের জোড়া জোড়া চোখ পাহারা দিচ্ছে শ্রীমতী কাফে। এর প্রতিটি ইটে ইটে বিস্ফোরণের সম্ভাবনা।
দেওয়ালে দেওয়ালে লাল রংএর পোস্টার পড়ে রাত্রে, এই সরকারকে বিতাড়নের আহ্বান তাতে। খাওয়া পরার দাবি, বাঁচার দাবিতে ক্ষুব্ধ ঘোষণা লেখা থাকে কাগজগুলিতে।
দেওয়ালে, গাছে, পাড়ায় টিকটিকির মতো অনুসন্ধানী চোখ ঘুরছে। কে, কারা দিচ্ছে ওই পোস্টারগুলি। নজরটা সোজা গিয়ে পড়ে শ্রীমতী কাফের দিকে।
তখন হয়তো অন্ধকার শ্রীমতী কাফের ঘরে ঘুম ভেঙে যায় নিতাইয়ের। আজকাল সে এখানেই শোয়। আর তার ঘুম আসে না। ক্রাচ ছাড়া এক ঠ্যাং নিয়ে দাঁড়ায়। ঘুম আসে না, বিচিত্র খেয়ালে লাফিয়ে লাফিয়ে পেছনের ঘরে যায়। যেন একটা এক ঠ্যাংওয়ালা প্রেতের মতো। ঝাঁপটা আটকানো আছে কিনা দেখে। তারপর হঠাৎ লাইটটা জ্বেলে দেয়। অমনি তার কিম্ভুতকিমাকার ছায়াটা ভেসে ওঠে বেড়ার গায়ে।
আচমকা আলোর আঘাতে ছুটে পালায় ইঁদুর আর ছুঁচো। তার গা বেয়ে ওঠে আরশোলা। সে ঝাড়া দেয়, বলে, শালা!
আর তার দিকে তাকিয়ে প্রাণের ভয়ে কুড়কুড় করে খাঁচাবন্দি মুরগিটা। ভাবে, ওই এক ঠ্যাং যম বুঝি এখুনি ক্যাঁচ করে তার গলায় বসিয়ে দেবে ধারালো ছুরিটা। ওই কাটা ঠ্যাং দিয়ে চেপে গলায় ছুরি দেয় সে।
আবার বাতিটা নিভিয়ে দিয়ে সামনের ঘরে এসে তার বাবার চেয়ারটা দেখে। ওইখানে আর কোনওদিন সে বসে না। বসবার অধিকার নেই তার।
সত্যি, হঠাৎ ভীষণ নিষ্ঠুর হয়ে ওঠে তার মুখটা। কিন্তু খুব আলতোভাবে কাটা ঠ্যাংটায় হাত বুলোয় সে।
.
যতীশ কাগজ পড়ছেন। ক্র্যাচ বগলে দিয়ে ঝুঁকে দেখছে নিতাই। সকালবেলা। সবে শ্রীমতী কাফে খোলা হয়েছে। রিকশওয়ালারা এখনও সবাই আসেনি। ভুনু আসেনি। যাত্রীর ভিড় হয়নি।
এমন সময় একগাড়ি সশস্ত্র পুলিশ এল। পাশ থেকে নেমে এলেন একজন পদস্থ অফিসার। হাতে তাঁর তল্লাসির পরোয়ানা এবং আরও কিছু। ভদ্রলোক প্রৌঢ়। মাথায় কাঁচা-পাকা চুল। মোটাসোটা মানুষ। চোখে তার সপ্রশ্ন কৌতূহলিত দৃষ্টি। যেন অবাক হয়েছেন শ্রীমতী কাফে দেখে।
যতীশকে বললেন, আপনি মালিক যতীশ বন্দ্যোপাধ্যায়?
হ্যাঁ।
এ ঘরে কী কমিউনিসট পার্টির গুপ্ত অফিস আছে?
না।
আমরা দেখব।
তল্লাসি খুব সামান্য হল। পাওয়া গেল না কিছুই। রাস্তায় জনতার ভিড় হয়েছে। পুলিশ ভিড় হটিয়ে দিচ্ছে। অফিসারটি সব ঘুরে ঘুরে দেখে হঠাৎ বললেন, আগের ছবিগুলি দেখছি নেই। ভজুবাবুর আমলের সেই সব ছবি।
এই সেই ছোকরা অফিসার। একদিন যে মাথা উঁচু করে এখানে ঢুকতে চেয়েছিলেন কিন্তু পারেননি। আজ ঢুকেছেন। একদিন যাদের তিনি এখানে ধরতে এসেছেন, তাদের অনেকের হুকুমে আজ তিনি এখানে এসেছেন। যতীশকে জিজ্ঞেস করলেন, আপনি কমিউনিসট পার্টির মেম্বর?
যতীশ বললেন, আজ্ঞে না।
আপনাকে একবার থানায় যেতে হবে।
যতীশের মুখে হঠাৎ ছায়া ঘনিয়ে এল। তারপরে বলল, বেশ।
অফিসারটি আবার বললেন, এই নিন সরকারি হুকুমপত্র। এই শ্ৰীমতী কাফেটি আমি তালাবন্ধ করে দিয়ে যাব। গভর্নমেন্ট এটা খুলে রাখতে চান না।
বলে তিনি নিতাইয়ের দিকে ফিরে তাকালেন। জিজ্ঞেস করলেন, কী রে ছোকরা, তোর নাম কী?
প্রশ্ন গুনে নিতাইয়ের গায়ের মধ্যে জ্বলে উঠল। তবু বলল, নিতাই হালদার।
বাপের নাম?
ভজনানন্দ হালদার।
অফিসারটি যেন বিশ্বাস করতে পারলেন না। হঠাৎ থতমত খেয়ে গেলেন। আমতা আমতা করে বললেন, ও, মানের ভজুবাবু, ভজুবাবুর ছেলে তুমি?
নিতাই কোনও জবাব দিল না সে কথার। তিনি আবার বললেন, তোমার পাটা কী করে…
নিতাই পেছনের ঘরে ক্রাচের খটখট শব্দে চলে গেল। জল ঢেলে দিল সদ্য জ্বলা উনুনে। খাঁচায় একটা মুরগি ছিল ছেড়ে দিল সেটাকে বাজারের পেছন দিকে। মুরগিটা কয়েক মুহূর্ত এ অভাবিত মুক্তিতে থতমত খেয়ে দাঁড়িয়ে ঘাড় নাড়তে লাগল। তারপর বাজারের পেছন দিকটায় ছুটে গিয়ে খুঁটে খুঁটে পোকা খেতে লাগল। সবই নজর করে দেখল একটি সেপাই।
তারপর বাইরের ঘরে এসে যতীশকে বলল, আপনি যান, আমি মাকে গিয়ে বলি সব কথা।
অফিসারটি হঠাৎ ডাকলেন তাকে আবার। অফিসারটি কিছু করতে চান এদের জন্য। ভজু তাকে অনেক অপমান করেছে, তার শোধ দেবেন তিনি এদের উপকার করে। তিনি আবার মাথা উঁচু করে ঢুকতে চান শ্ৰীমতী কাফেতে।
নিতাইকে বললেন, তুমি একদিন কলকাতায় আমার সঙ্গে দেখা করো। বুঝতে পারছি, এটাই তোমাদের শেষ সম্বল। আমি চাই না এটা বন্ধ থাকুক। তুমি এসো, আমি তোমার নামে দোকানটাকে ওপন করে দেব, কেমন? আমিই সব ব্যবস্থা করে দেব। একটু সমঝে চললে, কিছুই হবে না। সত্যি, ভদ্রলোকের ছেলে! আমি গভর্নমেন্টকে রাজি করাব। কেমন?
নিতাই চকিতে একবার তীক্ষ্ম দৃষ্টিতে অফিসারের মুখের দিকে দেখে দক্ষিণ দিকে ফিরে তাকাল।…অনেক লোক ভিড় করেছে। সবাই তার দিকে তাকিয়ে আছে। বোধহয় সকলের করুণা হচ্ছে তার জন্য।
কোনও কথা না বলে, খুব জোরে পিচের রাস্তায় ক্রাচের শব্দ তুলে চলে গেল সে। খট খট খট…
অফিসারটি চাপা অস্ফুট গলায় খালি বললেন, সাপের বাচ্চা, শলুই! ননসেন্স। বোধ হয় মাথাটা আজ আবার নতুন করে নিচু হয়ে গেল তাই রাগ হচ্ছে।
.
তারপর দোকানটা বন্ধ করে দিয়ে চলে গেল।
শীতের রুক্ষতা। চারিদিকে ন্যাড়া গাছ। ধুলো আর ধোঁয়া। সব যেন কুঁকড়ে আছে। ওই আকাশ, ধুলো, মাটি সবই।
তবু একটা দক্ষিণের সামুদ্রিক হাওয়ার বেগ থেকে থেকে হুসহুস করে আসছে। শীতের আড়মোড়া ভেঙে আসছে বসন্তের হাওয়া।
নিতাই এসে সব বলল, যুঁইকে। যুঁই শুনল। অবাক হল না। হালদারমশাই শুনলেন, কিন্তু কিছু বুঝতে পারলেন না বোধ হয়। কেননা শুনতে পান না।
নিতাই যুঁইকে বলল অফিসারটির কথা। যুঁই তাতেও বিস্মিত হল না। বরং নিতাইয়ের কঠিন মুখটার দিকে বড় বড় চোখে তাকাল।
তারপর নিতাইয়ের একটি হাত নিজের ঘাড়ে নিয়ে ক্রাচ দুটি সরিয়ে দিয়ে বলল, ও দুটো থাক, আমার উপর ভর দিয়ে একটু দাঁড়া বাবা। ওই দুটো আমি দেখতে পারিনে রে।
নিতাই বলল, তোমার উপর আর কতদিন ভর করব?
যুঁই বলল, ভর করবি কেন? তা বলে আমার বুকে একটু আসতে নেই?
হাওয়া আসছে। উত্তরের চাপ ঠেলে আসছে দক্ষিণ হাওয়া। আর নিতাইয়ের উত্তপ্ত জিভে একটা নোনতা স্বাদ ঠেকছে।

