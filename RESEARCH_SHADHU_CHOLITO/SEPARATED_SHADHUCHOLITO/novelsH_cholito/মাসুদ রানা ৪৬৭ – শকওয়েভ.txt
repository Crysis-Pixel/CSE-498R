ঝোড়ো হাওয়ার দাপটে থেকে থেকে তুষারের চাবুক আছড়ে পড়ছে নগ্ন পর্বতের গায়ে। প্রচণ্ড ঝড়-ঝাপটা সইতে সক্ষম ফোর-হুইল-ড্রাইভেরও সাধ্য নেই এহেন দুর্যোগপূর্ণ আব- হাওয়ায় এত উঁচুতে পৌঁছায়।
পশ্চিম মঙ্গোলিয়ার বায়ান-ওলগি প্রদেশ। আলতাই পর্বতমালা।
শীতকালীন এ তুষারবৃষ্টি যে শিগগিরই মাথাব্যথার কারণ হয়ে উঠবে, সে-সম্পর্কে সম্যক ধারণা রয়েছে তৈমুরের। টানা তুষারপাতের কারণে, কে জানে, পরের বার হয়তো শিকারের সন্ধানে আসতেই পারল না এত দূর!
আরগালি ভেড়ার ক্ষুরের চিহ্ন ধরে ধরে আধ মাইলমত রুক্ষ, পাহাড়ি পথ পিছে ফেলে এসেছে তরুণ শিকারি। বহু নিচে রশি দিয়ে বাঁধা ওর টাট্টু ঘোড়া।
এ অঞ্চলের মানুষের কাছে নেকড়ে হচ্ছে সার্বক্ষণিক উদ্বেগের কারণ। তবে বহু দূর থেকেই ওগুলোর উপস্থিতি টের পাওয়ার ক্ষমতা রয়েছে আরগালির। চলার পথে জায়গায় জায়গায় থেমে বিশ্রাম নিচ্ছে পেঁচানো শিংঅলা, বিরাটাকৃতি পাহাড়ি ভেড়াগুলো। তৃপ্তির সঙ্গে চিবাচ্ছে খরখরে হিদারের চাপড়া। পালটার অনুত্তেজিত আচরণ দেখে আশ্বস্ত হয়েছে শিকারি — সহি সালামতেই রয়েছে ওর ঘোড়াটা।
শিকারে অস্বাভাবিক দক্ষতা রয়েছে ছেলেটার। ভেড়ার পালের চোখ এড়িয়ে শিকারের একেবারে নাকের কাছে পৌঁছে যাওয়ার ক্ষমতা অর্জন করেছে সে। গত পাঁচটি বছর ধরে পাহাড়ে পাহাড়ে শিকারের কাজ করে বেড়াচ্ছে তরুণ তৈমুর। ওর যখন বারো বছর বয়স, যার পর নাই ভেঙে পড়েছিল বুড়ো বাপটার শরীর। ঘোড়ায় চেপে দূর-যাত্রায় বেরোনোর উপায় আর ছিল না তার। তখন থেকেই পরিবারের হাল ধরেছে সে।
যে-কোনও স্থলচর বা খেচর প্রাণীর অগোচরে নিঃশব্দে তার একেবারে কাছে পৌঁছে যাওয়ার বিরল প্রতিভা রয়েছে এই তরুণের। বাপ-মা আর ছ’ভাই-বোনের মাংসের জোগান দিচ্ছে মূলত ও-ই। মঙ্গোলিয়ার নিঠুর পরিবেশে মাংসই হচ্ছে বেঁচে থাকার প্রধান জ্বালানি।
বাতাসে ওর গায়ের গন্ধ যাতে চরে বেড়ানো ভেড়াগুলোর নাকে না পৌঁছয়, সেজন্য অত্যন্ত সতর্ক রয়েছে মঙ্গোলিয়ান। পাথরের উপর দিয়ে স্বচ্ছন্দে পা ফেলে ফেলে চুপিসারে পৌছে গেল লক্ষ্যবস্তুর এক শ’ মিটারের মধ্যে।
উঁচু মত এক জায়গায় অবস্থান নিয়েছে ও। পরিষ্কার দেখতে পাচ্ছে নির্বাচিত ভেড়াটার পাশের দিকটা। বিশাল এক মদ্দা ওটা। চার ফুটমত হবে, আন্দাজ করল শিকারি।
অতি সন্তর্পণে এইমিং পজিশনে নিয়ে এল মান্ধাতার আমলের মার্টিনি-হেনরিটা। স্থির হয়ে গেল ওর শরীরটা আগ্নেয়াস্ত্রের পিছনে। রাইফেলের ব্রিচ খুলে, বেল্ট থেকে বড়সড় একখানা কার্তুজ টেনে নিয়ে নীরবে ঢোকাল অস্ত্রে। এর পর ব্রিচ বন্ধ করে ওপরে তুলল রিয়ারসাইটের পাতাটা। এই রেঞ্জ থেকে অনুমান করতে পারছে, ঠিক কতখানি উপরে লক্ষ্যস্থির করতে হবে। চলতে চলতে মাধ্যাকর্ষণের টানে নেমে এসে সঠিক লক্ষ্যে আঘাত হানবে ঘুরন্ত, ভারি বুলেট।
দূরে মূর্তির মত স্থির হয়ে রয়েছে জানোয়ারটা। কেবল মুখটা নড়ছে তেরছা চিবানোর ভঙ্গিতে।
মনে মনে কৃতজ্ঞতায় আপ্লুত হলো তরুণ। শ্রদ্ধা নিবেদন করল পাহাড়-পর্বতের দেবতার প্রতি। চোখ মিটমিট করে পাপড়ি থেকে ঝরাল তুষারকণা। আলতো করে আঙুল জড়িয়েছে ট্রিগারে।
সাধারণ, স্বাভাবিক ছন্দে শ্বাসপ্রশ্বাস নিচ্ছে না শিকারি এখন। টার্গেটের উপর পরিপূর্ণ মনোযোগ নিবদ্ধ করায় হৃৎপিণ্ডের গতি যে ধীর হয়ে এসেছে, অনুভব করছে বিলক্ষণ। নিশানাভেদে ব্যর্থ হলে, ছত্রভঙ্গ হয়ে যাবে জানোয়ারগুলো। সেক্ষেত্রে আজ আর উপায় নেই শিকার পাওয়ার। এ হপ্তাটাই পার করতে হবে মাংসের জোগান ছাড়া।
কিন্তু না, বিফল হবে না ও। আত্মপ্রত্যয়ের অভাব নেই ওর তরুণ বুকে। আজ রাতে, বহু দিন পর আবার মাংস তুলে দেবে ও পরিবারের সবার মুখে।
মোক্ষম মুহূর্ত বুঝে ধীর ভঙ্গিতে টেনে দিল সে ট্রিগার।
সঙ্গে সঙ্গে শুরু হলো যেন কেয়ামত!
বিস্ফোরণের জোরালো শব্দের সঙ্গে সঙ্গে চোখের সামনে থেকে অদৃশ্য হয়ে গেল গানসাইটের উপর দিয়ে দেখা দৃশ্যটা।
প্রথমে বিহ্বল তৈমুরের মনে হলো, কীভাবে জানি বিস্ফোরিত হয়েছে ওর প্রাচীন রাইফেলটা।
না। তা তো নয়! আস্তই রয়েছে এটা। আর গুলিও হয়েছে ঠিকঠাক। মদ্দা ভেড়াটা গুলি খেয়ে লাফিয়ে শূন্যে ওঠার আগেই ঘটে গেছে ভয়ঙ্কর কী যেন।
পাহাড়টা কি সরে যাচ্ছে পায়ের নিচ থেকে? প্রবল এক ঝাঁকিতে শূন্যে ছুঁড়ে দিল ওকে অদৃশ্য এক শক্তি। ফুরসতই পেল না চিৎকার করার।
গড়াতে গড়াতে, ডিগবাজি খেতে খেতে পর্বত থেকে পিছলে পড়ছে তৈমুর। গুরুগম্ভীর আওয়াজে ভরে রয়েছে ওর শ্রবণেন্দ্রিয়। কীসের এক জোর আঘাতে জ্ঞান হারাল বেচারা।
.
জ্ঞান যখন ফিরল, আকাশটা ততক্ষণে কালো হয়ে গেছে।
অনেক, অনেকক্ষণ পর উঠে বসল তৈমুর। তুষার সরাল চোখের পাতা থেকে। ঠাণ্ডায় কাঁপছে ঠকঠক করে। জামা- কাপড়ে চাপড় দিয়ে তুষার আর ধুলো সাফ করল।
খানিক পর কোনমতে সোজা হয়ে দাঁড়াল ও। টলছে। প্রলয়ঙ্করী ভূমিধসে জানে না কখন কোথায় হারিয়েছে শিকারের একমাত্র অবলম্বন- মার্টিনি-হেনরিটা। ধসটা ধাক্কা দিয়ে ফেলে দিয়েছে ওকে পর্বত থেকে।
ঘটনার আকস্মিকতা এখনও সামলে উঠতে পারেনি ছেলেটা। রাইফেলটার খোঁজে আবার পাথুরে ঢাল বেয়ে উঠতে আরম্ভ করল কষ্টেসৃষ্টে।
উপরে উঠেই কুঁকড়ে গেল ও তীব্র আতঙ্কে। ভয় পাচ্ছে সামনের দিকে তাকাতে।
কিন্তু শেষ পর্যন্ত ভয় পরাজিত হলো কৌতূহলের কাছে।
নিচের অবিশ্বাস্য দৃশ্যটা দেখে শ্বাস আটকে এল ওর।
বিশাল, প্রায়-নিখুঁত একটা বৃত্তাকার জায়গা জুড়ে ঘটা প্রলয়কাণ্ডের সীমানার ঠিক বাইরে দাঁড়িয়ে রয়েছে ও পাহাড়টার চূড়ায়। শিকারির তীক্ষ্ণ দৃষ্টিতে যত দূর দেখতে পাচ্ছে, তত দূর পর্যন্ত বিস্তৃত এই ধ্বংসযজ্ঞ।
তাকাল আশপাশে। নিশ্চিন্তে চরতে থাকা আরগালিগুলো উধাও হয়ে গেছে ভোজবাজির মত।
প্রকাণ্ড সব পাথর খসে পড়ে সমান হয়ে গেছে পাহাড়ের ওপাশটা। তলায় আছড়ে পড়ে গুঁড়িয়ে গেছে পাথরগুলো। পাইনের জঙ্গল পুরোপুরি নিশ্চিহ্ন।
নরকের কোনও রাক্ষস যেন তাণ্ডবনৃত্য চালিয়েছে এলাকা জুড়ে!
নানান অভিব্যক্তির মিশেলে ভাংচুর শুরু হলো ধুলো-ময়লা আর অশ্রুর দাগ লাগা মুখটায়। আদিগন্তবিস্তৃত বিচিত্র আভার দিকে একদৃষ্টে চেয়ে রয়েছে ও। জীবনে দেখেনি এরকম কিছু। বহু দূরে উড়ন্ত মেঘের ভিতর দিয়ে চাকু চালাচ্ছে যেন বিজলির ফলা। কিন্তু বজ্রের গর্জন নেই কোনও। স্রেফ বিছিয়ে রয়েছে যেন অপ্রাকৃত নৈঃশব্দ্যের ভারি চাদর।
সহসা দৃঢ় বিশ্বাস জন্মাল মনে, অশুভ কোনও অলৌকিক ইশারাতেই মহাবিপর্যয় ঘটে গেছে এখানে।
ভয়ার্ত গোঙানি বেরিয়ে এল তৈমুরের মুখ থেকে। পিছিয়ে এসে তাড়া খাওয়া আরগালির মত পড়িমরি করে উতরাই বেয়ে নেমে যেতে লাগল ও পাহাড় থেকে। ফিরে যাচ্ছে যেখানে বেঁধে রেখে গিয়েছিল ওর টাট্টু ঘোড়াটা।এ ধরনের পরিস্থিতি নতুন নয় রানার জন্য। শুধু রিফ্লেক্সের কারণে ডান পায়ে চাপ দিয়ে এক লাফে বিল্ডিঙের আড়ালে ফিরে আসতে পারল ও। আরও দুটো গুলির আওয়াজ হলো প্রথমটার পর পরই। পড়েই যাচ্ছিল, কিন্তু দুই হাতে জড়িয়ে ধরে ওকে খাড়া রাখল সেলেনা।
আকস্মিক আঘাতে প্রায় অবশ হয়ে গেছে রানার পা।
অস্ত্রটা ছেড়ে দিয়ে ঊরু আঁকড়ে ধরল রানা দুই হাতে। পরিষ্কার দেখতে পেল বুলেটের গর্তটা, জিনস ভেদ করে গুলি ঢুকেছে ভিতরে। অবশ হয়ে গেছে নিতম্ব থেকে হাঁটু পর্যন্ত!
প্যান্টের পকেটে হাত ঢোকাল রানা। বেরিয়ে এল ম্যাগাজিন দুটো। অনেকখানি জায়গা জুড়ে বাঁকা হয়ে গেছে ওগুলোর একটা। প্রচণ্ড ঘা খেয়ে সম্পূর্ণ অকেজো হয়ে গেছে কঠিন অ্যালয়।
বুলেটের আঘাত বেশির ভাগটাই গেছে ম্যাগাজিনের উপর দিয়ে। তবে গুলি বেরিয়ে যাওয়ার চিহ্ন নেই কেন? আর রক্ত? গেল কোথায়?
চামড়ায় তপ্ত কিছুর ছোঁয়া পাচ্ছে রানা। পকেটের আরও গভীরে হাত ঢুকিয়ে পেয়ে গেল তামা আর সীসের চ্যাপ্টা, খাঁজ কাটা চাকতিটা। নাইন মিলিমিটার বুলেটের শেষ পরিণতি ওটা।
স্বস্তিতে ছেয়ে গেল রানার অন্তর। আবারও স্বাভাবিক স্পন্দন শুরু হলো হৃদযন্ত্রে। বাতিল ম্যাগাজিনটা ছুঁড়ে ফেলে দিয়ে নিচ থেকে আবার তুলে নিল বেরেটা।
চেপে রাখা শ্বাস ছাড়ল সেলেনা। ‘ভেবেছিলাম, গুলি খেয়েছ তুমি!’
‘বুলেটের ব্যাপারে বরাবরই ভাগ্যটা আমার অনুকূলে থাকে বলতে পারো,’ সরস মন্তব্য রানার। যেদিক থেকে গুলি এসেছে, সেদিকে আবারও সতর্ক দৃষ্টি নিক্ষেপ করল কোনা থেকে।
বেশি দূরে নয় আক্রমণকারী… তিরিশ কি চল্লিশ গজ তফাতে আড়াল নিয়েছে কোথাও। শিকারির পোড় খাওয়া অভিজ্ঞতা নিয়ে প্রতীক্ষায় রয়েছে, আবার কখন ফাঁকায় পাবে ওদেরকে।
কোথায় থাকতে পারে লোকটা?
সিমেন্টের ব্যাগ অথবা ইটের পাঁজার ওপাশে?
নাকি নিচু ওই দেয়ালটার পিছনে?
সাব-মেশিন গানের ব্যারেলটা কোনা দিয়ে বের করে ট্রিগার চেপে এপাশ-ওপাশ বুলিয়ে আনল রানা। মোরব্বার মত ঝাঁঝরা হয়ে গেল সিমেন্টের ব্যাগগুলো। পাঁজার ইটগুলোকে একত্র করে রাখা টেপটা ছিঁড়ে হুড়মুড় করে নিচু দেয়ালের উপর আর পিছনদিকে ধসে পড়ল স্তূপ।
সঙ্গে সঙ্গে শোনা গেল একটা আর্তচিৎকার। এতগুলো ইটের ঘা খেয়ে ত্রাহি ত্রাহি অবস্থা ‘অদৃশ্য’ শত্রুর।
হামাগুড়ি দিয়ে সরে এল সে দেয়ালের আড়াল থেকে, এঁকেবেঁকে ছুটতে আরম্ভ করল পিছনের বিল্ডিংগুলোর দিকে।
জায়গায় দাঁড়িয়েই গুলি শুরু করল রানা। কিন্তু দুটো গুলির পরই খালি হয়ে গেল ম্যাগাজিন। লাইফ-লাইন পেয়ে আবার অদৃশ্য হলো দুশমন।
বিড়বিড় করে গাল বকতে বকতে অস্ত্রে ঢোকাল রানা অবশিষ্ট ম্যাগাজিনটা। খর দৃষ্টি রেখেছে দালানগুলোর উপর, যেগুলোর কোনটার মধ্যে আশ্রয় নিয়েছে অস্ত্রধারী।
নীরবতা। পাল্টা কোনও গুলি এল না ওদিক থেকে।
দ্রুত চলছে রানার মস্তিষ্ক। চেষ্টা করতে গিয়ে বিপদে পড়েছে একবার, দ্বিতীয় বার আর খোলা জায়গায় বেরোনোর খায়েশ ওর নেই।
শুটারও নিশ্চয়ই সামনে থেকে নজর রাখবে না আর ওদের মুভমেন্টের উপর! বরঞ্চ ঘুরপথে এসে অ্যামবুশের চেষ্টা চালাবে। রানা নিজে হলে ঠিক তা-ই করত।
তাড়াতাড়ি একটা সিদ্ধান্ত নিতে হবে ওকে। ভুলচুক করলেই মাশুল দিতে হবে জানটা খুইয়ে।
তৃতীয় আরেকটা অপশন বেছে নিল রানা। সামনেও যাবে না, পিছনেও নয়। উঠে পড়বে উঁচু কোথাও।
ভারাগুলোর দিকে ইঙ্গিত করল আঙুল তুলে। বিবশ ভাবটা কেটে গিয়ে অনেকটাই স্বাভাবিক এখন বাঞ্চ পা, রয়ে গেছে কেবল অস্বস্তিকর জ্বালাটুকু।
ব্যথা উপেক্ষা করে চারতলার ছাতে উঠে যাওয়া মইয়ের কাছে চলে এল রানা। আগে উঠতে বলল সেলেনাকে।
চারপাশে চেয়ে বুঝে ফেলল রানা নির্মাণশ্রমিকদের আজ আগেভাগে ছুটি দেয়ার কারণটা। বিশাল এক আণ্ডারগ্রাউণ্ড ওয়াটার-রিযারভয়েরের তলীটা ঢালাই হয়ে যেতেই আজ ছুটি দিয়ে দেয়া হয়েছে।
যতক্ষণ না প্রথম ভারাটাতে পৌঁছুল সেলেনা, নিচেই দাঁড়িয়ে রইল রানা। ও উঠে যাওয়ার পর পরই মই বাইতে শুরু করল রানা নড়বড়ে তক্তা লক্ষ্য করে।
সেলেনা ততক্ষণে মই বেয়ে রওনা হয়ে গেছে পরবর্তী লেভেলের দিকে। চারতলার ছাতে উঠে থামল ওরা। কিন্তু কোনও দিকেই লোকটার চিহ্ন দেখা গেল না।
গোটা বিল্ডিংটাই ঘিরে দেয়া হয়েছে মাচা দিয়ে। সাবধানে পা ফেলে সেলেনাকে নিয়ে চলল রানা দালানটার পিছনদিকে। বিল্ডিং-কর্মীদের নিরাপত্তার জন্য মাচাগুলো আবার তারের জালের সেফটি ব্যারিয়ার দিয়ে ঘেরাও করা। জাল ভেদ করে দেখতে পাচ্ছে রানা পাশের বিল্ডিঙে যাওয়ার পাদানিগুলো। ছুরির পিঠ দিয়ে মসৃণ করা ধূসর পরিজের মত দেখতে লাগছে ওগুলোকে।
কংক্রিটের চকচকে পিচ্ছিল সরু সারফেসের উপর দিয়ে যাবে কি যাবে না, কয়েক মুহূর্ত তা নিয়ে দোটানায় ভুগল রানা। শেষমেশ ভাবল, কেই সারা সারা—যা হওয়ার, তা হবে!
রেইলিং আঁকড়ে ধরেছে সেলেনা। ‘আমার উচ্চতা- ভীতির কথা বলেছি কখনও তোমাকে?’ ভুলেও তাকাচ্ছে না ও নিচের দিকে।
‘আর উপায় তো নেই… চলে এসো।’ গম্ভীরভাবে পা বাড়াল রানা।
নিচে একবার ঝাড়ু দিয়ে এল ওর দৃষ্টি। চল্লিশ ফুট উঁচুতে রয়েছে ওরা। চমৎকার নজর রাখা যাচ্ছে এখন সাইটের উপর। কিন্তু না, প্রতিপক্ষের নামনিশানা নেই কোথাও।
পাদানিতে পা রাখল রানা। সাবধানে এগোতে এগোতে বিল্ডিং, গ্যারাজ, কনস্ট্রাকশন ইকুপমেন্ট—ভালো মত দেখে নিচ্ছে সম্ভাব্য আত্মগোপনের জায়গাগুলো।
নাহ!
হঠাৎ মেয়েটা ‘খোঁত’ করে উঠতেই একটা হার্টবিট মিস করল ও। ঘুরল পাঁই করে।
ঘুরপথই বেছে নিয়েছে বদমায়েশটা। রানাদের মতই নিচে না থেকে উঠে এসেছে উপরে। পিছন থেকে এসে পাকড়াও করেছে সেলেনাকে। এক হাতে ওর গলা পেঁচিয়ে ধরে, বর্ম হিসাবে ব্যবহার করছে মেয়েটাকে।
ফ্রি হয়ে গেল রানার অস্ত্র ধরা হাতটা।
লোকটার এমএক্সফোরের মোটা সাইলেন্সার টিউব সেলেনার ঘাড়ের পাশে বিপজ্জনক ভঙ্গিতে চেপে ধরা।
‘অস্ত্র ফেলো,’ নির্দেশ এল নিরাবেগ স্বরে। ‘না হলে মরবে মেয়েটা।’
‘শুট হিম, রানা!’ চেঁচিয়ে উঠল সেলেনা। ‘আমার যা হয়, হোক!’
‘বাহ, বাহ! এক্কেবারে রোমান্টিক সিনেমার ডায়ালগ!’ সাব-মেশিন গানের সাইলেন্সারটা আরও একটু গেঁথে গেল সেলেনার ঘাড়ের মাংসে। গলার উপর থেকে হাতটা সরে এসে চেপে ধরল মুখটা।
মোচড়ামুচড়ি করে ছাড়া পেতে চাইছে বেপরোয়া সেলেনা, পেরে উঠছে না শক্তিশালী লোকটার সঙ্গে। লোকটার হাসি হাসি বিদ্রূপাত্মক অভিব্যক্তিতে লেখা: ‘কাঁচা কাজ করি না আমি, ডারলিং!’
রানাও টের পেয়েছে সেটা। নিষ্ঠুর, মর্মান্তিক মৃত্যু কানের কাছে ফিসফিস করছে। কোনও চালাকি চলবে না এর সঙ্গে। খসে পড়তে দিল ও পাটাতনের দিকে নিচু করা বেরেটাটা।
‘লাথি মেরে ফেলে দাও কিনার দিয়ে,’ পরবর্তী আদেশ এল।
লাথির দরকার হলো না, জুতোর আগা দিয়ে অস্ত্রটায় মৃদু ঠেলা দিল রানা। সেফটি রেইলের নিচের ফাঁক দিয়ে কাত হয়ে হারিয়ে গেল ওটা। মাচানের ধাতব খুঁটির সঙ্গে ঠং-ঠনাৎ বাড়ি খেয়ে পড়ল গিয়ে চল্লিশ ফুট নিচের জমিনে।
‘গুড বয়।’ ক্রূর হাসিতে বেঁকে গেল শয়তানের ঠোঁট।
খেয়াল করল রানা, ট্রিগারে চাপ বাড়াচ্ছে লোকটার আঙুল। সিঙ্গল শটে সেট করা অস্ত্রটার ফায়ার সিলেক্টর। মাযল বিস্ফোরিত হলে কানের নিচ দিয়ে মগজ ভেদ করে বেরিয়ে যাবে গুলি।
‘ট্রিগার টিপলে মরবে তুমি!’ অদ্ভুত শান্ত শোনাল রানার কণ্ঠস্বর।
বিকশিত পদ্ম ফুলের মত মধুর হাসি দিল বাদামিচুলো গানম্যান। ‘আয়ু শেষ তোমার। বেহুদা মুখ খরচা না করে দু’-চার সেকেণ্ড নিজের উপরঅলাকে ডাকো!’
কথাটা শেষ হওয়ার আগেই এক ঝটকায় সেলেনা নিজেকে ছাড়িয়ে নিলে হাসিটা পরিণত হলো নগ্ন বিস্ময়ে।
মাপা স্পিডে বেরেটাধারীর পায়ের নলী বরাবর জুতোর হিল চালিয়ে দিল সেলেনা, সেই সঙ্গে প্রচণ্ড চাপে মাড়িয়ে দিল ওর পায়ের আঙুল। কারাতের কৌশলে মুচড়ে দিল আগ্নেয়াস্ত্র ধরা হাতটা।
যন্ত্রণার চোটে সেলেনাকে ‘ওরেব্বাপ!’ ডেকে বসল বীরপুরুষ। ট্রিগারে চাপ পড়তেই কেশে উঠল সাব-মেশিন গান।
ওদের অনেক দূর দিয়ে বেরিয়ে গেল গুলিটা। মাচানের পিছনের দেয়ালে লেগে তীক্ষ্ণ শিস তুলে ছুটল আরেক দিকে
হাতটা এখনও মুচড়ে ধরে রয়েছে সেলেনা, হাঁটু ভাঁজ করে বসাতে চাইছে বদমাশটাকে। খেপা ষাঁড়ের মত মাথা দিয়ে ঢুস দিল ওকে বাদামিচুলো।
চিৎপটাং হয়ে পড়ল বেচারি পাটাতনের উপর। অল্পের জন্য রক্ষা। আরেকটু হলেই নিচে পড়ে যেত সেফটি ব্যারিয়ারের নিচের ফাঁক দিয়ে।
হাঙরের মত হিংস্র মুখভঙ্গি করে অস্ত্র তাক করল লোকটা পয়েন্ট-ব্ল্যাঙ্ক রেঞ্জ থেকে সেলেনার মাথাটা উড়িয়ে দেয়ার জন্য।
তার আগেই দুনিয়াসেরা দৌড়বিদ উসাইন বোল্টের মত ছুটে এসে ঝাঁপিয়ে পড়ল রানা গানম্যানের উপর।
সাব-মেশিন গান ধরা হাতটা নিষ্ঠুরভাবে আছড়াল ও ব্যারিয়ারের গায়ে, খসিয়ে ফেলল অস্ত্রটা। চারতলা থেকে নিচে পড়বার আগেই সর্বশক্তিতে কনুই চালাল রানা প্রতিদ্বন্দ্বীর অ্যাডাম’স অ্যাপল লক্ষ্য করে।
কিন্তু জায়গামত লাগানো গেল না। সামান্য পিছিয়ে গিয়ে রানার আঘাত এড়িয়ে গেল লোকটা।
বড় কঠিন পাত্র সে। কয়েক সেকেণ্ডেই নিজেকে সামলে নিয়ে ঝাঁপিয়ে পড়ল রানার উপর। রেইলের পাশে ধস্তাধস্তি শুরু হলো দু’জনের। সমানে সমান।
নিজের পায়ে দাঁড়ানোর চেষ্টা করছে সেলেনা। এখনও সামলে নিতে পারেনি বেমক্কা গোঁত্তাটা।
ওজনদার একটা ঘুসি এসে পড়ল রানার বাম পাঁজরে। ব্যথার স্রোত ছুটল আশপাশে। পরমুহূর্তে ওর নাকমুখ সই করে কপাল ঠুকল খেপা ষাঁড়।
সুযোগটা কাজে লাগল রানা। আলগোছে সরে গিয়ে শত্রুর মোমেন্টামের সঙ্গে নিজের শক্তি যোগ করে ঠুকে দিল ওর মাথাটা মাচানের খুঁটিতে।
বিকট ‘ঠন্’ আওয়াজে থরথর করে কেঁপে উঠল গোটা স্ট্রাকচার।
তাতেও সন্তুষ্ট নয় রানা। প্রতিপক্ষের শরীরটা ঘুরিয়ে দিয়ে দু’হাতে এবার মুচড়ে ধরল ওর কান দুটো। কান টানলে মাথা আসে। পিছিয়ে এনে আবারও লোকটার নারকেল ফাটাল রানা লোহার পাইপে আছড়ে। ফাটা নারকেল নিচু হতেই ধাতব খুঁটিতে দেখা গেল রক্ত।
এবার সমস্ত শক্তি একত্রিত করে ডান হাঁটু দিয়ে মারল রানা ওর নাভি বরাবর।
মাতালের মত টলমল করতে করতে সেফটি রেইলিঙের উপর চিত হয়ে পড়ল পরাস্ত দুশমন। বেঁকে গেল তারের জাল। একদিকের জয়েন্ট খুলে গিয়ে রেইলিং থেকে আলগা হয়ে ঝুলতে লাগল ব্যারিয়ারের গোটা একটা অংশ।
রক্ত মাখা মুখটা এবার লক্ষ্য রানার। গায়ের জোরে একটা বিরাশি সিক্কা হেঁকেই কাতরে উঠল নিজেই। দাঁতে লেগে কেটে গেছে ওর আঙুলের গাঁট।
ব্যালান্স ঠিক রাখার জন্য হাত দুটো দু’দিকে ছড়িয়ে দিয়েছে রক্তাক্ত প্রতিপক্ষ। তা-ও শেষ রক্ষা হলো না। গতি হারিয়ে কাত হয়ে পড়া লাটিমের মত আচমকা একটা পাক খেয়ে লুটিয়ে পড়ল পাটাতনের প্রান্তে। কী ঘটতে যাচ্ছে, হৃদয়ঙ্গম করতে পেরে হাহাকার উঠে এল বুকের গহীন থেকে। দেহের ঊর্ধ্বাংশের বেশির ভাগটা পাটাতনের বাইরে পড়ায় চল্লিশ ফুট নিচে পড়া এখন অবশ্যম্ভাবী।
হঠাৎই খড়কুটো ঠেকল হাতে! নিচের দিকে রওনা হওয়ার আগেই বাতাসে থাবা মেরে পেয়ে গেল রানার শার্টের আস্তিন।
এমন কিছুর জন্য মোটেই প্রস্তুত ছিল না রানা। প্রফেশনাল কিলারের শরীরের ওজনে আচমকা হুমড়ি খেয়ে পড়ল ও পাটাতনের বাইরের দিকে, দেখল উল্কার বেগে উপরে উঠে আসছে নিচের জমিন।
মাচানের একটা খুঁটি ধরে ফেলে পতন ঠেকাল রানা। ঝাঁকুনির চোটে মনে হলো, হাতটা ছিঁড়ে আসবে কাঁধের জয়েন্ট থেকে। তীব্র ব্যথা হাত বেয়ে ছড়িয়ে পড়ল পিঠে।
শূন্যে ঝুলছে ও বিপজ্জনকভাবে। কিছুই নেই পায়ের তলায়!
তলোয়ারের মত বাতাস চিরল সেলেনার চিৎকার।
রানার মত ভাগ্য অত ভালো নয় বদমাশটার। খড়কুটো পেলেও ধরে রাখতে পারেনি। ডিগবাজি খেয়ে চিত হয়ে আছড়ে পড়েছে নির্মীয়মান আণ্ডারগ্রাউণ্ড পানির টাঙ্কির তাল কে তাল ভেজা, নরম কংক্রিটের ঠিক মাঝখানে। চারদিকে কাদার মত ছিটকে উঠল এক রাশ সিমেন্ট, বার্ ও কুচিপাথর।
নরম কাদার বিছানায় ল্যাণ্ড করে একটা মুহূর্ত চিত হয়ে শুয়ে থাকল লোকটা। যেন বুঝতে পারছে না, কী ঘটেছে। তার পরই আঠালো কাদা চোরাবালির মত টেনে নিতে শুরু করল তাকে। এই বার নড়ে উঠল লোকটা দুর্বলভাবে। চোখ মেলে চাইল চারপাশে।
বিপদের ভয়াবহতা উপলব্ধি করেই ঝটকা দিয়ে উঠল মাথাটা কংক্রিট থেকে। নিজের অজান্তেই বেরিয়ে এল মরণ- চিৎকার। হাতপা ছুঁড়ে চোরাকাদার মাঝে দাপাদাপি করছে পেশাদার খুনি, মুক্ত হতে চাইছে কংক্রিটের মৃত্যু-আলিঙ্গন থেকে। কিন্তু ওর হাতের নাগালে কিছুই যে নেই ডুবে যাওয়া ঠেকানোর মত! জানে না, বাঁচার চেষ্টায় ছটফট করে আরও ঘনিয়ে আনছে মৃত্যু।
চিত হয়ে পড়লেও প্রথমে তলিয়ে গেল ওর হাত দুটো। দেখতে দেখতেই বুক পর্যন্ত উঠে এল কংক্রিট, স্পর্শ করল চিবুক। চোখ দুটো যেন বেরিয়ে আসতে চাইছে কোটর ছেড়ে। ঘাড়টা পিছনে হেলিয়ে যথাসম্ভব উপরদিকে জাগিয়ে রেখেছে নাক। চোখ দুটো অদৃশ্য হয়ে গেল, এখন দেখা যাচ্ছে শুধু নাক ও জুতোর ডগা। তবু চেষ্টা করছে লোকটা।
লাভ কী! নিয়তি যখন নির্ধারিত হয়েই গেছে!
নাকটা তলিয়ে যেতেই অদৃশ্য হয়ে গেল জুতোটাও। পুরোপুরি ডুবে গেছে লোকটা কাদার ভিতর। অন্ধ আততায়ী তার পরও বাঁচার জন্য মরিয়া। বোঝা গেল, কংক্রিটের ভেতর ছটফট করছে সে শ্বাসের জন্য। একটু পরেই স্থির হয়ে গেল সব। প্রথমে সাব-মেশিন গান, তার পর আস্ত একটা মানুষকে গিলে নিয়ে কয়েকটা বুদ্বুদ ছাড়ল কংক্রিটের তাল। তৃপ্তির ঢেকুর ছাড়ল যেন। ভালোমানুষটির মত চুপ করে নির্নিমেষে চেয়ে রয়েছে চল্লিশ ফিট উপরে ঝুলন্ত পরবর্তী শিকারের অপেক্ষায়।
বাতাসের গায়ে খামচি মারল রানা।
‘রানা!’ আবার শোনা গেল সেলেনার গলা।
হামাগুড়ি দিয়ে চলে এসেছে ও পাটাতনের কিনারায়। ভার্টিগোর সমস্যা গ্রাহ্য না করে তাকাল নিচে। দু’চোখে আতঙ্ক। ঝুলন্ত রানার উদ্দেশে বাড়িয়ে দিল নিজের একটা হাত।
নাগাল পেল না রানার। পেলেও টেনে তুলতে পারত কি না, সন্দেহ।
‘রানা!’ আবার মুখ দিয়ে বেরিয়ে এল ডাকটা।
ঘামে ভিজে পিচ্ছিল হয়ে গেছে স্টিলের খুঁটি। ছুটে যেতে পারে যখন-তখন। এদিকে শরীরের পুরো ওজন নিতে হচ্ছে বলে ব্যথায় টনটন করছে আঙুলগুলো। অবশিষ্ট শক্তি জড়ো করে খালি বাম হাতটা উপরদিকে ঝাপটা দিল রানা।
নাগালে ঠেকল সেফটি রেইলিঙের ঝুলে থাকা অংশটা।
দাঁতে দাঁত পিষে শরীরটা উপরদিকে টেনে তুলতে শুরু করল ও, যতক্ষণ না তক্তার নাগাল পেল পায়ে। পাটাতনের কিনারায় হাঁটু ঠেকতেই বাহু পাকড়ে ধরে উঠতে সাহায্য করল মেয়েটা, টেনে সরিয়ে আনল ওকে কিনারা থেকে।
সটান হয়ে শুয়ে পড়ল রানা। চোখ দুটো বোজা। হাপরের মত ওঠানামা করছে বুক, কাঁপছে হাতপা। কাহিল হয়ে গেছে প্রচণ্ড পরিশ্রমে।
সেলেনার অবস্থাও তথৈবচ। গান সাইলেন্সারের লাল সিল বসে গেছে ঘাড়ে।
খানিকটা স্থির হওয়ার পর উঠে বসল রানা। মেয়েটার দিকে তাকিয়ে জানতে চাইল, ‘ইউ অল রাইট?’
বনবেড়ালের থুতু ছিটানোর ভঙ্গিতে মুখ ঝামটা দিল সেলেনা। ‘আরে, মিয়া, তোমার কথা বলো!’
‘আস্ত আছি, এটুকু বলতে পারি।’ ওর বিখ্যাত ভুবন ভোলানো হাসিটা উপহার দিল রানা।
‘হাসছ তুমি! তোমাকে দেখে মনে হচ্ছে, এতক্ষণ যা ঘটল—মজার এক রসিকতা সেসব! ওরা এসেছিল তোমার সঙ্গে স্রেফ তামাশা করতে, তা-ই না?’
মিলিয়ে গেল রানার হাসিটা।
‘প্রমাণ চেয়েছিলে না?’ ভর্ৎসনার সুরে বলল সেলেনা। ‘সন্তুষ্ট এখন, জনাব?’
কিছু বলার নেই রানার। উঠে দাঁড়াল ও পরিশ্রমের ধকল উপেক্ষা করে। চ্যাপ্টা হওয়া বুলেটের বেগের কারণে এখনও অসাড় হয়ে রয়েছে ঊরুর মাংস। পাঁজরে খাওয়া ঘুসিটার জন্য ব্যথা জানান দিচ্ছে মাঝে মাঝে ঝিলিক দিয়ে।
নিচে উঁকি দিল।
কংক্রিটের উপরটা দেখে কে ভাবতে পারবে, আস্ত এক পূর্ণবয়স্ক মানুষের গোর হয়েছে ওর ভিতরে! একটা মোটে মাঝারি বুদ্বুদ ছাড়া আর কোনও আলামত নেই কোথাও।নেমে এল ওরা উপর থেকে।
ফেলে দেয়া সাব-মেশিন গানটা সংগ্রহ করল রানা। অত উঁচু থেকে পড়েও আঁচড় লাগা ছাড়া আর কোনও ক্ষতি হয়নি ওটার। এ-জাতীয় আঘাত সহ্য করার উপযুক্ত করেই তৈরি করা হয় এ ধরনের যুদ্ধাস্ত্রগুলো।
ঝাড়াঝুড়ো দিয়ে হাতেই রাখল ও অস্ত্রটা। বিপদ কাটেনি এখনও। অচেতন লোকটাকে যেখানে ফেলে গিয়েছিল, চলেছে ওরা সেই বিল্ডিঙের দিকে। কিছু প্রশ্নের জবাব জানতে হবে।
মনের কোণে যে-সংশয় জেগেছিল, সেটাই সত্যি হতে দেখল জায়গায় পৌঁছে। রক্তের ছোপছাপ ছাড়া অকুস্থলে আর কোনও চিহ্ন নেই রুপালিচুলোর। পালিয়েছে পাখি!
‘আমারই দোষ,’ আফসোস করল রানা। ‘ঘণ্টা কয়েক অজ্ঞান থাকার মত ওষুধ দেয়া উচিত ছিল শয়তানটাকে।
‘বাদ দাও,’ সান্ত্বনা দিল সেলেনা। ‘পরে কখনও সুযোগ পেলে সুখ মিটিয়ে নিয়ো।’
এগিয়ে চলল ওরা কনস্ট্রাকশন এলাকা পিছনে রেখে। খোলা মাঠ পেরিয়ে হনহন করে পা চালাচ্ছে পার্কের দিকে।
‘তার পর, রানা?’ হাঁটতে হাঁটতে পরবর্তী করণীয় সম্বন্ধে জানতে চাইল মেয়েটা।
‘এখানে আসার উদ্দেশ্য সফল হয়েছে তোমার।’ অদ্ভুত এক কাঠিন্য ফুটল রানার কণ্ঠ আর চেহারায়। ‘সমস্ত কিছু জানতে চাই আমি ক্যারেনের রিসার্চ সম্বন্ধে।’
মৃদু একটু হাসি ফুটল সেলেনার ঠোঁটে। ‘আমি যা জানতাম, সবই বলেছি তোমাকে।’
‘সেক্ষেত্রে মগজ খাটিয়ে খাপে খাপে বসাতে হবে সব কিছু। ভেবেচিন্তে ধীরেসুস্থে জুড়তে হবে ছেঁড়া সুতোগুলো। …গোড়ালির কী অবস্থা?’
‘ব্যথা আর তেমন নেই বললেই চলে।’
‘ভালো খবর।’ নড করল রানা। ‘সামনে কিছু ঘোরাঘুরি রয়েছে বলে মনে হচ্ছে।
বিল্ডিং সাইট থেকে জোগাড় করা খালি একখানা সিমেন্ট ব্যাগে এমএক্সফোরটা মুড়িয়ে নিয়েছে ও।
পাঁচিল টপকাল ওরা পার্কের সীমানায় পৌঁছে। গুলিতে ঝাঁঝরা বেঞ্চটা পার হয়ে সাইডওয়াক ধরে চলল কারপার্কের দিকে।
পার্কিঙের কাছাকাছি এসে কালো একটা অডি এসসিক্স পারফর্মেন্স স্যালুনকে দেখতে পেল ওরা ভাড়াটে ভক্সলের সামনে। নেই কেউ গাড়িতে। কাছে পৌঁছুনোর পর সাবধানে হাত ঢোকাল রানা ট্রাউযারের পকেটে, ব্যথা যাতে না লাগে ছেঁচে যাওয়া ঊরুতে। ইগনিশন কি-টা বের করে নিয়ে রিমোট বাটনে চাপ দিতেই ‘ব্লিপ’ আওয়াজ আর ইণ্ডিকেটরের ঝলকানির সঙ্গে খুলে গেল অডির সেন্ট্রাল লকিং সিস্টেম।
‘মালসামান নিয়ে এসো তোমার।’ রেন্টাল কারটার দিকে ইঙ্গিত করল রানা। সেলেনার ট্র্যাভেল ব্যাগটা রাখা ওটার পিছনের সিটে। ‘আমরা অডিটা নিচ্ছি।’
ভ্রু কোঁচকাল মেয়েটা। ‘তোমার কি ধারণা, ভক্সলটার কারণেই সারাটা পথ ট্র্যাক করেছে ওরা আমাকে?’
‘যথেষ্ট সম্ভাবনা রয়েছে। পথে থেমেছ কোথাও তেল নেয়ার জন্যে? পে করেছ কার্ডে?’
‘অক্সফোর্ডশায়ারে পৌঁছে ফুল স্পিডে গাড়ি চালিয়েছি। গ্রামে ঢোকার আগমুহূর্তে তেলের জন্যে থামতে হয় একটা ফিলিং স্টেশনে। কোনও ইউকে কারেন্সি ছিল না সঙ্গে। ক্রেডিট কার্ডেই পে করতে হয়েছে সেজন্যে। কীভাবে জানব, নজর রাখা হয়েছে আমার গতিবিধির উপর?’
‘যতটুকু বুঝতে পারছি… রাম-শ্যাম-যদু-মধু নয় তোমার এই নতুন দোস্তোরা,’ রানা বলল। ‘অনেক গভীর জলের মাছ এরা… পুরোপুরি অর্গানাইজড। …আবারও ভুল লোককে দুশমন বানিয়েছ তুমি।’
‘কাউকে দুশমন বানাইনি আমি, রানা!’
‘সেক্ষেত্রে দোষটা তোমার বান্ধবীর।
‘কারা ওরা?’ বলল সেলেনা ভয় পাওয়া গলায়।
‘কারা আবার? ওরা!’ অর্থবোধক চাউনি দিল রানা, ‘তুমিই তো বলেছ।’
ভয় আরেকটু বাড়ল মেয়েটার। ‘খুনখারাবি তো তা হলে ছেলেখেলা ওদের কাছে!’
‘সে তো বটেই। আর কথা না বাড়িয়ে নিয়ে এসো ব্যাগটা।’
ছোট্ট ব্যাগটা নেয়ার জন্য ভক্সলের তালা খুলল সেলেনা।
‘গাড়িতেই রেখে দাও চাবিটা,’ রানার পরামর্শ।
অনিচ্ছা সত্ত্বেও রিয়ার সিটে ছুঁড়ে দিল ওটা সেলেনা। সশব্দে লাগাল গাড়ির দরজা।
‘বাকি জীবনের জন্যে রেন্টাল কোম্পানির কালো তালিকায় পড়ে গেলাম বোধ হয়,’ বলল মৃদু অসন্তোষের সঙ্গে। ‘অবশ্য এখন আর কী-ই বা এসে যায় তাতে!’
‘ব্ল্যাকলিস্টেড ক্লাবে সুস্বাগতম।’ হাসল রানা ঠোঁট টিপে। নিজেও এই তালিকার বড় মাপের কালপ্রিট ও। ‘ফোনটা দাও তো!’ চাইল হাত বাড়িয়ে।
কিঞ্চিৎ সতর্ক হলো সেলেনা। ‘কার ফোন, আমার? কী জন্যে চাইছ?’
‘আরে, দাও না, বাবা!’
তার পরও খানিক ইতস্তত করে পকেট থেকে ব্ল্যাকবেরিটা বের করল মেয়েটা, তুলে দিল রানার হাতে।
কিছু বুঝে ওঠার আগেই কংক্রিটের রাস্তায় ফেলে জুতো দিয়ে ভর্তা বানাল ওটাকে রানা। এক লাথিতে কাছের ঝোপের দিকে পাঠিয়ে দিল টুকরো-টাকরাগুলো।
‘ত্-তুমি… তুমি…’ রাগে তোতলাচ্ছে সেলেনা।
‘মুভমেন্ট ট্র্যাক করার অপশন কমিয়ে দিলাম কিছুটা, ‘ নির্বিকার উত্তর রানার।
‘তোমার মাথা!’ কচু দেখাল সেলেনা। ‘অফিশিয়াল ওয়ারেন্ট ছাড়া কেউ কারও ফোন ট্র্যাক করতে পারে?’
‘ওরা পারে,’ এক কথায় মেয়েটাকে চুপ করিয়ে টান দিয়ে খুলল অডির ড্রাইভিং সিটের দরজা।
রি-ইনফোর্সমেন্ট এসে হাজির হওয়ার আগেই চম্পট দিতে সাহায্য করবে কারটা। তবে আশা করছে না ও—গানম্যানদের পরিচয় কিংবা কাদের হয়ে কাজ করছে ওরা, সে-ব্যাপারে কোনও ব্লু পাবে গাড়িতে। অত বোকা নয় এরা।
ব্যাকসিটে ছুঁড়ে দিল বস্তায় মোড়ানো অস্ত্রটা।নুড়িতে কর্কশ শব্দ তুলে গেট দিয়ে বেরিয়ে এল অত্যাধুনিক অডি।
জরুরি কাজের কথা বলে কিছু দিনের জন্য বিদায় নিতে হয়েছে ডায়ানার কাছ থেকে। গাড়িতে আসতে আসতে ওর ব্যাপারে সবই বলেছে রানা সেলেনাকে।
ঘণ্টা কয়েকের মধ্যে একজন আসছে এখানে রানা এজেন্সির লণ্ডন শাখা থেকে। ল্যাণ্ডফোনে তাকে কিছু নির্দেশ দিয়ে রেখেছে রানা। ও না ফেরা পর্যন্ত সামলাবে সে এদিকটা।
যথাসম্ভব স্পিড তুলে ছুটছে রানা গাঁয়ের রাস্তায় ধুলোর মেঘ সৃষ্টি করে। তীক্ষ্ণ দৃষ্টিতে বরফের শীতলতা। যেমনটা দেখেছিল সেলেনা বছর কয়েক আগে। এখন ওর মনে হচ্ছে, পুরানো মাসুদ রানাকে ফিরে পেয়েছে আবার।
কাপড়জামা পাল্টে নিয়েছে মেয়েটা। রক ব্যাণ্ডের টি-শার্ট আর কালো জিনস পরেছে এখন। তার উপর চাপিয়েছে বাদামি লেদার জ্যাকেট।
খুব তাড়াতাড়ি লিটল ডেণ্টন ছাড়িয়ে গেল ওরা। কিছুক্ষণ পর যেই না সেলেনা জিজ্ঞেস করতে যাচ্ছিল গন্তব্যস্থল সম্বন্ধে, ঠিক তখনই দেখা দিয়েই মিলিয়ে গেল এনশাম লেখা রোডসাইনটা।
গাড়ির গতি কমাল রানা।
বড় নয় শহরটা।
পাথরের বাড়িঘর, ট্র্যাডিশনাল পানশালা আর ছোটখাটো দোকানপাট দেখা যাচ্ছে অপ্রশস্ত রাস্তাটার দু’পাশে।
একটা গির্জার অপরিসর চত্বরে ঢোকাল ও গাড়িটা, একটা ভ্যানের পাশে রেখে বন্ধ করল ইঞ্জিন।
চার্চহাউস দেখে জিজ্ঞাসাচিহ্ন দেখা দিয়েছিল সেলেনার দৃষ্টিতে, সংক্ষেপে বলল ওকে রানা, ‘বাস ধরব।’ ইঙ্গিতে দেখাল রাস্তার ওপারের স্টপটা। লোকজন লাইন দিয়েছে ওখানে, চোখে প্রত্যাশা নিয়ে তাকিয়ে রয়েছে আগুয়ান ডাবল-ডেকারের দিকে।
বেরিয়ে এল ওরা চোরাই গাড়ি থেকে।
পিছনের সিট থেকে সবুজ ক্যানভাসের পুরানো এক আর্মি ব্যাগ তুলে নিল রানা। ওটার মধ্যেই ঠাঁই পেয়েছে বেরেটা মেশিন কারবাইনটা। একটুও বোঝার উপায় নেই বাইরে থেকে। ট্র্যাভেল হোল্ডঅলটা বের না পর্যন্ত অপেক্ষা করল ও সেলেনার জন্য। তার পর ‘ব্লিপ’ আওয়াজে তালা আটকে দিয়ে ভ্যানের তলায় ছুঁড়ে মারল চাবিটা।
বাসে ওঠার পর একদম পিছনে চলে এল ও মেয়েটাকে নিয়ে। ধুলোমলিন হলেও রিয়ার উইণ্ডো দিয়ে পিছনের রাস্তায় নজর রাখায় সুবিধা। কেউ পিছু নিলে বুঝতে পারবে।
আপাতত ফেউ নেই ওদের পিছনে।
পাশে রাখল রানা আর্মি ব্যাগটা। ব্যাকরেস্টে মাথা রেখে ডুব দিল চিন্তার সাগরে।
চলল গাড়ি অক্সফোর্ডের উদ্দেশে।
পুরো বিশটা মিনিট নীরব রইল ও আঁকাবাঁকা গ্রামীণ রাস্তায়।
সেলেনাও চুপ হয়ে আছে। আজ এই নিয়ে দ্বিতীয় বারের মত জানালা দিয়ে দেখছে ও ব্যস্ত শহরটা। ছোট হলেও সরব জায়গাটা।
ধোঁয়াচ্ছন্ন গ্লস্টার গ্রিন স্টেশন থেকে দ্বিতীয় বাস ধরল ওরা। চলল পশ্চিমে। গন্তব্য: জেরিকো। গুমোট গরম, উপচে পড়া ভিড় বাসের ভিতর। নানান মানুষের গায়ের গন্ধ মিলেমিশে একাকার।
ওয়ালটন স্ট্রিটের বাসস্টপে নেমে কিছুটা হাঁটতেই পাওয়া গেল হোটেল। ছোট্ট এক ফালি সযত্নে লালিত বাগান রয়েছে ভিকটোরিয়ান বারান্দাঅলা ছোটখাটো দালানটার সামনে।
‘খিদে পেয়েছে তোমার?’ কিছুক্ষণ পর ভাড়া করা হোটেল কামরায় ঢুকেই সেলেনাকে জিজ্ঞেস করল রানা।
‘তেমন নয়।’ মাথা নাড়ল মেয়েটা।
‘আমারও পায়নি। কিছুক্ষণ জিরিয়ে নাও তা হলে। শিগগিরই হোটেল ছাড়ছি আমরা।
‘প্যারিস চলেছি, তা-ই না?’ শিয়োর হতে চাইল সেলেনা।
‘সন্দেহ রয়েছে এখনও?’ পাল্টা বলল রানা। ‘বাস্তবের এই থ্রিলার কাহিনীর শুরুটা তো ওখানেই। ক্রসওঅর্ড পাজলের সূত্রগুলোর জন্যে ওই জায়গাতেই যেতে হবে।’
‘আমি ভাবছি অন্য কথা। লিটল ডেণ্টনের মত অজপাড়াগাঁয়েই যদি নির্ভুলভাবে আমাদের হদিস বের করে ফেলতে পারে হারামি লোকগুলো, প্যারিস তো কিছুই না ওদের কাছে। নিশ্চয়ই লক্ষ্য রেখেছে প্রতিটা ডেটাবেইসে। ঈশ্বরই জানেন, কী কী তথ্য জোগাড় করেছে ওরা আমাদের ব্যাপারে। আমার তো মনে হয়; চ্যানেলে প্রবেশ করার সঙ্গে সঙ্গেই ট্র্যাক করে ফেলবে আমাদের। ওদের নজর এড়ানোর কি কোনও উপায় নেই, রানা? আর…’ ক্যানভাস ব্যাগটার দিকে ইঙ্গিত করল মেয়েটা। ‘সিকিউরিটি ব্যারিয়ার পেরোবে কীভাবে ওটা নিয়ে?’
‘হাজারটা রাস্তা রয়েছে কাস্টমস অফিসারদের চোখ এড়ানোর।’ ওসব নিয়ে ভাবিত নয় রানা।
‘সাঁতরে চ্যানেল পাড়ি দেয়ার কথা ভাবছ না তো?’ সন্দিহান দেখাল সেলেনাকে। ‘আগেই বলে রাখছি, সাঁতার জানি না আমি। নাকি বোট-টোট চুরির প্ল্যান আঁটছ মনে মনে?’
‘উঁহুঁ, ও-দুটোর কোনটাই নয়। অবস্থা বুঝে ব্যবস্থা।’ কী যেন চিন্তা করছে রানা। কবজি উল্টে চাইল ওমেগা ব্র্যাণ্ডের ডাইভার’স ওয়াচটার দিকে। তিনটা আঠারো নির্দেশ করছে কাঁটা দুটো।
নিজের নকিয়া সেলফোনটা বের করল পকেট থেকে। দ্রুত একটা নাম্বার চাপল কনট্যাক্ট লিস্ট থেকে।
তিনটে রিং বাজার পর ওপাশ থেকে তোলা হলো ফোন। ‘হ্যালো, কে বলছেন?’ রানার নতুন নাম্বারটা নেই ফ্রান্সের এই রানা এজেন্সি চিফের কাছে।
‘আমি।’ আর কিছু বলার দরকার হলো না।
মানসচক্ষে স্পষ্ট দেখতে পেল রানা টমাস হার্ডির নিঃশব্দ হাসি।
‘হাল্লো, মেট।’
রানার পুরানো দোস্ত প্রাক্তন এই এসবিএস কমাণ্ডো। বেশ কয়েকটা মিশনে একসঙ্গে কাজ করেছে ওরা। সময়ের আগেই চাকরি থেকে অবসর নিয়ে ফ্রান্সে থিতু হয়েছে হার্ডি, মন দিয়েছিল লোহালক্কড়ের ব্যবসায়। ধরেবেঁধে নিয়ে এসে নরম্যাণ্ডির রানা এজেন্সির চিফ বানিয়ে দিয়েছে ওকে রানা।
‘হাই, টম,’ সংক্ষেপে কুশল সারল ও। ‘ভ্যালোনেসের পুরানো ল্যাণ্ডিং স্ট্রিপটা… কিছু দিনের মধ্যে যাওয়া হয়েছে ওদিকটায়?’
এজেন্সির জুনিয়র এজেন্টদের শুটিং প্র্যাকটিস ও নানান রকম ট্রেইনিঙের জন্য বেশি দিন হয়নি, কেনা হয়েছে পরিত্যক্ত এয়ারফিল্ডটা। এখনও পুরোপুরি গুছিয়ে উঠতে পারেনি বলে আপাতত চালু করা যায়নি ওটার কাজ।
‘এই তো… গত বিষ্যুদবারই গেছি।’ রানার কণ্ঠের জরুরি ভাবটার সঙ্গে ভালো মতনই পরিচয় রয়েছে টম হার্ডির। ‘কেন, বলো তো!’
‘কী রকম দেখলে, জানাও। মানে, কেউ ঘাঁটি-টাটি গেড়েছে কি না। গুণ্ডা-বদমাশদের কথা বলছি।’
‘কী ব্যাপার, রানা? যেমন ছিল, তেমনই রয়েছে ওটা! কার বাপের সাধ্য আছে—’
‘আরেকটা জিনিস, টম। ক’টা দিনের জন্যে ধার দিতে পারবে শখের অ্যালপিনা-টা?’
‘সেটা কোনও সমস্যা নয়, বন্ধু। কিন্তু—’
‘ধন্যবাদ, টম। পরে শুনো,’ বলেই মুখের উপর কেটে দিল রানা কলটা।
‘অ্যালপিনা কী জিনিস, রানা?’ জিজ্ঞেস করল সেলেনা। ‘বিএমডাব্লিউ সেভেন সিরিজের হাই-পারফর্মেন্স গাড়ি, ‘ বুঝিয়ে দিল রানা।
‘এবার কাকে ফোন করছ?’ ওকে আবারও ফোনটা কানে ঠেকাতে দেখে জানতে চাইল মেয়েটা।
‘নানাশ্বশুর বলতে পারো।’
‘কী?’ ভ্যাবাচ্যাকা খেয়ে গেছে সেলেনা।
পুরানো কথা মনে পড়ায় মুচকি হাসল রানা।
‘তুমি কিন্তু আমার প্রায় নাত-জামাই হয়ে গেছ!’ বলেছিলেন লুকা ব্রেযনেভ।
বিসিআই চিফের দূর সম্পর্কের বন্ধু তিনি। পশ্চিম ইয়োরোপের অর্থনৈতিক কর্মকাণ্ডের কেন্দ্রীয় শক্তি বলা হয় তাঁকে। জাতে রাশান। জন্মেছিলেন জার্মানির রটওয়েইল শহরে। দ্বিতীয় বিশ্বযুদ্ধের পর চলে আসেন ফ্রান্সে। নব্বইয়ের দশকে হয়ে ওঠেন পৃথিবীর সেরা দশ বড়লোকের একজন। লণ্ডনে রাহাত খানের দেয়া এক পার্টিতে তাঁর সঙ্গে পরিচয় হয়েছিল রানার। কয়েক বছর পর ব্যবসায়িক এক প্রতিযোগী তাঁকে খুন করাতে চাইলে, লোকটাকে পুলিসে ধরিয়ে দেয়ার জন্য রানা এজেন্সির শরণাপন্ন হয়েছিলেন এই বিলিয়নেয়ার বৃদ্ধ।
তার পর আরও একবার রানার দ্বারস্থ হন অপহৃত নাতনীকে উদ্ধারের জন্য। [রানা ৪৬২, এক্স এজেন্ট দ্রষ্টব্য।]
‘রানা, মাই বয়!’. কলারের পরিচয় পেয়ে স্নেহ উপচে পড়ল বৃদ্ধের কণ্ঠে।
‘কেমন আছেন, মিস্টার ব্রেনেভ?’
‘দু’-দু’বার চিরকৃতজ্ঞতায় আবদ্ধ করলে আমাকে; এর পর ভালো না থেকে পারা যায়?’ পরিষ্কার আন্তরিকতা টের পাওয়া গেল লুকা ব্রেযনেভের কথায়। ‘তুমি কেমন আছ, রানা?’
‘আছি।’ কুশল বিনিময়ের পর আসল কথাটা কীভাবে পাড়বে, ভাবতে গিয়ে অস্বস্তি হচ্ছে রানার। ‘ইউনা আর ওর বাবা-মা…
‘ভালো আছে ওরাও। কথা বলবে ইউনার সাথে?’
‘আপাতত নয়। আ… একটা উপকার করতে পারবেন, মিস্টার ব্রেনেভ?’
‘কৃতার্থ হয়ে যাব!’ একটু অবাক হয়েছেন বিলিয়নেয়ার। ‘কোনও বারই তো সে-সুযোগ দাওনি তুমি আমাকে! একবার শুধু মুখ ফুটে বলো…’ এমনভাবে বলছেন বৃদ্ধ, আলাদিনের চেরাগের দৈত্য যেন তিনি; চাওয়া মাত্রই পূরণ হবে ইচ্ছা। খুব একটা ভুল নয় অবশ্য কথাটা।
‘ছোটখাটো একটা প্লেন ধার দিতে পারেন ক’দিনের জন্যে?’ খুব সঙ্কোচ নিয়ে চাহিদা জানাল রানা। ব্রেযনেভ করপোরেশনের সিইও হিসাবে সিইও হিসাবে ইয়োরোপের বৃহত্তম করপোরেট বিমানবহর থেকে যে-কোনও আকাশযান বেছে নেয়ার সামর্থ্য রাখেন লুকা ব্রেযনেভ।
‘আর কিছু?’
‘এটুকু করলেই ধন্য হয়ে যাব, মিস্টার ব্রেনেভ।’
‘কোথায় পাঠাতে হবে?’
জানাল রানা।
‘কোনও সমস্যা নেই। পঁয়তাল্লিশ মিনিটের মধ্যে পৌঁছে যাবে প্লেন।’কিডলিংটনের অক্সফোর্ড লণ্ডন এয়ারপোর্টের টারমাকে, প্রাইভেট হ্যাঙারের পাশে দাঁড়িয়ে থাকা ঝাঁ-চকচকে একখানা টুইন-ইঞ্জিন লাইট এয়ারক্রাফটের উদ্দেশে হেঁটে চলেছে রানা-সেলেনা। ওটার এক ডানা থেকে আরেক ডানার বিস্তার তেরো মিটার। এগারো মিটার লম্বা নাক থেকে লেজ পর্যন্ত। দাম হবে ল্যামবরগিনি রেবেনটনের সমান। দুপুরের রোদ ঝিলিক দিচ্ছে ছোট্ট উড়োজাহাজটার মুক্তো সফেদ ফিউযেলাজে।
‘মন্দ নয়, কী বলেন?’ বলে উঠল রানার পরিচিত একটা কণ্ঠ।
ঘুরে তাকিয়ে হ্যাঙার থেকে বেরিয়ে আসতে দেখল ও পাইলট রবার্ট স্টিফানকে।
‘কেমন আছেন, মিস্টার রানা?’
‘ভালো। আপনি?’
‘ভালো।’
সেলেনার উদ্দেশে নড করল পাইলট।
প্রত্যুত্তরে মাথা ঝোঁকাল মেয়েটাও।
‘রেঞ্জ কত এটার?’ জিজ্ঞেস করল রানা।
‘ফিউল ভরা থাকলে এক হাজার সাত শ’ নটিকাল মাইলের ওপরে,’ জানাল স্টিফান। ‘রওনা হওয়ার সময়ই তেল ভরে নিয়েছি। অর্ধেক ইয়োরোপ পাড়ি দিয়ে ফিরেও আসতে পারবেন আবার।’
‘চমৎকার।’ অতখানি যাওয়া লাগবে না অবশ্য রানাদের। হিসাবমতে, এক শত চল্লিশ মাইলের মধ্যে হবে দূরত্বটা।
‘ব্রেনেভ করপোরেশনের পরিবেশবান্ধব নতুন এসটি- ওয়ান টারবোপ্রপ এটা। গর্বের সঙ্গে ঝকঝকে প্লেনটার গায়ে চাপড় দিয়ে আদর করল স্টিফান। ওটা কোনও আরবি ঘোড়া যেন। ‘ইকো-ফ্রেণ্ডলি এভিয়েশন প্রোমোট করছে এখন মিস্টার ব্রেযনেভের কোম্পানি, শুনে থাকবেন বোধ হয়!’
মাথা ঝাঁকাল রানা।
‘প্রোটোটাইপ ডিজাইন। এখন পর্যন্ত বানানো হয়েছে এই একটাই। এই ক্লাসের যে-কোনও এয়ারক্রাফটের তুলনায় বিশ পারসেন্ট কম জ্বালায় ফিউল। আর যেটা না বললেই নয়… প্রায় পুরো বিমানটাই তৈরি হয়েছে রিসাইকলড মেটেরিয়াল দিয়ে।’
‘অনেক ধন্যবাদ, মিস্টার স্টিফান। ইউনাকে আমার ভালোবাসা জানাবেন।’
খাঁটি বিস্ময়ে রসগোল্লা হয়ে উঠল রবার্ট স্টিফানের চোখ দুটো। ‘ফিরে যেতে বলছেন? প্লেন কে চালাবে তা হলে?’
হাসল রানা। ‘চিন্তা করবেন না। মিস্টার ব্রেযনেভকে বলবেন আমার দ্বারা যদি এটার কোনও ক্ষতি হয়, আরেকটা তৈরি করার সমস্ত খরচ আমি দেব। উনি রাজি হলে সত্যিই খুশি হব। সম্ভব হলে এখুনি একবার যোগাযোগ করুন না?’
.
এসটি-ওয়ান টারবোপ্রপের ককপিট কন্ট্রোলের সামনে বসে আছে রানা। ডায়াল আর রিড-আউটের প্যানেল, এবং হাই- টেক কমপিউটারের বিশাল, জাদুময় অ্যারের উপর চোখ বুলিয়ে তারিফ ফুটল দৃষ্টিতে। অন্য দিকে, রিয়ার সেকশনে পরিবেশবান্ধব সিটগুলো পরখ করে দেখছে সেলেনা। চামড়ার বদলে দামি কাপড়মোড়া আসনে পাঁচজনের বসার ব্যবস্থা।
‘স্বীকার করছি, এরকম বিলাসবহুল ভ্রমণের আশা করিনি আমি।’ দরজা খুলে ছোট্ট বাথরুম আর আরেক পাশের মিনি কিচেনে উঁকি দিল সেলেনা। ‘আরে! কিচেনও রয়েছে দেখছি একটা। বলতেই হবে, রুচি আছে তোমার নানাশ্বশুরের, ‘ মুগ্ধতা ঝরল ওর কণ্ঠে।
প্লেনের বাইরে, মিস্টার ব্রেযনেভের ব্যক্তিগত পাইলট ঢুকে পড়ল হ্যাঙারে। যোগাযোগ করবে মালিকের সঙ্গে। এয়ার-ডিফেণ্ডার আর রিফ্লেকটিভ ভেস্ট পরিহিত রানওয়ে অ্যাটেণ্ড্যান্টরা হাজির হলো টেক-অফের জন্য প্রস্তুত এয়ারপ্লেনটাকে প্রয়োজনীয় নির্দেশ দিতে।
শনশন শব্দে ঘুরতে আরম্ভ করল জোড়া প্রপেলার। ইঞ্জিন চালু করেছে রানা। শিগগিরই গর্জনে পরিণত হলো সে- আওয়াজ, ইনসুলেটেড কেবিনের ভিতর চাপা শোনাচ্ছে যদিও।
‘জানতাম না যে, প্লেনও চালাতে পারো তুমি।’ দূরের গোলাকার পোর্টহোল জানালার পাশে বসে সিটবেল্টের স্ট্র্যাপ বাঁধছে মেয়েটা। ‘সত্যিই পারো তো?’
মুচকে হাসল রানা।
‘ওয়েল… এ ধরনের প্লেন আগে চালিয়েছি বললে মিথ্যে বলা হবে।’ রানাও মুগ্ধ প্রযুক্তির আধুনিকতম নিদর্শনটায়। অপেক্ষা করছে প্রপেলারে পূর্ণ গতি আসার। তা ছাড়া বুড়ো দাদুর ফাইনাল অনুমতি না পেলে প্লেন থেকে নেমে যাবে বলে ঠিক করেছে ও।
শেষ যে-প্লেনটা উড়িয়েছে ও, সেটা ছিল এয়ারক্রাফট ফিউলের ড্রাম-বোঝাই প্রাগৈতিহাসিক এক সুপারমেরিন সি অটার। এটার সঙ্গে তুলনা করলে আকাশ আর পাতাল। আগুনে-বোমার মত শত্রুপক্ষের সেইলিং ইয়টের ডেকে ফেলতে হয়েছিল ড্রামগুলো। জাহাজ আর ওটার আরোহীদের ধরিয়ে দিয়েছে নরকের টিকেট। সেলেনা গল্পটা উপভোগ করবে বলে মনে হলো না রানার। ওর স্বীকারোক্তি শুনে আতঙ্ক ভর করেছে মেয়েটার চোখে-মুখে।
‘কী বলছ তুমি এসব!’
‘ট্রাস্ট মি,’ আশ্বস্ত করল রানা মেয়েটাকে। ‘অনেকটা বাইসাইকেল চালানোর মতই সহজ ব্যাপার এটা। কারণ, চালানোর বেসিক প্রিন্সিপল সব প্লেনেরই এক।’
‘কিন্তু একটা বাইসাইকেলও তো চালাতে পারি না আমি!’ আপন মনে বিড়বিড় করল সেলেনা। ‘আমার নিজেরই হয়তো উচিত ছিল বদমাশগুলোর মুখোমুখি হওয়া! তা হলে আর তোমার সঙ্গে এক প্লেনে চাপতে হতো না।’
‘এত আফসোস কেন, সেলেনা?’
‘সেই পুরানো ট্রাবল… উচ্চতাভীতি। তোমার মত একটা আনাড়ির হাতে পড়েছি বলে ভয়টা বেড়ে গেছে আরও।’
হ্যাঙার থেকে বেরিয়ে এসে হাত তুলে গ্রিন সিগনাল দেখাল পাইলট। অর্থাৎ, মিস্টার ব্রেনেভ রাজি।
রবার্ট স্টিফানের শঙ্কা থই থই দৃষ্টির সামনে ট্যাক্সিইং করে দূরে সরে যাচ্ছে ব্রেনেভ এসটি-ওয়ান। প্রয়োজনীয় গতি পেতেই মসৃণভাবে মায়া কাটাল রানওয়ের। শঙ্খচিলের মত উড়াল দিল কুয়াশাঘেরা দুপুরের আকাশে।
দু’শ’ পঁচাশি নটে স্থির করল রানা ওড়ার গতি, ক্রুজ আলটিচ্যুড দিল চব্বিশ হাজার ফুট। তার পর পাইলটের সিটে ফিরে গিয়ে কোর্স সেট করল নরম্যাণ্ডির। ইংলিশ কান্ট্রিসাইড কিংবা চ্যানেলে নামাচ্ছে না ও যান্ত্রিক পাখিটাকে।
ঘটনাবিহীন ছাব্বিশ মিনিট পর বিয়ারিং চেক করল রানা। আলটিচ্যুড কমিয়ে চোখ রাখল উত্তর দিগন্তে। পয়েন্ট দে বাখফ্লেয়ারের উপর দিয়ে উড়ে চলেছে এখন ওরা। লোয়ার নরম্যাণ্ডির উপকূল দেখা যাচ্ছে বহু দূরে। শান্ত নীল সাগরঘেরা পাহাড়ের মাঝে আকাশের গায়ে খোঁচা মারছে যেন সুউচ্চ গেটেভিল বাতিঘর।
সেইন্ট-ভাস্ট এবং ভ্যালোনেসের বিস্তৃত প্রান্তসীমা ধরে উড্ডয়নের কয়েকটা মিনিট কোর্সে স্থির রইল বিমান। তার পর ক্রমশ নিচে নামতে শুরু করল। এগিয়ে চলেছে লক্ষ্যস্থলের দিকে। ক্যারেনটানের কয়েক কিলোমিটার দূরে গ্রাম এলাকায় অবস্থিত অব্যবহৃত সেই এয়ারফিল্ড। ঘাসের মাঠের মাঝে কংক্রিটের রানওয়েটা যখন ভালোভাবে দৃষ্টিগোচরে এল, স্বস্তির সঙ্গে নিশ্চিন্ত হলো রানা, ঠিকই বলেছিল টম। শেষ বার দেখার পর একদমই বদলায়নি জায়গাটা।
ইন্সট্রুমেন্ট পরীক্ষা করল ও, করে নিল চূড়ান্ত সমন্বয়। ফ্ল্যাপ, আণ্ডারক্যারিজ, স্পিড, আলটিচ্যুড—সবই ঠিকঠাক।
নড়বড়ে কাঁটাতারের বেড়া, পরিত্যক্ত দালান আর গ্রাফিতি ভরা হ্যাঙারটা ছাড়িয়ে আরও নিচু হলো কলের পাখি। টায়ারের ঝাঁকুনির সঙ্গে স্পর্শ করল রানওয়ে।
সঙ্গে সঙ্গে থ্রটল অফ করে দিল রানা। অসমান স্ট্রিপে ক্রমশ গতি কমে আসছে বিমানের, স্থির হলো রোদে পোড়া ঘাসের এলাকা ছাড়িয়ে আরও গজ পঁয়তাল্লিশ এগিয়ে। কমে এল ইঞ্জিনের আওয়াজ। বন্ধ হলো প্রপেলারের ঘূর্ণি।
হেডসেটটা টেনে খুলে প্রথমেই ওমেগা রিসেট করল রানা ফরাসি সময় অনুসারে। এর পর এয়ারক্রাফটের সাইড-হ্যাচ খুলতে হাইড্রলিকস অ্যাকটিভেট করার জন্য চাপ দিতে হলো কন্ট্রোলে।
ওয়েল, ফাটল ধরা কংক্রিটে পা রেখে মুখ খুলল সেলেনা। ‘বলতেই হবে যে, কোনও রকম ঝুটঝামেলা ছাড়াই চলে এলাম যেন।’
শেষ বিকেলটা ইংল্যাণ্ডের চেয়ে উষ্ণ। ঘাসের তাজা গন্ধ আর ঝিঁঝির অসময়ের কোরাসে ভরে আছে মৃদুমন্দ বয়ে চলা বাতাস।
রিমোট বাটনের সাহায্যে হ্যাচ বন্ধ করল রানা, লক করে দিয়ে সেট করল অ্যালার্ম।
চারদিকে নজর চালাতেই চোখে পড়ল, ল্যাণ্ডিং স্ট্রিপের অনতিদূরে, নাতিদীর্ঘ হলদে ঘাসের গালিচায় দাঁড়িয়ে রয়েছে গাঢ় নীল রঙের অ্যালপিনা বি-সেভেন। কথা রেখেছে ওর ইংরেজ বন্ধু।
‘ওটাই কি আমাদের বাহন?’ হাঁটতে হাঁটতে জিজ্ঞেস করল বিমুগ্ধ সেলেনা।
মাথা ঝাঁকাল রানা।
ড্রাইভারের জানালায় উঁকি দিল মেয়েটা। ‘কোনও চাবি- টাবি নেই দেখছি।’
‘চাবি লাগবে না।’ ড্রাইভারের দরজার সামনে এসে উচ্চারণ করল রানা: ‘ওপেন।’
‘ক্লাঙ্ক’ করে একটা আওয়াজের সঙ্গে ম্যাজিকের মত খুলে গেল লক। মন্ত্র পড়ে গাড়ির তালা খুলেছে যেন জাদুসম্রাট প্রফেসর মাসুদ রানা।
অ্যালপিনার সফিস্টিকেটেড ভয়েস রিকগনিশন লকিং সিস্টেমে প্রোগ্রাম করা কণ্ঠস্বর দুটোর একটি হচ্ছে ওর, অপরটি টম হার্ডির।
লিভার টেনে বুটের ঢাকনা তুলল ও। স্পেশাল আর্মারড কমপার্টমেন্ট রয়েছে ওটার তলার দিকে।
দ্রুত হাতে সবুজ ক্যানভাস থেকে বেরেটা স্টর্মটা মুক্ত করল রানা। ঢুকিয়ে রাখল গোপন জায়গাটায়। তার উপর চড়িয়ে দিল নিজেদের ব্যাগগুলো।
এর পর গিয়ে বসল স্টিয়ারিঙে। শেষ চালিয়েছে, বেশি দিন হয়নি। ম্যাপ কমপার্টমেন্টে এখনও শোভা পাচ্ছে পণ্ডিত রবি শঙ্করের বহু-ব্যবহৃত সেতারের সিডি। চালিয়ে দিল মৃদু ভলিউমে। সম্মিলন ঘটল ঐতিহ্য ও আধুনিকতার- পাশ্চাত্যের গাড়িতে অপূর্ব আবেশ ছড়াচ্ছে প্রাচ্যের সঙ্গীত।
‘স্টার্ট,’ উচ্চারণ করল ও আগের মত।
টগবগ করে প্রাণের সঞ্চার হলো টিউন করা ইঞ্জিনে।
‘বাব্বাহ!’ একটা ভ্রু উঁচু করে তারিফ করল সেলেনা।
গিয়ার দিল রানা। চলতে শুরু করল গাড়ি।
‘প্যারিস কত দূর এখান থেকে?’ জিজ্ঞেস করল সেলেনা।
‘দু’শ’ মাইলের কিছু কম হবে।’
‘কতক্ষণ লাগবে পৌঁছুতে? তিন ঘণ্টা?’
‘আড়াই ঘণ্টার মত লাগার কথা এই গাড়িতে।’ অ্যাকসেলারেটরে পা দাবাল রানা।
‘বুঝেছি!’ অস্ফুটে বললেও কান এড়াল না ওর।
গতির ঝড় তুলতে যাচ্ছে মাসুদ রানা!সন্ধ্যার মধ্যেই পদধূলি দিল ওরা প্রেম, পেইন্টিং আর কবিতার নগরী প্যারিসে। রানার হিসাবের চাইতেও সংক্ষিপ্ত হয়েছে যাত্রাটা।
প্রায় গোটা রাস্তাতেই ভাবনার সমুদ্রে তলিয়ে ছিল রানা। সেতার-মায়েস্ত্রোর অনবদ্য সুরলহরী পরিচ্ছন্নভাবে চিন্তা করতে সাহায্য করেছে ওকে। এখন নগরীর কেন্দ্রস্থলের দিকে এগিয়ে চলেছে ওরা সাঁঝবেলার সদাব্যস্ত ট্রাফিকের সঙ্গে যুদ্ধ করতে করতে।
বুলেভার্ড দেস বাতিনিয়োলেস থেকে ডানে মোড় নিল ও, এগোচ্ছে দক্ষিণ-পশ্চিম বরাবর ক্য দো কিশি-র দিকে।
রানার দিকে ঘাড় ঘোরাল সেলেনা। ‘মনমাট্রা তো এদিক দিয়ে নয়।’
‘জানি। রাতের কোনও এক সময় যাওয়া যাবে ওদিকে।’
চুপচাপ ভাবল মেয়েটা। ‘এখন তবে কোথায় চলেছি?’
‘এমন কোথাও, তোমার বন্ধুরা যেখানে খুঁজে পাবে না আমাদের। জায়গাটা চেনো তুমি।’
‘দোহাই, রানা! হারামিগুলোকে ‘আমার বন্ধু’ বলা বন্ধ করবে দয়া করে?’ বলল সেলেনা তিতিবিরক্ত কণ্ঠে
প্রত্যুত্তরে ফাজিল-মার্কা হাসি দিয়ে মেয়েটার রাগ আরও চড়িয়ে দিল রানা।
‘চেনা জায়গা বলছ,’ বলল সেলেনা বিরক্তি চাপা দিতে! ‘তার মানে কি….?’
‘ঠিকই ভাবছ।’
সাধারণ চেহারার ছোটখাটো সেফহাউসটাই গন্তব্য ওদের। গত বারের মিশনে দু’রাতের জন্য ওখানটায় আশ্রয় নিয়েছিল ওরা দু’জনে।
ধনী এক ক্লায়েন্টের কাছ থেকে উপহার পেয়েছিল রানা জায়গাটা। বিরাট এক গাড্ডায় পড়ে রানা ইনভেস্টিগেশন এজেন্সির শরণাপন্ন হয়েছিল মাঝবয়সী এ-মক্কেল। অভাবিত উপকার পেয়ে প্রতিদান দিয়েছিল।
প্রায় অস্তিত্বহীন বলা চলে সেন্ট্রাল প্যারিসের মৌচাক- সদৃশ দালানবাড়ির অনেকটা ভিতরের দিকের গোপন এই ডেরা।
বুলেভার্ড হসমান ধরে চলতে চলতে আরেক বার ডানে স্টিয়ারিং ঘুরিয়ে বুলেভার্ড দেস ইটালিয়েনস-এ নিয়ে ফেলল রানা গাড়িটাকে। অচিরেই তীক্ষ্ণ এক বাঁক নিয়ে চলে এল রাস্তাটার এক পাশে। ঢালু এক র‍্যাম্পে উঠে প্রতিধ্বনিময় অন্ধকার আণ্ডারগ্রাউণ্ড টানেলে ঢুকে পড়ল অ্যালপিনা। লোকের চোখ এড়িয়ে গুপ্ত আস্তানায় প্রবেশের পথ এই একটাই।
ছায়ায় ডুবে থাকা পার্কিং লটে গাড়ি ত্যাগ করে যে যার জিনিসপত্র তুলে নিল ওরা।
কংক্রিটের প্যাসেজওয়েতে সেলেনাকে পথ দেখাল রানা, নিয়ে এল অ্যাপার্টমেন্ট বাড়িটার পিছনদিককার পরিচিত সিঁড়িপথে। পরিবর্তনের মধ্যে আর্মারড ফটকে স্প্রে দিয়ে আঁকা বিজাতীয় গ্রাফিতি। চোর-ডাকাতের সাধ্য নেই, স্টিলের গেট কিংবা রি-ইনফোর্সড দেয়াল ভেদ করে অনুপ্রবেশ করে এখানে।
অ্যাপার্টমেন্টের দরজা খুলে, সুইচ টিপে লাইট জ্বালল রানা।
আঁধারে এত দিন ‘শীতনিদ্রা’ দিচ্ছিল নিরাপদ ঘাঁটিটা। ছোট ছোট জানালাগুলোর সব ক’টাতে পর্দা টেনে দেয়া।
বাতাস শুঁকতে শুঁকতে ভিতরে পা রাখল সেলেনা। নস্টালজিয়ায় আক্রান্ত দৃষ্টিতে নজর বোলাচ্ছে চারপাশে। পর্যাপ্ত আলোবাতাস না পাওয়ায় গুমোট একটা গন্ধ ভাসছে অ্যাপার্টমেন্টে। জানালা-দরজা বন্ধ থাকলেও কীভাবে জানি মিহি ধুলোর আস্তর পড়েছে সব কিছুর উপর।
বাইরের মতই অত্যন্ত সাধারণ অন্দরটা। সাদামাটা একটা ডেস্ক আর একটা আর্মচেয়ার-লিভিং রুমে আসবাব বলতে এ-ই। কোনও ধরনের ডেকোরেশনের বালাই নেই ফ্ল্যাটটায়। ফ্লোরে কার্পেট তো নেই-ই, বিনোদনের জন্য এমনকী নেই কোনও টেলিভিশনও। দরকারি জিনিস ছাড়া বাড়তি কিচ্ছু নেই রান্নাঘর কিংবা বেডরুমে।
‘সেবারের পর বদলায়নি বোধ হয় খুব একটা,’ দেখেশুনে মন্তব্য করল সেলেনা। কেমন অদ্ভুত দৃষ্টিতে তাকিয়ে আছে
রানার চোখে।
রানাকেও পেয়েছে স্মৃতি রোমন্থনের মুডে। মাত্র দুটো দিন এখানে থাকলেও ঘটনাবহুল ছিল সময়টা। সেসব টক- ঝাল-মিষ্টি মুহূর্তগুলো মনে পড়ছে এখন। আর কী টেনশন!
‘গলা ভেজাবে তো?’ সংবিৎ ফিরে পেতেই জানতে চাইল ও।
‘শাওয়ার নেব প্রথমে,’ চাহিদা জানাল মেয়েটা।
‘নিশ্চয়ই মনে আছে, কোন্ দিকে বাথরুম?’ ইশারা করল রানা অপ্রশস্ত হলওয়ের দিকে। ‘পরিষ্কার তোয়ালে পাবে ওখানে।’
‘ইঁদুর-আরশোলার রাজ্য হয়ে গেছে কি না, কে জানে!’
‘হওয়াটা অসম্ভব নয়।’ চিন্তিত দেখাচ্ছে রানাকে। ‘বন্দুকটা নিয়ে যাও সাথে করে। তাতে যদি কিছুটা নিরাপদ বোধ করো!’
‘নাহ… তার চেয়ে একটা সোলার ঝাড়ু পেলে বেশি কাজে দিত।’
গোসলে ঢুকে পড়ল সেলেনা। অল্পক্ষণ পরই শোনা গেল ঝরনার আওয়াজ।
শোয়ার ঘরে প্রবেশ করল রানা। খাটের কিনারে বসে হাতে নিল ফোনটা। ওয়াই-ফাই অ্যাকটিভেট করে টেসলা লিখে ওয়েবে সার্চ দিতেই মুহূর্তে হারিয়ে গেল টেকনিকাল আর সায়েন্টিফিক টার্মের জগাখিচুড়ির মধ্যে।
টেক্সট সার্চের ফলাফলগুলোতে আলগোছে চোখ বুলিয়ে নিয়ে ইমেজে সুইচ করল রানা। একটু পরেই দেখা গেল, মন্ত্রমুগ্ধের মত চেয়ে রয়েছে সার্বিয়ান বিজ্ঞানীর ছবিগুলোর দিকে।
পুরোধা রহস্য-সাহিত্যিক এডগার অ্যালান পোর সঙ্গে খানিকটা সাদৃশ্য রয়েছে যেন কৃশকায়, বেদনার্ত চেহারাটার। খানিকটা যেন পাগলাটে গোছের। তেল-চকচকে চুলগুলো উনিশ শ’ বিশের দশকের কেতায় সিঁথি করা। ব্রাশের মত চিলতে গোঁফ সুন্দর করে ছাঁটা।
তীক্ষ্ণ চোখ দুটো যেন মোবাইলের স্ক্রিন ভেদ করে দেখে নিচ্ছে রানার অন্তরাত্মা। দৃষ্টিতে কৌতুকের আভাস।
এই লোকটাই যদি ওদের এত দৌড়ঝাঁপের কারণ হয়ে থাকে—ভাবছে রানা–অনেক প্রশ্নের জবাব জানতে হবে তা হলে।
শরীরের ব্যথাবোধ জানান দিল আশু উপশমের প্রয়োজনীয়তা।
ঊরু পরীক্ষার জন্য খুলে হাঁটুর কাছে নামাল ও জিনস প্যান্টটা।
অনেকখানি জায়গা জুড়ে ফুলে আছে লাল, থকথকে হয়ে। প্রায় নিখুঁতভাবে বেরেটা ম্যাগাজিনের আয়তাকার ছাপ বসে গেছে চামড়ায়। ধরতেই যন্ত্রণায় বেঁকে গেল মুখটা। অভিজ্ঞতা বলছে, দিন দুয়েকের মধ্যেই রামধনুর সাত রং ফুটে উঠবে ওখানটায়।
প্যান্টটা আবার পরে নিল রানা।
বুকের বাঁ দিকটাও চিনচিন করছে বেজায়। ককিয়ে উঠল টি-শার্ট খুলতে গিয়ে।
কালশিটে পড়া আরেকটা লালচে ম্যাপ ওখানে। পাঁজরের একটা হাড়ে চিড় ধরেছে বলে মনে হলো ওর।
মুখ তুলতেই দেখতে পেল সেলেনাকে। দাঁড়িয়ে আছে বেডরুমের দরজায়।সুডৌল পয়োধর থেকে ভরাট উরুর মাঝামাঝি পর্যন্ত ঢেকেছে ও দুধসাদা তোয়ালে দিয়ে। চিকচিক করছে মরাল গ্রীবার উপর লেপটে থাকা এক গাছি লাল চুল। পেশায় গবেষক হলেও নিজের আবেদনময় ফিগারের দিকেও খেয়াল রয়েছে ওর। ফিটনেস ঠিক রাখার জন্য জিমে যায় নিয়মিত। রানার দৃষ্টি সরছে না দেখে লাজুক হাসি হাসল।
‘সরি, রানা!’ বলল বিব্রত কণ্ঠে। ‘চিরুনি খুঁজছিলাম আমি। তাড়াহুড়োয় আনা হয়নি আমারটা।’
দেরাজ খুলে চিরুনি দিল ওকে রানা।
‘জিযাস!’ মাসুদ রানার ব্যায়ামপুষ্ট শরীরভরা ছুরি আর বুলেটের পুরানো ক্ষতগুলোয় চোখ বোলাচ্ছে সেলেনা। ইন্টেলিজেন্স বিভাগে বহু বছর কাটানোর পুরস্কার এগুলো। ‘গুলির ব্যাপারে নাকি ভাগ্যবান তুমি! এ-ই তার নমুনা?’
‘স্নান হয়ে গেছে তোমার?’ প্রসঙ্গটা ঘুরিয়ে দিল রানা।
‘হুম। সেরে এসো তুমি।’
পুরো আধঘণ্টা ব্যয় করল রানা বাথরুমে। ঈষদুষ্ণ জলস্রোতে পরিষ্কার হয়ে গেল শরীরের ক্লেদ। কিন্তু মনের কালি ঘুচল না… বড় বেশি সুন্দর মেয়েটা।
পরিষ্কার কাপড়চোপড় পরে ডিনার তৈরির জন্য ঢুকে পড়ল ছোট্ট কিচেনটায়। অসম্ভব খিদে পেয়েছে।
ধুলো পড়া ওঅর্ক-টপটা মুছে নিল ও ন্যাকড়া দিয়ে। এক বোতল দুধ ছিল ফ্রিযে। খুলে দেখে, ঘন হয়ে প্রায় পনিরে পরিণত হয়েছে জিনিসটা। খাওয়া যাবে না।
কাবার্ড খুলল রানা। ডাঁই করে রাখা খাবারের টিন থেকে বেছে বের করল দুটো। ভুলেই গিয়েছিল, লাভাসা ব্র্যাণ্ডের এক প্যাকেট গুঁড়ো কফি আর সস্তা এক বোতল রেড ওয়াইন রয়েছে সংগ্রহে। ও-দুটো নামিয়ে রেখে কর্কস্কু আর ক্যান ওপেনার খুঁজে নিল দেরাজ থেকে।
‘আগের বারের স্ট্যু দিয়েই কাজ সারবে নাকি?’ ছোট্ট টেবিলের সঙ্গে থাকা চেয়ার দুটোর একটাতে বসে জানতে চাইল সেলেনা, কণ্ঠে সন্দেহ। কুঁকড়ে এসেছে শুকনো চুলগুলো। স্নিগ্ধ আভা ফুটে বেরোচ্ছে পরিচ্ছন্ন ত্বক থেকে।
গ্যাসস্টোভের উপর সসপ্যান রেখে টিনের জিনিস ঢেলে নিচ্ছে রানা।
‘কনড বিফ যত দিন টিনে থাকে, ততই এর স্বাদ বাড়তে থাকে,’ বলল ও সসপ্যান নাড়তে নাড়তে।
‘শিয়োর! শিয়োর!’ কৃত্রিম সমর্থন সেলেনার কণ্ঠে। ‘হাঁসের চর্বিতে ডেলা পাকানো বিন আর ওভারকুড্ সসেজ দিয়ে ভাপে সিদ্ধ করলে যে-জিনিস দাঁড়ায়, সেটা মুখে তোলা মানে ভূমিকম্প ডেকে আনা। তবে… যতক্ষণ পর্যন্ত ওয়াইন দিয়ে ধুয়ে নামাতে পারছি ওগুলো, কোনও অভিযোগ নেই আমার।’
ওয়াইনের কর্ক খুলল রানা। দুটো গ্লাস ভরে নিল লাল তরলে। ভদ্রতা করে সেলেনার হাতে তুলে দিল ওরটা।
এক চুমুকে অর্ধেকটা ওয়াইন গলায় ঢেলে নিমিষেই যেন চাঙা হয়ে উঠল মেয়েটা।
ক্যাসুলে যখন ভাপ ছাড়তে লাগল, চামচ দিয়ে প্লেটে বাড়ল রানা। আরও ওয়াইন ঢেলে নিয়ে খাওয়া শুরু করল দু’জনে।
কাঁটাচামচ দিয়ে কিছু বিন মুখে তুলে সাবধানে চিবিয়ে দেখল সেলেনা। শেষমেশ রায় দিল: ‘বেঁচে থাকার জন্যে পেট ভরাচ্ছি বটে, তবে আসলে খারাপ নয় স্বাদটা।’
‘পুষ্টিকর খাবারের ধরনই এ-ই,’ বিজ্ঞ মত দিল রানা। ‘অত স্বাদের হয় না। তবে ব্যস্ততা রয়েছে সামনে, শরীরে পুষ্টি দরকার।’
চুপচাপ খেতে লাগল ওরা।
খাওয়া শেষে জানতে চাইল রানা, ‘বলো এবার, কেমন ছিলে এত দিন।’
‘মন্দ নয়।’
‘কী রকম মন্দ নয়, সেটাই তো শুনতে চাইছি।’
‘ঘুরেছি অনেক… ব্যস্ততার ফাঁকে সময় করে নিয়ে ঘুরে বেড়িয়েছি ক্যানাডার সাউদার্ন স্টেটগুলো।’
‘রিলেশন-টিলেশন হয়নি কারও সাথে?’
ঠোঁট ওল্টাল মেয়েটা। ‘তোমার সঙ্গে একবার যে-মেয়ে জড়িয়েছে, সে কি অন্য কাউকে মন দিতে পারে?’
‘কেন নয়?’
‘আছে ব্যাপার। তুমি বুঝবে না।’
কাঁধ ঝাঁকাল রানা। ‘ভ্যালা মুসিবত হয়ে গেল তো!’
‘কোনটা?’
‘কম মেয়ের সঙ্গে তো জড়াইনি জীবনে। এদের অধিকাংশই কি তবে আইবুড়োই রয়ে যাবে?’
খিলখিল করে হেসে উঠল সেলেনা।
ঘড়ি দেখল রানা।
ঘনিয়ে আসছে রাত্রি।
সহসা ছটফটানি অনুভব করল ও নিজের ভিতর।
‘ক্যারেনের দেয়া সঙ্কেতটা নিয়ে মাথা ঘামাতে চাই,’ বলল ও। ‘যদি কিছু বুঝে আসে।’
টেবিল ছাড়ল রানা। ডিশ দু’খানি দু’হাতে তুলে নিয়ে রেখে দিল সিঙ্কের মধ্যে। পরে ধোবে।
‘এর পর একটু কফি হতে পারে, প্রস্তাব দেয়ার সুরে বলল সেলেনা। ‘জবর ছিল ওয়াইনের ধকটা।’
‘নিশ্চয়ই। তবে ব্ল্যাক কফি কিন্তু। দুধে একটু—’
‘সমস্যা নেই, ব্ল্যাক ইজ ওকে। বাট নো সুগার।’
‘তথাস্তু।’
এসপ্রেসো পটটায় বগবগ আওয়াজে বলক তুলতে লাগল লাভাসা কফি।
দুটো কাপ ভরল রানা। ওয়াইনের তীব্রতা কমাতে দারুণ কাজের জিনিস এই পানীয়।
কফিকাপ আর কাগজের টুকরোটা নিয়ে টেবিলের উপর ঝুঁকে বসল দু’জনে।
কাগজটায় টোকা দিল সেলেনা। ‘তোমার কি এখনও ধারণা, জিপিএস লোকেশন উপরের লাইনটা?’
‘দাঁড়াও, বুঝিয়ে দিচ্ছি।’
ডেস্কের দেরাজ থেকে মোটা শিষের পেনসিল আর ফ্রেশ এক তা কাগজ নিয়ে লাইনটা কপি করল রানা। তার পর নিচে করল ওটার রূপান্তর:
49° 2’ 0’ N ।° 57’ 0’ E
‘বুঝলাম এবার।’ সমঝদারের মত মাথা দোলাল সেলেনা। ‘তা, কী বলছে ফিগারটা?’
‘সেটাও দেখছি,’ বলে, টেবিলে রাখা মোবাইল ফোনটার দিকে হাত বাড়াল ও। অ্যাকটিভেট করল জিপিএস অ্যাপ্লিকেশন। কো-অর্ডিনেট দেয়ার সঙ্গে সঙ্গে লোকেশনের ছোট্ট সবুজ ম্যাপ ভেসে উঠল স্ক্রিনে।
‘গ্রামাঞ্চল জায়গাটা।’ দেখাল ও সেলেনাকে। ‘দূর আছে মোটামুটি। প্যারিস থেকে চল্লিশ কিলোমিটার উত্তর-পশ্চিমে। খেতখামার আর জঙ্গল ছাড়া বড় কিছু নেই ওটার তিন কিলোমিটারের মধ্যে। কাছাকাছি শহরগুলো হলো কোঁদেকোর্ট আর টেসানকোর্ট-সুর-ওবেট।’
অনস্ক্রিন ম্যাপটার দিকে ভ্রু কুঁচকে তাকিয়ে আছে সেলেনা। ‘কিছুই যদি না থাকে, ওটার কথা লিখল কেন ক্যারেন? নিশ্চয়ই কোনও কারণ রয়েছে।’
‘কোনও আইডিয়া?’
‘কিচ্ছু না।’ ঠোঁট ওল্টাল সেলেনা। ‘এক মিনিট! হুম… হতে পারে এটা!’ মন্তব্য করল আপন মনে। ‘আরও ডিটেইলস জানাতে পারো, রানা, জায়গাটার ব্যাপারে?’
ডিফল্ট ম্যাপ ভিউ থেকে স্যাটেলাইট ইমেজে চলে গেল রানা। যতটা সম্ভব, জুম ইন করল। প্রথমে ঝাপসা দেখাল মানচিত্র, তার পর পরিষ্কার হলো। এরিয়াল ভিউ দেখা যাচ্ছে এখন।
সুবিশাল জায়গা জুড়ে ছড়ানো এক কান্ট্রি এস্টেটের হৃৎপিণ্ডে অবস্থিত বড়সড় একটা প্রপার্টি দেখা যাচ্ছে বলে মনে হলো ওর। শ্যাতো হতে পারে ওটা, হতে পারে ম্যানর হাউস।
‘মনে হচ্ছে, জবাব পেয়ে গেছি!’ ফোনটা নিল সেলেনা রানার হাত থেকে। চোখ জোড়া আঠার মত সেঁটে রয়েছে পর্দায়।
‘চেনো তুমি জায়গাটা?’
‘অবশ্যই। গ্যাসপারের কথা বলেছিলাম না?’
‘ক্যারেনের এক্স-বয়ফ্রেণ্ড?’
‘হ্যাঁ। ওখানেই থাকে লোকটা। বলেছিল আমাকে।’
‘কী কী জানো লোকটার ব্যাপারে?’
‘বিত্তশালী বেকার,’ ধারাভাষ্য দিচ্ছে যেন সেলেনা। ‘সেরাজো আর ক্রিস্টিন ইলিয়েলের একমাত্র সন্তান। কোনও একটা স্ক্যাণ্ডাল রয়েছে অভিজাত পরিবারটায়… সঠিক বলতে পারব না। ক্যারেনের সঙ্গে আলাপে সেরকমই কিছুটা আভাস পেয়েছি যেন।
‘ছেলেকে নিয়ে অনেক স্বপ্ন ছিল বাপ-মায়ের। কিন্তু পঁচিশে পা দেয়ার আগেই মদ আর মাদকের কাছে নিজেকে সঁপে দেয় প্রেমিক প্রবরটি। দায়িত্বপূর্ণ কোনও কাজের ভার নেয়ার সামর্থ্য হারায়। এটাই হয়তো পরিবারটার কলঙ্ক। তবে আসল ঘটনা আরও চরম বলে ধারণা আমার। কে জানে, হয়তো অসহ্য রকমের হীন চরিত্রের লোকটা; নারীলিপ্স-টিপ্স।’
‘আজব তো! দায়িত্বশীল একজন ফিজিক্স লেকচারারের জন্যে আর কোনও মরদ ছিল না দুনিয়ায়?’
মাথা ঝাঁকাল সেলেনা। ‘সেটাই। কখনোই বুঝতে পারিনি, কী দেখেছিল ও লোকটার মাঝে! সামনাসামনি দেখিওনি কখনও লোকটাকে। তবে প্রেমিক প্রসঙ্গে বলতে গিয়ে কেমন এক ঘোরের মধ্যে চলে যেত ক্যারেন! মনে হতো, কোনও কিছুর আসর হয়েছে ওর ওপর।’
‘তার মানে, বাপের হোটেলেই থাকা-খাওয়া চলত এমবিবিএস মহাশয়ের?’
‘এমবিবিএস কী?’
‘মা-বাবার বেকার সন্তান।’
‘উঁহুঁ… এখন ওর নিজেরই হোটেল ওটা। ক্যারেনের কাছে শুনেছি, চমৎকার আবহাওয়া আর তুলনামূলক কম ট্যাক্স দিতে হয় বলে বছর কয়েক আগে পারিবারিক বসতবাড়ি ছেড়ে দক্ষিণ আফ্রিকায় পাড়ি জমান মিস্টার অ্যাণ্ড মিসেস ইলিয়েল। একদম একা হয়ে পড়ে গ্যাসপার। অবশ্য ঠিক একাও বলা যায় না। রিভিয়েরায় উপস্থিত হলেই দুধের মাছিরা ছোঁক ছোঁক করে ওর চারপাশে। ড্রাগস, মদ আর জুয়ার নেশায় বুঁদ হয়ে থাকে আলালের ঘরের দুলালটি।’
‘এখন প্রশ্ন: কেন এটা দেখাতে চাইল ক্যারেন?’ কী যেন ভাবছে রানা স্যাটেলাইট ইমেজের দিকে চেয়ে।
‘একটা সম্ভাবনাই দেখতে পাচ্ছি আমি। এই মেসেজ দিতে চেয়েছে হয়তো: ওর যদি কিছু হয়ে যায়, আমি যেন যাই ওখানে।
‘গেলে, তার পর? যোগাযোগ করবে গ্যাসপারের সঙ্গে?’
‘সম্ভবত না। এসবের সঙ্গে ক্যারেন ওকে জড়িয়েছে কি না, যথেষ্ট সন্দেহ আছে আমার। অনেক আগে থেকেই আলাদা ওরা। আবার যদি নেশাখোরটাকে নিজের জীবনে ফেরার সুযোগ দিয়ে থাকে ও, দারুণ অবাক হব আমি। না, রানা; আমার ধারণা, অন্য কিছু অপেক্ষা করছে ওখানে আমাদের জন্যে। হতে পারে, গুরুত্বপূর্ণ কিছু একটা লুকানো আছে ওখানে। জায়গাটা তো বিশাল, তা-ই না? সহজেই লুকানো সম্ভব কোনও কিছু। ওটাই হয়তো খুঁজতে বলছে আমাদের। …বিরক্ত হচ্ছ নাকি তুমি?’
‘কী খুঁজতে হবে, সেটা না জেনে খড়ের গাদা তছনছ করাটা ভালো আইডিয়া বলে মনে হচ্ছে না আমার। বুনো হাঁসের পিছনে ছুটে সময় নষ্ট করার তো অর্থ হয় না কোনও।’
‘তুমিই বলো তা হলে, আর কী মানে হতে পারে চিঠির এই লোকেশনের!
‘বাকি নাম্বারগুলো কী মিন করছে, সেটা জানি না এখনও। জানলে হয়তো…’
‘আমার কী মনে হচ্ছে, জানো? ওখানে না গেলে মিলবে না পরের সূত্রটা। গুপ্তধন উদ্ধারের মত ধাপে ধাপে এগোতে হবে আমাদের। আর তো কোনও ব্লু নেই এ ছাড়া।’
কথাটা খতিয়ে দেখল রানা।
‘ওকে, ফাইন। প্রথমে মনমাট্রায় যাব আমরা। ক্যারেনের অ্যাপার্টমেন্টে। দেখা যাক, কোনও লিজ পাই কি না সেখানে। তার পর না হয় ঢুঁ মারব গ্যাসপারের শ্যাতোতে। আরেক কাপ কফি গিলে রওনা হই, চলো। মন বলছে, লম্বা সময় কাটাতে হবে ওখানে।’দিনটার মতই গুমোট আর উষ্ণ রাতটা।.
র‍্যু দে টোস ফেয়াস-এর অ্যাপার্টমেন্ট বাড়িটার চতুর্থ তলায় যে বা যারা পার্টি দিচ্ছে, সদ্য ঘটে যাওয়া হত্যাকাণ্ডে বোধ হয় কিচ্ছু যায় আসে না এদের।
চারতলার ব্যালকনির খোলা জানালা দিয়ে ছলকে আসা মিউজিক আর উচ্চস্বরে হাসির আওয়াজ জটলা পাকাচ্ছে নিচের জনাকীর্ণ ক্যাফে-বারের শোরগোলের সঙ্গে।
বাযার সিস্টেমের সামনে দাঁড়িয়ে চারতলার বাঁ দিকের ফ্ল্যাটটার বাটন টিপে চলল রানা বার বার।
‘কী করছ তুমি?’ জিজ্ঞেস না করে পারল না সেলেনা।
‘গুবলেট করছি পার্টিটা,’ জবাব পেল। ‘অবশ্য আরও একটা কারণ রয়েছে।’
মুহূর্ত পরেই বোঝা গেল কারণটা। ‘ক্লিক’ আওয়াজে ছোট্ট ইনসেট ডোরটার ইলেকট্রনিক লক খুলে যেতেই কবাট ঠেলে পাথুরে প্যাসেজে পা রাখল রানা, পিছনে সেলেনা।
উপর থেকে গেট খুলে দিয়েছে চারতলার বাসিন্দারা। হয়তো ভাবছে, ওদের কোনও অতিথি এল বুঝি। চাইছে, গেট লাগিয়ে সোজা উপরে চলে আসুক মেহমান।
প্রাঙ্গণের কেন্দ্রে গিয়ে শেষ হয়েছে প্যাসেজটা। এক ধারে কেয়ারটেকারের অ্যাপার্টমেন্ট, আরেক ধার দিয়ে উঠে গেছে সিঁড়ি। পেঁচিয়ে পেঁচিয়ে উপরে উঠেছে ন্যাড়া ধাপগুলো।
হুল্লোড় আর ধুমধাড়াক্কায় জমজমাট হয়ে আছে থার্ড ফ্লোর। সিঁড়ি আর ল্যাণ্ডিঙে ভুরভুর করছে সিগারেটের ধোঁয়া। গলাগলি আর মদ্যপান চলছে জুটিতে জুটিতে।
এরই মাঝ দিয়ে ‘এক্সকিউজ মি’ বলতে বলতে আরও উপরে চলল রানা-সেলেনা।
আশ্চর্য রকম অন্ধকার আর নীরব টপ ফ্লোরটা। নিচতলার আয়োজন যেন অন্য কোনও গ্রহের ঘটনা।
লোহার গরাদেঅলা জোড়া জানালা হালকাভাবে আলোকিত করেছে L শেপের ল্যান্ডিং। বাইরে তাকালে ঘরবাড়ির ছাত আর রাস্তাঘাট ছাড়া চোখে পড়ে দূরের স্যাক্রে কেয়ার ব্যাসিলিকা—জ্বলজ্বল করছে সোনালি ভাস্কর্যের মত।
ছোট আরেকটা জানালা খোলা পাশের গলির দিকে। দেখার মত কিছু নেই ওদিকে। পাশের হোটেলের নীল নিয়ন বাতি জ্বলছে-নিভছে ক্ষণে ক্ষণে।
দুটো লাল দরজা ল্যাণ্ডিঙের দুই প্রান্তে। ক্যারেনের অ্যাপার্টমেণ্ট চিনিয়ে দিল সেলেনা, নিয়ন-আলোয় আলোকিত জানালার কাছের দরজাটা।
ফরাসি আর ইংরেজিতে ক্রাইম সিনের সীমা লঙ্ঘন না করার সতর্কবাণীঅলা পুলিস-টেপ দিয়ে ব্যারিকেড দেয়া হয়েছে ঢোকার মুখে।
জীবনের সাড়া নেই অপর দরজার ওপাশে। ক্যারেনের প্রতিবেশী হয় ঘুমিয়ে পড়েছে সকাল সকাল, ভাবল রানা, আর নয় তো অঘটনটার ধাক্কা সামলাতে সাময়িকভাবে উঠেছে গিয়ে আত্মীয় স্বজন কিংবা কোনও বান্ধবীর ডেরায়। তার পরও, মার নেই সাবধানের।
ব্যাগটা নামাল রানা কাঁধ থেকে। মিনি-ম্যাগলাইটটা বের করে নিয়ে সতর্কভাবে আলো ফেলল দরজায়।
‘ঢুকছ নাকি ভিতরে?’ নিচু কণ্ঠে জানতে চাইল সেলেনা।
‘তা তো অবশ্যই।’
‘বুদ্ধিমানের কাজ বলে মনে হচ্ছে না সেটা। তা ছাড়া চাবি কই? কনসিয়ার্জকে গিয়ে অনুরোধ করারও তো উপায় দেখছি না। নাকি ভাবছ, আলিবাবার মত চিচিং ফাঁক মন্ত্ৰ পড়লেই খুলে যাবে দরজা?
‘চাবি ছাড়াই কিন্তু ঢুকতে ঢুকতে পেরেছে ক্যারেনের হত্যাকারী।’
টেপ স্পর্শ না করে দরজায় ঠেলা দিল রানা। পুরু, নিরেট মনে হচ্ছে কবাট। জোর-জবরদস্তির কোনও চিহ্ন নেই কাঠের গায়ে।
প্যারিসিয়ান অ্যাপার্টমেন্টগুলোর বাইরেটা দেখতে যেমনই হোক না কেন, উপর থেকে নিচ পর্যন্ত সাধারণত লোহার ভারি ডেডলক আর ছিটকিনির সমাহার থাকে দরজার ভিতরদিকে। এহেন নিরাপত্তা-ব্যবস্থা টেকনিকালি দুর্বল হলেও শক্তি না খাটিয়ে দরজা ভাঙা প্রায় অসম্ভব।
রানার কাছে ধাঁধার মত লাগছে ব্যাপারটা। স্লেজহ্যামার কিংবা ক্রো-বার ছাড়া ঢুকল কীভাবে ক্যারেনের হন্তারক? বিশেষ করে, শিকার যেখানে আগেভাগেই শঙ্কিত নিজের নিরাপত্তা নিয়ে! নির্ঘাত সব ক’টা ছিটকিনি আর তালা দিয়েছিল মেয়েটা।
‘আমার কী মনে হয়, জানো?’ বলে উঠল সেলেনা। ‘ক্যারেনের পরিচিত ছিল লোকটা। নয় তো ভান ধরেছিল পরিচিত কারও। পুলিসের ছদ্মবেশেও এসে থাকতে পারে। কায়দা করে দরজা খুলিয়েছে ওকে দিয়ে।’
জবাব না দিয়ে ছোট জানালাটার কাছে চলে গেল রানা। নিয়ন সাইনের কারণে নীলচে আভায় আলোকিত হচ্ছে নিচের গলিটা। ঘাড় উঁচু করে এপাশ-ওপাশ দেখে নিল উপরদিকে। তার পর জানালা থেকে সরে এসে ভাবল কী যেন।
‘আমার তা মনে হয় না,’ সেলেনার মন্তব্যের জবাব দিল – ও এতক্ষণে।
‘কী, রানা?’
‘কাউকে ঢুকিয়েছে দরজা খুলে।’ সেলেনা আর কিছু বলার আগেই জুড়ে দিল, ‘দাঁড়াও একটু এখানে।’ কথাটা বলেই, সিঁড়ি ধরে রওনা হলো নিচে।
‘কী হলো হঠাৎ?’ এক রাশ উদ্বেগ নিয়ে জিজ্ঞেস করল সেলেনা। ‘তুমি আবার চললে কোথায়?’
‘এই তো… আসছি এক মিনিটের মধ্যেই। এখানেই থাকো তুমি, যেয়ো না কোথাও।’
অনিচ্ছুক সেলেনা থ হয়ে দাঁড়িয়ে রইল জায়গায়। শুনতে পাচ্ছে সিঁড়িতে বিলীয়মান রানার পদধ্বনি।
গেল কোথায় মানুষটা? কেন?
দুয়েকটা মিনিট যেতে-না-যেতেই বড় বেশি একাকিত্বে ভুগতে লাগল সেলেনা। আরও কয়েক মিনিট পেরোলে মাসুদ রানা নামের যাচ্ছেতাই লোকটার প্রতি জমতে লাগল ক্ষোভ। এই মানুষটার মতিগতি বোঝা শয়তানেরও অসাধ্য! কোনও মানে হয় ওকে এরকম টেনশনে রাখার? একটা কিছু ব্যাখ্যা দিয়ে তো যাবে!
অবশ্য আগেও ঠিক এরকমটাই ছিল রানা। একা কাজ করতেই স্বাচ্ছন্দ্যবোধ করে। বাকিদের মনে করে বোঝা। হুঁহ! মাথায় কী চলছে, শেয়ার করবে না কারও সঙ্গে। ভয়ানক বিরক্তিকর!
নীলাভ অন্ধকারে দাঁড়িয়ে বুঝতে পারছে এখন, সময় গড়িয়েছে, কিন্তু একটুও বদলায়নি ওর প্রিয় মানুষটা।
অস্থিরতা দমন করার জন্য শুরু করল পায়চারি। তাতে ফল হলো উল্টো। টেনশন বেড়ে গেল আরও। এবার নিষ্ঠুর ওই খুনি দখল করে বসল মনটা।
একটা সেকেণ্ডের জন্যও পুলিসের ব্যাখ্যা মেনে নেয়নি সেলেনা। কোনও সাইকোপ্যাথের কাজ হতে পারে না এটা। তবে ঠাণ্ডা মাথার খুনির থিয়োরিটাও কম ভয়ঙ্কর নয়।
ভাবতে না চাইলেও চিন্তাটা হানা দিচ্ছে মনে–ঠিক এখানেই দাঁড়িয়ে ছিল আততায়ী কয়েক দিন আগে। রেডি হচ্ছিল ক্যারেনের অ্যাপার্টমেন্টে ঢোকার জন্য।
পোকামাকড়ের মত মেরে ফেলেছে ওর বান্ধবীকে!
কেন এমন নৃশংসভাবে হত্যা করা হলো বেচারিকে?
কী ধরনের দানব হলে করতে পারে এ কাজ?
জীবনে কোনও দিন কাউকে ব্যথা দেয়নি যে মেয়েটা!
রাগে, ক্ষোভে কান্না পেল রীতিমত। কেঁপে উঠল সেলেনা আবেগে জর্জরিত হয়ে।
আরেকটা আশঙ্কা জুড়ে বসল মগজে। এখন যদি ফিরে আসে খুনিটা? মন বলছে- অযৌক্তিক দুশ্চিন্তা করছিস। তবু কেন কুঁকড়ে আসতে চাইছে ওর অন্তরটা?
অন্ধকারে রানার অপেক্ষায় দাঁড়িয়ে থাকতে থাকতে অলক্ষুণে চিন্তাগুলো ঘুণপোকার মত কুরে কুরে খেতে লাগল মেয়েটাকে।
এখনও যদি জায়গাটার ওপর নজর রেখে থাকে হত্যাকারী—খুনটা কারও মনে সন্দেহের উদ্রেক করেছে কি না, শিয়োর হওয়ার জন্য?
কিংবা আবারও যদি অপরাধস্থল রেকি করার সিদ্ধান্ত নিয়ে থাকে? তাড়াহুড়োয় ফেলে গেছে, এমন কোনও আলামত তুলে নেয়ার জন্য যদি আসে?
আর এসে যদি দেখে, সম্পূর্ণ একাকী একটা মেয়ে…
নীলচে আলোর কল্যাণে ল্যাণ্ডিঙে পড়া দীর্ঘ, ভুতুড়ে ছায়াগুলোর দিকে আড়চোখে তাকিয়ে স্থবির হয়ে গেল সেলেনা। কী যেন নড়ে উঠল না অন্ধকারে? ভয়ে গিঁট পাকিয়ে গেল পেটের মধ্যে।
দুরো, ছাই! ভয়কাতুরে মনের কল্পনা ছাড়া কিছু নয় ওটা।
ইনহেল… নাউ এক্সহেল। ইনহেল… এক্সহেল। অটো- সাজেশন দেয়া শুরু করল নিজেকে। দুর্ভাবনার হাত থেকে মুক্তি পেতে অক্সিজেনের সাপ্লাই বাড়াচ্ছে মস্তিষ্কে। রাতের উষ্ণতা সত্ত্বেও কেঁপে কেঁপে উঠছে শরীরটা।
তখুনি আবার আঁতকে উঠল নিচের রাস্তা থেকে আসা অ্যামবুলেন্সের পিলে চমকানো তীক্ষ্ণ সাইরেন শুনে।
‘ধুপ’ করে একটা শব্দ হতেই চমকে উঠল আবারও। নিচের কোনও ফ্লোরে হয়েছে বোধ হয় আওয়াজটা।
‘দুত্তোর, পোড়ামুখী!’ নিজেকে শাসাল মেয়েটা। ‘ডরাচ্ছিস কেন বাচ্চাদের মত?’
দূরে মিলিয়ে গেল সাইরেনের করুণ বিলাপ। নিজের দু’বাহু আঁকড়ে ধরে ছটফট করতে লাগল সেলেনা।
কোন্ চুলোয় মরতে গেলে তুমি, রানা?’ মুখেই উচ্চারণ করে ফেলল চিন্তাটা। নিজের উদ্বেগাকুল কণ্ঠস্বরে বিতৃষ্ণা জাগল নিজেরই উপর।
ডোরনবের খুটখাটের সঙ্গে বান্ধবীর অ্যাপার্টমেন্টের দরজা খুলে যেতেই বোঁ করে ঘুরে দাঁড়াল সেলেনা। কলজেটা যেন এক লাফে উঠে পড়েছে গলার কাছে।
ছায়ায় ঢাকা পুরুষালি একটা অবয়ব সরাসরি তাকিয়ে রয়েছে ওর দিকে!সভয়ে পিছু হটল সেলেনা।
‘ক্-কে ওখানে?’ মনে হলো, অন্য কারও গলায় কথা বলছে ও।
‘আমি!’ সামান্য বিরক্তির ছোঁয়া ছায়ামূর্তির কণ্ঠে। ‘কার কথা ভেবেছিলে? রিপেয়ারম্যান?’
‘রানা?’
পুলিসের লাগানো টেপ খুলে ফেলে হাতছানি দিল শ্ৰীমান মাসুদ রানা। ‘এসো, ভেতরে এসো!’
‘জাদু জানো নাকি তুমি?’ দরজাটা লাগিয়ে দেয়ার পর প্রশ্ন রাখল সেলেনা।
ম্যাগলাইট অন করল রানা।
‘উঁহু, সিম্পল ম্যাজিক।’ ছাতের দিকে তাক করে ধরল আলোটা। ‘দেখলাম কাজ করে কি না বুদ্ধিটা।’
‘বুঝলাম না।’
‘ওপর দিয়ে এসেছে ক্যারেনের হত্যাকারী। স্কাইলাইট প্যানেল রয়েছে বাথরুমের ওপর… ফ্রেমের ধুলোয় ছাপ পড়েছে গ্লাভসের। ফাসেনার গায়েব ওটার। হয় সে-ই খুলেছে স্ক্রু, নয় তো কোনও মিস্তিরি। সেক্ষেত্রে সুবিধে হয়ে গেছে রিপেয়ারম্যানের। যেটাই হোক না কেন, পুলিস এর কিনারা করতে পারেনি।’
‘তুমিও কি ওপথেই ঢুকেছ?’
‘তবে আর কীভাবে?
‘ছাতে উঠলে কেমন করে? তুমি তো দেখলাম নিচে নেমে গেছ!’
‘গলির ওপাশের হোটেলটা,’ ব্যাখ্যা করল রানা। ‘এক্সটারনাল ফায়ার এসকেপ রয়েছে ওটার। সেটা ধরে ওপরে উঠলাম। তার পর লাফিয়ে নামলাম এই বিল্ডিঙের ছাতে।’
‘রানা!’
‘এমন কিছু বেশি নয় দূরত্ব, অনায়াসেই পার হওয়া যায়। অন্ধকারে দেখতে পাবে না কেউ। অন্ততপক্ষে আমাকে যে দেখেনি, এই গ্যারান্টিটুকু দিতে পারি।’
‘ধুপ’ শব্দের রহস্যটা পরিষ্কার হলো সেলেনার কাছে।
‘ক্যারেনের খুনিও সম্ভবত একই কাজ করেছে,’ বলল রানা। ‘কারও চোখে পড়ার ঝুঁকি নিতে চায়নি। সেজন্যেই এই বিল্ডিঙের ফায়ার এসকেপ ব্যবহার না করে হোটেল থেকে লাফ দিয়েছে ছাতের উপর। সহজ কাজ। সহজ আর নিখুঁত।’
‘পড়ে গিয়ে ঘাড় ভাঙতে যদি?’
‘বললামই তো, সেরকম কোনও সম্ভাবনা নেই। তার পরও, থ্যাঙ্কস ফর কেয়ারিং।’
‘সিরিয়াসলি, রানা। তোমার কিছু হয়ে গেলে অকূল পাথারে পড়ে যেতাম না আমি?’
‘রাঙার মার মত বাজে বকছ তুমি।’
‘কে রাঙার মা? কার কথা বলছ?’ আসমান থেকে পড়ল যেন মেয়েটা।
উত্তর না দিয়ে ছোট্ট লিভিং রুমে ঢুকে পড়ল রানা। অভিজ্ঞ নজর বোলাতে লাগল ক্রাইম সিনের খুঁটিনাটির উপর।
ওর সেফহাউসের চেয়ে খুব বেশি বড় নয় অ্যাপার্টমেন্টটা। ক্যারেনের মৃত্যুর আগে যেরকম ছিল, তেমনটাই রয়ে গেছে বোধ হয়।
কামরাটা অগোছাল। ব্যস্তবাগীশ সায়েন্স শিক্ষয়িত্রীর কাজের জায়গা যেমনটা হয়ে থাকে সাধারণত। শত শত ভলিউম, ফোল্ডার আর বক্স ফাইলে উপচে পড়া অবস্থা তাকগুলোর। বোঝা যায়, এসবের পিছনে দিনের অনেকটাই সময় ব্যয় হতো মেয়েটার।
জানালার কাছে চলে গেল রানা। ধীরে, সতর্কতার সঙ্গে টেনে দেয়া পর্দার প্রান্ত সরিয়ে দেখে নিল রাস্তাটা।
দুশ্চিন্ত করার মত কোনও কিছু চোখে পড়ল না ওখানে। পুলিস-টুলিসও নেই। তা-ও বেশিক্ষণ এখানে থাকা ঠিক হবে না।
ঘুরে দাঁড়াল ও। ‘বলছ, চুরি যায়নি কিছু?’
মাথা ঝোঁকাল সেলেনা। ‘পুলিস তা-ই বলছে— স্রেফ খুন করে বেরিয়ে গেছে খুনি। সেরকম হলে, মানেটা দাঁড়াচ্ছে: টেসলা-সংশ্লিষ্ট কিছুই ছিল না এখানে।’
‘তার পরও, এলাম যখন, চেক করে দেখি।
মাথা নেড়ে সায় দিল মেয়েটা।
‘ফাইলগুলো দেখো তুমি,’ ওকে বলল রানা। ‘আমি অন্য কিছু দেখছি।’
মোটা মোটা কয়েকটা ফাইল নামাল সেলেনা। সোফার উপর ফেলে দ্রুত উল্টে চলল ভিতরের কাগজপত্রগুলো।
‘ভালো লাগছে না, রানা!’ পাতার পর পাতা দেখে বাতিল করতে করতে দীর্ঘশ্বাস ফেলল ফোঁস করে। ‘মনে হচ্ছে, ক্যারেনের কবর খুঁড়ছি আমি!’
সেলেনার মৃত বান্ধবীর অগোছাল ডেস্কে স্থির হলো রানার দৃষ্টি। ওর কমপিউটারটা দেখছি না…’
‘নিয়ে গেছে পুলিস, ফাইল থেকে চোখ তুলে বলল সেলেনা। ‘কেন, বলতে পারো?’
‘ই-মেইল, কমপিউটার ফাইল—এসব চেক করবে আর কী। হয়তো লিড পাওয়ার আশা করছে।’
অকাজের নয় মেথডটা। চূড়ান্ত আঘাত হানার আগে প্রায়শই হপ্তা-মাস ধরে শিকারকে অনলাইনে অনুসরণ করে থাকে কিলাররা। কার্যকর আক্রমণ-পরিকল্পনা সাজানোর জন্য সোশ্যাল নেটওঅর্কিং সাইটগুলোর তথ্য সংগ্রহের সহজ প্ল্যাটফর্ম ব্যবহার করে প্রোফাইল তৈরি করে টার্গেটের দৈনন্দিন রুটিন আর লাইফস্টাইল সম্বন্ধে। আর ফ্রেণ্ডলিস্টে একবার ঢুকতে পারলে তো কথাই নেই, প্রাইভেট তথ্যও পেয়ে যাচ্ছে শিকারের কাছ থেকে। এজন্যই একই সঙ্গে আশীর্বাদ আর অভিশাপ অন্তর্জালের দুনিয়াটা। বদ লোকদের জন্য স্বর্গবিশেষ।
যদিও মোটামুটি শিয়োর রানা, এ ক্ষেত্রে হতাশই হতে হবে পুলিস ডিপার্টমেন্টকে। ট্রেইল রেখে যাওয়ার মত কাঁচা কাজ করবে না খুনি।
খুলল ও ডেস্কের একমাত্র দেরাজটা। খচখচ করছে মন। অন্যের জিনিস ঘাঁটা অনেকটা কবর থেকে মানুষের হাড় চুরি করার মতই।
সাধারণ সব জিনিস বেরোল ভিতর থেকে পেপারক্লিপ, কলম, স্টেপলার, পাঞ্চ মেশিন আর খুচরো কিছু পয়সা। সঙ্গে ড্রাইভিং লাইসেন্স, বার্থ সার্টিফিকেট, পাসপোর্ট আর কয়েকটা রসিদ।
পাসপোর্টটায় চোখ বোলাল রানা।
‘বেশ ঘোরাঘুরি করত দেখছি তোমার এই বন্ধুটি।’
‘ফান করছ, তা-ই না?’ বিশ্বাস করল না সেলেনা। ‘সব সময়ই বলত, প্লেনে চড়াটা সহ্য হয় না ওর।’
‘অতটা নয় বোধ হয়। অন্তত ভিসা স্ট্যাম্পগুলো সেকথা বলছে না। গত কয়েক বছরে গেছে সে মেলা জায়গায়।
‘বৈজ্ঞানিক সম্মেলন-টম্মেলন হবে হয়তো।’ পরের ফোল্ডারে খোঁজা শুরু করল সেলেনা। ইন্টারেস্টিং কিছু পাওয়া যায়নি প্রথমটায়।
অন্য কামরাগুলোতে তল্লাশি করতে চলল রানা। প্রথমে রান্নাঘর দেখল, তার পর বেডরুম। বাথরুমগুলোও বাদ পড়ল না। চেক করল সবগুলো দেরাজ আর কাবার্ড ক্যারেনের নানা রকম ড্রেস ঝুলছে হ্যাঙারে। ওয়ার্ডরোবের নিচের দিকে সার দিয়ে রাখা সুন্দর ডিজাইনের কয়েক জোড়া ছোট সাইজের জুতো।
একদমই স্বাভাবিক রয়েছে যেন সব কিছু। যে-কোনও মুহূর্তেই এসে হাজির হবে যেন অ্যাপার্টমেন্টের বাসিন্দা। ফরেনসিক এগজামিনারদের উপস্থিতির চিহ্ন ধরা পড়ছে কামরায়। অথচ দক্ষতার সঙ্গে নিজের ট্র্যাক গোপন করেছে হত্যাকারী। ভাবতেই পারবে না কেউ, মাত্র কয়েক দিন আগেই ভয়ঙ্কর একটা খুন হয়েছে এখানে।
লিভিং রুমে ফিরে এল রানা।
ছড়ানো-ছিটানো কাগজ, বক্স ফোল্ডার আর খালি ফাইলের সমুদ্রে পেরেশান নাবিক যেন সেলেনা। অনুভূতি অবদমনের চেষ্টা টের পাওয়া যাচ্ছে ওর চেহারার অভিব্যক্তি দেখে।
‘কিছুই পাওয়া গেল না এগুলোতে,’ অনুযোগ করল সেলেনা। ‘টেসলা নিয়ে একটা শব্দও না। অবশ্য ভাবিওনি যে, থাকবে। পুলিসের বাজেয়াপ্ত করা কমপিউটারেও কিছু পাওয়া যাবে বলে মনে হয় না। ক্যারেন জানত, চোখে চোখে রাখা হচ্ছে ওকে। সুতরাং, কাজের এভিডেন্স রেখে দেয়ার মত বোকামি করবে না ও কিছুতেই।’ হতাশায় মাথা নাড়ল মেয়েটা। ‘খারাপ দিকটা হলো—যে বা যারা ওকে মেরেছে, তারাও হয়তো নিশ্চিত ছিল, পাওয়া যাবে না কিছু। সেজন্যেই হয়তো গরজ বোধ করেনি জিনিসপত্র ঘাঁটাঘাঁটি করার।’
দীর্ঘনিঃশ্বাস ফেলল রানা মেঝের দিকে তাকিয়ে। ‘ভাগতে হবে এ বেলা। তার আগে আবার আগের মত গুছিয়ে রাখতে হবে সব কিছু। দেখা শেষ আমার।
‘তার মানে, তুমিও পাওনি কিছু!’
‘একেবারে কিছুই যে পাওয়া যায়নি, তা নয়।’
‘কী পেয়েছ, রানা?’
‘ইনফর্মেশন।’
‘ওহ, ওই পাসপোর্ট! ওটা আর কী কাজে লাগবে?’
মিনিট কয়েক পর বেরিয়ে এল ওরা। পাল্লা টানতেই ‘ক্লিক’ করে জায়গামত বসে গেল ডোরনবের ল্যাচ। আগের মতই প্রবেশমুখে লাগিয়ে দিল রানা হলুদ টেপগুলো।
আপসেট হয়ে আছে সেলেনা। ল্যাণ্ডিঙের জানালা দিয়ে আসা নীল আলোয় মেয়েটার চোখে অশ্রু চিকচিক করতে দেখল রানা। কী বলে ওকে সান্ত্বনা দেবে, ভেবে না পেয়ে আলতো করে স্পর্শ করল কাঁধ।
ভিজে চোখ তুলে চাইল সেলেনা। হাসল বিষাদবিধুর হাসি।
সিঁড়ির উদ্দেশে কদম বাড়িয়েছে ওরা, ঠাস করে খুলে গেল বিপরীত দিকের দরজা। কোনও রকম প্রতিক্রিয়া দেখানোর আগেই মুখের উপর এসে পড়া চোখ ধাঁধানো টর্চের আলোয় অন্ধ হয়ে গেল রানা-সেলেনা।
‘কারা তোমরা?’ মিহি একটা রূঢ় কণ্ঠ প্রশ্ন ছুঁড়ল ফরাসিতে। ‘খবরদার, নড়বে না! গুলি করতে বাধ্য কোরো না আমাকে!’
সারেণ্ডারের ভঙ্গিতে দু’জনের দু’জোড়া হাত ধীরে ধীরে উঠে যাচ্ছে উপরদিকে; এ অবস্থায় তারও চেয়ে ধীরে আর সাবধানে পিছন-দেয়ালে বসানো সেকেলে ঘরানার লাইটের সুইচে পিঠ দিয়ে চাপ দিল রানা। যতখানি সম্ভব, শান্তিপ্রিয় নিরীহ লোক বলে প্রতিপন্ন করার চেষ্টা করা দরকার নিজেদের।
না, অ্যাপার্টমেন্ট ছেড়ে যাননি ক্যারেনের প্রতিবেশী
পায়ে চটি, চুলে কার্লার। একহারা কাঠামোটা ঢলঢলে ড্রেসিং গাউনে মোড়া। মহিলার হাতের চাইতেও মোটা স্টিলের উদ্যত টর্চলাইটটা। ছোট যে কালো পিস্তলটা উঁচিয়ে রেখেছেন আরেক হাতে, গুলি নয়, টিয়ার গ্যাস ছোঁড়ার কার্যকর যন্ত্র বলা যায় ওটাকে। একা বাড়িতে বয়স্ক, অরক্ষিত ফরাসি ভদ্রমহিলাদের মানসিক শান্তি দেয় এ-জাতীয় অস্ত্র।
‘জিজ্ঞেস করেছি, কারা তোমরা! পিস্তল দোলালেন বৃদ্ধা। ‘অ্যাই… আবার নড়ে! যেখানে রয়েছ, দাঁড়িয়ে থাকো গ্যাঁট মেরে। চোখে-মুখে এটা ছিটিয়ে দিলে কেঁদে কূল পাবে না। তার পর জায়গামত একটা কল দিলেই শ্রীঘরের টিকেট পেয়ে যাবে!
রানার মনের একটা অংশ ভরে উঠল শ্রদ্ধা আর মমতায়। আরেক অংশের কাছে মোটেই উপভোগ্য মনে হলো না টিয়ার গ্যাসে চোখ জ্বলার ব্যাপারটা। সিভিলিয়ানদের জন্য তৈরি জিনিসটার ধক যদি কমও হয়, তবু ওটা চেখে দেখার খায়েশ ওর নেই।
বুড়ির হাত থেকে পিস্তল কেড়ে নেয়ার বেশ ক’টা অপশন উঁকি দিয়ে গেল মনে, ওস্টিয়োপোরোসিসে আক্রান্ত হাড় বা টিসুর ক্ষতির কারণ হয়ে দাঁড়াবে না যেগুলো।
কিন্তু ও সক্রিয় হয়ে ওঠার আগেই নিষেধ অমান্য করে আগে বাড়ল মেয়েটা।
‘মাদাম গোলতিয়েই? ইটস অল রাইট,’ বলল ও ফরাসিতে। ‘ক্যারেনের বন্ধু আমরা।’ প্যারিসে অনেক দিন কাজ করার সুবাদে ভাষাটা বেশ সড়গড় ওর।
নিজের আর ক্যারেনের নাম শুনে দ্বিধা খেলে গেল মাদামের চেহারায়। তবে পিস্তলটা উঁচানোই রইল ওদের উদ্দেশে।
‘ক্যানাডা থেকে উড়ে এসেছি আমি,’ বলে চলল সেলেনা। ‘আসার জন্যে চিঠি পাঠিয়েছিল ও আমাকে।’
মোলায়েম হয়ে এল ভদ্রমহিলার সন্দেহের চাউনি। গাউনের পকেটে পিস্তলটা ফেলে দিয়ে নিচু করে নিলেন লম্বা হাতলের টর্চলাইটটা। হাত ব্যথা হয়ে গেছে ওজনদার জিনিসটা ধরে রাখতে রাখতে।
‘ক্যারেনের বন্ধু?’ বললেন তিনি বিমর্ষ কণ্ঠে। ‘জানো নিশ্চয়ই, জীবিত অবস্থায় আমিই শেষ দেখেছি বেচারিকে। আমিই পাই ওর লাশ।’
‘জি, মাদাম, জানি জবাব দিল সেলেনা। ‘অভিজ্ঞতাটা কী রকম ছিল আপনার জন্যে, বুঝতে একটুও কষ্ট হচ্ছে না আমার!’
পকেটে চাপড় দিলেন মাদাম গোলতিয়েই। ‘সেজন্যেই কিনেছি এই বন্তরটা।’ ইঙ্গিত করলেন কানের দিকে। ‘আর এই হিয়ারিং এইড। চোর-ছ্যাঁচড় আর জেল পালানো পাগল-ছাগল গিজগিজ করছে যেখানে, সেখানে সদা-সর্বদা চোখকান খোলা রাখাটা বড্ড মুশকিল। বহু আগে থেকেই সে-কারণে বলে আসছি আমি, কল্লাগুলো আলাদা করার জন্য আবার ফিরিয়ে আনা উচিত গিলোটিন। কথা তো ঠিক, তা-ই না? দেখো দেখি এখন, কী থেকে কী হয়ে গেল…’
‘আমার নাম সেলেনা, সেলেনা বার্নহার্ট। আর ইনি আমার আরেক বন্ধু—মোসিউ রানা। আপনাকে ডিসটার্ব করতে চাইনি আমরা,’ ক্ষমা প্রার্থনার সুরে বলল মেয়েটা। ‘এসেছি স্রেফ বন্ধুর প্রতি শ্রদ্ধা জানাতে।’
‘বার্নহার্ট… বার্নহার্ট…’ আওড়াচ্ছেন বৃদ্ধা। কী যেন মনে পড়ায় উজ্জ্বল হয়ে উঠল মুখটা। ‘তোমার স্বামীর নাম কি ডক্টেয়ার বার্নহার্ট?’
‘সরি?’ চোখ পিটপিট করছে সেলেনা।
‘ক্যানাডার কোন্ এক ডক্টেয়ার বার্নহার্টের উদ্দেশে লেখা হয়েছিল চিঠিটা,’ বললেন মহিলা।
‘আমিই সেই ডক্টর বার্নহার্ট,’ হেসে, খোলসা করল মেয়েটা। ‘কিন্তু আপনি জানলেন কীভাবে–কোথায়, কার কাছে পাঠানো হয়েছে চিঠি?’
বিস্ময়ে হাঁ হয়ে গেছেন গোলতিয়েই। প্রফেশনাল টাইটেলওয়ালি কোনও মহিলার কথা জিন্দেগিতে শোনেননি যেন।
‘কারণ, আমিই পোস্ট করি ওটা,’ বিষাদ আর গর্ব মিশ্রিত স্বরে জবাব দিলেন। ‘শেষ যখন জীবিত দেখি ওকে, ওর দুটো চিঠি পোস্ট করার জন্যে অনুরোধ করে আমাকে। খুবই গুরুত্বপূর্ণ নাকি, বলছিল বার বার। একটা ক্যানাডার, আরেকটা সুইডেনের।
চাউনি বিনিময় করল রানা আর সেলেনা।
‘ঠিক জানেন—সুইডেন?’ শুধাল মেয়েটা।
মাথা ঝাঁকিয়ে নিশ্চয়তা দিলেন ফরাসি মহিলা।
‘মাদাম গোলতিয়েই,’ বলল রানা বিনয়বিগলিত কণ্ঠে। ‘সুইডেনের চিঠিটাও কি রেজিস্টার্ড মেইলে পাঠানো হয়েছে—-ক্যানাডারটার মত?’
বৃদ্ধার কাছে ফরাসিভাষী ভিনদেশি সেলেনাই বিস্ময়ে হতবাক হওয়ার জন্য যথেষ্ট। সেখানে আরও একজন ফ্রেঞ্চ ভাষায় কথা বলে ওঠায় চক্ষু ছানাবড়া হলো তাঁর। ঘন ঘন মাথা উপরনিচ করে বোঝালেন—হ্যাঁ, হয়েছে।
‘তা হলে নিশ্চয়ই কাস্টমার রিসিপ্ট রয়েছে আপনার কাছে?’ আশায় দুলছে রানার মন। ‘বুঝতেই পারছেন, ক্যারেনের এই সুইডেননিবাসী বন্ধুটির সঙ্গে যোগাযোগ করা প্রয়োজন আমাদের। মেয়েটার পরিণতি সম্বন্ধে হয়তো জানেই না এখনও বেচারা…’
সোৎসাহে মাথা ঝাঁকালেন বয়স্ক মহিলা। কারও কাজে আসতে পারছেন ভেবে খুশি ধরছে না তাঁর।
‘একটু দাঁড়াও,’ বলে, উধাও হলেন ফুলেল ওয়ালপেপার সাঁটা আলো-ঝলমলে অ্যাপার্টমেন্টের ভিতর।
বাইরে থেকে শুনতে পেল ওরা, নিজের মনে বকবক করে চলেছেন বৃদ্ধ মহিলা। কয়েক সেকেণ্ড পর ফিরলেন দু’খানা চিরকুট নিয়ে। বাড়িয়ে দিলেন সেগুলো রানাদের দিকে।
‘সুযোগই পেলাম না হতভাগীকে এগুলো বুঝিয়ে দেয়ার।’ মাথা নাড়ছেন আফসোসে। কেঁদে ফেলবেন যেন। ‘আর ওই ঘটনাটার পর… ভুলেই গিয়েছিলাম কাগজগুলোর কথা।’
আন্তরিকভাবে ধন্যবাদ জানিয়ে রসিদ দুটো পরীক্ষা করল রানা।
দুটো স্লিপেই হাতে লেখা হয়েছে প্রাপকের নাম আর ঠিকানা। একটা অ্যাড্রেস সেলেনার অটোয়া অ্যাপার্টমেন্টের, আরেকটার প্রাপক জাকউইক, সুইডেনের হের গুস্তাফ ভিকান্দার। একই সময় আর তারিখে, রেজিস্টার্ড ইন্টারন্যাশনাল ডেলিভারি সিস্টেমে মেইল করা হয়েছে পত্ৰ দুটো।
.
‘এখন প্রশ্ন: কে এই গুস্তাফ ভিকান্দার?’ ফ্ল্যাট-বাড়িটা ত্যাগ করার পর, রাস্তায় পার্ক করা বিএমডাব্লিউ গাড়ির দিকে এগোতে এগোতে বলে উঠল সেলেনা।
‘ক্যারেনের কলমবন্ধু বলে মনে হচ্ছে না আমার,’ মন্তব্য রানার।
‘নতুন বয়ফ্রেণ্ড?’
‘এমন কেউ, যে-কোনও মূল্যে যাকে বিশ্বাস করা যায় বলে ভেবেছে তোমার বান্ধবী।’
‘কী মনে হয় আমাকে যা লিখেছে, ওই লোককেও একই কথা লিখেছে ও?’
‘একই সময়ে দু’জনকে লিখেছে—কো-ইনসিডেন্স হতে পারে না এটা। দৈবেরও মাত্রা আছে। বুড়ির বক্তব্য অনুযায়ী, একই সমান গুরুত্ব বহন করছে চিঠি দুটো। সেক্ষেত্রে সম্ভাবনা রয়েছে বিষয়বস্তুও এক হওয়ার।’
‘অবাক লাগছে… কখনও এই গুস্তাফের কথা বলেনি আমাকে ক্যারেন!’
‘আমার তো মনে হচ্ছে, আরও অনেক কিছুই বলেনি তোমাকে।’
স্টিয়ারিঙে উঠে বসার আগে অ্যালপিনা আনলকের কমাণ্ড উচ্চারণ করল রানা।
‘ফোন করবে লোকটাকে?’ প্যাসেঞ্জার সিটে উঠে বসে জানতে চাইল সেলেনা। ‘নাম্বারটা ইন্টারন্যাশনাল অনলাইন ডিরেক্টরিতে থাকবে নিশ্চয়ই!’
‘আগে ঘুরে আসি গ্যাসপারের ওখান থেকে। তার পর দেখব হের ভিকান্দারের ব্যাপারটা।
স্টার্ট নিতে বলতেই সগর্জনে সাড়া দিল ইঞ্জিন।
‘মনে হয় না, কথা-শোনা গাড়িতে কখনও অভ্যস্ত হতে পারব,’ বিড়বিড় করল সেলেনা।অ্যালপিনা চালু হতেই ফোনের দিকে হাত বাড়াল উল্টো দিকের রাস্তায় দাঁড়ানো কালো পুযো ফাইভ জিরো এইট-এর দুই আরোহীর একজন
‘সচল হয়েছে টার্গেট,’ জানিয়ে দিল ওপ্রান্তের কাউকে। ‘এখনও সাথে রয়েছে পুরুষটা।
মনমাট্রা থেকে অ-নে-ক দূরে, সিংহাসনের মত উঁচু এক চেয়ারে সমাসীন বৃদ্ধ লোকটা রয়েছে নিজের আরামদায়ক অফিসে। হাতের সুদৃশ্য চায়না কাপে গরম কফি।
অধিকাংশ লোকই স্রেফ চিফ হিসাবে চেনে ডেস্কের পিছনের বয়স্ক মানুষটাকে। বাইফোকাল চশমার পুরু লেন্সের ভিতর দিয়ে স্থির দৃষ্টিতে তাকিয়ে রয়েছে চিফ এ মুহূর্তে হাই- ডেফিনিশন অনস্ক্রিন একটা ইমেজের দিকে। লিটল ডেণ্টনের এক পার্কবেঞ্চে বসে গল্প করছে এক যুবক ও যুবতী।
সম্পূর্ণ অনাকাঙ্ক্ষিত ওই ঘটনার পর, সফিস্টিকেটেড ফেইশাল রিকগনিশন সফটওয়্যারে দেয়া হয়েছিল লোকটার ফোটোগ্রাফ। আইডেন্টিটি ম্যাচের জন্য অ্যানালাইয করা হয়েছে ক্লাসিফায়েড রেকর্ডগুলো। যাচাই-বাছাই শেষে যে- নামটি বেরিয়ে এসেছে, সেটি হলো: মাসুদ রানা চৌধুরী।
যে-অর্গানাইজেশন পরিচালনার দায়িত্ব ন্যস্ত প্রবীণ চিফের উপর, সেটার হাত অনেক লম্বা। মাসুদ রানা সম্বন্ধে সর্বশেষ তথ্যগুলো হাতে আসার পর নিশ্চিত হওয়া গেছে, ঠিক কী ধরনের লোকের সঙ্গে টক্কর লেগে গেছে তাদের। ইংল্যাণ্ডের এক পাড়াগাঁয়ে কেন লেজেগোবরে হয়ে গেছে অতি সাধারণ একটা ক্লিন-আপ অপারেশন, তার যুক্তিসঙ্গত ব্যাখ্যা মিলছে এখন।
ইস, বড় ধরনের একটা ভুল হয়ে গেছে ওদের হিসাবে! যদিও এর দায় পুরোপুরি বর্তায় না অ্যাসাইনমেন্টের দায়িত্ব নেয়া পেশাদার দু’জনের উপর।
পরাজয়ের বেদনা পোড়াচ্ছে বৃদ্ধ চিফকে। তবে সেটা খুব তীব্রভাবে নয়। ভুল মানুষেরই হয়। এমনতরো ভুল যাতে আবারও না হয়, সেটাই নিশ্চিত করতে হবে এখন।
দুটো প্রশ্নের শুধু জবাব পাচ্ছে না এখনও। মাসুদ রানা নামের লোকটা কীভাবে জড়িয়ে গেল সেলেনা বার্নহার্টের সঙ্গে? দ্বিতীয়ত: কোথায় লাপাত্তা হয়ে গিয়েছিল ওরা?
ভেবে কোনও কূলকিনারা পাচ্ছে না বৃদ্ধ। ক্যারেন ল্যানকাউমের অ্যাপার্টমেন্ট-বাড়িটায় যদি নজর রাখার ব্যবস্থা না হতো, হয়তো আর পাওয়াই যেত না ওদেরকে। অত্যন্ত ধুরন্ধর ব্রেইন এই মাসুদ রানা লোকটার!
অনেক পরিচয় ওর।
রানা প্রাইভেট ইনভেস্টিগেশন এজেন্সির কর্ণধার ও ম্যানেজিং ডিরেক্টর। পৃথিবীর প্রায় সব বড় বড় শহরে শাখা রয়েছে প্রতিষ্ঠানটির। ব্যবসা করছে অত্যন্ত সুনামের সঙ্গে।
আমেরিকান সংস্থা ন্যাশনাল আণ্ডারওয়াটার অ্যাণ্ড মেরিন এজেন্সি বা নুমা-র অনারারি প্রজেক্ট ডিরেক্টর। আবার সাগরগামী মস্ত সব জাহাজের বিশাল বহরের মালিকও সে। অর্থাৎ, টাকার অভাব অন্তত নেই।
নাম করেছে শৌখিন আর্কিয়োলজিস্ট ও সফল ট্রেজার হান্টার হিসাবে। মেক্সিকো, উরুগুয়ে, পেরু এবং আরও অনেক দেশে অবিশ্বাস্য সব প্রত্নতাত্ত্বিক আবিষ্কার রয়েছে তার।
কয়েক বার হারিয়ে যাওয়া মানুষকে খুঁজে বের করেছে জঙ্গল-পাহাড়-মরুভূমি ও সাগর ছুঁড়ে।
চ্যাম্পিয়ন কার-রেসার, দক্ষ স্নাইপার, ফার্স্ট ক্লাস কমাণ্ডো, জাতিসংঘের অ্যান্টি-টেররিস্ট অর্গানাইজেশনের স্পেশাল এজেন্ট… পরিচয়ের লিস্টটা আরও অনেক লম্বা।
পদকের শেষ নেই বাংলাদেশ আর্মির সবচেয়ে কমবয়সী এ-মেজরের। বাংলাদেশ কাউন্টার ইন্টেলিজেন্স নামে এক সরকারি সংস্থায় যোগ দেয়ার জন্য আর্লি- রিটায়ারমেন্ট নিয়েছে সেনাবাহিনী থেকে। এমনকী সিআইএ-রও কোনও অপারেটর নেই, যাকে তুলনা করা যাবে এর সঙ্গে।
এরকম কোয়ালিফিকেশনঅলা কেউ যে এমন চালাক- চতুর হবে, এ আর বিচিত্র কী! করিতকর্মা এবং সামর্থ্যবান হয় এরা। কই মাছের জান দিয়ে পাঠানো হয় দুনিয়ায়। কোনও প্রতিবন্ধকতাই আটকে রাখতে পারে না এই প্রজাতির মানুষগুলোকে।
এ ধরনের চরিত্রগুলোর প্রতি গোপন দুর্বলতা রয়েছে চিফের, ঈর্ষা করে অন্তর থেকে। এর কারণ, নিজেও সে এক সময় ছিল ঠিক এই রকম। এখন ভাবলে মনে হয়, আরেক জনমের ঘটনা সেগুলো।
ডেস্কে ঠেস দিয়ে রাখা সর্বক্ষণের সঙ্গী ওয়াকিং স্টিক দুটো দেখল বৃদ্ধ। একটা আবলুস কাঠের, আরেকটা আইভরির। জটিল হস্ত-নকশা রয়েছে বিশেষভাবে বানানো এই ছড়ির রুপোর হাতলে। ব্যবহারই যখন করতে হচ্ছে, ভালো কিছু নয় কেন!
মাসুদ রানার মত এমন ওয়ান-পিস ক্যারেকটারকে মাইনাস করাটা যে অপূরণীয় ক্ষতি, মনে মনে স্বীকার করল বৃদ্ধ। কিন্তু প্রজেক্টের স্বার্থে আর তো কোনও বিকল্প নেই এ ছাড়া! পরিকল্পনা বাস্তবায়নের পথে যারাই বাধা হয়ে দাঁড়িয়েছে, প্রত্যেককেই বিসর্জন দিতে হয়েছে পিতৃদত্ত প্রাণটা। সংখ্যায় কম নয় তারা। রানার বেলায় এর ব্যতিক্রম হবে কেন?
প্রজেক্টের এই পর্যায়ে এসে, কোন্ সিস্টেমে আউট করা হচ্ছে, সেটার কোনও গুরুত্ব নেই বৃদ্ধের কাছে। কেবল একটা বিষয় ছাড়া—যেভাবেই হোক, উপড়ে ফেলতে হবে পথের কাঁটা। দরকারে ব্যবহার করবে সমস্ত রিসোর্স আর ক্ষমতা। দুটোর কোনটারই কমতি নেই চিফের। স্রেফ একটা আঙুল নেড়ে মৃত্যুদণ্ড ঘোষণা করতে পারে যে-কারও।
‘ট্র্যাকিং ডিভাইস লাগানো হয়েছে তো গাড়িতে?’ জানতে চাইল নাটের গুরু।
‘হয়েছে, বস।’
‘গুড। কী করতে হবে, জানো তোমরা।’
ফোন রেখে দিল চিফ। হেলান দিল চেয়ারের পিছনে। হাড্ডিসার হাত দুটো আর্মরেস্টে রেখে আঙুল পুরল আঙুলের খাপে। একই সঙ্গে মুদে এল চোখ দুটো।
শিগগিরই জানা যাবে শিকারের গন্তব্য। এর পর অবস্থা বুঝে দেবে প্রয়োজনীয় নির্দেশ। মাত্র দুয়েকজনের জন্য প্যারিসের অর্ধেক লোককে বলির পাঁঠা বানানোর মানে হয় না কোনও।
লো-প্রোফাইল অপারেশনের গ্র্যাণ্ডমাস্টার বৃদ্ধ। ঋদ্ধ সে পাঁচ দশকের অভিজ্ঞতায়।ম্যাপের জিপিএস লোকেশন লক্ষ্য করে দীর্ঘ যাত্রার সময় কথা বড় একটা বলল না রানা।
সেলেনাও হারিয়ে গেছে নিজস্ব ভাবনা-চিন্তায়। চিঠির সংখ্যাগুলো নিয়ে ধ্যানমগ্ন হয়ে রইল অনেকক্ষণ। তার পর দোমড়ানো কাগজটা সরিয়ে রেখে গাড়ির জানালা দিয়ে তাকিয়ে থাকল চিন্তিত ভঙ্গিতে।
অ্যালপিনার স্যাটন্যাভ সিস্টেম ব্যবহার করে এগিয়ে চলেছে ওরা গ্যাসপার ইলিয়েলের পারিবারিক এস্টেটের দিকে। প্যারিস ছাড়িয়ে আসার পর থেকে গাড়িঘোড়া কমে গেছে রাস্তায়, প্রায় নেই বললেই চলে।
ঘুমন্ত এক গাঁয়ের রেলওয়ে স্টেশনের প্রান্তসীমা ঘেঁষে ছুটছে বিএমডাব্লিউ। অনেকক্ষণ পর প্রধান সড়কের বদলে আঁকাবাঁকা গ্রামীণ রাস্তায় নামল ওরা। পাথরের উঁচু দেয়ালের সমান্তরালে এগোনো পথটার শেষ নেই যেন।
অবশেষে দেখা গেল বিকটদর্শন কালো লৌহফটক।
‘এই তো, পৌঁছে গেছেন আপনি!’ বেমানান উৎফুল্ল স্বরে ফরাসিতে ঘোষণা করল স্যাটন্যাভ।
ফটক থেকে কিছুটা দূরে গাড়ি দাঁড় করিয়ে ইঞ্জিন বন্ধ করল রানা। ভাবছে—কোনও রকম খবর-টবর না দিয়ে হুট করে তো চলে এল গভীর রাতে। কাউকে পাওয়া যাবে বাড়িতে?
গ্যাসপার লোকটা যদি ভিতরে থেকেও থাকে, নিশ্চয়ই খুশি হবে না এই অসময়ে অতিথি এসে হাজির হলে।
‘আবারও!’ লোহার গরাদেতে জড়ানো মোটা শেকলের সঙ্গে জাম্বো সাইজের তালা দেখে গুঙিয়ে উঠল সেলেনা। ‘আজ এই নিয়ে দ্বিতীয় বার।’
বেরিয়ে এল রানা গাড়ির দরজা খুলে। তুলে নিল বন্দুক ভরা ব্যাগটা।
‘তালা ওড়ানোর চিন্তা করছ নাকি?’ কণ্ঠে সন্দেহ, জানতে চাইল মেয়েটা।
না-বোধক মাথা নাড়াল রানা। ‘পরদাদার আমলের গাবদা এই তালা ওড়াতে চাইলে নাইন মিলিমিটারে কাজ হবে না। তা ছাড়া, এই নিশুতি রাত্তিরে মুর্দাদের ঘুম ভাঙিয়ে কী লাভ?’
লোহার গেটের দু’পাশের দেয়াল পরখ করল ও। সহজ হবে না পাথরের মসৃণ প্রাকার বাওয়া। তার চেয়ে বরং পা রাখার মত একাধিক খাঁজ রয়েছে ফটকে। বাধা বলতে, উপরের স্পাইকগুলো। তবে সতর্ক থাকলে ওগুলো কোনও ব্যাপারই নয়।
ব্যাগটা কাঁধে ঝোলাল রানা। উঠতে আরম্ভ করল ঠাণ্ডা গরাদে বেয়ে।
বড় করে একটা শ্বাস ফেলল সেলেনা। তার পর কাঁধ ঝাঁকিয়ে অনুসরণ করল সঙ্গীকে।
কাঁটার খোঁচা বাঁচিয়ে সতর্কতার সঙ্গে ওপারে নামল ওরা। তার পর চলতে শুরু করল নুড়ি বিছানো পথ ধরে।
টর্চলাইট ব্যবহার করল রানা। পথের নুড়ি আর দু’পাশের লনের গা ফুঁড়ে কুডজু ধরনের আগাছার আগ্রাসী বিস্তার। চারপাশেই ঝোপঝাড়ের বেপরোয়া বাড়বাড়ন্ত।
অচিরেই অনুধাবন করতে পারল ওরা, বর্তমান মালিকের কী নিদারুণ অবহেলার শিকার এক কালের জাঁকজমকপূর্ণ এই প্ৰপাৰ্টিটা।
ঝোপজঙ্গলের পাশ কাটিয়ে এগোতে এগোতে এক সময় দৃষ্টিসীমায় ধরা দিল আঠারো শতকের আলিশান শ্যাতো। রাতের আকাশের পটভূমিতে মাথা উঁচু করে দাঁড়িয়ে ওটার চোখা গম্বুজ আর চিমনিঅলা কালো অবয়ব।
দিনের আলোয়—অনুমান করল রানা—এলাকাটার মতই অবহেলিত দেখায় বাড়িটাকে।
তিন কুড়িমত জানালা হবে প্রাসাদবাড়ির সামনের অংশে। কোনটাতেই আলো জ্বলছে না। এ-বাড়ির কর্তাব্যক্তিটি হয়তো বেরিয়ে পড়েছে রোমাঞ্চকর নিশি- অভিযানে। আর নয় তো মদের বোতল কিংবা নির্বোধ কোনও রূপসীর সঙ্গে রাত্রি যাপন করছে কোনও বিছানায়।
‘অযথা এখানে সময় নষ্ট না করে চলো ভেতরে গিয়ে দেখা যাক, কী আছে,’ বলল রানা। বিশাল শ্যাতোর সামনে আর দু’পাশে আলো বুলিয়ে আনল ও। বুঝতে চাইছে, ঢোকার মত কোনও উপায় রয়েছে কি না।
সেলেনার মনোযোগ এদিকে নেই। দূরের নিশ্ছিদ্র অন্ধকারে তর্জনী তাক করল ও। ‘একটু আলো ফেলো তো ওদিকে!’
জমিন পেরিয়ে কম্পমান স্পটলাইটের আকারে গিয়ে পড়ল উজ্জ্বল আলোকরশ্মি। সে-আলোয় দেখা গেল বাড়ন্ত গুল্মলতা আর গাছগাছড়ায় ভরা উদ্যানটা। এখন আর পানি ছিটায় না দেয়ালঘেরা প্রাঙ্গণে বসানো জলপরীর আদলে গড়া ফোয়ারাটা। পার্ক আর বনাঞ্চল চোখে পড়ছে ভাঙা বেড়ার ওপাশে। একখানা ক্লক টাওয়ার নিয়ে সুপরিসর আস্তাবলটাকে গ্যারাজে রূপ দেয়া হয়েছে।
‘কিছু নেই, ধুর!’ বিড়বিড় করল সেলেনা। ‘আমি আরও ভাবলাম…’
‘কী আশা করছিলে ওখানে?’
‘গোরস্তান।’ তেরছা চোখে তাকিয়ে আছে ও জমাট বাঁধা অন্ধকারের দিকে।
‘গোরস্তান?’ রানা বিস্মিত।
উপরনিচ হলো মাথাটা। ‘বাহারি সমাধিফলকঅলা ছোটখাটো একটা পারিবারিক কবরখানা আর কী। ইলিয়েল বংশের অনেকগুলো প্রজন্ম কাটিয়েছে নিশ্চয়ই এ-বাড়িতে! মৃত্যুর পরেও পরিচিতজনের মাঝে বাস করতে স্বাচ্ছন্দ্যবোধ করে সম্ভ্রান্ত পরিবারের লোকেরা।’
টর্চের আলো বুলিয়ে জরিপ করল রানা ডানে-বাঁয়ে। আরও কিছু স্থাপনা, দেয়াল আর গাছপালা ছাড়া চোখে পড়ল না অন্য কিছু।
‘তা, কবর খোঁজার দরকার পড়ল কেন হঠাৎ?’
‘গাড়িতে আসার পথে একটা চিন্তা খেলে গেল মাথায়, বলল সেলেনা। ‘টর্চটা দাও দেখি আমাকে! ওখানে গিয়ে দেখে আসি, কী আছে ওদিকটায়। আমার অনুমান যদি ঠিক হয়, প্রাসাদে ঢোকার দরকারই পড়বে না।’
হাতবদল হলো ম্যাগলাইট।
শ্যাতোর পাশ ঘুরে বাগানের দিকে চলে যাওয়া চওড়া পথ ধরল সেলেনা। হতাশ ভঙ্গিতে কাঁধ ঝাঁকিয়ে ওর পিছু নিল রানা।
‘ওইত্তো!’ আচমকা থমকে দাঁড়িয়ে পড়ল মেয়েটা।
আলোর টানেল অনুসরণ করে বৃত্তাকার এক অবকাঠামো দেখতে পেল রানা। নিচু প্রাচীর দিয়ে ঘেরা। দুটো স্ট্যাচু রয়েছে প্রবেশমুখের দু’পাশে।
গির্জা ওটা।
ম্যাগলাইটের আলো প্রতিফলিত হচ্ছে কারুকার্যখচিত পাথর-দেয়াল আর কালের আঁচড়ে বিবর্ণ হয়ে যাওয়া ব্রোঞ্জের ক্রুশ-শোভিত বুরুজে।
‘গির্জা দিয়ে—’ শুরু করেছিল রানা, শোনার জন্য দাঁড়িয়ে থাকেনি সেলেনা। হাঁটা শুরু করেছে ওকে পিছনে রেখে।
অগত্যা সামনে বাড়তে হলো রানাকেও। মেয়েটার ভাবসাব ঠাহর করতে পারছে না বলে ধৈর্য হারাচ্ছে উত্তরোত্তর। এগিয়ে গিয়ে যখন ধরে ফেলল ওকে, ততক্ষণে পৌঁছে গেছে সেলেনা চার্চহাউসের ধনুকাকৃতি প্রবেশপথের সামনে। বন্ধ ওটা।
দরজার পাশে আলো ফেলে কিছু একটা খুঁজছে মেয়েটা। দেয়ালে বসানো ছোট এক ইলেকট্রনিক কিপ্যাডের উপর স্থির হলো আলোটা।
‘বাজি ধরতে পারো, রানা,’ বলল ও উৎসাহের সঙ্গে। ‘বৃথা যায়নি মগজকে খানিক ঘষামাজা করে নেয়াটা।’
উঁকি দিচ্ছে রানা মেয়েটার কাঁধের উপর দিয়ে। ‘বাজি জেতার জন্যে তর সইছে না আমার।’
তিন….. এক… পাঁচ… সাত… টিপল সেলেনা এক-এক করে।
এক সেকেণ্ড পরই চাপা একটা ‘বিপ’ ধ্বনির সঙ্গে ‘ক্লিক’ করে খুলে গেল ইলেকট্রনিক লক।
ঘাড় ফিরিয়ে তাকাল সেলেনা রানার মুখের দিকে। সব ক’টা দাঁত বেরিয়ে পড়েছে খুশিতে। নির্দ্বিধায় ঢুকে পড়ল ও দরজা খুলে।
ছোট একখানা মঞ্চের সামনে বেশ কিছু বেঞ্চি ও দু’পাশে কয়েকটা ধর্মীয় অয়েল-পেইন্টিং ছাড়াও গুচ্ছের ক্রুশ রয়েছে যেমনটা দেখা যায় টিপিকাল চার্চের অভ্যন্তরে। গির্জাগুলোতে।
‘বাজি জেতার জন্যে দোয়া চাইবে নাকি, রানা?’ প্রতিধ্বনিত হলো বাক্যটা। মজায় রয়েছে মেয়েটা।
জবাব দিল না রানা। মনে পড়ল, ক্যারেনের অ্যাপার্টমেন্টে কীভাবে টেনশনে রেখে গিয়েছিল সেলেনাকে। বোধ হয় সেটারই শোধ নিচ্ছে ও।
কী খুঁজে বেড়াচ্ছে মিষ্টির গন্ধ পাওয়া পিঁপড়ের মত?
‘থিয়োরিটা শেয়ার করলে কোনও সমস্যা আছে?’ বলল রানা ত্যক্তবিরক্ত স্বরে।
সঙ্গে সঙ্গে শোনা গেল সেলেনার বিজয়োল্লাস।
‘চার ডিজিটের দ্বিতীয় লাইনটার মানে তো বোঝা গেল একটু আগে,’ বলল ও উত্তেজিত কণ্ঠে। ‘বাকি ছিল শেষ লাইনটা। সেটারও মানে বোঝা গেল এই মাত্র!’
‘কী বোঝা গেল?’ জিজ্ঞেস করল রানা প্রশ্রয়ের সুরে।
‘তারিখ, রানা, তারিখ! পাঁচ ডিজিটের এক জোড়া তারিখ ওটা। দিন, মাস, বছরের উল্লেখ রয়েছে প্রতিটায়। একসঙ্গে লেখা বলে প্রথম দেখায় বোঝা যায় না কিছু। কিন্তু সিকিউয়েন্সে ভেঙে সাজাও, সাঁইতিরিশ বছরের ব্যবধানে তারিখ পেয়ে যাবে দুটো। একমাত্র যে-অংশটা মিসিং, সেটা হচ্ছে সেঞ্চুরি।’
‘মাই গড, সেলেনা! তুমি তো দেখছি কামাল করে দিলে!’ উজ্জ্বল হাসি ফুটল রানার মুখে। ‘এই প্রথম বাজিতে হারার জন্যে দুঃখ হচ্ছে না আমার।’
টর্চলাইটের আলোয় ছোট এক আর্চওয়ে দেখা গেল মঞ্চের পিছনদিকের দেয়ালে। ওখান দিয়ে সিঁড়ি নেমে গেছে নিচে।
সেলেনাকে নিয়ে ওদিকে এগোল রানা।
জরাজীর্ণ সিঁড়ির ধাপ নেমে গেছে লোহার এক ভারি দরজা অবধি। পেল্লায় সাইজের হুড়কো আঁটা দরজায়।
‘বাজি জেতার জন্যে বলতে পারো এখন, ওয়াইন রাখার গুদাম ওটা,’ রগড় করল সেলেনা।
‘তা বলব না।’ আর্চওয়েতে উঁকি দিল রানা। ‘কারণ, কী ওটা, জানা আছে আমার।’এই ঘটনার আট মাস পর।
জুনের এক উজ্জ্বল রৌদ্রালোকিত দুপুর।
ভারি কার্টেন টেনে দেয়ার কারণে আধো-অন্ধকারে ডুবে রয়েছে ক্যারেন ল্যানকাউমের অ্যাপার্টমেন্ট।
বিষয়টা স্বস্তিদায়ক নয় ওর জন্য। তার উপর অস্বস্তিকর, ভ্যাপসা গরম পড়েছে গত দুই দিন ধরে।
তবে কেউ গোপনে অনুসরণ করছে ওকে, যে-কোনও মুহূর্তে খুন করার চেষ্টা চালাবে, সেটাও কি স্বস্তিকর কিছু?
আঁধারিতে ভরা অপরিসর হলওয়েতে সন্তর্পণে পা ফেলছে ক্যারেন। উদ্বেগে আঁকড়ে রয়েছে ভিতরটা। মনে মনে প্রার্থনা করছে, যাতে ক্যাঁচকোঁচ শব্দ না ওঠে পায়ের নিচের পাটাতনগুলোয়। তাতে ফাঁস হয়ে যাবে অ্যাপার্টমেন্টে ওর উপস্থিতির ব্যাপারটা। একটু আগে মনে হয়েছিল, কার জানি পায়ের আওয়াজ শুনেছে সদর-দরজার বাইরে। এখন আবার শুনতে পাওয়া গেল শব্দটা। না, কোনও ভুল নেই শোনায়।
নিঃশ্বাস চেপে দরজার সামনে গিয়ে দাঁড়াল ক্যারেন। ঢিপঢিপ করছে বুক-চোখ রাখল ফিশ-আই লেন্সে। ঝাপসা কাঁচের পিপহোল ভেদ করে প্রথমেই চোখে পড়ল অ্যাপার্টমেন্ট বিল্ডিঙের আদ্যি কালের প্লাস্টার আর আপার ল্যাণ্ডিঙের বাঁকাচোরা রট আয়ার্ন রেইলিং। লেন্সের ভিতর দিয়ে বহু দূরের দৃশ্য বলে মনে হচ্ছে।
পরক্ষণে পড়শি মাদাম গোলতিয়েইকে দেখতে পেয়ে স্বস্তির সুবাতাস বয়ে গেল মনে। একই ফ্লোরের বাসিন্দা এই বৃদ্ধা। কারও সাতে-পাঁচে থাকেন না। নির্ঝঞ্ঝাট মানুষ।
নিজ অ্যাপার্টমেন্টের দরজায় তালা দিয়ে নিচে নামার জন্য সিঁড়ির দিকে পা বাড়ালেন অশীতিপর বিধবা। সঙ্গে শপিঙের ঝুড়ি। বাজারসদাই করতে বেরোচ্ছেন বোধ হয়।
তড়িঘড়ি করে দরজার নিরাপত্তা-শেকল খুলে ফেলল ক্যারেন। খুলল হুড়কো দুটো। এর পর চাবি দিয়ে তালা, আর সব শেষে কবাটটা খুলে ডাক দিল বৃদ্ধাকে।
‘মাদাম গোলভিয়েই! মাদাম গোলতিয়েই! দাঁড়ান, প্লিজ… একটু দাঁড়ান!’
বয়স হলেও অটুট স্বাস্থ্য বুড়ির। প্রাণশক্তিতে ভরপুর। বছরের পর বছর সিঁড়ি ভেঙে ছ’তলা অবধি ওঠানামা করছেন রোজ দু’-তিন বার করে। একটাই সমস্যা, কানে খুবই কম শোনেন তিনি—বৃক্ষের মত বধির।
মহিলার মনোযোগ আকর্ষণ করতে আরও দু’বার তাঁর নাম ধরে ডাকতে হলো ক্যারেনকে।
‘বঁযুখ, ম্যাদেমোয়যেল ল্যানকাউমে,’ মিষ্টি হাসিতে সম্ভাষণ জানালেন পড়শি বুড়ি। ‘কেমন আছ তুমি?’
‘এই তো… আছি। বেরোচ্ছেন নাকি, মাদাম?’ কয়েক পর্দা চড়া স্বরে জানতে চাইল ক্যারেন।
‘হ্যাঁ… কেনাকাটা রয়েছে কিছু। কেন, তোমার কিছু লাগবে? কেমন জানি লাগছে তোমাকে, বাছা! কোনও সমস্যা হয়নি তো?’
ক্যারেন জানে, কেমন দেখাচ্ছে ওকে। গত দুটো রাত এক সেকেণ্ডের জন্যও দু’চোখের পাতা এক করতে পারেনি ও। টেনশনের কাছে পাত্তাই পায়নি ক্লান্তি।
‘মাইগ্রেনের ব্যথা,’ সত্যের কানে একটু মোচড় দিল ক্যারেন। ‘খারাপ ধরনেরটা। সেজন্যেই বেরোতে পারছি না। আমার দুটো চিঠি পোস্ট করে দেবেন দয়া করে?’
স্নেহের দৃষ্টিতে পড়শি মেয়েটার দিকে চাইলেন মাদাম গোলতিয়েই। মাথার ব্যথায় না জানি কত কষ্ট পাচ্ছে বেচারি!
‘এ আর এমন কী, সোনা!’ বললেন তিনি। ‘আর কিছু লাগবে না? ওষুধ-টষুধ?’
‘না-না, ঠিক আছে। অনেক ধন্যবাদ আপনাকে। … এক সেকেণ্ড দাঁড়ান, প্লিজ।’
ছুটে বৈঠকখানায় ফিরল ক্যারেন।
মুখবন্ধ খামে ভরা দু’খানা চিঠি পড়ে রয়েছে টেবিলের উপর। কেবল ডাকটিকেট লাগানো বাকি। দুটো চিঠির বিষয়বস্তু একই। তবে গন্তব্য ভিন্ন। বলতে গেলে, পৃথিবীর এমাথা আর ওমাথা।
চিলের মত ছোঁ দিয়ে খাম দুটো তুলে নিয়েই দরজার দিকে ছুট দিল ক্যারেন।
এটা যাবে সুইডেনে, ‘ বলল ও। ‘আর এটা… ক্যানাডায়।’
‘কী–সুইট্যারল্যাণ্ড? ঝোপের মত ভ্রু জোড়া কপালে তুলে কান এগিয়ে আনলেন বৃদ্ধা।
‘পোস্ট অফিসের কাউন্টারে দেখালে, ওরাই করবে যা করার,’ ধৈর্যহারা হলো না মেয়েটা। ‘আপনি শুধু বলবেন, ইন্টারন্যাশনাল মেইল হিসেবে রেজিস্ট্রি করতে হবে এ-দুটো, এক্সপ্রেস ডেলিভারি। …বুঝতে পেরেছেন, মাদাম?’
‘আরেক বার বলো তো, ডিয়ার।’
‘রেজিস্টার্ড ইন্টারন্যাশনাল মেইল,’ থেমে থেমে, প্রতিটা শব্দ জোর দিয়ে উচ্চারণ করল ক্যারেন। ‘খুবই… খুবই জরুরি চিঠি এগুলো। আজই পোস্ট করতে হবে।‘
নাকের কাছে এনে দুটো চিঠিই উল্টেপাল্টে দেখলেন মহিলা। যেন চোখেও সমস্যা রয়েছে তাঁর।
‘সুইডেন! ক্যানাডা!’ এমনভাবে উচ্চারণ করলেন, ও- দুটোয় যেন উত্তর আর দক্ষিণ মেরুর তফাত।
‘হ্যাঁ, ক্যানাডা আর সুইডেন।’ প্যান্টের পকেট থেকে মুঠো ভর্তি ইউরো নিয়ে বাড়িয়ে ধরল ক্যারেন। ‘ডাকখরচ হয়েও বেঁচে যাবে কিছু। ওগুলো আর ফেরত দিতে হবে না।’
মহিলা সিঁড়ির উদ্দেশে রওনা হতেই এক মুহূর্ত আর দাঁড়াল না ক্যারেন। ত্বরিত তৎপরতায় আবার গৃহবন্দি করল নিজেকে।
একটা প্রার্থনাই করতে পারে এখন পড়শি যাতে ভুলে না যান, কিংবা হারিয়ে না ফেলেন চিঠি দুটো। বিশ্বাস করার মত দু’জন মাত্র সুহৃদ রয়েছে ওর দুনিয়ায়। ওদের কাছে বার্তা পৌঁছনোর জন্য পত্র- যোগাযোগ ছাড়া আর কোনও মাধ্যম নেই। ফোন বা ই-মেইলের প্রাইভেসির উপর ভরসা করার উপায় নেই এ বুগে। চিঠিগুলো যদি জায়গামত পৌঁছে, হয়তো সাহায্যের হাত বাড়াবে ওর বন্ধুরা।
যদি না এরই মধ্যে খুব বেশি দেরি হয়ে গিয়ে থাকে!
বুকে ক্রস এঁকে জানালার কাছে চলে গেল ক্যারেন। নার্ভাস আঙুলে ফাঁক করে ধরল পর্দার প্রান্ত। অনেকক্ষণ অন্ধকারে থাকার কারণে চোখ কোঁচকাতে বাধ্য হলো। .
ছ’তলা নিচে অপ্রশস্ত রাস্তায় গাড়িঘোড়ার মন্থর স্রোত। ঝিমিয়ে আছে যেন শহরটা।
কিন্তু ওসব দেখছে না মেয়েটা। ওর মনোযোগ অন্য কিছুতে।
পেভমেন্টের পাশের পার্কিং স্পেসে আগের জায়গাতেই রয়েছে এখনও টিনটেড গ্লাস লাগানো গাড়িটা, জানালার ঠিক নিচে। গত কাল থেকেই দেখছে ওখানে দাঁড়িয়ে।
ঢোক গিলল ক্যারেন। গলার ভিতরটা যেন শিরিশ কাগজ হয়ে আছে।
একদম শিয়োর ও―দিন তিনেক আগে গ্যাসপারদের এস্টেট থেকে ফেরার পথে কালো যে-অডিটা ফলো করছিল ওকে, এটাই সেই গাড়ি।
তারও আগে, এই একই গাড়ি ধাওয়া করেছিল ওকে রাস্তায়!
ভাবলেই গায়ে কাঁটা দেয় এখনও!
একটুর জন্য বেঁচেছে ক্যারেন গাড়িচাপা পড়ার হাত থেকে!
তাড়াতাড়ি করে পর্দার ফাঁকটা বুজিয়ে দিল আবার। আশা করছে ক্যারেন, গাড়ির লোকগুলো লক্ষ করেনি ওকে জানালায়। ষষ্ঠ ইন্দ্রিয় বলছে, সংখ্যায় অন্তত তিনজন হবে ওরা।
গ্যাসপারদের ওখান থেকে ফেরার সময়, যখন উপলব্ধি করল, অনুসরণ করা হচ্ছে ওকে, এই বিল্ডিঙে থাকাটা আর নিরাপদ মনে করেনি আতঙ্কিত ক্যারেন। ক’টা জিনিস গুছিয়ে নিয়ে বেরিয়েই যেত, কিন্তু আত্মগোপনে যাওয়ার আগেই মূর্তিমান বিভীষিকার মত আবির্ভাব ঘটল আবার সেই কালো গাড়িটার।
কোণঠাসা হয়ে পড়েছে ক্যারেন! অবরুদ্ধ হয়ে পড়েছে নিজের অ্যাপার্টমেন্টে।
এদের ব্যাপারেই কি তবে সাবধান করতে চেয়েছে ওকে গুস্তাফ? এদের ভয়েই কি সরে গেছে মানুষটা ওর কাছ থেকে?
তা-ই যদি হয়, তবে তো রিসার্চের প্রতিটা খুঁটিনাটিই জেনে গেছে ওরা! এ-ও নিশ্চয়ই অজানা নয়, কী কী জেনেছে ও ওদের ভয়ঙ্কর পরিকল্পনা সম্বন্ধে। সর্বনাশ!
একবার যদি কায়দামত পায়, বাঁচতে দেবে না প্রাণে! যে-সত্য ও আবিষ্কার করেছে, তার পর তো নয়ই!
কত দিন পর্যন্ত সইতে হবে ওকে এ বন্দিদশা?
রয়েসয়ে খরচ করলে, দুটো হপ্তা চালানোর মত পর্যাপ্ত টিনের খাবার মজুত রয়েছে ঘরে। ব্র্যাণ্ডির জোগানও রয়েছে যথেষ্ট। কিন্তু তার পর? হতচ্ছাড়াগুলো যদি জায়গা ছেড়ে না নড়ে?
পরবর্তী আধঘণ্টা কামরার এমাথা-ওমাথা পায়চারি করে কাটাল ক্যারেন। দেয়ালঘড়ির কাঁটা আর নিজের হৃৎপিণ্ড একই ছন্দে চলছে বলে মনে হচ্ছে ওর। প্রতিবেশী চিঠিগুলোর গতি করতে পারলেন কি না, তাই ভেবে অস্থির হয়ে রয়েছে মনটা।
শেষমেশ আর উত্তেজনা সইতে না পেরে চলে এল ছোট্ট কিচেনটায়। গলা ভেজানো দরকার।
ব্র্যাণ্ডির বোতলটা তুলে নিল ক্যারেন টামলার থেকে। ঢেলে নিল আধ গেলাস তরল। দু’-তিন ঢোকে ওটুকু গিলে নিয়ে আবার নিল একই পরিমাণ।
বেশিক্ষণ লাগল না ব্র্যাণ্ডির প্রভাব পড়তে। খালি পেটে অ্যালকোহল পড়ায় ঘুরছে মাথাটা। গলায় কেমন যেন বমি বমি ভাব।
ড্রইং রুমে ফিরে গিয়ে ধপ্ করে বসল কাউচে, তার পর গা এলিয়ে দিল ও। পাঁচ মিনিটও লাগল না, ঢলে পড়ল ও ঘুমপাড়ানি মাসির কোলে।
.
ধড়মড় করে উঠে যখন চোখ মেলল, ততক্ষণে ঘুটঘুটে আঁধার হয়ে গেছে কামরাটা।
কতক্ষণ ঘুমিয়েছে, কে জানে!
কিন্তু স্বাভাবিকভাবে তো ভাঙেনি ঘুমটা! কিছু একটা জাগিয়ে দিয়েছে ওকে। কোনও ধরনের আওয়াজ-টাওয়াজ?
পাগলা নাচন শুরু হলো বুকের মধ্যে। ঢোক গেলার ভঙ্গিতে কণ্ঠার হাড়টা উঠল, নামল; কিন্তু ভিজল না গলা। শুকিয়ে কাঠ হয়ে রয়েছে ভিতরটা।
কীসের শব্দ, বুঝে গেল একটু পরেই পর্দার মাঝের চিলতে ফাঁকে তীব্র উজ্জ্বল আলোর ঝলকানি দেখে।
স্বস্তির শ্বাস ফেলল ক্যারেন। বাইরে ঝড় হচ্ছে। দামাল হাওয়ায় বৃষ্টির ছাঁট এসে লাগছে জানালায়। গুমোট গরমটা নেই আর এখন।
উঠে পড়ল ও কাউচ থেকে। হাত বাড়াল টেবিল- ল্যাম্পটার সুইচের দিকে।
মিটমিটিয়ে জ্বলে উঠল বাতি।
সেরেছে!
যত বারই ঝড়বৃষ্টি হয়, এমনিভাবে মিটমিট করে জ্বলে পুড়ে যাওয়ার হুমকি দেয় প্রাচীন ইলেকট্রিসিটি লাইন।
দশটা পঁয়তিরিশ দেখাচ্ছে ম্যান্টলপিসের উপর রাখা ঘড়িটা। চিঠিগুলো পোস্ট করতে পারলেন কি না, আজ আর জিজ্ঞেস করা হলো না মাদাম গোলতিয়েইকে। দশটার মধ্যেই শুয়ে পড়েন মহিলা বরাবর। জানতে হলে, অপেক্ষা করতে হবে সকাল পর্যন্ত। সেটাও সাতটার আগে নয়।
বিড়ালের মত নিঃশব্দ পায়ে জানালার দিকে চলল ক্যারেন। পর্দার ফাঁক দিয়ে উঁকি দিয়ে নিচে কোথাও দেখতে পেল না গাড়িটাকে।
স্বস্তিতে ভরে উঠল ওর বুকের ভিতরটা। মনে হলো, যাবজ্জীবন দণ্ড ভোগ করে এই মাত্র বেরিয়ে এসেছে কারাগার থেকে।
চলে গেছে ওটা!
হ্যাঁ, চলে গেছে। যেখানটায় দাঁড়িয়ে ছিল, স্ট্রিটলাইটের আলোয় জায়গাটা এখন চকচক করছে বৃষ্টির পানিতে। ছোট ছোট পুকুর হয়ে রয়েছে রাস্তার বুকে খানাখন্দগুলো।
চোখ মিটমিট করল ক্যারেন। কিছুটা বিভ্রান্তি বোধ করছে এ মুহূর্তে।
গোটা ব্যাপারটা ওর কল্পনার ফসল নয় তো? আসলেই কি কেউ অনুসরণ করছিল ওকে?
তিন দিন আগের সম্ভাব্য দুর্ঘটনাটা কি তবে দৈব সংযোগ? অন্ধের মত গাড়ি চালাচ্ছিল বেপরোয়া কোনও মাতাল চালক? হয়তো হ্যাঁ। হয়তো বা না।
স্বস্তিটাকে ছাপিয়ে উঠল বিব্রতকর একটা অনুভূতি। না দেখেও বুঝতে পারল, লাল হয়ে উঠেছে কান দুটো। ব্যাপারটা যদি নিছকই মনের খেয়াল হয়ে থাকে, তবে কি উচিত হলো চিঠিগুলো পাঠানো? … ধুর, বোকামিই হয়ে গেল বোধ হয়!
চিঠি দুটো যেন পোস্ট করতে ব্যর্থ হন ভদ্রমহিলা, এটাই এখন একমাত্র চাওয়া।
জানালার পর্দা সরিয়ে দিল ক্যারেন।
ঝড়ের বিরাম নেই। একটু পর পর আকাশের বুকে চাবুক চালাচ্ছে বিদ্যুৎশিখা। আর তার মুহূর্ত কয়েক বাদেই অ্যাপার্টমেন্ট বিল্ডিংটাকে কাঁপিয়ে দিচ্ছে বজ্রের হুঙ্কার।
বেশ বুঝতে পারছে ক্যারেন, আজ আর ঘুম আসবে না। ইতস্তত হাঁটতে আরম্ভ করল ছোট্ট বেডরুমে। দুশ্চিন্তা বিদায় নিয়েছে। তা-ও কেন আসতে চাইছে না স্বস্তিবোধ?
এক পর্যায়ে সাইড-লাইটটা জ্বেলে দিয়ে, বাক্স খুলে হাতে তুলে নিল শখের ভায়োলিনটা।
একই ফ্লোরের প্রতিবেশী কানে খাটো হওয়ার সুবিধা এ-ই—মন চাইলেই বাজাতে পারে বাজনা। বাজ পড়ার বিকট আওয়াজও বোধ করি জ্বালাতন করতে পারে না একাকী বৃদ্ধাকে। ব্যাপারটার অবশ্য সুবিধা-অসুবিধা—দুই-ই রয়েছে।
ভাগ্যিস, বিক্ষিপ্ত মনটাকে আরেক দিকে ব্যস্ত রাখার উপকরণ রয়েছে ওর হাতে! দীর্ঘ রাতটা পার করা মুশকিল হয়ে যেত নইলে!
চারটে তার সুরে বেঁধে নিয়ে থুতনির নিচে বাদ্যযন্ত্রটা জুত করে ধরল ক্যারেন। বেহালার ছড় স্পর্শ করল বেহালার তার। তার আর ছড়ের জাদুতে বাজতে শুরু করল জোহান সেবাস্টিয়ান বাখ-এর সোনাটা। কয়েক হপ্তা ধরেই আয়ত্তে আনার চেষ্টা করছে ও সুরটা।
জানালার ওপাশে আরও একবার ঝলসে উঠল আলো। আর ঠিক সেই মুহূর্তেই দপ করে নিভে গেল বাতি। আঁধারে ডুবে গেল গোটা অ্যাপার্টমেন্ট।
বজ্রের গুড়গুড়র মাঝে ভাগ্যকে অভিসম্পাত দিল ক্যারেন। বাজনা বন্ধ করল না অবশ্য। রাস্তার ওপাশের হোটেলের নিয়ন সাইনের নীল আলো দেখেই বাজাতে পারছে বেশ। আলো-আঁধারিতে মূর্ত হতে থাকল বেহালার মূর্ছনা।
কিন্তু থেমে যেতে হলো একটা পর্যায়ে।
না, আলোর অভাবে নয়।
কুঁচকে গেছে ক্যারেনের ভ্রু জোড়া।
শব্দ হলো না একটা?
বজ্রগর্জন নয়। অন্য কিছু!
আওয়াজটা এসেছে সম্ভবত ছাত থেকে। কিন্তু আর তো কোনও ফ্লোর নেই উপরে!
বাতাসে পড়ে-টড়ে গেছে বোধ হয় কিছু। নয় তো কোনও কিছুর ভাঙা টুকরো পড়েছে ছাতে।
নাকি বিড়াল-টিড়াল?
নাহ! এমন ঝড়-দুর্যোগের রাতে বিড়াল বেরোবে না।
আবারও বাজতে লাগল বাখ সোনাটা।
যদিও ক’টা নোটের বেশি তুলতে পারল না এবার। তার আগেই তারের গায়ে বেসুরোভাবে গুঙিয়ে উঠল ছড়টা।
আরেকটা আওয়াজ কানে এসেছে এবার!
সন্দেহ নেই, কেউ হাজির হয়েছে ওর অ্যাপার্টমেন্টে! পদশব্দ লুকানোর কোনও চেষ্টাই করছে না অনুপ্রবেশকারী।
শীতল পরিবেশেও ঠাণ্ডা ঘাম ফুটল ক্যারেনের কপালে। হঠাৎই কাঁপুনি শুরু হয়েছে হাঁটু দুটোয়। জোর পাচ্ছে না পায়ে। যেন নরম রবারে তৈরি পা জোড়া।
কোনও অস্ত্র দরকার নিজেকে রক্ষার জন্য। কিচেন- টেবিলে রাখা চাকুর সেটটার কথা মনে হতেই বেহালা আর ছড়টা বিছানার উপর ছুঁড়ে ফেলেই ছুট দিল ক্যারেন দরজার দিকে। নিজেকে মনে হচ্ছে সাসপেন্স মুভির কোনও চরিত্র।
দু’কদমও এগোয়নি, থমকে দাঁড়াতে বাধ্য হলো মেয়েটা। কার্পেটবিহীন কাঠের মেঝেতে পিছলে যাওয়ার উপক্রম হলো পা দুটো। ধড়াস করে এক লাফ মেরেছে হৃদযন্ত্রটা।
চোখ ধাঁধানো আরেকটা বিজলিঝলক কামরাটা আলোকিত করে তুলতেই দেখতে পেয়েছে ও দরজা জুড়ে দাঁড়িয়ে থাকা অবয়বটা—কিচেনে যাওয়ার পথ রুদ্ধ!
অবর্ণনীয় আতঙ্কে পেছোতে শুরু করল ক্যারেন। দলা পাকানো কান্নার মত অনুভূতি গলার কাছে।
অনুপ্রবেশকারী পায়ে পায়ে ঢুকে পড়ল ওর শোয়ার ঘরে। বিজলির আলো আর হোটেল-সাইনের নীল আভায় আগন্তুকের ভীতি জাগানো দেহাবয়ব দেখতে পাচ্ছে তরুণী।
লম্বায় ইলেকট্রিকের খাম্বা যেন লোকটা। কাঁধ বুনো মোষের মত। পরনের সব কিছুই কালো তার। সোনালি চুলগুলো খাটো করে ছাঁটা। নিষ্ঠুর, চোখা চেহারাটা হোমোসেক্সুয়ালদের মত। পাতলা, লালচে ঠোঁট। সরু হয়ে এসেছে সবুজরঙা চোখ দুটো। কোমরে ইউটিলিটি বেল্ট। যেমনটা পরে থাকে ছুতোর মিস্তিরি ও নির্মাণশ্রমিকেরা।
যুক্তিহীন একটা সম্ভাবনার উদয় হলো ভীতবিহ্বল মেয়েটার মনে—বাথরুম মেরামতের কাজে এসেছে কোনও ওঅকম্যান?
বেল্টের খোপ থেকে ক্ল-হ্যামারটা হাতে উঠে আসতেই দূর হয়ে গেল সম্ভাবনাটা। সাক্ষাৎ যমের মত এগিয়ে আসছে মূর্তিমান আতঙ্ক।
খাবলা দিয়ে খাটের উপর থেকে ভায়োলিনের সরু অংশটা মুঠো করে ধরল ক্যারেন। ধাঁই করে সামনের দিকে চালাল বেহালার চওড়া দিকটা।
এতটাই জোরে মেরেছে যে, প্রকাণ্ডদেহীর কপালে লেগে দু’টুকরো হলো বাদ্যযন্ত্রটা। কাঠের টুকরোর আঁচড়ে ত্বক চিরে বেরিয়ে এল রক্ত-নীল আলোয় কালো দেখাচ্ছে।
অতর্কিত এই আক্রমণেও এক বিন্দু টলেনি যেন সোনালিচুলো আগন্তুক। পাল্টা হাতুড়ি চালিয়ে ভাঙা বেহালা খসিয়ে দিল ক্যারেনের হাত থেকে।
মৃত্যুভয়ে কুঁকড়ে গেল মেয়েটা।
‘দয়া করে…’ বলে মিনতি করতে যাচ্ছিল, শেষ হলো না কথা।
সাঁই করে বাতাস কাটল আবার হ্যামারটা।
দৃষ্টি বিস্ফারিত হলো তরুণীর। অন্ধ করে দেয়া যন্ত্রণার উজ্জ্বল বিস্ফোরণ ঘটল মগজে। চিত হয়ে পড়ল সে বিছানায়।
দশাসই লোকটা ঝুঁকে এল ক্যারেনের উপর, পেশল মুঠোয় ধরা মারাত্মক হাতুড়ি। রক্তাক্ত ক’টা লম্বা চুল আলগোছে লেগে রয়েছে ইস্পাতের গায়ে।
কোনও তাড়া নেই লোকটার। ধীরেসুস্থে বিছানার চাদরে মুছে পরিষ্কার করল হাতিয়ারটা। ফেরত গেল ওটা বেল্টের নির্দিষ্ট জায়গায়।
এবার বেলনাকৃতি একটা টিউব বেরোল লম্বা এক থলে থেকে। স্বচ্ছ প্লাসটিকের নজল আর প্লাঞ্জারের মত কী যেন যুক্ত রয়েছে টিউবে।
আরও ঝুঁকে এল লোকটা।
পুরোপুরি চেতনা হারায়নি ক্যারেন, ব্যথার কুয়াশার মাঝে হাসতে দেখল লোকটাকে। হোটেলের নিয়ন আলোয় পিশাচের মত দেখাচ্ছে ওকে।
‘সময় এসেছে সুন্দর মুখটা জন্মের তরে বুজে দেয়ার,’ বিড়বিড় করে উঠল ইংরেজিতে।
হাতুড়ির আঘাতে বধির ক্যারেন শুনতে পেল না সেটা। মৃত্যুদূতের হাতে ওটা কী, হৃদয়ঙ্গম করতে পেরে প্রাণভয়ে ফোঁপানি বেরোল অসাড় ঠোঁটের ফাঁক দিয়ে। বিছানায় কেঁচোর মত শরীর কুঁকড়ে সরে যাওয়ার চেষ্টা করল ও মরিয়ার মত।
খপ্ করে ওর চুল চেপে ধরল অনাহূত আগন্তুক এক হাতে, থেঁতলানো মাথাটা ঠেসে ধরল বিছানায়। হাতে-মুখে ক্যারেনের দুর্বল আক্রমণগুলো কেয়ারই করছে না।
নজলটা ভরে দেয়া হলো চিৎকাররত মুখটায়।
শক্ত প্লাসটিকে দাঁত বসাল ক্যারেন গুঙিয়ে উঠে, মুখের ভিতর থেকে প্রাণপণে বের করে দেয়ার চেষ্টা করছে টিউবটা। নির্দয়ভাবে ওটা গলা পর্যন্ত ঠেলে দেয়ায় রোধ হয়ে এল কণ্ঠনালি।
প্লাঞ্জারে চাপ দিল আগন্তুক।
নরম, উষ্ণ, কটু স্বাদের কিছুতে ভরে উঠল ক্যারেনের মুখগহ্বর।
চেষ্টা করল কাশি দিয়ে উগরে দেয়ার, হাঁসফাঁস করে উঠল বাতাসের অভাবে। তরল জিনিসটা পরিমাণে বাড়ার সঙ্গে সঙ্গে প্রচণ্ড চাপে ফেটে যাওয়ার জোগাড় হলো ওর ফুসফুস।
শ্বাস নিতে পারছে না ক্যারেন, চিৎকার তো দূরের কথা! নাড়ানোর জো নেই চোয়াল।
এতক্ষণে সাঙ্গ হলো বাঁচার জন্য নিষ্ফল জোরাজুরি। অনুভব করল, ঘন ফেনা গড়াচ্ছে দু’ঠোঁটের কশ বেয়ে।
খালি হয়ে যাওয়া ক্যানিস্টারটা বিছানায় ফেলে দিল নকল রিপেয়ারম্যান। খিঁচুনি ওঠা নারীদেহটা টেনে নামাল খাট থেকে।
ইতোমধ্যে অক্সিজেনের জন্য হাহাকার শুরু হয়েছে ক্যারেনের গোটা দেহে। বাতাসের জন্য বার কয়েক প্ৰবল ঝাঁকুনি খাওয়ার পর শিথিল হয়ে এল ওর শরীর।
সিধে হলো জল্লাদ।
দৃষ্টি ঘোলা হয়ে আসছে মেয়েটার। আঁধারে ছেয়ে যাচ্ছে ওর দুনিয়াটা। আরও কয়েকটা সেকেণ্ড চেয়ে থাকতে পারল নীল আলোয় আলোকিত আবছা আকৃতিটার দিকে।
মাথাটা সামান্য কাত করে নিস্পৃহ দৃষ্টিতে দেখছে ওকে খুনি।
চার সেকেণ্ড পর জীবনের তরে সমস্ত দৃশ্য মুছে গেল ক্যারেনের চোখ থেকে। খোলা অবস্থাতেই নিথর হয়ে গেল চোখের পাতা।
আরও কিছুক্ষণ অপেক্ষা করার পর, মেয়েটার পালস দেখল আততায়ী। প্রাণবায়ু বেরিয়ে গেছে, নিশ্চিত হয়ে কামরা ত্যাগ করল সন্তুষ্ট চিত্তে।
ফ্ল্যাটের দরজা আধভেজানো রেখে নিঃশব্দ পায়ে এগিয়ে গেল সে সিঁড়ির দিকে।টেনে খোলার উপায় নেই। প্রায় নিরেট ধাতব রূপ নিয়েছে হুড়কোয় পড়া পুরু মরচে।
‘কিছু একটা দিয়ে বাড়ি মারতে হবে,’ বলল রানা বার কয়েক নিষ্ফল চেষ্টার পর।
ক’পা সরে, ব্রোঞ্জের একখানা তাগড়াই ক্যাণ্ডলস্টিক তুলে নিল সেলেনা। রানার দিকে বাড়িয়ে দিয়ে বলল, ‘এটা দিয়ে ট্রাই করে দেখতে পারো!’
মোমদানির ভারি তলাটা দিয়ে ঘা মারতে যাচ্ছে, এ সময় রানার নজর কাড়ল কিছু একটা।
ভালো করে দেখার জন্য আলো ফেলল ম্যাগলাইটের। বহু দিনের পুরানো, মরচে ধরা বোল্ট নবে ঘষটানোর তাজা চিহ্ন দেখা যাচ্ছে। বেরিয়ে পড়েছে নিচের ধাতু।
‘আমাদের আগেই ঘুরে গেছে কেউ এখান থেকে,’ মন্তব্য করল রানা। ‘খুব বেশি দিন আগে নয় সেটা।’
ভারি ক্যাণ্ডলস্টিকের জোরালো চারটে আঘাতের কাছে হার মানতে হলো অনড় ছিটকিনিকে।
মস্ত দরজাটায় দুই হাতে ঠেলা দিল রানা। ‘কড়ুডু’ আওয়াজ তুলে কয়েক ইঞ্চি ফাঁক হলো কবাট।
ছ্যাৎ করে উঠেছে ওর বুকের ভিতরটা। কানের পাশে বোম ফুটেছে যেন, এমনই চড়া লেগেছে শব্দটা।
স্থির হয়ে দাঁড়িয়ে রইল কিছুক্ষণ। ধুপ, ধাপ, ধুপ, ধাপ হার্টবিট চলছে পাগলা ছন্দে; কন্ট্রোল করা যাচ্ছে না।
কালিগোলা অন্ধকার ভিতরে। ঠাণ্ডা একটা বিটকেল, বোটকা গন্ধ আসছে খোলা দরজা দিয়ে।
‘অশরীরীগুলোকে মুক্ত করে দিলে নাকি, রানা? সেলেনার কণ্ঠে অস্বস্তি।
আলো ফেলল রানা সমাধির ভিতরে।
আরও পাথরের সিঁড়ি চলে গেছে আরও নিচে। মাকড়সার পুরু জাল ছেঁড়ার চিহ্ন দরজার ভিতরদিকে। সম্প্রতি কেউ যে এসেছিল এখানে, ধারণাটা পোক্ত হলো আরও।
সিঁড়ির ধাপে ধুলোর উপর জুতোর যে-ছাপ পড়েছে, কোনও পুরুষের নয় ওগুলো। ক্যারেন ল্যানকাউমের ওয়ার্ডরোবে দেখা জুতোগুলোর কথা মনে পড়ল রানার।
নেমে এল ও সিঁড়িমুখে। আলো বোলাচ্ছে চতুর্দিকে।
মারবেলের ধুলো মাখা পেডেস্টালের উপর জলজ্যান্ত ক্রুশবিদ্ধ যিশুমূর্তি। কুঁকড়ে যাওয়া শুকনো ফুলে ভরা পেল্লায় ফ্লাওয়ারভাস ওটার দু’পাশে। উপরঅলাই বলতে পারবেন, কোন্ আমলে রাখা হয়েছিল ফুলগুলো!
যে-ই এসে থাকুক এখানে, বিদেহী আত্মার প্রতি শ্রদ্ধা জানানোর উদ্দেশ্য ছিল না তার। তেমনটা হলে, অত পুরানো হতো না ফুলগুলো।
‘ঠিকই ধরেছ তুমি, রানা।’ পাতাল-কবরখানার পরিবেশের কারণে ফিসফিস করছে সেলেনা। ‘ক্যারেন মনে হচ্ছে এসেছিল এখানে।
তাপমাত্রা কম বলে নয়, চামড়ায় শিরশিরানি তোলা ঠাণ্ডাটা কেন যেন মনে হচ্ছে মৃত্যুর শীতল পরশ। সমাধিকক্ষের বহু পুরানো বাসিন্দা এই শীতলতা। তিন শতাব্দী আগে যখন মিশরের ফারাওদের মত পরিবারের মৃত সদস্যদের সমাধিস্থ করত এখানে ইলিয়েলরা, সেই তখন থেকে। দেয়ালের কুলুঙ্গির মধ্যে প্রমাণ আকারের পাথরের কফিনে শুইয়ে দেয়া হতো মরদেহগুলো। পরবর্তী সময়ে মর্মরফলকের ওপাশে সিল করা শুরু হয় কফিন। আর নয় তো নাম আর জন্ম-মৃত্যুর সাল-তারিখ খোদাই করে ক্রেম্যাটোরিয়ামে পোড়ানোর পর দেহাবশিষ্ট, মানে ছাইটুকু, রাখা হতো সুসজ্জিত শবাধারে।
পাওয়ার কমতে শুরু করেছে ম্যাগলাইটের ব্যাটারির। বৈদ্যুতিক বাতির কোনও ব্যবস্থা রয়েছে বলে মনে হয় না এখানে। হলদে আলোয় জুতোর ছাপগুলো কোন্ দিকে গেছে, খেয়াল করল রানা। মেঝের টালিপাথরের ধুলোয় কোথাও কোথাও পরস্পরকে ছেদ করেছে ছাপগুলো। কিছু যেন খুঁজছিল মেয়েটা—সে-ই যদি পায়ের মালিক হয়ে থাকে।
কিছুক্ষণ এদিক-সেদিক দেখার পর দরজার আড়াআড়ি এগোল ওরা কুলুঙ্গির মধ্যে পাথরের একটা কফিনের দিকে। হাঁটু গেড়ে বসার চিহ্ন চোখে পড়ছে কফিনটার পাশে।
কমে আসা আলো ফেলল রানা ওটার উপর। পাথরের পুরু ঢাকনার চারপাশে দেখতে পেল আঁচড়ের দাগ। ক্রো- বার-জাতীয় চোখা কোনও যন্ত্রের সাহায্যে খোলার চেষ্টা করা হয়েছে ওটা।
‘তারিখটা দেখো!’ রানার প্রায় গায়ে গা লাগিয়ে দাঁড়িয়ে রয়েছে সেলেনা। সম্ভবত ভয় পেয়েছে।
পড়ল রানা পাথর কুঁদে লেখা হরফগুলো:
লুই দে ইলিয়েল
জন্ম: ১৮ ফেব্রুয়ারি, ১৭৫৫ ॥ মৃত্যু: ৪ নভেম্বর, ১৭৯২
‘শতাব্দী বাদ দিয়ে সংখ্যায় পরিণত করো তারিখটাকে!’ আবারও উত্তেজিত হয়ে পড়েছে সেলেনা। ‘কী পাচ্ছ, রানা? এক-আট-দুই, পাঁচ-পাঁচ; অন্যটায় চার-এগারো, নয়-দুই। বলেছিলাম না? এই জায়গার কথাই বলা হয়েছে চিঠিতে!’
‘ঢাকনাটা খুলে বন্ধ করা হয়েছে আবার…’ একটু যেন অন্যমনস্ক রানা। খাপে খাপে বসেনি ওটা, তেরছা হয়ে রয়েছে খানিকটা।
‘ক্যারেন কি সরিয়েছিল এটা?’
‘সন্দেহ হচ্ছে। ভালো মানের কোনও ক্রো-বার এবং কায়দা-কসরত ছাড়া সম্ভব নয় সেটা। স্বাস্থ্য কেমন ছিল ক্যারেনের?’
‘আমার মতই।’
‘সেক্ষেত্রে, কয়েক ইঞ্চির বেশি ফাঁক করতে পারত না চাড় দিয়ে।’
‘এরকম কিছু হলে?’ উবু হলো সেলেনা। লোহার একখানা রেকিং বার তুলে নিল ছায়া থেকে। ফুট তিনেকের জিনিসটা কাঁটাচামচের আকার নিয়েছে এক প্রান্তে, অন্য প্রান্ত বাটালির মত। বারটা তুলে দিল ও রানার হাতে। ‘তাড়াহুড়োয় ফেলে গেছে মনে হয়।’
‘নাইস ফাইণ্ডিং,’ প্রশংসা করতে কার্পণ্য করল না রানা। ‘এখন জানতে হবে, দু’শ’ বছরের পুরানো শবাধার খোলার প্রয়োজন পড়ল কেন মেয়েটার। আর সেটা জানার একটাই মাত্র উপায়…’
‘বাস্তব এই চলচ্চিত্রে কর-লুটেরার পার্টে অভিনয় করা,’ শেষ করে দিল সেলেনা।
বলে সারতে পারল না, মলিন থেকে মলিনতর হতে হতে নিভে গেল ম্যাগলাইট।
সমস্যা যেখানে আছে, সেখানে সমাধানও রয়েছে। পকেটে হাত ঢুকিয়ে যিপো লাইটারটা বের করে আনল রানা। কমলা দীপ্তি সৃষ্টি করল ওটার মিটমিটে শিখা।
লণ্ডনের এক শুভাকাঙ্ক্ষীর উপহার জিনিসটা। এক সময় সিনিয়র সার্ভিস ফুঁকত রানা স্টাইল করে। এর পর বেশ কয়েক বারই বদলেছে ব্র্যাণ্ড। শেষমেশ বেশ অনেক দিন হলো, ছেড়ে দিয়েছে ধূমপান। উপহারদাতার অজানা ছিল সেটা।
রানা ভেবেছিল, এজেন্সির কাউকে দিয়ে দেবে লাইটারটা। কিন্তু ওর দেখাদেখি বিড়ি ত্যাগ করেছে প্রতিষ্ঠানের নিষ্ঠাবান ধোঁয়াখোরগুলোও। অন্তরে-বাইরে গুরু মানে ওরা রানাকে, আপাদমস্তক হতে চায় ওর মতন। অতএব, রানার কাছেই রয়ে গেছে উপহারটা। কবরের অন্ধকারে কাজে লাগছে এখন।
‘ধরো তো এটা!’ সেলেনার হাতে ধরিয়ে দিল ও যিপোটা। রেকিং বারের বাটালি-সদৃশ প্রান্তটা ঢাকনার কোনায় ঢুকিয়ে চাড় দিল।
বার কয়েক বল প্রয়োগ করার পর লোহার বার ঢোকানোর মত ফাঁক হলো ভারি ঢাকনা। একইভাবে এবার পাশে সরানো যাবে ওটা। কাজটায় সফল হতে ক্যারেনকে নির্ঘাত শরীরের পুরো ওজন ব্যবহার করতে হয়েছে।
পাথরের কফিনে ঘষটে ঘষটে ইঞ্চি ইঞ্চি করে সরতে লাগল আলগা ডালা। ওজনের ভারসাম্য নষ্ট হতেই জোরালো আওয়াজে মেঝেতে পড়ে চৌচির হলো।
‘সরি, ইলিয়েল দাদু,’ ইলিয়েলদের পূর্বপুরুষের কাছে বিড়বিড় করে দুঃখপ্রকাশ করল রানা।
খোলা কফিনে লাইটার ধরল সেলেনা। অপর্যাপ্ত আলোয় চোখে পড়ল সাদাটে হাড়গোড় আর শতচ্ছিন্ন শবাচ্ছাদন। শূন্য অক্ষিকোটর নিয়ে ওদের দিকে চেয়ে দাঁত বের করে হাসছে যেন শতাব্দীপ্রাচীন মানবকঙ্কাল।
‘আরিব্বাপ, রে!’ কেঁপে উঠল মেয়েটা।
‘হাসালে দেখছি!’ সত্যি সত্যিই হাসছে রানা। ‘সামান্য একটা কঙ্কাল দেখে ভয় পেয়ে গেলে?’
‘সেটা নয়, রানা। খুলিটা মনে হচ্ছে… ধড় থেকে… আ- আলাদা!’
‘এর কারণ গিলোটিন।’ রেকিং বারটা নামিয়ে রাখল রানা। ‘ফরাসি অভিজাতদের জন্যে ঝুঁকিপূর্ণ ছিল সময়টা। লুই দে ইলিয়েলই একমাত্র ব্যক্তি নয়, ফরাসি বিপ্লবের বলি হতে হয়েছে যাকে যুবক বয়সে।’ চোখ রাখল ও কফিনের সূচিভেদ্য অন্ধকারে। ‘আলোটা আরেকটু কাছে আনো তো!’
প্রাচীন কফিনের এবড়োখেবড়ো পাথুরে কিনারায় শরীর ঠেকিয়ে ভিতরটা হাতড়াতে আরম্ভ করল ও। মুণ্ডু কাটা কঙ্কালের তলায় ঢুকিয়ে দিল হাতটা। মসৃণ হাড় আর ফিনফিনে কাপড় ছাড়াও আরও কিছু একটার পরশ পেল আঙুলগুলো, যেটা সতেরো শ’ বিরানব্বই সালে পুরে দেয়া হয়নি কফিনে। নরম পলিথিন।
বের করে আনল রানা জিনিসটা। প্লাসটিকের অস্বচ্ছ ব্যাগটা টেপ দিয়ে সিল করা। খুলে ফেলল সিল।
ব্যাগের ভিতর থেকে বেরোনো কমপিউটার হার্ড ড্রাইভটা দেখাল ও সেলেনাকে। ‘ইলিয়েল দাদুর জিনিস বলে তো মনে হচ্ছে না!’
‘গ্রেট ফাইণ্ডিং!’ চঞ্চল হয়ে উঠেছে মেয়েটার চোখের তারা। ‘আর কিছু নেই, রানা?’
আছে। আট ইঞ্চির ধাতব জিনিসটা আয়তাকার। হাতুড়ির মত দেখতে ওটার একটা পাশ। অন্য প্রান্তে খুদে সব বাটন, সুইচ আর এলইডি-র গুচ্ছ।
‘কোনও ধরনের টুল বা মাপযন্ত্র বোধ হয়,’ অনুমান করল রানা।
‘দাও তো আমাকে!’
লাইটারটা রানার হাতে ধরিয়ে দিয়ে জিনিসটা উল্টেপাল্টে পরখ করতে লাগল সেলেনা।
স্পর্শ করেই অনুভব করল রানা, অস্বস্তিকর রকমের গরম হয়ে উঠেছে যিপোর স্টিলের কেস। আর কতক্ষণ আলো বিলাবে ওটা, তার কোনও নিশ্চয়তা নেই।
‘কী ওটা?’ জানতে চাইল অসহিষ্ণু সুরে।
‘এক্সপার্ট নই,’ স্বগতোক্তির সুরে বলল সেলেনা। ‘তবে যতটুকু বুঝতে পারছি… টেসলা অসিলেটরের আপডেটেড ভার্শন এটা।’
‘যে-যন্ত্রটার কথা বলেছিলে আমাকে?’ একটু অবাক হয়েছে রানা। ‘কোথায় পেল এ-জিনিস?’
‘গুড কোশ্চেন। আমার উত্তর হলো: নিজেই বানিয়ে নিয়েছে। এমন কিছু কঠিন নয় বানানো। বেসিক কিছু টেকনিকাল স্কিল থাকলেই যথেষ্ট। পার্থক্য শুধু, ক্যারেনের যন্ত্রটা ইলেকট্রো-মেকানিকাল, যেখানে অরিজিনাল টেসলা ডিভাইস ছিল বাষ্পচালিত। তবে আমি শিয়োর, ওই মেশিনেরই রেপ্লিকা এটা।’ হঠাৎ হতবিহ্বল হয়ে পড়ল মেয়েটা। ‘ওহ, রানা, যদি ভুল হতো আমার ধারণা! কিন্তু ঈশ্বর জানেন, ভুল করিনি আমি!’
‘কবরে নেমেছিল তোমার বান্ধবী, এতে কোনও সন্দেহ নেই। টাটকা ছাপগুলো থেকে অনুমান করা যায়, হপ্তা খানেকের বেশি আগে নয় সেটা। আর এসেছিল সম্ভবত একাই। এ-ও ধরে নিতে পারি, সেসময় বাড়ি ছিল না ওর প্রাক্তন সুইটহার্ট। যখন ওদের সদ্ভাব ছিল, নিশ্চয়ই পুরো প্রপার্টিটা ঘুরিয়ে দেখিয়ে থাকবে ওকে গ্যাসপার। যখন বুঝতে পারল, বিপদে রয়েছে ও, এমন জায়গায় লুকিয়ে ফেলল জিনিসটা, যেখানে খোঁজার কথা কল্পনাও করবে না কেউ। এর পর চিঠির মাধ্যমে কোডেড ইনফর্মেশন পাঠাল তোমাকে আর গুস্তাফ ভিকান্দারকে।’
‘সেফহাউসে ফিরে চেক করতে হবে হার্ড ড্রাইভটা। আমাকে দেখাতে চেয়েছিল এটা ক্যারেন। নইলে রাখত না এখানে।’
‘কপাল নেহায়েত খারাপ না হলে দারুণ কিছু তথ্য পেয়ে যাব আশা করছি এ থেকে।’ নিজের ব্যাগে ভরল রানা হার্ড ড্রাইভটা।
কিছু একটা বলতে যাচ্ছিল মেয়েটা, অকস্মাৎ কানে তালা লাগানো আওয়াজে কেঁপে উঠল সমাধিপ্রকোষ্ঠের অভ্যন্তর।
চরকির মত ঘুরে দাঁড়াল ওরা। রীতিমত হকচকিয়ে গেছে।
আটকে গেছে লোহার প্রকাণ্ড দরজা!
মানুষই করেছে এ কাজ! ঝোড়ো হাওয়ার পক্ষে সম্ভব নয়, মস্ত ওই কবাট নাড়ায়।
বন্দি করা হয়েছে ওদের!
অন্ধকার ভেদ করে এন্ট্রান্সের দিকে ছুটে গেল রানা জ্বলন্ত লাইটার হাতে। ধুপধাপ কয়েক লাফে সিঁড়ি ডিঙিয়ে ঠেলা দিল পাল্লায়।
দেরি হয়ে গেছে অনেক। ঠন… ঠন… ঠন… ঠন—ঘা মেরে মেরে হুড়কো লাগানোর আওয়াজ শোনা গেল অন্য পাশে।
ঠাণ্ডা লোহায় কান চেপে ধরল রানা। পায়ের শব্দ সরে যাচ্ছে দূরে।
থাবা মারল ও দরজায়। আব্রাম্স্‌ মেইন ব্যাটল ট্যাঙ্কের গায়ে পড়ল যেন চাপড়গুলো। বেরোনোর রাস্তা বন্ধ!
‘রানা!’ আঁধার চিরল সেলেনার সন্ত্রস্ত চিৎকার। দৌড়ে আবার নিচে নেমে আসতেই ওকে জাপটে ধরল সেলেনা। ‘কে ছিল, রানা? কে ছিল ওপরে?’
রানার চোয়ালে কাঠিন্য। ‘এমন কেউ, যে আমাদের অনাহারে মারতে চায় এখানে! …মাথা ঠাণ্ডা রাখো, সেলেনা। বেরিয়ে আমরা যাবই!’
তপ্ত ধাতু আঙুলে ছ্যাঁকা দিতেই কুঁচকে ফেলল মুখটা। ছোট হয়ে এসেছে লাইটারের শিখা। শিগগিরই জ্বালানি হারাচ্ছে আলোর একমাত্র উৎস।
‘গন্ধ পাচ্ছ, রানা?’ নাক টেনে টেনে বাতাস শুঁকছে মেয়েটা।
‘কীসের গন্ধ?’
‘পুড়ছে যেন কিছু!’
এবার রানাও পেল গন্ধটা।
না, চামড়াপোড়া গন্ধ নয় ওটা। গন্ধটা আসছে অন্য কোথাও থেকে!
বিড়বিড় করে অদৃষ্টকে একটা বাজে গাল দিয়েই ছুটল ও আবার সিঁড়ির দিকে। উপরে পৌঁছে উঁচু করে ধরল মৃতপ্রায় শিখাটা।
যা ভয় করছিল, তা-ই। চুইয়ে চুইয়ে ধোঁয়া ঢুকছে দরজার কিনারা আর নিচে দিয়ে! তীব্র থেকে তীব্রতর হচ্ছে অ্যাসিডের কুবাস ও চড়চড় আওয়াজ। কবাটের গায়ে হাত ছুঁইয়ে অনুভব করল রানা, উত্তপ্ত হয়ে উঠছে লোহার দরজা।
যে-লোক কয়েদ করেছে ওদের, শতাব্দী-পুরানো লাশগুলোর মাঝে না খাইয়ে মারার মতলব তার নয়!
আগুনে পুড়ছে ঈশ্বরের ঘর!হাই-পাওয়ারড আগ্নেয় ডিভাইস নিয়ে কাজ করার অভিজ্ঞতা কম নয় রানার জীবনে। জানে, কত দ্রুত আর কত কার্যকরভাবে হাড় গলানো অগ্নিকাণ্ড ঘটানো সম্ভব ইটপাথরের কোনও স্থাপনাতে। ধোঁয়ায় শ্বাস আটকে মৃত্যু যদি না-ও হয় ওদের, তবে মরবে প্রচণ্ড উত্তাপে কাবাব হয়ে। ফাঁকফোকর গলে কটুগন্ধী ধোঁয়া ঢুকছে তো, ঢুকছেই! এরই মধ্যে দরজার কাছাকাছি দাঁড়িয়ে থাকা কঠিন হয়ে পড়েছে।
দ্রুত কমে আসছে ওদের বেঁচে থাকার সম্ভাবনা!
জ্যা-মুক্ত তীরের মত নিচে নেমে এসে সমাধি-কামরার ভিতরে খোঁজাখুঁজি শুরু করল রানা। কী খুঁজছে, নিজেও জানে না।
‘কী হচ্ছে এসব? কীসের ধোঁয়া এটা, রানা?’ বিপদের আশঙ্কা দেখলে মা যেমন কোলের শিশুকে বুকের মাঝে আঁকড়ে ধরে, তেমনি করে টেসলা ডিভাইসটা জাপটে ধরে রেখেছে সেলেনা, চোখে উদ্‌ভ্রান্ত দৃষ্টি।
‘আমাদেরকে কাবাব বানানোর বন্দোবস্ত করা হয়েছে!’ শ্লেষের সঙ্গে জবাব দিল রানা।
ঢাকনাখোলা কফিনে হাত ভরে দিয়েছে রানা। যা খুঁজছিল, পেয়ে গেছে! ‘ফড়াত’ করে লম্বা এক ফালি কাপড় ছিঁড়ে নিল কঙ্কালটার গা থেকে। টান দিয়ে ওটা ছুটিয়ে নিতেই ছিটকে বেরোল পাঁজরের ক’খানা আলগা হাড়। এত দিনে কাঠামো হারিয়েছে গলাকাটা কঙ্কাল।
সেলেনার হাতে কাপড়টা গুঁজে দিল রানা। ‘পেঁচিয়ে নাও নাকে-মুখে!’
‘কী বলছ, রানা!’ গা গুলিয়ে উঠল মেয়েটার। ‘একটা লাশের শরীরে জড়ানো ছিল এটা!’
‘যা বলছি, করো!’ কড়া ধমক লাগাল ওকে রানা। ‘এক্ষুণি!’
রেকিং বারটা মেঝে থেকে তুলে নিয়ে এক দৌড়ে উপস্থিত হলো আবার দরজার সামনে। বাটালি-অংশটা ফাঁকের মধ্যে প্রবেশ করিয়ে চাড় দিতে লাগল এপাশ-ওপাশ। ধোঁয়ার দাপটে জলে ভরে উঠেছে চোখ দুটো।
ওদিক থেকে বাতাস বয়ে এলে কী ঘটতে পারে, জানা আছে রানার। পাতালপুরীতে আগুন ধরে গিয়ে অত্যুত্তপ্ত চুল্লিতে পরিণত হবে কামরাটা। ত্বরান্বিত হবে কাবাব তৈরির প্রক্রিয়া!
শরীরের সমস্ত জোর খাটিয়ে বারটা ফাঁকের আরও ভিতরে ঢুকিয়ে দিল রানা, চাড় লাগাল সর্বশক্তিতে।
এক টুকরো পাথর ভেঙে এল কবাটের কিনার থেকে!
আশার আলো জ্বলে উঠল ওর বুকের মধ্যে। চেষ্টা চালিয়ে গেল বেপরোয়ার মত। অসম্ভব জ্বালা করছে চোখ জোড়া। গলা জ্বলছে ধোঁয়ায়। কাশতে কাশতে জান বেরিয়ে যাওয়ার জোগাড়।
আরেকটা টুকরো খসে পড়ল এবার খিলান থেকে।
লোভাতুরভাবে দরজার প্রান্ত চাটতে শুরু করেছে আগুনের কমলা জিভ! ত্বরিত গতিতে প্রতিকূলতার দিকে মোড় নিচ্ছে পরিস্থিতি।
হঠাৎই হতোদ্যম হয়ে পড়ল রানা। বুঝতে পারছে, বৃথাই এ পরিশ্রম।
‘চলে এসো, রানা!’ চিৎকার করে ডাকল ওকে সেলেনা।
একটা মুহূর্ত দ্বিধাদ্বন্দ্বে দুলল রানা। তার পর স্খলিত পায়ে নেমে এল ও সিঁড়ি ভেঙে। ধূম্রজাল ভেদ করে পৌঁছুল মেয়েটার কাছে।
কাফনের কাপড়ের টুকরোটা মুখে জড়িয়ে নিয়েছে সেলেনা। আগুনের আভায় আলোকিত কবরখানার দূরপ্রান্তে বসে আছে হামাগুড়ি দিয়ে। ডিভাইসটা হাতে নেই।
বন্দিশালার দেয়াল ভাঙতে চেয়েছিল রানা। পাথর খসিয়ে আনতে চেয়েছিল স্টিলের বার দিয়ে বাড়ি মেরে মেরে। জানত না, অসম্ভব পুরু ওই দেয়ালের ভিত্তি নেমে গেছে মেঝের দশ ফুট গভীরে। জানলে হয়তো ওই চেষ্টায় নষ্ট করত না সময়।
অবশ্য আর কোনও বিকল্পও তো ছিল না ওর হাতে! বেরোনোর একমাত্র পথ কারার ওই লৌহকপাট! পুড়ে কয়লা হতে চলেছে ওরা দরজা ভেঙে বেরোতে ব্যর্থ হওয়ায়!
হাঁটু ভাঁজ করে সেলেনার পাশে বসে পড়ল রানা। অক্টোপাসের আলিঙ্গনে বাঁধল মেয়েটাকে। মানবঢাল হয়ে বাঁচাতে চাইছে যেন আগুন আর ধোঁয়া থেকে।
আর মাত্র কয়েকটা মিনিট! তার পরই লকলকে জিভের আওতায় পেয়ে যাবে ওদেরকে সর্বগ্রাসী আগুন। কিন্তু তার আগেই প্রাণটা নিংড়ে বের করে নেবে শ্বাসরোধকারী ধোঁয়া।
রানার বাহুডোরে ছটফট করছে সেলেনা, মুখ লুকাতে চাইছে বুকের আরও গভীরে।
মেয়েটার চুলের মাঝে নাক ডুবিয়ে দিল রানা। অন্তিম পরিণতির হাতে সঁপে দিয়েছে নিজেদের। আর কিছু তো করারও নেই!
নিজের করুণ মৃত্যু নিয়ে তিল পরিমাণ আক্ষেপ নেই ওর। নিজেও বলতে পারবে না, এ পর্যন্ত কত বার দাঁড়াতে হয়েছে জীবন-মরণের সন্ধিক্ষণে। বিপদসঙ্কুল ক্যারিয়ারে বারংবার মৃত্যুর মুখোমুখি হতে হতে উপেক্ষা করতে শিখেছে রানা মরণের চোখরাঙানিকে।
কিন্তু সেলেনার তো প্রাপ্য নয় এটা! বান্ধবীর হত্যার কারণ জানতে চেয়েছে, এটাই ওর অপরাধ?
গুড়গুড় করে উঠল রানার বুকের মাঝে। অমনটাই বোধ হলো প্রথমে। পরক্ষণেই ভাঙল ভুলটা।
ওদের পায়ের তলা থেকে আসছে গুড়গুড় শব্দ ও কম্পন! মেঝের অনেক গভীর থেকে আসছে যেন। সেকেণ্ডে সেকেণ্ডে বেড়েই চলেছে কম্পনের মাত্রা। সঙ্গে একটা গভীর, গম্ভীর ধ্বনি আসছে চারপাশ থেকে। অতিশয় চাপ সৃষ্টি করছে কানের পর্দায়।
সেলেনাও টের পেয়েছে ছন্দোময় কাঁপুনিটা। রানার বাহুবন্ধন থেকে নিজেকে মুক্ত করে নিয়ে চাইল ওর দিকে। নড়ছে মুখটা। কী যেন বলছে ও রানাকে।
কানে ঢুকল না রানার। ক্রমান্বয়ে বাড়তে থাকা বজ্রনাদের নিচে চাপা পড়ে গেল কথাগুলো।
নিরুপায় হয়ে কাঁপা কাঁপা আঙুল তুলে দেখাল সেলেনা কফিন-রাখা আঁধার কুলুঙ্গির দিকে।
তাকাল রানা চোখ সরু করে। ধোঁয়ার কারণে দৃষ্টি চলে না। খুদে একটা আলোর মিটিমিটি দেখতে পেল যেন।
কী ওটা? অক্সিজেনের অভাবে চোখের ভেলকি দেখাচ্ছে মস্তিষ্ক? নাকি—
মুখ খুলতে গিয়েও স্বর ফুটল না কণ্ঠে। থরহরিকম্প দশা গোটা সমাধিকক্ষের!
ভূমিকম্প! ক্রিং ক্রিং করে ওয়ার্নিং বেল বাজল রানার মনের মধ্যে।
কিন্তু এ তো এক কথায় অসম্ভব! শক্তিশালী ভূমিকম্প—তা-ও আবার নর্দার্ন ফ্রান্সে?
কানের বারোটা বাজিয়ে ভিতর দেয়ালের গোটা একটা অংশ হুড়মুড় করে ধসে পড়ল আচমকা। ভেঙে টুকরো হয়ে ছড়িয়ে পড়ল পাথরগুলো। দেয়ালের গায়ে তৈরি খাঁজঅলা ফোকরটা দিয়ে ড্রাগনের মুখ থেকে বেরোনো আগুনের হলকা ঢুকছে ঘরে, যেন শিকারের আশায়।
পরস্পরকে আঁকড়ে ধরে কোনও রকমে উঠে দাঁড়িয়েছে ওরা। কাশতে কাশতে সামনের দিকে ঝুঁকে এসেছে দেহের উপরের অংশ।
কিংকর্তব্য স্থির করতে পারছে না রানা। টান দিল ওর কবজি ধরে। নিয়ে চলেছে কুলুঙ্গির দিকে। বধির করে দেয়া নির্ঘোষ ছাপিয়ে শুনতে পেল ও: ‘মাথা বাঁচাতে হবে, রানা!’
আজন্মের খিদে নিয়ে দেয়ালে তৈরি গহ্বরের মাঝ দিয়ে রাক্ষুসে হাঁ-টা অনেক বাড়িয়ে দিয়েছে অগ্নিদানব। কিন্তু তার চেয়েও ভয়ানক লাগছে চারপাশ থেকে ছেঁকে ধরা প্রলয়ঙ্করী ভাইব্রেশন। কম্পনের তাড়নায় মেঝেটা সরে সরে যাচ্ছে পায়ের নিচ থেকে। কিছুতেই অসহায় মানুষ দুটোকে খাড়া থাকতে দেবে না বলে পণ করেছে যেন!
লক্ষ্যস্থলে পৌছে রানার হাতটা ছেড়ে দিল সেলেনা। দুই হাত দিয়ে লুই দে ইলিয়েলের কফিনের প্রান্ত আঁকড়ে ধরে টেনে চলল সর্বশক্তিতে। কুলুঙ্গি থেকে বের করতে চাইছে ওটাকে।
মেয়েটার উদ্দেশ্য বুঝতে পেরে অমসৃণ কফিনটা দু’হাতে ধরল রানাও। শরীরের সমস্ত শক্তি দিয়ে টানতে লাগল, এক পা সামনের দেয়ালে ঠেকিয়ে। মেরুদণ্ড ভাঙার অবস্থা হলো কাজটা করতে গিয়ে।
দু’জনের সম্মিলিত চেষ্টায় অনড় থাকা সম্ভব হলো না প্রাচীন শবাধারের। পাথরে পাথর ঘষার আওয়াজ তুলে বেরিয়ে আসতে লাগল বাইরের দিকে। প্রথমে কয়েক ইঞ্চি, তার পর আরও একটু… যতক্ষণ না ওজনের ভারসাম্য হারিয়ে কাত হয়ে ভূমিসাৎ হলো ওটা কুলুঙ্গি থেকে। ঝাঁকুনি লেগে ছিটকে বেরোল নরকঙ্কালটা, হাড়হাড্ডি খুলে ছড়িয়ে পড়ল মেঝেতে।
কফিন ডিঙিয়ে কষ্টেসৃষ্টে উঠে এল সেলেনা খালি হয়ে যাওয়া কুলুঙ্গিটায়। উঠেই হাত বাড়িয়ে দিল রানাকে সাহায্য করার জন্য।
বজ্রের আওয়াজ তুলে শক্তিশালী একটা শব্দতরঙ্গের ঢেউ এসে কাঁপিয়ে দিল প্রাচীন প্রকোষ্ঠ। যেখানটায় দাঁড়িয়ে রয়েছে রানা, পাথরের ধস নামল তার কয়েক গজ দূরেই। ধুলোয় অন্ধকার হয়ে গেল জায়গাটা।
ঢেউয়ের মত আবারও ছোবল দিল আগুন। পিঠের উপর আগুনে-ড্রাগনের নিঃশ্বাসের তপ্ত ছোঁয়া লাগতেই হাচড়ে- পাচড়ে কুলুঙ্গিতে উঠে পড়ল রানা।
ঘাড় গুঁজল ওরা ফোকরটার একেবারে শেষ প্রান্তে গিয়ে ভবিতব্যের হাতে নিজেদের ছেড়ে দেয়া ছাড়া কিচ্ছু করার নেই এখন আর!উড়ন্ত কোনও রকেটশিপে উঠেছে যেন ওরা। ঝাপসা দৃষ্টিতে পাতাল-সমাধির ছাতে সৃষ্টি হওয়া ফোকর দিয়ে দেখতে পাচ্ছে গির্জার জ্বলন্ত কড়িকাঠ।
চুম্বকের মত রানার সঙ্গে সেঁটে রয়েছে সেলেনা। শ্বাস নিচ্ছে হাঁপানি রোগীর মত। বুকের ভিতরটায় মনে হচ্ছে, কেউ যেন পেট্রোল ভরে আগুন ধরিয়ে দিয়েছে। টিপ টিপ করছে কপালের দুই পাশ। কুলুঙ্গির সামনে দিয়ে তাপ আর শিখার আরেকটা ঝাপটা বয়ে গেলে নিজেকে গুটিয়ে নিল আরও।
মেয়েটার জন্য কষ্ট হচ্ছে রানার। বড় আশা করে ওর কাছে এসেছে সেলেনা। অথচ দু’জনকেই মরতে হচ্ছে আজ জ্যান্ত কাবাব হয়ে!
আগুন! ভূমিকম্প! বজ্রধ্বনি! পাথরধস! এই সব বিশৃঙ্খলার মাঝে গোদের উপর বিষফোঁড়ার মত মাথায় ভেঙে পড়তে চলেছে আস্ত গির্জাটাই।
এসব থেকে মনটা সরাতে চাইল রানা। আচ্ছা, মারা যাচ্ছে ঠিকই, কিন্তু কীভাবে?
ধোঁয়ায় শ্বাসরোধ হয়ে?
জ্যান্ত পুড়ে?
নাকি ইট-কাঠ-পাথরের নিচে চাপা পড়ে?
কথাগুলো মাত্র ভেবেছে রানা, এমন সময় চারপাশ থেকে শুরু হলো কী সব পতনের জোরালো আওয়াজ। ভয়ে ভয়ে চোখ খুলল রানা। ধসে পড়ছে গোটা গির্জা ভেতরের দিকে।
থেমে গেছে ভয়ঙ্কর কাঁপুনিটাও।
কুলুঙ্গির মুখ দিয়ে আসা তাজা বাতাসের স্পর্শ পেল শুষ্ক ঠোঁটে!
আবার শ্বাস নিতে পারছে স্বাভাবিকভাবে!
বেরিয়ে এল ওরা বাইরে। চারপাশের অবস্থা দেখে আঙুল দিয়ে বুকে ক্রুশ আঁকল সেলেনা।
পুরো গির্জাটা ধসে গেছে। একটা দেয়ালও আস্ত নেই। ধিকিধিকি জ্বলা কাঠকয়লার স্তূপের নিচ থেকে বেরিয়ে রয়েছে সেই পবিত্র ক্রুশচিহ্ন, কালো দেখাচ্ছে আগুনে পুড়ে।
ছোট ছোট শিখায় আগুন জ্বলছে এখনও এখানে-ওখানে। ধোঁয়ার সুউচ্চ এক স্তম্ভ উঠে গেছে আকাশপানে, যেন গিলে খাওয়ার চেষ্টা করছে তারাগুলোকে।
রানার বাহু ধরে দাঁড়িয়ে আছে সেলেনা। আগুনের আভার প্রতিফলন ঘটছে ঘাম আর অশ্রুভেজা চেহারাটায়। কালি লেগে রয়েছে দু’গালে। লাল চুলগুলো ধুলোয় ধূসর।
হঠাৎ কী হলো… কাছে টেনে নিয়ে সেলেনার ঠোঁটে চুমু দিল রানা। সাহসী মেয়ে!
‘রানা!’ কাষ্ঠহাসি ফুটল ওর ঠোঁটে। কণ্ঠে চাপা উল্লাস। ‘মনে হচ্ছে, দ্বিতীয় জীবন পেলাম! তা-ই না?’
‘হ্যাঁ!’ নিজের কানেই ফাঁপা শোনাল রানার কণ্ঠস্বর। ‘এত বড় ভূমিকম্পের পর বেঁচে যাওয়াটা অলৌকিক ব্যাপার।’
‘ভূমিকম্প নয়, রানা! বুঝতে পারোনি তুমি?’
‘এ ছাড়া আর কী? কী বুঝতে পারিনি?’
‘অন্ধকারে দেখতে পাচ্ছিলাম না কন্ট্রোলগুলো। নিশ্চয়ই অজান্তেই চাপ পড়ে গিয়েছিল বিশেষ কোনও বাটনে। ওই অবস্থাতেই ঢুকিয়ে দিই ওটা ওদিককার দেয়ালের একটা গর্তের মধ্যে।’ ধোঁয়া ওঠা একটা স্তূপ দেখাল সেলেনা।
‘কী বলছ… বুঝতে পারছি না!’
‘নিশ্চয়ই কোনভাবে চার্চের ন্যাচারাল ফ্রিকিউয়েন্সির সঙ্গে সমন্বিত হয়ে গেছে ডিভাইসটা। সত্যি সত্যি তা-ই ঘটেছে কি না, কখনোই বোধ হয় জানতে পারব না আমরা; কবর খুঁড়ে ভাঙাচোরা যন্ত্রটা বের করে আনলেও না। তাতে কী! অন্তত শিয়োর তো হলাম, কাজ করে ওটা!’
কী বলবে, ভেবে পাচ্ছে না রানা। চোখের সামনে ভিন গ্রহের প্রাণী দেখলেও বোধ করি আশ্চর্য হতো না এতটা
‘অরিজিনাল টেসলা ডিভাইস কাজ করত অ্যানালগ সিস্টেমে,’ কথার সুতো ধরল মেয়েটা। ‘ম্যানুয়ালি করতে হতো সমন্বয়।’
‘দাঁড়াও… দাঁড়াও!’ এই বার বাধা দিল রানা। ‘তুমি নিশ্চয়ই বলতে চাইছ না—ছোট ওই মেশিনটার কেরামতি এটা?’
বিমল হাসছে সেলেনা। ‘এর চেয়ে বোধ হয় মিরাকলেই বিশ্বাস করা সহজ হবে তোমার জন্যে!’
এবারও জবাব জোগাল না রানার মুখে। নিরীহদর্শন ওই যন্ত্রের দক্ষযজ্ঞ এসব? বিশ্বাস করতে চায় না মন। সেলেনার কথা যদি সত্যি হয়…
‘আরেকটু হলেই তো সেইমসাইড হয়ে যেত!’ বেরিয়ে গেল ওর মুখ দিয়ে।
‘হয়নি তো, রানা; হয়েছে?’ আবারও হাসল মেয়েটা।
শরীর ঝাড়াঝুড়ো দিয়ে ভদ্রস্থ হওয়ার চেষ্টা করল সেলেনা। আস্তিনে মুছল মুখের কালিঝুলি।
রানা খুঁজছে ওর ব্যাগটা।
পাওয়া গেল ওটা। খানিকটা পুড়ে গেছে আগুনে। গরম হয়ে রয়েছে ভিতরের জিনিস।
‘সেরেছে!’ প্রমাদ গনল ও মনে মনে। আগুনের তাপে নষ্ট না হলেই হয় রিমোট হার্ড ড্রাইভটা!
মেশিন কারবাইনটা বের করে দেখল, ঠিকঠাক রয়েছে কি না। না, ঠিকই আছে। অনাকাঙ্ক্ষিত বিপদ মোকাবেলার জন্য হাতেই রাখল ওটা।
বেরিয়ে এল ওরা ধ্বংসস্তূপ মাড়িয়ে।
‘কী মনে হয়, রানা?’ বলল সেলেনা নার্ভাস স্বরে। ভীত দৃষ্টিতে তাকাচ্ছে গাছগাছালির অন্ধকারের দিকে। ‘ওরা কি এখনও রয়েছে আশপাশে?’
‘না থাকলেই ভালো হবে ওদের জন্যে,’ কঠোর শোনাল রানার জবাবটা। ‘শালাদের টেকনিক পছন্দ হয়নি আমার।’
কিন্তু ফলাফল দেখার জন্য অপেক্ষায় নেই কেউ। চরাচর নির্জন।
এগোল দু’জনে ফটকের দিকে। খটখটে শুকনো ক্ষুধার্ত ফুসফুসে রাতের তাজা বাতাস টেনে নিচ্ছে প্রাণভরে। আস্তে আস্তে বুকের উপর থেকে সরে যাচ্ছে সাঁড়াশির চাপ।
অবিকল আগের মতই রয়েছে যেন সব কিছু। এখনও তালা ঝুলছে গেটে। এখনও একই জায়গায় দাঁড়িয়ে রয়েছে বিএমডাব্লিউ সেভেন সিরিজের গাড়িটা। যেন ওরা দু’টি মাত্র প্রাণী ছাড়া কেউ আসেনি এই দিকে
গেট ডিঙাল দু’জনে। রানাই নামল প্রথমে অপর পাশে। ক’গজ দূরে দাঁড় করিয়ে রাখা গাড়িটার কাছে গিয়ে থমকে দাঁড়াল ও। কী একটা সন্দেহ উঁকি দিচ্ছে মনে।
‘আমরা যে এখানে এসেছি, জানত ওরা,’ বলল ও সেলেনাকে। ‘কী করে জানল? কেউ তো ফলো করেনি আমাদের প্যারিস থেকে! তা হলে এখানে আমাদেরকে ওরা লোকেট করল কীভাবে?’
‘কীভাবে, রানা?’
‘হাজারো উপায় রয়েছে,’ নিজেই দিল রানা নিজের প্রশ্নের উত্তর। ‘কিন্তু কোনটাই যুক্তিগ্রাহ্য মনে হচ্ছে না।
কিছুক্ষণ চিন্তা করল সেলেনা। ‘এমন কি হতে পারে, রানা, মনমার্দাতেই ছিল ওরা ঘাপটি মেরে… ক্যারেনের অ্যাপার্টমেন্টে ঢোকার সময় থেকেই ছিলাম ওদের চোখে চোখে? পাবলিক প্লেসে হয়তো করতে চায়নি কিছু, মানুষের মনোযোগ আকৃষ্ট হতো তাতে। তবে যেহেতু অনুসরণ করেনি, সেক্ষেত্রে একটা সম্ভাবনাই মাথায় আসছে আমার…’
‘কী সেটা?’
‘ট্র্যাকিং ডিভাইস।’
‘গুড শট।’
‘দেখা যাক, রয়েছে কি না। তেমন কিছু পাওয়া গেলে, কোনও ঝোপের মধ্যে ফেলে দিতে পারি ওটা,’ বুদ্ধি জোগাল সেলেনা। ‘এতে যারা দূর থেকে মনিটর করছে আমাদের, ভাববে, এখনও এখানেই রয়েছে গাড়িটা। এভাবে ওদের নজর এড়িয়ে ফিরতে পারব আমরা প্যারিসে। … আরেকটা কাজ করা যায়। ধরো, কোনও ট্রাকের পিছনে লাগিয়ে দিলাম ডিভাইসটা। জার্মানি কিংবা আরও দূরে কোথাও পাঠিয়ে দিলাম নচ্ছারগুলোকে।’
পিছন ফিরল রানা। গগনচুম্বী ধোঁয়ার দিকে তাকাল। আগুন নিভে গেলেও, বহু দূর থেকে চোখে পড়বে ধোঁয়া।
‘কেউ না কেউ রিপোর্ট করেছে নিশ্চয়ই আগুন দেখে,’ বলল ও। ‘যে-কোনও মুহূর্তে এসে হাজির হবে পুলিস, অ্যামবুলেন্স আর দমকল বাহিনী। তদন্ত করলে বেরিয়ে আসবে, ইচ্ছে করেই লাগানো হয়েছে আগুনটা। ঝাঁকে ঝাঁকে ছুটে আসবে রিপোর্টারেরা। গাড়িটা তখনও এখানে দাঁড়িয়ে থাকলে নানান থিয়োরির জন্ম দেবে ওরা…’
‘কী বলতে চাইছ, রানা?’
‘বলতে চাইছি, এখানেই ফেলে যেতে হবে গাড়িটা।’
‘কেন… কেন?’ বিস্মিত সেলেনা।
‘নিশ্চিত থাকতে পারো, টিভি আর রেডিয়োর খবরের দিকে খেয়াল রাখবে আমাদের বন্ধুরা। নিউজে অ্যালপিনাটার কথা বলা না হলে সন্দেহ হবে ওদের। হয়তো ভাববে, বেঁচে গেছি কোনভাবে। শুরু হবে তখন তত্ত্বতালাশ। গাড়িটা ফেলে গিয়ে মনোযোগ ডাইভার্ট করে দিতে হবে ওদের। আবার ধরা পড়ার আগে কিছুটা সময় পাচ্ছি তাতে।
‘ধরা পড়ে যাব?’ সেলেনার কণ্ঠে উৎকণ্ঠা।
‘পড়াই তো উচিত।’আধ কিলোমিটারমত সরে এসেছে ওরা দুর্গবাড়িটা থেকে। ছোট একটা শহর পড়েছিল এখানে আসার পথে, অন্ধকার মেঠো পথ ধরে ত্বরিত পা চালাচ্ছে শহরটার উদ্দেশে।
দূরাগত সাইরেনের বিলাপ কর্ণগোচর হলো এমন সময়। চোখে পড়ল লাল-নীল ঝলকানি।
‘এদিকে এসো!’
রাস্তা ছেড়ে বাঁ দিকের নিবিড় জঙ্গলে আত্মগোপন করল ওরা। সুতীব্র চিৎকার ছেড়ে যতক্ষণ না চোখ রাঙাতে রাঙাতে জায়গাটা পেরিয়ে গেল গাড়িগুলো, তার আগপর্যন্ত গাছপালার আড়ালেই থেকে গেল ওরা।
আবার নীরবতার চাদরে ঢাকা পড়ল সব কিছু।
পকেটে হাত ঢোকাল রানা।
‘কাকে ফোন করছ?’ সেলেনার জিজ্ঞাসা।
‘কাউকেই না। এখন আর ব্যবহার করা যাবে না এটা।’ মাটিতে ফেলে দিল ও ফোনটা। এক খণ্ড পাথর কুড়িয়ে নিয়ে বাড়ি মেরে টুকরো করল যন্ত্রটা, তার পর ধুলোয় ছড়িয়ে দিল সেগুলো পা দিয়ে।
‘আমার পরিচয় সম্ভবত জেনে গেছে ওরা,’ ব্যাখ্যা করল রানা। ‘অতএব, ট্র্যাকিঙের সম্ভাবনা যত কমানো যায় আর কী।’
‘যাক, সান্ত্বনা পেলাম।’
অন্ধকারেও মেয়েটার সাদা দাঁতগুলো দেখতে পেল রানা। ট্রেন ধরতে হবে আমাদের।’ গম্ভীর হলো ও। ‘পা চালাও।’
.
একজনও জনমনিষ্যি নেই ছোট্ট রেলওয়ে স্টেশনটাতে।
সেলেনা যখন নিজেদের জন্য কফি আনতে গেল মেশিন থেকে, এই ফাঁকে টাইমটেবল চেক করল রানা। পঁয়তাল্লিশ মিনিটের মধ্যে আসছে রাতের শেষ প্যারিসগামী ট্রেনটা।
টিকেট কিনল ও অটোমেটিক ডিসপেন্সার থেকে। একটা পে-ফোনে ঢুকে ভাংতি পয়সা দিয়ে ডায়াল করল টম হার্ডির মোবাইল নাম্বারে।
‘আমি,’ বলল রানা ঘুমজড়িত হ্যালো-র জবাবে। ‘বেশিক্ষণ কথা বলতে পারছি না। বাট দ্য বটম লাইন ইজ: ঠিক আছি আমি… ঠিক আছে সব কিছু।’
এত বছরের পরিচয়ে জানা আছে হার্ডির: রানার ঠিক আছে-র মানে হতে পারে অনেক কিছু।
‘ঠিক থাকলেই ভালো,’ বলল ও ঘুমজড়ানো কণ্ঠে।
‘আর শোনো… অ্যালপিনার ব্যাপারে খোঁজখবর নিতে শিগগিরই তোমার ওখানে চাঁদবদন দেখাতে যাচ্ছে পুলিস। তার আগেই গাড়িটা খোয়া গেছে বলে রিপোর্ট করতে হবে। জলদি জলদি করে ফেলো তো কাজটা…
এক্ষুণি। বলবে—সম্ভবত মিসিং ওটা দিন কয়েক আগে থেকে; কিন্তু এই মাত্র টের পেয়েছ তুমি। বুঝতে পেরেছ, কী বলেছি?’
‘কার পোঁদে আঙুল দিয়েছ, রানা?’ অ্যালপিনা মিসিং শুনে ঘুম-টুম হাওয়া হার্ডির।
‘সে যাক… যোগাযোগ রাখব আমি। যা বললাম, মনে রেখো কিন্তু! কিচ্ছু জানি না আমি অ্যালপিনার ব্যাপারে।’ বন্ধু বেচারা আর কিছু জিজ্ঞেস করতে পারার আগেই কানেকশন কেটে দিল রানা।
লঘু পায়ে মিলিত হলো ও সেলেনার সঙ্গে। স্টেশন প্ল্যাটফর্মের একটা প্লাসটিকের বেঞ্চে ওর জন্য অপেক্ষা করছিল মেয়েটা। রানার দিকে একটা পেপার কাপ এগিয়ে দিয়ে বলল, ‘গুয়ের পানির মত লাগছে স্বাদটা।
বিস্বাদ কফিতে চুমুক দিতে লাগল ওরা।
‘ভবঘুরের মত দেখাচ্ছে আমাদের।’ ট্র্যাকের ওধারের এক জানালায় নিজেদের অবিন্যস্ত প্রতিবিম্বের দিকে তাকিয়ে রয়েছে সেলেনা।
‘সেকা হাঁসের গন্ধ আসছে তোমার গা থেকে।’ প্রচ্ছন্ন হাসল রানা।
‘ধন্যবাদ প্রশংসার জন্যে।’ ভেংচি কাটার ভঙ্গি করল মেয়েটা। ‘তোমার অবস্থাও আমার চেয়ে বেশি ভালো নয়, এক শ’ ভাগ গ্যারান্টি দিতে পারি।’
ট্রেন এল। প্রায় ফাঁকা এক ক্যারিজে উঠে আসন নিল ওরা পিছনদিকে।
গোবেচারা গোছের কয়েকজন মাতাল ছাড়া সহযাত্রী বলতে নেই আর কেউ। ঘরঘর আওয়াজে ট্রেনটা আবার চলতে শুরু করলে টলোমলো পায়ে আইলে এসে দাঁড়াল ওদের একজন, মুখে না ধরানো সিগারেট। আগুন চাইল রানার কাছে।
অপারগতা জানাতে হলো ওকে। শ্যাতোর লঙ্কাকাণ্ডে খুইয়েছে লাইটারটা।
কুকুরের মত বাতাস শুঁকছে মাতাল। সেকা হাঁসের গন্ধ পাচ্ছে বোধ হয়। সন্দিগ্ধ কৌতূহলে পা থেকে মাথা পর্যন্ত দেখে নিল হদ্দ নোংরা বেশবাসঅলা রানা-সেলেনাকে।
‘এই অবস্থা কেন তোমাদের?’ জানতে চাইল।
‘ভূমিকম্প,’ সংক্ষেপে জবাব দিল রানা।
দোস্তদের কাছে ফিরে গেল মদ্যপ পা টেনে টেনে। লোকগুলোর চাউনি দেখে মনে হচ্ছে, অষ্টম আশ্চর্য দেখতে পাচ্ছে বুঝি চর্মচক্ষে।
‘কী, রানা?’ শুকনো হাসল সেলেনা। ‘এখনও বিশ্বাস হয়নি তোমার?’
‘ব্যাখ্যাও করতে পারছি না, অস্বীকারও নয়, ‘ ডিপ্লোম্যাটিক উত্তর রানার। ‘বাদ দাও ওসব। আগের বার থেমেছিলে যেখানে, শুরু করো ওখান থেকে।’
‘উইদ প্লেজার, স্যর।’ কুর্নিশের ভঙ্গিতে মাথা ঝোঁকাল মেয়েটা। মনে মনে গুছিয়ে নিল বক্তব্য। ‘টাইম মেশিনে করে আঠারো শ’ আটানব্বই সালের নিউ ইয়র্ক শহরে যাওয়া যাক, চলো। টেসলা তখন হিউস্টন স্ট্রিটের বেইসমেন্ট ল্যাবোরেটরিতে বসে -‘
‘সার্বিয়ান না লোকটা?’ বাধা দিল রানা।
‘ছিলেন। স্টেটসে পাড়ি জমান আঠারো শ’ চুরাশি সালে, টমাস আলভা এডিসনের সঙ্গে কাজ করার জন্যে।’ সাল- তারিখ ভালোই মনে থাকে সেলেনার। ‘পরে নাগরিকত্ব পান আমেরিকার :
‘এবার একটা ঘটনা বলি, শোনো। নিউ ইয়র্কেই ঘটেছিল ঘটনাটা… এক শ’ বছরেরও বেশি আগে। আজ যে- ডিভাইসটা জীবন বাঁচাল আমাদের, ওটারই আদি রূপের প্রোটোটাইপ ডিজাইন এবং নির্মাণের পর স্বভাবতই ট্রায়াল দিয়ে দেখতে চাইলেন টেসলা। কিন্তু কাহিনী কী, জানো… যে-বাড়ির বেইসমেন্টে ল্যাব, ওটারই রেজোনেন্ট ফ্রিকিউয়েন্সিতে টিউন করলেন তিনি যন্ত্রটা। খেপাটে বিজ্ঞানী বলে কথা!
‘কথিত রয়েছে—মেশিন যখন চালু করা হলো, প্রথমে একটা গুঞ্জন শুনতে পেলেন টেসলা ও তাঁর সহকারীরা। কড়াক করে একটা আওয়াজ হলো এর পর। আরও একবার আওয়াজটা হওয়ার সঙ্গে সঙ্গে কাঁপতে আরম্ভ করল গোটা বিল্ডিং। শুধু তা-ই নয়, একই ফ্রিকিউয়েন্সির যত দালানপাট ছিল আশপাশে, রেহাই পেল না কোনটাই।
‘বুঝতেই পারছ, কী ঘটতে পারে এর পর! তুমুল হাঙ্গামা বেধে গেল এলাকায়। সবাইকে সচকিত করে ফায়ার ডিপার্টমেন্ট আর পুলিস বাহিনী এসে হাজির অকুস্থলে। শেষ পর্যন্ত কী ঘটত, কে জানে! মেশিনের কার্যক্ষমতা দেখে স্বয়ং টেসলাই দিশেহারা হয়ে পড়েন। স্বাভাবিক বোধবুদ্ধি হারিয়ে হাতুড়ির বাড়ি দিয়ে বন্ধ করেন ওটাকে। সবাই ধরে নিল, বড় মাত্রার কোনও ভূমিকম্প হতে যাচ্ছিল নিউ ইয়র্কে।’
মাথা দোলাল রানা।
‘কিন্তু ওই ফলাফলেই সন্তুষ্ট রইলেন না টেসলা,’ বলে চলেছে মেয়েটা। ‘অ্যালার্ম ক্লকের সমান দ্বিতীয় আরেকটা অসিলেটর তৈরি করলেন তিনি। ওয়াল স্ট্রিটের এক কনস্ট্রাকশন সাইটে চলে গেলেন ডিভাইসটা নিয়ে। দশতলা এক দালানের সাপোর্ট বিমে আটকে দিলেন যন্ত্রটা।
‘কয়েক মিনিটের মধ্যেই—পরে বলেছেন নিজের রিসার্চের ব্যাপারে—ককাতে আর কাঁপতে শুরু করল গোটা স্ট্রাকচার। জান বাঁচাতে আতঙ্কিত ওঅর্কাররা নিচে নেমে এল। ভেবেছিল, ধসে পড়তে চলেছে বিল্ডিংটা।
‘এই বিশৃঙ্খল পরিস্থিতির মাঝে মেশিনটা পকেটে পুরে সটকে পড়লেন টেসলা। যা জানার, জানা হয়ে গেছে তাঁর। ওঁর কথা থেকেই কোট করছি আমি: ‘ধুলোয় লুটিয়ে দিতে পারি আমি আস্ত এক বিশাল অট্টালিকা।’ … খানিকটা বিশ্বাসযোগ্য শোনাচ্ছে এখন?’
তার পরও হজম করতে কষ্ট হচ্ছে রানার। ‘ওরকম এক যন্ত্রই বানিয়েছে তোমার বান্ধবী! ‘
মাথা ঝাঁকাল সেলেনা। ‘ওরটা আপডেটেড, এই যা। মূল কনসেপ্ট কিন্তু খুবই সিম্পল। মাত্র পাঁচ পাউণ্ডের এয়ার প্রেশার দেয়া হতো অরিজিনাল অসিলেটরের নিউম্যাটিক পিস্টনে।
‘হিউস্টন স্ট্রিটের এক্সপেরিমেন্ট নিয়ে শুরুতে নিউ ইয়র্ক অথোরিটির কাছে লুকোছাপা করেন টেসলা। পরে দাবি করলেন, ওই পাঁচ পাউণ্ড প্রেশারই ধসিয়ে দেয়ার ক্ষমতা রাখে এমপায়ার স্টেট বিল্ডিং, ইস্ট রিভারে ডুবিয়ে দিতে পারে ব্রুকলিন ব্রিজ।
‘তাত্ত্বিকভাবে, স্ট্রাকচার যত বড় হবে, ততই সুবিধে সেটাকে ধ্বংস করা। কারণ, ভর বাড়লে কমে যায় রেজোনেন্ট ফ্রিকিউয়েন্সি।
‘ক্ষমতার কোনও সীমা-পরিসীমা নেই যন্ত্রটার। কী বলেছিলাম, মনে আছে, রানা? টেসলা বিশ্বাস করতেন, পৃথিবী দু’খণ্ড করে ফেলার ক্ষমতা ধরে ওঁর অসিলেটর। যথেষ্ট বড় মেশিন হলে সত্যিই অসম্ভব নয় সেটা।’
‘বড় মানে কত বড়?’ পাগল পাগল লাগছে রানার নিজেকে।
‘যতটা ভাবছ, ততটা নয়। টেসলা নাকি দাবি করেছিলেন, দু’শ’ পাউণ্ড আর উচ্চতায় ফুট তিনেক হলেই পৃথিবীর মাঝ দিয়ে যে-কোনও দূরত্বে চালিকাশক্তি ট্রান্সমিট করতে পারবে মেশিনটা। এসব আমি শুনেছি ক্যারেনের মুখে। ভুল বলেনি বোধ হয়।
‘এ তো ভয়াবহ কাহিনী!’ পেটের মধ্যে ফড়িং উড়ছে রানার।
‘তবে আষাঢ়ে গল্প যে নয়, নিশ্চয়ই স্বীকার করবে এবার! নিজের চোখেই তো দেখলে ওটার ক্ষমতার দৌড়।’
অসহায় ভঙ্গিতে শ্রাগ করল রানা। ‘ঠিক আছে। বিশ্বাস করলাম তোমার কথা। তবে একটা প্রশ্ন আছে। কেন ব্যাপকভাবে পরিচিত নয় এরকম একটা জিনিস? উপযোগিতার দিক থেকে বিবেচনা করলে, এর গুরুত্ব তো কম হওয়ার কথা নয়!’
‘কারণ রয়েছে, রানা। অকল্যাণের আশঙ্কায় আরও অনেক ‘গুরুত্বপূর্ণ’ আবিষ্কারের মতই বিধিনিষেধের বেড়াজালে বন্দি হয় টেসলার এই উদ্ভাবন, জগৎবাসীর কাছে হয়ে ওঠে অস্পৃশ্য। নিষিদ্ধ এসব আবিষ্কারের মধ্যে রয়েছে অনন্ত জীবনের সম্ভাব্যতা কিংবা মৌলিক পদার্থকে সোনায় পরিণত করার গুমর। সেজন্যেই খুব কম লোকে জানে মহান এই বিজ্ঞানীর অবদান সম্পর্কে। মূল ধারার অ্যাকাডেমিক রিসার্চ সার্কেলে, স্রেফ উল্লেখ করো লোকটার নাম, গবেট হিসেবে বিবেচিত হবে তুমি।’ রহস্যময় হাসি সেলেনার ঠোঁটে। ‘নিজের সায়েন্স ক্যারিয়ারের বড় একটা অংশ কাটিয়ে দিয়েছি আমি ‘অস্পৃশ্য’ এই সমস্ত জিনিস ঘাঁটাঘাঁটি করে। আমার মতন অল্প যে ক’জন নাড়াচাড়া করে এগুলো নিয়ে, নিজেদের স্বার্থেই গোপনীয়তা বজায় রাখতে চায়। ঠিক যেভাবে উনিশ শ’ চল্লিশ সালের রসওয়েল-কাণ্ডকে ইউএফও এবং এলিয়েন সম্পর্কিত রটনা বলে চালিয়ে দিয়েছে আমেরিকান সরকার… গোপন এয়ারক্রাফট টেকনোলজি নিয়ে গবেষণা চালাচ্ছে, এই সত্যকে গোপন রাখা খুবই দরকার ছিল সেসময়ে।’
‘বলছ, মার্কিন সরকারের যোগসাজশ রয়েছে টেসলার আবিষ্কার ধামাচাপা দেয়ার পিছনে?’
‘শুরুতে অত্যন্ত সমীহের চোখে দেখা হতো টেসলাকে। নানান ধরনের গোপন বিধ্বংসী অস্ত্রের ডেভেলপমেন্টের জন্যে লক্ষ লক্ষ ডলার আর্থিক সহায়তা দেয়া হয় তাঁকে ওয়ার ডিপার্টমেণ্ট থেকে। যদিও অস্ত্রগুলোর কোনটিই আলোর মুখ দেখেনি। উনিশ শ’ সতেরো সালে তারবিহীন এক ইঞ্জিনের পেটেণ্ট নেন টেসলা। তাঁর দাবি অনুসারে, দশ হাজার মাইল দূর থেকে, স্রেফ একটা লিভারের সাহায্যে গোটা একটা নৌবহরকে হাওয়া করে দেয়ার ক্ষমতা রাখে ওটা। এর বছর কয়েক পর, দ্বিতীয় বিশ্বযুদ্ধ যখন হব হব করছে, তথাকথিত পার্টিকেল ডেথ বিম উইপনের পরিকল্পনা পেশ করেন তিনি। একবার মাত্র রশ্মি ছুঁড়েই শত্রুর বিমানবহর কিংবা লাখো সৈন্যের আগুয়ান বাহিনীকে ধ্বংস করতে সক্ষম নাকি ওটা—অনেকটা মিথোলজির দেবতা থরের বজ্রের মত। বৈদেশিক আগ্রাসন থেকে কোনও জাতিকে রক্ষা করতে কতখানি কার্যকর অস্ত্র, ভেবে দেখেছ, রানা?
‘তবে তত্ত্বীয় স্তর পেরোতে পারেনি কখনও এসব পরিকল্পনা। বরঞ্চ প্রয়োগসিদ্ধ প্রজেক্ট হিসেবে তুলনামূলকভাবে এগিয়ে ছিল জুলিয়াস ওপেনহেইমারের পারমাণবিক বোমা; জয় করে নেয় সরকারের ধন-মন— দুই-ই। ‘
‘শুনে খুশি হলাম যে, ফেল মেরেছে টেসলার কুপরিকল্পনা।’ হাঁপ ছাড়ল রানা। ‘ওই জিনিসের অস্তিত্ব থাকলে ছারখার হয়ে যেত দুনিয়া।’
‘তবে কর্তৃপক্ষ তার পরও আগ্রহ হারায়নি টেসলার প্রতি,’ বলে যাচ্ছে সেলেনা। ‘উনিশ শ’ তেতাল্লিশ সালের জানুয়ারি মাসে, ছিয়াশি বছর বয়সে মৃত্যুবরণ করেন নিকোলা টেসলা। তিনি তখন দারিদ্র্যের কশাঘাতে জর্জরিত। মারা যাওয়ার পর এফবিআই এজেন্ট, অফিস অভ এলিয়েন প্রপার্টি এবং ওয়ার ডিপার্টমেন্টের কূটচালে হাওয়া হয়ে যায় টেসলার জাদুকৌশল। আইনের প্রভাব খাটিয়ে অস্ত্রের গোপন ফর্মুলা, ব্লুপ্রিন্ট ও যাবতীয় ডিজাইন প্ল্যান সরিয়ে ফেলা হয় নিরাপদ বলয়ে। কথিত রয়েছে—টেসলা মারা গেলে, জে. এডগার হুভার এবং কতিপয় ঊর্ধ্বতন সেনা কর্মকর্তার অলিখিত নির্দেশে সে-মাসের কোনও এক সময়ে নিউ ইয়র্ক হোটেলের কামরায় হানা দিয়ে ভাঙা হয় বিজ্ঞানীর সিন্দুক। জীবনের শেষ বছরগুলো ওই হোটেলেই কাটিয়েছেন তিনি। আরও একটা ভল্টের চাবি গাপ করা হয় গভর্নর ক্লিনটন হোটেল থেকে— ‘
‘যেটার ভিতর ছিল ঘোড়ার ডিম আর হাতিমি বা বকচ্ছপ-জাতীয় কিছু,’ ফাজলামো করল রানা।
‘মোটেও না!’ কড়া চোখে তাকাল সেলেনা। ‘ওই সিন্দুকেই মারণরশ্মি মেশিনের প্রোটোটাইপ ওঅর্কিং মডেল রেখেছিলেন টেসলা।’
ঝমঝম করে ছুটে চলেছে রেলগাড়ি। দুলছে ওরা ট্রেনের দুলুনির সঙ্গে। আর মাত্র কয়েক মিনিটের দূরত্বে রয়েছে প্যারিস সিটি।
সামনের সিটে পা তুলে দিয়ে শরীরটা নিচু করে নিল রানা। চোখ রাখল জানালার বাইরে। তলিয়ে দেখছে মেয়েটার কথাগুলো।
‘কী হলো, রানা?’ ওকে চুপ করে থাকতে দেখে জিজ্ঞেস করল সেলেনা। ‘বিশ্বাস হলো না আমার কথা?’
‘আজকের পর, আইনস্টাইন এলিয়েন ছিলেন বললেও বিশ্বাস করব আমি।’ সোজা হলো রানা। ‘সমস্যা সেটা নয়। ‘
‘সমস্যা তা হলে কোনটা?’
‘আর ইউ সিরিয়াস? তুমি যা শোনালে, সেটার মানে দাঁড়াচ্ছে—এসব নিয়ে মাতামাতি করার জন্যে সরকারের সিক্রেট এজেন্টরাই হত্যা করেছে ক্যারেনকে!’
‘তবে আর বলছি কী? বিকৃতমস্তিষ্ক সিরিয়াল কিলারের থিয়োরি প্রতিষ্ঠা করা খুবই সহজ ওদের জন্য, জাস্ট নকল করতে হবে কিলারের মোডাস অপারেণ্ডি। বরাবর ফলো করা হচ্ছে এ ধরনের টেকনিক।
‘তুমিই দেখো না, এ পর্যন্ত কী কী ঘটেছে আমাদের চারপাশে! ইংল্যাণ্ডের এক ছোট্ট গাঁয়ে ট্র্যাক করল আমাকে—লেলিয়ে দিল খুনি! প্যারিস চলে আসার পরও কীভাবে জানি খোঁজ পেয়ে গেল আবার… হোমিং ডিভাইস লাগিয়ে দিল গাড়িতে! কীসের ইঙ্গিত করছে এগুলো?’
‘বেশ,’ মেনে নিল রানা। ‘তর্কের খাতিরে ধরে নেয়া গেল—যা যা বললে, সবই সত্যি। সেই উনিশ শ’ তেতাল্লিশ সালে এফবিআই এবং অন্যান্য সরকারি গুপ্তচরেরা হন্যে হয়ে উঠেছিল উন্মাদ এক বিজ্ঞানীর এমন এক অস্ত্র হাতে পাওয়ার জন্যে, যেটার সাহায্যে মারণরশ্মি পাঠানো যায় চাঁদের দেশে… পুরাণের মেডিউসার মত চোখের পলকে পাথরে পরিণত করা যায় গোটা একটা সেনাবাহিনীকে… আরও কত আগডুম-বাগডুম!
‘আসল সমস্যাটা এখানেই। যেসব বিষয় নিয়ে কথা বলছি আমরা, তোমার-আমার জন্মের বহু বহু আগেকার কল্পবিজ্ঞান বলা যায় এগুলোকে। এখন, টেসলার দাবি অনুযায়ী যদি কাজও করে থাকে ডিভাইসগুলো; কোনও ধারণা রয়েছে তোমার, কতটা অচল বলে বিবেচিত হবে আজকের যুগে? আজ আমাদের হাতে ইন্টারকন্টিনেন্টাল ব্যালিস্টিক মিসাইল রয়েছে; লড়াইয়ের ময়দানে ব্যবহারের জন্যে রয়েছে ড্রোন, রোবট, ইউরেনিয়াম ওয়ারহেড আর জীবাণু-অস্ত্র সহ খুনজখমের এমন সব মারাত্মক হাতিয়ার, যেগুলোর কাছে টেসলার সৃষ্টিকে মনে হবে সাদা-কালো আমলের ফ্ল্যাশ গর্ডন সিনেমার প্রযুক্তি।’
‘তা-ই, না?’ বেজার হয়েছে সেলেনা। ‘ঠিক কী বলতে চাইছ, বলো তো, রানা!
‘সিম্পল। এ যুগের রিসার্চাররা এসবে নাক গলিয়ে বিপদ ডেকে আনবে বলে মনে হয় না আমার। অন্তত এতগুলো বছর পর তো নয়ই! অন্য কোনও রহস্য রয়েছে এর মধ্যে।’
হাল ছেড়ে দেয়ার ভঙ্গি করল সেলেনা। ‘কী ধরে নেব তা হলে? এমন কোনও যন্ত্র আবিষ্কার করেছিল মেয়েটা, যেটা কারও কল্পনাতেও আসেনি? হুম… হতে পারে। ওটার জন্যেই হয়তো ফেউ লেগেছিল ওর পিছনে।’
সেক্ষেত্রে, কী কারণে চেষ্টাও করল না লোকগুলো জিনিসটা দখলে নেয়ার? কেন গোর দিল টন কে টন পাথরের নিচে?’
গার সেইন্ট-ল্যাজারে ঢোকার আগপর্যন্ত মজে রইল ওরা রহস্যটা নিয়ে। অনেক তর্কবিতর্কের পরেও পৌঁছনো গেল না কোনও উপসংহারে।
শোরগোল তুলে ট্রেন থেকে নামল মাতালের দল। এর পর নীরবে বেরিয়ে এল রানা আর সেলেনা।
হাতে গোনা কয়েকজন শেষ রাতের যাত্রী দেখা যাচ্ছে প্রাচীন আর আধুনিক স্থাপত্যরীতির সম্মিলনে গড়া প্যারিসের অন্যতম প্রধান স্টেশনের প্ল্যাটফর্মে। ইস্ট এন্ট্রান্স দিয়ে বেরিয়ে পড়ল ওরা রু্য সেইন্ট-ল্যাজারে।
অল্প কিছু গাড়িঘোড়া চলছে রাস্তায়। সকাল হতে ঢের দেরি এখনও।
ইতিউতি চাইল রানা ক্যাবের আশায়। পঁচিশ গজ দূরের ট্যাক্সিস্ট্যাণ্ডে দাঁড়িয়ে থাকতে দেখল ধূসর একখানা মার্সিডিসকে। পাঁচ মিনিটের বেশি লাগবে না সেফহাউসে পৌঁছুতে।
ক্যাবের দিকে এগোচ্ছে, এ সময় এক লোককে লক্ষ করল সেলেনা আড়চোখে। স্টেশন এন্ট্রান্সের কাছে, বদখত চেহারার এক ঘড়ির ভাস্কর্যের নিচে দাঁড়িয়ে চুরুট ফুঁকছে। পরনে জিনস আর হুডি।
স্পষ্টতই নজর রাখছিল এন্ট্রান্সে। ব্যতিব্যস্ত ভঙ্গিতে চুরুট ফেলে দিয়ে কদম চালাল ওদের উদ্দেশে। গতি বাড়ছে প্রতি পদক্ষেপে।
ওরা ক্যাবস্ট্যাণ্ডে পৌঁছনোর আগেই সান্ধ্য পোশাক পরা একটা দল উদয় হলো রাস্তার কোনা ঘুরে। তিন পুরুষ, তিন মহিলা। রঙ্গতামাশার বহর দেখে মনে হচ্ছে, বেজায় ফুর্তিতে কেটেছে রাতটা।
ওরাই আগে দখল নিল ক্যাবটার। দুমদাম করে বন্ধ হলো মার্সিডিসের দরজা। ছুটল গাড়ি রু সেইন্ট-ল্যাজার ধরে।
‘সাবওয়ে ধরতে হবে আমাদের,’ সিদ্ধান্ত নিল রানা।
ঘন ঘন পিছনে চাইছে সেলেনা। উদ্বেগ ফেটে বেরোচ্ছে ওর চোখ থেকে। কোনও ভুল নেই, ওদেরই পিছু নিয়েছে হুডিঅলা। হাত দুটো পকেটে ভরে দিয়ে পা চালাচ্ছে অধোবদনে।
‘রানা!’ আর চুপ থাকা সম্ভব হলো না মেয়েটার পক্ষে। ‘আপদ জুটেছে আমাদের পিছনে!’আগেই খেয়াল করেছে রানা। স্টেশন থেকে বেরোনোর মুহূর্তেই। লোকটার সামান্য সন্দেহজনক অঙ্গভঙ্গি সতর্কঘণ্টি বাজিয়ে দিয়েছে ওর মনের মধ্যে।
‘থেমো না, সেলেনা।’ বাহু ধরল ও মেয়েটার। ‘হাঁটতে থাকো স্বাভাবিকভাবে। পিছনে তাকিয়ো না আর।’
রাস্তা পেরোল ওরা। চলেছে নিকটবর্তী মেট্রো স্টেশনের দিকে। রু সেইন্ট-ল্যাজার আর প্লেস দিউ হ্যাভারের কোনায় ওটা।
চোখের কোনা দিয়ে অনুসরণকারীর উপর নজর রেখেছে রানা। গম্ভীর হয়ে উঠছে উত্তরোত্তর। যে-কোনও মুহূর্তে হুডির পকেট থেকে অস্ত্র বেরিয়ে আসতে পারে লোকটার হাতে।
এত তাড়াতাড়ি কীভাবে ওদের ট্রেইল খুঁজে পেল ওরা?
শঙ্কা আর সতর্কতায় বেড়ে যেতে লাগল নাড়ির গতি।
ফকফকা আলোয় আলোকিত সাবওয়েতে নামার পরও পিছু ছাড়ল না লোকটা।
এ-লোক যদি ওদেরই একজন হয়ে থাকে, খুব সম্ভব একা নয় সে। যখন-তখন উদয় হতে পারে অন্যরা।
স্টেশনে জনপ্রাণী নেই বললেই চলে। দ্রুত পা চালিয়ে ঢুকে পড়ল ওরা সর্পিল টানেলে।
পকেটে ঢোকানো ডান হাতের আঙুলগুলো ছুরির বাঁটের উপর এঁটে বসা, দু’জনে একটা বাঁকের আড়ালে অদৃশ্য হতেই চলার গতি বাড়াল অনুসরণকারী।
কিন্তু কোনাটা ঘুরতেই বুদ্ধ বনে গেল। থমকে দাঁড়িয়ে চকিতে দৃষ্টি বোলাতে লাগল চারপাশে।
গেল কোথায় ওরা?
হাওয়ায় মিলিয়ে গেছে যেন!
অপ্রত্যাশিত এক বেমক্কা ধাক্কায় বুক থেকে বেরিয়ে গেল সবটুকু বাতাস। সজোরে আছড়ে পড়ল সে সুড়ঙ্গের টাইলস বসানো দেয়ালে।
একবার নয়, পর পর দু’বার আছড়াল ওকে রানা দ্রুততম সময়ে।
আঘাতটা সামলাতে পারল না বেচারা। থপ করে লুটিয়ে পড়ল দেয়াল ঘেঁষে। ধারাল অস্ত্র ধরা হাতটা দুর্বল ভঙ্গিতে বেরিয়ে এল পকেট থেকে।
ইঞ্চি চারেক দূরে ছিল রানা। ফলাটা ওর দিকে এগিয়ে আসতেই নিঠুরভাবে মুচড়ে দিল ছুরি ধরা হাতটা।
কর্কশ আর্তধ্বনি প্রতিধ্বনিত হলো নির্জন টানেলে। কিছু বুঝতে পারার আগেই ছুরিটা চেপে বসল অস্ত্রধারীর গলায়।
‘হু দ্য হেল আর ইউ?’ লৌহকঠিন কণ্ঠে উত্তর দাবি করল রানা। ‘মুখ খোলো!’
চোখমুখ—দুই-ই বিস্ফারিত বদমাশটার। এক তিল নড়ার সাধ্য নেই রানার বজ্র-আঁটুনির মাঝে।
‘ইহ-ইংরেজি বুঝি না…’ ফরাসিতে বলতে পারল কোনও রকমে।
‘জিজ্ঞেস করেছি, কোন্ ঝাঁকের কই তুমি!’ ফ্রেঞ্চে বলল এবার রানা। ‘পাঁচ সেকেণ্ড সময় পাচ্ছ জবাব দেয়ার জন্যে। ভেবো না যে, কল্লা ফাঁক করব না তোমার। এর চেয়ে অনেক কম অপরাধ করেও জবাই হয়েছে লোকে আমার হাতে।’
ও যে মিথ্যা হুমকি দিচ্ছে না, চেহারার অভিব্যক্তি আর কণ্ঠস্বরে বিশ্বাস করতে এতটুকু কষ্ট হলো না ছুরিধারীর।
‘ইভ… ইভ যঁতাদ নাম আমার!’ পরিচয় দিল সে নিজের।
‘কাদের হয়ে কাজ করছ তুমি?’ রানার পরের প্রশ্ন।
‘কারও হয়েই না! বিশ্বাস করুন! বেকার মানুষ আমি!’
ছাড়ল না ওকে রানা। গলায় ছুরির চাপ বাড়াল আরেকটু। তা সত্ত্বেও প্রমাণ দেখতে পাচ্ছে লোকটার বক্তব্যের স্বপক্ষে।
ধারহীন, সস্তা চাকু। ঘাম আর বাসি অ্যালকোহলের বদবু আসছে চাকুর মালিকের গা থেকে। চেহারা আর পোশাক- পরিচ্ছদে প্রকট হয়ে ফুটে রয়েছে দারিদ্র্যের চিহ্ন।
ফোঁপাতে লাগল হেঁচকি তুলে। ভেজা মানচিত্র তৈরি হচ্ছে জিনসের প্যান্টের ঊরুসন্ধিতে। পেশাব করে দিয়েছে ভয়ের চোটে।
করুণায় ভরে উঠল রানার অন্তর। না, ওদের দলের হতে পারে না এ। মুনশিয়ানা কিংবা পেশাদারিত্বের ছিটেফোঁটাও নেই এর মধ্যে। সুযোগসন্ধানী ছিনতাইকারী ইভ মতাদ। ভেবেছিল, সুনসান সাবওয়ে স্টেশনে চাকু দেখিয়ে কেড়ে নিতে পারবে ওয়ালেট।
চাপ শিথিল করল রানা। মাথা ঝাঁকাল সেলেনার দিকে তাকিয়ে।
‘ঈশ্বরের দোহাই, মেরো না আমাকে!’ ফোঁপানি থামছে না ছিনতাইকারীর। ‘কসম খাচ্ছি, ভুলেও আর এ কাজ করব না… স্রেফ ক’টা টাকার জন্যে…’
‘আজকের দিনটা লাকি ছিল তোমার জন্যে।’ হিপ পকেট থেকে মানিব্যাগটা বের করল রানা। ‘কিন্তু পরেরজন এতটা নরম না-ও হতে পারে।’ ক’খানা ইউরো লোকটার দিকে বাড়িয়ে দিয়ে বলল, ‘রাখো এগুলো। ভাগো এখন এখান থেকে।’
পলকহীন বিস্ময়ে চেয়ে রইল ছিনতাইকারী।
হুডির পকেটে টাকাগুলো গুঁজে দিল রানা।
ঝটকা খেয়ে ফিরে এল লোকটা নিজের মাঝে। হাতের পিঠে চোখ দুটো মুছে নিয়ে উঠে দাঁড়াল দেয়াল ধরে। পরক্ষণে চোঁ-চাঁ দৌড়।
সিধে হয়ে দাঁড়াল রানাও। মনটাই খারাপ হয়ে গেছে ওর।সেফহাউসে ফিরে আর্মারড গেটটা যখন লক করল রানা, সময় তখন রাত তিনটে।
সঙ্গত কারণেই ঘুম দরকার ওদের। অথচ তরও সইছে না সমাধিকক্ষ থেকে উদ্ধার করে আনা হার্ড ড্রাইভটা দেখার জন্য।
চটজলদি সাফ-সুতরো হলো দু’জনে। কড়া করে ধূমায়িত কালো কফি তৈরির পর, বহু দিনের অব্যবহৃত নোটবুক কমপিউটারটা বের করল রানা।
‘অতটা আধুনিক নয় এটা,’ বলল ও। ‘তবে কাজ চলে যাবে।’
খালি ডেস্কের উপর কমপিউটারের ছোট সংস্করণটা রেখে দুটো চেয়ার টেনে নিল রানা। আর ওর ক্যানভাস ব্যাগ থেকে হার্ড ড্রাইভ বের করল সেলেনা। ‘দেখা যাক, অমূল্য কী রতন রয়েছে এর মধ্যে।
‘অথবা জাহান্নামের আগুনে বাষ্প হয়ে গেছে কি না ভিতরের জিনিস…’
‘কুফা লাগিয়ো না তো, রানা!’
কুফা নয়, হার্ড ড্রাইভ লাগাল রানা নোটবুকে।
‘আমারও অবশ্য ভয় লাগছে কিছুটা,’ নিজেই স্বীকার করল সেলেনা নোটবুকটা টেনে নিয়ে। ‘এটাই আমাদের একমাত্র সূত্র। আর এটাই যদি নষ্ট হয় তো…’
কিয়ৎক্ষণের উত্তেজিত প্রতীক্ষা শেষে সমন্বয় হলো মেশিন আর হার্ডওয়্যারের।
‘এই তো!’ ড্রাইভে ঢুকে স্বস্তির নিঃশ্বাস ফেলল সেলেনা। ‘ক্যারেনের টেসলা নিয়ে গবেষণা! দেখা যাক, কোনও পথ দেখায় কি না আমাদের।
‘সেরেছে!’ বলে উঠল রানা ডেটা ফাইলের তালিকা দেখে। ‘বড় কম তো নয় দেখার জিনিস।
‘সারা রাত লেগে যাবে,’ লিস্টে চোখ বুলিয়ে সায় দিল সেলেনা।
‘শুরু করে দাও তা হলে।’ গরম কফিতে চুমুক দিল রানা।
‘রেডি!’ স্ক্রিনের কাছাকাছি চোখ নিয়ে এসেছে সেলেনা। ‘দেখে মনে হচ্ছে, টেকনিকাল বিষয়-আশয় রয়েছে পিডিএফ ফাইলগুলোতে।’
একের পর এক খুলে দেখতে লাগল ডকুমেন্টগুলো। বিশ শতকের শুরুর দিকের বিচিত্র, বিস্ময়কর টেকনোলজিকাল ডিভাইসসমূহের অরিজিনাল ব্লুপ্রিন্টের স্ক্যানড কপি ওসব।
‘যা যা দেখছি, সবই টেসলার নিজের ডিজাইন করা,’ বলল সেলেনা। ‘যিশুই জানেন, কোত্থেকে এগুলো জোগাড় করল ক্যারেন!!
দেখতে দেখতে একটা ফাইল ওপেন করে পাওয়া গেল সেলেনার বান্ধবীর তৈরি আধুনিক টেসলা অসিলেটরের ড্রইং, সঙ্গে ওর নিজস্ব প্রতিবেদন এবং নির্মাণ ও পরীক্ষার পর্যায়ক্রমের ইমেজগুলো।
‘টেকনিকাল এসব ড্রইঙের চাইতে ভালো কিছু দরকার বিষয়টা বোঝার জন্যে।’ খানিকটা বিরক্তি লাগছে রানার।
ফাইলটা ক্লোজ করল সেলেনা। স্ক্রল করে নিচে নামল আরও। ‘অনেক জিনিস… কোনটা যে খুলি! দাঁড়াও… এটা মনে হচ্ছে ইন্টারেস্টিং কিছু।’
TUNGUSKA লেখা ডকুমেন্ট ফাইলটায় ক্লিক করল। বছর কয়েক আগে প্রকাশিত এক বিজ্ঞান সাময়িকীর স্ক্যান করা পৃষ্ঠা ওটা।
‘টুঙ্গুসকা-কাহিনী?’ স্বগতোক্তি করল রানা ডকুমেন্টটা স্ক্রিনে আসতেই। জনশূন্য বিধ্বস্ত ল্যাণ্ডস্কেপ দেখা যাচ্ছে হাফটোনের একরঙা ছবিতে। অসংখ্য মহীরুহ লুটিয়ে পড়ে আছে অতিকায় এক ভূ-গহ্বর ঘিরে।
পাতাটার নিচে চলে এল সেলেনা। ‘জানো তুমি এটার ব্যাপারে?’
‘বিস্তারিত না।’
‘ঠিক আছে, অল্প কথায় ব্যাখ্যা করছি।
‘সময়টা উনিশ শ’ আট সালের জুন মাস। ঘটনাস্থল: সাইবেরিয়ার টুঙ্গুসকা। পৃথিবীর উপর ইতিহাসের বৃহত্তম উল্কাপিণ্ড বা ধূমকেতুর প্রভাব মানে, তেমনটাই বলা হয়ে থাকে আর কী। অনুমান করা হয়, দশ থেকে পনেরো মেগাটন টিএনটির সমান ছিল ওটার বিধ্বংসী ক্ষমতা। অর্থাৎ, হিরোশিমার পারমাণবিক বোমার চাইতেও এক হাজার গুণ শক্তিশালী। দুই হাজার বর্গ কিলোমিটার জঙ্গলের আট কোটি গাছ নিশ্চিহ্ন হয়ে যায়। তবে লোকালয় থেকে জায়গাটা বহু দূরে বলে উল্লেখযোগ্য হতাহতের ঘটনা ঘটেনি।’
‘উল্কাপাতের ব্যাপারে ইনফর্মেশন জড়ো করার প্রয়োজন পড়ল কেন ক্যারেনের?’ নিজেকেই যেন প্রশ্ন করল রানা। ‘উল্কা জিনিসটা তো ন্যাচারালিই পৃথিবীতে এসে পড়ে প্রায়শ, তা-ই না?’
‘আশ্চর্য ব্যাপার হলো, টুঙ্গুসকার ওটা কিন্তু মোটেই হিট করেনি পৃথিবীতে, ‘ বলল সেলেনা। ‘যদিও সংঘর্ষ ক্যাটাগরিতেই ফেলা হয়েছে ঘটনাটাকে। এমনকী প্রমাণ হিসেবে মেলেনি কোনও উল্কাপিণ্ডও। তা হলে ঘটল কেন ওরকম একটা এক্সপ্লোশন? আজও তা রহস্য। তাবড় তাবড় বিজ্ঞানীরা অনুমান করছেন, কারণটা বিরাট কোনও ধরনের শকওয়েভ।’
‘কিন্তু টেসলার সঙ্গে সম্পর্ক কী এটার?’ জিজ্ঞাসা রানার। ‘শকওয়েভের ধারণাটা সত্যি হলে ব্যাপক সম্পর্ক রয়েছে। কারও কারও বিশ্বাস, টেসলাই দায়ী ওই শক- ওয়েভের জন্যে।’
‘ঠাট্টা করছ?’
‘এই ডকুমেন্টটাও ওই কন্সপিরেসি নিয়ে।’ স্ক্রল করে নিচে নামছে সেলেনা। ‘এই যে… এখানে দেখো… ‘সেসময় ধারণা করা হয়, ওয়ার্ডেনক্লাইফ টাওয়ারের সাহায্যে ওরকম ধ্বংসাত্মক ঘটনা ঘটাতে ঘটনা ঘটাতে সক্ষম বিশাল শক্তিচার্জ পাঠিয়েছিলেন ওখানে টেসলা।’‘
‘ওয়ার্ডেনক্লাইফ টাওয়ার?’
‘বিশেষভাবে তৈরি এক ল্যাবোরেটরি। নিউ ইয়র্ক থেকে পঁয়ষট্টি মাইল দূরের লং আইল্যাণ্ডে, অতিকায় এক টাওয়ারের মধ্যে ছিল ওটার অবস্থান। ইউএস স্টিলের প্রতিষ্ঠাতা জে. পি. মরগান অর্থায়ন করেন এর পিছনে। টেসলার সবচেয়ে বড় প্রাইভেট স্পনসর ছিলেন তিনি।
‘ইস্পাতের মাশরুমের আদলে গড়া হয়েছিল প্রায় দু’শ’ ফুট উঁচু এই টাওয়ার, উনিশ শ’ এক কি দুই সালের মধ্যে। নয়া জমানার বৈপ্লবিক ওয়াওয়ারলেস টেলিকমিউনিকেশন ট্রান্সমিটার হিসেবে নির্মিত হলেও, টেসলা ওটাকে মারণরশ্মি মেশিনের আঁতুড়ঘর বানানোর পরিকল্পনা করেছিলেন তলে তলে। তিনি অবশ্য বলতেন—শান্তিরশ্মি। সার্বিয়ান বিজ্ঞানী নাকি দাবি করেছিলেন, ওই রশ্মি দিয়ে এমন এক বৈদ্যুতিক শিল্ড তৈরি করা যাবে, যা ভেদ করে কোনও দেশেরই আমেরিকার উপর আক্রমণ করার সাধ্য হবে না; উল্টো আমেরিকাই অকল্পনীয় শক্তির রশ্মি ছুঁড়তে পারবে দুনিয়াব্যাপী।’
‘আই সি…’
‘জানি, কেমন শোনাচ্ছে। তবে, সামান্য ভাইব্রেশনের মাধ্যমে ইমারত ধ্বংসের মতনই সহজ এটা। ছোটখাটো গৃহস্থালি যন্ত্রে যে-তড়িৎপ্রবাহ চালিত হয়, এর সঙ্গে ধ্বংসের হাতিয়ার হিসেবে ব্যবহৃত তড়িৎপ্রবাহের পার্থক্যটা কেবল সময়ের। দু’শ’ চল্লিশ ভোল্টের কোনও যন্ত্র এক ঘণ্টা চালাতে যতটুকু এনার্জি প্রয়োজন, একই এনার্জি সেকেণ্ডের দশ লক্ষ ভাগের এক ভাগ সময়ে প্রয়োগ করলে বার্স্ট হয়ে যাবে যন্ত্রটা। এবার একটা ট্রান্সমিটারের কথা কল্পনা করো, এক শত মিলিয়ন ভোল্টের প্রেশার এবং এক শ’ বিলিয়ন ওয়াটের তড়িৎপ্রবাহ উৎপাদন করতে পারে যেটা। একই সঙ্গে অনুরণিত হচ্ছে দুই মেগাহার্টজ রেডিয়ো ফ্রিকিউয়েন্সিতে। মানেটা হলো, অসিলেশনের এক সাইকেলে উৎপন্ন এনার্জি হবে দশ মেগাটন বিধ্বংসী ক্ষমতার অধিকারী। তুমিই দেখো না… আলোর গতিসম্পন্ন রেডিয়ো সিগনাল ব্যবহার করে নিউক্লিয়ার ওয়ারহেডের শক্তি পাচ্ছ না তুমি? তার পর তো বাটন স্পর্শ করেই মুহূর্তের মধ্যে নরক নামিয়ে আনতে পারছ পৃথিবীর যে-কোনও জায়গায়।’
এমন বিশ্বাসযোগ্য শোনাচ্ছে সেলেনার কথাগুলো যে, সন্দেহ পুষে রাখার আর উপায় দেখছে না রানা।
‘হিটলারের চাইতেও সর্বকালের সবচেয়ে বিপজ্জনক উন্মাদ মনে হচ্ছে এই টেসলাকে,’ না বলে পারল না ও।
‘মজার ব্যাপার কী, জানো? ওয়ার্ডেনক্লাইফের পৃষ্ঠপোষকেরাও একই কথা ভেবেছিল, যখন জানতে পারল, কী নিয়ে মেতে ছিলেন টেসলা। বিনা নোটিসে ফাণ্ডিং বন্ধ করে দেয় তারা, একই সঙ্গে তালা ঝুলিয়ে দেয়া হয় টাওয়ারে। তবে কারও কারও মতে, এতেও নাকি দমানো যায়নি বিজ্ঞানীকে। যদিও আপাতদৃষ্টিতে প্রজেক্ট চালু রাখার আর কোনও উপায় ছিল না তাঁর। অভিযোগ রয়েছে, ওই ঘটনার অনেক পরে, উনিশ শ’ আট সালে নাকি মারণরশ্মি নিয়ে গোপনে এক্সপেরিমেন্ট চালান টেসলা।’
আর্টিকেলের লেখাটায় দ্রুত চোখ বুলিয়ে গেল রানা। বেশির ভাগ টেকনিকাল ইনফর্মেশনই অবশ্য মাথার উপর দিয়ে গেল। তবে ধরতে পারল নিবন্ধটার সারসংক্ষেপ।
টুঙ্গুসকা দুর্ঘটনার পর, তহবিল হারিয়ে হতাশ টেসলার ব্যাপারে রিপোর্ট আসে, তিনি নাকি এনার্জি বিম পাঠানোর চেষ্টা করেছিলেন আর্কটিক সার্কেলে। উদ্দেশ্য: অ্যাডমিরাল রবার্ট পিয়েরির দৃষ্টি আকর্ষণ। উনিশ শ’ আট সালের জুলাই মাসে প্রথম অভিযাত্রী হিসেবে উত্তর মেরুতে পদার্পণের লক্ষ্যে বহর নিয়ে বেরিয়ে পড়েছিলেন পিয়েরি। এর মাস কয়েক আগে প্রভাবশালী এ-মেরু-অভিযাত্রীর সঙ্গে যোগাযোগ করেন টেসলা। অস্বাভাবিক কোনও ঘটনা ঘটে কি না অভিযানের সময়, খেয়াল রাখার অনুরোধ করেন পিয়েরিকে।
ছোট্ট যন্ত্রটাকে পাদপ্রদীপের আলোয় আনতে চাওয়াটাই যদি টেসলার উদ্দেশ্য হতো, ব্যর্থতার দায় চাপত ঘাড়ে। কারণ, বিপজ্জনকভাবে ভুল দিকে মোড় নিয়েছিল ওঁর এক্সপেরিমেন্ট। নির্ধারিত লক্ষ্য ছাড়িয়ে সাইবেরিয়ান তুন্দ্রা অঞ্চলে গিয়ে পড়ে রশ্মি, ছারখার হয়ে যায় বিশাল এলাকা। টেসলার ভাগ্য ভালো, লোকবসতি থেকে দূরে ছিল জায়গাটা। উনিশ শ’ সতেরো সালের রুশ বিপ্লব, এবং তারই পথ ধরে গৃহযুদ্ধের সূচনায় টুঙ্গুসকা-দুর্ঘটনায় ক্ষয়ক্ষতির প্রকৃত পরিমাণ অপ্রকাশিতই থেকে যায় উনিশ শ’ সাতাশ সালের আগপর্যন্ত।
‘অনুমাননির্ভর ধারণা নিশ্চয়ই এগুলো?’ জিজ্ঞেস করল রানা। ‘সত্যিকারের প্রমাণ কি রয়েছে?’
‘কবেই বা ছিল!’ শুকনো হেসে, ফাইলটা বন্ধ করল সেলেনা। এবার খুলল।UNGUSKA 2 লেখা ওটার পরের ফাইল।
সাম্প্রতিক কালের কোনও বিজ্ঞান সাময়িকীর নাতিদীর্ঘ এক প্রতিবেদনের স্ক্যান-কপি ওটা।
‘আরে, অদ্ভুত তো!’ বিস্ময় প্রকাশ করল সেলেনা। ‘শোনো, কী লিখেছে:
‘মার্চ মাসের ঘটনা। প্রাচীন কালের হারানো হিন্দু মন্দিরের খোঁজে বন ইউনিভার্সিটির ডক্টর ক্রিস্টোফ ওয়াল্টসের নেতৃত্বে কাজাখস্তান ও মঙ্গোলিয়ার পার্বত্য অঞ্চলে অভিযান চালানো প্রত্নতাত্ত্বিক দলটির সদস্যরা বিমূঢ় হয়ে পড়েন বিশাল জায়গা জুড়ে বিস্তৃত ভয়াবহ এক ধ্বংসক্ষেত্র চাক্ষুষ করে, তখনও পর্যন্ত যেটার কথা অজানা ছিল বিশ্ববাসীর। ধ্বংসের প্রকৃতির সঙ্গে আশ্চর্য সাদৃশ্য রয়েছে আজও-রহস্যাবৃত টুঙ্গুসকার ঘটনাটির। তবে ক্ষয়ক্ষতিতে ওটাকে ছাড়িয়ে গেছে বহু গুণে। শুরুর দিকের প্রতিবেদনগুলোতে ইঙ্গিত দেয়া হয়েছে—গ্রহাণু-সদৃশ কিছু হয়তো আঘাত হেনেছে দূরবর্তী এলাকাটিতে; যদিও এ নিয়ে মতভেদ রয়েছে প্রথম সারির জ্যোতির্বিজ্ঞানী এবং অন্যান্য পণ্ডিতদের মধ্যে।’
‘এটার জন্যে কি দায়ী করা যাবে টেসলাকে?’ জিজ্ঞেস করল রানা।
‘বোধ হয় না। কীভাবে হলো তা হলে এমনটা?’ ফাইলটা বন্ধ করল সেলেনা। দীর্ঘশ্বাস ফেলে চোখ বোলাতে লাগল আবার তালিকা ধরে। ‘বেশ কিছু ইমেজ ফাইলও দেখতে পাচ্ছি, রানা। দেখা যাক, কী আছে এগুলোর মধ্যে।’
ক্লিক করে করে খুলতে লাগল ও ইমেজগুলো।
‘এবারে সত্যিই উদ্ভট হয়ে উঠেছে ব্যাপারটা,’ মন্তব্য করতে বাধ্য হলো মেয়েটা।দুর্যোগ-এলাকার চিত্র এগুলো। ঘুরে-ফিরে একই ধাঁচের জিনিস প্রতিটা ফাইলে। ধ্বংসস্তূপে একাকার হয়ে আছে রাস্তাঘাট। মুখ থুবড়ে পড়া ব্রিজ আর দরদালান। সর্বহারা মানুষ ঘুরে বেড়াচ্ছে ধ্বংসাবশেষের মাঝে। বেঁচে যাওয়াদের উদ্ধার করা হচ্ছে ভগ্নস্তূপ থেকে। ধুলোয় খেলছে উদ্বাস্তু শিশুরা।
‘ভূমিকম্পের ছবি,’ বিড়বিড় করল সেলেনা। ‘কারণটা কী? সাইসমোলজিস্ট কিংবা জিয়োলজিস্ট তো ছিল না ক্যারেন!’
‘এমনকী ওয়েব থেকেও কালেক্ট করা হয়নি ছবিগুলো,’ জুগিয়ে দিল রানা। ক্যারেন ল্যানকাউমের পাসপোর্টে দেখা ইমিগ্রেশন স্ট্যাম্পগুলোর কথা ভাবছে। ‘নিজেই গিয়ে ওসব জায়গার ছবি তুলেছে ক্যারেন। সেই একই প্রশ্ন—কেন? টেসলা রিসার্চের সঙ্গে কী সম্পর্ক এসবের?’
জবাব দিতে পারল না, পুরোপুরি হতভম্ব দেখাচ্ছে সেলেনাকে।
স্ক্রিনে যে-ছবিটা খোলা রয়েছে এ মুহূর্তে, ভূমিকম্পে সম্পূর্ণ বিধ্বস্ত এক শহরের প্যানোরামিক শট ওটা। এক সময়ের সুরম্য স্কাইস্ক্র্যাপারগুলোর জায়গায় ইটপাথরের বিস্তীর্ণ জঞ্জাল এখন। ধসে পড়া ঘরবাড়ি থেকে যে যা পারছে, বের করে আনছে দুর্গত মানুষ।
‘ভয়াবহ!’ থম মেরে গেছে সেলেনা। আরও কাছে চোখ নিয়ে এল ছবিটার। তার পর স্ক্রিনে আঙুল ঠেকিয়ে বলল, ‘ভাঙাচোরা এই স্ট্রাকচারটা দেখো… আর এই লোকগুলো! মনে হচ্ছে না, সেন্ট্রাল অথবা দক্ষিণ আমেরিকার কোনও জায়গা?’
‘সাউথ আমেরিকার ভিসা স্ট্যাম্প ছিল ক্যারেনের পাসপোর্টে।’ মনে পড়ল রানার। ‘রিপাবলিক অভ টারাকা।’
‘শোনা শোনা লাগছে নামটা…’ স্মরণ করার চেষ্টা করছে মেয়েটা। ‘হ্যাঁ, হ্যাঁ… মনে পড়েছে! বছর দেড়েক আগে বিরাট এক ভূমিকম্প হয়েছিল ওখানে। বেশ কিছু দিন সংবাদমাধ্যমের প্রধান খবর ছিল ওটা।’
‘কিন্তু কী করছিল ও টারাকায়?’
‘প্রশ্ন তো আমারও!
‘আর একটাই ইমেজ ফাইল রয়েছে, দেখতে পাচ্ছি। দেখা যাক, কী রয়েছে এটায়।’
ফাইলটা ওপেন করল সেলেনা। উন্মুখ হয়ে নোটবুকের পর্দার দিকে তাকিয়ে রয়েছে ওরা।
ছায়ানিবিড় কোনও পল্লী এলাকার কোনও এক বাড়ির ছবি ওটা। বলা ভালো, রৌদ্রস্নাত ওক গাছে ঘেরা বাড়ি ছিল ওটা একদা।
একটা বাদে আর-সব পাথরের দেয়াল ধসে পড়েছে বাড়িটার। ছাতটাও।
‘কোন্ জায়গায় এটা?’ নৈর্ব্যক্তিকভাবে জিজ্ঞেস করল সেলেনা।
‘ফ্রান্স হতে পারে…’ রানার অনুমান। ‘না… সম্ভবত বেলজিয়াম।’ ধ্বংসের কবল থেকে বেঁচে যাওয়া দেয়ালটা দেখাল। ‘ওদেশের নির্মাণশৈলীই নির্দেশ করছে জানালার শাটারগুলো।’
‘ইয়োরোপের এই অংশে কবে এরকম ভয়াবহ ভূমিকম্প হলো?’ মাথা নাড়ল সেলেনা। ‘না, ভূমিকম্পের কারণে হতে পারে না এমনটা। গাছগুলো তো সব যেমন-কে-তেমনই রয়েছে!’
‘হ্যাঁ, ধোপে টেকে না। হয় বয়সের কারণে ভেঙে পড়েছে বাড়িটা, আর নয় তো…’
‘নয় তো কী, রানা?’
‘টেসলা মেশিনের কারসাজি,’ এমনভাবে মাথা নেড়ে বলল রানা, যেন নিজেই বোঝাপড়া করছে নিজের সাথে।
‘ক্যারেন?’
‘তবে আর কে?’
‘আরও কিছু ছবি-টবি থাকলে শিয়োর হওয়া যেত হয়তো,’ আফসোসের সুরে বলল সেলেনা। ‘এখন এই ডকুমেন্ট ফাইলগুলোই সম্বল। দেখতে থাকি একটা একটা করে। পেলেও পাওয়া যেতে পারে কিছু-না-কিছু।’
ছবিটা বন্ধ করল ও। ক্লিক করল পরের ফাইলে।
টেকনিকাল ডেটা দিয়ে বোঝাই ডকুমেন্টটা। সাম্প্রতিক বছরগুলোতে ঘটা ভূমিকম্পের তীব্রতা এবং ধ্বংসক্ষমতা বিশ্লেষণ করা হয়েছে তথ্যগুলোতে। রয়েছে রিখটার স্কেল রিডিঙের গ্রাফ আর চার্ট, মানচিত্র আর এরিয়াল ফোটো।
‘ঈশ্বর!’ গুঙিয়ে উঠল সেলেনা। ‘এগুলোও দেখছি সাইসমোলজির জিনিস। মাথায় ধরছে না ব্যাপারটা!’
নাভিশ্বাস উঠে গেল দেখতে দেখতে। তা-ও চোখ সরাতে পারছে না ওরা কমপিউটারের পর্দা থেকে। যতই দেখছে, ততই জড়িয়ে যাচ্ছে বিভ্রান্তির জালে।
‘হয় যথেচ্ছভাবে ড্রাইভে ভরেছে এগুলো ক্যারেন বলতে শুরু করেছিল রানা।
‘আর নয় তো যোগসূত্র রয়েছে কোনও কিছুর সঙ্গে, ‘ বাক্যটা শেষ করে দিল সেলেনা। ‘দ্বিতীয়টা হওয়ারই সম্ভাবনা বেশি। এলেবেলেভাবে কাজ করার মেয়ে ছিল না ক্যারেন। কোনও একটা কারণ নিশ্চয়ই রয়েছে এসব তথ্য জড়ো করার পিছনে। আর সেটাতেই ভয় আমার, রানা। এমন কিছুর সঙ্গে জড়িয়েছিল মেয়েটা, যা আমার ধারণারও বাইরে।’ নোটবুক থেকে দৃষ্টি সরিয়ে রগড়াল চোখ দুটো। ‘আর নিতে পারছি না আমি। চোখের অবস্থা খারাপ।’
‘আরেকটু দেখো,’ অনুরোধ করল রানা।
ক্লিক করল সেলেনা পরের ফাইলে।
‘ক্রমেই সৃষ্টিছাড়া হয়ে উঠছে দেখছি ব্যাপারটা!’ আরও কনফিউজড হয়ে পড়েছে মেয়েটা। ‘কী লিখেছে, দেখো! ভবিষ্যৎ টের পাওয়া প্রাণীদের আচরণ নিয়ে এটা।’
পরিষ্কার বোঝা যাচ্ছে না, কেন—প্রাণীদের মনস্তত্ত্বের উপর নানান ধরনের গবেষণা নিয়ে পর্যালোচনা করেছে সেলেনার বান্ধবী। ঝড়বাদল এবং আরও সব প্রাকৃতিক দুর্যোগ আসার আঁচ পায় কীভাবে বুনো অথবা বন্দি প্রাণী, গবেষণার প্রতিপাদ্য এটাই। বিষয়টা রহস্যাবৃত আজও। পাখিদের নীড় ছেড়ে পলায়ন, কুকুরের বিক্ষিপ্ত ঘেউ ঘেউ, চিড়িয়াখানায় জন্তুজানোয়ারের অস্থিরতা—আসন্ন দুর্যোগের ইঙ্গিত বলে মনে করা হয় এগুলোকে।
ক্যারেনের নিজস্ব মন্তব্যও রয়েছে ডকুমেন্টে।
‘গবেষণায় দেখা গেছে, প্রাণীদের এহেন আচরণ থেকে দুই ঘণ্টা বা তারও আগে থেকে আভাস পাওয়া যাচ্ছে দুর্যোগের,’‘ পড়ছে সেলেনা রানাকে শুনিয়ে। ‘বিশ্লেষণ থেকে প্রমাণও দেখতে পাচ্ছি আমরা গবেষণার স্বপক্ষে।’‘ ঘোঁত করে উঠল মেয়েটা। ‘বুঝলাম, ক্যারেন। যেটা বুঝছি না—টেসলার সঙ্গে এর সংযোগটা কোথায়?
‘একটা ভিডিয়ো ক্লিপও সংযুক্ত রয়েছে ডকুমেন্টে,’ বলল রানা।
লো-ডেফিনিশন ভিডিয়োটা চলতে শুরু করতেই ফুল স্ক্রিন ভিউতে দিল ওটা সেলেনা।
গ্রাম্য কোনও অঞ্চলের ফুটেজ ওটা। রৌদ্রদগ্ধ শুষ্ক এলাকা।
‘স্পেন নাকি?’ সেলেনার অনুমান।
‘ল্যাটিন আমেরিকার অন্য কোনও দেশও হতে পারে।’
ধূলিধূসরিত এক পাল ঘোড়া-সদৃশ জন্তুর প্যানোরামিক শট নেয়া হয়েছে কম্পমান ক্যামকর্ডারে। অস্থায়ী এক ব্যারিকেডের পিছনে অস্থির ভঙ্গিতে আগুপিছু করছে প্রাণীগুলো।
‘ঘোড়ার ফুটেজ নিল কেন ক্যারেন?’ প্রশ্ন সেলেনার।
‘খচ্চর এগুলো,’ ভুল সংশোধন করে দিল রানা। ‘তাতেই বা কী বুঝব?’
ভিডিয়োর ব্যাকগ্রাউণ্ডে ক্ষয়ক্ষতির যে নমুনা দেখা যাচ্ছে, স্পষ্ট বোঝা যাচ্ছে, ভূমিকম্পই দায়ী এর জন্য। কড়া সূর্যের নিচে ঘেমে নেয়ে জঞ্জাল সাফ করছে এক দল সাহসী লেবারার। তাপতরঙ্গের কারণে নাচছে বলে মনে হচ্ছে ভেঙে গুঁড়িয়ে যাওয়া লাইমস্টোন দালানের ভগ্নাবশেষ। আংশিক ধস নেমেছে গাছগাছালিতে ছাওয়া পাহাড়ের এক পাশে। পাথরের তলায় চাপা পড়ে আছে আস্ত এক ট্রাকের অর্ধেকটা।
ওরা ফুটেজ দেখছে, এ সময় এক সেকেণ্ডের জন্য টলে গেল ক্যামেরাটা। হঠাৎ একটা নারী অবয়ব ধরা পড়ল ক্যামেরায়। স্বাস্থ্য মোটামুটি, বয়স আটাশ থেকে তিরিশের মধ্যে। ঢিলেঢালা টি-শার্ট আর শর্টস পরেছে।
‘ক্যারেন!’ বলে উঠল সেলেনা। ফিসফিস করছে। ‘ক্যামেরার পিছনের মানুষটা কে তা হলে!’
এর পর ঢ্যাঙা এক ব্যক্তি উদয় হলো ক্যামেরার সামনে। ফরাসি টানের ইংরেজিতে সেনিয়োর পিয়েত্রো সিবিল বলে পরিচয় করিয়ে দিল তাকে ক্যামেরার আড়ালে থাকা ক্যারেন। স্যান ভিসেন্তে শহর থেকে সাত মাইল দূরে স্যান্টা সিলভানা মিউল স্যাংচুয়ারির মালিক-কাম-পরিচালক ভদ্রলোক।
‘নিশ্চিত আমি, আগেও শুনেছি শহরটার নাম,’ বলল সেলেনা। ‘কিন্তু মনে পড়ছে না, কোন্ দেশে ওটা।’
বাক্য ব্যয় করল না রানা। দেখছে ও ভিডিয়োটা। শুরু হয়েছে সাক্ষাৎকার। সম্প্রতি ঘটে যাওয়া ভূমিকম্পের আগে প্রাণীদের রিয়্যাকশন নিয়ে সেনিয়োর সিবিলকে জিজ্ঞাসাবাদ করছে ক্যারেন মন্থর ইংরেজিতে।
উনিশ শ’ ছিয়ানব্বই সালেও ছোটখাটো একটা ভূমিকম্প হয়েছিল ওই এলাকায়। অস্থির আচরণের মাধ্যমে পাক্কা দেড় ঘণ্টা আগে কীভাবে সেটার জানান দিয়েছিল স্যাংচুয়ারির মিউলগুলো, চোখমুখের ভঙ্গিমায় সেটারই বর্ণনা দিয়ে চলল খামারমালিক। কিন্তু এবারে নাকি সেরকম কোনও আভাসই দেখা যায়নি প্রাণীগুলোর মাঝে।
‘কোনও রকম জানান না দিয়ে ভূমিকম্প আসায় যতটা অপ্রস্তুত ওগুলো, ততটাই বিস্মিত হয়েছি আমরা।’ দীর্ঘশ্বাস ফেলে তাকাল লোকটা ধ্বংসস্তূপের দিকে। ‘ওরা যেন হারিয়ে ফেলেছে ওদের ষষ্ঠ ইন্দ্রিয়ের ক্ষমতা। টেরটিও পেল না, আসছে কম্পন!
শেষ হয়ে গেল ভিডিয়োটা।
‘সবটা মিলিয়ে কী দাঁড়াল তা হলে?’ রানার জিজ্ঞাসা।
‘মাই গড, ঘুমে ভেঙে আসছে শরীরটা!’ চেয়ারে হেলান দিয়ে দুই হাতে চোখ ঢাকল সেলেনা। কাঁপছে অল্প অল্প। দু’ঘণ্টা হলো, তাকিয়ে রয়েছে ওরা কমপিউটারের পর্দায়। ‘অটোয়া ছাড়ার পর থেকেই বিশ্রাম নেই এক ফোঁটা!’
‘আরেকটু বসো,’ ধাঁধাটার সুরাহা না হওয়ায় স্বস্তি পাচ্ছে না রানা।
‘মাফ চাই, রানা! আর কাজ করছে না মাথা!’
এটা-ওটা ধরে চেয়ার ছাড়ল মেয়েটা। ভেঙে পড়তে চাইছে শরীর। আরামকেদারাটার কাছে গিয়ে ডেড শট খাওয়া ঘুঘুর মত ‘ধুপ’ করে নরম গদিতে ছেড়ে দিল নিজেকে।
ওকে জোর করল না রানা। কমপিউটারটা কাছে টেনে নিল। ক্লিক করল শেষ একটা ফাইলে।
ক্যারেন ও জনৈক G-এর মধ্যকার কথোপকথনে ভর্তি ওটা। গত নয় মাসে চালাচালি হওয়া ই-মেইলগুলো সেভ করে রাখা হয়েছে এখানে।
নাম প্রকাশে অনিচ্ছুক ব্যক্তিরা যে-ধরনের ওয়েবমেইল অ্যাকাউন্ট ব্যবহার করে থাকে, তেমনই এক অ্যাকাউন্ট থেকে মেইলগুলো পাঠিয়েছে জি নামের চরিত্রটি।
‘তুমি হয়তো দেখতে চাইবে এগুলো,’ বলল রানা সেলেনাকে উদ্দেশ্য করে।ক্যারেন,
মেসেজ পেয়েছেন: জুন ২৮, ২2:58
দয়া করে শোনো আমার কথা। যেটা নিয়ে মেতে রয়েছ, খুবই বিপজ্জনক তা তোমার জন্যে। সিরিয়াসলি বলছি, এই মুহূর্তেই ছাড়ো ওসব, না হয় ফিরে আসার পথ থাকবে না। আর, সেদিনের বচসার জন্যে আন্তরিক দুঃখিত আমি।
জি
মেসেজ দিয়েছেন: জুলাই ১, ০৯:০২
হ্যালো,
আগেই বলেছি, নিজেদের মধ্যে এত কিছু শেয়ার করার পর এখন আর পিছিয়ে আসতে পারি না এখান থেকে। তবে তুমি চাইলে দূরে থাকতে পারো।
ক্যারেন
মেসেজ পেয়েছেন: জুলাই ১, ১১:৪৭
ক্যারেন,
ফ্লেচার আর ব্রাউনের কী হয়েছে, মনে করে দেখো। একই ঘটনা ঘটবে আমাদের বেলাতেও, যদি না সতর্ক হই। আবারও অনুনয় করছি, বেরিয়ে এসো ওখান থেকে। আমাদের পরিচয় জানে ওরা। কোথায় পালিয়ে বাঁচবে তুমি?
জি
মেসেজ দিয়েছেন: জুলাই ১, ১২:০৭
প্যারিস চলে এসো তুমি। নিরাপদ কোনও জায়গা খুঁজে বের করব দু’জনে মিলে, যেখানে ওরা খোঁজ পাবে না আমাদের। এর পর একসঙ্গে কাজ করব আবার আগের মত। ওদের পরাস্ত করতে হবে আমাদের। টেনে ছিঁড়ে ফেলতে হবে ওদের মুখোশ। সেজন্যে থেমে থাকা চলবে না।
ক্যারেন
মেসেজ পেয়েছেন: জুলাই ২, ০৫:১৫
আবারও বলছি: কোথাও পালিয়ে বাঁচতে পারবে না তুমি। অনেক ক্ষমতা ওদের। পারবে না ওদের দমন করতে। তবে এখনও চাইলে বেরিয়ে আসতে পারো এসব থেকে। সব ছেড়েছুড়ে ফিরে যাও আগের জীবনে। কাকপক্ষীও যেন জানতে না পেরে, কী আবিষ্কার করেছ তুমি। কথা দাও আমাকে।
জি
মেসেজ দিয়েছেন: জুলাই ২, ০৮:০১
হাই,
প্রথম সাক্ষাতেই বলেছিলাম তোমাকে, কখনোই পিছিয়ে আসতে পারব না আমার কাজ থেকে। সিরিয়াসলিই বলেছিলাম কথাগুলো। অনেক বড় আর গুরুত্বপূর্ণ মিশন এটা। ভেবেছিলাম, এর গুরুত্ব বুঝবে তুমি। সত্যটা জানা দরকার না মানুষের? যদ্দিন না তা জানাতে পারছি, ক্ষান্ত দেব না আমি। তার আগপর্যন্ত এটাই আমার জীবন। এসব ছাড়ার কথা বোলো না আর। সরি, কথা দিতে পারলাম না তোমাকে।
ক্যারেন
মেসেজ দিয়েছেন: জুলাই ৩, ১৯:৩৬
খুব খারাপ লাগল শুনে। আমি যদি পারতাম তোমার মত লেগে থাকতে!
বেস্ট অভ লাক। নিজের খেয়াল রেখো।
আর কথা বলতে পারছি না এখন।
জি
‘জি।’ কমপিউটারের স্ক্রিনের দিকে নিষ্পলক তাকিয়ে
রয়েছে সেলেনা। ঘুম-টুম কোথায় পালিয়ে গেছে চোখের সীমানা থেকে! কনভার্সেশনটা পড়তে পড়তে সিধে হয়ে গেছে শিরদাঁড়া। ‘আমি যা ভাবছি, তুমিও কি তা-ই ভাবছ, রানা?’
‘হ্যাঁ। এই জি হচ্ছে গুস্তাফ… সুইডেনের ঠিকানায় যাকে চিঠি লিখেছিল ক্যারেন। মেইলগুলো পড়ে মনে হলো, ভালোভাবেই কোনও কিছুতে জড়িয়ে গিয়েছিল দু’জনে।’
সোজা হলো ও তড়াক করে। লেদার জ্যাকেটটা যেখানে খুলে রেখেছিল, ওখানটায় গিয়ে একটা কাগজ বের করল জ্যাকেটের পকেট থেকে। আগের রাতে টুকিটাকি নোট নিয়েছিল ওটাতে।
দুমড়ে গেছে কাগজটা, ময়লা হয়ে গেছে; তার পরও গুস্তাফ ভিকান্দার ও তার জাকউইকের ঠিকানাটা পড়া যাচ্ছে পরিষ্কার।
‘এখন আমাদের কাজ হলো, লোকটার সঙ্গে যোগাযোগ করা,’ বলল সেলেনা। ‘তার কাছেই জানা যাবে, কীসের সঙ্গে জড়িয়েছিল ওরা।’
‘কীভাবে যোগাযোগ করতে চাও?’
‘লোকটার ই-মেইল অ্যাড্রেস তো জানি আমরা…’
নেতিবাচকভাবে মাথা নাড়ল রানা। ‘পড়ো আবার মেসেজগুলো। হয় ভিতুর ডিম লোকটা, নয় তো সত্যি সত্যিই বিপদে ছিল ক্যারেনের মত। দ্বিতীয়টার সম্ভাবনাই বেশি।’
‘আচ্ছা, ক্যারেনের মত পটল তোলেনি তো ব্যাটা?’ আশঙ্কা করল সেলেনা।
‘সেটাও বিবেচ্য বিষয়। তবে বহাল তবিয়তে থাকলেও, মনে হয় না, জবাব দেবে মেইলের। বরঞ্চ আমাদের মেসেজ পাওয়া মাত্রই হাওয়া হয়ে যাবে ভিতু খরগোসের মত। ফের ওর সন্ধান পাওয়া মুশকিল হয়ে দাঁড়াবে তখন।’
‘কী করবে তা হলে?’
সময় দেখল রানা। ঘণ্টা দুই পরেই সূর্য উঠছে।
‘ঘুমানোর চেষ্টা দেখি আগে।’ অপরিসীম ক্লান্তিতে চক্কর দিচ্ছে ওর মাথাটা। ‘এর পর চাই গরমাগরম খানা আর কফি। শরীরে বল-টল এলে পরে রওনা হওয়া যাবে সুইডেনের পথে। যদি বেঁচে থাকে তো, ছুঁড়ে বের করে ফেলব মিস্টার জি-কে। আর যদি না-ও থাকে, ওর কবরটা জিয়ারত করে ফিরব।’
মিষ্টি করে হাসল সেলেনা। ‘তোমার কথা শুনে মনে হচ্ছে, পানির মত সহজেই হয়ে যাবে সব।’
‘সহজ-সাধারণ মানুষ আমি।’ হাসিটা ফিরিয়ে দিল রানা। ‘সহজভাবেই দেখি সব কিছু।’সদ্য বেক করা পাঁউরুটির ঘ্রাণ ছাড়া সকালের প্যারিসকে কল্পনাই করা যায় না প্যারিস বলে। প্রাতঃকৃত্যের পর যখন নাতা কিনতে বেরিয়ে পড়ল রানা, সদা-বিদ্যমান ট্রাফিকের ধোঁয়ার সঙ্গে মন সজীব করা বাতাসে ভাসছে তখনও পাঁউরুটির সুবাস।
রাস্তার ধারের ‘বুলজেরি’ নামের দোকান থেকে বাদামি একখানা পেপারব্যাগ নিয়ে ফিরল ও সেফহাউসে। কফি তৈরির ফাঁকে খুটখাট আওয়াজ শুনে বুঝতে পারল, ঘুম ভেঙেছে সেলেনার।
খানিক বাদেই আলুলায়িত চুলে দেখা গেল মেয়েটাকে কিচেনের দরজায়। রানার দেয়া বেঢপ সাইজের শার্টটার ঝুলের পর থেকে পায়ের পাতা পর্যন্ত নিরাবরণ। বোঝা যাচ্ছে না, ভিতরে কিছু আছে কি নেই।
অবাধ্য চোখ দুটোকে শাসন করল রানা। ‘ক্রোসাস্ এনেছি নাশতার জন্যে।’
‘ওহ, নাইস। এখুনি আসছি আমি কাপড় পাল্টে।’
কিচেনেই নাশ্তা সারল ওরা। মুখোমুখি বসে কফিতে চুবিয়ে ক্রোসাস্ মুখে তুলল নীরবে।
‘আগেই ঘুম ভেঙেছিল আমার,’ জানাল সেলেনা। ‘শুয়ে শুয়ে তোমার ব্যায়াম করার আওয়াজ পাচ্ছিলাম। খুবই সিরিয়াস তুমি এক্সারসাইজের ব্যাপারে? ক’টা দাও, রানা?’
‘কী, পুশ-আপ? এই… ধরো… এক শ’টার মত।’
‘রোজই?’ চোখের তারা বিস্ফারিত হলো মেয়েটার।
‘দিনে দু’বার করে সাধারণত। আর সময় পেলে দৌড়াই। এ-দুটোই মূলত ফিট থাকতে সাহায্য করে আমাকে।’
‘নট ব্যাড,’ বলল সেলেনা মৃদু হেসে।
‘জলদি শেষ করো কফি,’ তাড়া দিল রানা। ‘ব্যস্ত একটা দিন পড়ে আছে সামনে।’
.
ধূসর মার্সিডিসের স্টিয়ারিঙের পিছনে গতরখানা এমন ঠেসে ঢুকিয়েছে ড্রাইভার যে, গাড়িটারই অংশ বলে মনে হচ্ছে মোটকুটাকে।
কেন জানি ইদু মিয়ার কথা মনে পড়ল রানার। পড়ার কোনও কারণই নেই যদিও কোথায় সেই দিল খোলা ঢাকাইয়া গালিবাজ, আর কোথায় এ-মোটুরাম! যাকে বলে—কোথায় আগরতলা, আর কোথায় খাটের তলা।
বুলেভার্ড জর্ডানে এসে ব্যাঙ্ক ন্যাশনাল দে প্যারিস-এর সামনে নামিয়ে দিল ওদেরকে ট্যাক্সিটা। শহরের দক্ষিণ প্রান্তে ওটা, পোখতে দোখলিয়ন্সের কাছে।
অপেক্ষা করতে বলল রানা ড্রাইভারকে।
খুশি মনেই রাজি হলো মোটু। পাশের সিটে গাদা করা হারিবো স্ন্যাকসের মজুত থেকে নতুন একটা প্যাকেট খোলার মওকা পেয়ে গেল।
জনাকীর্ণ ব্যাঙ্কে পা রেখে টেলারের কাউন্টারের দিকে এগোচ্ছিল সেলেনা, ‘এদিকে নয়,’ বলে কনুই ধরে ওকে টেনে নিয়ে চলল রানা আরেক দিকে।
‘আমি তো ভেবেছি, টাকা তুলতে এসেছ তুমি।’
‘অ্যাকাউন্ট থেকে তোলা যাবে না টাকা।’ মাথা নাড়ল রানা।
ফ্রান্সের নানান ব্যাঙ্কে পার্সোনাল অ্যাকাউন্ট রয়েছে ওর। কিন্তু যারা ওদের পিছনে লেগেছে, তারা নির্ঘাত নজর রাখবে অ্যাকাউন্টগুলোতে। সেক্ষেত্রে থেকেই যাচ্ছে খোলা কোনও রেকর্ডেড ট্রানজ্যাকশনের মাধ্যমে ব্যাটাদের হুঁশিয়ার করে দেয়ার ঝুঁকিটা। সেকেণ্ডের মধ্যেই হয়তো বের করে ফেলবে তারা রানাদের অবস্থান।
‘অবশ্য এর বিকল্প অন্য উপায়ও রয়েছে,’ বাক্যটা সম্পূর্ণ করণ রানা।
‘তা-ই নাকি!’
অ্যাকাউন্ট ছাড়াও ইয়োরোপের নানান শহরে বেশ কয়েকটা সেফ ডিপোজিট বক্স রয়েছে রানার। কেউ কেউ সোনার বার রাখে এসব বাক্সে। কেউ রাখে হীরার গয়না। আর ওরগুলো ভর্তি নগদ টাকা, হরেক ফলস আইডি, অস্ত্র এবং আরও অনেক দরকারি জিনিসে।
প্রয়োজনীয় ফর্মালিটি এবং মখমলে মোড়া ছোট্ট লাউঞ্জ এরিয়ায় ক্ষণিকের অপেক্ষার পর প্রাইভেট ভিউয়িং রুমে এনে হাজির করা হলো ওদের। ওখানেই ভল্ট থেকে এনে রাখা হয়েছে বাক্সটা।
স্বচ্ছ প্লাসটিকে মোড়া থরে থরে ব্যাঙ্কনোট দেখে শ্বাস চাপল সেলেনা।
একটা বাণ্ডিল হাতে তুলল রানা। গুনে দেখার দরকার নেই—কুড়ি হাজারমত ইউরো রয়েছে বাক্সটায়।
‘দরকারের চেয়ে বেশি মনে হচ্ছে…’ আন্দাজে বলল মেয়েটা।
‘বেশি… তা-ও খুব বেশি বলা চলে না। তবে আশা করছি, এ দিয়েই খরচ-খরচা চলে যাবে আমাদের… যদ্দিন না হাতের কাজটা শেষ হয়।’ আরও কয়েকটা বাণ্ডিল তুলল রানা।
টাকাগুলোর নিচে চুপটি করে থাকা সেমি-অটোমেটিকটা দেখে চোখ দুটো কপালে উঠল মেয়েটার।
পাঁচখানা স্পেয়ার লোডেড ম্যাগাজিন সমেত তুলে নিল রানা ওটা। মিলিটারি অস্ত্র হিসাবে ব্যবহারের উপযোগী করা হয়েছে পুরানো এই ব্রাউনিং হাই-পাওয়ারটাকে। লুকানো যেমন সহজ, নধরকান্তি মেশিন কারবাইনের তুলনায় অনেক সহজে কাজে লাগানো যায়।
অস্ত্রটা হাতে নিয়ে জোশ এসে গেল ওর মধ্যে। ডান নিতম্বের উপর বেল্টে গুঁজল রানা পিস্তলটা। চমৎকার ঢাকা পড়ল ওটা জ্যাকেটের আড়ালে। নাইনএমএম প্যারাবেলামের আটাত্তর রাউণ্ড গুলি ভর্তি ম্যাগাজিনগুলো জায়গা পেল পকেটে।
সাব-মেশিন গানের সঙ্গে ব্যাগে ভরল ও টাকার বাণ্ডিলগুলো। প্লাসটিকের কাভারটা ফেলে দিয়ে একটা শুধু ঢোকাল ওয়ালেটে।
সব শেষে, এক গাদা নকল পাসপোর্ট থেকে বেছে নিল * একটা। জনৈক লোগান বালবোয়ার নামে করা হয়েছে পাসপোর্টটা। ইতালির পেশাদার ওয়াইন ক্রেতার কাভার নিচ্ছে রানা।
ব্যাগের স্ট্র্যাপ লাগিয়ে বলল, ‘ব্যস, অ্যাকশনের জন্যে তৈরি এবার আমরা।’নিজের ডেস্কে বসে, নীরব-নির্জন অফিসরুমের একদিকের প্রায় গোটা দেয়াল জুড়ে লটকে থাকা বিশাল স্ক্রিনটার দিকে চেয়ে রয়েছে চিফ। ঠোঁটে কুঞ্চন। গভীর অভিনিবেশের কারণে কুঁচকে রয়েছে কাঁচাপাকা ভুরু জোড়াও। পরস্পরের খাঁজে খাঁজে এঁটে বসা দু’হাতের আঙুলগুলো।
মসৃণ ভঙ্গিতে পর্দা জুড়ে ভেসে চলেছে বিশাল এক কনটেইনার শিপ। ওটার হাই-ডেফিনিশন ভিডিয়োর দিকে তাকিয়ে থাকলেও বৃদ্ধের ভাবনার খেয়া ভাসছে অন্যত্র। ক’দিন আগেও যে-জাহাজখানা ছিল তার পরিকল্পনার সবটা জুড়ে, এ মুহূর্তে সেটার লেশটুকুও মিলবে না মনোজগৎ তালাশ করে।
রিমোটটা তুলে নিয়ে বাটন চাপল স্ক্রিনের দিকে লক্ষ্য স্থির করে। জাহাজের ছবি চলে গিয়ে নিউজ রিপোর্টের ফুটেজ এসে ঠাঁই নিল তার জায়গায়। একটু আগে খবরটা প্রচার শুরু হওয়ার পর থেকেই মাথার যন্ত্রণা শুরু হয়েছে বুড়োর।
ইলিয়েলদের পারিবারিক গির্জার পোড়া ধ্বংসাবশেষে অনুসন্ধান শেষ হয়েছে ফ্রেঞ্চ এমার্জেন্সি সার্ভিসের। সামনের আরেকটা স্ক্রিনে শোভা পাচ্ছে ওদের অফিশিয়াল রিপোর্টটা। জোর দিয়ে বলা হয়েছে ওতে: একটা মাত্র ডেড বডিই পাওয়া গেছে ওখানে, আর সেটা হলো পারিবারিক সমাধিতে গোর দেয়া মানুষটার।
সাত ঘাটের পানি খাওয়া মানুষ চিফ। অথচ তাকেই কিনা টেক্কা দিয়ে গেল মাসুদ রানা নামের উড়ে এসে জুড়ে বসা এক খেলোয়াড়!
ঘটনার পূর্ণাঙ্গ বিবরণ চলে এসেছে চিফের টেবিলে । ঘটনাস্থলে পাওয়া অ্যালপিনাটা নরম্যাণ্ডিতে রানা এজেন্সির নামে রেজিস্টার করা। চুরি হয়েছে বলে রিপোর্ট করা হয়েছে থানায়!
এর মানে হলো- বৃদ্ধের উপলব্ধি—নিশ্চয়ই বুঝে ফেলেছিল রানা, ট্র্যাকিং ডিভাইস প্ল্যান্ট করা হয়েছে গাড়িতে। আরও বোঝা যায়, ওদের চাইতে এক কদম এগিয়ে রয়েছে টার্গেট। চিফের এতগুলো বছরের অভিজ্ঞতায় যা অভূতপূর্ব!
গির্জার কারাগার থেকে পালানোর মত আপাতদৃষ্টিতে অসম্ভব কাজটা কীভাবে যে করল ওরা, ঈশ্বরই জানেন! কোথায় যে ডুব মারল এর পর, তিনিই কেবল বলতে পারবেন!
অনিশ্চয়তা পছন্দ নয় চিফের। পষ্ট বোঝা যাচ্ছে, ভুল করেছে গিবসন। মাফ করা যায় না এ ধরনের ভুলভ্রান্তি। আবার যাতে না ঘটে এমনটা, দেখতে হবে সেটা।
সময় হয়েছে বাংলাদেশি যুবকের ব্যাপারে রেড অ্যালার্ট জারি করার। আরও কোনও ক্ষতি করার আগেই দমন করতে হবে অতি বিপজ্জনক এই লোকটাকে। টপ-লেভেল প্রায়োরিটি এটা।
ইন্টারকম বেজে ওঠায় ব্যাহত হলো চিন্তার গতি। বাটন টিপে নিজের রাইটহ্যাণ্ডের কণ্ঠস্বর শুনতে পেল বৃদ্ধ চিফ। সামান্য অস্থিরমতি হলেও সতেরো বছরের ঝানু টিমমেম্বার গ্রেগর সামসা।
‘ভালো খবর, স্যর। সিকিউরিটি ক্যামেরার ছবি পাওয়া গেছে মাসুদ রানা আর সেলেনা বার্নহার্টের। পনেরো মিনিট আগে ঢুকেছে ওরা প্যারিসের ব্যাঙ্ক ন্যাশনালে-র বুলেভার্ড জর্ডান শাখায়। ফেইশাল রিকগনিশন সফটওয়্যার নিশ্চিত করেছে দু’জনের পরিচয়।’
‘কোথায় আছে এ মুহূর্তে?’
‘ভিতরেই, স্যর। বেরোয়নি এখনও ব্যাঙ্ক থেকে।’
‘আমার স্ক্রিনে দাও ভিডিয়োটা।’ আবার রিমোট চাপল চিফ।
নিউজ রিপোর্ট গায়েব হয়ে গিয়ে ভিডিয়ো প্লেব্যাকে ছেয়ে ফেলল দেয়াল।
ব্যাঙ্কের বাইরের রাস্তায় পেডেস্ট্রিয়ানদের চলমান স্রোত ঈগলের নজরে জরিপ করতে লাগল কুঞ্চিত চোখ দুটো। ধূসর একখানা মার্সিডিস ট্যাক্সিকে উঠে আসতে দেখল কার্বসাইডে। যাত্রীরা বেরিয়ে এসে দ্রুত পায়ে হাঁটা ধরল ওপারের পেভমেন্ট অভিমুখে, রাস্তা পেরিয়ে এন্ট্রান্স দিয়ে ঢুকে পড়ল ব্যাঙ্কে।
চামড়ার জ্যাকেট পরা কালো চুলের যুবক ও তার সঙ্গিনীই মাসুদ রানা আর সেলেনা বার্নহার্ট।
‘ভিতরের কী অবস্থা?’ জানতে চাইল চিফ। ‘ওখানকার ভিডিয়ো সিস্টেমের অ্যাকসেস পাওনি?’
‘চেষ্টার ত্রুটি করছে না হ্যাকাররা, স্পিকারে শোনা গেল গ্রেগর সামসার কণ্ঠ। ‘যে-কোনও মুহূর্তে পেয়ে যাব বলে আশা করছি; স্যর।
‘ভালো মার্কস দিতে পারছি না তোমাদের, ‘ অননুমোদনের সুর ফুটল বৃদ্ধের কণ্ঠে। ‘আরও তাড়াতাড়ি ইমপ্রুভমেন্ট চাই। গিবসন কোথায়?’
‘এরই মধ্যে রওনা হয়ে গেছে, স্যর। দশ মিনিটের মধ্যেই পৌঁছে যাওয়ার কথা ওখানে।
‘সমস্ত এক্সিটে নজর রাখা হোক ক্যামেরার চোখ দিয়ে। এই বার যেন না ফসকায়। বোঝাতে পেরেছি?’ শেষ হলো কথা।
আরামদায়ক চেয়ারে হেলান দিয়ে মুদল বৃদ্ধ ক্লান্ত চোখ দুটো। যে-গতিতে এগোচ্ছে কাজ, মোটেই খুশি নয় তাতে।গ্রামীণ অক্সফোর্ডশায়ারের শান্তিময় গ্রামটার নাম লিটল ডেণ্টন।
রোববারের উষ্ণ, কুয়াশা মাখা শেষ সকাল।
ফুলের বাগিচায় গুনগুন শব্দ তুলে উড়ে বেড়াচ্ছে কালো ভ্রমর। গোটা আঙিনা সুগন্ধে মাতোয়ারা। পাখপাখালি কিচিরমিচির জুড়েছে মনের আনন্দে।
এরকম পরিবেশের বর্ণনা পাওয়া যায় রূপকথার বইয়ে। কিন্তু পাথুরে দেয়ালের ওপাশ থেকে দেখলে তীক্ষ্ণ পর্যবেক্ষণশক্তি না থাকলেও যে-কারও চোখে ধরা পড়বে, মরে গেছে গাছগাছড়ায় ঘেরা ছোট্ট বাড়িটার প্রাণভোমরা। জানালার শার্সি আর বাইরের দেয়াল জুড়ে না-ছাঁটা আইভি লতার অবাধ বিস্তার।
লনটার অবস্থা আরও শোচনীয়। ঘাসগুলো বাড়তে বাড়তে চলে গেছে দূরের নদীর দিকে। গেল-শীতের ঝরা পাতাগুলোর বেশির ভাগ এখনও বসন্ত-বাতাসে গড়াগড়ি খাচ্ছে প্রাঙ্গণে।
স্থানীয় লোকজন এখনও কাটিয়ে উঠতে পারেনি আকস্মিক মৃত্যুর ধাক্কাটা।
মাস পাঁচেক আগে মর্মান্তিক এক গাড়ি দুর্ঘটনায় প্রাণ হারিয়েছে গ্রামের তরুণ যাজক চার্লস প্যাটিনসন। মানুষটা অত্যন্ত প্রিয়পাত্র ছিল লিটল ডেণ্টনের সহজসরল, নিরীহ অধিবাসীদের। যাজকের হাসি মাখা মুখটা দেখলে দিনটা ভালো যায়, এমনই বিশ্বাস ছিল এ গাঁয়ের সবার।
প্যাটিনসন পরিবারের কয়েক প্রজন্মের পুরানো বাড়িটার কর্তৃত্ব এখন বর্তেছে যাজকের স্ত্রী ডায়ানা প্যাটিনসনের উপর। একটু একটু করে বুঝে নিচ্ছে সে পুরুষালি দায়িত্বগুলো। সম্পত্তির দেখভাল—সেটাও শিখে নিতে হচ্ছে যথাসাধ্য।
বাগানের একটা বেঞ্চিতে বসে অনেক পুরানো এক বিচ গাছের দিকে বিষণ্ণ দৃষ্টিতে তাকিয়ে আছে ডায়ানা। শোকাহত কারও দীর্ঘশ্বাসের মত থেকে থেকে বইছে বাতাস।
একা নয় ও।
তরুণীর পাশে বসা মানুষটি দৈর্ঘ্যে পাঁচ ফুট এগারো ইঞ্চি, বয়স আটাশ প্রায়। চোখ আর চুলের রং কুচকুচে কালো। দৃষ্টিতে রাজ্যের মায়া। রোদে পোড়া সুঠাম দেহ যেন টান টান করে E-তে বাঁধা গিটারের প্রথম স্ট্রিং।
রানা এজেন্সি-র লণ্ডন শাখার কাজকর্ম কেমন চলছে, সরেজমিনে দেখতে এসেছিল মাসুদ রানা। আগেই প্ল্যান করা ছিল, এদিকে এলে ক’দিন বেড়িয়ে যাবে লিটল ডেণ্টনের এই শান্ত গ্রামে, দেখা করে যাবে ইটন কলেজের প্রিয় দুই সহপাঠীর সঙ্গে। সেই মোতাবেক আসা ওর অক্সফোর্ড- শায়ারের ছোট্ট এই গাঁয়ে।
বদলে কী পেল? চরম দুঃসংবাদ।
রানার মনটা এক ছুটে চলে গেছে ওর সেই স্বর্ণোজ্জ্বল দুরন্ত কৈশোরে। ছোটবেলা থেকেই খানিকটা অন্য রকম ছিল বলে ওর প্রতি আকৃষ্ট হতো মেয়েরা। ডায়ানা ওয়াটসন ও হয়েছিল। এবং আরও অনেক মেয়ের মত রানার কাছে সাড়া না পেয়ে রেগে গিয়েছিল ভীষণ। জেদের বশে জড়িয়ে পড়ে রানারই প্রিয় বন্ধু চার্লস প্যাটিনসনের সঙ্গে।
আগে থেকেই ডায়ানাকে পছন্দ করত চার্লস। ঝোঁকের মাথায় রিলেশনে জড়িয়ে হাসিখুশি ছেলেটার প্রতি আস্তে আস্তে দুর্বল হয়ে পড়ে জেদি কিশোরীও। স্কুল পেরিয়ে কলেজে ওঠে ওরা একই সঙ্গে।
পরে অবশ্য রানার সঙ্গেও সহজ, স্বাভাবিক হয়ে যায় ডায়ানার সম্পর্কটা। ত্রিরত্ন হয়ে ওঠে ওরা একটা সময়ে।
সময় গড়ানোর সঙ্গে সঙ্গে পরিণত হয় কাঁচা বয়সের বন্ধুত্ব। যথাসময়ে পরিণয়ে আবদ্ধ হয় চার্লস ও ডায়ানা। লিটল ডেণ্টন নামের নিভৃত এ গাঁয়ে ঈশ্বর ও মানবতার সেবায় নিজেদের উৎসর্গ করে ওরা দুই বন্ধু।
ওদিকে, ওদের সম্পূর্ণ বিপরীত পথে হেঁটে রানা বেছে নেয় মৃত্যুঝুঁকিপূর্ণ এক বিপজ্জনক পেশা।
আর এখন দেহমন জুড়ে অসংখ্য লড়াইয়ের ক্ষতচিহ্ন নিয়ে ভাবছে—আরও একটা নাম যুক্ত হলো হারিয়ে ফেলা প্রিয়জনের তালিকায়। ওর নিজের মা-বাবাকেও তো এমনই এক সড়ক-দুর্ঘটনা কেড়ে নিয়েছে বড্ড অসময়ে।
হাই-ভেলোসিটি রাইফেলের গুলির মত বুকটা ওর এফোঁড়-ওফোঁড় করে দিয়েছে বন্ধু চার্লসের অকাল মৃত্যু।
দীর্ঘশ্বাস ফেলল একটা।
এখানে আসার পর, বোঝার জন্য গবেষণা করতে হয়নি রানাকে, বেকায়দায় পড়েছে ডায়ানা পরিবর্তিত পরিস্থিতির সঙ্গে নিজেকে মানিয়ে নিতে গিয়ে।
এড়িয়ে যেতে পারেনি ও নিজের দায়িত্ব ও কর্তব্য। ঢাকায় টেলিফোন করে সংক্ষেপে সব কিছু জানায় বিসিআই চিফকে।
প্রিয় এজেন্টের বন্ধুবিয়োগে খুবই মর্মাহত হয়েছেন বাংলাদেশ কাউন্টার ইন্টেলিজেন্সের বিগবস, মেজর জেনারেল (অবসরপ্রাপ্ত) রাহাত খান। নিজে থেকেই বাড়িয়ে দিয়েছেন সদ্য সফলভাবে মিশন শেষ করা রানার ছুটি।
গত কয়েক দিন ধরে যতভাবে সম্ভব, ডায়ানা ও তার ছোট্ট ছেলেটাকে নানাভাবে সাহায্য করে চলেছে রানা। ওরা একটু সামলে নিলে ফিরবে দেশে।
আর বিপদের সময়ে অযাচিতভাবে পুরানো বন্ধুকে পাশে পেয়ে ডায়ানাও যেন চাঁদ পেয়েছে হাতে। নানান কাজের ফাঁকে ফাঁকে নিজের আর চার্লসের বিষয়ে প্রচুর কথা বলে বলে হালকা করেছে নিজেকে। শুনতে শুনতে আরও ভারি হয়েছে অজস্র স্মৃতির ভারে ভারাক্রান্ত রানার হৃদয়।
পুরানো বিচ গাছটার পাতাশূন্য, মরা একটা মোটা ডালের দিকে তাকিয়ে থেকে ভাবছে এখন, আজই কেটে ফেলতে হবে ওটা। এ ছাড়া শুরু করে দিতে হবে ঘাস কাটানোর কাজটাও।
আগেই লক্ষ করেছে, চার্লসের প্রিয় সামার হাউসের কাঁচের ছাতের উপর ঝুঁকে রয়েছে মরা ডালটা। জোর বাতাসে ভেঙে পড়তে পারে যখন-তখন। সেক্ষেত্রে ছাত মেরামতির এলাহি খরচের ধাক্কা তো রয়েছেই; কারও গায়ে গিয়ে যদি পড়ে, অপয়া হিসাবে পাকাপাকিভাবে প্রতিষ্ঠিত হয়ে যাবে প্যাটিনসন হাউসের নামটা।
আরও কী কী জরুরি কাজ সেরে নিতে হবে, মনে মনে গুছিয়ে নিচ্ছে রানা, এমন সময় ঝোপঝাড় ভেঙে বেরিয়ে এল পাইপার মারু।
বিচিত্র এই নামের মানেটা কী, জানতে চেয়েছে ও। জবাবে বলেছে ডায়ানা, প্রিয় টিভি সিরিজে দেখা ফরাসি এক স্যালভিজ শিপের নামে নাম রেখেছে ও কুকুরটার। তারের মত পাকানো পশমের সারমেয়টি আদতে কোন জাতের টেরিয়ার, জানা নেই কারও।
না-ছাঁটা উঠন ধরে ছুট লাগাল প্যাটিনসনদের পোষা কুকুর। ক’টা গোলাপ গাছের বারোটা বাজিয়ে তাড়া খাওয়া তেলাপোকার মত সুড়ত করে অন্তর্হিত হলো দূরপ্রান্তের গুল্মলতার দঙ্গলে। শোনা গেল ওটার ফুর্তির ডাক। খরগোস-টরগোস দেখেছে বোধ হয়।
চারপেয়েটার কাণ্ডকারখানায় স্নেহ ঝরে পড়ল ডায়ানার চোখ থেকে। ওটাও ওর মত শোক সামলে উঠেছে বেশ অনেকখানি।
ডাল কাটার জন্য যা যা প্রয়োজন, সবই পেল রানা বাড়ির পিছনের উডশেডে। দড়ির বাণ্ডিল নিল ও ওখান থেকে। মই ঠেকাল গাছের গায়ে।
উপরে ওঠার পর ধীরস্থির সাবধানতায় আঠারো ফুট আন্দাজ চলে এল ডাল বেয়ে।
দু’চোখে শঙ্কা নিয়ে নিচ থেকে চেয়ে রয়েছে ডায়ানা। বিপজ্জনকভাবে লটকে থাকা অবস্থায় বেয়াড়া ডালটায় রশি বাঁধল রানা। ঠিকভাবে বাঁধা হয়েছে, নিশ্চিত হওয়ার পর নিচে এসে তুলে নিল চেইন-স।
ভালভ নেড়েচেড়ে প্রাইম করল ও যন্ত্রটার কার্বুরেটর। স্টার্ট কর্ড ধরে টান দিতেই টু-স্ট্রোক ইঞ্জিনের তীক্ষ্ণ গুঞ্জনে খান খান হয়ে ভেঙে পড়ল সকালবেলার প্রশান্তি।
সময় লাগল খণ্ড খণ্ড করে বিরাট আকারের ডালটা কেটে আলাদা করতে। সুচারু কাজ করা গ্লাসরুফের উপর যাতে ফসকে না পড়ে, সেদিকে লক্ষ রেখে রশির সাহায্যে সাবধানে নামিয়ে আনা হলো টুকরোগুলো।
‘চার্লির প্রিয় গাছ ছিল এটা,’ মন্তব্য করল ডায়ানা রানা নেমে এলে। ‘ছোটবেলার অনেক অ্যাডভেঞ্চারের গল্প শুনেছি ওর মুখে। পাখির ডিম-বাচ্চার খোঁজে চড়ত নাকি ওটায়। একটুর জন্য বেঁচে গিয়েছিল একবার সাপের কামড় খাওয়া থেকে। …ভালো লাগছে না এত বড় ডালটা এভাবে কাটতে হলো বলে।’
দীর্ঘশ্বাস চেপে চোখ তুাে চাইল রানা গাছটার দিকে। কড়া রোদ থেকে রক্ষা করছে ওদের মত একই বয়সী গাছটা শীতল ছায়া দিয়ে। মমতার পরশ যেন প্রিয় বন্ধুর।
‘বরং এটা ভেবে মনকে সান্ত্বনা দিতে পারো–ভালো লাকড়ি হবে এ দিয়ে,’ বলল ও চোখ নামিয়ে। ঠোঁটের কোণে মৃদু হাসি। ‘কার্বন নিউট্রাল ফিউল। পরিবেশের ওপর ক্ষতিকর প্রভাব নেই বললেই চলে। …চলো, উডশেডে নিয়ে রাখি এগুলো; ফাড়ব ওখানে।’
দুপুর হয়ে এল হাড়ভাঙা খাটুনির কাজটা শেষ হতে হতে। দু’জনেরই তেষ্টা পেয়েছে প্রচণ্ড। পেটও চোঁ-চোঁ করছে খিদেয়।
কিচেনের ঠাণ্ডায় বসল ওরা লম্বা পাইন টেবিলটায়। আয়েশ করে চিবাল মাংসের পুর দেয়া স্যাণ্ডউইচ। সঙ্গে রয়েছে ফ্রি থেকে বের করা বিয়ার।
খাওয়া শেষ হওয়ার আগেই বাচ্চা প্যাটিনসন ‘চ্যাঁ’ করে ওঠায় দ্রুত পায়ে বেরিয়ে গেল ডায়ানা।
রানা বসে রইল ওখানেই। খোলা জানালা দিয়ে কানে এল পাইপার মারুর উত্তেজিত ঘেউ ঘেউ।
নিচতলার হলওয়েতে সদর-দরজার ঘণ্টি বেজে উঠল একটু পর।
কে এল?
আবার বাজল ঘণ্টি।
আবারও।
তখনই খেয়াল হলো ওর, এদের বহু বছরের পুরানো কেয়ারটেকার বৃদ্ধ বাড়ি নেই এ মুহূর্তে। গাঁয়ের হাটে গেছে সদাইপাতি কেনার জন্য।
এত তাড়াতাড়ি তো ফিরবে না জন!
ডায়ানা বোধ হয় বাচ্চা নিয়ে ব্যস্ত এখন।
কিচেনের জানালা দিয়ে মাথা বের করল রানা। দেখতে পেল মেয়েটাকে।
‘ডায়ানা!’ ডাক দিল। ‘দেখেছ নাকি, কে এল?’
বাতাসের বিপরীতে বলে কথাগুলো কানে পৌঁছল না বান্ধবীর। ব্যস্ত সে এ মুহূর্তে, নজর নেই এদিকে।
রানাকেই উঠতে হলো অগত্যা। কিচেন থেকে বেরিয়ে চলল ও এন্ট্রান্স হলের উদ্দেশে।
ওদিকে মুহুর্মুহু বেজেই চলেছে দরজার বেলটা.
আচ্ছা অধৈর্য লোক তো!
‘আসছি… আসছি!’ চেঁচিয়ে সাড়া দিল বিরক্ত রানা।
নব ঘুরিয়ে হ্যাচকা টান দিয়ে খুলল ও দরজাটা।
চৌকাঠের ওপাশে দাঁড়ানো মানুষটিকে দেখে শিরশিরে অনুভূতি জাগল ওর পেটের মধ্যে।
ছিপছিপে গড়নের এক তরুণী দাঁড়িয়ে দোরগোড়ায়। শেষ যতটা দেখেছিল রানা, তার চেয়ে লম্বায় বেড়েছে চুলগুলো। ছড়িয়ে রয়েছে কাঁধের উপর। আর সব কিছু ঠিক আগের মতই।
ভ্যাবাচ্যাকা খেয়ে তাকিয়ে আছে রানা মেয়েটার দিকে।
‘সেলেনা, তুমি!’মাস খানেক আগের কথা।
ফেয়ারফ্যাক্স কাউন্টি, শেফার্ডসটাউন, ভার্জিনিয়া।
উষ্ণ, আর্দ্র এক মধ্যরাত।
গাছের সারিঅলা জনহীন এক রাস্তার ধারে দাঁড়িয়ে আছে আকর্ষণীয় চেহারার টাউনহাউসটি। মাথার উপর অকৃপণভাবে আলো বিলাচ্ছে চাঁদ। বেডসাইড টেবিলে রাখা সেলফোনের আওয়াজে অকস্মাৎ নিদ্রা টুটে গেল ঘুমন্ত বাড়িটার।
চাদরের নিচ থেকে বিছানায় শায়িত মানুষটার একটা হাত বেরিয়ে এসে মুঠোয় চেপে ধরল ফোনটা। চেহারাকে চিরতার পানি খাওয়ার মত বানিয়ে ঠেসে ধরল কানে।
‘কে, মিয়া, আপনি?’ পয়লাই ঝাল ঝাড়ল বাড়ির মালিক। ‘দিনরাত্তির সব গুলে খেয়েছেন নাকি?’
‘ফিল কোহেনের সঙ্গে কথা বলছি?’ জানতে চাইল রুঠা এক পুরুষকণ্ঠ। গলা শুনে মনে হয়— বয়সটা তার চল্লিশের ঘরে।
‘জি, বলছেন। আপনার পরিচয়?’
‘ফক্স মোলডার।‘
মুহূর্তের নীরবতা। ‘নিজের নামের ব্যাপারে অনিশ্চিত মনে হচ্ছে কেন আপনাকে, মিস্টার ফক্স মোলডার?’ ড্রিঙ্ক- ট্রিঙ্ক করেছে ব্যাটা—গলার স্বরে ধারণা করছে কোহেন। ‘সে যা-ই হোক, কিচ্ছু এসে যায় না তাতে। এ নামের কাউকে চিনি না আমি। বুঝতে পারছি না, কী করে পেলেন এই নাম্বার। আরেক বার রাতবিরেতে ডিসটার্ব করেছেন তো, হাজতবাসের সুবন্দোবস্ত করে দেব—বুঝেছেন?’
‘ফোন রাখবেন না, প্লিজ!’ করুণ মিনতি. ওপাশের কণ্ঠটায়। ‘একান্তই প্রয়োজন আমার আপনার সাহায্য। গোপনীয়তার খাতিরে বলতে পারছি না, কোত্থেকে পেয়েছি নাম্বারটা। যার কাছে পেয়েছি, সে আমাকে আশ্বাস দিয়েছে, বিশ্বাস করা যায় আপনাকে। একটু সময় দিন… একটু মনোযোগ দিয়ে শুনুন আমার কথা!’ সেকেণ্ডের বিরতি নিল কলার। ‘আমিও একজন সরকারি কর্মচারী।’
‘আপনার কথার মাথামুণ্ডু কিছু বুঝতে পারছি না আমি! আমি তো প্রাইভেট জবে আছি,’ সত্য স্বীকার করল না কোহেন। ‘সরকারি লোক, কে বলল আপনাকে? সাহায্য লাগলে, পুলিসের কাছে যাচ্ছেন না কেন?’
‘নো ওয়ে, ম্যান। এফবিআই-এরও হেল্প নেয়ার উপায় নেই কোনও। ঠিক আপনার সাহায্যই প্রয়োজন আমার, যেহেতু আপনি কোম্পানি-র লোক।’
কোম্পানি হচ্ছে সিআইএ-র ডাকনাম। প্রতিষ্ঠানটির কর্মকর্তা-কর্মচারীদের কাছে এ নামেই পরিচিত সেন্ট্রাল ইন্টেলিজেন্স এজেন্সি। আর এ সংস্থারই স্পেশাল ইনভেস্টিগেটর ফিল কোহেন।
কিন্তু ওর পেশার খবর তো সাধারণের জানার কথা নয়!
‘যার কাছেই শুনেছেন, ভুল শুনেছেন,’ নাকচ করে দিল ও ফক্স মোলডারকে। ‘আর কোনও কথা নয়। আবারও সাবধান করছি আপনাকে। বাই বাই।’
ওপাশ থেকে ‘মিলফোর্ড ব্রাউন’ নামটা উচ্চারণ করায় ফোনটা আর কাটা হলো না কোহেনের। উল্টো আরও একটু জোরে চেপে ধরতে হলো কানে।
‘কী বললেন?’
‘আপনার বন্ধুর মৃত্যু হয়েছে কীভাবে, জানি আমি, আওড়াল ওপ্রান্তের কণ্ঠ।
কথাগুলো যেন সপাটে চড় কষাল কোহেনের গালে।
প্রায় বিশ বছর আগে একই সঙ্গে এজেন্সিতে যোগ দেয় ব্রাউন আর কোহেন। বিভিন্ন রিক্রুট ট্রেইনিং প্রোগ্রামের মধ্য দিয়ে সদ্ভাব গড়ে ওঠে দু’জনের। কোহেনের অফিসের দেয়ালে ফ্রেমবন্দি একটা ফোটোগ্রাফও রয়েছে দুই সহকর্মীর। সাত বছর আগে মিসৌরি ব্রেকসে এক ক্যানু ট্রিপে তোলা। উজ্জ্বলরঙা ওয়েটসুট পরা দু’বন্ধুতে কসরত করছে ক্যানু-প্যাডল নিয়ে। ফিল কোহেনের বয়স তখন সাঁইতিরিশ। তখন পর্যন্ত ফিট রয়েছে মেরিন কোরের দিনগুলোর মত। দু’বছরের ছোট, সুদর্শন মিলফোর্ড ব্রাউনের রোদ-ঝলসানো চেহারায় দু’কান পর্যন্ত ঠেকেছে গিয়ে হাসি।
পরের বছরগুলোতে বিদেশ-বিভূঁইয়ে নানান ভূমিকায় অবতীর্ণ হতে দেখা গেল ব্রাউনকে। সবগুলো মিশনের কথা বলতেও পারত না খোলাখুলি। মাঝে-সাঝে দেখাসাক্ষাৎ হতো বটে দু’জনার, তবে খুব অল্প সময়ের জন্য।
তার পর তিন মাস আগে ছুটিতে বউকে নিয়ে ম্যালিবু উপকূলে গেল স্কুবা ডাইভিঙে। সেখানেই ঘটল হৃদয় বিদারক ঘটনাটা।
করোনারের রিপোর্টে বলা হয়েছে: দুর্ঘটনাবশত ডুবে গিয়ে মৃত্যু। খিঁচ ধরে থাকতে পারে পায়ে। হতে পারে অন্য কিছুও। এটুকু হলেও কথা ছিল না। কিন্তু বোটের ঘুরন্ত প্রপেলারের সঙ্গে বাড়ি খেয়ে এমনই বিতিকিচ্ছি দশা হয়েছিল মৃত দেহটার, ডেন্টাল রেকর্ড থেকে শনাক্ত করতে হয়েছে লাশের পরিচয়।
অনেক কষ্টে ঢোক গিলল কোহেন। নিজের হৃৎস্পন্দনও যেন শুনতে পাচ্ছে ও। ‘সবাই-ই জানে, কীভাবে মারা গেছে মিলফোর্ড।
‘না, জানে না,’ জবাব দিল অপর প্রান্ত। ‘তবে গাদাগুচ্ছের মিথ্যায় যদি বিশ্বাস করতে চান, সেক্ষেত্রে অন্য কথা।’ নাটকীয়ভাবে আবার বিরতি নিল মোলডার। ‘আপনার বন্ধুর ব্যাপারেই নয় শুধু, আরও অনেক কিছুই জানা আছে আমার।’
‘ফক্স মোলডার নাম নয় আপনার!’ ধরে বসল কোহেন। ‘আমিও দেখেছি এক্স-ফাইলস টিভি সিরিজটা। আসল নামটা বলে ফেলেন তো এই বেলা!’
নিজের ফোন নাম্বার জানাল কলার। ‘একটা ফোনবুথ রয়েছে আপনার বাড়ি থেকে তিন ব্লক দক্ষিণে। পনেরো মিনিটের মধ্যে ওখানে গিয়ে ডায়াল করবেন নাম্বারটা।’ রিপিট করল ডিজিটগুলো। ‘ইজ দ্যাট ক্লিয়ার?’
‘নেগেটিভ। কেন করব কাজটা?’
‘কারণ, মিস্টার ব্রাউনের ব্যাপারে আরও অনেক কিছু জানতে চান আপনি — চান না?’
আর কথা বাড়াল না রহস্যময় কলার। রেখে দিল ফোনটা।
টোপ গেলার ব্যাপারে খুব একটা আগ্রহ পাচ্ছে না কোহেন। কত রকম ছাগল-পাগল রয়েছে দুনিয়ায়! খানিকটা বিচলিত লাগছে অবশ্য বন্ধুর ঘটনাটা সামনে আসায়।
আরেকটা গুরুত্বপূর্ণ ব্যাপার। ছদ্মনামধারীর আহ্বানে সাড়া দেয়ার মানে, নিজের পেশাগত পরিচয় স্বীকার করে নেয়া। পস্তাতে হতে পারে এর জন্য।
টিক টিক করে পেরিয়ে যাচ্ছে মুহূর্তগুলো। মন থেকে তাড়াতে পারছে না কোহেন ফোনকলটা। ছটফট করছে বিছানার কিনারে বসে।
শেষটায়, জিত হলো কৌতূহলেরই।
গায়ে কাপড় চাপিয়ে তড়িঘড়ি করে বেরিয়ে এল সে বেডরুম থেকে।
ঝুড়ি থেকে বেরিয়ে এসে অন্ধকার হলওয়েতে প্রত্যাশা নিয়ে লেজ নাড়তে লাগল পোষা সারমেয়।
‘কী, রে, বুস্টার!’ জানোয়ারটার উদ্দেশে বলল কোহেন। ‘নাইটওয়াক হয়ে যাবে নাকি খানিকটা?’
স্ট্যাণ্ড থেকে রশিটা তুলে নিয়ে বুস্টারের কলারে আটকাল ও। কোহেন আর ওর বিশাল ল্যাব্রাডরটাই টাউনহাউসের একমাত্র বাসিন্দা। এখন পর্যন্ত কোনও মিসেস কোহেনের পদচিহ্ন
পদচিহ্ন পড়েনি এ-বাড়িতে। সিআইএ-র চাকরিতে ওর মতন ডেডিকেটেড লোকেদের ব্যক্তিগত জীবনে দেয়ার মত সময় থাকে না বড় একটা। তবে শুভ দিন আসতে দেরিও নেই বেশি।
সদর দরজা থেকে সিঁড়ির ধাপগুলো পেরিয়ে রাতের রাস্তায় নেমে এল কোহেন। জিভ বের করে মনিবের পাশে পাশে মনের সুখে চলল পোষা ল্যাব্রাডর।
মাত্র তিনটে ব্লক দূরের বুথ পর্যন্ত পৌঁছুতে পৌঁছুতেই ফুরিয়ে গেল দম। ফিটনেস ঠিক না রাখার কুফল টের পাচ্ছে কোহেন হাড়ে-মাংসে।
ডায়াল করল কলারের দেয়া নাম্বারে।
‘ভাবা শুরু করেছিলাম, আসবেন না আপনি,’ ফোন ধরেই বলে উঠল মোলডার।
‘বেশ। আমার মনোযোগ কাড়তে সফল হয়েছেন আপনি। কিন্তু এসব ঢাক ঢাক গুড় গুড় একদমই পছন্দ নয় আমার। এর জন্যে রাতদুপুরে বিছানা ছাড়তে হলে তো আরও নয়। পরিচয় যেহেতু জানা আছে; নিশ্চয়ই বুঝতে পারছেন, কেউ আমার সঙ্গে টাল্টিবাল্টি করলে, পরিণাম কী হতে পারে!’
‘কেউই টাল্টিবাল্টি করছে না আপনার সঙ্গে। কিন্তু, ভাই, একা তো আপনি? ঠিক জানেন, ফলো করেনি কেউ?’
‘করেছে। একটা জিন্দালাশ!’ বলল কোহেন বিরক্তিভরে। ‘খোদার ওয়াস্তে শুরু করবেন? না রাখব?’
মুহূর্ত খানেকের বিরতি। তার পর গলায় রহস্য ঢেলে দুটো শব্দ উচ্চারণ করল ফক্স মোলডার।
‘প্রজেক্ট ডুডে।’
বি-গ্রেড কোনও স্পাই মুভির টাইটেল বলে মনে হলো কোহেনের।
‘জীবনেও শুনিনি এ জিনিস! কী এই অশ্বডিম্ব?’
‘শুনলে তো এত কাহিনী করতাম না আপনার সঙ্গে।’
‘হেঁয়ালি বাদ দিয়ে মিলফোর্ড ব্রাউনের ব্যাপারে কী বলবেন, বলুন।’
‘বলছি।’ দম নিল মোলডার। ‘প্রজেক্ট ডুডের সঙ্গে জড়িত ছিলেন ব্রাউন। বছর তিনেক আগে যোগ দেন এটাতে।’
‘কই, কখনও তো কিছু বলেনি আমাকে!’
‘কেন বলেননি, বুঝতে পারছেন না? নিজেও জানতেন না, কীসের সঙ্গে জড়িয়েছেন তিনি। ছদ্ম-আবরণে ঢাকা ছিল প্রজেক্টটা। কিংবা জানলেও, গোপনীয়তার কারণে মুখ খোলার উপায় ছিল না।’
‘বলে যান।’
‘কেউই আলাপ করে না ডুম্‌য্ডেকে নিয়ে, বাইরের কারোরই জানা নেই ডুমডের সম্বন্ধে। হোমল্যাণ্ড সিকিউরিটি নয়, সিআইএ নয়, এমনকী প্রেসিডেন্টও অবগত নন এটার ব্যাপারে।’
‘জানেন শুধু আপনি,’ বাঁকা সুরে বলল কোহেন। ‘আর তাতেই হয়ে গেছেন বিশেষ কিছু।’
‘আমিও অংশ ছিলাম ওটার, খোলসা করল মোলডার। ‘প্রজেক্টটার গোপন রহস্য সম্বন্ধে অল্প যে-ক’জন পূর্ণ ওয়াকিবহাল, বলতে পারেন, তাদেরই একজন এই বান্দা।
‘প্রজেক্ট ডুমডেটা আসলে বিষ্ঠার মত। যতক্ষণ অ্যাডমিনিস্ট্রেশনের জঠরে রয়েছে, নো ঝক্কি-ঝামেলা। কিন্তু একটি বার বেরিয়ে গেলেই বদ গন্ধে আবিল করে তুলবে চারপাশ। বিশেষ উদ্দেশ্য নিয়ে তৈরি এই হাইলি ক্লাসিফায়েড গভর্নমেন্ট প্রোগ্রামের কাছে ছেলেখেলা মনে হবে ডারপা-র কর্মকাণ্ডকে।’
‘আচ্ছা!’ ডিফেন্স অ্যাডভান্সড রিসার্চ প্রজেক্টস এজেন্সি-র সংক্ষিপ্ত রূপ যে ডারপা, জানা আছে কোহেনের।
‘হ্যাঁ। চারটা বছর ডুমডের সঙ্গে যুক্ত ছিলাম আমি। ডিপ্রেশন, অ্যালকোহল, মাদকাসক্তি—এই তিন প্রবলেম দেখিয়ে ট্রিটমেন্টের জন্যে ডিসচার্জ নিই মাস দেড়েক আগে। আসল কথা হলো: গোপনে গোপনে কী ছক কষছে ওরা, জেনে যাওয়ার পর আত্মসম্মানবোধ আর অবশিষ্ট ছিল না নিজের মধ্যে। সেজন্যেই বেরিয়ে আসতে চেয়েছি যে-কোনও মূল্যে। তাতেও কি নিস্তার রয়েছে? সর্বক্ষণ তটস্থ হয়ে থাকতে হচ্ছে অজানা ভয়ে। তার পরও কিছু একটা না করা অবধি সোয়াস্তি নেই আমার!’
‘কী করার কথা বলছেন আপনি?’ বিষয়টা ধরতে পারছে না বলে চরম বিরক্তিতে ভুগছে কোহেন।
কবরের মত ভারি নীরবতা বিরাজ করল কয়েক মুহূর্ত। মানুষের স্নায়ুর জোর পরীক্ষা করাটা মোলডার লোকটার একটা বদভ্যাস বলে মনে হচ্ছে সিআইএ এজেন্টের।
‘বাকি কথাগুলো শোনার জন্যে সামনাসামনি দেখা হতে হবে আমাদের,’ স্তব্ধতা ভেঙে বলল অবশেষে মোলডার নামধারী লোকটা।
‘বলছেন, মদখোর ড্রাগ অ্যাডিক্ট আপনি। মেন্টাল সমস্যাও রয়েছে। কী করে ভরসা রাখি আপনার কথায়!’
‘এ-ও বলেছি—নীচতা ও মিথ্যার জগতে বিচরণ করবেন কি করবেন না, সেটা আপনার বিবেচনা,’ খানিকটা উত্তেজিত হয়ে বলল মোলডার। ‘আমি যে-কথাগুলো শোনাতে চাইছি আপনাকে, হাট হয়ে খুলে যাবে তাতে বিশাল এক চক্রান্তের দরজা। অনেক ভেবেচিন্তে নির্বাচন করেছি আপনাকে। এখন যদি সাহায্য না পাই আপনার, সিএনএন-এর সঙ্গেই কন্ট্যাক্ট করতে হবে আমাকে। এটাও বলে রাখছি, বোমটা ফাটানোর পর কিন্তু হাত কামড়াতে হবে আপনাকে!’
‘লোভ দেখাচ্ছেন? তা, আমাকেই বেছে নেয়া কেন-হোয়াই মি? স্রেফ তো একজন ইনভেস্টিগেটর আমি। বিরাট মেশিনের ক্ষুদ্র একটা বল্টু। সত্যিকার কোনও ক্ষমতা বলতে তো কিছুই নেই এই আমার।’
‘অন্তত আমার চাইতে ভালো অবস্থানে রয়েছেন। গরম জিনিস, ভাই, এটা! এসব নিয়ে যদি ওপরমহলের দৃষ্টি আকর্ষণ করি, স্ট্রেইট পাছা ঝলসানো হবে আমার। শুনেছি, সোজা-সাপটা লোক আপনি, সত্যিকারের সচ্চরিত্র মানুষ। আজকাল তো বেশির ভাগই দুইমুখো সাপ।’
‘সাধ্যমত নিষ্ঠার সঙ্গে নিজের কাজটুকু করি,’ অযথা বিনয় দেখানোর লোক নয় কোহেন। ‘কাজের প্রয়োজনের সঙ্গে আপস করি না কখনও। সেজন্যে যদি সৎ লোক বলেন আমাকে, তা হলে তা-ই।’
‘সেক্ষেত্রে আগামী কাল রাতে দেখা করুন ওয়াশিংটনে…’
‘ওয়াশিংটনের কোথায়?’
‘কানেক্টিকাট অ্যাভিনিউ নর্থওয়েস্টের আমেরিকান সিটি ডাইনার। চেনেন?’
গভীর জলে ডুবতে চলেছে, টের পাচ্ছে কোহেন। এক মুহূর্ত ভেবে নিয়ে বলল, ‘খুঁজে নিতে পারব।’
‘সময়: আটটা। থাকবেন কিন্তু! আপনার মুখচেনা নই আমি। সেজন্যে খুঁজে নেব আপনাকেই।’
কেটে দেয়া হলো ফোন। শব্দ হলো—খুট।রানা আর সেলেনা যখন অপেক্ষমাণ মার্সিডিসটার কাছে ফিরে এল, শেষ গ্রাসটুকু গিলে নিয়ে উদরপূর্তি সারা হয়ে গেছে ট্যাক্সি ড্রাইভারের। স্ন্যাকসের খালি মোড়কটা দলা পাকিয়ে ঠেসে ঢোকাল ম্যাপ কমপার্টমেন্টে। কমপক্ষে আরও এক শ’টা মোড়কের ঠাঁই নাই… ঠাঁই নাই দশা ওখানে।
ঢেকুর তুলল ‘ঘউক’ করে। দুই ভুরু নাচিয়ে জিজ্ঞেস করল, ‘এবার কোথায়, বন্ধুরা?’
গার ডো’অস্টালিটজ রেলওয়ে স্টেশনের কাছাকাছি একটা ঠিকানা দিল রানা।
মাথা ঝাঁকাল ট্যাক্সি চালক। পানি ভরা বেলুনের মত থলথলে হাত দু’খানা রাখল স্টিয়ারিং হুইলে।
আস্তে-ধীরে গাড়িঘোড়ার ভিড়ে মিশে গেল মার্সিডিস।
‘প্যারিসের বিকারগ্রস্ত ট্যাক্সি রেসারদের তুলনায় ভয়ঙ্কর স্লো এক ড্রাইভার নিয়েছি আমরা,’ শুনিয়ে শুনিয়েই বলল সেলেনা। আশা: ইংরেজি বুঝলে হয়তো লজ্জায় কান কাটা যাবে ধুমসোটার। ‘তা, চলেছি কোথায় এখন?’
‘পরিচিত একজনের গ্যারাজে। মুহূর্তের নোটিসে ট্রান্সপোর্টের প্রয়োজন হলে কোনও রকম প্রশ্ন ছাড়াই পেয়ে যাই ওখান থেকে। ‘
মৃদু ভটভট আওয়াজে পুবে বুলেভার্ড কেলম্যানের দিকে মুখ ঘোরাল মার্সিডিস। এর পর বাঁয়ে টার্ন নিয়ে পড়ল অ্যাভিনিউ ডি’টালিতে, চলেছে নদীর দিকে।
ঘড়ি দেখল রানা। ধৈর্য থেকে বিচ্যুত না হয়ে তাকাল নীল আকাশের দিকে। প্রায় পুরো একটা মিনিট চেয়ে রইল বকের মত গলা বাড়িয়ে।
‘কী দেখছ, রানা?’ জানতে চাইল সেলেনা।
‘না, কিছু না।’
ব্যাপারটা কি অতিকল্পনা?—ভাবল রানা। নাকি সত্যিই ট্যাক্সির পিছু পিছু আসছে হেলিকপ্টারটা?
উঁচু উঁচু স্কাইস্ক্র্যাপারের পিছনে কয়েক মুহূর্তের জন্য হারিয়ে ফেলল ও যান্ত্রিক ফড়িংটাকে, তার পর আবার ধরা দিল ওটা দৃষ্টির সীমানায়। কয়েক শ’ ফুট উপর দিয়ে হোভার করে আসছে ঢিমে তালে। বিনোকিউলার ছাড়াই পরিষ্কার বুঝতে পারল রানা, পুলিসের ‘কপ্টার নয় ওটা। হয় কালো, না হয় কালচে সবুজ। গায়ে কোনও ধরনের চিহ্ন-টিহ্ন চোখে পড়ছে না।
‘ডানে ঘুরুন, নির্দেশ দিল ও ড্রাইভারকে।
‘রাস্তা এদিকে নয়,’ প্রতিবাদ জানাল ভোটকু।
‘আপনাকে যেটা করতে বলা হয়েছে, সেটা করুন!’ কড়া ধমক লাগাল রানা।
প্রধান সড়ক ছেড়ে অন্য এক রাস্তায় বাঁক নিল মার্সিডিস। সারি সারি পার্ক করা গাড়িকে দু’পাশে রেখে এগিয়ে চলেছে এখন।
‘বাঁয়ে মোড় নিন এবার।’ আঙুল দিয়ে দেখাল রানা।
‘ওয়ান-ওয়ে রাস্তা ওটা,’ আরেকটু জোরালো হলো আপত্তি।
‘দশ ইউরো বাড়তি।’
‘যেদিক খুশি, বস!’
এক সাইকেল আরোহীকে ভড়কে দিয়ে অবৈধ টার্ন নিল গাড়ি।
‘কী হচ্ছে এসব?’ চিন্তায় পড়ে গেছে সেলেনা। ‘ফলো করা হচ্ছে নাকি আমাদের?’
‘এক মিনিটের মধ্যেই জানতে পারব জবাবটা।’
জানালা আর সানরুফ দিয়ে উপরদিকে লক্ষ রাখছে রানা। এগিয়ে চলেছে গাড়ি ব্যাকস্ট্রিটের ভুলভুলাইয়া ধরে। নসিব অনুকূলে থাকলে দিশা হারিয়ে ফেলবে ‘কপ্টারের চালক। না হলেও ক্ষতি নেই। গ্রে কালারের মার্সিডিস ট্যাক্সির অভাব নেই প্যারিস শহরে। সহজেই মিশে যাওয়া যাবে ওগুলোর ভিড়ে।
কিন্তু মিনিট কয়েক বাদে ফের মেইন স্ট্রিটে উঠে এলে, আশার গুড়ে বালি পড়ল রানার। এখনও আকাশে ভাসছে ফড়িংটা, নেমে এসেছে আরও। পরিষ্কার বোঝা গেল এখন, ট্র্যাক করা হচ্ছে ওদের। জো নেই ওটার বাজ পাখির নজর ফাঁকি দিয়ে ট্রাফিকের স্রোতে হারিয়ে যাওয়ার।
‘আগের ঠিকানা বাদ,’ বলল রানা ড্রাইভারের উদ্দেশে। ‘বুলেভার্ড পেরিফেরিকের দিকে নিয়ে চলুন আমাদের।’
হতাশ ভঙ্গিতে শ্রাগ করল লোকটা। ভাবখানা ওর কী যায়–আসে এতে? মন ওদের, মর্জি ওদের। চাইলে গোটা প্যারিসই চক্কর দেয়াতে পারে। সে কেবল পকেটে পাত্তি পেলেই খুশি।
‘….এবং আরেকটু জোরে চালান, প্লিজ,’ যোগ করল রানা। ‘উপযুক্ত পারিশ্রমিক পাবেন আপনি।’
‘রিং রোডের দিকে চলেছি কেন, রানা?’ জিজ্ঞেস করল সেলেনা।
‘উড়ন্ত চিলের দৃষ্টি এড়াতে চাইলে, উত্তম করণীয় হলো—আণ্ডারগ্রাউণ্ডে চলে যাওয়া,’ ভেঙে বলল রানা।
শহরের বৃত্তাকার ডুয়াল ক্যারিজওয়ে তথা ডিভাইডেড হাইওয়ে গেছে জোড়া রোড টানেলের ভিতর দিয়ে। নিকটতম অ্যাকসেস রুট পোর্টে দে জেনটিলি থেকে কয়েক মিনিট এগিয়ে, পশ্চিমে কিছুটা বাঁক নিলেই পড়বে ওই টানেল। আধ কিলোমিটারেরও বেশি দীর্ঘ সুড়ঙ্গ দুটো।
টানেলের দ্রুতগতি গাড়ির স্রোতের মাঝে ব্রেক নেয়াটা এমনিতে অনুমোদিত নয়। তবে রানার আশা, অতিরিক্ত বিশ ইউরোতে হয়তো রাজি হয়ে যাবে ড্রাইভার। ভান করতে হবে, গড়বড় হয়েছে বাহনে। পরীক্ষার ছলে মার্সিডিস থামালে, এই সুযোগে নেমে যাবে ওরা। কোনও একটা সার্ভিস এক্সিটে পদব্রজে ঢুকে পড়ে বেরিয়ে যাবে সুড়ঙ্গ থেকে। উড়ন্ত ফড়িঙের দৃষ্টিপথে যখন উদয় হবে আবার, ধূসর যানটা তখন ফাঁকা। বেহুদাই গোটা শহর ঘুরিয়ে আনবে যান্ত্রিক পতঙ্গটাকে। যথেষ্ট টাকা আর নির্দেশ পেলে দিনভর এ কাজ করতে অমত করবে না নিশ্চয়ই কোনও পাখোয়াজ ড্রাইভার।
কিন্তু পোর্টে দে জেনটিলির দিকে মার্সিডিসটা কোর্স চেঞ্জ করতেই টের পেল রানা, শুরুর আগেই কেঁচে গেছে ওর পরিকল্পনা।
‘যাশালা!’ দুষল ও নিজের কপালকে।
‘কী হলো, রানা?’ চোখ দুটো বড় বড় হয়ে গেছে সেলেনার।
‘চার গাড়ি পিছনে। কালো একটা অডি। নিশ্চয়ই রেডিয়ো যোগাযোগ রয়েছে ‘কপ্টারের সঙ্গে।’
পিছের জানালা দিয়ে দৃষ্টি চালাল মেয়েটা। কাছাকাছি থাকার জন্য দ্রুত এগিয়ে আসছে অডি কিউসেভেন এসইউভি-টা। টিনটেড গ্লাসের কারণে দেখা যাচ্ছে না আরোহীদের।
‘কী করে আমাদের ট্র্যাক করল ওরা? রুদ্ধশ্বাসে স্বগতোক্তি করল সেলেনা। ‘শিয়োর তো তুমি?’
মানুষের মতই গাড়িটার বডি ল্যাঙ্গুয়েজ পড়তে পারছে রানা। নাইনটি নাইন পারসেন্ট শিয়োর ও, ওদেরই পিছু নিয়েছে ওটা। একটাই উপায় পুরোপুরি নিশ্চিত হওয়ার।
‘স্লো করুন গাড়ি,’ আদেশ করল ড্রাইভারকে। ‘এই মুহূর্তে!’
আয়নার ভিতর দিয়ে দুর্বাসা মুনির মত চোখের আগুনে ভস্ম করতে চেষ্টা করল ওকে মার্সিডিস চালক। তার পর অনিচ্ছা সত্ত্বেও ব্রেক চেপে বিরক্তির কারণ হলো পিছনের গাড়িগুলোর। একাধিক হর্ন ফুঁসে উঠল তীক্ষ্ণ স্বরে।
দু’পাশ দিয়ে বেরিয়ে যাচ্ছে যানবাহনগুলো। নীল একটা রেনোঁ সাঁ করে পাশ কাটানোর সময় ভুরু কুঁচকে জানালা দিয়ে মধ্যাঙ্গুলি দেখাল ড্রাইভার।
‘যথেষ্ট স্লো হয়েছে, জনাব?’ ক্ষুব্ধ স্বরে বলল অপমানিত ট্যাক্সি চালক।
পিছনে তাকাল রানা।
অডিটাও ব্যবধান রেখে মন্থর করেছে গতি ওভারটেকের কোনও চেষ্টাই নেই ওটার মধ্যে।
আর কিছু কি বাকি থাকে বোঝার?
‘বেশি স্লো করে ফেলেছেন,’ বলল ও ড্রাইভারকে। ‘পা সরান ব্রেক থেকে।
‘একবার স্লো… একবার ফাস্ট…’ শ্বাসের নিচে গজগজ করতে করতে গতি তুলল নাদুসনুদুস ড্রাইভার। ‘বোঝার সাধ্য নেই, কী চায় ব্যাটা!’
অন্য গাড়িগুলোর সঙ্গে যোগ দিয়েছে ওরা, আচমকা স্পিড তুলে আগে বাড়ল অডি। পাশাপাশি থাকতে চাইছে যেন।
‘আরও জোরে!’ মার্সিডিজ ড্রাইভারের বিরক্তির তোয়াক্কা করল না রানা।
নির্দেশমত এগিয়ে গেল ধূসর গাড়ি।
‘ওহ, শিট… রানা!’ হঠাৎই আঁতকে উঠল সেলেনা। ‘আরও একটা মনে হয় হাজির হয়েছে আমাদের লেজে!’
দেখল রানা। একই রকম দেখতে আরেকটা কালো গাড়ি কোত্থেকে উদয় হয়েছে পিছনে! গতি বাড়ছে ওটার।
‘কী করতে চাইছে ওরা?’ ভয়ানক আতঙ্ক পেয়ে বসেছে সেলেনাকে।
‘ঘিরে ফেলতে চাইছে আমাদের।’ বুঝে ফেলেছে রানা। বাইরে থেকে শান্ত দেখাচ্ছে ওকে, কিন্তু ভিতরটা যেন লণ্ডভণ্ড করে দিচ্ছে সুপার-সাইক্লোন। ‘যে-কোনও মুহূর্তে তৃতীয় আরেকটাকে দেখা গেলে অবাক হব না। সামনে চলে যাওয়ার চেষ্টা করবে ওটা, থামতে বাধ্য করবে আমাদের। এর পর দুটো জিনিসই ঘটতে পারে। হত্যা, নয় তো বন্দি।’
‘কিছু একটা করতেই হবে, রানা! মানসিক দুশ্চিন্তায় কাতর হয়ে পড়েছে সেলেনা। চোখ সরাতে পারছে না অডি দুটোর উপর থেকে।
দ্বিতীয় কিউসেভেন-টা এখন গায়ের একেবারে কাছে চলে এসেছে। ইঞ্জিন আর ট্রাফিকের গোঁলমাল ছাপিয়ে স্পষ্ট শোনা যাচ্ছে হেলিকপ্টারের ধুবধুর। নীলনকশা অনুযায়ী জাল গুটিয়ে আনছে ওরা।
ব্রাউনিংটা নিল রানা কোমর থেকে। সড়াত করে হাতের তালুতে পড়ল ম্যাগাজিন। পরীক্ষা করে নিয়ে যথাস্থানে ফেরত পাঠাল ওটা। ধীরস্থির ভঙ্গিতে স্লাইড টেনে নিশ্চিত হয়ে নিল, গুলি রয়েছে চেম্বারে। সিটের ব্যাকরেস্টের আড়ালে হয়ে গেল এগুলো—টেরটিও পেল না ভুঁড়িঅলা।
‘আপনার ব্রেক দুটো কি নষ্ট, না অন্য কিছু?’ জবাব চাইল রানা কর্কশ স্বরে।
মোটা গর্দান ঘুরিয়ে ওর দিকে চাইল চর্বির ডিপো। ‘লাইসেন্সটা খোয়াই, তা-ই চান আপনি? এরই মধ্যে যথেষ্ট সীমা লঙ্ঘন করে ফেলেছি!’
‘বেল্লিকটা দেখছি মেরেই ফেলবে আমাদের!’ তড়পে উঠল মেয়েটা। ‘খেয়ে খেয়ে কিচ্ছু নেই মাথায়!’
পথচারী পারাপারের ক্রসিং দেখা যাচ্ছে সামনে। পুশচেয়ার ও পেরামবুলেইটরে বাচ্চা নিয়ে রেড সিগনালের অপেক্ষায় দাঁড়িয়ে এক তরুণী।
‘গতি কমাবেন না!’ সেটাই করতে যাচ্ছে দেখে শাসাল রানা ড্রাইভারকে। ‘আরও দশ দেব, যদি লাল বাতির তোয়াক্কা না করেন।
সৌভাগ্যক্রমে, শর্করা ভরা স্ন্যাকসের মত পয়সার লোভেও নোলা সকসক করে ফরাসি মোটুরামের। সবুজ বাতি বদলে লাল হয়েছে কি হয়নি, ব্রেক থেকে পা তুলেই বুলেটের বেগে বেরিয়ে গেল গাড়ি নিয়ে।
ঝট্ করে ঘাড়টা ঘুরিয়ে মার্সিডিসটাকে বাণ মারল যেন অগ্নিশর্মা তরুণী।
পিছনে চাইল রানা।
ক্রসিঙে পা রেখেছে মা-টা। দু’হাতে ঠেলে নিয়ে চলেছে ছোট আর বড় শিশুটিকে। মেয়েটার সামনে তীক্ষ্ণ ব্রেক কষতে হয়েছে অডি দুটোকে। স্পষ্ট দেখতে পেল ও দিব্য দৃষ্টিতে, কী রকম তড়পাচ্ছে ভিতরের মানুষগুলো। ফুর্তিতে দু’পাটি দাঁত বেরিয়ে পড়ল ওর।
এ-ই সুযোগ!
‘গাড়ি থামান!’ নির্দেশ দিল রানা কিছু মাত্র দেরি না করে। ‘ওই যে… ওখানটায়!’
কিছুতেই কিছু যায় আসে না যেন, এমনিভাবে কাঁধ ঝাঁকিয়ে ট্যাক্সিটাকে কার্বসাইডে সরিয়ে নিয়ে এল কুমড়ো-পটাশ ড্রাইভার।
ব্রাউনিংটা বেল্টে গুঁজে বেরিয়ে এল রানা মার্সিডিস থেকে। হ্যাঁচকা এক টানে খুলে ফেলল ড্রাইভারের দরজাটা। চর্বিপুষ্ট বাহু পাকড়ে, হুইলের পিছন থেকে হিড়হিড় করে টেনে বের করল পৃথুল দেহ ফরাসিকে।
কথাই সরছে না হোঁতকা চালকের মুখে। রাগে আগুন ঝরছে দু’চোখ থেকে। বেসামাল হয়ে পড়ে যেতে যেতে খাড়া থাকল কোনও রকমে।
‘থ্যাঙ্কস ফর দ্য রাইড,’ বলতে বলতে ড্রাইভিং সিটে উঠে দরজাটা লাগিয়ে দিল রানা। জানালা দিয়ে এক শ’ ইউরোর একখানা নোট ছুঁড়ে দিয়ে উপদেশ দিল: ‘পেটপূজাতেই উড়িয়ে দিয়েন না সব।’
ওদের পিছনে, পুশচেয়ার ও পেরামবুলেইটর ঠেলে ওপারের পেভমেন্টে পৌঁছে গেছে তরুণী। প্রথমে কমলা, তার পর সবুজ বাতি জ্বলে উঠতেই টায়ারে তীব্র আওয়াজ তুলে আগে বাড়ল জোড়া অডি
‘আসছে ওরা, রানা!’ ভীষণ ভাবনায় মুষড়ে পড়ল সেলেনা।
‘আসতে দাও!’ রিয়ার-ভিউ মিররে তাকিয়ে চোয়াল শক্ত হলো রানার। ‘রেস যেহেতু খেলতেই চাইছে, হাড্ডাহাড্ডি একটা লড়াই-ই উপহার দিচ্ছি ওদের।’
অ্যাকসেলারেটর পেডাল চাপল রানা। ইঞ্জিনের গর্জন তুলে রওনা হয়ে গেল ধূসর মার্সিডিস। পিছনে অসহায়ভাবে মুঠো ঝাঁকাচ্ছে কুপিত ফরাসি পেটুক।
গতির তাড়নায় সিটের সঙ্গে পিঠ সেঁটে গেছে সেলেনার। ঝাপসা হয়ে এসেছে দু’পাশের দালান আর পার্কিং এরিয়ায় দাঁড়ানো গাড়িগুলো।
অডি দুটোও পিছিয়ে থাকবে কেন?
এই বার শুরু হলো সেয়ানে সেয়ানে টক্কর!চাকায় ঝড় তুলেছে রানা। ইঞ্জিন-মিটারের কাঁটা লাল দাগ ছুঁই ছুঁই করছে।
পিছে তাড়া করে আসছে কালো দুই অডি কিউসেভেন।
প্রাণপণ চেষ্টায় সামনে থেকে সরে যেতে লাগল অন্য গাড়িগুলো। অসংখ্য হর্নের কর্ণপীড়াদায়ক চিৎকারে ভরে উঠেছে রাজপথ। ডানে আর বাঁয়ে, বাঁয়ে আর ডানে রাবারের চাকার গা রি-রি করা ঘষটানি আর কাঁচ ভাঙার আওয়াজে গুলজার হয়ে উঠল নরক। দিশেহারা হয়ে পড়া যানবাহনের মাঝ দিয়ে দাঁতে দাঁত চেপে ছুটিয়ে নিয়ে চলল রানা মার্সিডিসটাকে।
খানিক পরেই ঝলসে উঠল আবার ট্রাফিক সিগনালের আলো।
ও তো নয়ই, অডি দুটোও স্পিড কমাল না এবার লাল বাতি দেখে। পথচারীদের সন্ত্রস্ত করে তুলে ক্রসিং পেরিয়ে গেল পাল্লা দিয়ে। ব্যস্ত ইন্টারসেকশনের উল্টোমুখী গাড়ির গিজগিজে স্রোতের পাশ কেটে কেটে উড়ে চলল রীতিমত।
হঠাৎ পিছনের সিট থেকে চিলের মত চিল্লান দিল সেলেনা।
উইওস্ক্রিনের ওপাশে নিঃশব্দ চিৎকারে হাঁ হয়ে গেছে ড্রাইভার—ধাম করে ওর ফিয়াট গাড়িটা গুঁতো মেরে বসল মার্সিডিসের এক পাশে।
থরথর করে কেঁপে ওঠায় রানার হাত থেকে ছুটেই যাচ্ছিল স্টিয়ারিং। মুনশিয়ানার সঙ্গে বাগে আনল ও হড়কে যাওয়া ট্যাক্সিটাকে। ছুট লাগাল আবার বেদিশা গাড়িগুলোর জটলার মাঝ দিয়ে।
রেসিং ড্রাইভারের মত রাস্তার উপর কেন্দ্রীভূত ওর মনোযোগ। চোখের কোণ দিয়ে অডি এবং আরেক গাড়ির ভয়ানক সংঘর্ষের সাক্ষী হলো রিয়ার-ভিউ মিররে। বিচূর্ণ কাঁচ আর প্লাসটিক ছিটিয়ে এক পাশে কাত হয়ে পড়ল অন্য গাড়িটা।
এদিকে এক মোটরসাইকেল আরোহী ভড়কে গিয়ে ফ্রন্ট হুইল লক করতেই বিচ্ছিন্ন হয়ে গেল দ্বিচক্রযানটি থেকে। টারমাকের উপর দিয়ে মার্সিডিসের দিকে পিছলে আসছে বাহন ও তার আরোহী।
বনবন করে স্টিয়ারিং ঘুরিয়ে মৃত্যুর হাত থেকে রক্ষা করল রানা মোটরসাইক্লিস্টকে। কার্বের দিকে রওনা দিয়েছে ট্যাক্সি, পার্ক করা এক সার গাড়ির নাক ছেঁচে দেয়ার উপক্রম করল ওটা।
সামান্য ডানে কেটে এড়াতে পারল। উঁচু কার্বে চড়ে বসার আগেই ভিতরদিকে টেনে নিয়েছে উইং মিরর। ফ্রন্ট সাসপেনশনের ব্যাপারে নিদারুণ উদ্বিগ্ন হয়ে উঠল বিচ্ছিরি একটা আওয়াজ শুনে। অবশ্য বোঝা গেল, আশঙ্কা অমূলক। খেল দেখিয়েছে জার্মান ইঞ্জিনিয়ারিং।
সারি সারি বৃক্ষশোভিত পেভমেন্ট, দালান আর দোকানপাটের মধ্যবর্তী সঙ্কীর্ণ ফাঁকা জায়গা দিয়ে এগিয়ে চলল মার্সিডিস। ছত্রভঙ্গ কবুতরের ঝাঁক যেন; যে যেদিক পারে, ছুট লাগাল মানুষগুলো।
পার্ক করা গাড়ির সারিতে খোলা একটা গলিমুখ দেখতে পেয়ে সেদিক দিয়ে আবার রাস্তায় গিয়ে পড়ল ট্যাক্সিটা। টায়ারের তীক্ষ্ণ হেষাধ্বনি চাপা পড়ে গেল স্কিড করে সরে যাওয়া গাড়িগুলোর বেসুরো হর্নের নিচে। এখনও পিছু ছাড়েনি দুই অডি।
তীক্ষ্ণ মোড় নিল রানা ডান দিকে। পিচের আকর্ষণ কাটিয়ে শূন্যে উঠে গেল বাঁয়ের চাকা জোড়া। অন্য দু’চাকায় কাত হয়ে প্রায় উড়ে চলল মার্সিডিস।
রানাদের পর পরই বাঁক পেরোল প্রথম অডি। দ্বিতীয়টা পাশে সরতে গিয়ে ছেঁচা খেল ওদিকের কার্বসাইডে। সোজা এগিয়ে যাচ্ছে কোণের ক্যাফে টেরাসের দিকে।
ব্রেকফাস্ট করতে আসা খদ্দেররা ভীষণ আতঙ্কে ঘাড়- মাথা গুঁজল এদিক-সেদিক। প্লাসটিকের চেয়ার, টেবিল, ক্রোসাস্ আর কফিকাপ বনেটের উপর দিয়ে পাখনা মেলল বাতাসে।
থেমে পড়ল গাড়ি। মুহূর্তেই ক্রুদ্ধ জনতা ঘিরে ধরল ওটাকে। দমাদম থাবা মারছে জানালায়। সঙ্গে চলছে অবিশ্রান্ত গালিবর্ষণ। আরেকটা মোড় ঘুরতেই অডিটাকে আর দেখতে পেল না রানা।
কিন্তু পিছনেই রয়েছে ওটার যমজ ভাই।
সাঁত করে পিছে পড়ল পেরিফেরিকের দিকনির্দেশক সাইনবোর্ড।
মন্থরগতি গাড়িগুলোর মাঝ দিয়ে নির্মমভাবে ধাক্কা-গুঁতো মেরে পথ করে চলতে লাগল রানা।
অডিটাও আসছে গোঁ গোঁ গর্জন তুলে। এদিকে আকাশপথে অনুসরণ করে চলেছে চপারটা
এতখানি স্পিডে মাত্র ক’মুহূর্ত লাগল পশ্চিমমুখী প্যারিস রিং রোডে পড়তে। যথাসম্ভব দ্রুত ছোটাচ্ছে রানা গাড়িটাকে। পেণ্ডুলামের মত রাস্তা জুড়ে এপাশ-ওপাশ করতে করতে যা- কিছু পড়ছে সামনে, ওভারটেক করছে সব কিছু।
ছোট এক হ্যাচব্যাক গাড়ি বেমক্কা একটা ধাক্কা মেরে বসল ধাওয়ারত অডির পিছনে। চলন্ত অবস্থাতেই ঘুরপাক খেয়ে ছিটকে চলে গেল ওটা রাস্তার বাম পাশে।
দ্বিতীয় কিউসেভেন-টার কী অবস্থা, কে জানে!
‘ওই যে ওটা!’ সেলেনার সঙ্কেত সতর্ক করল রানাকে।
ফিরে এসেছে দ্বিতীয় অডি। নির্ঘাত রেডিয়োতে নির্দেশনা পেয়েছে হেলিকপ্টার থেকে। ঝড়ো গতি তুলে ফের ধাওয়া করছে রানাদের। কিছুতেই হাল ছাড়বে না যেন।
জোড়া টানেলের এন্ট্রান্স দেখা গেল দৃষ্টিপথে। মুহূর্ত পরে তীব্র গতিতে ছুটে চলল দু’পক্ষ আণ্ডারপাস ধরে।
সাঁই সাঁই করে পিছিয়ে যাচ্ছে কংক্রিটের পিলারগুলো। ধীরে চলা গাড়িগুলোকে পাশ কাটানোর জন্য এধার থেকে ওধারে সরতে হচ্ছে রানাকে।
আবারও একাট্টা হয়েছে অডি দুটো। বিড়ালের জান। একটু চান্স পেলেই চলে আসবে ট্যাক্সিটার সমান্তরালে।
‘আসছে, রানা!’ দুই গাড়ির একটা সামনে বাড়তেই চেঁচিয়ে উঠল সেলেনা।
ওদের বাম পাশে চলে এসেছে ওটা। নেমে গেল প্যাসেঞ্জার সাইডের টিনটেড কাঁচ।
চকিতে ভিতরের লোকগুলোকে দেখে নিল রানা।
কঠোর চেহারা। শক্তপোক্ত গড়ন। সোনালি চুল। পঁয়তিরিশ থেকে চল্লিশের মধ্যে হতে পারে গাড়িচালকের বয়স।
ভাবনা-চিন্তার অবকাশই পেল না পাশেরজনের চেহারাসুরত নিয়ে। হাতের পিস্তল নিশানা করছে লোকটা মার্সিডিসের দিকে।
সহজাত প্রবৃত্তির বশে হুইল ঘোরাল রানা। দড়াম করে ট্যাক্সির, সাইড দিয়ে ধাক্কা মেরে বাঁয়ে সরতে বাধ্য করল প্রতিপক্ষকে। ফুলকির ফুলঝুরি ছিটিয়ে কংক্রিট ডিভাইডারে ঘষটে গেল অডিটার বাম পাশ।
দ্রুত এগিয়ে আসছে আরেকটা পিলার। বাঁ দিকে আটকে রাখতে চায় রানা অডিটাকে, যাতে বাধা পায় ওটা সামনের পিলারে।
একদম শেষ মুহূর্তে ডানে কাটল ও দাঁতে দাঁত পিষে। আর আধ সেকেণ্ড দেরি হলেই এড়ানো সম্ভব হতো না মারাত্মক সংঘর্ষটা।
সময়মতই সক্রিয় হয়েছে অডির ড্রাইভারও। কুশলী প্রচেষ্টায় বাঁ দিকের উইং মিরর খসে পড়া এবং ইস্পাতের হুইল আর্চ বিদীর্ণ হওয়া ছাড়া আর কোনও ক্ষতি হতে দিল না গাড়িটার।
অনিয়ন্ত্রিতভাবে পিছলে যাচ্ছে ওটা। পিছন থেকে ষাঁড়ের মত গোঁত্তা মারা এড়াতে হার্ড ব্রেক কষতে হলো দ্বিতীয় অডিকে।
ঘণ্টায় এক শ’ বিশ কিলোমিটারেরও বেশি বেগে সুড়ঙ্গ থেকে উজ্জ্বল সূর্যালোকে বেরিয়ে এল মার্সিডিস ট্যাক্সি। অনেক পিছনে পড়েছে দুই অডি। চোখে ধুলো দেয়ার সত্যিকার সুযোগটা এতক্ষণে দেখতে পেল রানা।
সাঁ করে পাশ কাটাল ও গদাই লশকরি চালে চলতে থাকা এক ভক্সল কোরসা-কে। পরক্ষণে গাল দিয়ে উঠল বিশাল আকারের এক জোড়া ট্রাককে অর্ধেক গতিতে লেন আটকে এগোতে দেখে। পাশে কিংবা মাঝ দিয়ে যাওয়ার কোনও উপায়ই রাখেনি ও-দুটো।
সুযোগটা হাত ফসকাল রানার। সামলে উঠে বাইরের রাস্তায় হাজির হয়ে গেছে জোড়া অডি।
সামনের গাড়ির প্যাসেঞ্জার আগ্নেয়াস্ত্র তাক করল জানালা দিয়ে। ইঞ্জিনের গর্জনের মাঝে মৃদু ‘ফট’ আওয়াজের উপর উঠবে না গুলির শব্দ।
রিয়ার উইণ্ডোর মিসরির গুঁড়োর মত ভাঙা কাঁচের টুকরোয় সেলেনাকে গোসল করাল গুলিটা।
বাংলা খিস্তি বেরিয়ে গেল রানার মুখ দিয়ে।
‘কী বললে?’ কান খাড়া করল সেলেনা।
‘তোমাকে না,’ ওকে আশ্বস্ত করল রানা।
বাঁয়ে চাপল ও প্রাণপণে। লাফ দিয়ে সেন্ট্রাল রিজার্ভেশন ভেঙে দুই লেনের উল্টো রাস্তায় গিয়ে পড়ল মার্সিডিস। ঘণ্টায় দু’শ’ কিলোমিটারের গড়পড়তা বেগে ছুটন্ত গাড়ির সাগরে আবিষ্কার করল ওরা নিজেদের।
রানার মস্তিষ্কের সুস্থতা নিয়ে মন্তব্য করতে যাচ্ছিল মেয়েটা, সামনে এক রেঞ্জ রোভারকে সোজাসুজি ওদের দিকে এগিয়ে আসতে দেখে চিল-চিৎকারে পর্যবসিত হলো কথাগুলো।
ছিটকে সরে গেল আগুয়ান রেঞ্জ রোভার। অল্পের জন্য বাঁচল ওরা মুখোমুখি কলিশনের হাত থেকে। আর একটা সেকেণ্ড দেরি হলেই পরপারের টিকেট কাটতে হতো দুই গাড়ির সবাইকে।
ফাইটার পাইলটের মত মনোযোগের প্রতিটি মুহূর্ত ব্যবহার করতে হচ্ছে রানাকে। দু’পাশ দিয়ে সরে যাওয়া উচ্চকিত হর্নের ঝাপটা এসে লাগছে কর্ণকুহরে। তেড়ে আসা হেডলাইটগুলোর রক্তচক্ষুতে আচ্ছন্ন হয়ে আছে দৃষ্টি।
তবে রানা যদি মাথাপাগল হয়, অডির চালকেরা মাথা থেকে পায়ের আঙুল পর্যন্ত পুরোটাই পাগল। মার্সিডিসের পিছু নিয়ে ওরাও চলে এসেছে রাস্তার রং সাইডে, ট্রাফিকের উজানে পথ করে নিচ্ছে বিদ্যুদ্‌গতিতে। যেন নেমেছে কোনও আত্মঘাতী মিশনে।
যান্ত্রিক ফড়িংটাও তা-ই। ওটাকে আর দেখতে পাচ্ছে না রানা, কিন্তু রোটরের গভীর ধুবধুব অনুভব করছে রোমকূপে। ঠিক উপরেই ভাসছে হেলিকপ্টার। নির্দিষ্ট ব্যবধান রেখে উড়ে আসছে নিচু দিয়ে।
পরিস্থিতির উন্নতি হয়নি এতটুকু।
বরং আরও খারাপ হয়েছে। পেরিয়ে আসা সতর্ক-সঙ্কেত ঘোষণা করছে—সামনে কনস্ট্রাকশন সাইট।
পরবর্তী দু’শ’ মিটারের বাঁকটা অতিক্রম করে দেখতে পেল রানা আয়োজনটা। নতুন ওভারপাস নির্মাণের জন্য ক্রেন আর অন্যান্য সরঞ্জাম জড়ো করা হয়েছে পোর্টে দে সেভরেসের কাছে। এক্সিট রুটের উপর, দীর্ঘ এলিভেটেড সেকশন দিয়ে চলাচল করছে গাড়িগুলো। দূরে, সিঙ্গল লেন ধরে ধীর গতিতে এগোচ্ছে দু’দিকের যানবাহন।
ওভারপাসের দেড় শ’ গজ সামনে তৃতীয় আরেকটা কালো অডিকে স্পট করে বুঝতে পারল রানা, শূন্যের কোঠায় নেমে এসেছে ওদের নিস্তার পাওয়ার সম্ভাবনা। প্রতি মুহূর্তেই দূরত্ব কমছে ঝড়ো গতি তোলা গাড়িটার।
ফাঁদে পড়ে গেছে রানারা। ক্রমশ ছোট হয়ে আসছে ফাঁদের পরিধি। আর কয়েক সেকেণ্ডেই অবসান ঘটবে এ টম অ্যাণ্ড জেরি খেলার।
কল্পনায় দেখতে পাচ্ছে ও তিন অডির আরোহীদের। প্রস্তুত ওরা ট্যাক্সিটার উপর টার্গেট প্র্যাকটিসের জন্য। আইনশৃঙ্খলা বাহিনী উপস্থিত হওয়ার আগেই কাজ সেরে সটকে পড়বে দৃশ্যপট থেকে।
ঢাল বেয়ে ওভারপাসে উঠে পড়ল মার্সিডিস। বিশ ফুট নিচে রুফটপ, আর তারও নিচে রাস্তা। ডোরা কাটা রিবনের মত দৃষ্টিভ্রম সৃষ্টি করে পিছিয়ে যাচ্ছে দু’পাশের ব্যারিয়ারগুলো।
মার্সিডিসের সানরুফ দিয়ে দেখা যাচ্ছে চপারের দোদুল্যমান পেটটা। পিছনে ধাওয়া করে আসছে জোড়া গাড়ি। আলাদিনের চেরাগ থেকে বেরিয়ে আসা দৈত্যের মত বড় হচ্ছে সামনেরটা।
নব্বই গজ!
সত্তর!
পথ নেই পালানোর!
তবুও থামবে না রানা। সজোরে চাপ প্রয়োগ করল পেডালে।
‘নিচু হয়ে বসো!’ কাঁধের উপর দিয়ে চকিতে চেয়ে বলল ও চিৎকার করে।
ষাট গজ!
চল্লিশ!
নাহ, কোনও অপশন নেই ওদের সামনে!
সিকি-মোচড়ে ডানে চাপল রানা। সেলেনা চিৎকার দেয়ার আগেই আঘাত হেনে বসল গাড়িটা রাস্তার পাশের বেষ্টনীতে। ধাতুতে ধাতুতে সংঘর্ষের কর্ণবিদারক আওয়াজের সঙ্গে গোড়া থেকে উপড়ে এল ব্যারিয়ারের গোটা সেকশনটাই।
শূন্যে উড়াল দিয়েছে মার্সিডিস!এক কি দু’সেকেণ্ডের জন্য অদৃশ্য পাখনা গজাল ওটার। যেন রোলার কোস্টারে চেপে বসেছে ওরা। ওজনহীনতার বিচিত্র অনুভূতি পেটের মধ্যে। নাড়িভুঁড়ি যেন উঠে আসতে চাইছে গলার কাছে। কিন্তু ঠিক অপ্রীতিকর নয় অনুভূতিটা, তাতে বরং মুক্তির আস্বাদ। ইঞ্জিনের গোঁ গোঁ আর সেলেনার চিৎকার মনে হচ্ছে বহু দূর থেকে আসছে।
ভয়ানক গতিতে মিসাইলের মত পতন শুরু হতেই পরিস্থিতি সম্বন্ধে সজাগ হতে হলো রানাকে।
পোর্টে দে সেভরেসগামী দ্বিমুখী রাস্তায় নামতে চলেছে মার্সিডিস। বিপরীত দিক থেকে বিশাল এক আর্টিকুলেটেড ট্রাকের রাগী, কঠোর নাকমুখ দেখতে পেল ও পতনের মাঝে। পুরোপুরি নিশ্চিত হয়ে গেল—ওটার ঠিক সামনেই পড়তে যাচ্ছে ওরা। ভেঙে চুরে, দুমড়ে মুচড়ে টারমাকে গড়াগড়ি খেতে চলেছে ট্যাক্সিটা।
ঘূর্ণমান চাকা ট্রাকের উপরটা স্পর্শ করতেই হাড়ে- মজ্জায় প্রচণ্ড ঝাঁকুনির সঙ্গে উপলব্ধি করল রানা, এখনই অদৃষ্টে মরণ লেখা নেই।
কড়কড় আওয়াজে হড়কে যাচ্ছে মার্সিডিস ট্রাকের উপর দিয়ে। শব্দে মনে হচ্ছে, দফা রফা হয়ে যাচ্ছে ছাতটার।
ছিটকে গেল গাড়ি ট্রাকের ছাত থেকে। শূন্যে থাকা অবস্থাতেই রাস্তার ধারে রাখা মালসামানগুলোর উদ্দেশে ডাইভ দিল দর্শনীয় এক মোচড় খেয়ে।
এক ইঞ্চির ব্যবধানে বেঁচে গেল ওরা ইস্পাতের জঞ্জালে পড়ে মোরব্বা হওয়া থেকে। ওগুলোকে ছাড়িয়ে দশ টনের একটা বালিস্তূপের উপর বাম দিকে কাত হয়ে ল্যাণ্ড করল মার্সিডিস। বোমা বিস্ফোরণের ভঙ্গিতে চতুর্দিকে ছিটকে উঠল বালিকণা।
ঝাঁকির চোটে হুমড়ি খেতেই এয়ারব্যাগের প্রচণ্ড এক নক-আউট পাঞ্চ লাগল রানার নাকে-মুখে। এক সেকেণ্ডের জন্য হকচকিয়ে গেল রানা, পরমুহূর্তেই সচকিত ও উদ্বিগ্ন হয়ে উঠল সেলেনার অবস্থা ভেবে।
শরীর ঘোরাল ও এয়ারব্যাগের সঙ্গে ধস্তাধস্তি করে। ডাকল নাম ধরে।
‘ঠ-ঠিক আছি আমি…’ জবাব এল ভোঁতা স্বরে। রিয়ার সিট আর ছাতের মাঝখানে পড়ে আছে সেলেনা। হাঁপাতে হাঁপাতে জিজ্ঞেস করল, ‘…ত্-তোমার কী অবস্থা?’
‘খারাপ না!’ যে-কারণেই হোক, ডান চোখটাতে দেখতে পাচ্ছে না রানা। রক্তের নোনতা স্বাদ জিভে। একটা সেলেনাকে দুটো দেখছে। টানাহেঁচড়া শুরু করল সিটবেল্টের বাঁধন থেকে মুক্ত হওয়ার জন্য।
ওভারপাসের কিনারা দিয়ে মার্সিডিসটা বেরিয়ে যাওয়ার সময়, ত্রিমুখী সংঘর্ষ এড়াতে সর্বশক্তিতে ব্রেক চাপতে হয়েছে তিন অডিকে। অনেকটা জায়গা জুড়ে পিছলাতে পিছলাতে নিয়ন্ত্রণ হারাল তিন নম্বরটা। দর্শনীয়ভাবে ডিগবাজি খেতে খেতে উড়াল দিল ওটা ব্যারিকেডের হাঁ-টা দিয়ে। মুহূর্ত পরেই পিঠ দিয়ে পড়ল নিচের রাস্তায়।
একই সময়ে, আর্টিকুলেটেড ট্রাকের ট্রেলার ঘুরে গিয়ে ধাক্কা লাগিয়ে বসল ওভারপাস ব্রিজের ভারবাহী স্টিলের খাম্বাগুলোর একটাতে।
ব্রিজের যে-অংশে ব্যারিকেড ভেঙেছে, ওটার কাছাকাছি ভেসে রয়েছে ‘কপ্টারের চালক। স্থির করতে পারছে না ইতিকর্তব্য।
ট্রাকের বাড়িতে ভারসাম্য টলে উঠেছে ক্ষতিগ্রস্ত পাওয়ার মাস্টের, ধরাশায়ী হওয়ার জোগাড় কেইবলের ওজনে। পাইলট তার সিদ্ধান্ত নেয়ার আগেই, ডিম-সুতোর মত পটপট করে ছিঁড়ে গেল স্টিলের পুরু ওয়াওয়ার, জড়িয়ে গেল ওর টেইল রোটরের সঙ্গে। ফুলকিবৃষ্টি ঝরিয়ে তৎক্ষণাৎ অকেজো হলো ব্লেডগুলো।
এয়ারক্রাফটের লেজ ধরে টান মারল যেন ইস্পাতের কেইবল। নিয়ন্ত্রণ হারিয়ে পাক খেতে খেতে ভর্তা হলো ওটা ওভারপাসের গায়ে আছাড় খেয়ে। ফিউলের কারণে বিস্ফোরিত হলো যেন ছোটখাটো একটা সুপারনোভা। জ্বলন্ত জঞ্জালের টুকরো ঝরে পড়তে লাগল খোলা রাস্তায়।
বিস্ফোরণের প্রভাবে আগুন ধরে গেছে চেপ্টে যাওয়া তেলাপোকার মত রাস্তায় পড়ে থাকা অডিটাতে, আরোহীরা—যদি চেতনা থাকে তখনও – ওখান থেকে বেরোতে পারার আগেই জ্বলে উঠল দাউ দাউ করে।
ট্রাকের ভাঙা ক্যাব থেকে লাফ দিল ড্রাইভার। জ্বলন্ত জঞ্জালগুলো ছিটকে উড়ছে চতুর্দিকে, এর মাঝ দিয়েই অলিম্পিকের প্রতিযোগীর মত ছুট লাগাল সে জান হাতে নিয়ে।
ওভারপাসের আরেক অডির অবস্থাও করুণ। ভিতরের লোকগুলো বেরিয়ে আসার আগেই লেলিহান আগুন গ্রাস করে নিয়েছে ওটাকে।
মাত্র কয়েকটা সেকেণ্ডেই যুদ্ধের ময়দানে পরিণত হয়েছে যেন এলাকাটা। গলগল করে ওপরে উঠে মেঘেদের সঙ্গে যোগ দিচ্ছে ঘন, ধূসর ধোঁয়া।
ভাঙা উইণ্ডস্ক্রিনের যতখানি অবশিষ্ট রয়েছে, লাথি মেরে খসিয়ে ফেলল রানা। স্রোতের মত বালি ঢুকছে ক্যাবের মধ্যে, তারই মাঝ দিয়ে বেরিয়ে এল আছড়ে-পিছড়ে। পেট্রোল আর ছড়িয়ে পড়া ফ্লুইডের কড়া গন্ধ আসছে নাকে। কানের পর্দায় পীড়া দিচ্ছে ধাতু পোড়ার ফটফট আওয়াজ। ডান চোখটার অবস্থা আগের মতই, এখনও দেখতে পাচ্ছে না কিছু।
ভচকে যাওয়া আণ্ডারসাইড ঘুরে, টলমল করতে করতে এসে দাঁড়াল ও ঊর্ধ্বমুখী প্যাসেঞ্জার ডোরটার কাছে। আঁচড়ে-পাছড়ে ক্ষতবিক্ষত দরজাটার উপর উঠে ‘হেঁইয়ো’ বলে টান মারল প্রচণ্ড শক্তিতে।
খুলে গেল দরজা।
ঝুলে থাকা দুটো সেলেনার উদ্দেশে হাত বাড়িয়ে দিল রানা গাড়ির ভিতর।
হাতটা আঁকড়ে ধরে এখানে-ওখানে পা বাধিয়ে বেরিয়ে এল মেয়েটা।
নরম বালিতে বসে পড়ল ওরা কাত হয়ে থাকা মার্সিডিস থেকে পিছলে নেমে।
‘ঠিক আছ তুমি?’ জোর গলায় জিজ্ঞেস করল আবার রানা। ‘কোথাও লাগে-টাগেনি তো?’
‘নৃ-না… সামান্য ব্যথা পেয়েছি শুধু। কিন্তু তুমি তো দেখছি একেবারে নেয়ে গেছ রক্তে! কোত্থেকে এল এত রক্ত?’
কপালের ডান পাশটায় আঙুল ছোঁয়াল রানা। লাল রঙের ঘন প্রলেপ লেগে গেল আঙুলে। এতক্ষণে বুঝতে পারল, রক্তের ধারাই অন্ধ করে দিয়েছে ওর ডান চোখটা। আস্তিনের পিঠ দিয়ে চোখ মুছে নিয়ে পলক ফেলল বার কয়েক। হ্যাঁ… দুটো সেলেনা এখন একটা হয়ে গেছে।
‘অতটা খারাপ কিছু নয়,’ আশ্বস্ত করল ও সেলেনাকে। ‘সামান্য কেটেছে বোধ হয় মাথার কোথাও।
‘ওদিক দেখো, রানা!’ উঠে দাঁড়াল সেলেনা।
সিধে হয়ে দাঁড়িয়ে, তাকাল রানা ওভারপাসের দিকে অনেক উপরে মাথা তুলেছে জ্বলন্ত অডির অগ্নিশিখা। ট্যাপ খেয়ে যাওয়া স্কিডের সাহায্যে ব্রিজের গায়ে আটকে রয়েছে এখনও ‘কপ্টারের গনগনে ধ্বংসাবশেষ। কদাকার কোনও দানবীয় পতঙ্গ আত্মাহুতি দিয়েছে যেন আগুনে। ধ্বংসস্তূপ থেকে আকাশ ছুঁতে চাওয়া ধোঁয়ার বিশাল স্তম্ভ শুষে নিচ্ছে সূর্যের আলো।
মাথার ঘায়ে কুত্তা পাগল দশা ড্রাইভারগুলোর। অকস্মাৎ ব্রেক চেপে ইউ-টার্ন নিচ্ছে তারা কোনও মতে অ্যাকসিডেন্টটা এড়িয়েই। রাস্তার দু’পাশেই শত শত মিটার জুড়ে সৃষ্টি হয়েছে যানজট। কে কার চেয়ে উঁচুতে গলা তুলতে পারে, সেটারই প্রতিযোগিতায় মেতেছে যেন হর্নগুলো।
দ্বিতীয় আরেকটা এক্সপ্লোশন দ্বিখণ্ডিত করে ফেলল যান্ত্রিক পতঙ্গটাকে। ওভারপাসের মায়া কাটিয়ে জ্বলন্ত খোলস ছিটকে পড়ল নিচের অডিটার পোড়া কঙ্কালের উপর।
দমকা এক পশলা হাওয়ায় ধোঁয়া সরে গেলে দেখতে পেল রানা, একটা মাত্র অডিই রক্ষা পেয়েছে এ বিপর্যয় থেকে।
পুরো এক শ’ আশি ডিগ্রি স্কিড করে থেমেছে ওটা। বাঁ পাশের ড্যামেজ থেকে বুঝতে পারল ও—ওটাকেই ধাক্কা মেরেছিল সুড়ঙ্গের ভিতর।
বেরিয়ে এসেছে অডির চার আরোহী। ট্রাফিক জ্যামের কারণে এমনই অচলাবস্থা সৃষ্টি হয়েছে রাস্তায়, কোণঠাসা হয়ে পড়েছে গাড়িটা। উপায় নেই পায়ে হেঁটে মঞ্চ ত্যাগ করা ছাড়া।
নিচের অবস্থা দেখার জন্য ওদের একজন উঁকি দিল ওভারপাস ব্যারিয়ার থেকে। অত দূর থেকেও চোখাচোখি হলো রানার সঙ্গে।
কঠোর চেহারার সোনালিচুলোকে চিনতে পারল রানা। ছ’ফুট দুই কি তিন হবে ষাঁড়ের মত চওড়া কাঁধের অধিকারী ড্রাইভার।
মাত্র একটা মুহূর্তই চোখে চোখে চেয়ে রইল ওরা। তার পরই ধোঁয়া আর গোলমালের মধ্যে হারিয়ে গেল দলটা।
আলোর ঝলকানি দেখা গেল ওভারপাসের উপর। হর্নের কোরাসের সঙ্গে যুক্ত হলো এবার সাইরেনের তীক্ষ্ণ আগমনধ্বনি। ধুপধুপ আওয়াজে যথাসম্ভব নিচে নেমে আসছে পুলিসের হেলিকপ্টার।
‘জলদি কেটে পড়তে হবে এখান থেকে,’ রানার বিজ্ঞ মতামত।
দ্বিমত করল না সেলেনা।
চেহারা থেকে রক্ত মুছে নিয়ে গাড়ির ভিতর আবার হাত ঢোকাল রানা। ব্যাগটা কাঁধে ঝুলিয়েই দৌড় শুরু করল রক্ত মাখা হাতে মেয়েটার কবজি আঁকড়ে ধরে। শ’খানেক গজ দূরের বিল্ডিংগুলোই লক্ষ্য।
আচমকা থামাতে হলো দৌড়। সেলেনাকেও ফেলে দেয়ার জোগাড় করল রানা হ্যাঁচকা টান মেরে। সাইড স্ট্রিট থেকে কথা-নেই-বার্তা-নেই, বেরিয়ে এসেছে একটা রংচঙা গাড়ি। আরেকটু হলেই পড়ত ওরা ওটার তলায়।
অপ্রস্তুতভাবে ব্রেক কষতে হওয়ায় কোষ্ঠকাঠিন্যের রোগীর মত ককিয়ে উঠল গাড়িটা। ঝটকা দিয়ে খুলে গেল ড্রাইভারের দরজা।
আদ্যি কালের এক সিত্রোঁ ডায়ান ওটা। কোঁকড়াচুলো, দাড়িঅলা ড্রাইভারের চেয়েও বয়স অন্তত এক যুগ বেশি গাড়িটার। বহুরঙা ফুলের ছোপছাপ সারা বডিতে।
সতর্ক ভঙ্গিতে স্টিয়ারিঙের পিছন থেকে বেরিয়ে এল লোকটা।
‘ও, মোর খোদা!’ ওভারপাসের প্রলয়কাণ্ড আর সামনে দাঁড়ানো বিপর্যস্ত জুটিটিকে দেখে চোয়াল ঝুলে পড়েছে দেড়েলটার। ‘আস্ত আছ তো তোমরা?’
‘গাড়িটা কি আপনার?’ সেলেনার হাত ছেড়ে দিয়েছে রানা।
‘মাথাটা যে তরমুজের মত ফাটিয়ে ফেলেছ, টের পেয়েছ, ভায়া?’
‘জিজ্ঞেস করেছি, গাড়িটা আপনার নাকি?’
জোরে জোরে মাথা ঝাঁকাল হিপ্পি।
‘সার্ভিস দেয় কেমন? সত্যি কথা বলুন।’
দৃশ্যপটে এবার অ্যামবুলেন্স এসে হাজির হতেই বেড়ে গেল নানান স্কেলে সাইরেনের তীক্ষ্ণ নাদ। সেই সঙ্গে বাতাস কাঁপাচ্ছে আরও কয়েকটা পুলিস চপার।
‘সার্ভিস তো রীতিমত ফাস কেলাস… যেরকমটা হওয়া উচিত আর কী,’ নিজের গাড়ির তারিফ করল দেড়েল। ‘কেন জানতে চাইছ, ভায়া?’
ওটার মালিকানা চাই আমার। কততে ছাড়বেন?’
‘আরিশশালা!’ বিস্ময় ধরে না হিপ্পির। ‘আমিও তো ভাবছিলাম পার করে দেয়ার কথা! …মানে… পাঁচ শ’?’
দ্রুত টাকা গুনে বুঝিয়ে দিল রানা লোকটাকে। দামদর করার সময় নয় এটা।
ছোট এক ঝোলা এবং আরও কয়েকটা জিনিস গাড়ি থেকে বের করে নিল সিত্রোঁর পুরানো মালিক।
সামনে আসীন হলো রানা-সেলেনা।
খড়খড় আওয়াজে গলা সাফ করতে লাগল টুইন- সিলিণ্ডার ইঞ্জিন।
শার্প টার্ন নিল রানা।
ধোঁয়ার মেঘকে সঙ্গী করে ছুটে চলেছে হিপ্পি-গাড়ি।‘কোথায় কেটেছে, দেখি!’ সেলেনার কণ্ঠে উদ্বেগ।
শাখা-রাস্তা দিয়ে যতখানি সম্ভব, দ্রুত ছোটাচ্ছে রানা ছোট্ট গাড়িটাকে। যত দূর সম্ভব, সরে যেতে চায় গোলমাল থেকে।
টিসু বের করল সেলেনা পকেট থেকে। তালু নয়, হেয়ারলাইনের ঠিক নিচেই হয়েছে ক্ষতটা। রক্তটুকু মুছে ফেলল যত্নের সঙ্গে।
‘যতখানি বাজে দেখাচ্ছে, ততটা না বোধ হয়,’ মন্তব্য করল।
‘পরে দেখব, কতটুকু কী হয়েছে।’ একটা গর্তে পড়ল রানা ডায়ানটাকে নিয়ে। দুর্বল সাসপেনশনের উপর বিপজ্জনক ভঙ্গিতে কাত হয়ে গেল গাড়ি।
পেডাল চেপে ধরল ও কমজোরি ইঞ্জিন থেকে শক্তি নিংড়ে নেয়ার জন্য। কিছুই ঘটল না একটা সেকেণ্ড। তার পরই কেশে উঠে আপত্তি জানাল সিত্রোঁ। অনিচ্ছা সত্ত্বেও উপরে উঠছে যেন ইঞ্জিন-মিটারের কাঁটা। ফাস কেলাস … দৌড়ের চেয়ে সামান্য বেশি গতি ছাড়া আর কিছুই পাওয়ার নেই এই মুড়ির টিনের কাছ থেকে।
একটু পর পরই রিয়ার-ভিউ মিররে দৃষ্টি দিচ্ছে রানা। নিশ্চিত হতে চায়, আরও কেউ পিছে লেগেছে কি না।
না, আশঙ্কাটা অমূলক। এবারকার মত নিশ্চিন্ত ওরা।
মাইল কয়েক পেরিয়ে আসার পর গাড়ির গতি কমিয়ে আনল রানা। দুর্জনদের এড়াতে গিয়ে আইনের লোকের নজরে পড়ার মানে নেই কোনও। আরেকটা বাঁক এগিয়ে আসতে দেখে জান খারাপ করে ছাড়ল গিয়ারবক্সের।
এক শ’ একটা দোষত্রুটি সত্ত্বেও, প্যারিস শহর থেকে বের করে আনতে সক্ষম হলো ওদের ফাস কেলাস সিত্রোঁ। রংচঙের কারণে। জনসাধারণের দৃষ্টি এড়ানো সহজ হলো না বটে, তবে অবাঞ্ছিত কোনও চরিত্র ছিল না এদের মধ্যে।
এনথার্টিন রুট ধরে উত্তর-পশ্চিমে যেভাবে গাড়িটাকে ছুটিয়েছে রানা, বিগড়ে যে যায়নি, এ-ই অনেক। ইঞ্জিনের একটানা গর্জনের মাঝে কথাবার্তা চালানো খুবই দুষ্কর। উপায়ান্তর না দেখে জানালায় মাথা দিয়ে ঘুমিয়ে পড়ল সেলেনা।
ঘণ্টা কয় চলার পর ফিউল নেয়ার জন্য থামতে হলো এক মোটরওয়ে সার্ভিস স্টেশনে। পরিষ্কার-পরিচ্ছন্ন হওয়া গেল সেখানে। শুকিয়ে আসা রক্ত ধুয়ে ফেলল রানা। ময়লা টি-শার্টটা পাল্টে পরে নিল সদ্য পাট ভাঙা নতুন আরেকটা। এই একটাই স্পেয়ার ছিল ওর ব্যাগে।
কমপ্লেক্সের ভিতরের এক দোকান থেকে প্রি-প্যাক্‌ড্ বার্গার আর পানির বোতল কিনে নিল ওরা। গাড়িতে বসেই লাঞ্চ সারল তড়িঘড়ি।
খাওয়াদাওয়ার পর পে-ফোন খুঁজতে লাগল রানা চলতে চলতে। আবার ধরা পড়ার আশঙ্কায় একা ছাড়তে চাইছে না সেলেনাকে।
ব্যস্ত লোকেদের জন্য সুবিধার নয় বলে মোবাইলের এই যুগে চাট্টিখানি কথা নয় পাবলিক ফোনের হদিস পাওয়া। এদিকে মোবাইলের অসুবিধা হলো, প্রতিটা গতিবিধি ট্র্যাক করা যায় এর মাধ্যমে।
‘এটাও গ্লোবাল কন্সপিরেসির অংশ, রানা,’ বলল সেলেনা গম্ভীর, ভারি স্বরে। ‘কে, কখন, কোথায়, কী করছে; ঠিক ঠিক জানা চাই ওদের। কয়েন-অপারেটেড ফোনগুলোই বোধ হয় টেলিকমিউনিকেশনে প্রাইভেসির প্রশ্নে শেষ ভরসা। তবে এগুলোও যে থাকছে না বেশি দিন, সেটাও চোখ বুজে বলে দেয়া যায়।’
দুটো সার্ভিস কমপ্লেক্স পেরোনোর পর গ্রাফিতি আঁকা এক টেলিফোন কিয়স্কের সন্ধান মিলল একটা রিসাইক্লিং ব্যাঙ্কের পিছনে।
চেহারাসুরত শোচনীয় হলেও ডায়ালটোন ঠিকই রয়েছে টেলিফোনে। এক মুঠো কয়েন ভরে ডায়াল করল রানা লুকা ব্রেযনেভের মোবাইল নাম্বারে।
‘আজই কোনও এক সময় সুইডেনে ল্যাণ্ড করছি আমরা,’ জানাল ও বিলিয়নেয়ারকে। ‘ক্লিয়ারেন্স দরকার সেজন্যে। জাকউইক বলে এক জায়গায় যেতে হচ্ছে ওখানে।’ বলল রানা নামটা বানান করে। ওখান থেকে দূরে নয়, এমন ছোটখাটো কোনও এয়ারকিন্ডের খোঁজ দিতে পারেন?’
‘কোত্থেকে কথা বলছ, রানা?’
‘লিজিয়ার কাছে এক মোটরওয়ে সার্ভিস থেকে।’
‘ফোনবুথের নাম্বারটা দাও,’ বললেন ব্রেনেত। ‘দেখছি, কী করা যায়।’
‘তো?’ রানা রিসিভার রাখলে জানতে চাইল সেলেনা।
‘অপেক্ষা করতে হবে। গাড়িতে গিয়ে বসো তুমি।’
পরবর্তী প্রতিটা মিনিটকে যন্ত্রণাময় এক–একটা ঘণ্টার মত দীর্ঘ মনে হলো রানার কাছে। সাত মিনিট পর পে- ফোনটা বেজে উঠতেই, ছোঁ মেরে তুলে নিল রিসিভার।
‘স্টকহোমের পাঁচ শ’ মাইল উত্তরে, ল্যাপল্যাণ্ডের বুনো অঞ্চলে একটা জাকউইক দেখতে পাচ্ছি ম্যাপে… ওটার কথাই বলছ তো, রানা?’ জিজ্ঞেস করলেন লুকা ব্রেযনেভ।
‘জাকউইক নামটা ছাড়া আর কিছুই জানি না আমি, মিস্টার ব্রেনেভ,’ বলল রানা গোবেচারার মত।
‘পাণ্ডববিবর্জিত জায়গা ওটা। কিচ্ছু নেই পাহাড়-জঙ্গল ছাড়া।’
‘তা-ও বলুন…’
‘কাগজ-কলম রয়েছে সাথে?
ল্যান্ডিং পয়েন্টের নামটা বানান করে বললেন ব্রেনেত। জাকউইক থেকে বিশ কিলোমিটার দূরে এয়ারফিল্ডটা। সেই সঙ্গে দিলেন কো-অর্ডিনেট।
‘খুব বেশি ভিড়-টিড় হয় না ওখানে,’ যোগ করলেন তিনি। ‘অনুশীলনের জন্যে সুইডিশ মিলিটারি ব্যবহার করে ওটা মাঝে মধ্যে। কাজেই, জায়গার অভাব নেই ল্যাণ্ডিঙের জন্যে।’ আরও বললেন, ‘দু’শ’ নটিকাল মাইল পাড়ি দিতে হবে এয়ারফিল্ডটায় পৌঁছনোর জন্যে। হিসেব বলছে, কোপেনহেগেনের পর ফিউল নেয়ার দরকার পড়বে তোমার। থিসটেড নামে ছোট এক এয়ারপোর্ট রয়েছে নর্দান ডেনমার্কে… অনির্ধারিত প্রাইভেট ফ্লাইট ল্যাণ্ড করতে পারে। রিফিউল করে নিয়ো ব্রেযনেভ করপোরেশনের ট্যাব থেকে। শুধু একটা রেফারেন্স নম্বর দিতে হবে ওদেরকে।’ বললেন ব্রেনেড নাম্বারটা। ‘বেসিকালি পৃথিবীর যে-কোনও জায়গা থেকে কোম্পানি অ্যাকাউন্ট ফিল-আপ করার সুবিধা দেয় এটা। …থিসটেডের কো-অর্ডিনেট বলছি, লিখে নাও।’
লিখল রানা খসখস করে।
‘আর ক্লিয়ারেন্স?’
‘ধরে নাও, সেটাও পেয়ে গেছ।’
‘থ্যাঙ্ক ইউ সো মাচ, মিস্টার ব্রেনেভ। অনেক উপকার করলেন!’
‘তুমি যা করেছ, সে-তুলনায় কিছুই না।
শেষ হলো আলাপ।
বসল রানা গাড়িতে এসে।
দ্বিতীয় বারের মত যাত্রা হলো শুরু।
পঁচানব্বই মিনিটের কিছু পরে ওরা যখন এয়ারস্ট্রিপে এসে পৌঁছল, অন্তিম ককানি ছাড়ছে তখন সিত্রোঁর ইঞ্জিনটা। উঠতে উঠতে লাল দাগ ছাড়িয়ে গেছে টেম্পারেচার গজ। ধোঁয়া বেরোচ্ছে বনেটের নিচ দিয়ে।
গাড়ি থেকে বেরিয়েই সীমানা-বেড়ার দিকে হাঁটা ধরল রানা।
আগের জায়গাতেই পাওয়া গেল ব্রেনেভ এসটি-ওয়ান টার্বোপ্রপটাকে। ঝকঝক করছে সূর্যের আলোয়। ছালচামড়া তুলে কঙ্কাল বানিয়ে দেয়নি ওটাকে ছিঁচকে চোরেরা।
‘তা হলে সুইডেন?’ রানার পাশে এসে দাঁড়াল সেলেনা। ‘সুইডেন।’আটটার ঠিক আগমুহূর্তে নির্ধারিত রেস্টুরেন্টে প্রবেশ করেই বুঝতে পারল কোহেন, কেন সাক্ষাতের স্থান হিসাবে নির্বাচন করেছে এটাকে রহস্যময় লোকটা।
লোকে লোকারণ্য জায়গাটা। ক্রোম আর নিয়ন-শোভিত, পঞ্চাশের বেশি মার্কিন কিংবদন্তির জাঁকাল মুরাল-সজ্জিত রেস্তোরাঁটা দুঃস্বপ্নের মত মনে হবে যে-কোনও গুপ্তঘাতকের কাছে। সুদূর কল্পনাতেও কিলিং গ্রাউণ্ড হিসাবে বেছে নেবে না সে এটাকে।
কষ্টেসৃষ্টে জটলা ঠেলে একটা টেবিল নিশ্চিত করতে পারল ও জানালার ধারে। চেয়ারে বসে নজর বোলাল চারপাশে। মোলডার ব্যাটা এসে হাজির হয়েছে কি না, কে জানে! জুড়ি, পরিবার আর বন্ধুবান্ধবদের গ্রুপ ওর চারদিকে।
সম্ভবত অর্বাচীনসুলভ হয়ে গেল এখানে আসাটা। এমন তো হতে পারে, প্র্যাকটিকাল জোক করেছে কোনও পাজির পা-ঝাড়া।
দু’মিনিটেরও কম সময়ে উসখুস করে উঠল কোহেন। উঠতে যাচ্ছে, এ সময় রেস্টুরেন্টের লোগোঅলা উর্দি পরনে বিষণ্ণ চেহারা ও মুগুরপেটা শরীর নিয়ে ওয়েইটার সালাম দিল এসে।
কটমট করে চাইল কোহেন বডিবিল্ডারের দিকে। এক মুহূর্ত পর দৃষ্টি নরম করে কোয়ার্টার-পাউণ্ডার বার্গারের অর্ডার দিল ফ্রাই সহ, যদিও কোনও ইচ্ছা বোধ করছে না খাওয়ার। সঙ্গে থাকল সোডা ওয়াটার।
পনেরো মিনিট… পনেরোটা মিনিট দেখবে ওবলল নিজেকে কোহেন। তার পরই বেরিয়ে যাবে এখান থেকে।
পাঁচ মিনিটের মধ্যে চলে এল বার্গার। দেখে মনে হলো, এক দলা বিষ্ঠা ভরে দেয়া হয়েছে বানের মধ্যে। ছুঁয়ে দেখারও রুচি হলো না। স্রেফ সোডা ওয়াটারে চুমুক দিয়ে আশপাশের পুরুষগুলোকে জরিপ করতে লাগল কোহেন।
আরও পাঁচ মিনিট পর বিশাল বপু এক রুপালিচুলো বগলে ফাইল নিয়ে হন্তদন্ত হয়ে ঢুকে পড়ল কাঁচের দরজা দিয়ে। নার্ভাস দৃষ্টিতে ইতিউতি তাকাচ্ছে। গোলগাল, সুখী চেহারাটা উদ্বিগ্ন। কাঙ্ক্ষিত মানুষটাকে খুঁজে পেয়ে ভিড় সামলে এগোতে লাগল মদের পিপের মত শরীরটা চেপেচুপে।
‘মিস্টার মোলডার,’ বলল কোহেন না দাঁড়িয়ে। ‘জিজ্ঞেস করার আগেই জানিয়ে দিই… কেউই অনুসরণ করেনি আমাকে। গ্যারান্টি দিতে পারি এই ব্যাপারে।
ভারি শরীর নিয়ে উল্টো দিকের চেয়ারে বসল মোলডার। ফাইলটা টেবিলে নামিয়ে রাখতে রাখতে বলল, ‘কত পারসেন্ট?’ জানালা ভেদ করে নার্ভাস দৃষ্টি গিয়ে পড়ল রাস্তার লোকজন আর গাড়িঘোড়ার উপর।
‘কী কত পারসেন্ট?’
‘মানে, কত পারসেন্ট নিশ্চয়তা দিচ্ছেন? ওরকম শিয়োর হয়ে তো বলা যায় না কিছুই।’
পরনের বাদামি সুটটা কোঁচকানো। সস্তা মদের গন্ধ পেল কোহেন লোকটার নিঃশ্বাসে।
‘একাই রয়েছি আমরা এখানে,’ আশ্বস্ত করল ও মোলডার-কে। ‘ভরসা রাখুন আমার কথায়। ফালতু বাত- চিতের বান্দা নই আমি। বিনিময়ে চাই: অন্যরাও আলতু-ফালতু কথা না বলুক।’
‘ঈশ্বরের দিব্যি—যাহা বলিব, সত্য বলিব। সত্য বই মিথ্যা বলিব না। প্রমাণও দিতে পারব বক্তব্যের সপক্ষে। ‘
ফাইলটার উদ্দেশে মাথা ঝাঁকাল কোহেন। ‘প্রমাণ নিশ্চয়ই ওটার মধ্যে?’
‘সেজন্যেই তো যক্ষের ধনের মত আগলে রেখেছি!’
‘বুঝলাম। যতটুকু প্রয়োজন, তার চেয়ে একটা মুহূর্তও বেশি থাকার ইচ্ছে নেই আমার। কাজেই, কাজের কথায় আসুন। প্রথমেই দুয়েকটা বেসিক প্রশ্ন। আপনার আসল নাম দিয়েই শুরু করা যাক।’
মোলডার জবাব দেয়ার আগেই ভীমদর্শন ওয়েইটার এসে ব্যাঘাত ঘটাল নোটবুক হাতে।
কর্নড বিফ হ্যাশ, বাঁধাকপি আর বড় এক গ্লাস বাডওয়াইসার বিয়ার অর্ডার করল নকল মোলডার। ওরা আবার একাকী হলে, ঝুঁকে এল সে টেবিলের উপর।
‘জাক গালিফিনাকিস,’ গোপন কথা ফাঁস করছে যেন, এমনিভাবে ফিসফিস করছে লোকটা। ‘আমার আসল নাম।’
ফাইলটা কোহেনের দিকে ঠেলে দিল বিশাল বপু। ‘দেখুন চোখ বুলিয়ে। পরিচয়ের সব প্রমাণ পাবেন ওখানে। খাঁটি লোক আমি… ঈশ্বরের কাছে পরিষ্কার।’ উৎকট ঢেকুর ছাড়ল একটা। ‘দুঃখিত, ইচ্ছে করে করিনি।’ বিয়ারের গ্লাসটা তুলে নিয়ে ঢক ঢক করে তিন ভাগের এক ভাগ খালি করে ফেলল এক টানে পকেট থেকে রিডিং গ্লাস বের করল কোহেন। বিরক্তি লাগে জিনিসটা পরতে। চোখে লাগিয়ে নিয়ে মনোনিবেশ করল ফাইলের মধ্যে।
পেশায় ইঞ্জিনিয়ার, সাতান্ন বছর বয়স গালিফিনা- কিসের। পিটসবার্গের কার্নেগি মেলান ইউনিভার্সিটি থেকে ডিগ্রি নেয়ার পর সিস্টেম ডিজাইনে পোস্টগ্র্যাজুয়েশন করেছে এমআইটি থেকে। বারো বছর আগে ডিপার্টমেণ্ট অভ ডিফেন্সের ডারপা এজেন্সিতে জয়েন করার আগের ঘটনা এগুলো।
‘ডুডে বলে কোনও কিছুতে কাজ করেছেন, এমন কোনও প্রমাণ তো দেখছি না এখানে,’ ফাইলের লেখাগুলোতে দৃষ্টি বুলিয়ে নিয়ে বলল কোহেন প্রশ্নবোধক সুরে।
‘যেমনটা বলেছি… অফিশিয়ালি কোনও অস্তিত্ব নেই ওটার। এমনকী প্রজেক্টটার কথা ডারপার কেউও জানত না। তার পর একদিন আরলিংটনে, এজেন্সির হেডকোয়ার্টারে এল কালো পোশাক পরা লোকগুলো। বলা হলো, আমাদের মাঝ থেকে নির্বাচিত একটা গ্রুপকে নিয়ে যাওয়া হবে পেন্টাগনে।
‘অস্ত্রের পাহারায় আমি এবং আরও নয়জন উঠে বসলাম দুটো এসইউভি-র পিছনে। পুরোই রোমাঞ্চকর ব্যাপার- স্যাপার, বুঝলেন! চেকপয়েন্টের পর চেকপয়েন্ট পার হয়ে অবশেষে পৌঁছুলাম গন্তব্যস্থলে। অনেকগুলো দরজা পেরিয়ে নেয়া হলো এর পর ব্যাঙ্কভল্টের মত একটা জায়গায়।’
এই প্রথম সত্যিকার কৌতূহল দেখা গেল কোহেনের চোখে।
‘ঝাড়া তিনটি ঘণ্টা ব্রিফ করার পর এক ঘণ্টা সময় দেয়া হলো আমাদের—কাজটা নিচ্ছি কি নিচ্ছি না, ডিসিশন নেয়ার জন্যে। নিই বা না নিই, ঘুণাক্ষরেও কাউকে কিছু জানাতে পারব না। সিরিয়াস বিজনেস, যাকে বলে। বলতে চাইছি, ডারপাতে রয়েছেন মানে—অলরেডি আপনার ওপর রয়েছে টন কে টন নন-ডিসক্লোজার এগ্রিমেন্ট। তার ওপর যদি…। যাক গে… বেসিকালি যেটা বলল ওরা: এসব যদি বাইরে ফাঁস করো, গেম ওভার… হায়াত আর এক্সটেণ্ড করা হবে না তোমার।’
‘আমাকে তো বলছেন!’
‘সেটা বাধ্য হয়ে। এর জন্যে পস্তাব না, আশা করি।’
‘হুম। তা, কী ভেবে রাজি হলেন কাজটা নিতে?’
‘পয়সা। অবিশ্বাস্য অঙ্ক অফার করেছিল ওরা। বিলিয়ন, বুঝলেন, বিলিয়ন! স্রোতের মত পয়সাকড়ি আসছে ডুমডে প্রজেক্টে! জোগান দিচ্ছে অদৃশ্য তহবিল। প্রস্তাবটার সঙ্গে যেসব টেকনোলজি দেখানো হলো আমাদের, যে-কোনও বৈজ্ঞানিকের জন্যে রীতিমত শ্বাসরুদ্ধকর সেগুলো। জাস্ট বোল্ড করে দিল এ-দুটো মিলে!’
তড়বড় করে বলে যাচ্ছিল গালিফিনাকিস, ওয়েইটার ফিরতেই কুলুপ আঁটল মুখে।
ফাইলটা বন্ধ করল কোহেন। ধোঁয়া ওঠা বাঁধাকপি আর কর্নড বিফের পাহাড়ের উপর দিয়ে শান্তভাবে তাকিয়ে রইল বিরাট শরীরের লোকটার দিকে।
‘পয়েন্টে আসুন এবার। কী নিয়ে প্রজেক্টটা?’
‘অস্ত্র!’ রেস্টুরেন্টের কলকাকলি ছাপিয়ে শব্দটা শোনা গেল কি গেল না। ‘এমন এক জিনিস, যা দুনিয়া দেখেনি কখনও আগে। প্রথম এইচসিভি বা হাইপারসনিক ক্রুজ ভেহিকল ওয়েপনস সিস্টেম প্রোটোটাইপ নিয়ে কাজ করেছি আমরা ডারপাতে, যেগুলো ছিল ফ্যালকন প্রজেক্টের অংশ। কিন্তু নতুন এই অস্ত্রের কাছে কিছুই না সেগুলো। নাসা-র চাইতেও বেশি সংখ্যক ইঞ্জিনিয়ার আর ফিযিসিস্টদের বহু গুণ বেতন দিয়ে পুষছে ওরা বছর বছর ধরে।’ এক কামড়ে কর্নড বিফের বিশাল এক টুকরো মুখের মধ্যে চালান করল গালিফিনাকিস। চিবাতে লাগল পচ্ পচ্ আওয়াজ করে।
‘মিলফোর্ড কী করছিল ওখানে? ও তো আর বিজ্ঞানী ছিল না!’
‘না, উনি ছিলেন সিকিউরিটি ম্যানেজমেন্টের দায়িত্বে, ‘ মুখ ভর্তি খাবার নিয়ে বলল বিশাল নামের বিশালদেহী। ‘সব সময় বেইসে থাকতেন না তিনি। কয়েক বার মাত্র দেখেছি আমি ওঁকে।’
‘কোথায় বেইসটা?’
‘যে-কোনখানেই হতে পারে, ‘ হেঁয়ালি করল গালিফিনাকিস। কাঁটাচামচে গেঁথে চর্বিতে ডোবানো বাঁধাকপি তুলে মুখে পুরতে লাগল ক্ষুধার্ত কুকুরের মত।
‘স্থায়ী কোনও ঘাঁটি নেই, বলছেন?’
‘হ্যাঁ এবং না।’ চোরা চোখে চারপাশে চাইল মদের গিপে। পরে আসছি ওসব কথায়। অনেক কিছু বলার আছে আপনাকে।’ হঠাৎ বিকৃত করল মুখটা। ‘ওরে, খোদা! মোচড় মারার আর টাইম পেল না পেটটা!’
চাইল কোহেন আধখাওয়া ঢিবিটার দিকে।
‘জলহস্তির মত না গিললেই পারেন!’ কথাটা বেরিয়ে গেল মুখ দিয়ে।
‘প্রচণ্ড স্নায়ুচাপে থাকলে খাওয়াদাওয়ার হিসেব থাকে না আমার, করুণ মুখ করে বলল গালিফিনাকিস। ‘এটা আমার কন্ট্রোলে নেই, ভায়া!’
‘বুঝতে পারছি, টেনশনের ভিতর দিয়েই গেছে আপনার সারাটা জীবন। না হলে হাতির দশা কেন–মনে মনে বলল শেষটুকু।
‘ঠাট্টা-মস্করার ব্যাপার নয়, ভাই!’ অভিমানী চেহারা বানাল গালিফিনাকিস। ‘ডিপ্রেশন আর দুশ্চিন্তার জন্যে অনেকগুলো করে পিল খেতে হয় আমাকে। স্রেফ তেজপাতা হয়ে গেছে জীবনটা!’
‘সেজন্যে আন্তরিক সহানুভূতি রইল। বাদ দিন ওসব। ফেরা যাক আগের কথায়। আরও বলুন প্রজেক্টটা সম্বন্ধে। নিউক্লিয়ার, বায়োলজিকাল, নাকি আর-কিছু নিয়ে আলাপ করছি আমরা?’
‘একটাও নয়। সম্পূর্ণ ভিন্ন জিনিস এই ডুম্‌য্‌ডে। কল্পনাও করতে পারবেন না, কতটা ভয়ানক এর ধ্বংসক্ষমতা। এ যেন… এ যেন…’ জুতসই উপমা খুঁজছে গালিফিনাকিস। ‘দেবরাজ যিউসের বজ্রবিদ্যুৎ যেন এটা। যেখানেই পড়বে, শুরু হয়ে যাবে নরকতাণ্ডব! পারছেন কল্পনা করতে? পার্থক্য একটাই–কোথায় তাণ্ডব চালাতে হবে, সেটা আমরাই ঠিক করে দিচ্ছি।’
‘আমার মনে হয়, আরেকটু ব্যাখ্যা করে বলা উচিত আপনার।
‘প্রাকৃতিক বিপর্যয়।’
এমন চাপা স্বরে বলা হলো যে, শোনার জন্য কান খাড়া করতে হলো কোহেনকে। ‘সরি, কী?’
‘যা বললাম। সুনামি। ভূমিকম্প। আগ্নেয়গিরির অগ্ন্যুৎপাত। সব মিলিয়ে মহাবিপর্যয়।’
‘বুদ্ধু বনতে আসিনি আমি এখানে।’ হতাশ হয়ে ভাবছে কোহেন, বৃথাই সময় নষ্ট করল এতক্ষণ।
‘সবই সত্যি এগুলো। বিশ্বাস করুন দয়া করে! দুনিয়া জুড়ে প্রলয় ঘটানোর ক্ষমতা ধরে এই ডুডে। একটা পিন গেঁথে দিন মানচিত্রে, ম্যাপ থেকে মুছে দেবে জায়গাটা। ভুলে যান সৈন্যসামন্তের কথা। ভুলে যান ড্রোন, রোবট আর প্রচলিত অস্ত্রশস্ত্রের কথা। এরই মধ্যে সেকেলে হয়ে এসেছে এগুলো। নতুন ভবিষ্যৎ অপেক্ষা করছে যুদ্ধবিগ্রহের জন্যে। অস্ত্রটার সেরা বৈশিষ্ট্য কী, জানেন? আঘাত শনাক্ত করার জো নেই কোনও। কেউ এমনকী জানতেও পারবে না, কোথায় হচ্ছে আক্রমণটা। বিজ্ঞানীরাও প্রাকৃতিক বিপর্যয়ের সঙ্গে তফাত করতে পারবে না এটার। বুঝতে পারছেন, কী রকম চোরাগোপ্তা হবে হামলাটা? এজন্যেই সাহায্য চাইছি আপনার, বেজন্মাগুলোর গুমর ফাঁস করার জন্যে।’
‘এক মিনিট।’ এসব আজগুবি আলাপের কতটুকু বিশ্বাস করবে, বুঝতে পারছে না কোহেন। ‘বড় বেশি দ্রুত এগোচ্ছেন আপনি। ‘
‘ক্রাইস্ট!’ চেয়ার থেকে নিজেকে টেনে টেনে তুলল গালিফিনাকিস। ‘বাথরুমে যাওয়াটা অবশ্য-কর্তব্য হয়ে দাঁড়িয়েছে এ মুহূর্তে।’
‘একটু পরে গেলে হয় না?’
‘বড়টা চেপেছে! সত্য আর পায়খানা, বুঝলেন, কখনও চেপে রাখা যায় না! বসুন আপনি। ফিরে এসে বলছি বাকিটুকু। হারামিগুলোর প্ল্যান-প্রোগ্রাম সব জানাব। গ্যারান্টি দিচ্ছি, ভালো লাগবে না শুনতে। সন্ধ্যাটা ফ্রি আছেন, আশা করি?’
‘কেন, বলুন তো!’
‘সময় লাগবে বলতে। ভাবছি, একান্তে কোথাও বসা দরকার আমাদের।’
‘বসলাম। তার পর?’
‘ঠিক করতে হবে করণীয়।’
থপ থপ পা ফেলে ওয়াশরুমের দিকে রওনা হয়ে গেল গালিফিনাকিস।
অস্থিরতা শুরু হলো কোহেনের। বাকি কথাগুলো শোনার জন্য তর সইছে না ওর।গালিফিনাকিসেরও তর সইছে না বলার জন্য। ছোট ছোট ত্বরিত পদক্ষেপে পুরুষদের টয়লেটে ঢুকে সেঁধিয়ে গেল একটা কিউবিকলের মধ্যে। জরুরি অবস্থা ঘোষণা করছে পাকস্থলী।
ইঞ্জিনিয়ার মহাশয় যখন ত্যাগের সুখে বিভোর, সোনালি চুলের এক প্রকাণ্ডদেহী আলগোছে ঢুকে পড়ল টয়লেটে। সম্পূর্ণ ফাঁকা অভিব্যক্তি লম্বাটে চেহারায়। খেয়াল করলে বিচলিত হয়ে পড়ত অন্য টয়লেট ইউজাররা।
ছোট এক চামড়ার ডকুমেন্ট কেস ঝুলছে কাঁধ থেকে। হালকা স্পোর্টস জ্যাকেটটা আঁটো হয়েছে ব্যায়াম করা শরীরে।
অন্য তিন লোকের সঙ্গে যোগ দিল ইউরিনালে।
ছোট কাজ শেষে এক এক করে বেরিয়ে গেল লোক তিনজন।
সিঙ্কে গিয়ে হাত ধুল এবার ব্যায়ামবীর। আয়নায় দেখতে পাচ্ছে, খোলা রয়েছে একটা বাদে বাকি সব কিউবিকলের দরজা। জানে, বন্ধটার মধ্যেই ঘাপটি মেরে বসে আছে ওর শিকার।
ড্রাইয়ারের গরম বাতাসে হাত দুটো শুকিয়ে এলে এক জোড়া সিনথেটিক সার্জিকাল গ্লাভ বের করল কেস থেকে। হাতে গলিয়ে নিয়ে বের করে আনল এবার ছোট একখানা রাবারের গোঁজ আর আউট অভ অর্ডার লেখা সাইন।
খুনের পেশায় আঠারো বছরের অভিজ্ঞতা ডোনাল্ড গিবসনের। দারুণ গর্ব তার নিজের নৈপুণ্য নিয়ে।
দরজা খুলল টয়লেটের। এপাশ-ওপাশ দেখে নিয়ে সাইনটা ঝুলিয়ে দিল বাইরের নবে। এর পর দরজাটা লাগিয়ে দিয়ে পা দিয়ে ঠেলে গোঁজ আটকে দিল তলার ফাঁকে কিউবিকলের কাছে ফিরে গিয়ে পিস্তল বের করল এবার চামড়ার কেস থেকে।
আদতে, ডার্ট ছোঁড়ার জন্য বানানো হয়েছে কমপ্যাক্ট হ্যাণ্ডগানটা। ছোট্ট এক ক্যানিস্টার রয়েছে ডার্টের ধরার দিকটায়। নিজ অক্ষের উপর ঘুরতে সক্ষম ড্রাম ম্যাগাজিনে লোড করা হয়েছে তিনটি শলাকা। বিশেষভাবে তৈরি মারাত্মক বিষ ভরা হয়েছে কার্বন ডাইঅক্সাইডের খালি ক্যানিস্টারগুলোতে। টার্গেটের শরীরে ঢোকার পর ভেঙে টুকরো টুকরো হয়ে যাবে ডার্ট। বিষ মিশে যাবে রক্তে।
দ্রুত রূপ বদলাতে সক্ষম বিষটার কোনও নমুনাই পাওয়া যাবে না অটোপসিতে। অফিশিয়ালিও অস্তিত্বহীন ওটা। সূক্ষ্ম একটা লাল বিন্দু শুধু রয়ে যাবে চামড়ায়।
যুগ পাল্টেছে। রেইসিন আমব্রেলা গানের চল আর নেই। টার্গেটের কিউবিকলের ডান পাশেরটায় গিয়ে ঢুকল গিবসন। টয়লেট সিটের উপর উঠে পার্টিশনের উপর দিয়ে তাকাল নিচে।
কমোডের উপর নিশ্চিত্ত ভঙ্গিতে চোখ বুজে যেন তপস্যায় মগ্ন জাক গালিফিনাকিস। ট্রাউযারটা হাঁটুর কাছে নামানো।
খশমশ আওয়াজ পেয়ে থতমত খেয়ে উপরে তাকাল। পরক্ষণে তীব্র ভর্ৎসনা ফুটল তার চোখে। পাকা টমেটোর মত টকটকে লাল হয়ে উঠেছে চেহারা।
মাত্র তিনটে গালিতেই গিবসনের চোদ্দ গুষ্ঠি উদ্ধার করে দিল গালিফিনাকিস। পরক্ষণে চুপসে গেল ডার্টগানটা ওর দিকে তাক হতে দেখে। আত্মসমর্পণের ভঙ্গিতে উপরদিকে উঠে গেল হাত জোড়া। কোটর ছেড়ে বেরিয়ে আসতে চাইছে চোখ দুটো। অস্বস্তিতে শরীর মোচড়াচ্ছে ইঞ্জিনিয়ার। হঠাৎ করেই অসম্ভব দুর্বল লাগছে নিজেকে।
পাথরের মত স্থির নিষ্কম্প হাতে গুলি করল গিবসন। ডুডে এজেন্টের কানের ঠিক নিচ দিয়ে ঢুকল বিষাক্ত শলাকা।
মৃদু একটু ককিয়ে উঠল গালিফিনাকিস। তড়পাল খানিকটা।
বাকিটা দেখার প্রয়োজন বোধ করল না সোনালি-চুল। টয়লেট সিট থেকে নেমে ডকুমেন্ট কেসের মধ্যে ঢুকিয়ে ফেলল হ্যাণ্ডগানটা। এর পর কিউবিকল থেকে বেরিয়ে এসে শান্ত পদক্ষেপে এগিয়ে গেল টয়লেটের দরজার দিকে। গোঁজটা সরিয়ে ফেলে খুলে ফেলল দস্তানা জোড়া।
অকুস্থল থেকে নিঃশব্দে বেরিয়ে যাওয়ার কয়েক সেকেণ্ড পরই রেস্টুরেন্ট ত্যাগ করে রাতের অন্ধকারে হারিয়ে গেল ডোনাল্ড গিবসন।পাঁচ মিনিট চলে গেল গালিকিনাকিসের অপেক্ষায়।
দু’মিনিট পেরোল আরও।
তারপর পুরো হলো দশ।
হাসি আর আলাপচারিতায় মুখর চারপাশ। লোকজনের আসা-যাওয়ার বিরাম নেই ডাইনারে।
দীর্ঘশ্বাস ফেলল ধৈর্যচ্যুত কোহেন। পকেট থেকে লেটেস্ট মডেলের স্যামসাং ফোনটা বের করে কল দিল সিণ্ডির নাম্বারে।
সিণ্ডি পোর্টম্যানের বয়স আটতিরিশ। অত্যন্ত প্রাণবন্ত, লাবণ্যময়ী মহিলা। নাচের স্কুল চালায়।
নিজের সৌভাগ্যকে আজও বিশ্বাস হয় না কোহেনের। সিণ্ডির মত মেয়ের সঙ্গে প্রেম করছে ও! প্রায় দেড় বছর ডেট করার পর, নিজের অ্যাপার্টমেন্ট বিক্রির প্রসঙ্গ তুলেছে মেয়েটা। এর পর এসে উঠবে প্রেমিকের টাউনহাউসে। বিয়েশাদি করে পরিবার শুরু করার ব্যাপারটা হয়েই যাচ্ছে বোধ হয়।
ছয় বার রিং বাজার পর আন্তরিক কণ্ঠে সাড়া দিল সিণ্ডি।
‘হাই, সিণ্ডারেলা।’ মিলফোর্ড-সংক্রান্ত উদ্বেগ সত্ত্বেও হাসছে কোহেন। ‘একটু ব্যস্ত আজকে। আরও অনেকক্ষণ থাকতে হবে কাজ নিয়ে। তুমি কি স্কুল থেকে বাসায় থামবে একটু, বাগানে ছেড়ে দেবে বুস্টারকে? নইলে অতক্ষণ ঘরবন্দিই থাকতে হবে ওকে। চাই না, মনের ওপর চাপ পড়ুক বেচারির।’
‘ঠিক আছে। দশ মিনিটেই পৌঁছচ্ছি আমি। অপেক্ষা করব? কত দেরি হবে তোমার?’
‘দশটার মধ্যেই ফিরতে পারব বোধ হয়… মম্‌… বেশি হলে, সাড়ে দশ!’
‘তোমার পছন্দের কিয়ান্টি নিয়ে আসছি এক বোতল।’
‘লক্ষ্মী মেয়ে। অনেক ভালোবাসি তোমাকে।’
‘আমিও। শিগগির দেখা হচ্ছে তা হলে।’
ফোন রাখার পর আরেকটু অপেক্ষা করল কোহেন। তার পর ভাবল, যথেষ্ট হয়েছে। খোদা, হলো কী লোকটার!
উঠে দাঁড়াল চেয়ার ছেড়ে। লম্বা পা ফেলে রওনা হলো টয়লেটের দিকে।
দরজায় ঝোলানো আউট অভ অর্ডার সাইনটা চোখে পড়তেই থমকাল কোহেন। ব্যাপারটা অস্বাভাবিক, ভাবল ঠোঁট কামড়ে। কী মনে করে ঠেলা দিতেই খুলে গেল কবাট।
টয়লেটে পা রেখেই কেমন যেন অস্বস্তি বোধ করল কোহেন।
‘মিস্টার গালিফিনাকিস!’ ডাকল সে বন্ধ কিউবিকলের দরজায় টোকা দিয়ে। ‘ভিতরেই কাটিয়ে দেবেন নাকি সারা রাত?’
সাড়া নেই।
‘শুনতে পাচ্ছেন, মিস্টার গালিফিনাকিস?’
তা-ও নেই কোনও সাড়া।
মেঝেতে দু’হাত রেখে উবু হলো কোহেন। বিশ্বাস হচ্ছে না, এ কাজ করতে হচ্ছে ওকে! কেউ এসে পড়লে কী ভাববে! দরজার নিচ দিয়ে উঁকি দিতেই ধাক্কা খেল একটা।
কোটর থেকে বেরিয়ে আসবে যেন চোখ জোড়া, টয়লেটের মেঝেতে শুয়ে পলকহীন দৃষ্টিতে সোজা ওর দিকেই চেয়ে রয়েছে গালিফিনাকিস। নীল হয়ে ওঠা চেহারায় ঠোঁটের ফাঁক দিয়ে ঝুলে পড়েছে জিভটা।
নিশ্চয়ই টয়লেটের মধ্যে কার্ডিয়াক অ্যারেস্টের শিকার হয়েছে জলহস্তি!
বিড়বিড় করে কাকে জানি অভিশাপ দিল কোহেন। আরও অনেক কিছু বলবে বলেছিল… শোনা হলো না কথাগুলো!
দ্বিধা করল একটা মুহূর্ত। চকিত দৃষ্টি হানল বাথরুমের দরজায়।
না, আসছে না কেউ।
এক কালের শক্তিসামর্থ্য না থাকতে পারে, তবে এখনও কর্মক্ষমতা হারায়নি কোহেন। তড়াক করে উঠে দাঁড়িয়ে কিউবিকলের দরজার উপর দিয়ে টেনে তুলল নিজেকে। বিড়ালের মত নিঃশব্দ পায়ে নেমে এল মৃত ব্যক্তির পাশে।
দ্রুত হাতে লোকটার পকেট সার্চ করতে গিয়ে সাবধানতা বজায় রাখা সম্ভব হলো না কোহেনের পক্ষে। উত্তেজনায় শ্বাস নিতে লাগল মুখ দিয়ে।
চাবির একটা রিং আর সস্তা একটা ওয়ালেট ছাড়া আর কিছু পাওয়া গেল না পকেটে।
ওয়ালেটের খাপগুলো দেখে চলল একের পর এক। নগদ কিছু ডলার রয়েছে ভিতরে। আর পেল ক’টা ক্রেডিট কার্ড, ড্রাইভিং লাইসেন্স ও কুঁচকে যাওয়া একটা মাত্র ভিজিটিং কার্ড।
কার্ডটা পরীক্ষা করল কোহেন।
সামনের দিকে বোল্ড করে ছাপা ফ্যান্টম হোল্ডিংস, নিউ ইয়র্ক কথাটা। তার নিচে ঠিকানা। উল্টো পিঠে অপরিচ্ছন্ন হস্তাক্ষরে তাড়াহুড়োয় লেখা: পসাইডন।
কী মিন করছে শব্দটা?
অর্থোদ্ধারের সময় নেই এখন।
বিজনেস কার্ডটা পকেটস্থ করল কোহেন। টয়লেট থেকে বেরিয়ে ছুটল ডাইনারের ম্যানেজারকে খারাপ খবরটা দিতে।ইতিহাসখ্যাত শেফার্ডসটাউনের নীরব রাস্তায়, বয়ফ্রেণ্ডের বাড়ির সামনে গাড়ি পার্ক করল সিণ্ডি পোর্টম্যান। শিগগিরই এ-বাড়িতে স্থায়ী হওয়ার কথা ওর।
আবছাভাবে শুনতে পাচ্ছে, বাড়ির ভিতর ঘেউ ঘেউ জুড়েছে কুকুরটা।
হেডলাইট আর ইঞ্জিন বন্ধ করে বেরিয়ে এল গাড়ি থেকে। চপল পায়ে সিঁড়ি ভাঙল দরজার।
কুকুরের ডাক এখন জোরালো। কিঞ্চিৎ অস্বাভাবিক এটা বুস্টারের বেলায়। ঠাট্টা করে প্রায়ই বলে ফিল—মানুষকে এত পছন্দ ল্যাব্রাডরটার, চোরডাকাত এলেও চেটে দেবে তার হাত-গাল।
ডুপ্লিকেট চাবি রয়েছে সিণ্ডির কাছে। তালা খুলে পা রাখল আধো-অন্ধকার হলওয়েতে।
ওকে স্বাগত জানাতে ছুটে এল বুস্টার। কিছু একটা নিয়ে উত্তেজিত মনে হচ্ছে ওটাকে। সমানে লেজ নাড়ছে, আর শ্বাস ফেলছে ফোঁস ফোঁস করে।
‘এই যে, হ্যানসাম!’ কুকুরটার মাথায় হাত বুলিয়ে দিল হবু মালকিন। ‘পেশাব পেয়েছে, তা-ই না? আচ্ছা, বাবা… আচ্ছা… পেছনের উঠনে নিয়ে যাচ্ছি এক্ষুণি।’
হলওয়ের আলো জ্বালতে হাত বাড়াল মেয়েটা।
‘ক্লিক’ শব্দে সুইচ অন হওয়ার সঙ্গে সঙ্গে বিকট এক অগ্নি-বিস্ফোরণ গ্রাস করল ওকে।
সদর-দরজা আর হলের জানালাগুলো চুরমার করে বিশাল এক অগ্নিগোলক গড়িয়ে গেল রাস্তার দিকে। তীক্ষ্ণ আওয়াজে পাড়া মাথায় তুলল বাইরে দাঁড় করানো গাড়ির অ্যালার্ম
চড়চড় শব্দে পুড়ছে বাড়িটা। ধোঁয়া বেরোচ্ছে ভলকে ভলকে। মিটমিট শুরু করল রাস্তার বাতিগুলো।
যার যার বাড়ি থেকে বেরিয়ে আসতে শুরু করেছে পাড়াপড়শিরা। একটা বাচ্চা কেঁদে উঠল কোথাও তারস্বরে। কেউ একজন গলা ফাটাচ্ছে টেলিফোনে। ঘটনার ভয়াবহতা দেখে বিলাপ জুড়ল এক বয়স্কা মহিলা।
খ্যানখেনে আওয়াজ তুলে কিছুক্ষণ বাদে যখন হাজির হলো ফায়ার ডিপার্টমেন্ট আর পুলিসের গাড়ি, ধিকিধিকি জ্বলতে থাকা এক পাটি জুতো ছাড়া আর কিছুই পেল না তারা সিণ্ডি পোর্টম্যানের। বিস্ফোরণ উড়িয়ে এনে ফেলেছে ওটাকে রাস্তায়।সাড়ে চার ঘণ্টা আকাশে ওড়ার পর, রিফিউলিঙের জন্য ডেনমার্কের থিসটেড এয়ারপোর্টে পঁয়তাল্লিশ মিনিটের বিরতি নিয়ে, লুকা ব্রেযনেভের দেয়া কো-অর্ডিনেট অনুযায়ী পিয়েলজেকেইস ন্যাশনাল পার্কের কিনারা স্পর্শ করল এসটি- ওয়ানের চাকা।
ঝাঁকুনিবিহীন মসৃণ হলো ল্যাণ্ডিংটা। তীক্ষ্ণ আওয়াজে রানওয়ে ছুঁয়েছে বিমান।
ট্যাক্সিইং করে মেইন স্ট্রিপ ছেড়ে চলল রানা হ্যাঙারের দিকে। নানান ধরনের এয়ারক্রাফটের সমাহার ওখানে। এমনকী রয়েছে আংশিক খুলে ফেলা, পুরানো এক সুইডিশ মিলিটারি ট্রান্সপোর্ট প্লেনও।
ইঞ্জিনের পাওয়ার বন্ধ করে, রেডিয়ো হেডসেট খুলে ফেলল রানা। হাই তুলল আড়মোড়া ভেঙে।
‘যার পর নাই সন্তুষ্ট আমি তোমার ওপর,’ বলল সেলেনা আরামদায়ক প্যাসেঞ্জার লাউঞ্জ থেকে।
‘কেন, আমার কৃতিত্ব?’
‘এই যে… আস্ত অবস্থায় নিয়ে এলে এখানে!’
‘তা-ই বলো। হুম… নিজের এহেন পারফর্মেন্সে আমিও
কম চমৎকৃত নই।’
বেরিয়ে এল ওরা বিমান থেকে।
উজ্জ্বল আর ঝকঝকে একটা সন্ধ্যা।
গাছগাছালি ভেদ করে একটা মাত্র আঁকাবাঁকা রাস্তা চোখে পড়েছে উপর থেকে, চলে গেছে আধ কিলোমিটারমত দূরের এক গাঁয়ের দিকে।
চমৎকার সজীব আর পরিচ্ছন্ন পরিবেশ। নর্ডিক শৈত্যের অস্তিত্ব টের পাওয়া যাচ্ছে গ্রীষ্মকালীন সান্ধ্য বাতাসে।
সুসজ্জিত এক সারি কুঁড়ে দেখা যাচ্ছে এয়ারস্ট্রিপের দূরপ্রান্তে। বেশ কিছু গাড়ি পার্ক করা বাইরে। কিন্তু থিসটেডে যেখানে পরিপাটি ওভারঅল পরা ডজন খানেক কর্মী এসেছিল এয়ারক্রাফটটাকে অভ্যর্থনা জানাতে, সেরকম কাউকে দেখা যাচ্ছে না. এখানে। এমনকী চোখে পড়ছে না কোনও নড়াচড়াও।
চারপাশের জঙ্গল, আর পিছনে মাথা উঁচিয়ে থাকা পর্বতসারির দিকে তাকাল রানা। শান্ত, সমাহিত জায়গাটাকে ভালোবেসে ফেলল মুহূর্তে। সম্ভব হলে এখানেই কাটিয়ে দিত ও বাকি জীবনটা। সভ্যতা থেকে বহু দূরে, নির্জন এই প্রকৃতির সঙ্গে মিশিয়ে দিত নিজেকে। কোনও ঝুটঝামেলাই স্পর্শ করতে পারত না ওকে। কর্তব্যের উছিলায় বিস্তর ক্লেদ জমেছে ওর মনে, অনেক মানুষের রক্ত লেগেছে হাতে।
‘নর্দার্ন ক্যানাডার মত লাগছে জায়গাটা,’ মন্তব্য করল সেলেনা।
‘হ্যাঁ, বেশ নিরিবিলি!’
‘গুস্তাফ ভিকান্দার এখানে কী করছে বলে ধারণা তোমার?’
‘মুনি-ঋষিদের মত সন্ন্যাসব্রত পালন করছে হয়তো।’
‘ক্যারেনের সঙ্গে এ-লোকের পরিচয় হলো কীভাবে, সেটাই ভাবছি।’
ব্যাগটা কাঁধে ঝোলাল রানা। ‘এখানে দাঁড়িয়ে থাকলে জানা যাবে না সেটা।’ এয়ারফিল্ড গেটের ওদিকটা দেখাল আঙুল দিয়ে—ঘন জঙ্গলের মধ্যে হারিয়ে গেছে রাস্তাটা। ‘ওপর থেকে দেখেছি, একটা গ্রাম রয়েছে ওদিকে, মিনিট কয়েকের হাঁটা দূরত্বে। গাড়ি-টাড়ি পাওয়া যাবে হয়তো ওখানে।
‘যথেষ্ট সন্দেহ রয়েছে আমার,’ আশাবাদী নয় সেলেনা।
বিস্মিত হলো না রানা ওর কথার সত্যতা আবিষ্কার করে। গাছের ছায়ায়, লতায়-পাতায় ডুবে রয়েছে যেন অঞ্চলটা। কাঠের ঘরবাড়ি ছাড়া গির্জা, মুদি দোকান, ফিলিং স্টেশন, ছোটখাটো আরও দুয়েকটা স্থাপনা আর দু’-তিনটে অপরিসর রাস্তা—এই নিয়ে গ্রাম। দর্শনীয় বলতে, আলপাইন শ্যালের মত ছোট একটা গাছের গুঁড়ি দিয়ে তৈরি সরাইখানা।
প্রতিটি উঠনে সদ্য কাটা লাকড়ির বহর দেখে বুঝতে কষ্ট হয় না, গ্রীষ্মের বেশির ভাগটাই ব্যস্ত সময় কাটিয়েছে এরা তুষার-মৌসুমের মোকাবেলার কাজে। শীতের সময়টা সম্ভবত কয়েক মাসের জন্য যান চলাচল বন্ধ হয়ে যায় এখানে। বল্গা হরিণে টানা স্লেড আর স্লোমোবাইল ছাড়া উপায় থাকে না যাতায়াতের।
রানা আর সেলেনা সরাইখানায় প্রবেশ করতেই কৌতূহল নিয়ে ঘুরে তাকাল কয়েকজন।
গ্রামীণ পানশালা হিসাবে নিচতলাটা সচরাচর যেমনটা হয়ে থাকে, আয়তনে তার দ্বিগুণ।
সরাইমালিকের নাম ম্যাগনাস। গোলগাপ্পা চেহারার অমায়িক এক যুবক। ইংরেজি জানে অল্পবিস্তর।
ডাবল শট উইস্কির অর্ডার করল রানা নিজের জন্য। সেলেনা চাইল স্রেফ কড়া কফি। অনেকক্ষণ যাবৎ পছন্দের পানীয়ের তেষ্টায় প্রাণটা আইঢাই করছিল ওর।
অর্ডার সার্ভ করার ফাঁকে হাসিমুখে ওদের আগমনের উদ্দেশ্য জানতে চাইল ম্যাগনাস।
উইস্কিতে লম্বা চুমুক দিল রানা। তরল আগুনে জিভ ও গলা জ্বালিয়ে নিয়ে ব্যাখ্যা করল, হিচ-হাইকিং করে স্টকহোম থেকে উত্তরে চলেছে ও স্ত্রীকে নিয়ে (এই পর্যায়ে রানার উদ্দেশে ভ্রুকুটি করল সেলেনা)। ল্যাপল্যাণ্ডের ন্যাশনাল পার্কগুলোতে টুর দেয়ার ইচ্ছা। গাড়ি ভাড়া করতে কিংবা কিনতে আগ্রহী এখান থেকে, যদি পাওয়া যায়।
কান খাড়া করে শুনছিল অন্য খরিদ্দাররা। তুমুল তর্ক শুরু হলো ওদের। কার্যকর কোনও সাজেশন যখন এল না কারও মগজ থেকে, ভাঙা ভাঙা ইংরেজিতে নিজের পরিচয় দিল রিকার্ডো নামে এক ড্রাইভার। বলল, লরি বোঝাই ফেন্সিঙের সরঞ্জাম নিয়ে জাকউইকের দিকে রওনা হচ্ছে ও পরদিন সকালে। ভিনদেশি দম্পতির যদি লিফট নিতে আপত্তি না থাকে, গাড়ি নিতে পারবে ওরা ওখান থেকে।
লরি চালককে আন্তরিক ধন্যবাদ দিল রানা। ঠিক হলো, সাড়ে আটটার সময় মিলিত হবে ওরা সরাইয়ের বাইরে।
‘স্বামী-স্ত্রী’-র মুশকিল আসান হওয়ায় প্রফুল্ল মেজাজে আড্ডায় ফিরে গেল স্থানীয়রা।
‘ব্যবস্থা তো হলো,’ বড় একটা শ্বাস ফেলে বলল সেলেনা। ‘আর তো কিছু করার নেই এখন সময় কাটানো ছাড়া। না বলে পারছি না… ক্লান্তিতে খুন হয়ে যাচ্ছি, রানা!’
রানার অবস্থাও ওর চেয়ে ভালো নয়। মাথা ধরেছে প্রচণ্ড। আরেকটা উইস্কির অর্ডার দিল ও।
‘রাতের জন্যে ভালো একটা কামরা আর ডিনার চাই তো?’ এক গাল হেসে জানতে চাইল সরাইমালিক। ‘মেনু দেখাচ্ছি, দাঁড়ান। ঝাক্কাস রাঁধে আমার হোম মিনিস্টার।’
ছোট্ট, নিরিবিলি ডাইনিঙে ঠাণ্ডা করল ওরা পেটের চিল্লাপাল্লা। খদ্দের বলতে স্রেফ ওরা দু’জনই।
একদম সাধারণ মেনু। তবে বউয়ের রান্নার হাত নিয়ে একটুও বাড়িয়ে বলেনি সরাইখানার মালিক। অমৃতের মত লাগল ওদের মাংসের স্টু-টা। যদিও ওটা কিংবা তার সঙ্গে নেয়া বিয়ারও খুব একটা দূর করতে পারল না ওদের অবসাদ।
আহারপর্ব শেষ হলে, ম্যাগনাসের কিশোরী মেয়ে ক্যাচম্যাচ করা সিঁড়ি বেয়ে উপরে এনে কামরা দেখিয়ে দিল ওদের।
দেয়াল, ছাত, আরামপ্রদ দেখতে বড়সড় ডাবল বেড—ঘরের সব কিছুই বার্নিশ করা কাঠের। আসবাব- পত্রগুলো পুরানো, কিন্তু পরিচ্ছন্ন।
‘স্বামী-স্ত্রী, না?’ কিশোরী বিদায় নিলে ভ্রু নাচাল সেলেনাঁ। ব্যস, ওই পর্যন্তই। জানালার কাছে গিয়ে টেনে দিল পর্দা। সুদূর এই উত্তরে বছরের এই সময়টায় মাঝরাতের আগে অস্ত যায় না সূর্য, আর কয়েক ঘণ্টার বেশি থাকেও না অন্ধকার।
‘রেডি হচ্ছি শোয়ার জন্যে,’ বলতে বলতে উঁকি দিল বাথরুমের দরজা খুলে। ‘আগে বাথরুমে ঢুকলে মনে করবে কিছু?’
‘উঁহুঁ। লেডিজ ফার্স্ট।’
তোয়ালে কাঁধে ফেলে ঠোঁটে দুষ্টু হাসি নিয়ে ওয়াশরুমে ঢুকল সেলেনা, কিন্তু খিল দিল না দরজায়। একটু পরেই দেখা গেল, মাসুদ রানাও ঢুকছে ওই দরজা দিয়ে।
ঢুকেই আটকে দিল ছিটকিনি।চোখের পলক পড়ছে না রানার। সামান্য ফাঁক হয়ে রয়েছে ঠোঁট দুটো। স্তম্ভিত নীরবতা অটুট রইবে যেন অনন্ত কাল।
‘চমকে গেছ, তা-ই না?’ মেয়েটার ইংরেজি উচ্চারণে ক্যানাডিয়ান টান স্পষ্ট।
আরও কয়েকটা সেকেণ্ড পেরিয়ে গেল। মুখে যেন রা সরছে না রানার।
‘কী হলো, ভেতরে আসতে বলবে না?’
এবারে যেন সংবিৎ ফিরে পেল মাসুদ রানা। কিঞ্চিৎ লজ্জিত হলো ও।
লিভিং রুমে নিয়ে এল ডক্টর সেলেনা বার্নহার্টকে।
ক্যানাডিয়ান বায়োলজিস্ট সেলেনা। মেক-আপ ছাড়াই আকর্ষণীয়। চোখ পড়লেই হীরার মত ঝিক করে উঠবে, এমন সৌন্দর্যের অধিকারিণী না হলেও, প্রাণবন্ত চেহারায় রয়েছে অদ্ভুত একটা জ্যোতি। ক্ষুরধার বুদ্ধি মাথায়। হাজার বছরের পুরানো যেন চোখ দুটো। অদ্ভুত সহানুভূতিশীল, স্নিগ্ধ, কমনীয় ভাব মুখে। দোষের মধ্যে—কোনও কিছু নিজের মনমত না হলে, ব্যোম হয়ে যায় খেপে; নিজের আগুনে-লাল চুলগুলোর মত। অনেকটা রানার বান্ধবী-সহকর্মী সোহানার মত। একবার মন স্থির হয়ে গেলে আর তার নড়চড় নেই। এই সেলেনার সঙ্গে ফ্রান্সে এক মিশনে জড়িয়ে গিয়েছিল রানা। আজও স্পষ্ট মনে আছে ওর: প্ৰথম পরিচয়ের দিনই সাক্ষাৎ মৃত্যুর হাত থেকে রক্ষা করেছিল ওকে মেয়েটি। তুমুল বেগে ছুটে আসছিল ট্রেন, আর সেই রেললাইনের ওপর আটকে রাখা হয়েছিল রানাকে একটা গাড়ির ভিতর। [রানা ৪৫৭, গুপ্তবিদ্যা দ্রষ্টব্য।]
বেশ কিছু দিন আগের কথা ওসব। শেষ দেখা হয় ওদের ক্যানাডার অটোয়ায়। লিটল ডেণ্টনের মত প্রত্যন্ত এক গাঁয়ে আবারও দেখা হয়ে যাবে ওদের, এটা অন্তত আশা করেনি রানা।
‘কেমন আছ, রানা?’ জানতে চাইল সেলেনা। সোফায় বসেছে ওরা, মুখোমুখি।
‘তুমি এখানে!’ জবাবের ধার দিয়েও গেল না রানা।
‘কেন, আসতে পারি না?’ বলল সেলেনা চোখ নাচিয়ে। ‘তোমার খোঁজেই আসা।’
খেয়াল করল রানা, ঠোঁটে এক টুকরো হাসি টেনে আনলেও অত্যন্ত বিচলিত মনে হচ্ছে সেলেনাকে। বিষণ্ন- কঠিন চেহারায় জানালা দিয়ে চাইছে বার বার নুড়ি বিছানো ড্রাইভওয়ে আর ওপারের রাস্তাটার দিকে।
ওর দৃষ্টি অনুসরণ করে ফটকের বাইরে পার্ক করা একখানা হলুদ ভক্সল দেখতে পেল রানা।
‘ফ্রান্সে যোগাযোগ করেছিলাম আমি,’ ব্যাখ্যা করল সেলেনা। ‘ওই যে… একটা নাম্বার দিয়েছিলে? বলেছিলে, বিপদে পড়লে যেন যোগাযোগ করি?’
নম্বরটা রানা এজেন্সির প্যারিস শাখাপ্রধানের। দুনিয়ার অনেকগুলো বড় বড় শহরে ব্রাঞ্চ রয়েছে মাসুদ রানার বহু কষ্টে গড়ে তোলা গোয়েন্দা সংস্থাটির। ‘অর্জন ফরহাদ নামে একজন জানাল, কোথায় পাওয়া যেতে পারে তোমাকে। এ-ও বলল, ছুটিতে রয়েছ তুমি। কখন কোন্ দিকে চলে যাবে ঠিক নেই।’
‘ব্যস, ছুটে এসে ধরে ফেলেছ।’ এতক্ষণে যেন থই পেয়েছে রানা। ‘কিন্তু হঠাৎ এই তত্ত্ব-তালাশ কীসের জন্যে? আবার কোনও বিপদ-টিপদ…..
আরেক বার জানালা দিয়ে বাইরেটা দেখে নিয়ে রানার মুখোমুখি হলো সেলেনা।
‘ইচ্ছে করে জড়াইনি, রানা। তবে হ্যাঁ, বড় একটা বিপদেই পড়েছি মনে হচ্ছে। এত দূর থেকে ছুটে এসেছি…’
আচমকা বৈঠকখানার দরজা খুলে যেতেই আঁতকে উঠে এক লাফে দাঁড়িয়ে পড়ল মেয়েটা।
ওর বর্তমান মানসিক অবস্থার একটা আঁচ পেল রানা প্রতিক্রিয়ার ধরন থেকে। ঘন ঘন কলিং বেল চাপছিল কেন, সেটাও বোঝা গেল এখন।
ড্রইং রুমে ঢুকল ডায়ানা। এক অপরিচিতা যুবতীকে দেখে অবাক হয়ে গেছে সে-ও।
‘এই যে, ডায়ানা…’ বলতে বলতে সোফা ছেড়ে উঠল রানা। ঠোঁটের কোণে মৃদু হাসি। ‘এসো, পরিচয় করিয়ে দিই।’ তাকাল সেলেনার দিকে। ‘ডক্টর সেলেনা বার্নহার্ট, আমার বিশেষ বন্ধু। .আর, সেলেনা, এ হচ্ছে আমার ছোটবেলার বন্ধু। একসঙ্গে পড়তাম আমরা।’
‘ওহ… হাই।’ ভদ্রতাসূচক হাসি ফুটল সেলেনার মুখে। হঠাৎ দাঁড়িয়ে পড়ে ব্ৰিত।
‘নাইস টু মিট ইউ,’ স্মিত চেহারায় মাথা নাড়ল ডায়ানা। রানার দিকে চেয়ে যোগ করল, ‘কফি চলবে তোমাদের?’ চাইল মেহমানের দিকে।
‘চলবে মানে? দৌড়ে চলবে,’ বলল রানা।
‘নো, থ্যাঙ্কস,’ সবিনয়ে প্রত্যাখ্যান করল সেলেনা।
‘কী বলছ!’ বাস্তবিকই বিস্মিত রানা। ‘রাতদিন পানির মতন কফি গিলত যে, সে বলছে এ কথা!
‘আসলে… কিছু খাওয়ার মুডই নেই এখন!’ বিপন্ন ভাবটা ফিরে এল আবার সেলেনার চেহারায়। আন্তরিক দুঃখভাব নিয়ে চাইল সে ডায়ানার দিকে।
‘ঠিক আছে তা হলে…’ সৌজন্যমূলক হাসি হাসল ডায়ানা। ‘কথা বলো তোমরা। আমি ওপরে যাচ্ছি।’ রানার দিকে তাকিয়ে বলল, ‘কিছু দরকার হলে ডেকো আমাকে।’
‘বিপদ বলতে?’ ডায়ানা বিদায় নেয়ার পর জানতে চাইল রানা।
‘ছায়ার মত অনুসরণ করা হচ্ছে আমাকে!’ বলল সেলেনা সিরিয়াস কণ্ঠে। চকিতে ভয় খেলে গেল দু’চোখে।
‘কে অনুসরণ করছে?’ জিজ্ঞেস করল রানা শান্ত কণ্ঠে।
‘বলতে পারব না। আমি যেটা জানি… লোকগুলো পিছে লেগেছে আমার। সেজন্যেই এসেছি তোমার কাছে। সত্যি বলছি, রানা, ভয় পাচ্ছি রীতিমত।’
দীর্ঘশ্বাস ফেলল রানা। আবারও!?
বিজ্ঞানের বিতর্কিত শাখাপ্রশাখায় গবেষণার ঝোঁক রয়েছে মেয়েটার, যে-কারণে এর আগেও ভুল আর বিপজ্জনক লোকের মনোযোগ টেনে এনেছে নিজের দিকে।
গত বার কী যে কঠিন এক গেরোর মধ্যে পড়েছিল ও আর সেলেনা, ভাবলেই শিউরে ওঠে গা। রাঙার মার দেয়া কাঁঠাল বিচি সাইজের তাবিজের কল্যাণেই বোধ হয় পৈতৃক প্রাণটা রক্ষা হয়েছিল সেবার। মীরপুরের মাজার ঘুরে নিয়ে এসেছিল ওটা রানার রান্নাবান্নার একমাত্র অভিভাবকটি। কোমরে না পরলে নাকি কাজ করে না জিনিসটা, বলেছিল কাঁচুমাচু হয়ে।
সাধে কি বুড়িকে রানার মা বলে খেপায় মোখলেস!
প্রমাদ গুনল রানা। ‘এবারও কি অ্যালকেমি নিয়ে?’
‘না, রানা, অ্যালকেমি নয়।’
‘তা হলে কি খাপছাড়া অন্য কিছু?’
‘খাপছাড়া মানে?’ চোখ গরম করে, নিজের পুরানো রূপটা দেখিয়ে দিল সেলেনা।
‘ওই আর কী! ওটার কারণেই তো গোলমাল পাকিয়েছ, তা-ই না?’
‘আমি কোনও গোলমাল পাকাইনি, রানা!’ তেজ কমল না দৃষ্টির।
‘আচ্ছা, আচ্ছা… ঠিক আছে! খুলে বলো তা হলে, এবারের সমস্যাটা কী নিয়ে।’
‘সম্পূর্ণ ভিন্ন ব্যাপার।’ একটু ঠাণ্ডা হলো সেলেনা। ‘এমনকী আমার সাবজেক্টের মধ্যেও পড়ে না।
‘বলতে চাইছ, নিজের বিষয়ের বাইরেও উঁকিঝুঁকি মারা হচ্ছে আজকাল?’
ও জবাব দেয়ার আগেই ল্যাণ্ডফোন বেজে উঠল উপরতলায়।
অস্পষ্টভাবে শুনতে পেল রানা, রিসিভার তুলে কার সঙ্গে যেন কথা বলছে ডায়ানা।
খুক করে কেশে গলাটা পরিষ্কার করে নিল সেলেনা। বলতে শুরু করল হড়বড় করে।
‘বিষয়টা আমার এক বান্ধবীকে নিয়ে। ক্যারেন ল্যানকাউমে নাম ওর। ফ্রেঞ্চ। মারা গেছে মেয়েটা। খুন করা হয়েছে ওকে প্যারিসে ওরই অ্যাপার্টমেন্টে! পুলিস বলছে, কোনও ধরনের ম্যানিয়াকের কাজ ওটা। ‘লে ব্রিকোল্যুয়ার’ নাম দিয়েছে ওরা ম্যানিয়াকটার।’
‘রিপেয়ারম্যান?’ অনুবাদ করল রানা।
হুম। সিরিয়াল কিলার,’ বলল সেলেনা বিরক্ত স্বরে। ‘প্যারিসের নানান জায়গায় আরও পাঁচজনকে নাকি খুন করেছে বলে খবর। পুলিসের ভাষ্য: ক্যারেন ওর ছয় নম্বর শিকার। চুপিসারে একাকী মহিলাদের বাড়িতে ঢুকে খুনখারাবি চালায় নাকি অমানুষটা।’
‘আস্তে… আস্তে।’ নিজেই এবার বিচলিত হয়ে উঠল রানা। সবটা ব্যাপার ভালো করে বুঝে নিতে চায় ও। ‘রিপেয়ারম্যান বলা হচ্ছে কেন লোকটাকে?’
নিম পাতা চিবানো চেহারা হলো সেলেনার। ‘খুনের ধরনটার জন্যে। …শুনতে চাও? নেইল গান। পাওয়ার টুলস। ছেনি আর হাতুড়ি।’
‘বুঝতে পেরেছি।’ গম্ভীর হলো রানা। ‘যা বলছিলে, বলে যাও…’ ভাবছে, এবার কি তা হলে সাইকোপ্যাথের বিরুদ্ধে টক্কর দিতে হবে ওকে?
‘ক্যারেনকে পাওয়া গেছে… ওহ, গড! ভয়ানক ব্যাপার!’ এক সেকেণ্ডের জন্য চোখ বুজে ফেলল সেলেনা। ‘এক ধরনের জমাট ফেনায় ভর্তি ছিল ওর ফুসফুস… দেয়ালের ফাঁকফোকর বোজাতে রাজমিস্ত্রিরা ব্যবহার করে যেগুলো। শ্বাস বন্ধ হয়ে ভয়ানক কষ্ট পেয়ে মারা গেছে বেচারি!’
অসংখ্য প্রিয় মানুষের হৃদয়বিদারক মৃত্যু দেখতে হয়েছে রানাকে। প্রায় অভ্যস্ত হয়ে গেছে দেখতে দেখতে। তা-ও সেলেনার বান্ধবীর মৃত্যুদৃশ্যটা কল্পনা করতে গিয়ে শিউরে উঠল ওর বুকের ভিতরটা।
‘চার দিন আগের ঘটনা এটা,’ জানাল সেলেনা। ‘তবে আমি জেনেছি আজকে। ক্যারেনের চিঠি পেয়ে গত রাতে অটোয়া থেকে উড়ে প্যারিসে গিয়েছিলাম ওর সঙ্গে দেখা করতে। গিয়ে শুনি…’ ক্ষোভে, দুঃখে ঝাপসা হয়ে এল দৃষ্টি। থামল আঙুলের পিঠে চোখের কোনা মুছে নিতে।
‘সত্যিই… খারাপ লাগছে শুনে,’ আন্তরিক সমবেদনা জানাল রানা। ‘আশা করি, ধরা পড়বে খুনিটা। আমার যদি কিছু করার থাকে এখানে…’ এ-ও ভাবছে, আসলেই কি কিছু করার রয়েছে ওর?
জোরে জোরে মাথা নাড়ল সেলেনা। ‘কী বলতে চাইছি, ধরতে পারোনি তুমি, রানা! আরও অনেক ব্যাপার আছে এখানে… আরও অনেক কিছু। পুরোটা বললে বুঝবে হয়তো।’
‘সেক্ষেত্রে, চলো, বাইরে কোথাও সারা যাক বাকি আলাপ,’ প্রস্তাব করল রানা। ডায়ানাকে এসব থেকে দূরে রাখতে চাইছে। ‘কোনও পার্ক-টার্ক হলে কেমন হয়?’
‘কোথায় ওটা?’
‘বেশি দূরে না।
রাজি সেলেনা।
ডায়ানাকে বলে এল রানা, বেরোচ্ছে ওরা।
বাইরে এসে, পা চালাল দু’জনে হলুদ ভক্সলের দিকে।
‘তোমাকেই চালাতে হবে, রানা,’ বলল সেলেনা হাঁটতে হাঁটতে। ‘ঘাড় ব্যথা হয়ে গেছে আমার ড্রাইভ করে!’
‘অ্যাট ইয়োর সার্ভিস, ম্যা’ম।’ বলতে বলতে গাড়ির দরজা খুলে ধরল রানা।রাতে গলা পর্যন্ত গেলা সত্ত্বেও পরদিন সকালে কথা রাখল লরি ড্রাইভার। সরাইয়ের সামনে লরি নিয়ে এসে হর্ন বাজিয়ে জানান দিল নিজের উপস্থিতির।
আগেই অবশ্য নিচে নেমে এসেছে রানা-সেলেনা। ব্ল্যাক কফি নামের জীবনীশক্তি পান করতে করতে অপেক্ষা করছিল রিকার্ডোর জন্য।
দেঁতো হাসি আর বুড়ো আঙুল দেখিয়ে ওদেরকে স্বাগত জানাল লোকটা। গমগম আওয়াজে চলতে আরম্ভ করল ডেলিভারি লরি।
দীর্ঘ পথ। বাঁক নিচ্ছে বার বার। মনোরম বার্চ বনের মাঝ দিয়ে উত্তরে চলেছে ওরা কুয়াশা ছাওয়া গিরিপথ ধরে।
ড্রাইভারকে গুস্তাফ ভিকান্দারের ঠিকানাটা দেখাল রানা। বলল, পুরানো এই বন্ধুর সঙ্গে দেখা নেই বহু বছর। সুযোগ যখন পাওয়া গেছে, হাতছাড়া করাটা বোকামি হবে।
‘কবুতরের খোপের মধ্যে থাকে নাকি আপনার দোস্তো?’ এক গাল হেসে জিজ্ঞেস করল ড্রাইভার।
রানা এর মানে জানতে চাইলে বলল, ঠিকানাটা আসলে স্থানীয় পোস্ট অফিসের। দ্বিতীয় লাইনের হ্যাণ্ড ওম কথাটা কেয়ার অফ বোঝাচ্ছে সুইডিশে। হের ভিকান্দারের হয় নিজের কোনও ঠিকানা নেই, নয় তো থাকলেও জানাতে অনিচ্ছুক।
‘সমস্যা নেই,’ হালকা কণ্ঠে বলল ফুর্তিবাজ রিকার্ডো। ‘জায়গামতই নামিয়ে দেব আপনাদের।’ আরও জানাল, পথেই পড়বে পোস্ট অফিসটা।
পিয়েলজেকেইস জাতীয় জঙ্গলের গভীরে জাকউইক গ্রামটা। ছোট্ট একটা দোকান, ছোট্ট এক ক্যাফে আর সুদৃশ্য একটা কাঠের তৈরি ডাকঘর নিয়ে গড়ে উঠেছে। এই পোস্ট অফিসের ঠিকানাতেই চিঠি দিয়েছিল ক্যারেন।
কোবল পাথরের চত্বরে নামিয়ে দিল ওদের লরি চালক। ওটাই গ্রামের কেন্দ্রস্থল। প্রসন্ন মেজাজে গাড়ির জানালা থেকে হাত নেড়ে বিদায় জানাল ‘স্বামী-স্ত্রী’-কে। গর্জন আর ডিজেলের ধোঁয়া ছেড়ে নিজের পথে রওনা হয়ে গেল ডেলিভারি ট্রাক।
দেয়ালে ঝোলানো বড়সড় এক কাঠের ঘড়ির টিক-টিক ছাড়া সম্পূর্ণ নীরব গ্রামীণ পোস্ট অফিস। মৌচাকের মোম আর পালিশের গন্ধ ভাসছে বাতাসে। শুকনোমত এক মাঝবয়সী মহিলাকে দেখা যাচ্ছে পুরানো ধাঁচের কাউন্টারে। ক্যানভাসের একটা ব্যাগ থেকে দক্ষ হাতে মেইল ও অন্যান্য ডকুমেণ্ট বাছাই করে ঢোকাচ্ছে যার যার পোস্টবক্সের খুপরিতে। গলার সঙ্গে ঝুলছে সরু চেইনে আটকানো চশমাটা। বালিরঙা চুলগুলো পিছনে আঁচড়ে খোঁপা করেছে বনরুটির মত।
এগোল ওরা কাউন্টারের দিকে।
চোখ তুলে চাইল ভদ্রমহিলা।
‘তুমিই সামলাও, রানা,’ বলল সেলেনা চাপা কণ্ঠে। ‘কীভাবে এগোব, সে-ব্যাপারে কোনও ধারণা নেই আমার।’
আলাপের শুরুতেই নিশ্চিত হয়ে নিল রানা, ইংরেজি বলতে পারে মহিলা — ভাষাটায় দখল রয়েছে বলে গর্বই প্রকাশ পেল তার কণ্ঠে। ড্রাইভারকে বলা কথাগুলোই বলল
গুস্তাফ ভিকান্দার নামে পুরানো এক বন্ধুর সঙ্গে যোগাযোগের চেষ্টা করছে। এখানেই থাকে সে। কিন্তু পোস্ট অফিসের ঠিকানাটা ছাড়া আর কিছুই জানা নেই ওদের।
এক্স-রে মেশিনের মত অন্তর্ভেদী দৃষ্টিতে দু’জনকে জরিপ করল পোস্টমিস্ট্রেস। মনখোলা, আন্তরিক চেহারা সুদর্শন যুবকের। কাউন্টারে ঝুঁকে দাঁড়ানো যুবতীর ঠোঁটেও ভারি মিষ্টি হাসি। দুই বিদেশিকে বিশ্বাস করা যায়, ধরে নিয়ে বলল, ‘হপ্তায় একবার করে পোস্ট অফিসে আসেন হের ভিকান্দার। যেখানটায় থাকেন উনি, চিঠিপত্র ডেলিভারি দেয়া খুব মুশকিল কিনা!’
‘লোকালয় থেকে অনেক দূরে নিশ্চয়ই?’ বলল রানা হাসিমুখে। ‘বরাবরই প্রাইভেসির ভক্ত ছিল গুস্তাফ। কাইগুলি বলতে পারেন, কীভাবে দেখা করতে পারি বন্ধুর সাথে?’
মাথা নাড়ল প্রৌঢ়া। ‘সরি। এ ব্যাপারে কিছুই জানা নেই আমার। তবে… এক মিনিট, প্লিজ।’
কিছু একটা খেয়াল হয়েছে যেন ভদ্রমহিলার। ঘুরে দাঁড়িয়ে আঙুল ঢুকিয়ে দিল পিতলের V সাঁটা খোপে। কয়েকটা খাম রয়েছে ওখানে। বের করে এনে পরীক্ষা করল একটা একটা করে। তার পর আবার রেখে দিল ওগুলো আগের জায়গায়। যা খুঁজছিল, পেয়ে গেছে।
চকিত পদক্ষেপে এগোল এবার আধখোলা একটা দরজার দিকে। চেহারায় ইতস্তত ভাব। দরজার ফাঁক দিয়ে মাথা ঢুকিয়ে দিয়ে কাকে যেন কী বলল সুইডিশে।
পুরুষালি একটা গলা গমগম করে উঠল প্রত্যুত্তরে।
কাউন্টারে ফিরে এল প্রৌঢ় মহিলা। চেহারা থেকে দূর হয়েছে অনিশ্চয়তা।
‘কপাল ভালো আপনাদের,’ হেসে বলল রানাকে। ‘চিঠি আছে হের ভিকান্দারের। আমার হাসব্যাণ্ড বললেন, আজ বিকেলেই নাকি নিতে আসার কথা।’
‘ফুলচন্দন পড়ুক আপনার মুখে!’ খুশি খুশি গলায় বলল রানা। ‘বহুত দিন পর দেখা হচ্ছে তা হলে বেল্লিকটার সাথে! একই সাথে ভার্সিটিতে পড়তাম আমরা। বলুন তো, এখনও কি হিপ্পিদের মত চুল-দাড়ি রাখছে ব্যাটা! সবাই আমরা খেপাতাম ওকে এটা নিয়ে।’
থুতনিতে আঙুল চলে গেল মহিলার। গোল হয়ে গেছে ঠোঁট দুটো। ‘দাড়ি? চুল? আরে, না-না!’ হেসে ফেলল ফিক করে। ‘অনেক বদলে গেছেন তা হলে হের ভিকান্দার। উনি… উনি… কী বলে যেন!’ মাথায় আঙুল ঠেকাল ভদ্রমহিলা। ঠোঁটে আসছে না ইংরেজি শব্দটা।
‘বল্ড? টাকলু?’
‘হ্যাঁ, হ্যাঁ, এক্কেবারে! চুলও নেই, দাড়িও নেই। রোমহীন, পাথরের মত মসৃণ।’
‘বে-চা-রা!’ চুকচুক করল রানা। ‘কতই বা বয়স হবে ওর—পঁয়তিরিশ! খুব বেশি হলে চল্লিশই হবে! অথচ এই বয়সেই…’
‘এত কম?’ ধাক্কা খেয়েছে পোস্টমিস্ট্রেস। ‘আমার কাছে তো পঞ্চাশ-টঞ্চাশ লাগে! অবশ্য ল্যাপল্যাণ্ডের আবহাওয়া অকালে বুড়িয়ে দেয় মানুষকে।’
আরও কয়েকটা বাতচিতের পর মহিলাকে ধন্যবাদ জানিয়ে পোস্ট অফিস ছেড়ে বাইরের তাজা বাতাসে বেরিয়ে এল রানা-সেলেনা।
‘ভালো কাজ দেখিয়েছেন, মিস্টার শার্লক হোমস, অকুণ্ঠ প্রশংসা করল সেলেনা। ‘এবার?’
রাস্তার ওপারের ক্যাফেটা দেখাল রানা। ‘এবার গ্যাট হয়ে বসে টাকলু ভিকান্দারের অপেক্ষায় থাকা।’
ডাকঘরের মতই প্রায় নিঝঝুম কফিহাউসটা। জানালার কাছাকাছি টেবিল পেতে অসুবিধা হলো না। নজর রাখা যাবে উল্টো দিকের পোস্ট অফিসের উপর। সহজে টের পাবে না কেউ বাইরে থেকে।
‘চোখ-কান খোলা রেখো, বলল রানা সেলেনাকে। ‘বসন-ভূষণ সুবিধার হবে না লোকটার। অজপাড়াগাঁয়ে বাস করলে যেমনটা হয় আর কী। যে-কোনও রাস্তায় চলার উপযোগী গাড়ি থাকবে সাথে।’
সমঝদারের মত মাথা নাড়ল সেলেনা। ‘ধরো, এল লোকটা। কী করব আমরা? কলার চেপে ধরব?’
‘হ্যাঁ… ভয় পেয়ে ঝেড়ে দৌড় মারুক ব্যাটা! কে আবার খুঁজতে যাবে তখন?’ মাথা নাড়ল রানা। ‘আমার মনে হয়, টাকডুমটার বাড়ি পর্যন্ত যাওয়াটাই বেটার হবে। বেটার পোস্টমিস্ট্রেস মহিলার কথা শুনে মনে হলো, পড়শিবিহীন একাকী জীবন যাপন করছেন ভিকান্দার সাহেব।’
‘বললেই নিয়ে যাবে আমাদের?’
‘বাধ্য হবে নিতে,’ বলল রানা অর্থপূর্ণ কণ্ঠে।
কফির পট নিয়ে উপস্থিত হলো ওয়েইট্রেস। বাষ্প উঠছে পাত্র থেকে।
পাতলা কফিতে খানিকটা চুমুক দিয়েই মুখ বানাল সেলেনা। ‘ইশ্, রে! এটা কি কফি, নাকি কারবুরেটরে দেয়ার জিনিস!’
‘সব রকম অভিজ্ঞতাই থাকা ভালো না?’
‘রাখো তো! সবার সহ্যক্ষমতা তো আর তোমার মত নয়!’
সাড়ে দশটা নাগাদ পোস্ট অফিসের দরজা দিয়ে বেরোতে দেখা গেল কাউন্টারের মহিলাকে। অসীম ধৈর্যের সঙ্গে দ্বিতীয় পট কফির সদ্ব্যবহার করছে তখন সেলেনা আর রানা।
বাজারের ব্যাগ হাতে দ্রুত পায়ে রাস্তা পেরোল মহিলা। ছোট হয়ে আসছে অপসৃয়মাণ শরীরটা।
‘বুল’স আই,’ বলে উঠল রানা। ‘আশা করা যাক, শিগগিরই ফিরে আসছে না পোস্টমিস্ট্রেস।’
‘বুল’স আই হলো কীভাবে সেটা?’
‘এজন্যে যে—ভিকান্দার এলে বলতে পারছে না যে, ভার্সিটির এক পুরানো বন্ধু খুঁজতে এসেছে তাকে। আমার দুশ্চিন্তা ছিল ওটা নিয়েই।’
আরও কিছুক্ষণ কফি চালানোর পর, বেলা হয়ে এসেছে দেখে লাঞ্চের অর্ডার দিল রানা। গাহকো বলে পরিচিত পাতলা এক ধরনের রুটির সঙ্গে সাদামাটা ঝোল নিল ও। অন্য দিকে, অনেক ভেবেচিন্তে নেয়া সাঁতলানো হরিণের মাংস মুখে তুলেই পস্তাতে আরম্ভ করল সেলেনা।
‘কী খাচ্ছি আমি!’ কেঁদে ফেলবে যেন মেয়েটা।
‘বুঝলাম না।’
‘স্যান্টা ক্লজের হরিণ এটা!’
‘ওহ। দুঃখ কোরো না,’ সান্ত্বনা দিল রানা। ‘শিগগিরই আরেকটা হরিণ খুঁজে নেবে স্যান্টা।’
ডার্ক মিটটা শেষ করবে কি করবে না, সিদ্ধান্ত নেয়ার আর সুযোগ পেল না সেলেনা। তার আগেই দীর্ঘ হুইলবেইসের ভগ্নদশা একখানা ল্যাণ্ড রোভার পিকআপের গর্জন শোনা গেল বাইরের রাস্তায়। শুকনো কাদায় সয়লাব হয়ে আছে যে-কোনও রাস্তায় চলতে সক্ষম ওটার চাকা আর পাশগুলো। গাড়িটার হেডল্যাম্পে তারের জালের আবরণ দেয়া।
ওরা দেখল, পোস্ট অফিস এন্ট্রান্স থেকে গজ কয়েক দূরের সঙ্কীর্ণ রাস্তায় পার্ক করা হলো ল্যাণ্ড রোভারটাকে। ধুলোমলিন জানালা দিয়ে ভালো করে দেখার উপায় নেই ড্রাইভারকে।
‘কী মনে হয়, এটাই আমাদের কাঙ্ক্ষিতজন?’ বলল সেলেনা গলা খাদে নামিয়ে।
মন্তব্য করল না রানা। লক্ষ্য করছে তীক্ষ্ণ নজরে।
একাই এসেছে লোকটা। দরজা খুলে নেমে এল ক্যাব থেকে। অপ্রশস্ত পেভমেন্ট ধরে হেঁটে ঢুকে পড়ল গোস্ট অফিসে। পঞ্চাশের গোড়ার দিকে বয়স। নিরেট কাঠামো। লালচে মুখমণ্ডল। খাকি ট্রাউযার, বুট আর হালকা টাইপের হান্টার’স জ্যাকেট পরনে।
‘রোমহীন, পাথরের মত মসৃণ!’ পোস্টমিস্ট্রেস ভদ্র- মহিলার বলা উপমাটা আওড়াল সেলেনা।মাত্র পাঁচ মিনিটেই পোস্ট অফিসের ঝামেলা চোকাল গুস্তাফ ভিকান্দার। পোস্টমিস্ট্রেসের স্বামীর সঙ্গে কুশল বিনিময় সেরে, চিঠিপত্র বুঝে নেয়ার জন্য যথেষ্ট সময়।
বেরিয়ে এসে সোজা চলল ল্যাণ্ড রোভারের দিকে। স্টিয়ারিং হুইলের পিছনে উঠে ড্যাশবোর্ডের উপর রাখা পেপারব্যাগ থেকে আধখাওয়া, পুরু স্যাণ্ডউইচের আরেক কামড় মুখে নিয়ে ছেড়ে দিল গাড়ি।
গ্রামাঞ্চল ছেড়ে উত্তরে চলেছে গুস্তাফ। অপরিসর পথে বার কয়েক বাঁক নিয়ে কাঁকর বিছানো সারফেস ছেড়ে নেমে গেল কাঁচা রাস্তায়।
ঝাঁকি খেতে খেতে খানাখন্দ আর নুড়িপাথর মাড়িয়ে এগিয়ে চলেছে চারকোনা ল্যাণ্ড রোভার। পিছনে রাখা জেরিক্যানগুলো ধাতব বাজনা বাজাচ্ছে ঠনাৎ-ঠনাৎ।
আধঘণ্টামত গাড়ি চালাল এভাবে গুস্তাফ ভিকান্দার। সভ্যতার সমস্ত চিহ্ন পিছনে ফেলে প্রবেশ করছে ক্রমশ অরণ্যের গভীর থেকে গভীরে। লোকটা নিজে ছাড়া হরিণ, মুস, উলভেরিন আর সোনালি ইগলই কেবল বাস করে এই জঙ্গলে। মাঝে-সাঝে দেখা দেয় বাদামি ভালুক।
অন্য যে-কোনও গাড়ির জন্য শেষ কয়েক মাইল দুরতিক্রম্য হলেও, নিষ্ঠার সঙ্গে তা পেরিয়ে এল লো-রেশিয়ো গিয়ার আর ডিফারেনশিয়াল লকসমৃদ্ধ অফ-রোড বাহন।
এক সময় গাছপালার শামিয়ানার নিচ দিয়ে দৃষ্টিগোচর হলো গুস্তাফ ভিকান্দারের গুপ্ত নিবাস। ভারি টায়ারের গভীর, এবড়োখেবড়ো দাগে ভরা পথটা শেষ হয়ে গেল ন্যাড়া উঠনে এসে।
ল্যাণ্ড রোভারের ইঞ্জিন বন্ধ করল টাকমাথা। লাফ দিয়ে নেমে সশব্দে লাগাল গাড়ির দরজা। তার পর এক হাতে চিঠির গাদা এবং অপর হাতে অর্ধভুক্ত স্যাণ্ডউইচটা নিয়ে কদম চালাল কেবিন অভিমুখে।
হাঁটতে হাঁটতেই কয়েক কামড়ে খাবারটা সাবাড় করে নিয়ে টোকা দিয়ে ফেলে দিল কাগজের মোড়ক। ততক্ষণে পৌঁছে গেছে লগ-কেবিনের দরজায়। চাবি দিয়ে তালা খুলে অদৃশ্য হলো বাড়ির ভিতর।
‘কী অবস্থা তোমার?’ ল্যাণ্ড রোভারের পিছন থেকে বলে উঠল রানা। ঠেলে সরাল গায়ের উপর টেনে দেয়া হলুদ তারপুলিনটা।
‘আর বোলো না!’ দুই হাতে ঘাড় ডলছে সেলেনা। ‘সারা জীবনের জন্যে মনে হয় টুলবক্সের গুঁতোর দাগ বসে গেল চামড়ায়।’ লাল চুলগুলো এলোমেলো হয়ে এসে পড়েছে মুখের উপর।
বাল্কহেডের সঙ্গে বেঁধে রাখা স্পেয়ার চাকার পিছনে ঘাড় গোঁজা অবস্থা থেকে বেরিয়ে এল রানা ক্রল করে। স্বচ্ছন্দে খুলল রিয়ার হ্যাচ। ঠনঠনে ধাতব ফ্লোরে চরম অস্বস্তিকর ছিল যাত্রাটা।
একটা গাছের জন্য আংশিক আড়ালে পড়ে গেছে কেবিনের জানালা। একই কারণে আড়াল পেল ওরা গাড়ি থেকে নামার সময়।
গাছের আড়াল নিয়ে ব্যাগটা খুলল রানা। বেরেটা সাব- মেশিন গানটা তুলে দিল সেলেনার হাতে। ‘কেবিনের সামনেটা কাভার দিতে হবে তোমাকে। আমি যাচ্ছি পিছন দিয়ে। ভিজিটর দেখে খুশি হওয়ার কথা নয় টাকলা মিয়ার। পালানোর চেষ্টা করতে পারে।’
শুঁয়োপোকা দেখছে যেন, এমনিভাবে অস্ত্রটার দিকে আড়দৃষ্টিতে চাইল সেলেনা। ‘বন্দুক তাক করব আমি লোকটার দিকে?’
‘ট্রিগার না টিপলেই হলো।’
‘কেন, গুলি ভরা নাকি?’ সাব-মেশিন গানটা সাবধানে নাড়াচাড়া করছে ও।
‘নইলে কি আর কাজে আসবে এটা? গুস্তাফ ব্যাটা দৌড় দিলে থামাতে হবে তোমাকে। অস্ত্র তাক করে ভঙ্গি করবে গুলি করার। কীভাবে কী করতে হয়, জানা আছে তোমার দরকার মনে করলে শুটও করবে- পায়ের দিকে। খেয়াল রাখবে শুধু, মাথাটা যাতে উড়ে না যায়।’
‘ইয়েস, স্যর,’ বলল সেলেনা অস্পষ্ট স্বরে। ‘চেষ্টা করব মনে রাখার।’
না-হাঁটা, না-দৌড়ানো গতিতে ছুটল রানা গাছ থেকে গাছের কাভার নিয়ে। কাঠের বাড়িটার পিছনদিকে পৌছে দৃষ্টি নিবদ্ধ রাখল জানালায়, সামান্যতম আওয়াজের আশায় উৎকর্ণ। মনেপ্রাণে কামনা করছে, কুকুরের ঘেউ ঘেউ যাতে ভেসে না আসে ভিতর থেকে।
ঘটল না তেমন কিছু। শুধুই নীরবতা। কিছু নড়ছে না কোথাও। কেউই লক্ষ করেনি ওর গতিবিধি।
লাকড়ি জমা করা ছোট এক ছাউনি বাড়ির পিছনটায়। ফ্ল্যাট টায়ারের উপর পেট্রোল-চালিত ইয়াব্বড় এক করাত রাখা। পাশেই একখানা কুড়াল গাঁথা রয়েছে কাটা গাছের গুঁড়িতে।
তক্তা দিয়ে ঘেরা কাঠের ভিতের উপর তোলা হয়েছে কেবিনটা। দুর্বল দেখতে চারখানা সিঁড়ির ধাপ চলে গেছে পিছন-দরজা অবধি।
সন্তর্পণে শুরুর ধাপে নিজের ভর চাপাল রানা। এর পর এক ধাপ বাদ দিয়ে পা রাখল তৃতীয় ধাপে। কোনও রকম আওয়াজ ছাড়াই ওজন নিল সিঁড়ি।
দরজা খুলতে গিয়ে দেখল— বন্ধ। খোলা পাবে, আশাও করেনি যদিও।
ওয়ালেট থেকে এক টুকরো তার বের করে ঢুকিয়ে দিল নবের ফুটোয়। আওয়াজ যাতে না ওঠে, সে-ব্যাপারে সতর্ক। কলকবজার জায়গামত তারটা প্রবেশ করেছে, বুঝে বার কয়েক মোচড় দিতেই খুলে গেল লক।
ভাগ্য ভালো, ভিতর থেকে খিল দেয়া নেই দরজায়। সাবধানী পায়ে প্রবেশ করল রানা পিছনের ছোট হলওয়েতে।
যেন-তেনভাবে বানানো হয়েছে কেবিনটা। খরখরে তক্তাগুলো চেরা হয়েছে কোনও রকমে। বহু-ব্যবহৃত এক জোড়া প্যারাফিন ল্যান্টার্নের সঙ্গে সারি সারি টিন ভর্তি রসদ রাখা তাক দেখতে পেল অনেকগুলো। বাড়তি এক জোড়া প্রোপেন গ্যাসের সিলিন্ডার রাখা দেয়ালের ধার ঘেঁষে। ছোট এক কুঠার আর ছোট করে ফাড়া লাকড়ি বোঝাই কার্ডবোর্ডের বাক্সও চোখে পড়ল ওর। সভ্য জগৎ থেকে নিজেকে বিচ্ছিন্ন করার আয়োজন এসব। বাইরে পরার ভারি কিছু কাপড়চোপড় ঝুলছে একটা পেরেক থেকে।
দুটো অভ্যন্তরীণ দরজা কেবিনে। সামান্য ফাঁক হয়ে রয়েছে ডানেরটা। পাইন টেবিল আর একটা মাত্র চেয়ার নিরে কিচেন ওটা।
বাঁধের দরজাটা বন্ধ। আলতো ঠেলা দিয়ে ভিতরে প্রবেশ করল রানা। তক্তার দেয়ালগুলো L-শেপের সরু এক প্যাসেজ দাঁড়িয়ে ও, মেইন রুমের দিকে চলে গেছে প্যাসেজাটা।
ছোটখাটো, সাধারণ মূল কামরাটা চৌকোনা। কতগুলো চেয়ার রাখা হয়েছে বার্নিশ ছাড়া ফ্লোরবোর্ডে বিছানো সাদামাটা এক কম্বল ঘিরে। কাস্ট আয়ার্নের উড বার্নার শোভা পাচ্ছে এক কোণে।
টেবিলের পাশে দাঁড়িয়ে একখানা খাম খুলছে টাকমাথা গুস্তাফ। ভিতরের চিঠিটা পড়তে দেখল ওকে রানা, নড়ছে ঠোঁট জোড়া; ওটা রেখে তুলে নিল আরেকখানা।
‘মিস্টার ভিকান্দার!’ ডাকল রানা দরজা থেকে।
গুস্তাফ ভিকান্দারের হাত থেকে পড়ে গেল চিঠি। পাঁই করে ঘুরে দাঁড়িয়েই জমে গেল বরফের মত। মুখটা হাঁ। পলক পড়ছে না চোখের।
‘ভয় পাবেন না। খালি হাত দেখিয়ে নিজেকে নিরস্ত্র প্রমাণ করল রানা। ‘স্রেফ ক’টা কথা ছিল আপনার সঙ্গে।’
কাজ হলো না তাতে। ওর ধারণার চেয়েও দ্রুত গতিতে সক্রিয় হলো ভিকান্দার। ভারি বুটের অ্যায়সা এক লাথি হাঁকাল যে, ধাম করে বন্ধ হলো পাল্লা রানার মুখের উপর।
পিছিয়ে যেতে হয়েছিল, অভিসম্পাত দিয়ে আগে বাড়ল আবার রানা। দরজার গায়ে ঠেলা মারতেই শটগানের ব্যারেলের মুখে আবিষ্কার করল নিজেকে। হাতের কাছেই ছিল বোধ হয় অস্ত্রটা। টুয়েলভ-গজ স্ট্যাণ্ডার্ড মসবার্গ। পাঁচ রাউণ্ডের টিউব ম্যাগাজিন। কুচকুচে কালো বাট, কালো শিং।
কান ফাটানো আওয়াজে গর্জে ওঠার আধসেকেণ্ড আগে সরে যেতে পারল ও দরজা থেকে। অসমান কিনারাঅলা বিশাল এক ফোকর সৃষ্টি হলো পিছন-দেয়ালে। কাঠের কুচি ছিটকে গেল চারদিকে।
ধূমায়মান শেলের কেসিং খসিয়ে ফেলল লোকটা পাম্পে টান দিয়ে। চেম্বারে আরেকটা কার্তুজ নিয়ে আসতে আসতে পিছিয়ে যাচ্ছে সদর দরজার দিকে। ঝটকা দিয়ে দরজাটা খুলেই বেরিয়ে পড়ল বাইরে। লম্বা এক লাফে সিঁড়ি পার হয়ে আঙিনায় নেমেই দৌড় শুরু করল উন্মত্তের মত। টার্গেট: ল্যাণ্ড রোভার।
দৌড়ের মাঝেই থেমে যেতে হলো হুমড়ি খেয়ে। বেরেটা হাতে আড়াল ছেড়ে বেরিয়ে এসেছে এক তরুণী । ভিকান্দারের বুক বরাবর তাক করা অস্ত্রটা। হাবভাবে ফুটে বেরোচ্ছে হুমকি।
পরের সেকেণ্ডেই রানার নাইনএমএমের মাযল ঠেকল লোকটার পিঠে।
পাম্পগানটা কেড়ে নিল ও সুইডিশটার হাত থেকে। ‘এটার আর দরকার হবে না আপনার।‘
হাল ছেড়ে দিয়েছে ভিকান্দার। বাধা দিল না একটুও!
শেলগুলো বের করে নিল রানা। পাখি শিকারের কার্তুজ ওগুলো। এদিকের লোকেরা কাক-টাক মারে এ জিনিস দিয়ে। খুব ক্লোজ রেঞ্জে না পেলে কাজে আসবে না হিউম্যান টার্গেটের বিরুদ্ধে আত্মরক্ষায়।
কার্তুজগুলো পকেটে ফেলে কাঁধে ঝুলিয়ে নিল রানা শটগানটা।
ধীরে ধীরে সাব-মেশিন গান নিচু করল সেলেনা। আপাতত নির্বিষ মনে হচ্ছে টাকমাথা লোকটাকে।
জোরে জোরে শ্বাস নিচ্ছে সুইডিশ। বিন্দু বিন্দু ঘাম ফুটে উঠেছে কেশহীন চাঁদিতে। মড়ার মত রক্তশূন্য হয়ে গেছে লালচে চেহারাটা।
‘গুলি করবেন না তো?’ জিজ্ঞেস করল ভয়ে ভয়ে। প্রচুর দেশবিদেশ ঘোরা মানুষের মত আঞ্চলিক টানের মার্কিনি উচ্চারণ।
‘আগেই বলেছি, আপনাকে মারার জন্যে আসিনি আমরা,’ বলল রানা নরম গলায়। ‘ভিতরে চলুন, মিস্টার তিকান্দার। অনেক আলাপ রয়েছে আপনার সাথে।
করডাইটের কড়া গন্ধ ভুরভুর করছে লগ-হাউসে। নিতান্ত অনিচ্ছাতেই যেন ওদের সঙ্গে মেইন রুমে এল গুস্তাফ। মনে হচ্ছে, জোর পাচ্ছে না হাঁটুতে। যে-কোনও মুহূর্তে পড়ে যাবে হাঁটু ভেঙে।
‘শান্ত হয়ে বসুন এখানটায়,’ বলল রানা ব্যাপারটা বুঝতে পেরে।
ওর দেখানো চেয়ারে ধপাস করে বসে পড়ল লোকটা।
‘কোন্ চুলো থেকে এসেছেন আপনারা?’ ফেটে পড়ল পরক্ষণে। ‘আমার বাড়িতে এসে আমাকেই এভাবে নাজেহাল করছেন!’
‘আপনার এক বন্ধুর বন্ধু আমরা,’ বলল রানা। ‘আমার নাম মাসুদ রানা। আর ইনি হচ্ছেন ডক্টর সেলেনা বার্নহার্ট।’
‘ক্যারেন ল্যানকাউমে,’ বন্ধুর নাম বলে দিল মেয়েটা।
‘ক্যারেন?’ চোখ জোড়া বড় বড় হয়ে উঠল গুস্তাফের। ‘আ-আমি তো কিছু বুঝতে পারছি না! কী ব্যাপার, বলুন তো!’
‘আপনাকে আর আমাকে চিঠি দিয়েছিল ও। একই চিঠি পেয়েছি আমরা দিন কয়েক আগে।’
ফ্যালফ্যাল করে সেলেনার দিকে তাকিয়ে আছে টাকু ভিকান্দার। ‘আমি তো কোনও… নিশ্চয়ই ভুল হয়েছে আপনাদের!’
‘চেক করুন চিঠিগুলো।’ বিষয়টা ধরতে পারছে রানা। গুস্তাফ ভিকান্দার যদি হপ্তায় একবার করে দর্শন দেয় পোস্ট অফিসে, ক্যারেনের চিঠিটা হয়তো ওখানেই পড়ে ছিল সপ্তাহভর।
অনিশ্চিতভাবে মাথা দোলাল গুস্তাফ। উঠে দাঁড়িয়ে চলে গেল টেবিলের কাছে। কয়েক মুহূর্ত খামগুলো নাড়াচাড়া করে ঘাড় নাড়ল নেতিবাচকভাবে। পরক্ষণে চোখে পড়ল না-খোলা এনভেলপটা, রানার উপস্থিতিতে চমকে গিয়ে ফেলে দিয়েছিল যেটা। নিচু হলো মেঝে থেকে তুলে নেয়ার জন্য।
‘ক্যারেনের হাতের লেখা…’ কেমন জানি হয়ে গেল চেহারাটা। হঠাৎই রাজ্যের উদ্বেগ ভর করেছে মনে।
‘খুলুন ওটা,’ বলল সেলেনা অনুরোধের সুরে।
কাঁপা কাঁপা হাতে খামের মুখ ছিঁড়ল গুস্তাফ। চিঠিটা বের করে নিয়ে পড়তে শুরু করল তক্ষুণি।
পাশ থেকে চোখ বোলানোর জন্য কাছাকাছি হলো সেলেনা। এক নজরের বেশি দেখার দরকার হলো না।
‘একই চিঠি… আমারটার মতই,’ বলল ও।
‘আগেই সাবধান করেছিলাম ওকে!’ দীর্ঘশ্বাস চাপল গুস্তাফ। মৃদু কাঁপছে কাগজটা। চোখ তুলে চেয়ে যোগ করল, ‘এখানে কেন এসেছেন আপনারা? ও নিজে এল না কেন? খারাপ কিছু ঘটেছে, তা-ই না? কী হয়েছে, বলুন আমাকে!’
‘তার আগে বসুন আপনি,’ ভূমিকা করল রানা। ‘ঠিকই ধরেছেন, ভালো খবর নিয়ে আসিনি আমরা।’
আগের চেয়ারটাতেই বসল আবার লোকটা। শক্ত করে ধরে রেখেছে চিঠির কাগজটা।
‘সরাসরিই বলছি আপনাকে।’ সেলেনাই নিল দুঃসংবাদ দেয়ার দায়িত্ব। ‘আমাদেরকে চিঠি লেখাই ছিল ওর বাঁচবার শেষ চেষ্টা। প্যারিসে, ওর অ্যাপার্টমেন্টেই ঘটেছে ঘটনাটা।’
চোয়াল ঝুলে পড়ল গুস্তাফের। খবর হজম করার চেষ্টায় শক্ত করে বুজে ফেলল চোখ জোড়া। অভিব্যক্তি বলছে: না, ডক্টর বার্নহার্ট, এ হতে পারে না! কথাগুলো ফিরিয়ে নিন আপনি! এভাবে মরতে পারে না ক্যারেন! সামনের দিকে অনেকখানি ঝুঁকে গিয়ে দুই হাতে চেপে ধরল মাথাটা। ‘ওহ, যিশু! অসুস্থ হয়ে পড়ছি আমি!’
টলোমলো ভঙ্গিতে উঠে দাঁড়িয়ে ছিটকে বেরিয়ে গেল কামরা থেকে। খটাস করে একটা শব্দ হলো দরজা খোলার। পরক্ষণেই ভেসে এল বমি ওগরানোর গা গোলানো আওয়াজ। টয়লেট ফ্ল্যাশ করার শব্দটা এল কিছুক্ষণ পর।
ফিরে এল লোকটা। ভয়ঙ্কর নিস্তেজ দেখাচ্ছে তাকে। প্রাণশক্তি সব হারিয়ে ফেলেছে যেন। ছাইয়ের মত হয়ে গেছে মুখটা। ধপ্ করে আবার বসল চেয়ারে।
গুস্তাফ ভিকান্দারের কাঁধে হাত রাখল সেলেনা। ‘দুঃখিত এভাবে খবরটা দেয়ার জন্যে। খুবই ঘনিষ্ঠ ছিলেন আপনারা, তা-ই না?’
‘সাবধানে থাকতে বলেছিলাম ওকে!’ অক্সিজেনের অভাব বোধ করছে যেন গুস্তাফ। ‘বারণ করেছিলাম ওসব নিয়ে মাথা ঘামাতে!’
‘হ্যাঁ, দেখেছি আমরা ই-মেইলগুলো,’ রানা বলল। সেজন্যেই আপনার কাছে আসা। ব্যাপারটা কী নিয়ে, বলবেন? কী বোঝাচ্ছেন ওসব বলতে?’
কয়েক মুহূর্ত কথা বলতে পারল না গুস্তাফ। খানিকটা ধাতস্থ হয়ে শ্বাস ফেলতে লাগল ফোঁস ফোঁস করে।
‘ধাক্কাটা সামলাতে পারছি না এখনও! ড্রিঙ্ক না হলে মনে হচ্ছে পারবও না! ভোদকা রয়েছে কিচেনে। খানিকটা এনে দিতে পারবেন প্লিজ?’
‘খানিকটা করে মনে হয় আমাদের সবারই দরকার, প্রস্তাব সেলেনার।
প্যাসেজে ছড়িয়ে থাকা কাঠকুচি মাড়িয়ে আনতে চলে গেল রানা। খানিক বাদে ফিরে এল ভোদকার বোতল আর তিনটে গেলাস নিয়ে। টেবিলের উপর বিসদৃশ গ্লাসগুলো রেখে, সবচেয়ে বড়টা ভরে দিল গুস্তাফকে।
কুঁজো হয়ে থাকা অবস্থাতেই ঢক ঢক করে মদটুকু শেষ করে ফেলল লোকটা।
‘ক্-কীভাবে… কীভাবে ও…?’ জানতে চাইল ধরা গলায়। ছলছল করছে চোখ দুটো।
‘বিস্তারিত না শুনলেই ভালো করবেন,’ উপদেশ দিল সেলেনা। ‘পুলিসের ধারণা, বিকৃতমস্তিষ্ক কোনও সিরিয়াল কিলারের কাজ ওটা। আমরা ওদের সঙ্গে একমত নই।’
কেঁপে উঠল দু’হাতে ধরা গুস্তাফের খালি গেলাসটা। গভীরভাবে বার কয়েক দম নিল লোকটা।
‘সিরিয়াল কিলার… হুঁহ!’ ক্ষোভ ওগরাল আচমকা। ‘মাদার… ওই জানোয়ারগুলোর কাজ এটা! উফ… ক্যারেন!’ চোখ বন্ধ করল সুইডিশ। খোলার পর যোগ করল, ‘ভেবেছিলাম, ওদেরই লোক আপনারা, খুন করতে এসেছেন আমাকে। সেজন্যেই গুলি করেছিলাম।’
‘সে আর বলতে!’ হাসল রানা। ‘ক্ষমা চাইছি ভয় পাইয়ে দেয়ার জন্যে। আসলে ভেবেছিলাম, সরাসরি দেখা করতে চাইলে হয়তো মুখ খুলবেন না আপনি।’
অবসন্ন ভঙ্গিতে শ্রাগ করল গুস্তাফ। ‘বিশ্বাস করবেন, আজকের আগে গুলি করিনি কখনও? সব সময়ই মনে হতো, কোনও একদিন ঠিকই আমার হদিস বের করে ফেলবে ওরা।’
‘ভুল কিছু ভাবেননি। মোটামুটি সহজেই খুঁজে পাওয়া গেছে আপনাকে।’
‘কাদের ভয় পাচ্ছিলেন আপনি, মিস্টার ভিকান্দার?’ কোমল গলায় জানতে চাইল মেয়েটা। ‘পরিচয়টা কী ওদের? দীর্ঘশ্বাস ফেলল ভিকান্দার। ঘাম গড়াচ্ছে কপাল বেয়ে। ‘বুঝতে পারছি, কী পরিমাণ আপসেট হয়ে পড়েছেন। কিন্তু কথাগুলো জানা দরকার আমাদের। এ ছাড়া আর কোনও পথ নেই ক্যারেনের মৃত্যুর কারণ জানার।’
‘আমাদেরও পিছু নিয়েছে ওরা,’ কথা জোগাল রানা। ‘দয়া করে সাহায্য করুন আমাদের। কারা এরা?’
সে এক বিরাট ইতিহাস…’
‘বলুন, সমস্যা নেই। বহু দূর থেকে এসেছি আমরা শোনার জন্যেই।’
‘হ্যাঁ, বলছি। বসুন আপনারা। সব কথাই বলব আমি আপনাদের।‘আগে শুনে নিই, কতটুকু জানেন আপনারা ক্যারেনের কাজ সম্পর্কে।’ নার্ভাস দৃষ্টি ফেলল লোকটা দরজার দিকে। ল্যাপল্যাণ্ডের বুনো অঞ্চলেও কেউ যেন আড়ি পাতবে ওদের কথায়।
‘চিঠিতে দেয়া নাম্বার কোড থেকে জানতে পেরেছি, কোথায় লুকিয়েছে রিসার্চ মেটেরিয়াল,’ বলল মেয়েটা।
নোটবুক কমপিউটার আর কফিনে পাওয়া রিমোট হার্ড ড্রাইভটা বের করল রানা ব্যাগ খুলে। কমপিউটারটা টেবিলে রেখে ড্রাইভটা সংযুক্ত করল ওটার সঙ্গে। এর পর পাওয়ার অন করল মেশিনের।
চেয়ার ছাড়ল গুস্তাফ। ডেস্ক থেকে চশমাটা তুলে নিয়ে ফিরে এল কমপিউটারের কাছে।
‘এখানে টেসলার উপর করা গবেষণাগুলো পাব বলে আশা করেছিলাম আমরা,’ বলল সেলেনা। কিন্তু আরও অনেক জিনিসই দেখছি রয়েছে হার্ড ড্রাইভে। সাইসমোলজি রিপোর্ট, ভূমিকম্প-এলাকার চিত্র… ইত্যাদি ইত্যাদি। যা বুঝলাম, ক্যারেনের রিসার্চের সঙ্গে কোনও ধরনের সম্পর্ক রয়েছে এগুলোর। আর এটাই বুঝতে পারছি না আমরা। ঠিক কী নিয়ে কাজ করছিল ও, মিস্টার ভিকান্দার?’
দ্রুত একের পর এক ফাইলে ক্লিক করতে করতে দুঃখ- জর্জরিত চেহারাটা কঠোর হয়ে এল গুস্তাফ ভিকান্দারের। একটা ইমেজ খুলে আঙুল তাক করল স্ক্রিনে। ধুলোয় মিশে যাওয়া কোনও এক শহরের ছবি কমপিউটারের পর্দায়। ‘জানেন, কোথায় এটা?’
‘কোনও ছবিতেই তো লেবেল দেয়া নেই,’ বলল সেলেনা। ‘তবে দেখেশুনে লাতিন আমেরিকা মনে হয়েছে আমাদের।
‘টারাকা, মাথা দুলিয়ে বলল গুস্তাফ। ‘বলিভিয়া আর প্যারাগুয়ের মাঝে ছোট্ট এক প্রজাতন্ত্র। স্যান ভিসেন্তের ছবি এটা, রাজধানী শহর, সতেরো মাস আগে দেশ জুড়ে ঘটে যাওয়া ভয়াবহ ভূমিকম্পের পর তোলা।’
‘হ্যাঁ, টিভিতে দেখেছিলাম খবরটা। কিন্তু বুঝতে পারছি
না-’
‘আর কিছু পাননি ড্রাইভটা ছাড়া?’
‘আর কী থাকবে? ভিকান্দারকে বাজিয়ে দেখতে চাইল রানা।
‘ছোট ইলেকট্রনিক ডিভাইস… ধাতব, আয়তাকার, সাত ইঞ্চিমত লম্বা?’
‘টেসলা অসিলেটরের কথা বলছেন?’ জিজ্ঞেস করল সেলেনা।
‘পেয়েছেন তা হলে। জানতাম, ক্যারেন লুকিয়ে রাখবে ওটা। কোনও ধারণা রয়েছে যন্ত্রটার ক্ষমতা সম্পর্কে?’
‘হ্যাঁ!’ হেসে, মুখ খুলল রানা। ‘জবর অভিজ্ঞতা হয়ে গেছে!’
‘পেয়েছি, কিন্তু সাথে নেই ওটা!’ মুখ বেজার করল সেলেনা। ‘রেখে আসতে হয়েছে হাজার টন পাথরের নিচে। তা না হলে বেরোতে পারতাম না সমাধির কারাগার থেকে।’
‘এর সঙ্গে আপনার যোগাযোগটা কোথায়?’ জিজ্ঞেস করল রানা। ‘আপনিও কি ক্যারেনের মত রিসার্চার?’
‘না।’ মাথা নাড়ল গুস্তাফ। ‘অনুসন্ধানী সাংবাদিক আমি, ফ্রিল্যান্সার। মানে, ছিলাম আর কী। বেশ কিছু দিন আমেরিকায় কাটাতে হয়েছে কাজের সূত্রে। পরের কয়েকটা বছর অনুসন্ধানের প্রয়োজনে ছুটে বেড়িয়েছি ইয়োরোপের এখান থেকে ওখানে।
‘কীসের অনুসন্ধান?’
‘পরিবেশ সুরক্ষা সংক্রান্ত ব্যাপার… বাস্তুসংস্থান, গ্রিন ইস্যু… এসব আর কী। কাজের সুবাদে সময় কাটাতে হতো প্রতিবাদী সংস্থাগুলোর সঙ্গে; প্রমাণ সংগ্রহ করতাম মোটরওয়ে কনস্ট্রাকশনের বিরুদ্ধে; প্রথাবিরোধী মানুষ, নৈরাজ্যবাদী, সমাজ পরিবর্তনের বিকল্প ব্যবস্থা—এসবই ছিল আমার বিষয়বস্তু। এক সময় টের পেলাম, ভালোই প্রভাব বিস্তার করছে এগুলো আমার উপর। প্রবেশ করতে শুরু করি কন্সপিরেসি থিয়োরির গভীর থেকে অতলে। ধীরে ধীরে বিশ্বাস জন্মাল এখন যে-বাস্তবতা দেখানো হচ্ছে আমাদের, অতি যত্নে তৈরি করা মিথ্যার জাল ছাড়া কিচ্ছু নয় সেটা। অভিজাত শাসক গোষ্ঠী আড়ালে-আবডালে কী করে বেড়াচ্ছে, কী ধরনের ভবিষ্যৎ নির্মাণ করছে তারা পৃথিবীর জানো নগুলো গোপন রাখার স্বার্থেই ভুজংভাজাং দেয়া হচ্ছে বিশ্ববাসীকে।
‘তদন্ত করতে গিয়ে এমন এক নেটওঅর্কের সঙ্গে জড়িয়ে পড়ি, কেঁচো খুঁড়তে পারা কেউটের অস্তিত্ব খুঁজে বের করছে নিয়মিত। এসব তথ্য প্রকাশ্যে এলে আঁতকে উঠবে মানুষ। সেসময় আমার প্রধান আগ্রহ ছিল গ্লোবাল ওয়ার্মিং কন্ট্রোভার্সির উপর। ক্রমে পরিষ্কার হয়ে এল, এই পুরো কনসেপ্টটার জন্ম দেয়া হয়েছে তথাকথিত গ্রিন ট্যাক্সের নামে বিপুল রাজস্ব পকেটে পোরার জন্যে। জনসাধারণের উপর নিয়ন্ত্রণ বাড়ানোর উদ্দেশ্যে অনায্যভাবে নিজের করে নিচ্ছে তারা পরিবেশ আন্দোলনগুলোকে।
‘যখনই পয়সা আসত হাতে, ইয়োরোপ চষে বেড়াতাম আমারই মত সত্যানুসন্ধানীর খোঁজে। প্রচুর খেয়ালি ও বড় ধরনের ছিটঅলা মানুষের সাক্ষাৎ পাই এই ঘোরাঘুরির সূত্রে।
‘আসল কথায় আসুন।’ অধৈর্য হয়ে উঠেছে রানা।
‘আসছি। এমনই এক ট্রিপে, লণ্ডনের এক অল্টারনেটিভ সায়েন্স কনফারেন্সে পরিচয় হয় ক্যারেনের সঙ্গে। আলাপের শুরুতেই বুঝে গেলাম, গতানুগতিক পাগল-ছাগলের মত নয় মেয়েটা—অন্য রকম। হুজুগে নাচে না— সিরিয়াস। শিগগিরই আবিষ্কার করলাম, কনফারেন্সের টপিকের চাইতেও ইন্টারেস্টিং কিছু শেয়ার করার রয়েছে আমাদের। অতএব, সম্মেলন ত্যাগ করি আমরা। একটা ড্রিঙ্ক দিয়ে শুরু হয়েছিল আলোচনা, সেটা গড়ায় ডিনার অব্দি। রেস্তোরাঁ বন্ধ হওয়ার আগতক উঠতেই পারলাম না ওখান থেকে। কিন্তু তখনও কথা শেষ হয়নি আমাদের। মনোযোগী শ্রোতা পেয়ে এবারে ওর হোটেল কামরায় আমন্ত্রণ জানাল মেয়েটা।
‘ওই দিন যতটুকু শুনেছিলাম ক্যারেনের মুখ থেকে, সেসব ছিল বিশাল সাগরের সামান্য এক ঘটি পানি। নিজের রিসার্চ সম্বন্ধে আরও বহু কিছু বলার ছিল আমাকে। আচমকা উপলব্ধি করি, ও যে-রহস্য উন্মোচন করতে চলেছে, গ্লোবাল ওয়ার্মিং নিয়ে আমার ওসব খোঁড়াখুঁড়ি তার কাছে কিচ্ছু না। মন্ত্রমুগ্ধের মত শুনছিলাম মেয়েটার কথা, যদিও অসম্ভব- অবিশ্বাস্য মনে হচ্ছিল অনেক কিছুই। টেসলার মূল মেশিনের উপর ভিত্তি করে নিজেরটা তৈরি করল কীভাবে, বলছিল ও আমাকে। একদমই বিশ্বাস করিনি প্রথমে। তখন বলল, দেখাতে পারবে ডেমনস্ট্রেশন করে।
‘পরদিনই মেয়েটার সঙ্গী হয়ে রওনা হই ফ্রান্সের দিকে। প্যারিসে নামার পর, গাড়ি চালিয়ে নিয়ে গেল এক গ্রাম অঞ্চলে। জনবিচ্ছিন্ন, পরিত্যক্ত ফার্মহাউসটা দৈবাৎ পেয়ে যাই ওখানে।’
কমপিউটার হার্ড ড্রাইভে দেখা পুরানো বাড়িটার কথা মনে পড়ল রানার। অনুমান করল, কী আসছে এর পর।
‘পিছনে দাঁড়িয়ে থেকে বাইরের এক দেয়ালে মেশিনটা সেট করতে দেখলাম ক্যারেনকে। তখনও খাড়া রয়েছে দেয়ালগুলো। যদিও বহু বছর ধরে বাস করে না কেউ ও- বাড়িতে। আন্দাজে আসছিল না, কী ঘটতে চলেছে এর পর। যখন সুইচ টিপল মেয়েটা-–‘
‘দেখেছি আমরা, কীভাবে কাজ করে ওটা,’ বাধা দিল সেলেনা। ‘বাড়িটার রেজোনেন্ট ফ্রিকিউয়েন্সির সঙ্গে নিজে থেকে টিউন হয়ে গেল ডিভাইস, আর কাঁপতে আরম্ভ করল গোটা বাড়ি?’
‘রীতিমত অবিশ্বাস্য একটা ঘটনা!’ স্মরণ করে আতঙ্কের ছায়া পড়ল গুস্তাফের চেহারায়। ‘একটা দেয়াল হুড়মুড় করে পড়ে গেল, তার পর আরেকটা… একেবারে আমার চোখের সামনে! সময়মত মেশিন যদি বন্ধ না করত, পুরো বাড়িটাই পরিণত হতো ধ্বংসস্তূপে। টেসলা অসিলেটরের ক্ষমতা সম্পর্কে সন্দেহের আর উপায় রইল না।’
আরেক ডোজ ভোদকা নিয়েছে লোকটা। লম্বা এক ঢোক গিলে নিয়ে ভারি চেহারায় তাকাল ওদের দিকে।
‘এরকম একটা প্রযুক্তি মন্দ লোকের হাতে পড়লে কী হতে পারে, বুঝতে পারছেন তো? ওটাই আসলে ভয়ের ব্যাপার।
‘উনিশ শ’ তেতাল্লিশ সালের সাতই জানুয়ারি, টেসলার মৃত্যুর পর পরই ব্লয়স ফিটজেরাল্ড এবং রালফ ডোটি নামে দু’জন ইউএস সিক্রেট সার্ভিস এজেন্ট হানা দেয় নিউ ইয়র্ক হোটেলে। বিজ্ঞানীর সেফ থেকে সরিয়ে ফেলে গুরুত্বপূর্ণ কাগজপত্রগুলো। এক শত তিন নং সেফটি ডিপোজিট বক্সও সরিয়ে নেয়া হয় গভর্নর ক্লিনটন হোটেল থেকে। পরে আসা ট্রাম্প ইনকোয়ারির তদন্ত কর্মকর্তাদের জন্যে বিপদের সম্ভাবনা নেই, এমন কিছু নকল কাগজপত্র ফেলে যাওয়া হয় দুই হোটেলে; মানুষকে যাতে বিশ্বাস করানো যায়—শত্রুদেশের গুপ্তচরদের সামরিক স্বার্থ রয়েছে, এ ধরনের কোনও কিছু নিয়ে কাজ করছিলেন না মৃত বিজ্ঞানী। ট্রাম্প ইনকোয়ারি রিপোর্ট দেয়— জীবনের শেষ দশ বছর ক্রমশ পাগলাটে, খামখেয়ালি হয়ে উঠছিলেন টেসলা, সম্ভবত অসুস্থ ছিলেন মানসিকভাবে। কিছুই তৈরি করেননি এ সময়টায়, কেবল অর্থহীন কিছু ধারণা দেয়া ছাড়া। ব্যবহারিক কিংবা বৈজ্ঞানিক মূল্য নেই যেগুলোর।’
‘ওদিকে আসল জিনিসগুলো পাচার করে দেয়া হলো গোপন কোনও সরকারি ওয়্যারহাউসে, আপন মনে বিড়বিড় করল সেলেনা।
‘ওয়্যারহাউসের চাইতেও বেশি ল্যাবোরেটরি, শুধরে দিল সুইডিশ সাংবাদিক। ক্যারেনের বিশ্বাস ছিল, বিপুল পুঁজির গবেষণা ও ডেভেলপমেন্ট প্রোগ্রামের কেন্দ্র ওটা! টেসলার উদ্ভাবনগুলোর পরীক্ষা ও ব্যাপ্তি বাড়ানোর কার্যক্রম চলছে ওখানে। বিগত আটাত্তর বছর ধরে গোপনে গোপনে এগিয়ে নিয়েছে ওরা সার্বিয়ান বিজ্ঞানীর গবেষণাকর্ম, বাড়িয়েছে তাঁর আবিষ্কৃত যন্ত্রগুলোর ক্ষমতা, নিখুঁত করেছে ফাইন-টিউনের মাধ্যমে।
আরও পানীয় গলায় ঢালল গুস্তাফ। গ্লাসটা মৃদু কাঁপছে তার হাতে। ‘এখন বুঝছেন তো, কী নিয়ে এসব? বছরের পর বছর লাগিয়ে এসমস্ত সাইসমোলজিকাল ডেটা, গ্রাফ, ছবি সংগ্রহ করেছে মেয়েটা; করেছে বিশ্লেষণ; পুরোপুরি নিশ্চিত না হওয়া পর্যন্ত চালিয়ে গেছে অনুসন্ধান।’
‘কীসের ব্যাপারে নিশ্চিত হতে চেয়েছিল, মিস্টার ভিকান্দার?’ শঙ্কা মেশানো স্বরে জিজ্ঞেস করল সেলেনা। আগে থেকেই জানা আছে যেন উত্তরটা।
হাতের চেটোয় ঠোঁট মুছল গুস্তাফ। ‘সাম্প্রতিক সময়ে ঘটা লার্জ স্কেলের দুর্যোগ, ধ্বংসলীলা, অসংখ্য মানুষের প্রাণহানি–এর সবগুলো কিন্তু প্রাকৃতিক কারণে ঘটেনি। যদিও সবার ধারণা তা-ই।’
‘তার মানে…’
‘বিশেষ উদ্দেশ্য নিয়ে ঘটানো হয়েছে ওগুলো!’ভুতুড়ে নীরবতা নেমে এসেছে কামরায়। ঘাড় ঘুরিয়ে রানার দিকে চাইল সেলেনা, আবার তাকাল গুস্তাফের দিকে।
গম্ভীর চেহারায় নভ করল সাংবাদিক।
‘জেনে-বুঝেই করা হয়েছে কাজটা, টেসলার ডিজাইন মেনে নির্মিত অসিলেটর দিয়ে। তফাত শুধু: পরিমার্জিত, আধুনিক সংস্করণ ব্যবহার করা হয়েছে এখানে।’
‘শুনলে!’ বুনো উল্লাস নিয়ে রানার উদ্দেশে চেয়ে বলল সেলেনা। ‘বলেছিলাম না তোমাকে? আগাগোড়াই এর পিছনে ছিল পাজির পা-ঝাড়া আমেরিকান সরকার।
রানার কিছু বলার নেই।
দ্ব্যর্থবোধক ভঙ্গিতে হাত নাড়ল গুস্তাফ। ‘আপনাদের বোঝা উচিত; বিশেষ করে, যুগ যুগ ধরে চলে আসা জাতিগত প্রভেদের ধারণাটা আসলে জনসংযোগ কেলেঙ্কারি এবং সত্য থেকে মানুষকে বিচ্ছিন্ন রাখার একটা প্রক্রিয়া ছাড়া আর কিছু নয়। ভুলে যান সরকারের কথা। টেলিভিশনে দেখতে পান যাদেরকে, সত্যিকার শাসক নয় তারা। আড়াল থেকে যারা কলকাঠি নাড়ছে, তারা হচ্ছে অন্য ভুবনের বাসিন্দা। জনগণের ভোটে নির্বাচিত, আঙুলের ইশারায় নাচা পুতুলগুলোর হাতে প্রকৃত ক্ষমতা নেই। সত্য প্রকাশ পেলে উল্টেপাল্টে যাবে আপনার চিন্তাচেতনা। কিন্তু নগ্ন বাস্তবতা এটাই। নেপথ্য এই শক্তির সঙ্গেই খেলতে নেমেছেন আপনারা! দুঃখের কথা হলো, কোনভাবেই এদের থামাতে পারবেন না। কোনভাবেই না!’
কমপিউটারের দিকে ফিরে তাকাল গুস্তাফ। ছবিটার উপর আঙুল তাক করে বলল, ‘মাত্র দুই দশমিক ছয় মিলিয়ন জনসংখ্যা নিয়ে দক্ষিণ আমেরিকার সবচেয়ে ছোট দেশগুলোর অন্যতম রিপাবলিক অভ টারাকা। তবে তামা আর প্রাকৃতিক গ্যাসে সমৃদ্ধ ওরা। কয়েক দশক ধরে একদলীয় রাষ্ট্র হিসেবে দেশ শাসন করছিল জেনারেল আলবার্তো সুয়ারেজ। সামরিক একনায়ক যাকে বলে। রাশা, কিউবার সমর্থন ছিল তার পিছনে। অতি সম্প্রতি চীনাদেরও নজর পড়েছে টারাকার প্রাকৃতিক সম্পদের উপর। সমাজতন্ত্রের দাবিতে দেশবাসীর কণ্ঠস্বর যখন দিন দিন জোরালো হচ্ছে, তখনই ঘটল এই ভূমিকম্প, রিখটার ম্যাগনিচ্যুড স্কেলে মাত্রা যার আট দশমিক পাঁচ। উনিশ শ’ ছিয়ানব্বইয়ের দুর্যোগের চাইতে অনেক গুণ শক্তিশালী এটা। শহরের বেশির ভাগ অংশই পরিণত হয়েছে ধ্বংসস্তূপে। এমনকী রক্ষা পায়নি প্রেসিডেনশিয়াল প্যালেসও।
‘কোনও আভাসই পাওয়া যায়নি ভূমিকম্পের। এতই আচমকা আঘাত হেনেছে যে, জেনারেল বা তার পরিবারের কেউই সুযোগ পায়নি প্রাসাদ থেকে বেরোনোর। যাকে বলে, স্পটডেড। জনবহুল দরিদ্র এলাকাগুলোতেও একই অবস্থা। সর্বশেষ হিসেব বলছে, তিরিশ হাজারের উপর মারা গেছে ওই বিপর্যয়ে।’
‘হ্যাঁ, টিভিতে দেখেছিলাম।’ মাথা নাড়ল সেলেনা। ‘মারাত্মক ব্যাপার। ‘
‘আমাদের পশ্চিমা শাসকেরা আকস্মিক এ দুর্ঘটনায় স্বাভাবিক বিস্ময় আর ভিকটিমদের প্রতি সমবেদনা প্রকাশে বিলম্ব করেনি মোটেই। ভূমিকম্পের আগে আগেই বিপর্যয়- পরবর্তী দুর্যোগ মোকাবেলায় সাহায্যের হাত বাড়িয়ে দিতে উপস্থিত ছিল ওখানে জাতিসংঘ! দ্রুত কিছু রুদ্ধদ্বার বৈঠক হলো, এবং বিপুল পরিমাণে ত্রাণসামগ্রী পৌঁছে গেল দুর্ঘটনাস্থলে। এরই মধ্যে দৃশ্যপট থেকে চুপচাপ হটিয়ে দেয়া হয়েছে চাইনিজদের। ওরা বিদায় নেয়ার দশ মিনিট পরই সিআইএ এবং অন্যান্য গ্লোবালিস্ট এজেন্সির মদতে সূচনা হলো নতুন গণপ্রজাতন্ত্রী সরকারের।
‘এখন আবার নিজের পায়ে দাঁড়াতে সক্ষম হয়েছে টারাকা। বোঝার কি বাকি আছে, তামা আর গ্যাস ইণ্ডাস্ট্রি এখন নিয়ন্ত্রণ করছে কারা?’ রাগ ঝলসে উঠল গুস্তাফের দু’চোখে। ‘এভাবেই কাজ করে পদ্ধতিটা। পুরানো, কিন্তু অব্যর্থ কৌশল। এক হাতে খাদে ফেলো, আরেক হাতে অতিসত্বর টেনে তোলো সেখান থেকে। বোধহীন মগজে মিডিয়ার ঢুকিয়ে দেয়া দুর্যোগ আর দাঙ্গাহাঙ্গামার চাঞ্চল্যকর চিত্রগুলোই দেখে কেবল জনগণ। কল্যাণকামী অভিভাবকেরা দুর্দিনে সহযোগিতার হাত প্রসারিত করেছে বলে যে বেঁচেবর্তে রয়েছি আমরা, সেই বার্তাটাও দেয়া হয় তাদের।
‘প্রতিটা গল্পেই একজন খলনায়ক আবশ্যক। এ ক্ষেত্রে প্রকৃতিমাতার চাইতে উত্তম ভিলেন আর কে হতে পারে? নানা রকম খেলা চলে মিথ্যের প্রাচীরের অন্তরালে, সাম্রাজ্য বিস্তৃত হয় আড়ালের প্রভুদের, শক্তির ভারসাম্য তাদের অনুকূলে আসে একটু একটু করে। সবটা মিলে দুনিয়ার ওপর আরও একটু শক্ত হয় মুঠো।’ একসাথে এত কথা বলে হাঁপিয়ে উঠেছে গুস্তাফ। থামতে হলো দম নেয়ার জন্য।
‘তা হলে, ব্যাপারটা দাঁড়াচ্ছে,’ সুযোগ পেয়ে বলল রানা। ‘অস্থিতিশীল করে তোলার স্বার্থে নির্দিষ্ট কোনও জায়গার উপর টেসলা টেকনোলজি প্রয়োগ করছে গোপন সংস্থাগুলো! দালান ধ্বংস আর নগর-সভ্যতা ধ্বংসের মধ্যে ব্যবধানটা একটু বেশি হয়ে গেল না?’
,
‘যা বললাম, তা-ই,’ গোঁয়ারের মত গোঁ ধরল লোকটা। ‘বিশ্বাস করা, না-করা আপনার অভিরুচি। বছরের পর বছর লেগেছে টেকনোলজিটা ডেভেলপ করতে। সীমাহীন রাজনৈতিক সম্ভাবনার অস্ত্র এটা, যে-কেউ ব্যবহার করে দুনিয়া জুড়ে বিস্তার করতে পারে আধিপত্য। চাইলেই যে- কোনও দেশকে বাধ্য করতে পারে মাথা নোয়াতে। যুদ্ধের চাইতে সস্তা আর সূক্ষ্ম এক হাতিয়ার। পঁচিশ গুণ বেশি কর্মক্ষম। সাবেকি ধারার এসপিয়োনাজ এবং ধ্বংসযজ্ঞের চেয়ে অধিক কার্যকর। চূড়ান্ত লক্ষ্যের দিকে এগিয়ে দিচ্ছে অনেকটাই।’
‘চূড়ান্ত লক্ষ্য?’ ধরল সেলেনা।
‘সার্বজনীন রাষ্ট্র প্রতিষ্ঠা, নিজেরাই যেখানে থাকবে পিরামিডের চূড়ায়।’
শেষ ভোদকাটুকু গিলে নিয়ে টেবিলের উপর ঝুঁকে পড়ল গুস্তাফ। বোতল থেকে আরও আধ গ্লাস ঢেলে গিলল ঢক ঢক করে।
‘এটাই চাইছে ওরা শুরু থেকে। কড়ায় গণ্ডায় বুঝে নেয়ার সময় এসেছে এখন। চূড়ান্ত শক্তি যা-খুশি করার অধিকার দিচ্ছে ওদের। প্রাকৃতিক দুর্যোগের উপর দোষ চাপিয়ে বরাবর ফুলের মত নিষ্পাপ নিষ্কলঙ্ক থেকে যাবে নরাধমগুলো!’ শুয়োরের মত ঘোঁত করে উঠল রিপোর্টার। ‘কে-ই বা আসবে অভিযোগ করতে, করবে কেউ? টারাকার সুনাগরিকেরা তো নয়ই! পুনর্গঠিত স্যান ভিসেন্তের এক রাস্তা পর পর বড়সড় এক-একটা ম্যাকডোনাল্ডসের দোকান করে দেয়ার পর তো অভিযোগের প্রশ্নই ওঠে না! নিজের চোখে প্রমাণ দেখেছি আমি… ক্যারেন আর আমি যখন গেলাম ওখানে গত বছর। …নির্বোধের দল!’ গালি দিল গুস্তাফ ভিকান্দার।
বিশ্বাস করতে সায় দিচ্ছে না মন। কিন্তু এটাও মনে মনে স্বীকার না করে পারছে না রানা, গুস্তাফের কথাগুলো নিখুঁতভাবে খাপ খেয়ে যাচ্ছে পরিস্থিতির সঙ্গে। বিশ্বব্যাপী রাজনৈতিক খেলায় দ্বিতীয় কোনও চিন্তা ছাড়াই যেখানে হাজারো নিরীহ প্রাণ হরণ করা হচ্ছে নিছক কোলাটেরাল ড্যামেজ হিসাবে, ঝামেলাবাজ বিজ্ঞানী কিংবা সত্যান্বেষীকে নির্মূল করা তো কিছুই নয় এদের কাছে। গোটা একটা রাষ্ট্রকে পদানত করার রিসোর্স আর ক্ষমতা রাখে যারা, বিশেষ কোনও টার্গেটকে এক দেশ থেকে আরেক দেশে ট্র্যাক করা তো ব্যাপারই নয় তাদের জন্য।
চিন্তাটা ভীতিকর।
‘ঠাণ্ডা পানি ঢেলে দিতে চাই না আপনার থিয়োরিতে, তা-ও বলল ও। ‘কিন্তু নতুন কোনও ঘটনা তো নয় ভূমিকম্প। এই গ্রহে মানুষের পদচারণা শুরু হওয়ার লক্ষ লক্ষ বছর আগে থেকেই হয়ে আসছে এটা, চলতে থাকবে মানব জাতির বিলুপ্তির পরেও। এরকম কোনও টেকনোলজির অস্তিত্ব যদি থাকেও, কোনটা আসল দুর্যোগ আর কোন্‌টা সুচিন্তিত হামলা, জানেন বলে দাবি করতে পারেন না আপনি।’
‘আর এটাই ওদের পরিকল্পনার সৌন্দর্য,’ রাগত কণ্ঠে জবাব দিল গুস্তাফ। ‘প্রাকৃতিক শক্তি’-র ছোবলে একটা দেশ অর্থনৈতিকভাবে পঙ্গু হয়ে পড়েছে….যাই, গিয়ে সাহায্য করি ওদের। তার পর চাইলেই পকেটে ঢোকানো যাবে দেশটাকে। বড্ড বাড় বেড়েছে চিনের? জাপানের? নো প্রবলেম। দাওয়াই রয়েছে হাতে। দর্পচূর্ণ করা যাবে সব ক’টার। কিচ্ছুটি সন্দেহ করবে না কেউ। প্রাকৃতিক দুর্যোগকে তো আর ল্যাবোরেটরিতে তৈরি করা যায় না! যারা বলবে- যায়, আস্ত পাগল তারা। যে দাবি করবে—সম্ভব; সুচারুভাবে সম্মানহানি করা হবে তার। ঠিক যেভাবে নিজেদের পাছা বাঁচাতে তামাশায় পরিণত করেছিল তারা টেসলাকে। কিন্তু আমি বলছি আপনাকে…’ চোখ জোড়া চকচক করছে লোকটার। ‘কন্সপিরেসি থিয়োরিতে বিশ্বাসী কোনও মৌলবাদী ছিল না ক্যারেন… ষড়যন্ত্রের গন্ধ পেলেই ঝাঁপিয়ে পড়ত সে। সত্যিকারের বিজ্ঞানী ছিল মেয়েটা। প্রতিটা দৃষ্টিকোণ থেকে বিচার-বিবেচনা করে, উপাত্ত জোগাড়ের জন্যে ইনভেস্টিগেশন চালাত সবখানে। ওর মত বুদ্ধিমতীর পক্ষেই সম্ভব প্রাণীদের আচার-আচরণের সাহায্যে রহস্যোদ্ঘাটনের চেষ্টা চালানো।’
‘মিউল স্যাংচুয়ারির ভিডিয়োটা…’ বুঝতে পারার ভঙ্গিতে মাথা দোলাল সেলেনা। ‘আপনিই ক্যামেরায় ছিলেন, তা-ই না?’
মাথা ঝাঁকিয়ে হ্যাঁ বলল গুস্তাফ। ‘ক্যারেন উপলব্ধি করেছিল, প্রাণীদের আচরণ বিশ্লেষণ করে প্রাকৃতিক দুর্যোগ আর মানবসৃষ্ট দুর্যোগের মধ্যে পার্থক্য বের করা সম্ভব হতে পারে। বারংবার প্রমাণ হয়েছে, ভূমিকম্পের পূর্বাভাস দেয়ার ক্ষমতা রয়েছে জীবজন্তুর। প্রকৃতির সূক্ষ্ম তারতম্যগুলো ধরতে পারে তারা। অনেকটা সাইকিক পাওয়ারের মত ব্যাপারটা। নিশ্চিত ছিল মেয়েটা—দুর্যোগ যদি কৃত্রিম হয়, প্রাণীরা সেটার আভাস পাবে না। ঠিকই ধরেছিল ও। ছিয়ানব্বইয়ের আসল ভূমিকম্পের আলামত দেখতে পেয়েছিল যেসব প্রাণী, তারাও সে-কারণে হকচকিয়ে গেছে মানুষের মত; যদিও এবারের ধ্বংসযজ্ঞ বহু গুণে ছাড়িয়ে গেছে আগেরটাকে।
‘একটু চিন্তা করে দেখুন। সন্দেহজনক নয়? আচ্ছা, ঠিক আছে… মানলাম, নিরেট প্রমাণ নয় এটা। আমরাও তখন পর্যন্ত পুরোপুরি নিশ্চিত হতে পারিনি, যতক্ষণ না পরিচয় হলো মিস্টার নলের সঙ্গে।’
‘এই নলটা আবার কে?’ ভুরু কুঁচকে গেছে রানার।
‘জর্জ নল। আমেরিকান। সপ্তাহভর স্যান ভিসেন্তেতে ঘুরে ঘুরে তথ্য সংগ্রহ যখন শেষ হলো আমাদের, যোগাযোগ করল সেসময়। হোটেল কামরায় সাক্ষাৎ করি আমরা। ভিডিয়ো কিংবা বক্তব্য রেকর্ডের অনুমতি দেয়নি মিস্টার নল। দেখলে বুঝতেন, কী রকম ছটফট করছিল কথা বলার জন্যে। টারাকার আমেরিকান এমব্যাসির জুনিয়র অ্যাডমিনিস্ট্রেটিভ অফিসার সে। প্রেসিডেনশিয়াল প্যালেস থেকে কয়েক রাস্তা দূরেই দূতাবাস। লোকটার বক্তব্য অনুযায়ী, ভূমিকম্পের আগের দিন ফেমা-র এজেন্টরা এসেছিল ওদের অফিসে—ইউএস ফেডারেল এমার্জেন্সি এজেন্সি – ‘
‘ফেমা কী, জানি,’ বলল সেলেনা।
‘দূতাবাস ত্যাগের নির্দেশ দেয়া হয় ওকে আর ওর সহকর্মীদের… এমার্জেন্সি ড্রিল না কী হবে বলে। খুবই অস্পষ্ট ছিল ব্যাখ্যাটা, কিন্তু অত্যন্ত সিরিয়াস ছিল লোকগুলো। এমব্যাসির বাছা বাছা স্টাফদের জড়ো করে তোলা হলো কালো ভ্যানে, নিয়ে যাওয়া হলো শহরের বাইরে গোপন কোনও জায়গায়। এজেন্টদের নির্দেশ অনুযায়ী নল বা অন্য কর্মচারীরা পরদিন যোগ দেয়নি কাজে। দিলে কবর হয়ে যেত এমব্যাসি বিল্ডিঙের ধ্বংসস্তূপের নিচে। কিন্তু এই ওয়ার্নিং পায়নি স্যান ভিসেন্তের সাধারণ জনগণ।’
‘কুত্তার বাচ্চা!’ চাপা স্বরে গালি দিল সেলেনা।
জানালার কাছে চলে গেল রানা। দৃষ্টি রাখল শান্ত অরণ্যের দিকে। বোঝাপড়ার চেষ্টা করছে মনের সঙ্গে।
এক ঝাঁক পাখি ডানা ঝাপটে নেমে এল গাছ থেকে। ল্যাণ্ড রোভারের কয়েক কদম দূর থেকে খুঁটে তুলছে কিছু। প্রথমটায় মনে করল রানা, মরা কোনও পোকা-টোকা হবে। তার পর বুঝল, গুস্তাফের ফেলে দেয়া স্যাণ্ডউইচের অবশিষ্টাংশ।
পাখিদের ভোজসভা থেকে চোখ সরিয়ে নিয়ে ফিরে এল ও কমপিউটারের কাছে। বন্ধ করে দিল দক্ষিণ আমেরিকান শহরের ছবিটা। বদলে খুলল মঙ্গোলিয়ার আলতাই পর্বতশ্রেণীতে ঘটা ব্যাখ্যাহীন ধ্বংসযজ্ঞের ডকুমেন্ট ফাইল।
‘একটা বিষয় ব্যাখ্যা করুন।’ আঙুল তাক করল স্ক্রিনে। ‘এতই দুর্গম যে জায়গাটা, মার্চের আগে জানতেই পারেনি কেউ এটা সম্বন্ধে। আপনার থিয়োরির সঙ্গে তো মিলছে না ঘটনাটা! মঙ্গোলিয়ার সমৃদ্ধশালী পর্যটন শিল্পকে পথে বসানোটাও কি পৃথিবীকে ঢেলে সাজানোর এজেণ্ডার অংশ?’
হতাশ চেহারায় দীর্ঘশ্বাস ফেলল গুস্তাফ। ‘এখনও বিশ্বাস করছেন না আপনি!
‘যুক্তিযুক্ত সব কিছু মানতে রাজি আছি; তবে উল্টো- পাল্টা কথা আমি বিশ্বাস করব কেন?’ জবাব দিল রানা।
‘তা হলে ঈশ্বরের অস্তিত্ব প্রমাণ করবেন আপনি কোন্ যুক্তিতে?’ বাঁকা সুরে জানতে চাইল গুস্তাফ।
হাসল রানা। ‘কোনও যুক্তিই দেব না। কারণ, বিশ্বাস ও যুক্তি—দুটো সম্পূর্ণ আলাদা বিষয়। কিছু বিশ্বাস করতে চাইলে যুক্তির প্রয়োজন পড়ে না, আর যুক্তি থাকলে বিশ্বাসের প্রয়োজন পড়ে না।’
থমকে গেল গুস্তাফ, এক মিনিট ভাবল চুপচাপ। তার পর বলল, ‘বেশ। আরেকভাবে ব্যাখ্যা করছি তা হলে।’ রানার বেল্টে গোঁজা পিস্তলটার দিকে তর্জনী তাক করল সে। ‘ভালোই চালাতে পারেন ওটা, তা-ই না?’
‘তা পারি।’
‘কিন্তু কী করে আয়ত্তে আনলেন? উত্তর হচ্ছে: অনুশীলনের মাধ্যমে। এখন এতে অভ্যস্ত হলেও এক সময় তো এ জিনিস নতুন ছিল আপনার কাছে। এই টেকনোলজিরও তেমনি শৈশব চলছে, অনেক কিছু জানার- বোঝার রয়েছে এর অপারেটরদের।’
‘বলতে চাইছেন, মঙ্গোলিয়ার ব্যাপারটা স্রেফ প্র্যাকটিস ছিল?’ হতভম্ব হয়ে গেছে রানা।
‘প্র্যাকটিস মেকস পারফেক্ট, কী বলেন?’ তাৎপর্যপূর্ণ চাউনি হানল গুস্তাফ। ‘বিশেষ করে, যখন সুদূরপ্রসারী পরিকল্পনা রয়েছে আপনার।’‘এনার্জির পরিভাষায়, রিখটার স্কেলে নয় দশমিক পাঁচের বেশি শক্তিসম্পন্ন ছিল ভূমিকম্পটা,’ ব্যাখ্যা করছে গুস্তাফ। ‘ক্ষমতায় তিন গিগাটন টিএনটির কাছাকাছি। উনিশ শ’ আট সালে টুঙ্গুসকাতে যে-ভূমিকম্প হয়েছিল, সেটাকেও ছাড়িয়ে গেছে বহু গুণে। এ যাবৎকালের সবচেয়ে বড় থার্মোনিউক্লিয়ার ডিভাইস যে-বিস্ফোরণ ঘটিয়েছে, সেটার মাত্রা পৌঁছেছে মাত্র পঞ্চাশ মেগাটনে। মঙ্গোলিয়ার ঘটনার সঙ্গে তুলনা করলে টারাকার ভূমিকম্পটাকে ঢিল ছোঁড়ার ফলে পুকুরের পানিতে ওঠা তরঙ্গ বলা যায়।’
‘কী বলতে চাইছেন?’ ভ্রু কুঁচকে গেছে সেলেনার। ‘ধীরে ধীরে শক্তি বাড়াচ্ছে ওরা?’
নড করল সাংবাদিক।
‘এমনই বিচিত্র আর কাকতালীয় যে আলতাই পর্বতের ধ্বংসযজ্ঞ, ‘অপ্রাকৃতিক’ ছাড়া অন্য কিছু ভাবার উপায়ই নেই। যদিও মনে হয় প্রাকৃতিক। একটু একটু করে ভলিউম বাড়াচ্ছে ওরা, পরীক্ষা করছে প্রযুক্তিটার সক্ষমতার দৌড়। আমার বিশ্বাস, এখন পর্যন্ত যা যা দেখেছি আমরা, স্রেফ রিহার্সাল ওগুলো।’
আরও গভীর হলো মেয়েটার ভ্রুর ভাঁজ। ‘কীসের রিহার্সাল?’
দু’হাত ছড়িয়ে দিয়ে শ্রাগ করল গুস্তাফ। ‘বলতে পারব না। ক্যারেনেরও জানা ছিল না। তবে আমার ধারণা, মিলফোর্ড ব্রাউন জানত সম্ভবত।’
‘কে এই লোক?’
‘আমাদের সূত্র অনুসারে, সিআইএ অপারেটিভ ছিল এই ব্রাউন। এ ছাড়া ক্লাসিফায়েড কোনও এজেন্সিও দলে টেনে নিয়েছিল ওকে, সন্দেহ করি; সরাসরি যারা এসবের নেপথ্যে রয়েছে কিংবা নেই। আমার যা মনে হয়… একটু বেশিই জেনে ফেলেছিল লোকটা, ডেক্সটার ফ্লেচার নামে সত্যসন্ধানী এক মার্কিন সাংবাদিকের কাছে খানিকটা প্রকাশ করে গুমর। গত সেপ্টেম্বরে আমি আর ক্যারেন যখন ফ্লেচারের সঙ্গে সাক্ষাৎ করি ফ্রাঙ্কফুর্টের ‘ফ্রি আর্থ’ সিম্পোজিয়ামে, বেশি কিছু বলেনি আমাদের লোকটা। খালি বলেছে, বিশাল কিছু একটা ঘনিয়ে আসছে। আতঙ্কিত মনে হয়েছিল তাকে। বার বার তাকাচ্ছিল কাঁধের উপর দিয়ে।’
‘বিশাল কিছু কী রকম?’
‘বলতে পারব না। ‘ডুডে’ বলে গোপন কোনও প্রজেক্টের প্রসঙ্গ তুলেছিল লোকটা। অচিরেই দুনিয়ার সামনে গুমর ফাঁসের পরিকল্পনা করছে ও আর ব্রাউন, এটা ছাড়া অবশ্য বলেনি আর কিছু। সর্বকালের সবচেয়ে … কী বলে… আলোচিত ঘটনা নাকি হতে যাচ্ছিল
যাচ্ছিল ওটা। ছিল বললাম—কারণ, ওটা আর ঘটবে না কখনও। আলাপের দিন কয়েক বাদেই শুনি, ক্যালিফোরনিয়াতে—যেখানকার বাসিন্দা লোকটা—একটা ট্রাক পিষে দিয়েছে ওর গাড়ি। সঙ্গে ভিতরে থাকা ফ্লেচারকেও। স্পটডেড। একই সময়ে, ম্যালিবুর কাছে মাছ ধরতে গিয়ে ‘দুর্ঘটনাক্রমে’ ডুবে মরল ব্রাউন। কাকতাল? আমাদের তা মনে হয়নি।’
‘তার মানে,’ মুখ খুলল রানা। ‘আমরা আর জানতে পারছি না, প্রজেক্ট ডুমডেটা আসলে কী জিনিস!’
‘উঁহুঁ… উপায় রাখেনি কোনও। ফ্লেচার আর ব্রাউনের মৃত্যুসংবাদ শোনার পর থেকেই আতঙ্ক পেয়ে বসল আমাকে। ক্যারেন আর আমি সরাসরি দেখা করেছি সাংবাদিকের সঙ্গে, আলাপ করেছি পাবলিক প্লেসে। কে বলতে পারে, নজর রাখা হয়নি আমাদের উপর? মেয়েটাকে বলেছিলাম, অত্যন্ত বিপজ্জনক হয়ে উঠেছে ব্যাপারটা; আমাদের উচিত এসব ছেড়েছুড়ে পিছিয়ে আসা। খুব বেশি গভীরে ডুব দিলে পথ থাকবে না ভেসে ওঠার। কিন্তু ও কানই দিল না আমার কথায়।’
‘নিজের মর্জিমাফিক চলত আমার বান্ধবী,’ আফসোস করল সেলেনা। ‘একবার কিছু মাথায় ঢুকেছে তো, ওকে আর নড়ানো যাবে না ওখান থেকে।’
রানার ইচ্ছা হলো, বলে: ‘তুমিও তা-ই। ‘
জানালায় একটা নড়াচড়া দৃষ্টি কেড়ে নিল ওর। তাকিয়ে দেখল, আরও পাখি এসে যোগ দিয়েছে ছোট্ট ঝাঁকটার সঙ্গে। লোভীর মত ভিড় করেছে ওরা খাবারের চারপাশে। চঞ্চুর ঘায়ে ছিটকে যাচ্ছে হ্যাম আর রুটির টুকরো।
‘আরও জোর করা উচিত ছিল ওকে।’ কাঁধ জোড়া কাঁপছে গুস্তাফের। নাক টানল ফোঁত করে। ‘জোর খাটানো উচিত ছিল আরও! আমারই দোষে মরতে হলো মেয়েটাকে। আর এখন…’ দু’চোখে ভীতি নিয়ে চাইল সে রানা-সেলেনার মুখের দিকে। ‘আসবে ওরা আমাকে খতম করতে! হ্যাঁ, হ্যাঁ, জানি আমি! এত দিন নিরাপদেই ছিলাম। এখন আর পালাব কোথায়? বেরোতে গেলেই ধরা পড়তে হবে ওদের চোখে।’
লোকটার কাছে গিয়ে দাঁড়াল সেলেনা। সহানুভূতির হাত রাখল কাঁধে। ‘সুইডেন থেকে বের করে নিয়ে যাব আপনাকে। কিচ্ছু টের পাবে না কেউ। কী বলো, রানা?’ সমর্থনের আশায় চাইল ও এমআরনাইনের দিকে।
‘পারবেন?’ খানিকটা উজ্জ্বল হলো যেন গুস্তাফের চেহারা। ‘কীভাবে করবেন সেটা?’
‘উড়ে বেরিয়ে যাব ওদের নাকের ডগা দিয়ে,’ বলল সেলেনা গর্ব করে। ‘প্লেন আছে আমাদের।
‘প্লেন! কোথায়?’
‘এয়ারস্ট্রিপে। অল্প কয়েক ঘণ্টা লাগবে আপনার ল্যাণ্ড রোভারে করে ওখানে পৌঁছুতে।’
‘যে-কোনও মুহূর্তে তৈরি আমি,’ জানিয়ে দিল গুস্তাফ।
‘কী বলো তুমি? …রানা!
‘দুটো প্রশ্ন আছে আমার,’ রানার উত্তর। ‘এক, কোথায় নিয়ে রাখা যায় এঁকে? দুই, নিজেরা এর পর কোথায় যাচ্ছি আমরা? আমার তো মনে হচ্ছে, পৌঁছে গেছি কানাগলির শেষ মাথায়।
‘না বোধ হয়।’ কী যেন ভাবছে গুস্তাফ। ‘সব কথা বলিনি আপনাদের।’
কিন্তু এরই মধ্যে শোনার আগ্রহ হারিয়েছে রানা। আরেকটা নড়াচড়া মনোযোগ কেড়ে নিয়েছে ওর। পাখির দল ছত্রখান হয়ে গেছে আচমকা, ছিটকে উড়ে উঠে লুকিয়ে গেল গাছের নিরাপদ আশ্রয়ে।
লাফ দিয়ে সিধে হয়ে দ্রুত পায়ে জানালায় চলে গেল মাসুদ রানা।
‘কী হলো, রানা?’ রানার ভাবভঙ্গি দেখে চোখ জোড়া বিস্ফারিত হলো সেলেনার।
তীক্ষ্ণ চোখে গাছগুলো নিরীখ করছে রানা। না, নড়ছে না কিছু। নিথর হয়ে আছে অরণ্য। যেমনটা হওয়া উচিত।
হয়তো সামান্য বাতাসেই ভয় পেয়ে উড়ে গেছে সদাসতর্ক পাখিগুলো। কিংবা হয়তো আগুয়ান কোনও শিকারি প্রাণী… শেয়াল অথবা যে-কোনও কিছুই হতে পারে ওদের আতঙ্কিত হওয়ার কারণ।
কিন্তু তার পরও…
রানার ষষ্ঠ ইন্দ্রিয় যেন জানান দিতে চায় কিছু।
‘রানা!’ নিদারুণ উদ্বেগ ঝরছে সেলেনার কণ্ঠে। ‘কিছু কি দেখেছ তুমি?’
‘না। তবে টের পাচ্ছি…
‘কী?’
‘কেউ রয়েছে বাইরে…’কেবিনের কাছাকাছি চলে এসেছে দশজনের অ্যাসল্ট টিমটা। শেষ পথটুকু এগোচ্ছে এখন পায়ে হেঁটে।
গাছপালা ভেদ করে, নিঃশব্দে পা ফেলছে সবার আগে থাকা টিম লিডার। গ্রেনেড লঞ্চার ফিট করা একখানা অ্যাসল্ট অস্ত্র তার কাঁধে।
প্রত্যেকের পরনে কালো ট্যাকটিকাল এন্ট্রি ভেস্ট, মুখে মাস্ক। কানে রেডিয়ো এয়ারপিস। স্বয়ংক্রিয় রাইফেলের ম্যাগাযিনগুলো গুলি ঠাসা-অ্যাকশনের জন্য প্রস্তুত।
একটাই লক্ষ্য নিয়ে এগিয়ে চলেছে ওরা: নিকেশ করো টার্গেটকে। কোনও সুযোগ দেয়া যাবে না। চলবে না কোনও প্রমাণ রাখাও।
কালো স্কি মাস্কের নিচে কঠোর চেহারার দলনেতার নাম ডোনাল্ড গিবসন। পাতার ফাঁক দিয়ে ল্যাণ্ড রোভার আর পিছনের কেবিনটা দৃষ্টিগোচর হতেই হাত তুলে থামার সঙ্কেত দিল অন্যদের। ধনুকে পরানো ছিলার মত টান টান হয়ে রয়েছে সবার স্নায়ু।
ঝড়ের মত হবে হামলাটা। মনের চোখে দুই পুরুষ আর এক মহিলাকে কেবিনের ভিতরে দেখতে পাচ্ছে গিবসন। দশজনের বিপক্ষে কোনই সুযোগ নেই প্রাক্তন মেজরের ওস্তাদ হতে পারে বটে লোকটা। চিফ যেমনটা মনে করছেন, ততটাই দুর্দান্ত হতে পারে হয়তো। তবু রক্তমাংসে গড়া তো! আর রক্তমাংসের ব্যাপারে কসাইয়ের মতই এক্সপার্ট লোক ওরা। এবার অন্তত জানে বাঁচতে পারবে না মেজর মাসুদ রানা।
গিবসনের পরবর্তী ইশারায় চার সদস্য আলাদা হয়ে গেল দল থেকে। পাতার আড়াল নিয়ে দু’জন এগোল কেবিনের পাশ ঘুরে; ডানে একজন, বাঁয়ে একজন; মিলিত হবে পিছনে গিয়ে। বাকি দু’জন মাথা নিচু করে ছোট ছোট কদম ফেলে রওনা হলো ল্যাণ্ড রোভারটার উদ্দেশে।
বাহনটার কাছে পৌঁছে হাঁটু গেড়ে বসে পড়ল ওরা, অপেক্ষা করছে এয়ারপিসে পরবর্তী নির্দেশ আসার।
গাছের পাতায় মৃদু বাতাসের কানাকানি ছাড়া বনভূমি সম্পূর্ণ নীরব।
এআর-ফিফটিনটা কাঁধ থেকে নামাল গিবসন। বেল্টের হোল্ডার থেকে একখানা গ্রেনেড বের করে নিয়ে ঢুকিয়ে দিল অস্ত্রটার ব্যারেলের নিচে, তিরিশ রাউণ্ডের বাঁকা ম্যাগাজিনের সামনের দিকে জুড়ে দেয়া টিউবের মধ্যে। তার পর এক গাছের দু’ভাগ হয়ে বেড়ে ওঠা কাণ্ডের ফাঁকে আগ্নেয়াস্ত্র রেখে ইলিউমিনেটেড অপটিকাল সাইটের মাঝ দিয়ে নিশানা করল কেবিনের দিকে। রিকয়েল সামলে নেয়ার জন্য পা জোড়া ফাঁক করে মাটিতে গেড়েই ট্রিগার টেনে দিল গ্রেনেড লঞ্চারের।
জোরালো, ফাঁপা শব্দের সঙ্গে টিউব থেকে ছিটকে বেরোল স্টিলের নলাকৃতি প্রজেক্টাইল। বাতাসে অর্ধবৃত্ত রচনা করে ঝনঝন আওয়াজে ভেদ করল কেবিনের সামনের জানালা।
এক পলক পর, চাপা আরেকটা শব্দ হলো গ্রেনেডটা বিস্ফোরিত হতেই। ভিতরের লোকগুলোকে নিস্তেজ করে দেবে স্টান গ্রেনেডের শকওয়েভ। আপাতত খতম করছে না ওদের। পরে হবে ওটা। বিকৃত, পোড়া লাশ চান না চিফ। চান—পরিচ্ছন্ন, শনাক্তযোগ্য হোক খুনটা।
রসিয়ে রসিয়ে কাজটা উপভোগ করার প্রচুর সুযোগ রয়েছে গিবসনের। শেষ বার করেছিল ক্যারেন ল্যানকাউমে নামের মেয়েলোকটাকে খুন করার সময়। এবার ওই বার্নহার্ট শালীর হার্টটা কমপ্লিট বার্ন করবে সে।
‘এগোও,’ নির্দেশ দিল থ্রোট মাইকে।
আগে রওনা হওয়া দল দুটো ঝড়ের বেগে অস্ত্র তাক করে ঢুকে পড়ল সামনে-পিছনের দুই দরজা দিয়ে।
অস্ত্রের গর্জন শোনার অপেক্ষা করছে ওদের নেতা। ….কই, হচ্ছে না তো কিছু!
কয়েক সেকেণ্ড পর এয়ারপিসে বলা হলো কারণটা। নেই কেউ কেবিনে!
‘খুঁজে বের করো!’ দাঁতমুখ খিঁচিয়ে আদেশ করল দলপতি।সময় ছিল না গাড়িতে পৌঁছুনোর কিংবা জঙ্গলে গা ঢাকা দেয়ার। তবে লিভিং রুমের সতরঞ্চির নিচে লুকানো ট্র্যাপডোরটার কল্যাণে আত্মগোপনের সুযোগ পেয়েছে ওরা কেবিনের তলায়। ভিত ঘের দেয়া তক্তাগুলোর কারণে বাইরে থেকে বোঝার উপায় নেই হাইড-আউটটা।
শীতল, সোঁদা গন্ধযুক্ত মাটিতে পিঠ দিয়ে শুয়ে আছে রানা; পাশে গুস্তাফের মসবার্গ। তিন ফুট উপরের ফ্লোরবোর্ডের দিকে তাকিয়ে রয়েছে ও। পোক্ত কাঠ রক্ষা করেছে ওদের স্টান গ্রেনেডের বিস্ফোরণ থেকে। তবে ওর জানা আছে, কেবলই শুরু এটা… তবলা- হাতুড়ির খুটুস- খাটুস। আসল গান এই শুরু হলো বলে!
সাব-মেশিন গানটা আঁকড়ে ধরে কাছেই হামাগুড়ি দিয়ে বসে রয়েছে সেলেনা। অস্থির ভঙ্গিতে ঠোঁটের কোণ কামড়াচ্ছে। ঘাড় বাঁকিয়ে উপরদিকে চেয়ে আছে বিস্ফারিত চোখ জোড়া।
গুস্তাফকে নিয়ে দুশ্চিন্তার শেষ নেই রানার। দরদর করে ঘামছে লোকটা। নার্ভাস ব্রেকডাউনের শিকার হবে হবে অবস্থা। অস্পষ্ট আওয়াজ ছাড়ছে মুখ দিয়ে।
ঠোঁটে আঙুল রেখে সতর্ক করল রানা আবার।
ওদের ঠিক উপরে ভারি পায়ের আওয়াজ উঠল কাঠের মেঝেতে।
পাটাতনের ফাঁক দিয়ে অনুপ্রবেশকারীদের কালচে অবয়ব দেখতে পাচ্ছে রানা। আন্দাজ যদি ভুল না হয়, লিভিং রুমে তিনজন রয়েছে ওরা। চতুর্থ আরেকজন সদর-দরজা দিয়ে বাইরে বেরোল এই মাত্র, রেডিয়োতে রিপোর্ট করার জন্য। এ দেশের নয় লোকটা। আমেরিকান।
তিনজনের কারোরই চোখে পড়েনি, অসমান হয়ে রয়েছে সতরঞ্চির একটা পাশ। লক্ষ করেনি ফ্লোরবোর্ডের মাঝে নিখুঁতভাবে বসানো ছোট্ট ট্র্যাপডোরটা। অবশ্য করবে একটু পরেই, সময়ের ব্যাপার। ডালাটার উপরেই দাঁড়িয়ে একজন। এক্ষুণি যদি নিচের দিকে তাকায়—খেল খতম!
শটগানের উপর দৃঢ় হলো রানার মুঠো। ধীরে, নিঃশব্দে সেফটি অফ করল আলতোভাবে। রিফিল করা হয়েছে ফাইভ-শট টিউব ম্যাগাজিন। ব্রিচে রয়েছে ছয় নম্বর কার্ট্রিজ। সেলেনার দিকে চাইতেই বুঝে গেল, পা থেকে মাথা পর্যন্ত অ্যাড্রেনালিনের স্রোতে ডুবে গেছে মেয়েটা।
হৃৎস্পন্দন বেড়ে গেছে রানার। এক সেকেণ্ডের জন্য বন্ধ হলো চোখ দুটো। কল্পনার চোখে দেখে নিচ্ছে টার্গেটগুলো। সেই সঙ্গে মানসিকভাবে প্রস্তুত করে নিচ্ছে নিজেকে। গভীর দম নিয়ে গুনল মনে মনে: এক… দুই… তিন!
শটগান ব্যারেলের জোরালো আঘাতে ছিটকে খুলে গেল ট্র্যাপডোরের ঢাকনা। উঠে বসল রানা।সরে গিয়েছিল ট্র্যাপডোরের উপর থেকে, সেকেণ্ডের ভগ্নাংশের জন্য তাকাতে পারল লোকটা রানার দিকে। স্কি মাস্কের চেরা ফাঁক দিয়ে দৃশ্যমান চোখ দুটো যেন ফেটে পড়ছে প্রচণ্ড অবিশ্বাসে।
নির্মমভাবে ব্যারেলের খোঁচা দিল রানা তার পেটে। পয়েন্ট-ব্ল্যাঙ্ক রেঞ্জে টিপে দিল ট্রিগার। অত কাছ থেকে, এমনকী একটা বার্ড-শটের গুলিতেও নির্ঘাত মারা পড়বে মানুষ।
বোমার মত গর্জে উঠল বারো-বোর, প্রচণ্ড ঝাঁকি দিল রানার কাঁধে।
গুলির ধাক্কায় দাঁড়িয়ে থাকতে পারল না লোকটা। উড়ে গিয়ে পড়ল ছ’ফুট দূরে।
গুলিবিদ্ধ হানাদার মেঝেতে পড়ার আগেই পরবর্তী অ্যাকশনে গেছে রানা। ঘড়ির কাঁটার বিপরীত দিকে অস্ত্র ঘুরিয়েই পেয়ে গেল ও দুই নম্বর টার্গেটকে।
আরেকটা বোমার আওয়াজ। এমনভাবে ধরাশায়ী হলো কালো পোশাকধারী, কাস্তের কোপে যেন কোমরের নিচ থেকে পা দুটো কেটে নেয়া হয়েছে আখের মত।
দ্বিতীয় আরেকটা বুলেট পুরে দিল রানা লোকটার শরীরে।
আচমকা বাজিপটকা শুরু হওয়ায় কিংকর্তব্যবিমূঢ় হয়ে পড়েছে হানাদাররা। কাভার নেয়ার জন্য প্যাসেজের দিকে ছুট দিল তৃতীয় ব্যক্তি।
আরও একবার হুঙ্কার ছাড়ল শটগান। কিন্তু দৃষ্টিপথ থেকে সরে যাওয়ায় বুলেট গাঁথল না টার্গেটের গায়ে, বেরিয়ে গেল কোমরের বেশ খানিকটা মাংস ছিঁড়ে নিয়ে। দেয়ালে সৃষ্ট গুলির গর্তটার চারপাশে লেপটে গেল এক পশলা রক্তের ঝলক।
পায়ের তলায় কম্পন অনুভব করে নিচে তাকাল রানা। সেলেনার আগে ট্র্যাপড়োর থেকে বেরোনোর জন্য হুড়োহুড়ি করছে রিপোর্টার সাহেব।
‘একটা অস্ত্র দিন আমায়!’ কান্নার মত শোনাল আতঙ্ক- জর্জরিত কণ্ঠটা। ‘যে-কোনও একটা অস্ত্র!’
লোকটাকে অগ্রাহ্য করল রানা। ওর ভাবনা গ্রেনেড নিক্ষেপকারীকে নিয়ে। বিস্ময়ের ধাক্কা এতক্ষণে নিশ্চয়ই সামলে নিয়েছে লোকটা। কোথায় পরবর্তী আঘাত হানতে হবে, বোধগম্য হতে সময় লাগবে না তার। কেবিনের তলার আবদ্ধ জায়গায় গ্রেনেড এসে পড়লে চেতনা হারাবে সবাই। বদমাশগুলোর কাজ তখন সহজ হয়ে যাবে।
‘একটা অস্ত্র লাগবে আমার!’ ভাঙা রেকর্ডের মত ঘ্যান ঘ্যান করছে গুস্তাফ। ‘এভাবে অরক্ষিত থাকব আমি!’
‘এই নিন!’ বিরক্ত হয়ে লোকটার হাতে ব্রাউনিংটা গুঁজে দিল রানা। ‘মুখটা বন্ধ করবেন এবার?’ হাত বাড়াল নিচু হয়ে।
গলায় ঝোলানো বেরেটা সহ চারকোনা ফোকর দিয়ে বেরিয়ে এল সেলেনা।
সঙ্গে সঙ্গে জঙ্গল থেকে গ্রেনেড চার্জের চাপা ‘হুফ’ আওয়াজ এল ওদের কানে। ট্র্যাপডোরের নিচে ওটার বাউন্স খাওয়ার থপ-থপ শোনা গেল পরক্ষণে।
দম চাপল রানা। তাড়াহুড়ো পড়ে গেল এখন!
এমনভাবে গুস্তাফকে গর্ত থেকে টেনে তুলল ও, লোকটা যেন ময়দার বস্তা। ফ্লোরবোর্ডে বেধে গিয়ে ব্রাউনিংটা ওর হাত থেকে পড়ে যাওয়ায় চিৎকার ছাড়ল সুইডিশ। কিন্তু একটা সেকেণ্ডও সময় নেই ওটা তুলে আনার।
ধপ্ করে ‘বস্তা’-টা ফেলে দিল রানা। স্টান ব্লাস্টের প্রেশার ওয়েভ আটকাতে সময়মতই লাথি মেরে লাগিয়ে দিতে পারল ট্র্যাপডোরের ডালা। ও-ও ওটা বন্ধ করল, গ্রেনেডটাও বিকট আওয়াজে ফেটে কাঁপিয়ে দিল গোটা কেবিন।
সটান উঠে দাঁড়িয়ে টলতে লাগল অনুসন্ধানী রিপোর্টার, হাত চাপা দিয়েছে দু’কানে।
ঝটিতি চারপাশটা দেখে নিল রানা। লিভিং রুম এখনও পরিষ্কার। তবে থাকবে না বেশিক্ষণ। ইগলের ডানা ছড়ানোর ভঙ্গিতে একটা লাশ পড়ে রয়েছে মেঝেতে। আরেকটা লেপটে রয়েছে দেয়ালের সঙ্গে। তৃতীয়জনের রক্তের ধারা গেছে প্যাসেজের অন্ধকারে।
চুরচুর হয়ে যাওয়া ফ্রন্ট উইণ্ডো দিয়ে এক নজর চেয়েই আরও কালো পোশাকধারী দেখতে পেল ও। দ্রুত এগিয়ে আসছে কেবিনের দিকে। তিন কি চারজন হবে সংখ্যায়। হুড়মুড় করে সামনের পোর্চে উঠে পড়ল পদশব্দ!
একটা কালো মূর্তি উদয় হলো দরজায়। ঝিলিক দিল কালো চকচকে গানমেটাল।
শটগান নিয়ে পাঁই করে শরীর ঘোরাল রানা। অস্ত্রধারী গুলি করতে পারার আগেই চেপে দিল ট্রিগার।
‘গুডুম’ আওয়াজ ছেড়ে দরজার চৌকাঠ আর সংলগ্ন দেয়ালে অর্ধবৃত্তাকারে কামড় বসাল মসবার্গের কার্ট্রিজ। ঝরা পাতার মত লুটিয়ে পড়ল কালো মূর্তি।
আরও লোক জড়ো হয়েছে নিহতের পিছনে। ট্রিগার চেপে পর পর দু’বার আগুন ঝরাল রানা।
ওদিক থেকেও পাল্টা গুলি এল।
মুখের পাশ দিয়ে বুলেট বেরিয়ে যাওয়ার হলকা অনুভব করল রানা। গুলির আঘাতে স্প্লিন্টার উড়ল পিছনের দেয়াল থেকে।
শেষ কার্তুজটা খরচ করে ফেলেছে রানা। পিস্তল হারিয়েছে ট্র্যাপডোরের তলায়। একমাত্র কার্যকর অস্ত্রটা রয়েছে সেলেনার হাতে। দৃঢ় সঙ্কল্প নিয়ে ঘোরাচ্ছে ও সেটা দরজার দিকে, পিছন থেকে বাধা পেল রানার। গুলিবিদ্ধ হওয়ার আগেই সেলেনাকে নিয়ে প্যাসেজে সরে গেল ও। ওদের আগেই অন্ধকারে সেঁধিয়েছে গুস্তাফ ভিকান্দার।
ছুটন্ত রানাদের পিছনে দেয়াল খুঁচিয়ে চলল শত্রুর বুলেট। গজ দুয়েক এগিয়েছে, জবুথুবুভাবে দাঁড়িয়ে থাকা বেঁচে যাওয়া অস্ত্রধারীর মুখোমুখি হলো ওরা অকস্মাৎ।
অস্ত্র তুলল আহত লোকটা।
সেলেনাও তাক করল বেরেটা।
দু’জনের একজনও গুলি করতে পারার আগে বর্ণা নিক্ষেপকারীর মত ইস্পাতের ভারি মসবার্গ ছুঁড়ে মারল রানা।
বুকে মাঘলের জোরালো এক খোঁচা খেল গানম্যান। পরমুহূর্তেই ওর ওপর ঝাঁপিয়ে পড়ল রানা। জুডোর প্যাঁচে ওকে মেঝেতে ফেলে নির্দয়ভাবে লাথি মারতে লাগল বুকে, পেটে, মাথায়।
‘এসো, সেলেনা!’ বলল ও মার থামিয়ে। ভূপাতিত লোকটার অস্ত্র তুলে নেয়ার সময় নেই এ মুহূর্তে। যে-কোনও মুহূর্তে প্যাসেজে হাজির হয়ে যাবে ওদের আরও লোক।
আরও তিন বার গুলি হলো।
চিৎকার ছেড়ে নিজের বাহু চেপে ধরল সেলেনা।
ওকে টেনে নিয়ে ঢুকে পড়ল রানা ব্যাক হলওয়েতে, যেদিক দিয়ে প্রবেশ করেছিল কেবিনে। সামনেই এক্সিটটা। বাম দিকে রান্নাঘর। পিছন-দরজার ময়লা কাঁচ ভেদ করে দেখতে পেল, আরও দু’জন ছুটে আসছে কেবিনের দিকে
চিন্তা-ভাবনা করারও সময় নেই এখন। প্রোপেন গ্যাসের দুটো সিলিণ্ডার রয়েছে হাতের কাছে। হাঁটু দিয়ে ঠেলে ওগুলোর ভিতর তরল গ্যাসের ওজন অনুভব করল রানা। লাকড়ির বাক্স থেকে ছোট্ট কুঠারটা ছোঁ মেরে তুলে নিয়েই ব্লেডের চওড়া দিকটা দিয়ে গায়ের জোরে সিলিণ্ডারের মাথায় বসানো ভালভের গায়ে ঘা মারল।
তিন বার আঘাত করতেই বেঁকে গেল ভালভ। হিসহিস আওয়াজে বাষ্প হয়ে বেরোতে লাগল ভিতরের তরল।
কুঠারটা ফেলে দিয়ে উপরের তাকে ছোঁ দিল এবার রানা। প্যারাফিন ল্যাম্প দুটোর তারের হাতল ঠেকল হাতে। এবার ও-দুটো আর দিয়াশলাই নিয়ে ছুট দিল ও কিচেনের দিকে।
বাইরে, পোর্চের সিঁড়িতে থমকে গেছে শত্রুপক্ষ। রানার মার খেয়ে পর্যুদস্ত লোকটা ছুটে আসছে হলওয়ে ধরে।
সেলেনাকে নিয়ে হুড়মুড় করে কিচেনে ঢুকে পড়ল রানা। সন্ত্রস্ত সুইডিশও অনুসরণ করল ওদেরকে।
কাঁধের ধাক্কায় কবাট লাগিয়ে দিল রানা। লোহার ভারি বোল্ট টেনে দিয়েই ছুটে গেল ও পাইন টেবিলের দিকে।
‘হেঁইয়ো’ বলে টান মেরে টেবিলটা কাত করে ফেলল রানা। পুরু টেবলটপটা দরজার দিকে মুখ করে দিয়ে মেয়েটার কবজি ধরে টেনে বসিয়ে দিল অস্থায়ী ব্যারিয়ারটার পিছনে।
‘কোথায় লেগেছে, দেখি!’ সময় নষ্ট না করে সেলেনার রক্তাক্ত আস্তিন ছিঁড়ে ফেলল ও। স্বস্তির সঙ্গে আবিষ্কার করল, স্রেফ ত্বক ছুঁয়ে বেরিয়ে গেছে বুলেটটা।
‘ডাক্তারির সময় নয়…’ বলা শুরু করেছিল সেলেনা, দরজার উপর গুলির ঝড়ে শেষ করতে পারল না কথা। রানা ওকে বাধা দেয়ার আগেই বেরিয়ে এল ব্যারিয়ার ছেড়ে। সাব-মেশিন গানটাকে ফুল-অটোতে দিয়ে এক ঝাঁক বুলেট পাঠাল দরজার দিকে।
কান ঝালাপালা করা বিশ্রী আওয়াজে ভরে উঠেছে রান্নাঘর। কার্তুজের খালি খোসা ঝরে পড়ছে মেঝেতে। নানান দিকে কাঠের কণা ছিটিয়ে হামাগুড়ি দিয়ে ঢোকার মত বড়সড় এক গর্ত তৈরি হয়েছে দরজার মাঝখানে। রানা যতক্ষণে মেয়েটাকে আবার টেবিলের পিছনে নিয়ে এল, ততক্ষণে খালি হয়ে গেছে বেরেটা।
এখন পুরোপুরি নিরস্ত্র ওরা। ভারি অস্ত্রশস্ত্রে সজ্জিত এক দল মার্সেনারি খাপ পেতে রয়েছে দরজার ওপাশে। অনর্গল গুলির ধাক্কায় যে-কোনও মুহূর্তে উড়ে যাবে দরজার বাধা।
কবাটের ফোকরটা দিয়ে এসে টেবিলটপের গা থেকে কাঠ খুবলে তুলছে বুলেট। বেশিক্ষণ নিরাপত্তা দিতে পারবে না ওটা। কানে হাত চাপা দিয়ে প্যাচ মারা কেন্নোর মত মেঝেতে পড়ে আছে গুস্তাফ।
খুলল রানা ম্যাচবক্সটা। প্যারাফিন লণ্ঠন দুটো নিয়ে এল নাকের কাছে। যেমনটা আশা করছিল, তেলের তীব্র গন্ধ পেল।
‘কী করছ, রানা?’ ত্রস্ত কণ্ঠে জানতে চাইল মেয়েটা।
‘খানিক গরম করতে হবে এগুলো।’ খস্ করে দেশলাই জ্বালল রানা।ফরফর আওয়াজে জীবন ফিরে পেল একখানা প্যারাফিন ল্যাম্প, তার পর আরেকটা।
টেবিলের উপর দিয়ে উঁকি দিল রানা। দরজার গায়ের গর্ত সই করে ছুঁড়ে মারল একটা ল্যান্টার্ন। গর্তের এবড়োখেবড়ো কিনারে লেগে চুরমার হলো ওটা। ছড়িয়ে পড়া প্রোপেন গ্যাসে আগুন ধরে যেতেই চিৎকার শোনা গেল ওপাশে।
ছুঁড়ল ও দ্বিতীয় লণ্ঠনটা। নিখুঁত নিশানায় ফোকর গলে বেরিয়ে গেল ওটা এবার। টেবিলের আড়ালে নিচু হয়ে নিজের দেহ দিয়ে আড়াল করল রানা সেলেনাকে।
প্রায় একই সঙ্গে বিস্ফোরিত হলো সিলিণ্ডার দুটো। আগ্রাসী আগুন আর ইস্পাতের টুকরো ছিটকে ছড়িয়ে গেল চারদিকে।
বিস্ফোরণের ধাক্কায় কবজা থেকে খুলে গেল দরজাটা। সংলগ্ন দেয়ালের বেশ ক’টা তক্তা উপড়ে নিয়ে ছুটে এল রান্নাঘরে। বিকট আওয়াজে টেবলটপ ব্যারিকেডের গায়ে আছড়ে পড়ল ওটা।
আতঙ্কে ‘ওরে, মা, রে! গেছি!’ গান ধরল গুস্তাফ।
চামড়ায় ছেঁকা অনুভব করল রানা। আরও জোরে চেপে ধরল ও সেলেনাকে। লাল আগুনের মস্ত ফুটবল জ্বলন্ত প্যাসেজে পিছু হটতেই কমে এল জ্বালাপোড়া।
উঁকি দিল রানা ব্যারিকেডের উপর দিয়ে।
নরকের অগ্নিকুণ্ডে পরিণত হয়েছে কিচেনের বাইরেটা। প্যাসেজে ফিরে যাওয়ার উপায় আর নেই। তাতে যে কিছু যায়-আসে না, দেখতে পাচ্ছে সেটাও। কিচেন-দেয়ালের অর্ধেকটাই গায়েব। কেবিনের গোটা পিছনটাই উড়ে গেছে গ্যাস-বিস্ফোরণে।
উঠে দাঁড়াল রানা। উঠতে সাহায্য করল সেলেনাকে।
‘ঠিক আছ তুমি?’ জানতে চাইল উদ্বেগ নিয়ে।
‘অবশ্যই। তুমি আছ না?’ হাসিমুখে বলল ও। এখনও চেপে ধরে রেখেছে আহত হাতটা।
ধোঁয়ার আবরণ ভেদ করে ছুটল রানা ওকে নিয়ে। ঝড় বয়ে যাওয়া কামরা থেকে বেরিয়ে এল ব্যাক পোর্চে। পিছন পিছন টলোমলো পায়ে অনুসরণ করে এল গুস্তাফ।
লাফিয়ে নামল ওরা ঘাসের বুকে। বদ্ধ কামরার আগুন আর ধোঁয়া থেকে বেরিয়ে এসে আশ্চর্য মিষ্টি লাগল ঠাণ্ডা বাতাসের স্পর্শ। বিশুদ্ধ অক্সিজেন জুড়িয়ে দিল প্রাণ।
ফিরে তাকাল রানা জ্বলন্ত ধ্বংসস্তূপের দিকে। বিস্ফোরিত গ্যাসে কী হাল হয়েছে হামলাকারীদের, দেখতে পেল নমুনা। বিচ্ছিন্ন একটা হাত ছিটকে এসে পড়েছে আঙিনায়, আগ্নেয়াস্ত্র ধরে রেখেছে তখনও। কাছেই পড়ে আছে পাবিহীন জ্বলন্ত একটা ধড়।
‘সবাই কি শেষ, রানা?’ শব্দ করে শ্বাস নিচ্ছে মেয়েটা। ‘বলা মুশকিল,’ আগুনের শিখার দিকে তাকিয়ে মন্তব্য করল রানা।
পরমুহূর্তে ধোঁয়ার ভিতর থেকে কালো দুটো মূর্তিকে ওদের দিকে ছুটে আসতে দেখে জবাব পেয়ে গেল প্রশ্নটার। হাতের অস্ত্র দেখে বুঝতে পারল রানা, অপেক্ষাকৃত দশাসই এবং পেশিবহুল লোকটাই গ্রেনেড শুটার। কেবিন থেকে অনেকটা দূরে ছিল বলেই হয়তো বেঁচে গেছে বিস্ফোরণ থেকে।
তার পিছনেরজন মাথায় ছোট আর পাতলা-সাতলা হলেও কম বিপজ্জনক নয়।
‘এসো আমার সঙ্গে!’ বলেই টান দিল রানা সেলেনার হাত ধরে।
ছুট লাগাল ওরা পোর্চের কাছ থেকে সরে যাওয়ার জন্য। আপাত আশ্রয়স্থল বলতে- সম্মুখ-খোলা
বলতে–সম্মুখ-খোলা লাকড়ি-রাখা ছাউনিটা। যদিও কতটুকু নিরাপত্তা দেবে ওটা, জানা নেই কারও।
ছুটতে ছুটতেই নিচু হয়ে পাশ কাটাল মোটরাইজড লগ স্প্লিন্টারের প্রমাণাকার স্টিল ফ্রেমের। ইস্পাতের গায়ে ঠং-ঠং বুলেট লেগে ছিটকে গেল এদিক-ওদিক। মোড় নিয়ে ঢুকে পড়ল দু’জনে ছাউনির ভিতর।
একটা অস্ত্র… যে-কোনও একটা অস্ত্রের জন্য দৃষ্টি দিয়ে সার্চ করছে রানা চারপাশটা।
তখনই টের পেল, ভিকান্দার নেই ওদের সঙ্গে!
পাগলা ঘোড়ার মত ঝোপজঙ্গলের দিকে ছুট লাগিয়েছে সাংবাদিক। নির্ঘাত ভেবেছে, ভেসে আসা কালো ধোঁয়ার মেঘ আড়াল দেবে ওকে।
ভুল! অসহায়ের মত চেয়ে দেখল রানা, দাঁড়িয়ে পড়ে সেমি-অটোমেটিক পিস্তল হোলস্টারমুক্ত করল মুখোশ পরা গ্রেনেড শুটার। এলোমেলো পা ফেলে প্রাণভয়ে দৌড়ে পালাচ্ছে গুস্তাফ ভিকান্দার। ওকে লক্ষ্য করে গুলি ছুঁড়ল।
হোঁচট খেয়ে দাঁড়িয়ে পড়ল যেন গুস্তাফ। মাত্র এক মুহূর্তের জন্য। তার পরই ঝোপগুলোর উপর হুড়মুড় করে আছড়ে পড়ে হারিয়ে গেল দৃষ্টির বাইরে।
পিস্তলটা হোলস্টারে পুরে সঙ্গীকে সঙ্কেত দিল দৈত্য। চক্কর দিতে শুরু করল ওরা ছাউনির ভিতর।
‘কোণঠাসা হয়ে পড়েছে রানা- সেলেনা। স্রেফ দৃষ্টির আড়ালে রয়েছে বলে দেখতে পাচ্ছে না ওদেরকে আততায়ীরা।
একটা চেইন-স দেখে উজ্জ্বল হয়ে উঠল রানার চোখ দুটো। তুলতে গিয়ে চোখে পড়ল চপিং ব্লকে গাঁথা লম্বা হাতলের কুড়ালটা।
দু’হাতে ধরল রানা কুড়ালের হাতল। হ্যাঁচকা টানে ধারাল অস্ত্রটা ছুটিয়ে আনতেই কোনা ঘুরে উদয় হলো প্রথম শুটার। হাতের আগ্নেয়াস্ত্র রানার দিকে তাক করা।
গর্জে উঠল ওটা।
‘ঠুনন্‌’ করে অনুরণন তুলে ছিটকে গেল বুলেট কুড়ালের ফলায় লেগে। অসংখ্য বারের মত আরও একবার নিশ্চিত মৃত্যুর হাত থেকে রক্ষা পেল রানা।
পরের গুলিটা আসার আগেই সমস্ত শক্তিতে ছুঁড়ে মারল ও কুঠারটা। এক পাক ঘুরে কাত হয়ে গাঁথল গিয়ে ওটা লোকটার কলার বোনের উপর। কাঁধের উপর থেকে প্রায় বিচ্ছিন্ন মাথাটা দেখে পেটের মধ্যে গুলিয়ে উঠল রানার।
প্রাণহীন শরীরটা লুটিয়ে পড়তেই অস্ত্রটা ছুটে গেল হাত থেকে। শেষ মুহূর্তের বিস্ময় ও আতঙ্ক এখনও স্থির হয়ে রয়েছে লোকটার চোখের মণিতে। এ দুনিয়া ছেড়ে অন্য লোকে পৌঁছে গেছে, কিন্তু এখনও যেন বিশ্বাস করতে পারছে না সেটা।
ঝাঁপ দিল রানা কুঠারটার জন্য।
এক সেকেণ্ড দেরি হয়ে গিয়েছিল। বিশালদেহী শুটারের এআর-ফিফটিনের জবরদস্ত ফায়ার কাঠের গাদার পিছনে আশ্রয় নিতে বাধ্য করল ওকে। লাকড়ির স্তূপের গায়ে ঝাঁকে ঝাঁকে বিঁধতে লাগল বুলেট, উড়তে লাগল চলটা।
এ অবস্থায় অস্ত্রটা হঠাৎ নিশ্চুপ হয়ে পড়তেই, উঁকি মেরে দেখতে পেল রানা, চেম্বারের সমস্যা ঠিক করায় ব্যস্ত বিশালদেহী। গুলি বেরোচ্ছে না এআর-ফিফটিন থেকে।
মূল্যবান একটা মুহূর্ত। ইস্পাত আর অ্যালুমিনিয়ামের নিস্ক্রিয় জড়বস্তু ছাড়া এ মুহূর্তে আর কিছুই নয় রাইফেলটা।
ছুটে গেল রানা লোকটার দিকে।
ওকে আসতে দেখল দানব। ডিসচার্জ না হওয়া বুলেটটা সরাতে পেরেছে চেম্বার থেকে। ম্যাগাজিনটা ফেলে দিয়েই ট্যাকটিকাল ভেস্ট থেকে ছোঁ মেরে তুলে নিল আরেকটা। সড়াত করে বসিয়েছে ওটা রাইফেলের খোপে, দীর্ঘ এক ডাইভ দিয়ে হুড়মুড় করে পড়ল রানা লোকটাকে নিয়ে।
শুরু হলো গ্রিজলি ভালুকের সঙ্গে মানুষের মল্লযুদ্ধ।
শরীরের সমস্ত শক্তি ব্যবহার করতে হলো রানাকে লৌহমুষ্টি থেকে মোচড় মেরে রাইফেলটা কেড়ে নেয়ার জন্য। নিজের দুই হাঁটু দিয়ে চওড়া শরীরটা চেপে ধরে রেখে আঘাতের পর আঘাত করে চলল বাঁট ঘুরিয়ে, যতক্ষণ না কালো মুখোশ চুইয়ে বেরিয়ে এল রক্ত।
‘কাদের লোক তুমি?’ কথাটা বলেই আরও দু’বার কুঁদোর বাড়ি মারল রানা। ‘জবাব দাও এক্ষুণি!’
কথায় নয়, জবাব এল শারীরিকভাবে। কিছু বুঝে ওঠার আগেই প্রচণ্ড জোরে রানার চিবুকে আছড়ে পড়ল ঘুসি।
ছিটকে পড়ল ও পিছনদিকে। ঝাপসা হয়ে গেছে মগজটা।
অরক্ষিত মুহূর্ত। খাদের কিনারায় দাঁড়িয়ে যেন রানা। চেতনা শুষে নেয়ার পাঁয়তারা করছে সর্বগ্রাসী ব্ল্যাক হোল। পিটপিট করতে লাগল চোখ দুটো। বারংবার মাথা ঝাঁকিয়ে ফিরে পাওয়ার চেষ্টা করছে নিজেকে।
সময়মত ইন্দ্রিয়গুলো সজাগ হয়ে উঠতেই স্বাভাবিক আত্মরক্ষার তাগিদে লাথি হাঁকাল ও ঘুসির বর্ষণ প্রতিহত করতে।
লড়াইয়ে ফিরে এসেছে রানা। মরিয়ার মত যুঝতে যুঝতে এক গাছি চুল খামচে ধরতে পারল মাস্কের ভিতর দিয়ে। ভালুকদেহী মাথা ঝাঁকাতেই খাটো চুল সহ মুখোশটা খুলে চলে এল হাতে।
মাটিতে জড়াজড়ি করে নির্দয় মারামারির ফাঁকেও লোকটাকে চিনতে পারল রানা। প্যারিসে দেখেছিল একে। কঠোর মুখটা শীতল চোখে তাকিয়ে ছিল টানেলের মধ্যে গাড়ি নিয়ে ধাওয়া করার সময়। আরেক বার ফ্লাইওভারের উপর থেকে তাকিয়ে ছিল ওর দিকে।
হাতের কিনারা দিয়ে কোপ মারল রানা। টের পেল, নাক ভেঙে গেছে বদমাশটার। টু-শব্দটি পর্যন্ত করল না তার পরও। কোনও ধরনের ব্যথাবেদনাই অনুভব করছে না যেন। স্রেফ লড়ে যাচ্ছে রোবটের মত।
এড়াল রানা কণ্ঠার দিকে ছুটে আসা মুষ্ট্যাঘাতটা। তড়াক করে উঠে দাঁড়াল দুই পায়ে। কিন্তু তৎপরতাটা খানিক মন্থর হয়ে যাওয়ায় এড়াতে পারল না লাথির আঘাত। আর এক ইঞ্চি নিচে লাগলেই চুর হতো হাঁটু।
পিছু হটল রানা টলোমলো ভঙ্গিতে। পিছনে থাকা কঠিন কিছুতে পা বেধে চিত হয়ে পড়ল ওটার উপর। শরীর অসাড় করে দেয়া যন্ত্রণার স্রোত বিদ্যুতের মত ছুটে এল শিরদাঁড়া বেয়ে।
নিজের পায়ে দাঁড়িয়েছে এবার ভালুকটা। এগিয়ে এল প্রতিপক্ষকে সমুচিত শিক্ষা দিতে। মুখের অর্ধেকটা ভেসে যাচ্ছে রক্তে।
দৌড় দিল সেলেনা কুড়াল গাঁথা লাশের উদ্দেশে। মরা মানুষটার বুকে এক পা তুলে দিয়ে সজোরে টান মেরে খুলে আনল কুড়ালের ফলা। অস্ত্রটা মাথার উপরে তুলে আমাজন নারীদের মত রণহুঙ্কার দিয়ে ঝাঁপিয়ে পড়ল সোনালিচুলোর উপর।
মৃত্যুফলা এগিয়ে আসতে দেখে শরীর পিছিয়ে নিয়ে কোপ এড়াল দানব। তবে ধারাল কুড়াল চিরে দিল ওর কমব্যাট ভেস্ট।
সমস্ত শক্তি ব্যয় করেছে সেলেনা হামলাটার পিছনে। ভারি ব্লেডের ওজনে ঘুরে গেল শরীর। অরক্ষিত হয়ে পড়ল ও শত্রুর সামনে।
কষে কমব্যাট বুটের লাথি লাগাল লোকটা সেলেনার নিতম্বে। এমন বেকায়দাভাবে হুমড়ি খেল যে, কপালের পাশে ছাউনির ফ্রেমের চোখা কোনা লেগে জ্ঞান হারানোর দশা হলো ওর। ঘোলাটে মগজ নিয়ে পড়ে গেল ও ভারসাম্য হারিয়ে।
এদিকে ব্যথার মাঝেও বুঝতে পেরেছে রানা, লগ স্প্লিটার মেশিনের উপর পড়েছে ও। হাচড়ে-পাছড়ে চেষ্টা করল সোজা হওয়ার। তার আগেই ছুটে এসে ঘুসি হাঁকাল সোনালি-চুল।
ফের চিত হয়ে পড়ল অসহায় রানা। রক্তের নোনা স্বাদ ঠোঁটে। তারা দেখছে চোখের সামনে।
স্ট্যাটিক ভার্টিকাল কাটিং ব্লেডের বিপজ্জনক নৈকট্যে এমনভাবে আটকে গেছে ডান নিতম্ব, গড়ান দিয়ে সরে যাওয়ার উপায় দেখছে না। পা দুটোকেও পারছে না কাজে লাগাতে।
আরেকটা ঘুসি খেয়ে আরও বেশি লাল-নীল তারা ভেসে উঠল ওর চোখের সামনে।
মেশিনের দিকে থাবা বাড়িয়ে স্টার্টার কর্ডে জোরসে টান দিল দানব। ফরফর করে ওঠার পরের মুহূর্তেই জান্তব গর্জন ছাড়ল পেট্রোল মোটর।
মুখের উপর থেকে রক্ত মুছে নিয়ে লালচে হাসি হাসল বিরাটদেহী। মেশিনের উপরদিকের ভার্টিকাল লিভার টানতেই মোটর হাউসিং থেকে বেরিয়ে এল স্টিলের র‍্যামার।
সময়মত মাথাটা পরিষ্কার হয়েছে রানার। হ্যাঁচকা ঝাঁকিতে শরীর মুচড়ে আলাদা হতে পারল ও যন্ত্র থেকে। আরেকটু হলেই র‍্যামারটা ঠেলে দিত ওকে ব্লেডের দিকে। টুকরো করে ফেলত ওকে তীক্ষ্ণধার ফলা।
মাটিতে লুটিয়ে পড়ল রানা। বড় বাঁচা বেঁচে গেছে!
ইঞ্জিনের গর্জন ছাপিয়ে অট্টহাসি হাসছে দানবটা। মেশিনের পাশ ঘুরে এসে ঝুঁকে দাঁড়াল রানার উপর।
‘ঈমানে বলছি—কীসের জন্যে এ চোর-পুলিস খেলা, সত্যিই জানা নেই আমার। কিন্তু তোমার মত একজনের মুখোমুখি লড়ার খায়েশ ছিল বরাবরই। কথা হচ্ছে, জনাবের দৌড় কি এটুকুই?’
দীর্ঘদেহীর দিকে চোখ তুলে চেয়ে আছে রানা।
‘দ্য নেম ইজ গিবসন… ডোনাল্ড গিবসন।’ রক্ত মেশা এক দলা থুতু ফেলে হাসল জেমস বণ্ডের ডায়ালগ ধার করা খলনায়ক। ‘রিপেয়ারম্যান বলে ডাকতে পারো আমাকে। তোমাকে খতম করার পর মজা করব তোমার বান্ধবীটাকে নিয়ে।’
বুট তুলল সে প্রচণ্ড পদাঘাতে রানার করোটি ফাটিয়ে দেবে বলে।
নিরেট কীসের ছোঁয়া লাগছে শ্রীরের নিচে,
বুঝে উঠতে দুই সেকেণ্ড লাগল রানার। প্রথমে ভেবেছিল, পাথর বুঝি ওটা। কিন্তু তার চেয়ে অনেক শীল জিনিসটা। চোখা আর সমতল।
পুরো শক্তি আর ওজনে নেমে আসছে গিবসনের কমব্যাট বুট, ধাঁই করে উপরদিকে ছুটে গেল রানার শরীরের তলা থেকে বেরিয়ে আসা কুড়ালের হাতল। ‘থ্যাপ’. করে রিপেয়ারম্যানের উরুসন্ধিতে আঘাত হানল হিকোরি কাঠ।
ভাঙা নাক কোনও প্রতিক্রিয়া সৃষ্টি করতে পারেনি গিবসনের মধ্যে। কিন্তু এবার আর পারল না নির্বিকার থাকতে। যন্ত্রণার চোটে মনে হলো, এক লাফে উঠে যাবে আসমান ফুঁড়ে। ‘ঘোঁত’ করে একটা গোঙানি ছেড়ে টলতে টলতে পিছাল বীরপুরুষ, কুঁচকি চেপে ধরেছে দুই হাতে।
সিধে হলো রানা। কুড়ালটা উল্টে নিয়ে ব্লেডের চ্যাপ্টা পাশ দিয়ে ধাঁ করে মেরে বসল রিপেয়ারম্যানের মুখে; একবার নয়, পর পর দু’বার।
গর্জনরত কাঠ চেরাইয়ের কলের উপর গিয়ে পড়ল গিবসন বেকায়দা ভঙ্গিতে।
‘মজা করবি, না?’ নিঠুর নিয়তির মত শোনাল সেলেনার গলা। শীতল ক্রোধ দু’চোখের তারায়!
তাকিয়ে দেখল রানা, দীর্ঘ পদক্ষেপে মেশিনের দিকে এগিয়ে যাচ্ছে মেয়েটা। রক্ত লেপটে রয়েছে কপালের পাশে।
গিবসন সরে যাওয়ার আগেই ভার্টিকাল লিভার টানল সেলেনা। হাউসিং থেকে বেরিয়ে এসে লোকটার পাঁজরে ধাক্কা দিল ইস্পাতের র‍্যাম। মোটরের শক্তি ওকে খাঁজ কাটা ব্লেডের দিকে ঠেলে নেয়া শুরু করতেই মরণ-চিৎকার ছাড়ল রিপেয়ারম্যান।
বহু মানুষের বীভৎস পরিণতি দেখেছে রানা। কিন্তু এবারে বাধ্য হলো চোখ ফিরিয়ে নিতে। গিবসনের অমানুষিক আর্তচিৎকার আর নিষ্করুণ যন্ত্রের গায়ে উন্মত্ত পিটুনির আওয়াজই বলে দিল ওকে, কী ঘটতে চলেছে লোকটার ভাগ্যে।
তিন সেকেণ্ডের বেশি স্থায়ী হলো না খুনিটার চিৎকার। রক্ত মাখা মেশিনের এক পাশ দিয়ে ঘাসের উপর লুটিয়ে পড়ল কাটা পা দুটো, কাঁপছে প্রচণ্ড আক্ষেপে। থপাস করে ধড়টা পড়ল আরেক দিকে। চোখ জোড়া চেয়ে রয়েছে নিষ্পলক। ইঞ্জিনের হুঙ্কার ছাড়া আর কোনও শব্দ নেই কোথাও।
এগিয়ে গিয়ে স্প্লিটারের সুইচ অফ করে দিল রানা।
‘বদলা নিলাম!’ নিচু গলায় বলল সেলেনা।
মাথা ঝাঁকিয়ে তাকাল রানা জ্বলন্ত ধ্বংসস্তূপের দিকে। ঝোপগুলোর দিকে সরে গেল দৃষ্টি।
‘চলো, দেখি, ভিকান্দারের কী অবস্থা,’ বলল ও গম্ভীর গলায়।‘গুলির মধ্যে ওদিকে দৌড়াতে দেখেছিলাম,’ ঘন একটা ঝোপের দিকে পা বাড়াল সেলেনা। ‘তার পর পড়ে গেল।’
‘দাঁড়াও একটু।’ গিবসনের দ্বিখণ্ডিত মৃত দেহের দিকে তাকিয়ে আছে রানা। কোনও ধরনের আইডি, কিংবা কারা ওকে পাঠিয়েছে সেই তথ্যের খোঁজে শরীর হাতড়ানোর মানে হয় না। পাওয়া যাবে না ওসব। তবে বেল্ট হোলস্টারে এখনও রয়েছে পিস্তলটা। কেউ যদি বেঁচে গিয়ে থাকে, সে- আশঙ্কায় বিনা অস্ত্রে জঙ্গলে ঢোকার ঝুঁকি নিতে চায় না ও।
হাঁটু গেড়ে বসল রানা কাটা পা জোড়ার পাশে। তার পর ‘পটাস’ শব্দে রক্তরঞ্জিত হোলস্টারের ফ্ল্যাপ খুলে বের করে নিল হ্যাণ্ডগানটা। পয়েন্ট থ্রি এইট সুপার ক্যালিবারের কোল্ট কমব্যাট কমাণ্ডার। পুরোটাই ধাতুর তৈরি, নেই কোনও কাঠ, পলিমার বা সিনথেটিক কিছু। পুরানো স্টাইলের বিশ্বস্ত অস্ত্র, পছন্দ করত লোকটা।
লাশের ট্রাউযারে মুছে নিল পিস্তলটা। উঠতে যাচ্ছে, কিছু যেন লক্ষ করে কুঁচকে গেল ভুরু। কাছে এনে পরীক্ষা করল ও কমাণ্ডারটা।
‘কী হলো, রানা?’ কৌতূহল নিয়ে তাকিয়ে আছে সেলেনা।
‘না, কিছু না,’ বলে, উঠে দাঁড়াল রানা। পিস্তলটা হিপ- পকেটে গুঁজে গিবসন যেখানে ওর রাইফেলটা ফেলেছে, হেঁটে চলল সেদিকে। কাছে গিয়ে কুড়িয়ে নিল ওটাও।
সতর্ক পায়ে এগিয়ে চলল ওরা জঙ্গলের মাঝ দিয়ে, ডাকছে গুস্তাফের নাম ধরে। ভাঙা ঝোপঝাড় দেখে বোঝা যাচ্ছে, জান বাঁচানোর তাগিদে কীভাবে ছুটেছে প্রৌঢ় সাংবাদিক। তবে রক্তের চিহ্ন নেই কোনখানে।
‘বহাল তবিয়তেই থাকে যেন মানুষটা,’ একান্ত প্ৰাৰ্থনা মেয়েটার।
কেবিন থেকে কয়েক শ’ গজ দূরে; মরা এক গাছের ফাঁপা গুঁড়ির মধ্যে পাওয়া গেল গুস্তাফকে। আবার দৌড় দিতে যাচ্ছিল, ওদের চেহারা দেখে স্বস্তির শ্বাস ফেলল।
কাঁপছে লোকটা ভয়ে। চকের মত সাদা হয়ে রয়েছে চেহারা। এখনও হাঁপাচ্ছে যেন ছুটে আসার কারণে।
‘দ্-দুঃখিত আমি,’ তুতলে গিয়ে বলল। ‘…অন্য দিকে দৌড় দিয়েছি বলে। স্-স্রেফ রুখতে পারিনি নিজেকে—’
‘ঠিক কাজই করেছেন আপনি, মিস্টার ভিকান্দার,’ বলল, সেলেনা সান্ত্বনা দিয়ে। লোকটার হাত ধরে বেরিয়ে আসতে সাহায্য করল গুঁড়ির ভিতর থেকে। ‘শিয়োর তো, গুলি লাগেনি কোথাও?’
ডানে-বাঁয়ে মাথা নাড়াল গুস্তাফ। ‘না… মানে, একটা গুলিও লাগেনি।’ রানার দিকে গিয়ে দৃষ্টিটা ফিরে এল আবার মেয়েটার উপর। লক্ষ করছে ওদের রক্তাক্ত বেশভূষা। ‘ক্- কীভাবে… ও-ওরা কি….?’
‘সব কয়টা খতম!’ বলল সেলেনা ক্রূর হাসি দিয়ে। ‘এরা ছাড়া যদি আরও কেউ না থেকে থাকে
‘না থাকলে দল পাঠাবে আরেকটা,’ বলে উঠল রানা বেরসিকের মত। ‘অতএব, এখনই কেটে পড়া ভালো এখান থেকে।’
কেবিনের দিকে ফিরে চলেছে ওরা। নিজ বাসস্থানের ধ্বংসস্তূপ থেকে ধোঁয়ার কুণ্ডলী উঠতে দেখল সাংবাদিক।
‘আমার কেবিন!’ কেউ যেন গলা টিপে ধরেছে লোকটার।
‘আজকের পর এমনিতেও আর কাজে আসত না এটা,’ নরম গলায় সান্ত্বনা দিল রানা। ‘নতুন আস্তানা দরকার আপনার।’
‘আমি তো ভেবেছিলাম, সঙ্গে থাকছি আপনাদের!’
‘এ ব্যাপারে এখনও কোনও সিদ্ধান্তে আসিনি আমরা। ‘সাহায্যে আসব আমি,’ নিজের গুরুত্ব বোঝাতে চাইছে গুস্তাফ। ‘আরও অনেক কিছুই জানা আছে আমার…
‘এক্ষুণি তা হলে বলে ফেলেন না কেন?’ বাতলাল রানা। ‘রাস্তাতেও অবশ্য করা যায় সেটা।’ হাত পাতল ও। ‘ল্যাণ্ড রোভারের চাবিটা কি আছে এখনও আপনার কাছে?’
অনিশ্চিত ভঙ্গিতে নড করল লোকটা। চেক করার জন্য হাত ভরল পকেটে। হ্যাঁ, রয়েছে। বের করে এনে রানার তালুতে ফেলল চাবি।
ব্যাগটা কুড়িয়ে নেয়ার জন্য গাড়ির দিকে হাঁটতে লাগল রানা।
দক্ষ হাতে খুলে ফেলল ও এআর-ফিফটিনের ম্যাগাজিন। টেক-ডাউন পিন খুলে খণ্ড খণ্ড করে ফেলল অস্ত্রটা। তার পর ওগুলো ব্যাগে ভরে ব্যাগটা ছুঁড়ে দিল ল্যাণ্ড রোভারের পিছনে।
‘জানতে পারি, কোথায় চলেছি আমরা?’ ব্যাকসিটে উঠে জিজ্ঞেস করল প্রৌঢ়।
‘ল্যাপল্যাণ্ডের বাইরে।’
‘কিন্তু অস্ত্র নিয়ে ট্র্যাভেল করবেন কীভাবে? আটকাবে না?’
‘বর্ডারের ঝামেলা পোহাতে হচ্ছে না আমাদের,’ মনে করিয়ে দিল সেলেনা। ‘ভুলে গেছেন, প্লেনে করে এসেছি আমরা?’
ইঞ্জিন চালু করল রানা। খানাখন্দে ভরা জঙ্গলের পথ ধরে বেকায়দাভাবে ঝাঁকি আর দুলুনি খেতে খেতে বধ্যভূমি থেকে বিদায় নিল ওরা।
‘হ্যাঁ… বলুন এবার।’ রিয়ার-ভিউ মিররে গুস্তাফের সঙ্গে চোখাচোখি হলো রানার।
শুরু করল সুইডিশ।
‘বলছিলাম, মারা যাওয়ার আগে কী বলেছিল আমাদের আমেরিকান সাংবাদিক। ঘনিয়ে উঠছে বিশাল কিছু মিলফোর্ড ব্রাউন নাকি গোপন ঘাঁটির বর্ণনা দিয়েছিল লোকটার কাছে। টেসলা টেকনোলজি নিয়ে যাবতীয় গবেষণা আর ডেভেলপমেন্টের কাজ চলছে সেখানে। সবই শুনিয়েছে আমাদের ফ্লেচার লোকটা।’
‘কোথায় ঘাঁটিটা?’ জানতে চাইল রানা।
‘ইন্দোনেশিয়া।’
‘ইন্দোনেশিয়া?’ জিজ্ঞাসু দৃষ্টি ফুটল সেলেনার চোখে।
মাথা নাড়ল গুস্তাফ। ‘সিআইএ-র অন্যতম পুরানো বেইস ওটা। মধ্য-ষাটের শেষ ভাগে যখন গোপনে দমন করা হচ্ছিল ইন্দোনেশিয়ান কমিউনিস্ট পার্টি পিকেআই-কে, সেই তখন থেকে। প্রায় পাঁচ লাখ লোকের মৃত্যুর কারণ হয়েছিল তারা। এর পর নতুন ধারার সূত্রপাত হলে মার্কিনিরা বাড়ি ফিরে যায় বলে ধারণা। কিন্তু একটা পা যে তখনও দিয়ে রেখেছে ওখানে, সেটা বোধ হয় না বললেও চলে।’
‘কী ধরনের ঘাঁটি ওটা?’ জিজ্ঞেস করল মেয়েটা। ‘গবেষণাগার?’
‘বাইরে থেকে দেখলে কাঁটাতারে ঘেরা বিশাল এক ইণ্ডাস্ট্রিয়াল ফ্যাসিলিটি বলে মনে হবে। কিন্তু এরকম একটা প্রতিষ্ঠানে এত বেশি সশস্ত্র পাহারা থাকবে কেন?’
‘তার মানে, গিয়েছিলেন ওখানে?’ রানার জিজ্ঞাসা।
মাথা ঝাঁকাল গুস্তাফ। ‘ক্যারেনের আইডিয়া ওটা। ওর বিশ্বাস ছিল, রহস্য উন্মোচনের নেক্সট লেভেলে পৌঁছে দেবে যাত্রাটা। ব্যক্তিগতভাবে, অতটা নিশ্চিত ছিলাম না আমি। কিন্তু নানান যুক্তি দেখিয়ে সম্মতি আদায় করেই ছাড়ে মেয়েটা। গেল মে-তে জাকার্তার ফ্লাইট ধরি আমরা। জানতাম, কোনও একটা দ্বীপে রয়েছে ঘাঁটিটা। মিলফোর্ড ব্রাউনের কাছ থেকে পাওয়া কয়েকটা সূত্র দিয়েছিল আমাদের মার্কিন সাংবাদিক।’
‘কী ধরনের সূত্র?’ সেলেনার প্রশ্ন।
‘সবই নোট করে রেখেছিল ক্যারেন। ও-ই নেতৃত্ব দিচ্ছিল বরাবরের মত। আমি ছিলাম স্রেফ হেল্পার হিসেবে। যা-ই হোক… একটা হপ্তা ঘুরে বেড়ালাম দ্বীপে দ্বীপে। খুব সাবধানে খোঁজখবর করতে হচ্ছিল আমাদের। এক পর্যায়ে আশা যখন প্রায় ছেড়েই দিচ্ছিলাম, তখনই খুঁজে পেলাম ওটা। সুমাত্রার পশ্চিম উপকূলে জায়গাটা, আর্টা বিচের কাছাকাছি।’
কিছু বলছে না রানা। অসমতল জঙ্গুলে পথে কান খোলা রেখে গাড়ি চালাচ্ছে ও।
‘কী মনে হয়,’ জানতে চাইল সেলেনা। ‘খুঁজে বের করতে পারবেন আবার ঘাঁটিটা?’
‘দ্বীপের অনেক ভেতরে ওটা। ছোট ছোট কয়েকটা গ্রাম আর শহুরে এলাকা রয়েছে কাছাকাছির মধ্যে। তবে নিশ্চয়তা দিতে পারি, নিয়ে যেতে পারব ওখানে… ঝুঁকিটা যদি নিতে চান আর কী। যেমনটা বললাম… সর্বোচ্চ নিরাপত্তার জেলখানার চাইতেও কড়া প্রহরায় মুড়ে রাখা হয়েছে জায়গাটা। কোনই সুযোগ পাইনি আমরা ভেতরে প্রবেশের। তারের বেড়ার এক শ’ গজের মধ্যে যাওয়ার আগেই বেজে ওঠে অ্যালার্ম। এক জিপ ভর্তি সশস্ত্র লোক ছুটে আসে আমাদের গ্রেফতার করার জন্যে। ঊর্ধ্বগতিতে ছুটতে শুরু করি আমরা। ভাগ্যিস, সময়মত পৌঁছুতে পেরেছিলাম গাড়িতে। ধরতে পারলে গুলি করত ওরা। এত্ত ভয় আর পাইনি জিন্দেগিতে… আজকের আগে আর কী!’
‘সেজন্যেই ইন্দোনেশিয়া থেকে ফিরে আসার পর জানিয়ে দিলেন, আর থাকতে চান না মেয়েটার সাথে?’
‘আর কী করতে পারতাম এ ছাড়া? বুঝতে পারছেন না, কতটা বিপজ্জনক এটা? বললাম, সুইডেন ফিরে যাচ্ছি আমি গা ঢাকা দেয়ার মত জায়গা খুঁজে নিয়ে ভুলে যাওয়ার চেষ্টা করব সব কিছু। এটাও বললাম, ওরও তা-ই করা উচিত। যথাসম্ভব চেষ্টা করেছি, এসব যাতে ছেড়েছুড়ে দেয় মেয়েটা। কাজ হয়নি কোনও। প্যারিস ফিরে গিয়ে নিজের লক্ষ্যে অটল থাকবে বলে মনস্থির করে ও, মুখোশ যাতে খুলে দিতে পারে লোকগুলোর। সনির্বন্ধ অনুরোধ করেছিল ওর সঙ্গে যোগ দেয়ার জন্যে। কিন্তু ভয়ে তখন কাবু আমি। ফলাফল: বড় ধরনের বচসা হয়ে গেল আমাদের মধ্যে। আমাকে কাপুরুষ বলল ও। আমিও বললাম, ও একটা গাধীর গাধী। পরিশ্রান্ত হয়ে পড়েছিলাম মেয়েটাকে বোঝাতে গিয়ে। শেষ পর্যন্ত আর কিছুই করার রইল না। যোগাযোগ বন্ধ করে দিল ও আমার সঙ্গে, চলতে লাগল নিজের মত। আমি চলে এলাম এখানে। যত বারই শহরে যেতাম, ই-মেইল করতাম ওকে। চেষ্টা নিতাম সুপথে ফেরানোর। লাভ হয়নি। যা ভয় করছিলাম, সেটাই ঘটল শেষমেশ।’ হতাশায় মাথা নাড়ল গুস্তাফ। ‘আমারও খোঁজ পেয়ে গেছে ওরা। কোথাও এখন আর নিরাপদ নই আমি।’
রিয়ার-ভিউ আয়নায় মুহূর্তকাল দেখল ওকে রানা। তার পর গিবসনের কাছ থেকে নেয়া কোল্ট পিস্তলটা বের করে চালান করল গুস্তাফের হাতে। ‘রাখতে পারেন এটা। তাতে যদি কিছুটা ভালো বোধ করেন। এখনও কয়েক রাউণ্ড গুলি রয়েছে ম্যাগাজিনে, আর ব্যারেলে রয়েছে একটা গুলি। বিপদের সময় উল্টোপাল্টা দৌড় লাগালে, আমাদের কোনও কাজে আসবেন না আপনি।’
‘নিচ্ছেন তা হলে আমাকে আপনাদের সাথে?’ মুগ্ধ বিস্ময়ে পিস্তলটা উল্টেপাল্টে দেখছে গুস্তাফ। ‘খাইছে! এরকম কিছু ব্যবহার করিনি কোনও দিন।’
‘এমন কিছু আহামরি ব্যাপার নয় পিস্তল চালানো,’ বলল ওকে রানা। ‘হ্যামার কক করা ওটার, অন করা সেফটি। বুড়ো আঙুলের পাশে ছোট্ট ওই লিভারটাই হচ্ছে সেফটি ক্যাচ। উল্টে দিন—ব্যস, গুলি ছোঁড়ার জন্যে তৈরি।’
শক্ত হাতে পিস্তলটা ধরল গুস্তাফ। গম্ভীরভাবে নড করল আপন মনে। সঙ্কল্পের আভা ছড়িয়ে পড়ল যেন চেহারায়।
‘ঠিকই বলেছিল ক্যারেন বলে উঠল রানার দিকে তাকিয়ে। ‘আস্ত কাপুরুষ আমি! ভুলই করেছি ওকে সঙ্গ না দিয়ে। ভুলটা এখন শোধরাতে চাই আমি। সত্যি বলছি… মরতেও ভয় পাই না এখন আর!’গ্রামের ভিতর দিয়ে সংক্ষিপ্ত পথটুকু সামান্যই কথা হলো ওদের।
ভক্সলটা ছেড়ে দিয়ে রৌদ্রোজ্জ্বল পার্ক সংলগ্ন ফুটপাথ ধরে হেঁটে চলল রানা-সেলেনা। পরিবেশটা মনোরম।
সেলেনার টেনশন যেন একটু হলেও সংক্রমিত হয়েছে রানার মাঝেও। সেলেনাকে যা-ই আতঙ্কিত করে থাকুক না কেন—মনে হচ্ছে, এক বিন্দু আতিশয্য নেই তাতে।
হয় অসময়ের সূর্যতাপ, নয় তো ইংরেজ ছেলেপিলেদের নয়া এই প্রজন্মন্টা কমপিউটার-গেমসেই বেশি অনুরক্ত বলে উদ্যানটা প্রায় জনশূন্য। শুধু ছোটখাটো গড়নের সুন্দরী এক তরুণী মাকে দেখা যাচ্ছে দূরের দোলনাগুলোর কাছে। পাঁচ- ছয় বছরের বাচ্চাটাকে তুলে বসিয়ে দিল দোলনায়।
ভঙ্গুর চেহারার বয়স্ক এক দম্পতি হাতে হাত রেখে মন্থর গতিতে এগিয়ে আসছিলেন ফুটপাথ ধরে। পাশ কাটানোর সময় হাসলেন তাঁরা রানাদের দিকে চেয়ে। শুভেচ্ছা জানালেন ‘শুভ দিন’ বলে।
রানাও জানাল পাল্টা শুভকামনা।
প্রসন্ন চিত্তে নিজেদের পথে চলে গেলেন বুড়ো-বুড়ি।
শেওলা ধরা পাথরের পাঁচিলের পাশ দিয়ে চলে গেছে ফুটপাথটা। পাঁচিলের ওপাশে লাগানো গাছপালার ফাঁক দিয়ে নজরে পড়ে দূরবর্তী অর্ধনির্মিত দালানকোঠা আর হেভি মেশিনারিগুলো। সাইটের জালের গেট দিয়ে বেরিয়ে যাচ্ছে কনস্ট্রাকশন কোম্পানির ট্রান্সপোর্টগুলো। আজ মনে হয় সকাল সকালই প্যাক-আপ হয়ে গেছে ওদের কাজকর্ম। গ্রামবাসীদের ক্রমাগত আপত্তি-প্রতিবাদ ও আবেদন স্থানীয় কাউন্সিল নাকচ করার পর নতুন করে হাউসিং এস্টেট গড়ে তুলছে ওখানে কোম্পানি।
‘বসা যাক কোথাও,’ আরও কিছু দূর এগোনোর পর বলে উঠল রানা। আঙুল তুলে দেখাল একটা কাঠের বেঞ্চের দিকে। কাস্ট আয়ার্নের খুঁটির সঙ্গে স্ক্রু আঁটা দুটো তক্তা।
মাথা দুলিয়ে সেদিকে পা বাড়াল সেলেনা।
বসল ওরা পাশাপাশি। বাচ্চাটা দোল খাচ্ছে যেখানে, তাকিয়ে রয়েছে সেদিকে। আনন্দিত শিশুটির অনাবিল হাসির শব্দ শুনতে পাচ্ছে ওরা।
‘শুরু থেকে শুরু করো।’
রানার ইঙ্গিত পেয়ে গড়গড় করে বলতে শুরু করল সেলেনা বার্নহার্ট।
‘বছর কয়েক আগে যখন শিক্ষকতা করতাম প্যারিসে, তখন থেকে পরিচয় আমার ক্যারেনের সঙ্গে। সরবান ইউনিভার্সিটির লেকচারার ছিল তখন মেয়েটা। মিউচুয়াল এক ফ্রেণ্ডের মারফত আলাপ হয় আমাদের। দু’জনের চিন্তাধারা- আদর্শ মিলে যাওয়ায় ঘনিষ্ঠ হয়ে উঠি ধীরে ধীরে।
‘বেশ চলছিল। প্যারিসের পাট চুকিয়ে এক সময় যখন চলে গেলাম ক্যানাডায়, তখনও যোগাযোগ ছিল আমাদের। জন্মদিন, উৎসবে মাঝে মাঝেই ফোন করত ক্যারেন, কিছু দিন পর পর ই-মেইলে জানাত ওর বর্তমান রিসার্চ সম্পর্কে। সেগুলোর কোনও-কোনটা ছিল সত্যিই কৌতূহল জাগানোর মত। আগ্রহ দেখিয়ে খুঁটিনাটি জানতে চাইতাম আমি।
‘বেশ কিছু দিন ওর কাছ থেকে সাড়াশব্দ না পেয়ে ভাবলাম, ব্যস্ত হয়ে পড়েছে হয়তো অন্য কিছু নিয়ে। তার পরই রেজিস্টার্ড মেইলে চিঠি পেলাম গত কাল। রাতেই প্যারিসের পথে রওনা হয়ে যাই আমি। …অবাক লেগেছিল, জানো?’
‘কেন?’
‘ই-মেইল না করে চিঠি লিখেছে বলে। অবশ্য চিঠি না বলে চিরকুট বলাই ভালো ওটাকে। খোলার পর বুঝতে পারছিলাম, খুবই সংক্ষিপ্ত চিঠিটা লেখা হয়েছে খুবই তাড়াহুড়ো করে।
‘অনুসরণ করা হচ্ছে ওকে, নিশ্চিত ছিল ক্যারেন। নজর রাখা হচ্ছিল ওর প্রতিটি গতিবিধির উপর। খারাপ কিছু ঘটতে চলেছে ওর, আঁচ পাচ্ছিল মেয়েটা। অনুসরণকারীরা টের পেয়ে যেতে পারে, এই আশঙ্কায় ফোনে বা ই-মেইলে কনট্যাক্ট না করার অনুরোধ করেছে আমাকে চিঠিতে।’
‘কাদের কাজ এটা?’ রানার জিজ্ঞাসা।
‘জানলেও, লেখেনি চিঠিতে।’
‘দেখতে পারি—সঙ্গে এনেছ চিঠিটা?’
মাথা নাড়ল মেয়েটা। ‘না, ওটা আর আমার কাছে নেই।’
‘কেন? হারিয়ে ফেলেছ?’
‘প্যারিস পুলিসের জিম্মায় রয়েছে ওটা।’
‘ও। তো, যা বললে, ওটুকুই? আর কিছুই লেখেনি চিঠিতে?’
‘লিখেছে।’ ক্লিষ্ট হাসল সেলেনা। ‘সাহায্য চাইছিল আমার। যত তাড়াতাড়ি সম্ভব, দেখা করতে বলেছিল প্যারিসে গিয়ে… বেশি দেরি হয়ে যাওয়ার আগেই।’
‘কীসের সঙ্গে জড়িয়েছে, উল্লেখ করেনি সেটা? কোনও আভাস-ইঙ্গিত?’
‘এক বর্ণও না। শুধু লিখেছে, পৃথিবীতে যে-দু’জন মানুষের উপর ভরসা রাখতে পারে, তাদের একজন নাকি আমি। সেজন্যে সামনাসামনি খুলে বলবে সব কিছু।’
‘পুলিসকে জানায়নি কেন?’ প্রশ্নটা সঙ্গত।
‘আছে হয়তো কারণ। চাইলেও যাওয়ার উপায় ছিল না হয়তো পুলিসের কাছে। দ্রুত লেখার কারণে হিজিবিজি হয়ে গেছে চিঠির শেষ লাইনটা: ‘যদি কিছু ঘটে’। ব্যস, এটুকুই। নিচে এক গাদা সংখ্যা আর অক্ষর। নিজের নামটা পর্যন্ত লেখেনি ও চিঠিতে! বুঝতে পারছ, কেমন তাড়ায় ছিল মেয়েটা?’
‘সংখ্যা? অক্ষর?’ আগ্রহ বাড়ছে রানার।
হ্যাণ্ডব্যাগে হাত ঢুকিয়ে ভাঁজ করা একটা কাগজ বের করল সেলেনা, তুলে দিল রানার হাতে। দুমড়ে গেছে কাগজটা।
‘পুলিসকে দেয়ার আগে কপি করে নিয়েছি ওই অংশটুকু… যদিও এখন পর্যন্ত আইডিয়াই করতে পারিনি, কী হতে পারে লেখাটার মানে।
দেখল রানা কাগজটা। পড়ল লাইন তিনটে
4920N।570E
3।57
।82554।।92
কোনও ধরনের সাইফার নাকি?
সঙ্কেত-টঙ্কেত প্রিয় বিষয় নয় রানার। পত্রিকা পড়ার সময় সযত্নে এড়িয়ে যায় ও ক্রসওঅর্ড বা সুডোকু-জাতীয় পাজলগুলো। অথচ খেয়াল করে দেখেছে, এ ধরনের সমস্যাগুলোই বার বার এসে হাজির হয় ওর সামনে। এই যেমন এখন।
কয়েক মুহূর্ত এক দৃষ্টিতে তাকিয়ে থাকল রানা কাগজটার দিকে। বাংলা পাঁচের মত বানিয়ে রেখেছে মুখের চেহারাটা।
শেষমেশ যখন হাল ছেড়ে দিয়ে ভাবতে যাচ্ছিল: এ জিনিস ডিকোড করা ওর কম্ম নয়, তক্ষুণি বিদ্যুৎ-ঝলকের মত অর্থবোধক চেহারা নিয়ে ধরা দিল প্রথম লাইনের অক্ষরগুলো। আর্কিমিডিসের অবিস্মরণীয় চিৎকার ধ্বনিত হলো মনের মাঝে: ইউরেকা!
নর্থ আর ইস্ট ওগুলো! উত্তর আর পূর্ব!
‘বাকিটা এখনও অন্ধকারে,’ বলল রানা সেলেনাকে ব্যাখ্যা করার পর। ‘কিন্তু নিঃসন্দেহে শুরুর লাইনটা ভৌগোলিক কোনও লোকেশনের জিপিএস কো-অর্ডিনেট নির্দেশ করছে।’
‘নিশ্চিত তুমি?’ অথই সাগরে কূল পেয়েছে যেন মেয়েটা।
‘হানড্রেড পারসেন্ট।’
‘কোন্ জায়গার কথা বলা হচ্ছে, বোঝা যাচ্ছে সেটা?’
‘তা যাচ্ছে না অবশ্য। তবে ওটা কোনও ব্যাপারই নয়। ইণ্টারনেটে সার্চ দিলে কয়েক সেকেণ্ডের মামলা। পরে দেখব, কোন্ জায়গা। আপাতত যা বলছিলে, বলে যাও।’
‘হ্যাঁ…’ শুরু করল আবার সেলেনা। ‘চিরকুট পেয়েই সব কাজ ক্যানসেল করে রওনা হয়েছিলাম প্যারিসের পথে। শেষ ফ্লাইটটা ধরতে পেরেছি কোনও রকমে।
‘একটা কাজই করার ছিল প্লেনে বসে। হতচ্ছাড়া সংখ্যাগুলোর পাঠোদ্ধারের চেষ্টা। আগেই বলেছি, লাভ হয়নি কোনও।
‘সাতটার ঠিক পর পর প্যারিসে পৌঁছুই আমি। একটা ক্যাব নিয়ে সোজা চলে যাই ক্যারেনের অ্যাপার্টমেন্টে। একলাই থাকত ও মনমাট্রার ক্যু দে টোস ফেয়াস-এ ধ্যাদ্দেড়ে এক পুরানো বিল্ডিঙের টপ ফ্লোরে।
‘গিয়ে দেখি, পুলিসের গাড়ি দাঁড়িয়ে আছে দালানের বাইরে। তখনও সরেজমিন তদন্ত চলছে ওদের। শুরুতে কোনও হেলদোল হয়নি আমার। সিঁড়ির দিকে যখন এগিয়ে যাচ্ছি, বিল্ডিঙের কেয়ারটেকারের সঙ্গে নামতে দেখলাম পুলিস আর ফরেনসিকের লোকদেরকে। জিজ্ঞেস করলাম, কোনও ধরনের গণ্ডগোল হয়েছে কি না।
‘কার কাছে এসেছি, জানতে চাইল ওরা। নাম বললাম বান্ধবীর। এর পরই জানতে পারলাম সব কিছু।’
চুপ করল। ওকে ভাবাবেগ সামলে নেয়ার সময় দিল রানা।
‘প্রতিবেশী মাদাম গোলতিয়েই খুনের পরের দিন সকালে লাশটা দেখতে পান। খোলা ছিল অ্যাপার্টমেন্টের দরজা, খাটের পাশে মেঝেতে পড়ে ছিল ডেড বডি। উহ… কী করুণভাবে মরতে হলো মেয়েটাকে… চিন্তা করতে পারো, রানা! এতটাই শকড হয়েছে মাদাম গোলতিয়েই, হাসপাতালে নিতে হয়েছে তাকে।’
‘হ্যাঁ, মেনে নেয়া কঠিন,’ স্বীকার করল রানা। ‘অন্তরে বুঝতে পারছি তোমার কষ্টটা।
অশ্রু মুছল সেলেনা। ফোঁত করে নাক টেনে, বলতে শুরু করল আবার।
‘চিঠিতে যে-পোস্টমার্ক দেয়া ছিল, ওই একই দিনে মারা গেছে আমার বান্ধবী। মৃত্যুর কয়েক ঘণ্টা আগেই বোধ হয় পোস্ট করা হয়েছিল চিঠিটা।
‘একা থাকত, বললে। তা, ওর পরিবার?’
‘বহু দিন ধরেই যোগাযোগ ছিল না পরিবারের সঙ্গে। সায়েন্স নিয়ে ক্যারিয়ার গড়বে মেয়ে, এতে অনুমোদন ছিল না গোঁড়া ধার্মিক বাপ-মায়ের।’
‘বয়ফ্রেণ্ড-টয়ফ্রেণ্ড?’
মাথা ঝাঁকাল সেলেনা। ‘ওর জীবনে একমাত্র পুরুষ বলতে ছিল গ্যাসপার নামে নিষ্কর্মা এক ছোকরা। ছাড়াছাড়ি হয়ে যায় ওদের। কিন্তু যখন সম্পর্ক ছিল, সশরীরে ক্যারেনের আশপাশে কোথাও দেখা যায়নি লোকটাকে। অদ্ভুত না? সে- কারণেই এখন পর্যন্ত ট্রেস করতে পারেনি ওকে পুলিস।
‘ক্যারেনের এক কলিগ মর্গে আইডেন্টিফাই করে লাশটা। ঈশ্বরকে ধন্যবাদ, আমাকে করতে হয়নি এই কাজটা!’
শিউরে উঠল সেলেনা। মাথা ঝাঁকিয়ে ঝেড়ে ফেলতে চাইল যেন কল্পনায় ফুটে ওঠা মৃত দেহের বীভৎস ছবিটা।
‘ডিএনএ, ইত্যাদি এভিডেন্সের জন্যে চিরুনি-তল্লাশি চলছিল অ্যাপার্টমেন্টে। চুরি-ডাকাতির কেস যে না, সেটা পরিষ্কার। কে আমি, কেন গেছি ওখানে — স্বাভাবিকভাবেই জানতে, চেয়েছে এসব পুলিস। সেসময় দেখাই ওদের চিঠিটা।
‘ক্যারেন যে বিপদের আভাস পেয়েছিল, বিষয়টাকে গুরুত্বই দিল না ওরা। ওদের একমাত্র মাথাব্যথা ছিল রিপেয়ারম্যানকে নিয়ে।
‘এক ফাঁকে আলাপ করি কেয়ারটেকার মাদাম বার্দোর সঙ্গে। মহিলাকে নিজের নাম্বার দিয়ে অনুরোধ করি, তদন্তের অগ্রগতি হলে তখুনি যেন ফোন করে জানায় আমাকে।
‘আর তখনই লক্ষ করি আবার লোকটাকে!’ নাটকীয় একটু বিরতি দিল সেলেনা।
‘কার কথা বলছ?’ চোখ জোড়া সরু হয়ে এসেছে রানার।
‘খাটো। কালো চুল। পঁয়তিরিশ থেকে চল্লিশের ঘরে বয়স। প্রথমে ভেবেছিলাম, সাদা পোশাকের পুলিস বুঝি। ইউনিফর্ম পরা পুলিসের লোকেরা যখন জেরা করছিল আমাকে, ঘুরঘুর করছিল আশপাশেই। তার পর কেয়ার- টেকারের সাথে আলাপের সময় দেখি দ্বিতীয় বার।
‘অবশ্য খুব একটা পাত্তা দিইনি তখন বিষয়টা নিয়ে। ভদ্রমহিলাকে ভিজিটিং কার্ড দিয়েই চলে আসি ওখান থেকে।
‘হাঁটছিলাম আমি। বন্ধুর নৃশংস মৃত্যুতে নাড়া খেয়ে গিয়েছিলাম ভীষণ। কোথায় রয়েছি, কোথায় চলেছি—কিছুই খেয়াল করার অবস্থা ছিল না। অবচেতনভাবে ঢুকে পড়ি একটা মেট্রো স্টেশনে। অ্যাব্যাসেস সম্ভবত। ওখানেই তৃতীয় বারের মত দেখতে পেলাম লোকটাকে!
‘অদ্ভুত দৃষ্টিতে তাকাচ্ছিল সে আমার দিকে। টানেল আর এসকেলেটরে জোঁকের মতন লেগে রইল সে আমার পিছনে। আমি যে তাকে চিনে ফেলতে পারি, সেরকম কোনও সতর্কতা দেখিনি লোকটার আচরণে। থাকলে, দেখা দিত না ওভাবে।
‘হাঁটতে লাগলাম আমি। পিছন পিছন আসছিল সে-ও। চেষ্টা করলাম ভিড়ের মধ্যে নিজেকে মিশিয়ে দেয়ার। ভেবেছিলাম, সফল হয়েছি কাজটায়। কারণ, প্ল্যাটফর্মে ওঠার পর দেখা গেল না আর জোঁকটাকে।
‘ভাবছিলাম, ফলো করার বিষয়টা আমার কল্পনা কি না। কিন্তু ট্রেনটা যেই প্রবেশ করল প্ল্যাটফর্মে, তক্ষুণি আবার উদয় হলো ব্যাটা কোত্থেকে জানি! নির্নিমেষ তাকিয়ে রয়েছে আমার দিকে। এবার জাস্ট কয়েক কদম দূরে। …প্রচণ্ড ভয় পেয়েছি, জানো!’
‘কিছু কি করেছে লোকটা?’ রানার প্রশ্ন।
‘তা অবশ্য করেনি। এমনকী একটি বারের জন্যেও কাছে আসেনি, কিংবা কথা বলার চেষ্টা করেনি আমার সঙ্গে।
‘লাফ দিয়ে ট্রেনে উঠে পড়ি আমি। একই কাজ করে সে-ও। সরাসরি তাকাইনি একবারও লোকটার দিকে, তবে ক্যারিজের জানালায় দেখতে পাচ্ছিলাম প্রতিচ্ছবি। একই বগিতে ঠায় দাঁড়িয়ে ছিল দূরত্ব বজায় রেখে, ভয় ধরানো বিচিত্র দৃষ্টিতে দেখছিল আমাকে। সেফটি স্ট্র্যাপ ধরা ছিল এক হাতে। চেইন খোলা জ্যাকেটের তলায় অস্ত্র ছিল একটা, টের পেয়েছি… কালো একটা হ্যাণ্ডগান—গ্লক অথবা অন্য কিছু।’
সেলেনার প্রথম ধারণাটাই ঠিক, মনে হলো রানার। প্লেইন-ক্লোদ ফরাসি পুলিসের দিকে আঙুল তুলছে ঘটনার বর্ণনা। ওর অভিজ্ঞতা বলে, বরাবরই সাইড-আর্মস লুকিয়ে বহন করে ওরা শোলডার হোলস্টারে। কখনও কখনও এমনকী ডিউটি না থাকলেও।
কিন্তু কোনও মন্তব্য করল না।
কথা চালিয়ে গেল মেয়েটা।
‘শঙ্কায় ছিলাম, কখন না আবার ফাঁকা হয়ে যায় ক্যারিজ… একা হয়ে পড়ি রহস্যময় লোকটার সঙ্গে। অপেক্ষা করলাম ক’টা স্টপ পর্যন্ত, তার পর সুযোগ বুঝে নেমে গেলাম সেইন্ট-জর্জেসে।
‘মিস্টার সুপারগ্লুও একই কাজ করল। ট্রেনের দরজা বন্ধ হয়ে যাচ্ছে, এ সময় সিনেমায় দেখা ট্রিক খাটালাম আমি। স্টেশনে নামা প্যাসেঞ্জারদের ঠেলে-ধাক্কিয়ে ফের উঠে পড়লাম ক্যারিজে, এক্কেবারে সময়মত। বেকুবের মতন প্ল্যাটফর্মে দাঁড়িয়ে রইল জনাব আঠা। টা-টা দিতে দিতে বেরিয়ে গেলাম আমি।’
‘তার পর?’
‘ঘটনা এখানেই শেষ। ট্রেনে চেপেই গেলাম আমি কনকর্ড পর্যন্ত। ক্যারিজ থেকে নেমেই কুকুরের তাড়া খাওয়া মানুষের মত ছুটতে শুরু করলাম স্টেশন থেকে বেরিয়ে যাওয়ার জন্যে। একটা ক্যাব চোখে পড়া মাত্র ডাক দিলাম ওটাকে।’
এক সেকেণ্ড নীরব রইল রানা। তার পর বলল, ‘হুম্।’ সাপের মত ফোঁস করে উঠল সেলেনা। ‘হুম্ মানে? কী শুনতে চেয়েছিলে তুমি? পিস্তলের মুখে অপহরণের চেষ্টা করেছে আমাকে? মারধর করেছে লোকটা ট্রেনের ভিতর?’
‘ঠিক তা নয়—’
‘ওখানে ছিলে না তুমি, রানা!’ অনুযোগের মত শোনাল কথাটা। ‘কী যে ভয় পেয়েছিলাম, বলে বোঝাতে পারব না তোমাকে! তখন তখনই মনে হলো, যোগাযোগ করি তোমার সঙ্গে। তোমার দেয়া নাম্বারে ফোন করে যখন জানতে পারি, লিটন ডেণ্টনে রয়েছ তুমি, দেরি না করে উঠে পড়ি পরবর্তী ইয়োরোস্টারে।
‘কয়েক ঘণ্টা আগে লণ্ডন পৌঁছেছি আমি, ভাড়া করেছি ভক্সলটা। খেপার মতন ড্রাইভ করে এসেছি সারাটা পথ। এক সাগর আকুতি ঝরছে যেন ডাগর চোখ দুটো থেকে। ‘প্লিজ, রানা… সাহায্য করবে না আমাকে?’
আরও একটা মুহূর্ত নীরব থাকল রানা।
‘তোমার কথা শুনে মনে হচ্ছে, আভাসে-ইঙ্গিতে বান্ধবীর খুনি হিসেবে দাঁড় করানোর চেষ্টা করছ লোকটাকে,’ মন্তব্য করল ও।
‘হতে পারে না?’ তীক্ষ্ণ কণ্ঠে জবাব দাবি করল সেলেনা।
‘একটু চিন্তা করে দেখো,’ বলল রানা আপত্তির সুরে। ‘সিরিয়াল কিলার হয় কী করে ওই লোক? সত্যিই কি বিশ্বাস করো, সাদা পোশাকের পুলিসের ছদ্মবেশে ক্রাইম সিনে থাকবে অতক্ষণ রিপেয়ারম্যান, কিংবা যে-ই হোক না কেন লোকটা-পরবর্তী শিকার বেছে নেয়ার ধান্দায়? ম্যানিয়াক হতে পারে, কিন্তু অতটা পাগল বোধ হয় নয়।’
অধৈর্যের সঙ্গে মাথা ঝাঁকাল সেলেনা। ‘আমি যেটা বিশ্বাস করি… পুরোপুরি বোগাস এই সিরিয়াল কিলার থিয়োরি । ছাতার কোনও রিপেয়ারম্যান খুন করেনি ক্যারেনকে। সেট-আপ ওটা, বুঝতে পারছ না তুমি? পুলিসকে ভুল পথে নিয়ে যাওয়ার টেকনিক। ভুল দিকে পা বাড়াবে ওরা, আর এই সুযোগে… ও কী, রানা… ওভাবে তাকাচ্ছ কেন আমার দিকে?’
‘কই, না তো… কীভাবে তাকাচ্ছি?’
‘তোমার চাউনি দেখে মনে হচ্ছে, কোনও ধরনের ষড়যন্ত্র-তত্ত্বের গালগল্প ফাঁদতে চলেছি আমি।’
‘না, সেলেনা,’ বলল রানা মাথা নেড়ে। ‘সেরকম কিছুই ভাবছি না আমি। ভাবছি, কথিত ওই রিপেয়ারম্যান যদি না মেরে থাকে, তবে কার হাতে খুন হলো তোমার বান্ধবী?’
‘কার না, বলো— কাদের!
‘কাদের?’
‘কাদের আবার-ওদের! ওভাবেই সব সময় কাজ করে ওরা… পথের কাঁটা যখন দূর করতে চায়।’
‘বুঝতে পারছি না, কাদের কথা বলছ!’
‘সরকারি গোপন সংস্থা!’ মহারহস্যের মোড়ক উন্মোচন করল যেন, এমনিভাবে নেচে উঠল সেলেনার চোখের মণি।
‘এবার কিন্তু সত্যিই ষড়যন্ত্র-তত্ত্বের মত শোনাচ্ছে।’
‘আমার থিয়োরির কথা বললাম আমি।’
‘আচ্ছা, ঠিক আছে। হাত নাড়ল রানা। ‘তর্কের খাতিরে মেনে নিলাম তোমার কথা। এখন তা হলে বলো: কেন তোমার পিছু নেবে ওরা?’
‘জানি না, রানা… কিচ্ছু জানি না!’ ভেঙে এল গলাটা। রীতিমত অসহায় দেখাচ্ছে মেয়েটাকে। ‘পরিস্থিতি মোটেই ভালো ঠেকছে না আমার!’
‘আমার পরামর্শ যদি শোনো… পুলিসের বক্তব্য মেনে নেয়াটাই তোমার জন্যে সহজ সমাধান।
‘কবে থেকে পুলিসের প্রতি ভক্তি জন্মাল তোমার, রানা?’ ফুঁসে উঠল সেলেনা। ‘আমি তো জানতাম, আমার চেয়েও কম আস্থা রাখো তুমি ওদের উপর। একটু চিন্তা করে দেখো,’ বলল ও রানার সুর নকল করে। ‘বিষয়টা যে অতখানি সাধারণ নয়, চিঠিটাই তো তার অকাট্য প্রমাণ।
ওই চিঠি বা চিরকুট নেই এখন আমাদের হাতে। আর থাকলেও ও-দিয়ে কিছু প্রমাণ হতো না।’
‘বিপদের ইঙ্গিত দিয়েছিল ক্যারেন, এটা কোনও প্রমাণ নয়?’ একটুখানি অভিমান ফুটল যেন কণ্ঠে।
‘সিরিয়াল কিলারের থিয়োরিটা কিন্তু মোটেই অযৌক্তিক নয়, সেলেনা,’ আবারও পুলিসের পক্ষ নিল রানা।
‘শুনি একটু যুক্তিগুলো!’ বলল সেলেনা তির্যক ভঙ্গিতে।
‘খুনি যদি এখনও ধরা না পড়ে থাকে, একটাই কারণ সেটার—অতিরিক্ত সাবধানী লোকটা। যেমনটা হয়ে থাকে সাইকোপ্যাথরা। অসুস্থ হলেও অত্যন্ত ধূর্ত আর জটিল মনের অধিকারী হয়ে থাকে তারা। কৌশলী। সপ্তাহের পর সপ্তাহ, মাসের পর মাস ধরে ছক কাটে কাজ হাসিলের।
‘কী বলতে চাইছ তুমি, রানা?’
‘চূড়ান্ত হামলার আগে কিছু সময়ের জন্যে নজর রাখা হচ্ছিল বোধ হয় ক্যারেনের ওপর। তবে অতখানি সতর্কতা বোধ হয় বজায় রাখতে পারেনি লোকটা… যে-কারণে ধরা পড়ে যায় মেয়েটার চোখে। নিশ্চয়ই কোনও অস্বাভাবিকতা দেখেছিল ও খুনির মধ্যে। ফলাফল: আতঙ্কিত হয়ে পড়া। বিপদের পূর্বাভাস দেয়ারও এটাই সহজ ব্যাখ্যা।’
‘সবই তোমার অনুমান, রানা।’ খুশি নয় সেলেনা।
‘অবশ্যই যৌক্তিক অনুমান সেটা,’ বলল রানা জোরের সঙ্গে। ‘পুলিসও নিশ্চয়ই এভাবেই ভেবেছে।’
‘বেশ, বেশ,’ তাচ্ছিল্য ঝরল সেলেনার কণ্ঠে। ‘তা হলে ট্রেনের ওই কিম্ভূতটার ব্যাপারে যৌক্তিক অনুমান করো তো, শুনি!’
শ্রাগ করল রানা। ‘তোমার আগের ধারণাটাই ঠিক বলে মনে হচ্ছে। সাদা পোশাকের পুলিস। ওদের ভাবচক্কর সম্বন্ধে জানা আছে নিশ্চয়ই? হয়তো কোনও প্রশ্ন করার ছিল তোমাকে… ধরা যাক, ওই চিরকুটটার ব্যাপারে। নয় তো গোটা ব্যাপারটাই স্রেফ…’ শেষ করল না ও কথাটা। তার কারণ, আগুন দেখতে পাচ্ছে সেলেনার চোখে।
‘নয় তো… স্রেফ’?’ শাণিত কণ্ঠে জানতে চাইল মেয়েটা।
‘ঠাণ্ডা মাথায় তলিয়ে দেখতে পারো, সেলেনা,’ বলল রানা শান্ত স্বরে। ‘আমার তো মনে হয়, ঠিক পথেই চলেছে প্যারিসের পুলিস বিভাগ
‘স্রেফ উর্বর মস্তিষ্কের কল্পনা আমার ধারণাগুলো— এটাই তো বলতে চাইছ, রানা, তা-ই না? এবার সত্যিই অভিমান ঝরল মেয়েটার কণ্ঠ থেকে।
‘নিজেই তো বলেছ… ক্যারেনের ওখান থেকে বেরোনোর সময় নিজের মধ্যে ছিলে না তুমি। বড় ধরনের আবেগজনিত কোনও চাপের মধ্যে থাকলে ওরকম বিভ্রান্তিতে পড়তেই পারে যে-কেউ।’
‘সংখ্যাগুলোর ব্যাপারে কী বলবে তা হলে?’
‘আপাতত কিছু বলার নেই, সেলেনা।‘
‘জিপিএস লোকেশনের ব্যাপারে?’
‘হ্যাঁ, দেখতে হবে, কোন জায়গা ওটা।’
‘আমার ধারণাটা শুনবে, রানা? রহস্যটার সঙ্গে যোগসূত্র রয়েছে জায়গাটার … আমার সাহায্য চেয়েছিল ক্যারেন। সুতরাং, পুলিসের মত কল্পিত এক সিরিয়াল কিলারের ঘাড়ে দায় চাপিয়েই বসে থাকছি না আমি। ভালো করেই জানি, আরও গভীর কিছু রয়েছে এর মধ্যে… আর যা-ই ঘটুক, সেটার তদন্ত করব আমি।
হাঁটুর উপর কনুই দুটো রেখে সামনে ঝুঁকে এল রানা, সামনের জমিনের দিকে তাকিয়ে রয়েছে একদৃষ্টে। দলছুট একটা পিঁপড়ে একা একা ঘুরে বেড়াচ্ছে ওখানে।
হাড়ে হাড়ে চেনে ও সেলেনাকে। একে বাড়ি ফিরে যাওয়ার যুক্তি দেখিয়ে লাভ হবে না।
‘অল রাইট,’ বলল ও শেষমেশ। ‘বলো তা হলে, কীসের কারণে খুন হতে পারে তোমার বান্ধবী? শুনতে চাইছি তোমার ধারণার কথা
চোখের উপর এসে পড়া এক গোছা লাল চুল সরাল মেয়েটা। কুঁচকে এসেছে ধনুকের মত ভ্রু জোড়া।
‘কিছুটা মনে হয় আন্দাজ করতে পারছি। সম্ভবত ক্যারেনের গবেষণার সঙ্গে সম্পর্কিত বিষয়টা।’নিউ ইয়র্ক। ম্যানহ্যাটনের ফাইনানশাল ডিসট্রিক্ট।
ফুলটন স্ট্রিটের পশ্চিম প্রান্ত ধরে হাঁটতে হাঁটতে প্লেট গ্লাস উইণ্ডোতে নিজের প্রতিবিম্ব দেখতে পেল কোহেন। শুকনো, অস্থিচর্মসার ছায়াটাকে চিনতেই পারল না নিজের বলে। সিণ্ডির ফিউনেরালের পর, এক মাসেই বয়স যেন বেড়ে গেছে ওর কয়েক বছর।
পরিস্থিতি বিবেচনায় অবসর দেয়া হয়েছে ওকে কাজ থেকে। শেফার্ডসটাউনের বাইরে এক মোটেল কামরায় যাপন করছিল হতাশায় ভরা নিষ্ক্রিয় জীবন। কোথাও যেত না, কথা বলত না কারও সঙ্গে। বেশির ভাগ সময়ই ফ্যালফ্যাল করে তাকিয়ে থাকত জিম বিমের গ্লাসের দিকে। একের পর এক বোতল থেকে সোনালি গরল ঢেলে যত বারই পূর্ণ করত ওটা, খালি হয়ে যেত নিমেষেই।
নিজের ক্যারিয়ারের আর পরোয়া করছে না কোহেন, তোয়াক্কা করছে না ধ্বংসস্তূপে পরিণত হওয়া বাড়িটা নিয়ে; কিছুতেই আর কিচ্ছু যায় আসে না যেন লোকটার। ভালোবাসার যে-মানুষটাকে হারিয়ে ফেলেছে চিরজীবনের জন্য, শুধু এই একটা ব্যাপার ছাড়া। এটুকু অন্তত বোঝা হয়ে গেছে কোহেনের, ওর কারণেই মরতে হয়েছে মেয়েটাকে।
দু’-দু’বার হাতে উঠে এসেছিল একান্ত প্রিয় পয়েন্ট ফোর ফাইভ কিম্বার-টা। মনস্থিরই করে ফেলেছিল, উড়িয়ে দেবে নিজের খুলি। প্রতি বারই ফিরে এসেছে খাদের একেবারে কিনারা থেকে, হ্যামার পড়ার ঠিক আগমুহূর্তে।
অসহনীয় যন্ত্রণাময় অনেকগুলো দিবস-রজনী পার করার পর, আবার একদিন নতুন করে প্রাণশক্তি বইতে শুরু করল যেন কোহেনের মধ্যে। প্রথমে ক্ষীণ ধারায়, ধীরে ধীরে রূপ নিল সেটা খরস্রোতে। অন্ধকার পেরিয়ে এসেছে ও। তীব্র যে- শোকে অথর্ব হয়ে পড়েছিল, লেযার রশ্মির মত কেন্দ্রীভূত হয়েছে তা একটি বিন্দুতে। অন্ধ ক্রোধ ছাড়া অন্য কোনও কিছুর অস্তিত্ব নেই এখন কোহেনের অনুভূতিতে।
গালিফিনাকিসের জন্য নিখুঁত হার্ট অ্যাটাকের ব্যবস্থা করল কীভাবে নরকের কীটগুলো, ধারণা নেই তার। এটা কেবল জানে, এ ধরনের গুপ্তহত্যায় বহু আগে থেকেই পদ্ধতিটা ব্যবহার করে আসছে এজেন্সিগুলো।
অন্তরের অন্তস্তল থেকে নিশ্চিত ও—একমাত্র জীবিত সাক্ষীকে নিশ্চিহ্ন করে দেয়ার সুনির্দিষ্ট পরিকল্পনা নিয়েই গ্যাসের বিস্ফোরণ ঘটানো হয়েছে শেফার্ডসটাউনের বাড়িতে। ওরা ধরেই নিয়েছে, ওর কাছে সব কিছু ফাঁস করে দিয়েছে মোটকু লোকটা।
গালিফিনাকিসের যে-কথাগুলো অব্যক্ত রয়ে গেল, সমস্ত খুঁটিনাটি না জানা পর্যন্ত বিশ্রাম কিংবা সোয়াস্তি নেই কোহেনের। লোকটার বক্তব্য সত্যি হলে, মিলফোর্ডের মৃত্যুটাও স্বাভাবিক নয়, সাজানো হয়েছে একই ধাঁচে।
যত সময় লাগে—লাগুক; যত দূর যাওয়ার প্রয়োজন পড়ে—পড়ুক, নেপথ্যের কলাকুশলীদের খুঁজে বের করে জীবনের তরে শিক্ষা না দেয়া পর্যন্ত ক্ষান্ত দিচ্ছে না ও। এমনই নিষ্ঠুরভাবে, নির্দয় হাতে নির্মূল করতে হবে শত্রুপক্ষকে। ফিল কোহেনের জীবনের একমাত্র লক্ষ্য এখন এটাই। শক্তিতে পরিণত করেছে ও শোককে।
তার পরও ঠাণ্ডা ঘামের মত সর্বক্ষণ যেন কেমন এক ভীতি নিঃসৃত হচ্ছে ওর শরীর থেকে। ভার্জিনিয়া থেকে নিউ ইয়র্ক শহরের সারাটা পথই ড্রাইভারের মিররে চোখ রেখেছে ক্ষণে ক্ষণে; অনুসরণ করছে কি না কেউ, বোঝার জন্য। গালিফিনাকিসের মানিব্যাগে পাওয়া বিজনেস কার্ডের ঠিকানার উদ্দেশে এই যে চলেছে পায়ে হেঁটে, অস্থিরতায় টান টান হয়ে আছে স্নায়ু। বার বার পিছনে তাকাচ্ছে কাঁধের উপর দিয়ে। জ্যাকেটের নিচে লুকানো হোলস্টারে রাখা বড়সড় আকারের কিম্বার অটোমেটিকটার নিরেট উপস্থিতিও ভরসা জোগাতে পারছে না ওকে।
যে-কুত্তাগুলো এই পর্যায়ে নিয়ে এসেছে ওকে, তাদের উপর ম্যাগাজিন খালি করা ছাড়া আর কোনও কিছুতেই সান্ত্বনা পাবে না কোহেন। যখনই চিন্তা করে এটা, নিশপিশ করে ওঠে হাত দুটো। মেরিন-জীবনের শিক্ষা তখন শাসন করে মনটাকে, উপদেশ দেয় সবুর করার। সবুরে মেওয়া ফলে।
হাঁটা থামিয়ে চাইল কোহেন গ্লাস টাওয়ারের উঁচুতে। এটাই সেই জায়গা!
পঁচিশতলা দালানের ছায়া পড়েছে রাস্তা জুড়ে। এন্ট্রান্সের উপর সাত ফুট উঁচু, আয়নার মত চকচকে হরফে লেখা ফ্যান্টম হোল্ডিংস, ইনকরপোরেশন।
কার্ডটা বের করে মিলিয়ে নিল কোহেন। ফ্যান্টম হোল্ডিংসের ব্যাপারে যা-কিছু পেয়েছে অনলাইনে, গত রাতের প্রায় পুরোটাই ঘাঁটাঘাঁটি করেছে সেসব নিয়ে।
বিচিত্র আর ব্যাপকভাবে বিস্তৃত ওদের ব্যবসায়িক বিনিয়োগের পরিধি। দুনিয়া জুড়ে আবাসিক ও ইণ্ডাস্ট্রিয়াল রিয়েল এস্টেট থেকে শুরু করে টিন, দস্তা ও হীরার খনি; ইণ্টারন্যাশনাল কার্গো শিপিং এবং এয়ার ফ্রেইট; এনার্জি, কনস্ট্রাকশন—কীসে নেই ফ্যান্টম!
কার্ডটা উল্টে লক্ষ বারের মত আবারও ভাবল হিজিবিজি অক্ষরে লেখা শব্দটা নিয়ে।
‘পসাইডন,’ আওড়াল বিড়বিড় করে।
কী এই ছাতার-মাথা পসাইডন?
প্রতিষ্ঠানের ওয়েবসাইট কিংবা অন্য কোনও সোর্সেও উল্লেখ নেই এটার। তার পরও, স্পেশাল ইনভেস্টিগেটর হিসাবে এত বছরের অভিজ্ঞতা ওকে জানান দিচ্ছে, এই পসাইডনের ব্যাপারেই বলতে চেয়েছিল কিছু গালিফিনাকিস।
কার্ডটা পকেটে রেখে দিল কোহেন। শেষ একবার টাওয়ারের আগাগোড়া চোখ বুলিয়ে নিয়ে স্থির সঙ্কল্পে ঢুকে পড়ল প্রবেশপথ দিয়ে।
বাইরেটার মতই চোখ টেরিয়ে দেয় ট্রিলিয়ন ডলারের লবি। মার্বেলের মেঝে, পিলার; আধুনিক পেইন্টিং আর ভাস্কর্য সাজানো দেয়ালের পটভূমিতে। পিঁপড়ার মত পিলপিল করে ছুটছে ব্যস্তসমস্ত এগযেকিউটিভরা। স্বাভাবিক একটা কর্মচঞ্চল মৌচাকের গুঞ্জন যেন সমস্তটা জুড়ে।
এগিয়ে গেল কোহেন ডেস্কের দিকে।
নিখুঁত সুট আর কানে হেডসেট পরা অসম্ভব গর্জিয়াস রিসেপশনিস্ট বহু কাল আগে হারিয়ে যাওয়া প্রিয়তমার মত মধুর হাসি দিল ওর দিকে চেয়ে। মাপা প্রসাধন মুখে। চমৎকার একটা পারফিউমের মাদক সুবাস আসছে গা থেকে।
‘এক্সকিউজ মি। আমার নাম ফিল কোহেন। পসাইডনের অথোরিটিতে রয়েছেন, এমন কারও সঙ্গে কথা বলতে পারি?’ এটুকুতেই কাজ হয়ে যাবে, আশা করছে কোহেন।
‘আরেকটু স্পেসিফিকালি বললে ভালো হয়, স্যর,’ বলল যুবতী বিনয়ের সঙ্গে। ‘কোন্ ডিপার্টমেন্টের অংশ এটা, প্লিজ?’
‘জাস্ট পসাইডন পর্যন্তই জানি আমি। ম্যানেজমেন্টের কারও সঙ্গে কথা বলিয়ে দিন বরং।’
একবারে কাজ হলো না, বার দুয়েক আরও করতে হলো উপরোধ। মেকি হাসিটা মুছে গেছে ততক্ষণে মেয়েটার চেহারা থেকে। সম্পূর্ণ ভিন্ন কোনও মানুষ বলে মনে হচ্ছে তাকে এ মুহূর্তে। এক ফোনের রিসিভার তুলে দীর্ঘ গোলাপি নখে চাপল এক্সটেনশন নাম্বার, তার পর কোহেনের উপর নজর সেঁটে রেখে ওপাশের কারও কাছে পৌঁছে দিল মেসেজ।
বেশ অনেকক্ষণ ওপ্রান্তের কথা শুনে ফোন রাখল রিসেপশনিস্ট। ঠাণ্ডা স্বরে লবির ওয়েটিং এরিয়ায় বসতে বলল কোহেনকে। শিগগিরই লোক আসছে, জানাল, ওর সঙ্গে কথা বলতে।
বসল কোহেন। খুবই অস্থির লাগছে তার। ইচ্ছা করছে, এক ছুটে বেরিয়ে যায় রাস্তায়। এই পুরো ব্যাপারটা—এতটা পথ পাড়ি দিয়ে নিউ ইয়র্ক চলে আসাটা হয়তো গাধামির চূড়ান্ত হলো। ট্রেইনিং পিরিয়ডের আগেকার আনাড়িপনার মত। সম্ভবত ভুগছে ও পোস্ট-ট্রমাটিক স্ট্রেস ডিসঅর্ডারে…
‘মিস্টার কোহেন?’ কাঠ-কাঠ স্বরে জিজ্ঞেস করল কে-
একজন।
আরেকজন দাঁড়িয়ে বুকে হাত বেঁধে।
হ্যাঁ-বাচক জবাব দিল কোহেন। এমপ্লয়ি নাম্বার, স্টেটাস এবং সিকিউরিটি ক্লিয়ারেন্স লেভেল উল্লিখিত সিআইএ আইডি দেখাল ওদেরকে।
একই রকম কেঠো সুরে জানতে চাইল লোকটা, এজেন্সির কোনও ব্যাপারে কি না।
না—জানাল কোহেন—ব্যাপারটা ব্যক্তিগত।
‘আমাদের সঙ্গে এলে ভালো হতো, স্যর।’
‘সানন্দে।’ আত্মবিশ্বাস জড়ো হচ্ছে কোহেনের মনে।
পথ দেখিয়ে নিয়ে চলল দু’জনে।
আঁকাবাঁকা করিডোর ধরে এসে পৌঁছুল ওরা টাওয়ারের এক ডিপ সেকশনে। চাকচিক্য অনেক কম এখানটায়। একটা সিকিউরিটি দরজা পেরোনোর আগে স্ক্যানারের ভিতর দিয়ে যেতে হলো ওকে।
এ জিনিস কাম্য ছিল না কোহেনের। ‘বিপ’ করে সতর্ক- সঙ্কেত দিল স্ক্যানার।
অন্তর্ভেদী দৃষ্টিতে ওর দিকে তাকাল লোক দু’জন। অভিব্যক্তি দিয়ে জানতে চাইছে, অস্ত্র- জাতীয় কিছু বহন করছে কি না সিআইএ এজেণ্ট।
নিউ ইয়র্ক সিটিতে ফায়ার আর্ম ক্যারি করার পারমিট নেই কোহেনের। ভালো করেই জানে, সিআইএ অপারে- টরের পরিচয় অফিশিয়াল কারণ ছাড়া অস্ত্র বহনের অধিকার দেয় না ওকে। আর, অফিশিয়াল কোনও কাজে যে আসেনি, আগেই তো সেটা কনফার্ম করেছে। কাজেই, মুহূর্ত পরে সিকিউরিটির লোক এসে হাজির হলে ইচ্ছা না থাকা সত্ত্বেও দিয়ে দিতে হলো সাইড-আর্মটা।
দরজাটা পেরোনোর পর অশুভ ‘ক্লিক’ শব্দে বন্ধ হয়ে গেল পিছনে।
আবার শুরু হলো চলা। কোহেনের মনে হচ্ছে, সারা জীবন ধরে হাঁটছে ও।
‘দুর্গের মত সিকিউরিটি-সিস্টেম আপনাদের,’ ভিতরের অস্বস্তি প্রকাশ পেতে দিল না ও গলার স্বরে।
মন্তব্য এল না কোনও।
অবশেষে, নিয়ন-আলোকিত ছোট এক
ছোট এক চারকোনা কামরায় কোহেনকে পৌঁছে দিয়েই হাওয়া হয়ে গেল চাপা স্বভাবের হোস্ট দু’জন।
দুটো স্টিলের চেয়ার আর ডেস্ক রয়েছে কামরাটাতে। অফিসের চাইতে ইন্টারোগেশন রুম বলেই মনে হচ্ছে কোহেনের কাছে।
সুট পরিহিত তৃতীয় যে-লোকটা ওকে অভ্যর্থনা জানাল, প্রথম দু’জনের চাইতে গায়েগতরে লম্বাচওড়া। মনে রাখার মত নয় চেহারাটা। আবারও দেখতে চাইল আইডি। ভুরু কুঁচকে এত বেশি সময় ধরে ওটার দিকে তাকিয়ে রইল যে, ভয়ই হলো কোহেনের-রায় না দিয়ে দেয়, জিনিসটা নকল! ফ্যান্টম হোল্ডিংসে ওর আগমনের কারণ জানতে চাইল।
মনের মাঝে পীড়া অনুভব করল কোহেন। লবির মেয়েটাকে বলা কথাগুলোরই পুনরাবৃত্তি করল ও অনিশ্চিত স্বরে।
পসাইডনের কথা শুনে বিস্ময় ফুটল লম্বাচওড়া চেহারায়। ‘কী জিনিস এটা?’
‘আপনারাই বলবেন, আশা করেছিলাম।’
‘দুঃখিত, সাহায্য করতে পারছি না আপনাকে,’ বিনয়ের সঙ্গে মাথা নেড়ে বলল লোকটা।
কিন্তু এ কথা শোনার জন্য তো এত দূর পর্যন্ত আসেনি কোহেন! ভুলল না ও লোকটার জবাবে।
‘আর প্রজেক্ট ডুডে?’ ঢিল ছুঁড়ল সিআইএ এজেন্ট। ‘আলোকপাত করতে পারেন এই ব্যাপারে?’
জবাব পেল না।
সেলফোন বেজে উঠলে নীরবে রিসিভ করল ফ্যান্টম হোল্ডিংস স্টাফ। ভাবলেশহীনভাবে শুনে গেল ওপাশের কথা। শোনা শেষ হলে বলল কোহেনকে, ‘আপনার কৌতূহল মেটানো হবে, স্যর, একটু পরে। দয়া করে অপেক্ষা করুন এখানে।’
কামরা ত্যাগ করে দরজা লাগিয়ে দিল লোকটা। আবারও অমঙ্গলের ‘ক্লিক’ আওয়াজে লেগে গেল লক।
‘আরে!’ চেয়ার ছেড়ে খাড়া হলো কোহেন। ‘কী হচ্ছে এসব? দরজা লক করলেন কেন? বন্দি করছেন নাকি আমাকে?’
হ্যাঁ, তা-ই করেছে ওরা! অপেক্ষা ছাড়া কিছুই আর করণীয় নেই ওর। দেখা যাক, কী হয়!
দশ মিনিট গেল।
আরও পাঁচ।
আঙুল দিয়ে তবলা বাজাচ্ছে কোহেন ডেস্কের উপর। অস্বস্তিদায়ক চেয়ারে বসে উসখুস করছে রীতিমত। দেয়ালগুলো যেন চারপাশ থেকে চেপে আসছে ওর দিকে।
আচমকা নিভে গেল বাতি।
ঘুটঘুটে আঁধারে পাথরের মূর্তির মত স্থির হয়ে গেল কোহেন। কয়েকটা চুল খাড়া হয়ে গেছে ঘাড়ের কাছে। লাফিয়ে উঠে দাঁড়িয়ে দরজায় গিয়ে থাবা মারতে লাগল কবাটের গায়ে। ‘এই যে! শুনতে পাচ্ছেন কেউ? দরজা খুলুন! এক্ষুণি বেরোতে দিন আমাকে এখান থেকে!’
ঝটকা দিয়ে ওর মুখের উপর খুলে গেল দরজা।
টলে উঠে পিছু হটল কোহেন।
বাইরের করিডোরও এখন কামরার মত অন্ধকার। শুধু দেখতে পেল, জ্বলজ্বলে এলইডিঅলা ইনফ্রারেড গগলস চোখে চারটে মূর্তি এগিয়ে আসছে লম্বা পদক্ষেপে।
শক্তিশালী হাতগুলো দু’দিক থেকে পাকড়াও করল ওকে। কামরার দিকে ঘুরিয়ে দিয়ে ঠেসে ধরা হলো ডেস্কের উপর।
প্রাণপণ শক্তিতে নাগপাশের মধ্যে ঝটকাঝটকি করছে কোহেন। একটা হাত মুক্ত করতে পেরেই ধাম করে ঘুসি হাঁকিয়ে বসল। একজনের গগলসে লেগে রক্তাক্ত হলো আঙুলের গাঁট। যন্ত্রণার স্রোত উঠে এল কবজি বেয়ে।
‘কী হচ্ছে এসব! কারা আপনারা?’ চিল্লাতে লাগল ও সমানে।
হাতটা আবারও চেপে ধরা হলে শরীর নড়ানোর আর ক্ষমতা রইল না কোহেনের। সুইয়ের তীক্ষ্ণ খোঁচা অনুভব করল ও বাহুতে।
চট্ করেই বের করে নেয়া হলো সুইটা।
আত্মা শুকিয়ে পানি হয়ে গেছে কোহেনের। মরা কাঠের মত শুকিয়ে গেছে কণ্ঠতালু। কিছু ইনজেক্ট করা হয়েছে ওর শরীরে!
ছটফট করছে, আর উন্মত্তের মত চিৎকার করে চলেছে সিআইএ এজেন্ট। শরীরের ভিতর কীসের এক ক্রমবর্ধমান প্র াহ দখল করে নিচ্ছে ওকে দ্রুত। কয়েক সেকেণ্ডের মধ্যেই থিতিয়ে এল কোহেনের প্রতিরোধ। কণ্ঠস্বর অস্পষ্ট হয়ে গেল, ভেজা টিসুপেপারের মত নেতিয়ে পড়তে শুরু করেছে শরীরের পেশিগুলো।
আরও কয়েক মুহূর্ত পর ছেড়ে দিল ওকে লোকগুলো। নিস্তেজ কোহেন পড়ে রইল ডেস্কের উপর। পুরোপুরি অচেতন হয়নি তখনও। আবছাভাবে বুঝতে পারল, ধরাধরি করে বের করা হলো ওকে কামরার বাইরে।
এবং তার পরই জ্ঞান হারাল কোহেন।প্রায় মাঝবিকেলে পৌঁছুল ওরা নিদ্রালু এয়ারফিল্ডে।
নতুন কোনও বিমান আসেনি এখানে। যেখানটায় যেভাবে ছেড়ে গিয়েছিল, সেভাবেই মরা রোদে ঠায় দাঁড়িয়ে আছে ব্রেযনেভ এসটি-ওয়ান। এয়ারক্রাফটের বিচিত্র নমুনাগুলোর একটাও, এমনকী ওড়ার উপযুক্ত যেগুলো, সেগুলোও জায়গা বদল করেনি এক ইঞ্চি।
‘আপনাদের প্লেন?’ গুস্তাফ ভিকান্দারের মুগ্ধ দৃষ্টি সরছে না টার্বোপ্রপের উপর থেকে।
‘না!’ জবাব দিল রানা চাঁছাছোলা কণ্ঠে। ‘ওটায় করে এসেছি আমরা!’ হ্যাঙারের পাশে দাঁড়ানো সুইডিশ মিলিটারি ট্রান্সপোর্ট এয়ারক্রাফটটার দিকে ইঙ্গিত করল ও। আংশিক খুলে ফেলা হয়েছে বিমানটা।
গিবসনের সঙ্গে লড়তে গিয়ে সারা দেহে ক্ষত আর কালশিরে হয়েছে বলে মনে হচ্ছে রানার। সেজন্য খিঁচড়ে রয়েছে মেজাজটা। প্রথমে নিজে উঠল প্লেনে। আইলে ওদের ব্যাগগুলো ফেলে প্রথমেই অপ্রশস্ত ফিউয়েলাজ ধরে এগোল বাথরুমের দিকে। রক্ত, ধুলোময়লায় যা-তা হওয়া চেহারাটা ধুয়ে নেয়ার জন্য পানি ছিটাল মুখে। স্বস্তির বিষয় হলো, বেশির ভাগ রক্তই ওর নিজের নয়।
ওয়াশরুম থেকে ফিরে এসে দেখে, দামি আর্টিফিশাল লেদারের আর্মচেয়ারে ইতোমধ্যে রাজার মত জাঁকিয়ে বসেছে গুস্তাফ। দেখে মনে হচ্ছে, মলিন পোশাক পরা ছিটগ্রস্ত কোনও বিজনেস-ক্লাস প্যাসেঞ্জার এক গ্লাস ঠাণ্ডা শারির জন্য অপেক্ষায় রয়েছে এয়ারহোস্টেসের।
ওকে পাশ কাটিয়ে ককপিটে ঢুকে পড়ল রানা।
ইন্সট্রুমেন্ট প্যানেলে বসানো কমপিউটার টার্মিনালের দিকে চিন্তামগ্নভাবে তাকিয়ে রয়েছে কো-পাইলটের সিটে বসা সেলেনা।
‘বেশ লম্বা অভিযান আমাদের সামনে,’ পাশের পাইলট সিটে আসন নেয়ার পর, বলল ও রানাকে। ‘যাত্রাপথ নিয়ে ভেবেছ কিছু?
ঘাড় দোলাল রানা। ‘ভেবেছি।’ জঙ্গুলে আর পার্বত্য পথ ধরে জাকউইক ফেরার ফাঁকে মাথার মধ্যে পৃথিবীর মানচিত্র বিছিয়ে ইন্দোনেশিয়া ভ্রমণের সম্ভাব্য রুটগুলোর তুলনামূলক পর্যালোচনা করেছে ও। কন্ট্রোলের উপর দিয়ে হাত বাড়িয়ে মৃদু টোকা দিল একটা ডিজিটাল রিড-আউটে। ‘এটা বলছে, এখনও এক হাজার মাইলের বেশি চলার মত ফিউল রয়েছে আমাদের। বার্লিন বা তার কাছাকাছি পর্যন্ত যাওয়া যাবে এ দিয়ে। পৌঁছে যাব সন্ধ্যার মধ্যে। ফিউল আর কিছু সাপ্লাই নিয়ে পরবর্তী যাত্রার আগে ওখানেই কাটিয়ে দেব রাতটা।’
মাথা ঝাঁকিয়ে অনবোর্ড কমপিউটারের কিবোর্ডে হাত রাখল সেলেনা।
‘ভাগ্য ভালো যে, ওয়াই-ফাই রিসেপশন পাচ্ছি।’ অনলাইন সার্চের জন্য তৈরি ও। ‘কী খুঁজব, বলো তো!’
‘ছোট আর দূরের কোনও জায়গা। যে-কোনও শহরেই ডজন ডজন ছোটখাটো এয়ারফিল্ড থাকে কাছাকাছির মধ্যে, যেগুলোতে তেমন ভিড়ভাট্টা থাকে না। দুম করে বড় কোনও এয়ারপোর্টে নামতে পারব না আমরা। তা ছাড়া, ওসব জায়গায় জেট এ ফিউল পাবে তুমি সেভেন ফরটি সেভেনের জন্যে। কিন্তু হানড্রেড এলএল আভগ্যাস পাওয়ার গ্যারান্টি নেই কোনও। অথচ ওটাই প্রয়োজন আমাদের।’
‘বুঝেছি।’ বার্লিনের কাছাকাছি এয়ারফিল্ড লিখল সেলেনা কিওঅর্ডে। এক মুহূর্ত অপেক্ষা করে খুঁটিয়ে দেখল প্রায় সঙ্গে সঙ্গে আসা ফলাফলগুলো। ‘এই যে… দ্য ফ্লুগঅ্যাকাডেমি ফ্রেইহফ। বার্লিনের দক্ষিণে পাণ্ডববিবর্জিত একটা এলাকা। এটা মনে হচ্ছে কাজে আসবে আমাদের। আসলে ফ্লাইং স্কুল ওটা একটা। তবে ছোটখাটো চার্টার এয়ারলাইন আর প্রাইভেট প্লেনগুলো ব্যবহার করে ওটাকে এয়ারফিল্ড হিসেবে।’
‘হ্যাঁ… চলবে মনে হচ্ছে।’
একটা কি চাপল রানা। এসটি-ওয়ানের সফিস্টিকেটেড ফ্লাইট কমপিউটার স্বয়ংক্রিয়ভাবে প্রবেশ করল ল্যাটিচ্যুড ও লঙ্গিচ্যুড কো-অর্ডিনেট এবং আলটিচ্যুড ও রানওয়ে লেংথ ডেটায়। সেই সঙ্গে সিস্টেমে প্রি-সেট করল এয়ারফিল্ডের রেডিয়ো ফ্রিকিউয়েন্সি।
পরবর্তী একটি ঘণ্টা কাটাল ওরা সবচেয়ে ভালো রুটটা বাছাই করার পিছনে। দূরত্বের খুঁটিনাটি, ফিউল রেঞ্জ ক্যালকুলেশন, টাইম জোন এবং মাইলকে নটিকাল মাইলে রূপান্তরের হিসাবনিকাশ দিয়ে নোটপ্যাড ভরিয়ে তুলল সেলেনা। প্রতিটা পয়েন্ট হিসাব করতে গিয়ে একটু পর পরই তাকাতে হচ্ছে সাত হাজার মাইলের বেশি সর্বমোট দূরত্বের রিড-আউটের দিকে। যত বার রিফিউল করতে হবে, তত জায়গায় পয়েন্ট করা হয়েছে রুটটা।
জার্মানি থেকে যে-পথটার খসড়া করা হলো, ষোলো শত মাইল দক্ষিণ-পুবে জর্জিয়ার তিবিলিসি পর্যন্ত নিয়ে যেতে পারবে ওদের ব্রেযনেভ এসটি-ওয়ানের ফিউল। যাত্রাপথে স্বায়ত্তশাসিত বা আধা-স্বায়ত্তশাসিত মুসলিম প্রজাতন্ত্রগুলোর উপর দিয়ে সতর্কতার সঙ্গে উড়তে হবে ওদেরকে।
এর পর মহাসাগরের উপর দিয়ে দীর্ঘ উড়াল শেষে পৌঁছুবে ওরা ভারতের দক্ষিণতম অংশে। ইণ্টারনেটে খুঁজে- পেতে বের করা অপ্রধান এয়ারফিল্ডটি বেঙ্গালুরু থেকে কয়েক মাইল দূরে।
রানার অভিজ্ঞতায়, সচরাচর বেশ স্বাচ্ছন্দ্যময় জায়গা ভারত দেশটা। আমলাতান্ত্রিক দুর্নীতির ঘুণপোকা ভিতরটা ফোপরা করে ফেললেও, বর্তমান পরিস্থিতিতে অনুকূল তা রানাদের জন্য। পয়সাকড়ির অভাব নেই ওদের। কোথাও না আটকে বেরিয়ে যাওয়ার প্রয়োজন হলে খুশি করে দিতে হবে দুয়েকজন সরকারি কর্মকর্তাকে।
এর পর যাত্রার পঞ্চম ও শেষ পর্ব। ভারত মহাসাগর পেরিয়ে মেডান। উত্তর সুমাত্রার রাজধানী ওটা।
‘আশা করছি, প্লেন রাখার জন্যে নিরাপদ কোনও জায়গা পেয়ে যাব ওখানে,’ বলল রানা। ‘এর পর ভাড়া করতে হবে গাড়ি। ঘাঁটির পথ দেখাবে আমাদের গুস্তাফ ভিকান্দার।’
সম্পূর্ণ উড়ালপথের রিড-আউটের দিকে তাকিয়ে বিস্ময়ে মাথা নাড়ল সেলেনা। ‘গড়পড়তা দু’শ’ পঁচাশি নট ক্রুজ স্পিডে, যাত্রাবিরতি আর রিফিউলিং সহ হিসেব করলে দেখা যাচ্ছে, আটচল্লিশ ঘণ্টার মত লাগছে মেডান পৌঁছুতে। আমার কিন্তু চিন্তা হচ্ছে, রানা… প্রায় দুটো দিন প্লেনটাকে ওড়াতে হবে তোমার!’
‘চিন্তা কোরো না ও-নিয়ে,’ হেসে বলল রানা। ‘এ-ই আমাদের শেষ সুযোগ। অর্ধেক দুনিয়া পাড়ি দেয়ার পর যদি দেখা যায়, ফক্কা সব—খেল খতম! সেটা যেন না হয়, সেই প্রার্থনাই করো।’জাকউইকের এয়ারফিল্ড থেকে টেক-অফের পর, তিন ঘণ্টারও বেশি সময় লাগল ফ্লুগঅ্যাকাডেমি ফ্রেইহফের জমিন স্পর্শ করতে। অবতরণের আগে রেডিয়ো করল রানা। ফলে, গ্রাউণ্ড ক্রুরা অবগত রইল এসটি-ওয়ানের আগমন সম্বন্ধে।
ট্যাক্সিইংরত এয়ারক্রাফটটাকে পথ দেখাল ওরা রিফিউলিং স্টেশনের দিকে। ভানুমতীর খেল দেখাল লুকা ব্রেযনেভের দেয়া রেফারেন্স নাম্বার। জলদি জলদি শেষ হয়ে গেল ফর্মালিটিগুলো।
কোনও রকম প্রশ্ন ছাড়াই জ্বালানি নিতে দেয়া হলো ওদেরকে। নিজস্ব হ্যাঙার স্পেস দেয়া হলো রাতের জন্য। এমনকী কাছের শহর লুকেনওয়াল্ডেতে পৌঁছে দেয়ার জন্য গাড়িরও ব্যবস্থা করে দিল তারা। পাইলটের উস্কোখুস্কো আর আহত চেহারা যদি বিন্দু মাত্রও কৌতূহলের জন্ম দিয়ে থাকে এয়ারফিল্ড স্টাফদের মনে, বাইরে প্রকাশ করল না সেটা।
কয়েক ঘণ্টার জন্য গুস্তাফ ভিকান্দারকে তার নিজের হাতে ছেড়ে দিয়ে, স্থানীয় এডেকা সুপারমার্কেটে ঢু মারল রানা ও সেলেনা। নতুন কাপড়চোপড়, খাবার আর বোতল বোতল পানি লাগবে লম্বা সফরের জন্য।
গাড়িতে করে এয়ারফিল্ডে ফেরার সময় সেলেনার দিকে তাকাল রানা।
‘একটা কথা ভাবছিলাম…’
‘কী, রানা?’
‘যে-কোনখানে যেতে পারবে তুমি এখান থেকে। কেউ জানতে পারবে না তোমার অবস্থান।’
‘বুঝলাম না! অন্য কোথাও যাওয়ার প্রশ্ন আসছে কেন? ইন্দোনেশিয়ায় চলেছি না আমরা?’
‘কীসের মধ্যে গিয়ে পড়ছি, জানা নেই কারও। খুব খুশি হব, তুমি যদি থেকে যাও এখানে। কিংবা অন্য কোথাও গা ঢাকা দিতে চাও তো, বলো। টাকা দিয়ে দিচ্ছি।’
‘গা ঢাকা দেব! কী বলছ এসব?’
‘তোমার নিরাপত্তার জন্যেই বলছি।’
জোরের সঙ্গে ঘাড় নাড়ল সেলেনা। এমনভাবে রানার দিকে তাকিয়ে আছে, যেন মাথা খারাপ হয়ে গেছে প্রিয় মানুষটার।
‘বৃথাই কথা খরচ করছ তুমি, রানা। আমিই তোমাকে এনে ফেলেছি এই পাঁকের মধ্যে। আর এখন বলছ, তোমাকে একা ছেড়ে গর্তে লুকাব ইঁদুরের মত? ভুলে যাও, মিস্টার! কচি খুকি নই আমি। যা-ই ঘটুক না কেন, শেষ না দেখে পিছু হটছি না।’
এক মুহূর্ত সেলেনার দিকে তাকিয়ে থেকে, কাঁধ ঝাঁকাল রানা। বিড়বিড় করে বলল, ‘চেষ্টা তো করেছিলাম।’
প্লেনে ফিরে এল ওরা।
বাতাসের অভাবে গরম তাওয়া হয়ে আছে হ্যাঙারের ভিতরটা। পাত্তা দিল না রানা। যতটুকু পারা যায়, বিশ্রাম নিতে চায় ও। আগামী দুটো দিন তো ঘুম নেই কপালে।
.
ভোরের কিছু পরে ফের আকাশে উড়ল ব্রেযনেভ এসটি- ওয়ান। পাঁচ ঘণ্টাব্যাপী যাত্রার প্রথম পর্বের এ-ই শুরু।
জার্মানি পিছনে ফেলে ছুটছে ওরা পুবে পোলিশ সীমান্ত অভিমুখে। পোল্যাণ্ড গেল, ইউক্রেন এল। সবুজ চারণভূমি, ছোট ছোট গ্রাম আর শহর, পাহাড়চূড়ায় গির্জা, হ্রদ, বন- বনানী পিছিয়ে গেল নিচে। কৃষ্ণ সাগরের উত্তর উপকূলরেখা ধরে উড়ে যাওয়ার সময় জলের বুকে দেখা গেল সোনারোদের ঝিলিমিলি।
জর্জিয়ায় এসে কাঠখোট্টা, পাথুরে হয়ে উঠল দৃশ্যগুলো।
এর পর প্রচণ্ড ঝঞ্ঝার কবলে পড়ল বিমান। খেলনার মত ওটাকে নিয়ে লোফালুফি করতে লাগল ঝড়। ককপিটে কন্ট্রোল নিয়ে কুস্তি করছে রানা, মাথা ভর্তি উদ্বেগ নিয়ে পাশে বসে রইল সন্ত্রস্ত সেলেনা।
স্থানীয় সময় এগারোটার দিকে পৌঁছল ওরা তিবিলিসিতে। খারাপ আবহাওয়া সত্ত্বেও মিনিট কয়েকের বেশি হেরফের হয়নি শিডিউলের। ব্রেনেভ করপোরেশনের ট্যাব থেকে যখন রিফিউলিং সম্পন্ন হলো দ্বিতীয় বারের মত, ততক্ষণে আকাশ থেকে বিদায় নিয়েছে কালো মেঘ; ঝলমলে রোদ চারদিকে।
ঠিক পঁচাশি মিনিট পর আবার আকাশে উড়ল ওরা। এবার কোর্স সেট করেছে দক্ষিণে।
আগের মতই রানার সঙ্গে সামনে রয়েছে সেলেনা। ওদিকে জবুথুবু হয়ে পিছনেই ঘুম দিচ্ছে গুস্তাফ। প্লেনে ওঠার পর থেকে একবারও ওদের কোনও কাজে আসার চেষ্টা করেনি লোকটা।
ইঞ্জিনের অবিরাম গুঞ্জন আর উড়োজাহাজটার সম্মোহনী ভাইব্রেশন হয়তো ঘুমই পাড়িয়ে দিত রানাকে, যদি না মাথার মধ্যে খুঁচিয়ে চলত নিরাপত্তার দুশ্চিন্তা।
আর্মেনিয়া এল আর গেল। এর পর ইরানিয়ান আকাশসীমায় এসে সত্যিকার অর্থেই উদ্বিগ্ন হয়ে উঠল রানা। কখন না আবার মোলাকাত হয়ে যায় মিলিটারি ফাইটার জেটের সঙ্গে! সামান্য বেচাল দেখলেই গুলি চালাবে ওরা, কোনও ওয়ার্নিং ছাড়াই।
স্থলপথে গেলেও বিপদের সম্ভাবনা ছিল যথেষ্ট। নিয়ত অস্থির আর অগ্নিগর্ভ পরিস্থিতি সেখানে। হাজারো রকমের সশস্ত্র মিলিশিয়া গ্রুপ ছড়িয়ে রয়েছে গোটা দেশ জুড়ে। সিরীয় এবং অন্যান্য বিদ্রোহী বাহিনীর প্রশিক্ষণ চলছে কত যে গুপ্ত ঘাঁটিতে, তার কোনও ইয়ত্তা নেই। কোনও একজন স্নাইপারের নজরে পড়লেই হয়েছে! পয়েন্ট ফাইভ জিরো ক্যালিবারের অ্যান্টি-মেটেরিয়াল রাউণ্ডের শিকার হবে ওদের দুর্বল, সাঁজোয়াবিহীন ফিউযেলাজ। তার মানেই, ক্র্যাশ-ল্যাণ্ড।
শেষ পর্যন্ত অবশ্য ভিত্তিহীন বলে প্রমাণিত হলো রানার এই দুশ্চিন্তা। দীর্ঘ সময় অতিবাহিত হলেও গুলিবৃষ্টি কিংবা ধাওয়ার মুখে পড়ল না ওরা। তার পর যখন দিগন্তবিস্তৃত পাহাড়ি ল্যাণ্ডস্কেপ শুরু হলো নিচে, কিছুক্ষণের জন্য সুস্থির হয়ে বসার সুযোগ পেল রানা। ইরানের বিস্তীর্ণ সেন্ট্রাল মালভূমি সংলগ্ন আলপাইন-হিমালয়ান মাউন্টেইন সিস্টেমের চোখ ধাঁধানো ঊষর সৌন্দর্যে বিমোহিত সেলেনা চোখের পলক ফেলতেও ভুলে গেল।
‘অদ্ভুত সুন্দর!’ বলল ও শ্বাস চেপে। ‘জীবনে দেখিনি এরকম কিছু!
‘হ্যাঁ, সত্যিই ভালো লাগে ওপর থেকে দেখলে,’ একমত হলো রানা। ‘তবে সশরীরে কখনও যেতে চেয়ো না ওখানে। অতিথিদের পছন্দ করে না ওই এলাকা।’
‘মনে হচ্ছে, প্রচুর অভিজ্ঞতা তোমার এসব ব্যাপারে! বেশ তো… প্লেনটা তা হলে ক্র্যাশ করিয়ো না ওখানে, ঠিক আছে?’
‘সাধ্যমত চেষ্টা করব,’ কথা দিল রানা।
যখন মনে হচ্ছিল, শেষ নেই বুঝি বন্ধুর এ ল্যাণ্ডস্কেপের, ঠিক তখনই সমতল মরুভূমিতে রূপ নিতে শুরু করল দৃশ্যপট।
এখনও দক্ষিণে চলেছে ওরা। ওড়া যেন শেষই হবে না কোনও দিন। ইঞ্জিনের একঘেয়ে আওয়াজটা কান পেতে শুনলে কেমন জানি খাঁ খাঁ করে ওঠে মন। অত্যুজ্জ্বল সূর্যটা নিচের জমিনে নিখুঁত ছায়া ফেলেছে বিমানের।
দারুণ অবসাদ বোধ করছে রানা। ঘন ঘন ফিউল রিড- আউট চেক করে সজাগ রাখল নিজেকে। ঘুম তাড়াতে চোখ পিটপিট করছে বার বার।
‘কথা বলো আমার সাথে,’ বলতে বাধ্য হলো অবশেষে। বহু কাল পর শুনছে যেন নিজের কণ্ঠ। শুষ্কং কাষ্ঠং কোলা ব্যাঙের স্বর।
সেলেনারও বেহাল দশা।
‘কী নিয়ে কথা বলব, বলো তো, রানা?’ বলল ও অনুভূতিহীনভাবে।
‘টেসলা আর ফিজিকস ছাড়া যা মন চায়।’
‘কৌতুক চলবে?’
‘কৌতুক? তুমি?’
‘অত অবাক হচ্ছ কেন?’
‘না, মানে…
‘শুনেই দেখো না!’
‘ঠিক আছে, বলো, শুনি।’
‘সোভিয়েত কৌতুক এটা। … সৈনিকদের ক্লাস নিচ্ছিলেন ক্যাপটেন। হঠাৎ এক সৈনিক উঠে দাঁড়িয়ে জিজ্ঞেস করল, ‘স্যর, কুমির কি উড়তে পারে?’
‘না, পারে না,’ বলে, পড়ানোয় মন দিলেন ক্যাপটেন। ‘কিছুক্ষণ পর আবার বলে উঠল সৈনিকটি, ‘স্যর, কুমির কি উড়তে পারে?’
‘ক্যাপটেন একটু বিরক্ত হলেন। ‘যাদের বিচারবুদ্ধি হাঁটুতে, তাদের জন্যে বলছি— কুমির উড়তে পারে না। ‘
‘যথারীতি পড়াচ্ছেন তিনি। এর মধ্যে আবারও সৈনিকটির একই প্রশ্ন: ‘স্যর, কুমির কি উড়তে পারে?’
‘ক্যাপটেন এবার রেগে গিয়ে বললেন, ‘যাদের মাথায় গোবর ভরা, তাদের জন্যে বলছি—কুমির উড়তে পারে না… পারে না… পারে না!’
‘কিন্তু, স্যর, জেনারেল স্যর যে বললেন, কুমির উড়তে পারে!’ বলল সৈনিকটি।
‘কয়েক মুহূর্ত ভেবে নিলেন ক্যাপটেন। ‘ও, জেনারেল স্যর বলেছেন? সেক্ষেত্রে উড়তে পারে কুমির, তবে খুব নিচ দিয়ে।’‘
‘খাহ-খাহ-খাহ!’
‘ও কী, রানা! ওরকম করছ কেন?’
‘কেন, জানো না? রুশরা কিন্তু হা-হা করে হাসে না… ওরা হাসে খা-খা করে।’
‘যাহ!’ বিশ্বাস করল না সেলেনা।
‘সত্যি! রহস্যপত্রিকায় পড়েছিলাম।’
‘কার লেখা?’
‘বই নয়, ম্যাগাজিন। বাংলাদেশের। রিডার’স ডাইজেস্টের মত অনেকটা।’
‘ও। আরেকটা শুনবে?’
‘কেন নয়?’
‘গ্রীষ্মের ছুটিতে বাড়ি এসেছে এক সৈনিক। লনে বসে চা-নাশতা খাচ্ছে মা-বাবার সঙ্গে। এমন সময় অর্ধউলঙ্গ তিন তরুণী হেঁটে গেল বাসার সামনে দিয়ে। একদৃষ্টিতে সেদিকে তাকিয়ে রইল সৈনিকটি। বাবা-মা ভাবলেন, ছেলে বড় হয়েছে। এবার বিয়ে দেয়া দরকার। কিন্তু আক্কেলগুড়ুম হলো তাঁদের, যখন মেয়েগুলো চলে যাওয়া মাত্রই সৈনিকটি বলে উঠল, ‘দেখলে, বাবা, ওদেরকে? তিনজন একসাথে হাঁটছে, অথচ একজনেরও কদম মিলছে না!’‘
হা-হা করে হেসে উঠল এবার রানা। ‘নাহ, ভুল ভেবেছিলাম। প্রশংসাই করতে হয় তোমার সেন্স অভ হিউমারের।
‘থ্যাঙ্ক ইউ। চাঙা লাগছে একটু?’
‘অনেকটাই। তোমার কী অবস্থা?’
‘আগের চেয়ে ভালো।’
‘আচ্ছা… আমাদের সুইডিশ বন্ধুটি কী করছে, বলো তো!’
বকের মত গলা বাড়িয়ে বাল্কহেডের পার্সপেক্স উইণ্ডো দিয়ে উঁকি দিল সেলেনা। প্যাসেঞ্জার সেকশন থেকে কেবিনকে আলাদা করেছে কাঁচের মত স্বচ্ছ প্লাসটিকের জানালা।
একখানা উইণ্ডো সিটে শরীর ডুবিয়ে দিয়েছে লোকটা। কাঁধের উপর ঝুলে পড়েছে মাথাটা। চিপসের খালি প্যাকেট, দোমড়ানো ড্রিঙ্কের ক্যান আর দলা পাকানো ক’টা স্যাণ্ডউইচের মোড়ক পড়ে আছে পাশের আসনে।
‘আমাদের বেশির ভাগ রসদ সাঁটিয়ে বেঘোরে নাক ডাকাচ্ছে আবার,’ রিপোর্ট করল মেয়েটা। ‘ইচ্ছে করছে, ধাক্কা মেরে প্লেন থেকে ফেলে দিই ব্যাটাকে!’
হাসল রানা।
‘কোথায় রয়েছি, ব্যাখ্যা করবে একটু?’ জানতে চাইল সেলেনা।
বাঁয়ে আঙুল তাক করল রানা। ‘পাঁচ শ’ মাইলমত ওদিক গেলে আফগানিস্তান।’ পলকে চোখের সামনে দিয়ে ভেসে গেল যেন প্রাণের বন্ধু সোহেলকে উদ্ধার করে আনার ঘটনাটা।* তাক করল ডান দিকে। ‘আর এক শ’ মাইল এদিকে রয়েছে কুয়েত।’
[*রানা ৩৬৭, সহযোদ্ধা দ্রষ্টব্য।]
‘বালি ছাড়া তো কিছুই দেখছি না আমি!’ অনেকক্ষণ ধরেই বালির সমুদ্র পাড়ি দিচ্ছে ওরা।
অবশেষে অবসান ঘটল নীরস এই একঘেয়েমির। পারস্য উপসাগর স্বাগত জানাল ওদের। টানা মরুভূমির পর পরিষ্কার নীল আকাশের মত শান্ত সাগরের দিকে তাকিয়ে আশ্চর্য প্রশান্ত আর সজীব লাগল ওদের।
চুনকাম করা পাথরের বাড়িঅলা খুদে খুদে শহর আর বন্দরের উপর দিয়ে গর্জন তুলে উড়ে যেতে যেতে উপকূলরেখা স্পর্শ করল রানা। স্ফটিকস্বচ্ছ মহাসাগরে বিন্দুর মত দেখাচ্ছে ইয়ট আর মাছ ধরা নৌকাগুলোকে। নীলের বিপরীতে মুক্তোর মত ঝিকমিক করছে নগর-বন্দর।
আরও দক্ষিণে উড়ে চলল ওরা। কাতার পেরোল। আবু ধাবি পেরোল। তার পর উড়ল হরমুজ প্রণালীর উপর দিয়ে। পৃথিবীর মোট পেট্রোলিয়ামের পাঁচ ভাগের এক ভাগ নিয়ে দানবীয় সব সুপারট্যাঙ্কার চলেছে ওই জলপথে।
ব্যস্ত শিপিং রুটটাকে উপর থেকে দেখে মনে হচ্ছে, জলযান আর মিলিটারি কনভয়ের জট লেগেছে ওখানে।
শিগগিরই গাল্ফ অভ ওমানের প্রান্ত ধরে উড়ে চলল বিমান। প্রাচীন উপকূলীয় দুর্গ আর পাম গাছে ছাওয়া সৈকত ওদের নিচে।স্থানীয় সময় সন্ধ্যা ছ’টা পঁয়তিরিশে, জার্মানি ছাড়ার প্রায় বারো ঘণ্টা পর মাসকাট বন্দরনগরীর ছোট এক কমার্শিয়াল এয়ারবেইসের মাটি ছুঁল রানা। সাগর থেকে মাইল কয়েক ভিতরে ওটা।
এয়ার-কণ্ডিশনড প্লেন থেকে নামতেই ড্রাগনের নিঃশ্বাসের হলকা লাগল যেন ওদের শরীরে। কয়েক মিনিটেই টের পেল রানা, ঘামে ভিজে গায়ের সঙ্গে সেঁটে গেছে শার্টটা।
ভ্রমণক্লান্ত পাইলট আর কো-পাইলটের হাল হয়েছে যেন যান্ত্রিক বিহঙ্গটারও। ধুলোবালির প্রলেপ পড়েছে মসৃণ সাদা ফিউযেলাজে।
একমাত্র যে-লোকটিকে তাজা ও প্রাণবন্ত দেখাচ্ছে, সে হচ্ছে গুস্তাফ।
‘ঘুম হলো?’ কৌতুকের সুরে জিজ্ঞেস করল রানা। ‘আশা করি, টায়ার্ড হয়ে পড়েননি?’
‘আর বেশি স্যাণ্ডউইচ নেই প্লেনে!’ এমনভাবে বলল লোকটা, যেন স্যাণ্ডউইচের অভাবে মরতে চলেছে ওরা।
‘চিন্তায় ফেলে দিলেন,’ বলল রানা রগড় করে, যদিও মুখখানা গম্ভীর।
মহা ব্যস্ততা এয়ারবেইস জুড়ে। ছোটখাটো প্রপেলার প্লেন থেকে শুরু করে লিয়ার জেট পর্যন্ত হরেক জাতের এয়ারক্রাফট কেবল আসছে আর যাচ্ছে। রিফিউলিং ডকের কাছে, নিচু এক ছায়াঢাকা দালানে বসার ব্যবস্থা। কড়া রোদ থেকে গা বাঁচিয়ে পাইলট, ক্রু আর প্যাসেঞ্জাররা শরীর জুড়াতে পারে বরফ মেশানো কফিতে চুমুক দিয়ে। রানাদেরও দু’হাত তুলে ডাকছে যেন সুদৃশ্য লাউঞ্জ।
তেল ভরা দেখতে দেখতে রানার মনে হতে লাগল, রৌদ্রতপ্ত অ্যাসফল্ট গর্ত খুঁড়ছে জুতোর তলায়। বিশ্রামের জন্য মনে মনে তড়পাচ্ছে ও। ঘণ্টা কয়েক চোখ না বুজলে চলছে না আর!
কিন্তু আভগ্যাসের শেষ কয় গ্যালন যখন পাম্প করা হচ্ছে, দূরের এক গেট দিয়ে দ্রুত বেগে ঢুকতে দেখল রয়্যাল ওমান পুলিসের একটা জিপ গাড়িকে।
সামনের সিটে উদ্ধত ভঙ্গিতে বসা অফিসারের চোখে কালো চশমা। মাথায় চূড়াঅলা ক্যাপ। খুব সম্ভব ক্যাপটেন লোকটা। ভারি অস্ত্রশস্ত্র নিয়ে পিছে বসেছে খাকি ‘উর্দি পরা জনা পাঁচেক গুণ্ডা টাইপের লোক। দেখে মনে হয়, ভালোই বোঝে ওরা নিজেদের কাজকর্ম।
তীক্ষ্ণ, কর্কশ আওয়াজ তুলে থামল গাড়িটা শ’খানেক গজ তফাতে। প্রাইভেট এক সেসনা পাইলটের টুটি চেপে ধরার জন্য নেমে এল সবাই জিপ থেকে। মিনিট পনেরো আগে ল্যাণ্ড করেছে প্লেনটা।
সেসনার কাগজপত্র পরীক্ষা করছে ওরা, সেই সঙ্গে চলছে অসহ্য হম্বিতম্বি। রাইফেল বাগিয়ে ধরে বিমানে উঠে পড়ল তিন গুণ্ডা। ভাবভঙ্গি দেখে মনে হচ্ছে, হাতেনাতে ধরতে চলেছে এক ঝাঁক টেররিস্টকে।
এর পর যেটা হতে পারে—প্রবল উৎসাহে এক দল স্টাট্রুপার তালাশ শুরু করবে এসটি-ওয়ানের ভিতর। সঙ্গে আনা অস্ত্রগুলোর ব্যাপারে জেরায় জেরবার করবে ওকে। একটা প্রশ্নেরও সন্তোষজনক জবাব দিতে পারবে না রানা।
‘আমার মনে হয়, দরকারের চাইতেও বেশি সময় পার করে ফেলেছি এখানে,’ বলল ও সেলেনাকে।
আবার উঠে বসল রানা পাইলট সিটে। এক ঘণ্টাও হয়নি, বেইসে এসেছে ওরা।
এবার দক্ষিণ-পুবে ঘুরিয়েছে ও বিমানের মুখ। আরব সাগরের উপর দিয়ে ভারতের দিকে যাত্রা এবার। বারো শত পঞ্চাশ নটিকাল মাইলের জার্নি।
ওমান কোস্টলাইন ছোট হয়ে এল পিছনে। যাত্রাপথে ওটাই শেষ ভূখণ্ড। আরও কিছুক্ষণ দেখা গেল উপকূলরেখা, তার পর আবছা হয়ে মিলিয়ে গেল।
পানির উপর দিয়ে গর্জন ছেড়ে উড়ে চলেছে ছোট্ট এয়ারক্রাফট। বিশাল এক আগুনের গোলার রূপ নিয়ে সূর্য ডুবছে পশ্চিম দিগন্তে। ঝিলিমিলি লাল আর সোনালি রঙে রাঙিয়ে দিয়েছে কালচে হয়ে আসা সাগরের একাংশ।
এক সময় নেমে এল অন্ধকার।
চাঁদের আলোর সঙ্গে ঝিকমিক করা ন্যাভিগেশন লাইট আর ইন্সট্রুমেন্টের আভায় আবছাভাবে আলোকিত হয়ে আছে ককপিট
বয়ে চলেছে সময়। মাঝে মধ্যে উড়ে যাচ্ছে ওরা জাহাজের উপর দিয়ে। এতটাই ক্লান্ত যে, কথা বলছে না তেমন একটা।
হঠাৎ কাঁধের উপর সেলেনার হাতের স্পর্শে চমকে উঠল রানা। উপলব্ধি করল, বুকের সঙ্গে লেগে আসছিল থুতনি।
চোয়াল শক্ত হলো রানার। প্রচণ্ড ইচ্ছাশক্তি খাটিয়ে জাগ্রত রাখল নিজেকে।
পেরিয়ে গেল দু’টি ঘণ্টা। সামনে ছড়ানো অনন্ত, কালি মাখা মহাসাগর ছাড়া আর কিছুর যেন অস্তিত্ব নেই পৃথিবীতে। সমস্ত ভূখণ্ড তলিয়ে গেছে মৃত্যুর মত অন্ধকার সমুদ্রের অতলে, আর ওরা উড়ে উড়ে ডাঙা খুঁজে বেড়াচ্ছে, খুঁজছে আশ্রয়—এমনই এক বিমূর্ত অনুভূতির খেলা চলছে রানার মনের মধ্যে।
‘দুঃখিত, সঙ্গী হিসেবে খুব একটা সুবিধার নই আমি, ‘ বিড়বিড় করে বলে, ঘাড় ঘোরাল সেলেনা। ‘নিজেও কোনও মতে খুলে রেখেছি চোখ দুটো।’
ইন্সট্রুমেন্ট প্যানেলের সবজে আভায় মেয়েটার হাসিমুখ দেখতে পেল রানা।
‘পিছনে গিয়ে খানিকক্ষণ ঘুমিয়ে নাও গে,’ বলল রানা মমতা ভরা কণ্ঠে।
‘না।’ জোরের সঙ্গে মাথা নাড়ল মেয়েটা। ‘এখানেই থাকছি আমি। যদি কোনও প্রয়োজন হয় তোমার।’
‘হুম… প্রয়োজন…’ ফাঁকা গলায় আওড়াল রানা।
শুরুতে সরল রেখার মত কালো দিগন্তের উপর আলোর আভা চোখে পড়ল ওদের। ধীরে ধীরে সাগরের বুক থেকে মাথা জাগাতে শুরু করল যেন মুম্বাই শহরের বিস্তীর্ণ আলোকমালা।
কোর্স ঠিক রেখে উড়ে চলল ওরা শহরের দক্ষিণ প্রান্ত ধরে। রাত একটার কিছু আগে ন্যাভিগেশন যন্ত্রপাতিগুলো জানিয়ে দিল রানাকে, বিমান এগোচ্ছে বেঙ্গালুরুর রামা- নগরমের এয়ারস্ট্রিপের দিকে।
স্ট্রিপের চারদিকের উঁচু উঁচু গাছগুলোর জন্য প্রায় গোত্তা দিয়ে নামতে হলো কায়দা করে। এমন হাঁপিয়ে উঠেছিল রানা, খেয়ালই করল না রানওয়ে লাইটের দিকে। তবে দ্বিতীয় বারের চেষ্টায় নিরাপদেই নামাতে পারল প্লেনটা। ওটা যখন নেমে আসছে, রানার বাহু আঁকড়ে ধরে থাকল সেলেনা।
অবশেষে কন্ট্রোল থেকে নিজেকে মুক্ত করতে পারল রানা। এতক্ষণে বিশ্রাম পেল শ্রান্ত-ক্লান্ত স্নায়ু আর পেশিগুলো।
এডেকা মার্কেট থেকে কেনা শেষ স্যাণ্ডউইচটা গিলতে গিলতে রীতিমত উপেক্ষা করল ও গুস্তাফকে। খাওয়া শেষে নেতিয়ে পড়ল আরামদায়ক প্যাসেঞ্জার সিটে। পুরোপুরি নিঃশেষিত ও। অনুভব করছে, ধীরে ধীরে মন থেকে মিলিয়ে যাচ্ছে টেনশন। চোখ দুটো বোজার সঙ্গে সঙ্গেই হারিয়ে গেল স্বপ্নহীন শূন্যতার কোলে।
ঘুম ভাঙার পর, চোখ দুটো মেলেই পাশের সিটে সেলেনাকে দেখতে পেল রানা। ভোরের প্রথম আলো চুইয়ে ঢুকছে ডিম্বাকৃতি পোর্টহোল জানালা দিয়ে।
‘খুব সুন্দর জায়গা।’ হাসল মেয়েটা। ‘গায়ে হাওয়া লাগাতে যাচ্ছি আমি। বেরোতে চাও নাকি হাতপা খেলানোর জন্যে?’
উদীয়মান সূর্যের সোনালি আভার ঔজ্জ্বল্যে মলিন হয়ে আসছে তারাগুলো। গাছগাছালির মাঝ দিয়ে প্রাতঃভ্রমণ করতে করতে ফুসফুস ভরে নিল ওরা চনমনে, তাজা বাতাসে।আবার যখন উড়ল প্লেনটা, গাছপালার মাথায় উঠে আসা সূর্যটা এরই মধ্যে গনগনে তপ্ত হয়ে উঠেছে।
যতটুকু সম্ভব, ফিউল নিয়েছে ওরা ছোট্ট এয়ারফিল্ড থেকে। মনে মনে সন্তুষ্ট রানা। যথেষ্ট নেয়া হয়েছে তেল … যথেষ্টর চাইতেও বেশি।
মাঝসকালের মধ্যে পিছনে ফেলল ওরা ভারতের দক্ষিণ উপকূল। বঙ্গোপসাগর পেরিয়ে যাত্রা শুরু হলো সবুজ-নীল ঝিলমিলে মহাসাগরের উপর দিয়ে। শ্রী লঙ্কার দুরন্ত কিশোরেরা জেলেনৌকা থেকে হাসিমুখে হাত নাড়তে লাগল গর্জনশীল এয়ারক্রাফটটার উদ্দেশে। কয়েক ঘণ্টা পর সুমাত্রার পশ্চিম উপকূলে ঢোকার আগপর্যন্ত শ্রী লঙ্কাই শেষ ভূখণ্ড।
সফরের অন্তিম অধ্যায় চলছে এখন।
টুইন ইঞ্জিনের একটানা গর্জনে কেমন জানি তন্দ্রা লেগে আসে। কোর্স, স্পিড আর আলটিচ্যুডের অবিরাম মনিটরিং; পান্নারঙা গম্বুজের মত নির্মেঘ আকাশ আর পাশে সেলেনার উপস্থিতিতে কোথায়, কী উদ্দেশ্যে চলেছে, মাঝে মাঝে ভুলেই যাচ্ছে রানা। অদ্ভুত ব্যাপার! মনে হচ্ছে, চিরটা কাল কাটিয়ে দেয় এভাবে! স্বচ্ছ, উষ্ণ মহাসাগরের উপর দিয়ে স্রেফ উদ্দেশ্যহীন উড়ে চলা। এই পথ যদি না শেষ হয় …
অবশ্য দুপুরের পর পরই মিলিয়ে গেল এই উড়ু উড়ু ভাবনা। ফিরে এল রানা বাস্তবে। সুমাত্রার গ্রীষ্মমণ্ডলীয় ল্যাণ্ডস্কেপের আভাস দেখা যাচ্ছে দিগন্তে।
একেবারে গায়ের উপর এসে পড়ার আগপর্যন্ত টেরই পেল না ওরা ফাইটার প্লেনের উপস্থিতি। রণসজ্জায় সজ্জিত, ইন্দোনেশীয় এয়ার ফোর্সের মার্কা মারা এক জোড়া এফসিক্সটিন দু’পাশ দিয়ে উড়তে লাগল এসটি-ওয়ানের সমান্তরালে। থ্রটল অফ করে ঘেরাও করল ওদের। গণ্ডি ছোট করে আনছে ছোট্ট, সাদা টার্বোপ্রপের। চড়ুই পাখিকে কবজা করেছে যেন দুই বাজ।
স্টারবোর্ডে বসা পাইলটের ভাইযার পরা চেহারা আর জেট থেকে বেরোনো তপ্ত, ঘন ধোঁয়া স্পষ্ট দেখতে পাচ্ছে রানা ককপিটের জানালা থেকে।
আশঙ্কায় ফ্যাকাসে হয়ে ঘুরে তাকাল সেলেনা। ‘রানা!’
কোনও প্রত্যুত্তর করল না ও। এরই মধ্যে যোগাযোগ করেছে রেডিয়োতে।
ক’মুহূর্ত পর হেডসেটের কঠোর, কর্তৃত্বপূর্ণ ভাষাটা রূপান্তরিত হলো ইংরেজিতে। ততক্ষণে অবশ্য বক্তব্যের সারমর্ম বোঝা হয়ে গেছে রানার
‘ক্-কী চাইছে ওরা?’ চক্ষু চড়কগাছ মেয়েটার।
‘ওদের আকাশসীমায় প্রবেশের অনুমতির প্রমাণ দেখতে চাইছে। এক্ষুণি দেখাতে না পারলে বাধ্য হবে ল্যাণ্ড করাতে।’
‘ল্যাণ্ড করাবে?, কোথায়?’ ঠোঁট কামড়াল সেলেনা অগ্রসরমান দ্বীপটার কোস্টলাইনের দিকে তাকিয়ে। সৈকতের কিনারায় বিশাল এক গ্রীষ্মমণ্ডলীয় অরণ্যের ঠাসবুনট। ‘এটা কি করতে পারে ওরা?’
‘কে বলেছে, পারে না?’ পাল্টা বলল রানা। ‘আকাশ থেকেই নিশ্চিহ্ন করে দিতে পারে হুমকি মনে করলে।’
ক্ষিপ্ত কণ্ঠটা খ্যানখ্যান করে উঠল রানার কানে: ‘আমাদের নির্দেশ যদি না মানেন, বাধ্য হব প্রাণঘাতী হামলা চালাতে। আবারও বলছি, বাধ্য হব প্রাণঘাতী হামলা চালাতে।’
কথাটা বিশ্বাস করল রানা। রোটারি মেশিন ক্যাননের ট্রিগার আলতো স্পর্শ করলেই মুহূর্তের মধ্যে হাজার টুকরো হবে এসটি-ওয়ান। সলিল-সমাধি ঘটবে সবার।
‘কী করবে, রানা?’ শ্বাস আটকে জিজ্ঞেস করল সেলেনা।
‘এমন নয় যে, ছুটে পালাতে পারব ওদের খপ্পর থেকে।’ কণ্ঠস্বর শান্ত রয়েছে রানার। ‘সেকেণ্ডে ছ’শ’ ছিয়াশি মিটারের বেশি স্পিডে চলতে পারে ওগুলো। বলতে পারো, সবচেয়ে দ্রুতগামী আকাশযানের সমকক্ষ প্রায়। আর ওদের চাইতে ভালো অস্ত্রপাতি রয়েছে আমাদের কাছে, সেটাও তো নয়।’ ঠোঁটে ঠোঁট চাপল ও। লম্বা শ্বাস ফেলে রেডিয়োর টক বাটনে চাপ দিয়ে বলল, ‘কপি। দিস ইজ সিয়েরা ইনডিগো ফোর-টু- নাইন-ওহ। আনন্দের সঙ্গে নির্দেশ পালন করছি। কোর্স চেঞ্জ করার জন্যে রিরুটেড ডেস্টিনেশন জানান দয়া করে। ওভার।’
‘এসকোর্টটাকে অনুসরণ করে চলুন পেকানবারুর এয়ার ফোর্স কমাণ্ড বেইসে, আদেশ করা হলো রেডিয়োতে। ‘এসকোর্টের সঙ্গেই থাকতে হবে আপনাদের। একটুও সরবেন না কোর্স থেকে। আবার বলছি, একটুও সরবেন না কোর্স থেকে। নয় তো বাধ্য হব গুলি করতে।’
‘বোঝা গেছে, দুলাভাইয়েরা।’ টক বাটন চাপল রানা। ‘কপি দ্যাট। আগে বাড়ুন।
ঝলমল করছে সুমাত্রা উপকূল। প্রতি মুহূর্তেই এগিয়ে আসছে ওদের দিকে। বন্দরের দিকে কয়েক ডিগ্রি কোর্স বদলে নিল ফাইটার বিমান দুটো। নিতান্ত অনিচ্ছায় সেই কোর্স ফলো করতে হলো রানাকে। আর কোনও বিকল্প নেই এ ছাড়া। উঁহুঁ… একদমই না!
‘বেইসে পৌঁছনোর পর কী ঘটতে পারে, রানা?’ সেলেনার কোঁচকানো ভ্রু যেন স্বাভাবিক হবে না কোনও দিন।
‘নির্ভর করছে নতুন এই দোস্তোদের সহনশীলতার ওপর,’ জবাব দিল রানা। ‘পশ্চাদ্দেশ অক্ষত রেখেই ছেড়ে দিতে পারে। নয় তো পারে হাতে লোহার চুড়ি পরাতে।’
‘অস্ত্রগুলো!’ পাংশু হয়ে গেছে সেলেনা।
মাথা ঝাঁকাল রানা। ‘হ্যাঁ। হালকাভাবে নেবে না ওটাকে। কোনও মেঘের মধ্যে যদি ঢুকে পড়া যেত, ওদের চোখের আড়ালে ফেলে দিতে পারতাম ওগুলো। সেটাই ভালো হবে বোধ হয়।’ দিগন্তে চোখ বুলাল ও। যত দূর দেখা যায়, মেঘের চিহ্নও নেই।
ধ্যাত্তেরি! আক্ষেপ করল মনে মনে। একেবারে মাঠে মারা গেল পরিকল্পনাটা।
‘কোনও রাস্তাই কি খোলা নেই ওদের হাত থেকে নিষ্কৃতি পাওয়ার?’ আকুল হয়ে জানতে চাইল সেলেনা।
‘প্লেন থেকে লাফ দিতে পারি।’
আরও মুখ শুকিয়ে গেল মেয়েটার। ‘ভালো বুদ্ধি নয় এটা, তা-ই না?’
‘ঠিক,’ স্বীকার করল রানা। ‘আদর্শ বুদ্ধি বলা যায় না এটাকে।’
গুস্তাফকে দেখা গেল কেবিনের দরজায়। ঝুলে পড়েছে চোয়াল। চেহারায় নানা রঙের খেলা।
‘দুটো মিলিটারি ফাইটার উড়ছে বাইরে!’ এমনভাবে বলল লোকটা, যেন ব্যাপারটা এখনও জানে না ওরা।
‘আমরাও ভাবছিলাম, খেয়াল করেছেন কি না…’ জবাব দিলেও, গুস্তাফের দিকে মনোযোগ নেই রানার। আরও অনেক কিছু খেলা করছে ওর মগজে। তাজা ফুল সারা দিন রোদে ফেলে রাখলে যেরকম শুকিয়ে আসে, ঠিক তেমনি মুখ শুকিয়ে এল ইন্সট্রুমেন্টের দিকে তাকিয়ে।
‘সেলেনা!’ ডাকল ও, ‘কমপিউটারে দেখবে একটু পেকানবারু এয়ার বেইসটা?’
কিবোর্ডের দিকে ফিরে ট্যাপ করা শুরু করল সেলেনা। ‘বানানটা কী? লাগবে না… পেয়েছি!’
‘এবার কো-অর্ডিনেট দাও মেইন সিস্টেমে, যাতে নতুন কোর্স সেট করতে পারি।’
কয়েক মুহূর্ত পর, সামনের প্যানেলে ফুটে উঠল ডেটা। ‘সম্ভবত সমস্যায় পড়তে চলেছি আমরা,’ বলে উঠল রানা।
‘আহ…’ ঢোক গিলল সেলেনা। ‘আমি তো জানতাম, এরই মধ্যে সমস্যায় রয়েছি আমরা।’
‘ওটা তো পুরানো সমস্যা, শুরু হবে এয়ার বেইসে পৌঁছুনোর পর। আর এটা শুরু হচ্ছে ওখানে পৌঁছুনোর আগেই।’
‘আগে মানে?’ ঠিক বুঝতে পারল না সেলেনা।
‘মেডান পৌঁছুনোর মত পর্যাপ্ত ফিউল নিয়ে ভারত ছেড়েছি আমরা, ব্যাখ্যা করল রানা। ‘কিন্তু সমুদ্র থেকে দু’শ’ মাইল দূরে এই পেকানবারু। অত দূর পর্যন্ত যেতে পারবে না প্লেনটা।’
‘কী হবে তা হলে?’ চোখ পিটপিট করল সেলেনা। সমস্যার স্বরূপটা এবার হৃদয়ঙ্গম হলেও মনে আসতে দিল না ভয়ঙ্কর ভাবনাটা।
‘ফিউল ছাড়া প্লেন উড়বে না…’ তাকাল রানা মেয়েটার চোখে।
‘তার মানে… তার মানে… ক্র্যাশ করতে চলেছে এসটি- ওয়ান?’
চোয়াল কঠিন হলো রানার। ‘যদি না তার আগেই গুলি করে ফেলে দেয় আমাদের!’সুমাত্রা কোস্টলাইনের উপর দিয়ে উড়ে চলেছে ওরা, ঢেউ খেলানো সবুজ ল্যাণ্ডস্কেপ পাড়ি দিয়ে চলেছে ইনল্যাণ্ডের দিকে। মিনিটের পর মিনিট পেরিয়ে যাচ্ছে… কেউ কোন ও কথা বলছে না। ছোট্ট এসটি-ওয়ান আর ওটার প্রকাণ্ড দুই দিশারীর নিচ দিয়ে পিছে পড়ছে ইতস্তত গড়ে ওঠা শহর, দালানকোঠা, ইণ্ডাস্ট্রিয়াল স্থাপনা আর কেটে উজাড় করা ট্রপিকাল ফরেস্টের ছোট-বড় ফালি।
‘কিছু একটা করতেই হবে আমাদের!’ কম্পিত কণ্ঠে গুঙিয়ে উঠল গুস্তাফ।
‘দিস ইজ সিয়েরা ইনডিগো ফোর-টু-নাইন-ওহ।’ আবার রেডিয়ো সচল করেছে রানা। ‘ফিউল শর্ট আমাদের। সনির্বন্ধ অনুরোধ করছি কাছের ল্যাণ্ডিং সাইটে কোর্স ডাইভার্ট করার। ওভার।’
ফিরতি বার্তা এল কয়েক সেকেণ্ড পর। ‘নেগেটিভ, সিয়েরা ইনডিগো ফোর-টু-নাইন-ওহ। যেভাবে চলেছেন, চলুন। ওভার।’
‘বলা যত সহজ, করা তত সহজ নয়, ভ্রাতা,’ বিড়বিড় করে স্বগতোক্তি করে, নিম্নমুখী ফিউল গজ দেখল রানা।
দীর্ঘক্ষণ স্নায়ুবিনাশী টান টান নীরবতা বিরাজ করল ককপিটে। প্যাসেঞ্জার আইলে অস্থিরভাবে পায়চারি করছে, আর দাঁত দিয়ে নখ কাটছে গুস্তাফ।
কো-পাইলট সিটের আর্মরেস্ট দুটো এতটাই জোরে আঁকড়ে ধরেছে সেলেনা, রক্ত সরে গিয়ে সাদা দেখাচ্ছে আঙুলগুলো।
ঠায় তাকিয়ে রানা সামনের দিকে। পাগলা ঘোড়ার দৌড় চলছে মনের মধ্যে।
পুরোটা সময় ওদের দু’পাশে আঠার মত লেগে রইল এফসিক্সটিন। সরিয়ে নিয়ে যাচ্ছে মূল ফ্লাইট পাথ থেকে।
আরও আধঘণ্টা পর, দৃষ্টিসীমার বহু দূর দিয়ে মেডান ছাড়িয়ে গেল ওরা। কয়েক মাইল উত্তর-পুবে ওটা।
রক্ত ঠাণ্ডা হয়ে এল রানার। পুরোপুরি সঠিক ছিল ওর ফিউল. ক্যালকুলেশন। প্রতি মিনিটেই গজ নামতে নামতে এগিয়ে যাচ্ছে ডেঞ্জার জোনের দিকে। হিসাব ভুল হওয়ার শেষ সম্ভাবনাটাও বিদায় নিয়েছে ইতোমধ্যে।
নাহ, পারবে না ওরা!
‘গন্তব্যে পৌঁছুতে অপারগ আমরা,’ আরেক বার রেডিয়োতে চেষ্টা করল রানা। ‘আবার বলছি, অপারগ আমরা গন্তব্যে পৌঁছুতে। পরিস্থিতি গুরুতর। বিকল্প ল্যাণ্ডিং প্রয়োজন…’ ফিউল রিড-আউট দেখে নিল ও চট করে। ‘বিকল্প ল্যাণ্ডিং প্রয়োজন দশ মাইলের মধ্যে। ওভার।
‘সিয়েরা ইনডিগো ফোর-টু-নাইন–ওহ, সতর্ক করা হচ্ছে আপনাদের!’ অনমনীয় কণ্ঠটা আরও একবার খরখর করে উঠল রানার এয়ারপিসে। ‘কোর্সের সামান্য বিচ্যুতি দেখলেই পরিণতি হবে মারাত্মক। ওভার।’
‘এবার?’ শ্বাসরুদ্ধ স্বরে জানতে চাইল সেলেনা।
না-বাচক মাথা নাড়ল রানা। ‘কো-অপারেট করবে না ওরা। ভাবছে, কোনও চাল চালছি আমরা। জানে, এমন সব জায়গায় নামতে পারব আমরা, যেটা ওরা পারবে না। পান থেকে চুন খসলেই ধরে নেবে ওরা, কোনও ধরনের ছলচাতুরি করছি। সঙ্গে সঙ্গে শুরু হয়ে যাবে গোলাগুলি।’
খ্রিস্টনাম জপল সেলেনা। ‘কিছু একটা উপায় নিশ্চয়ই রয়েছে! বিপ-বিপ আওয়াজটা কীসের, রানা?’
কিছুক্ষণ ধরে ইন্সট্রুমেন্ট প্যানেলে ঝলসাতে থাকা হলদে- বাদামি ওয়ার্নিং লাইটটা টকটকে লালে রূপ নিয়েছে এখন।
‘ক্রিটিকাল ফিউল অ্যালার্ট’ বোঝাল রানা। ‘মিস্টার সিকান্দার! ধুরো… মিস্টার ভিকান্দার!’ ডাকল ও চিৎকার করে। ‘এবার সিটবেল্টটা বেঁধে নিয়ে বসুন দয়া করে!’
‘রানা’ ভয়ে পানি চলে এসেছে সেলেনার চোখে।
‘কিচ্ছু হবে না!’ বুশ-ফায়ারের মত বাড়তে থাকা উদ্বেগটাকে কণ্ঠে ফুটতে দিল না রানা। চোখ রাখল ককপিটের জানালায়। নিবিড় সবুজ পাতার চাঁদোয়া ঝাপসা দৃশ্যের মত ছুটে যাচ্ছে নিচ দিয়ে। জঙ্গলাকীর্ণ উপত্যকা আর পাহাড়ের গলিঘুঁজি সবখানে। হারিয়ে যেতে পারে ও এই গোলকধাঁধার মধ্যে। কিন্তু না, নিরাপদ নয় সেটা… উঁহু, একদমই না!
শুরু হলো পোর্ট ইঞ্জিনের তোতলামি। বুড়ো মানুষের মত খক্কর-খক্কর কাশতে কাশতে শেষে একদমই চুপ হয়ে গেল।
এবং সবাইকে চমকে দিয়ে স্থির হয়ে গেল ডান দিকের প্রপেলার। তীক্ষ্ণ বিপ বিপ আওয়াজটা পরিণত হয়েছে এখন জেদি বাচ্চার চিল-চিৎকারে। মহাবিপদসঙ্কেত ঘোষণা করছে লাল বাতি।
কন্ট্রোলের মধ্য দিয়ে বিকলাঙ্গ এয়ারক্রাফটের বুকের কাঁপুনি অনুভব করল রানা হাড্ডি-মজ্জায়। ডান দিকের ডানার নিচের দিকে কাত হয়ে যাওয়া ঠেকাতে যুঝছে ও প্রাণপণে।
‘বাঁচাও, ঈশ্বর!’ খাবি খাচ্ছে সেলেনা।
দূরের সিট থেকে ভেসে এল বেকায়দাভাবে আড়ষ্ট হয়ে থাকা গুস্তাফ ভিকান্দারের আতঙ্কিত চিৎকার।
‘কিচ্ছু হবে না!’ আবার আওড়াল রানা দাঁতের ফাঁক দিয়ে। জানে, মিছেই অভয় দিচ্ছে ও। পাগলা হয়ে গেছে ফিউল গজ। আলটিচ্যুড হারাচ্ছে এসটি-ওয়ান। পৃথিবীর কোনও শক্তিই তেরছাভাবে ডাইভ দেয়া ঠেকাতে পারবে না ওটার।
কান ঝালাপালা হওয়ার অবস্থা অ্যালার্মের বিদারিত আওয়াজে। ঘুসি মেরে লাল বাতি নিভিয়ে দিল রানা। তাতেও বন্ধ হলো না গা রি-রি করা বিপিং।
তার পর ইন্তেকাল করল স্টারবোর্ড ইঞ্জিনও। ভয়ানক আতঙ্ক নিয়ে তাকাল রানা অচল হয়ে যাওয়া প্রপেলারের দিকে।
ভীতিকর নীরবতার মাঝে নিচের দিকে রওনা হয়েছে এয়ারক্রাফট!
সঙ্গে সঙ্গে রেডিয়ো এয়ারপিসে লাগাতার আসতে লাগল কোর্স অক্ষুণ্ণ রাখার সতর্ক-নির্দেশ।
কান থেকে হেডসেট খুলে ছুঁড়ে ফেলল রানা। কিছুই আর করার রইল না ওর! শক্ত হয়ে উঠেছে শরীরের সমস্ত মাংসপেশি। বরফের মত জমাট বেঁধে যেতে চাইছে কলজের পানি।
অনিবার্য পতন শুরু হয়েছে ওদের!
খাড়া ডাইভ দিয়ে জঙ্গলের মাথায় আছড়ে পড়ল পঙ্গু এয়ারক্রাফট। এমন ভয়াবহ মড়মড় আওয়াজ উঠল ডালপালা চুরমার হওয়ার, ফেড়ে ফেলা হচ্ছে যেন ফিউযেলাজের পেট। তার পর আচমকাই; যেখানে ভেবেছিল, খণ্ডবিখণ্ড হতে চলেছে ওরা অ্যাভিয়েশন ফিউলের প্রচণ্ড বিস্ফোরণে; ফুড়ত করে সেখানে অদৃশ্য হয়ে গেল সবুজ চাঁদোয়া। জমিনের বদলে সাঁই সাঁই করে উঠে আসতে লাগল সুপ্রশস্ত জলবিস্তার। রৌদ্রালোকে ঝিকমিক করছে ছোট ছোট দ্বীপের মালা গলায় পরে।
পলকে বুঝে ফেলল রানা, কোথায় নামছে ওরা। পৃথিবীর সবচেয়ে বড় ভলকানিক লেক এটা। এক শ’ কিলোমিটার দীর্ঘ, আর তিরিশ আর তিরিশ কিলোমিটার চওড়া এই হ্রদটার নাম—টোবা; সত্তর হাজার বছর আগেকার প্রলয়ঙ্কর অগ্ন্যুৎপাতের ফলে এর জন্ম।
কস্মিনকালেও ভাবেনি রানা, বিমান নিয়ে কখনও ঝাঁপ দিতে হবে এই হ্রদের মধ্যে! কিন্তু এটাই ওদের একমাত্র সুযোগ। অকিঞ্চিৎকর হলেও, বেঁচে যাওয়ার সম্ভাব্য সুযোগ!
‘কিছু একটা ধরে বসো!’ চিৎকার করে বলল ও গলার রগ ফুলিয়ে।
বন্দি বিমানকে কোর্স থেকে সরতে দেখে সঙ্গে সঙ্গে অ্যাকশনে গেল এফসিক্সটিন। বিদ্যুদ্‌গতি আর কান ফাটানো আওয়াজ তুলে সাঁই করে আকাশের দিকে উঠে গেল ফাইটার জেট দুটো। উপরে উঠে বাতাসে ফাঁস রচনা করে ছুটে এল আবার টার্বোপ্রপের দিকে। ককপিটের ভিতর অস্ত্র প্রস্তুত করছে পাইলট দু’জন, ছিন্নভিন্ন করে ফেলবে অবাধ্য চড়ুই পাখির সমতুল্য শিকারকে।
এসব কিছুই বলতে গেলে জানে না রানা। ও কেবল দেখছে, অবিশ্বাস্য গতিতে শীতল আলিঙ্গনে বাঁধতে ছুটে আসছে রোদ-ঝলমল হ্রদ।
সংঘর্ষের প্রচণ্ডতা কমাবার জন্য ডাইভের অ্যাঙ্গেলটা পঁয়তাল্লিশ ডিগ্রির কাছাকাছি ধরে রাখার আপ্রাণ চেষ্টা করছে রানা।
কাছিয়ে আসছে… দ্রুত বেগে কাছিয়ে আসছে লেক টোবা! আরও কাছে… আরও!
তীব্র ঝাঁকুনির জন্য প্রস্তুত হলো ওর দেহ।
বুকের অতল তল থেকে উঠে এল সেলেনার আর্ত- চিৎকার।
বোবা হয়ে গেছে গুস্তাফ ভিকান্দার।
সশব্দে আছড়ে পড়ল ওরা ধাবমান স্রোতের বুকে!বুলেটের মত লেকের সারফেস বিদীর্ণ করল এয়ারক্রাফটের নাক। যতটা ভেবেছিল, তার চেয়ে অনেক জোরালোভাবে সিটবেল্টের মধ্যে ঝাঁকিয়ে দিল ওদেরকে ক্র্যাশ-ল্যাণ্ডিঙের ধাক্কা। ভুস করে জলের নিচে তলিয়ে গেল ককপিটের জানালা।
মুহূর্তের ভগ্নাংশের জন্য মনে হলো রানার, ওদের ঘাড় ভাঙতে চলেছে প্লেনটা হ্রদের তলদেশে আছড়ে পড়ে। কিন্তু না! পানি স্পর্শ করার আগেই বিমানের নাক বেশ খানিকটা উঁচু করে ফেলতে পেরেছে ও জলসমতলের প্রায় সমান্তরাল হয়ে নেমেছে ওরা লেক টোবায়।
দু’পাশে পানি ছিটিয়ে লেকের বুক চষে চলল যন্ত্রপাখির দুই ডানা। অসম্ভব মনে হচ্ছে কম্পমান এয়ারক্রাফটের আস্ত থাকাটা। প্রচণ্ড গর্জনে দু’পাশ দিয়ে প্রস্রবণের মত ছিটকে উঠছে পানি।
ককপিটের জানালা দিয়ে এক ঝলকের জন্য দেখতে পেল রানা, প্রচণ্ড বেগে কাছে চলে আসছে আগ্নেয় শিলায় তৈরি এক দ্বীপ। পাথুরে দ্বীপের সঙ্গে সংঘর্ষের জন্য প্রস্তুত করল ও নিজেকে।
…না, হলো না সংঘর্ষ। মন্থর হতে হতে দ্বীপটার কয়েক মিটার দূরে থাকতে থেমে গেল প্লেনের গতি। থিতিয়ে এল চারপাশের পানির আলোড়ন।
সঙ্গে সঙ্গে সূচনা হলো আরেক বিপদের। ডুবে যেতে শুরু করেছে বিমান। স্তম্ভিত রানা নিচে তাকিয়ে দেখতে পেল-হু-হু করে পানি ঢুকছে ককপিটে।
সিটবেল্ট রিলিজ বাটনে থাবড়া মেরে ঘুরল ও শরীর বাঁকিয়ে। আধখোলা চোখে একটা সিটের বেল্টে ঝুলছে সেলেনা বার্নহার্ট।
ফেনায়িত পানি এখন ইন্সট্রুমেন্ট প্যানেলের উপর। শর্ট সার্কিটের কারণে বৈদ্যুতিক স্ফুলিঙ্গ ছুটছে টাশ্-টাশ্-ফাঁৎ আওয়াজে।
সিটবেল্ট থেকে মুক্ত করল রানা সেলেনাকে, ঝাঁকি দিল কাঁধ ধরে।
চোখ খুলে গেল সেলেনার, দেখল ওকে বোবা দৃষ্টিতে।
‘সেলেনা! সেলেনা!’ চেঁচিয়ে ডাকল রানা। ‘শুনতে পাচ্ছ আমার কথা?’ জেট ইঞ্জিনের বধির করে দেয়া তীক্ষ্ণ, কর্কশ গর্জনের নিচে চাপা পড়ে গেল উচ্চারিত শব্দগুলো।
হ্রদের একেবারে নিচে নেমে এসে ওদের ঠিক উপর দিয়ে চলে গেল এফসিক্সটিন দুটো। তবে আক্রমণে গেল না। মুহূর্তেই কালো এক জোড়া বিন্দুতে পরিণত হলো বহু দূরে।
মাথা ঝাঁকাল সেলেনা।
‘আর ইউ অল রাইট?’
‘হ-হ্যাঁ… ঠ-ঠিক আছি আমি!’ জবাব এল অস্ফুটে।
রোটারি ক্যাননের গুলিতে ছিন্নবিচ্ছিন্ন হয়নি বটে, তবে এখনকার পরিস্থিতিও কম ভয়ানক নয়। ডুবন্ত এয়ারক্রাফট থেকে বেরোনোর দিকে মনোযোগ দিল রানা।
পানি বাড়ছে দেখে আতঙ্কিত হয়ে পড়েছে গুস্তাফ। বেল্ট খোলার জন্য টানাটানি করে চলেছে উন্মাদের মত।
পানি ঠেলে এগিয়ে খুলে দিল ওটা রানা। হ্যাঁচকা টান দিয়ে আসন থেকে দাঁড় করাল লোকটাকে।
‘মুভ!’ হুঙ্কার ছাড়ল ও ক্যাডেটদের প্রতি দয়ামায়াহীন সেনা অফিসারের মত। ক্যানভাস ব্যাগটা চোখে পড়তেই তুলে নিয়ে কাঁধে ঝোলাল ওটা।
বিমানের সামনের দিক নিচু হচ্ছে আগে। এরই মধ্যে প্রায় পুরোপুরি ডুবে গেছে ককপিট।
হ্যাচওয়ের দিকে এগোতে লাগল ওরা পানি ভেঙে। তেরছা হয়ে থাকা ফিউযেলাজের মাঝামাঝি অংশে ঊরু- সমান পানি।
এমার্জেন্সি লিভার টানল রানা। বাইরের পানির চাপের বিপরীতে খুলল দরজাটা কাঁধের ধাক্কা দিয়ে। খোলা হ্যাচ দিয়ে হুড়মুড় করে ঢুকতে লাগল জলস্রোত।
গুস্তাফের কোঁ-কোঁ আপত্তি গ্রাহ্য না করে ওকেই প্রথমে দরজা দিয়ে বের করে দিল রানা। শব্দ হলো—ঝপাস! শক্ত করে সেলেনার কোমর জড়িয়ে ধরে ঝাঁপ দিল ও এবার ঈষদুষ্ণ পানিতে।
স্বল্প দূরত্বটুকু পেরোচ্ছে ওরা ডাঙার উদ্দেশে, পিছনে ধীরে ধীরে ডুবছে এসটি-ওয়ান।
তীরে পৌঁছে সেলেনাকে টেনে তুলল রানা পানি থেকে। এর পর গেল গুস্তাফকে সাহায্য করতে। গজ কয়েক দূরে হাবুডুবু খাচ্ছে লোকটা, বিষম খাচ্ছে গলায় পানি ঢুকে।
অনেক কষ্টে কালো লাভার উপর টেনে তোলা গেল গুস্তাফকে। তাকিয়ে দেখল রানা, কলকল আওয়াজে শেষ ক’টা বুড়বুড়ি ছেড়ে তলিয়ে গেল এসটি-ওয়ানের লেজটা।
কালো পাথরের উপর বসে রয়েছে তিনজনে। ফোঁটায় ফোঁটায় পানি ঝরছে গা থেকে। ওদের পিছনে এক-দেড় শত ফুট উঁচুতে মাথা তুলেছে ভলকানিক আইল্যাণ্ডের পাহাড়। ওটার গায়ে জড়াজড়ি করে থাকা অপুষ্ট গাছগুল্মগুলো ছাউনির ভূমিকা নিয়ে রোদ আড়াল করছে।
‘গেল তোমার নানাশ্বশুরের প্লেনটা!’ তৃষিত নয়নে ডুবে- যাওয়া জায়গাটার দিকে তাকিয়ে বলল সেলেনা।
রানা গম্ভীর।
‘অনেক দামি ওটা, তা-ই না?’
‘সে তো বটেই।’
‘মনে হচ্ছে না, উদ্ধার পাওয়ার কোনও উপায় আছে এখান থেকে…
‘ন্‌-নাহ।’
‘তার মানে, গেলাম আটকা পড়ে!’ হতাশায় ডুবে গেল সেলেনার কণ্ঠ। ‘কে জানে, কোন্ কালে কে এসে উদ্ধার করবে আমাদের!’
‘চিন্তা কোরো না।’ আকাশ জরিপ করছে রানা। ‘বেশিক্ষণ অপেক্ষা করতে হবে না সেজন্যে। রেডিয়োতে জানিয়ে দেবে পাইলট, কোথায় ডুবেছে এসটি-ওয়ান। আমাদের তুলে নিতে দেরি করবে না মিলিটারি।’
দুই হাতে হাঁটু বেড় দিয়ে ধরে বসে আছে গুস্তাফ। চুপ মেরে গেছে একদম।
‘কী করব তা হলে? সাঁতরে পেরোব ওটা?’ লেকটার দিকে ইঙ্গিত করল সেলেনা। ‘সমস্যা ছিল না, কষ্ট করে যদি সাঁতারটা শিখে নিতাম।’
‘শিখলেও ফল হতো না খুব একটা,’ সান্ত্বনার সুরে বলল রানা। ‘গোটা লেক পাড়ি দিয়ে যদি পৌঁছুতেও পারি ওপারে, বেশি
দূর পালিয়ে বাঁচতে পারব না ওদের হাত থেকে।’ ঘুরল ও ব্যাগটার দিকে। চেইন খুলে বের করে আনল এআর- ফিফটিন রাইফেলের খণ্ডাংশগুলো। শুকনোই রয়েছে প্লাসটিকে মোড়ানো ব্যাঙ্কনোটের তোড়া। উঠে দাঁড়াল রানা পার্টগুলো নিয়ে।
‘তা হলে কি প্রতিরোধ করবেন?’ ওকে অস্ত্র বের করতে দেখে প্রশ্নটা করেছে গুস্তাফ। তাকিয়ে আছে ভুরু কুঁচকে।
‘অ্যাসল্ট ট্রুপের গোটা একটা রেজিমেন্টকে আশা করছি না আমি।’ শীতল হাসি রানার ঠোঁটে। ‘তবে হাজির যদি হয়ও, মনে হয় না, সহি সালামতে বেরিয়ে যেতে পারব এ বিপদ থেকে। কী মনে হয় আপনার?’
সৈকতের বুকে উঁচু হয়ে জেগে থাকা বড় এক চ্যাপ্টা পাথরের উপর উঠে পড়ল ও। যত দূর সম্ভব, ছুঁড়ে মারল কালো ম্যাগাজিনটা!
ঝপাত করে পানিতে পড়ল ওটা।
এর পর অন্যত্র পড়ল অস্ত্রটার উপর আর নিচের অংশ। ‘এবার আপনার পিস্তলটা।’ হাত বাড়িয়ে চাইল ও কোল্ট কমাণ্ডারটা।
‘ক্র্যাশ-ল্যাণ্ডিঙের সময় হারিয়েছি ওটা, বেজার মুখে জানাল গুস্তাফ।
‘তা-ও ভালো। দাঁত দেখাল রানা। এখন যেটা করতে পারি আমরা, সেটা হলো প্রতীক্ষা… ওয়েটিং ফর গড়ো। স্যামুয়েল বেকেটের নাটকের শিরোনাম ওটা!
ঠিকই বলেছিল ও – অপেক্ষা করতে হলো না বেশিক্ষণ। আধঘন্টা পুরো হওয়ার আগেই আওয়ান হেলিকপ্টারের ধপ্‌ আওয়াজে ভঙ্গ হলো ভলকানিক লেকের নীরবতা।
ইন্দোনেশিয়ান এয়ার ফোর্সের ছাপ দেয়া সেকেলে এক ফ্রেঞ্চ অ্যারোস্পেশাল এসএ থ্রি থার্টি পিউমা টুপ ট্রান্সপোর্টকে আসতে দেখল রানা চোখের উপর হাতের ছাউনি তৈরি করে। দুনিয়ার দুর্বল নেতৃত্বের মিলিটারি ফোর্সগুলোর মত অন্যান্য দেশের বাতিল লোহালক্কড় জোড়াতালি দিয়ে নিজেদের প্রতিরক্ষা ব্যবস্থা ব্যবস্থা দাঁড় করিয়েছে অনেকের মত ইন্দোনেশীয়রাও।
ষাট গজ উপরে নেমে এসে বাতাসে ভাসছে চপারটা। উত্তাল পানির প্রশস্ত এক বৃত্ত তৈরি করেছে টোবা হ্রদের বুকে। খোলা হ্যাচ দিয়ে ঝুপ করে পানিতে পড়ল একখানা আউটবোর্ড ডিঙি। পিনড্যাড অ্যাসল্ট রাইফেল সহ তিন সৈনিক নামল নৌকায়। ছুটে আসতে লাগল দ্বীপের দিকে।
‘ভালো বা মন্দ-যেটাই হোক, শুরু তো হলো!’ উঠে . দাঁড়াল রানা। দেখে মনে হচ্ছে, ফুর্তিতে রয়েছে ও।
অস্ত্র কাঁধে ডিঙি থেকে তীরে নামল সৈন্যরা।
রাইফেলের নলের মুখে তিন বন্দিকে তোলা হলো নৌকায়। ভাসমান ‘কপ্টারটার উদ্দেশে পানি কেটে ফের ছুটে চলল ডিঙি। ওঠার জন্য দড়ির মই ঝুলছে হেলিকপ্টার থেকে।
‘কিচ্ছু ভেবো না!’ রোটরের গোলমাল ছাপিয়ে সেলেনার কানে অভয় দিল রানা।
বাতাসে এলোমেলো চুলগুলো আঙুল দিয়ে আঁচড়ে সরাল মেয়েটা মুখের উপর থেকে। হাসল অনিশ্চিত হাসি।
মই বেয়ে উঠে সৈন্যদের বাড়ানো হাতে প্রথমে ধরা দিল সেলেনা। ওকে টেনে তোলা হলো পিউমাতে।
এর পর গুস্তাফের পালা।
পিঠে রাইফেলের ব্যারেল ঠেকানো অবস্থায় সব শেষে উঠল রানা। এক সৈন্য ছিনিয়ে নিল ওর ব্যাগটা।
গুটিয়ে নেয়া হলো মই। কপিকলের সাহায্যে টেনে তোলা হলো রাবারের ডিঙি। তার পর ঘুরল হেলিকপ্টার আরও উঁচুতে উঠে। উড়ে চলল পেকানবারুর এয়ার বেইস অভিমুখে।পঁয়তাল্লিশ মিনিট পর, এয়ার ফোর্স বেইসের কাঁটাতারের ঘেরের মধ্যে পৌঁছুল মিলিটারি পিউমা। শোঁ শোঁ আওয়াজে নেমে এল হেলিপ্যাডে।
প্রায় সারাটা পথই নিজেদের মধ্যে হাসি-তামাশায় মশগুল ছিল সৈনিকরা। বন্দিদের দিকে দৃকপাত করেনি বললেই চলে।
আগের চাইতে এখন আরও নিশ্চিত রানা—রুটিন ইন্টারোগেশনের বাইরেও বেশ কিছু প্রশ্ন ফেস করতে হবে, হয়তো তার পরই ছেড়ে দেয়া হবে ওদের। কিছু পয়সা যাবে এমার্জেন্সি ভিসার জন্য। জরিমানাও গুনতে হতে পারে। সঙ্গে পই পই করে নিষেধ করা হবে: পারমিশন ছাড়া ভুলেও যেন আর কখনও না আসে ইন্দোনেশিয়ার আকাশসীমায়।
লুকা ব্রেযনেভের ধার দেয়া বিমানটা লেক টোবায় তলিয়ে যাওয়ার পর নিষেধাজ্ঞা পালনের ব্যাপারে পুরোপুরি নিশ্চয়তা দিতে পারে এখন রানা। এখনও ওর মাথায় আসছে না, কী জবাব দেবে বিলিয়নেয়ারকে। এই পরিস্থিতিতে ‘টাকা দিয়ে দেব’ বলাটা অশ্লীল শোনাবে রীতিমত।
ল্যাণ্ডিঙের পর তিনজনকে নামানো হলো হেলিকপ্টার থেকে। কমপাউণ্ড ঘিরে থাকা মিলিটারি বিল্ডিংগুলোর দিকে নিরুদ্বেগে হাঁটিয়ে নিয়ে চলল ওদের সৈন্যরা তপ্ত অ্যাসফল্টের উপর দিয়ে।
ভাপসা গরম এক অ্যান্টি-রুমে অপেক্ষা করানোর পর একখানা অফিস-কামরায় ঢুকিয়ে দেয়া হলো রানাদের। মুখোমুখি হলো ওরা ডেস্কের পিছনে বসা গম্ভীর চেহারার নন- কমিশনড অফিসারের। লোগান বালবোয়ার পাসপোর্ট এনসিও-র হাতে, ওর লোকেরা পেয়েছে ওটা রানার ব্যাগে।
ঘোরতর সন্দেহ নিয়ে পাসপোর্টটা পরীক্ষা করার পর ঘেউ ঘেউ করে উঠল অফিসার। ভুলভাল ইংরেজিতে থেকে থেকে ছুঁড়তে লাগল প্রশ্নের তীর।
কোত্থেকে এসেছে ওরা?
আগমনের হেতু কী এই দেশে?
কার জিনিস এয়ারক্রাফটটা?
পাইলট কে ওদের মধ্যে?
সব শেষে সন্দেহ আরেকটু ঘনীভূত হলো লোকটার দুই চোখে। জানতে চাইল: এত টাকা কেন ওদের সঙ্গে?
ধৈর্যের সঙ্গে ব্যাখ্যা দিল রানা। পয়সাঅলা টুরিস্ট ওরা। কুয়ালা লামপুর যাচ্ছিল এয়ারক্রাফটে গড়বড় দেখা দেয়ার আগে। দুঃখের কথা হলো, বাকি সব জিনিসপত্রের সঙ্গে মালয়েশিয়ান ভিসা আর পাসপোর্টও হারিয়ে গেছে লেক টোবার জলে।
রহস্যময় আধো-হাসি ঠোঁটে ঝুলিয়ে গল্পটা শুনল ছোটখাটো চেহারার এনসিও। তার পর জানাল, একটু বাদেই পদধূলি দিচ্ছে এখানে ওর সিনিয়র অফিসার। ততক্ষণ পর্যন্ত আরাম করতে পারে ওরা বিশেষ হসপিটালিটি লাউঞ্জে।
রানাকে অতিশয় উৎকণ্ঠায় ডুবিয়ে; এক সার স্টিলের দরজাঅলা হাজত-কামরা নিয়ে সঙ্কীর্ণ, নোংরা করিডোরে আনা হলো ওদের। এটারই নাম হসপিটালিটি লাউঞ্জ।
‘এ কেমন ব্যবহার!’ প্রতিবাদ করল ও। ‘অন্যায় কিছু তো করিনি আমরা।’ কিন্তু ও জানে, কোনও ফল হবে না আপত্তিতে।
আলাদা আলাদা কারাপ্রকোষ্ঠে ঢুকিয়ে দেয়া হলো ওদের তিনজনকে। সেলে ঢোকার আগে হাসল সেলেনা রানার দিকে তাকিয়ে। ভরসা খুঁজতে চাইছে। পরক্ষণে ‘খটাং’ শব্দে লেগে গেল ইস্পাতের দরজা।
অতি ধীরে বয়ে চলল ক্ষণ। ছোট্ট প্রকোষ্ঠে অস্থির পায়চারি করছে রানা। স্যাঁতসেঁতে, বাতাস আর জানালা- বিহীন ঘরটা দৈর্ঘ্যে-প্রস্থে স্রেফ সাত আর ছয় কদম। ধাতব বাঙ্ক আটকানো দেয়ালের সঙ্গে। পূতিগন্ধময় টয়লেট ও মরচে পড়া, লালচে পানির কল নিয়ে বেসিন রয়েছে এক কোনায়।
অক্লেশে আটতিরিশ ডিগ্রি সেলসিয়াসের উপর হবে কামরার তাপমাত্রা। আরশোলার জন্য আদর্শ পরিবেশ। টয়লেট আর সেলের মেঝেতে ছোটার উপর রয়েছে ঘিনঘিনে প্রাণীগুলো।
এত সময় লাগছে কেন ঊর্ধ্বতন অফিসার এসে হাজির হতে? ব্যাপার মোটেই পছন্দ হচ্ছে না রানার।
দেখতে দেখতে পেরিয়ে গেল আধঘণ্টা। পাল্লা দিয়ে মাত্রা ছাড়াল হতাশা। দরজায় দমাদম ঘুসি মেরে একটু পর পর চিৎকার করে ডাকতে লাগল ও প্রহরীদের।
সাড়া দিল না কেউ।
দরজায় থাবা দেয়া আর ডাকাডাকি বন্ধ করল না রানা। কিন্তু একটা সময় পর হাল ছাড়তে হলো ওকে। আক্রোশে টগবগ করে ফুটতে লাগল বাঙ্কের কিনারে বসে।
আরও আধঘণ্টা পর আচম্বিতে ‘ঠং’ করে খুলে গেল স্টিলের সেল ডোর। এক-দু’জন নয়, চার-চারজন সশস্ত্র সৈন্য হুড়োহুড়ি করে ঢুকে পড়ল খুদে কামরাটায়।
আগে দেখা চেহারাগুলো চিনতে পারল রানা। সোজা ওর মাথা বরাবর তাক করা হলো অ্যাসল্ট রাইফেলগুলো। ট্রিগারে অঙুল। অফ করা সেফটি ক্যাচ। এআর-ফিফটিন আর কালাশনিকভ ডিজাইনের জবড়জং
জগাখিচুড়ি পিনড্যাডগুলো। লড়াইয়ের সময় এ ধরনের অস্ত্র ব্যবহারের চিন্তা মাথাতেও আনবে না রানা। কিন্তু এই রেঞ্জ থেকে সেলের নোংরা দেয়াল আরও নোংরা করার কাজে যথেষ্ট কার্যকর অস্ত্র ওগুলো।
হাওয়াবদলের গন্ধ পেল রানা। ব্যাপার কী! পুরোপুরি বদলে গেছে এখন সৈন্যদের চালচলন। এর আগে উদাসীন আর নিরুদ্বিগ্ন ছিল ওরা তিন বন্দির ব্যাপারে। ভাব দেখে মনে হচ্ছে এখন, রানা যেন গুরুতর হুমকি ওদের জন্য। এক সেকেণ্ডের জন্য চোখ সরালেই এক তুড়িতে ঘায়েল করে ফেলবে সশস্ত্র চারজনকে।
সত্যি কথা হলো—এক তুড়িতে না হলেও, রানার পক্ষে একেবারে অসাধ্য নয় কাজটা। সেলেনার নিরাপত্তার চিন্তা করতে না হলে, হয়তো চেষ্টা করে দেখা যেত।
তার বদলে, ধীরেসুস্থে উঠে দাঁড়াল ও বাঙ্কবেড ছেড়ে। মাত্র কয়েক ইঞ্চি দূরে রয়েছে রাইফেলের মাযলগুলো।
জনাকীর্ণ সেলটায় পা রাখল এবার এনসিও। ট্রুপারদের মতই সাংঘাতিক উত্তেজিত দেখাচ্ছে তাকে। এমন এক দৃষ্টিতে তাকাচ্ছে রানার দিকে, চার-চারটে মিলিটারি রাইফেলও যেন যথেষ্ট নয় ওকে সামলাতে। সেজন্যই বোধ হয় নাইন এমএম পিস্তল বের করে ঠেসে ধরল রানার কপালে।
তেরছা চোখে তাকাল রানা পিস্তলের ব্যারেলের দিকে। মৃদু কাঁপছে ওটা অফিসারের হাতে।
ঠেলাধাক্কা দিয়ে কামরা থেকে বের করা হলো ওকে অফিসারের আদেশে। নিয়ে চলেছে করিডোর দিয়ে।
কয়েকটা প্রকোষ্ঠ পেরিয়ে সেলেনার সেলটার কাছে আসতেই ডেকে উঠল রানা ওর নাম ধরে। সঙ্গে সঙ্গে রাইফেল ব্যারেলের তীক্ষ্ণ খোঁচা খেল পিঠে।
‘রানা?’ স্টিলের দরজার ওপাশে চাপা শোনাল মেয়েলি কণ্ঠস্বরটা
ঠিক আছে সেলেনা, এটুকু নিশ্চিত হলো রানা। দাঁতে দাঁত চেপে এগিয়ে চলল ও। এখনও জানা নেই, কীভাবে মুক্ত হবে এ অবস্থা থেকে।
আস্তরবিহীন যে-কক্ষটায় নিয়ে আসা হলো ওকে, কংক্রিটের মেঝের মাঝামাঝি একটা মাত্র কাঠের চেয়ার ছাড়া আর কিচ্ছু নেই সেখানে। কালিঝুলি মাখা একমাত্র জানালার গরাদে দিয়ে চুইয়ে ঢুকছে আলো।
এনসিও-র নির্দেশে বাহু ধরে টেনে নিয়ে গিয়ে চেয়ারে বসিয়ে দেয়া হলো রানাকে। রাইফেলের একটা মাযল কপালের কাছে ধরে রেখে ব্যাকরেস্টের পিছনে নিয়ে যাওয়া হলো হাত দুটো।
ইস্পাতের হাতকড়ার ঠাণ্ডা স্পর্শ পেল রানা কবজিতে। আঁটসাঁট কড়া দুটো কামড় বসিয়েছে চামড়ায়।
‘শুরু হলো খেলা।’ মনে মনে হাসন ও দুঃখের হাসি।
কোনও ধরনের প্রশ্ন-টশ করা হলো না ওকে। আগেই হয়ে গেছে ওটা। সৈন্যদের মধ্যে লম্বা তাগড়াজনকে দেয়া হয়েছে পরবর্তী দায়িত্ব। হাসিমুখে এক সহকর্মীর হাতে ভুলে দিল নিজের রাইফেল। পরনের ইউনিফর্ম জ্যাকেটটা খুলে নিয়ে পা ফাঁক করে দাঁড়াল চেয়ারের পাশে। কাজে নামার জন্য প্রস্তুত। বলিষ্ঠ হাত দুটোতে প্রকট হয়ে ফুটে রয়েছে শিরা-উপশিরা। আঙুলের গাঁটগুলোতে পুরানো জখম দেখে বুঝতে পারল রানা, আগেও এ ‘দায়িত্ব পালন করেছে লোকটা।
এবং আগেও এ ধরনের পরিস্থিতিতে পড়েছে রানা। অনেক বার। অকথ্য নির্যাতনের মুখে কী করে অটল থাকতে হয়, শেখানো হয়েছে ওকে। সাধারণ যে-কোনও লোকের চাইতে সহ্যশক্তি অনেক বেশি এর। ভাঙবে, তবু মচকারে না। মরে যাবে, তবু একটা কথাও বের করা যাবে না ওর পেট থেকে।
পাঁচ-পাঁচটা জবরদস্ত ঘুসির পর রক্তের স্বাদ পেল ও জিভে। দুরমুশ করে রীতিমত হাতের সুখ মিটিয়ে নিচ্ছে তাগড়া ইন্দোনেশিয়ান।
থু করে লাল টকটকে এক দলা থুতু ছুঁড়ল রানা সৈনিকটির মুখ লক্ষ্য করে। লাগল না অবশ্য।
‘ব্যস, এ-ই?’ জানতে চাইল মুখ ভেঙচে।
ইংরেজি বোঝে না লোকটা। তবে কিছু একটা আঁচ করে নিল বেপরোয়া ধরনের সুরটা থেকে। পরবর্তী মারটা মারার জন্য পিছিয়ে আনল মুঠো।
সোলার প্লেক্সাসে মুষ্ট্যাঘাত খেয়ে বুক থেকে সব বাতাস বেরিয়ে গেল রানার। সম্ভবত বিচক্ষণের কাজ হলো না লোকটাকে উত্ত্যক্ত করা, ভাবল ও হাত বাঁধা অবস্থায় মারের ধকল সইতে সইতে। শ্বাস নিচ্ছে বোয়াল মাছের মত মুখ হাঁ করে।
অনেকক্ষণ ধরে চলল এই প্রহার। স্থান-কাল থেকে মনটাকে বিচ্ছিন্ন করে ফেলেছে রানা। আঘাত অনুভব করছে, যন্ত্রণা নয়। একের পর এক ছাড়া ছাড়া ভাবনা আর স্মৃতির তোড়ে ভাসিয়ে দিয়েছে নিজেকে। কেবল আবছাভাবে সচেতন রয়েছে, ক্লান্ত হতে শুরু করেছে নির্যাতনকারী; ঘুসির জোর কমে গেছে অনেকখানি।
এক পর্যায়ে খুলে দেয়া হলো হ্যাণ্ডকাফ। টেনে তোলা হলো ওকে বসা থেকে।
ঘামে চকচক করছে নির্যাতনকারীর সারা শরীরে। শ্বাস নিচ্ছে সশব্দে। হাত দুটোর পরিচর্যা করতে লাগল কামরার কোনায় গিয়ে। এক তাল কাঁচা মাংসের মত দেখাচ্ছে ও- দুটোকে।
কিছুটা হাঁটিয়ে, কিছুটা চ্যাংদোলা করে আবার সেলে ঢোকানোর জন্য নিয়ে চলল ওরা রানাকে।
নিজেকে নিয়ে ভাবছে না রানা। এরকম কিছু যে ঘটতে পারে, মোটামুটি প্রস্তুত ছিল সেজন্য। ওর একমাত্র চিন্তা সেলেনাকে নিয়ে।
সেলেনার কামরার পাশ দিয়ে যাওয়ার সময় আবারও ডাকার চেষ্টা করল নাম ধরে। কিন্তু এতটাই কাবু যে, স্বর ফুটল না কণ্ঠে।
মেঝেতে ছুঁড়ে ফেলা হলো ওকে দরজা খুলে।
অনেক, অনেকক্ষণ কুকুর-কুণ্ডলী হয়ে পড়ে রইল রানা। নিজের রক্তের মধ্যে মুখ গোঁজা অবস্থায় মন ভেসে চলেছে অজানা কোথায়!
ধীরে, খুব ধীরে ফিরে পেল সংবিৎ। সেই সঙ্গে যন্ত্রণার বোধটাও। আর, যন্ত্রণার সঙ্গে এল চণ্ডাল ক্রোধ। রাগটা সাহায্য করল ওকে সুস্থিরভাবে চিন্তা করতে।
মাথা তুলল রানা কংক্রিট থেকে। বার কয়েক মিটমিট করল চোখ দুটো। অসহ্য যন্ত্রণায় খুলিটা মনে হচ্ছে বিস্ফোরিত হবে। যন্ত্রণা প্রশমন করার জন্য নিয়ন্ত্রণ আনার চেষ্টা করল শ্বাসপ্রশ্বাসে।
বার কয়েক চেষ্টার পর ভর দিতে পারল এক কনুইয়ে। এর পর বসল ও হাঁটু গেড়ে।
বুকে হেঁটে কোনও রকমে পৌঁছল রানা নোংরা সিঙ্কের কাছে। শক্ত করে বেসিনের কিনারা আঁকড়ে ধরে কাঁপতে কাঁপতে টেনে তুলতে লাগল নিজেকে। ইঞ্চি ইঞ্চি করে অবশেষে দাঁড়াতে পারল নিজের পায়ে।
ক্যাঁচকোঁচ আওয়াজে ছাড়ল রানা কলটা। ফোয়ারার মত ছিটকে বেরোনো লালচে, নোনতা পানি আঁজলা ভরে নিয়ে ছিটাল নিজের মুখে। চোখ থেকে রক্ত ধুয়ে যাওয়ার পর পরিষ্কারভাবে দেখতে পেল আবার।
মুখ ধোয়া শেষে সরে এল ও সিঙ্কের কাছ থেকে। যন্ত্রণাকাতর শরীরের নীরব আর্তনাদকে পাত্তা না দিয়ে বুকডন দিল দশ বার।
তার পর আরও দশ বার।
আরও দশ বার!
আরও দশ…
বিসিআই চিফের চেহারাটা ভাসছে চোখের সামনে। কাঁচাপাকা ভুরু কুঁচকে তাকিয়ে আছেন ওর দিকে। শাসনের সুরে বলছেন: ফোকাস করো, রানা… সারভাইভ করো! লড়ো এবং জেতো!
দ্বিতীয় বারের মত যখন ঠাস করে খুলে গেল সেলের দরজা, রানা তখন অঘোর ঘুমে।প্রথমটায় মনে হয়েছিল রানার, আবার ওকে নিয়ে যাওয়া হচ্ছে আরেক দফা মারধরের জন্য। ধীরস্থিরভাবে পা ফেলছে ও। যন্ত্রণা, ভয়, এমনকী দুর্বলতার সামান্যতম চিহ্ন দেখাতে ইচ্ছুক নয়। একদৃষ্টে তাকিয়ে রয়েছে এনসিও-র পিস্তলটার বাঁটের দিকে। স্রেফ ছোঁ মারার দূরত্বে রয়েছে হোলস্টারের বাইরে বেরিয়ে থাকা বাঁটটা।
মনের মাঝে স্লো মোশনে দেখে নিচ্ছে রানা, ঠিক কীভাবে ব্যবহার করবে পিস্তলটা। অফিসারের কপালে নয় মিলিমিটারের নিখুঁত টিপটা পরিয়ে দেয়ার আগে হত্যা করবে ও চার সৈন্যের প্রত্যেককে। হাত রীতিমত চুলবুল করছে ওর। দ্রুত হতে শুরু করেছে হৃৎস্পন্দন।
এনসিও-র বেল্টে একটা রিং থেকে ঝুলছে সেলের চাবিগুলো।
হয়তো… ভাবছে রানা। হলেও হতে পারে উপায়…
কিন্তু ওর বেপরোয়া, বিপজ্জনক চিন্তাটা বাদ দিতে হলো, যখন বুঝতে পারল, অত্যাচারের জন্য নেয়া হচ্ছে না ওকে। কমাণ্ড বেইসে আনার পর প্রথম যে-অফিস-কক্ষটায় ঢোকানো হয়েছিল, সেটার সামনে এসে উপস্থিত হলো ওরা।
দরজায় ঠেলা দিল অফিসার।
কামরায় প্রথম যেটা চোখে পড়ল রানার, সেটা হলো সেলেনার চেহারা। ঘুরে তাকিয়ে ওকে ভিতরে আসতে দেখে বিস্ফারিত হলো মেয়েটার চোখ, ভাংচুর শুরু হলো মুখটায়।
‘হায়, যিশু!’ কান্না চেপে রাখতে পারল না সেলেনা। ‘এ কী অবস্থা করেছে ওরা তোমার!’
‘ও কিছু না,’ এত কিছুর পরেও হাসির চেষ্টা করল রানা। যদিও কষ্ট হচ্ছে মুখ খুলতে।
কারও বাসায় প্রথম আসা মেহমানের মত কামরার চারদিকে নজর বোলাল ও অপরিচিত আরও পাঁচ সৈন্য পাহারা দিচ্ছে ওদেরকে।
কিন্তু একজন অনুপস্থিত এখানে।
‘মিস্টার ভিকান্দার কোথায়?’ জানতে চাইল রানা।
‘আটকা পড়ার পর থেকে আর দেখিনি লোকটাকে।’
সহসাই ব্যস্ততা দেখা গেল সৈন্যদের মাঝে। মুখ বন্ধ রাখার হুকুম দেয়া হলো বন্দিদের। অস্ত্রের মুখে দেয়ালের দিকে ঠেলে নিয়ে গেল ওরা রানা-সেলেনাকে।
ধনুকের ছিলার মত টান টান পরিবেশ। এনসিও আর ওর বশংবদরা যেন অপেক্ষা করছে কোনও কিছুর জন্য। ওয়েটিং ফর গড়ো…
অথবা কারোর।
খুলে গেল আরেকটা দরজা। কর্নেলের ইনসিগনিয়া পরা বছর পঞ্চাশের বেঁটে-মোটা এক ইন্দোনেশিয়ান অফিসার হেঁটে এল কামরায়। চেহারাটা হনুমানের মত।
ঝটাং করে স্যালুট ঠুকল এনসিও। অ্যাটেনশনের ভঙ্গিতে দাঁড়িয়ে গেল সৈন্যরা, বন্দিদের উপর থেকে নজর ও গানসাইট না সরিয়ে যতখানি পারা যায়।
কিন্তু ইন্দোনেশীয় আর্মি অফিসারকে দেখছে না রানা। চোখ দিয়ে গিলছে ও কর্নেলের সঙ্গে কামরায় প্রবেশ করা আরেকজনকে। অশুভ একটা ছায়া পড়ল মনের উপর। অবাস্তব, ভৌতিক লাগছে লোকটার নীরব উপস্থিতি।
মিলিটারি কস্টিউম নেই দ্বিতীয়জনের পরনে। স্রেফ সাদামাটা অ্যাশ-কালারের শার্ট আর ট্রাউযার। অথচ এনসিও আর সৈনিকগুলো এমনভাবে সম্মান দেখাচ্ছে তাকে, যেমনটা দেখিয়ে থাকে উঁচু র‍্যাঙ্কের কোনও অফিসারকে।
‘আমি কি দুঃস্বপ্ন দেখছি?’ বলল সেলেনা ফিসফিস করে। কেউ যেন ছুরি বসিয়ে দিয়েছে ওর বুকের মধ্যে। একদৃষ্টে তাকিয়ে রয়েছে কর্নেলের সঙ্গীর দিকে। ‘কীভাবে সম্ভব এটা?’
ভিন্ন মানুষ বলে মনে হচ্ছে এখন গুস্তাফ ভিকান্দারকে। অভিনয় খতম হয়েছে তার। ভয়কাতুরে, স্নায়ুবিকারগ্রস্ত খোলসটা ত্যাগ করেছে।
প্রশান্ত, কর্তৃত্বপরায়ণ অভিব্যক্তি লালচে চেহারাটায়, যেটা ওরা চাক্ষুষ করেনি আগে। দাঁড়িয়ে আছে সিনা টান করে। এমনকী বদলে গেছে লোকটার হাঁটার ভঙ্গিও।
সত্যিকারের গুস্তাফ ভিকান্দারকে দেখছে এখন রানা- সেলেনা।
রানার থেঁতলানো মুখটার দিকে তাকিয়ে স্মিত হাসল লোকটা। মাথা নাড়ল কপট সহানুভূতিতে।
‘নর্দমার বিষ্ঠা!’ হিসিয়ে উঠল সেলেনা। চটাস করে চাপড় মেরে সরিয়ে দিল এক সৈনিকের রাইফেলের মাযল। ‘সরাও এটা সামনে থেকে!’ চেঁচিয়ে উঠল চিলের মত তীক্ষ্ণ কণ্ঠে।
গটগট করে এগিয়ে গেল সে গুস্তাফের দিকে। দৃষ্টির আগুনে ভস্ম করে দেবে যেন নেমকহারামটাকে।
রে-রে করে উঠে, পিঁপড়ার মত চারপাশ থেকে ছেঁকে ধরল ওকে সৈন্যরা। হুকুমের আশায় তাকাল ওদের সেনানায়কের দিকে। ইশারা পেলেই গুলি করবে।
হস্তক্ষেপ করল স্বয়ং ভিকান্দার। নড করল আমি কর্নেলের দিকে তাকিয়ে।
সঙ্গে সঙ্গে অধস্তনদের সরে দাঁড়ানোর নির্দেশ দিল অফিসার চাঁছাছোলা স্বরে।
তৎক্ষণাৎ তামিল হলো হুকুম। পরিষ্কার হয়ে গেল, কার হাতে রয়েছে সর্বোচ্চ কর্তৃত্ব।
তেলতেলে মসৃণ হাসি নিয়ে সেলেনার দিকে তাকাল গুস্তাফ ভিকান্দার। ‘চমকটা কেমন দিলাম, বলুন তো!’ এমনকী বদলে গেছে লোকটার বাচনভঙ্গিও। পুরোপুরি মার্কিনি উচ্চারণ এখন।
‘আর্টা বিচের ব্যাপারে যা যা বলেছেন, সব তা হলে মিথ্যা?’ রাগে ফুঁসছে সেলেনা। ‘সব ব্যাপারেই বানোয়াট তথ্য দিয়েছেন! আপনিও ওদেরই লোক… বরাবরই!’
চওড়া হলো গুস্তাফের হাসি। ‘না, মিস বার্নহার্ট, সব কথা মিথ্যে বলিনি আমি। গোপন ওই ঘাঁটির অস্তিত্ব যে আছে, নিশ্চিত থাকুন সে-ব্যাপারে। আসলে, এ কারণেই ইন্দোনেশিয়ানদের কাস্টডি থেকে মুক্ত করা হয়েছে আপনাদের। এক্ষুণি ছোট্ট একটা ট্রিপ দিচ্ছি আমরা আর্টা বিচের উদ্দেশে।’কড়া রোদে বেরিয়ে এল ওরা দালান ছেড়ে।
সেই একই অ্যারোস্পেশাল পিউমা ওদের জন্য অপেক্ষা করছে হেলিপ্যাডে। রাইফেলের খোঁচায় রানা আর সেলেনাকে ওঠানো হলো চপারের পিছনে। আধ ডজন আগ্নেয়াস্ত্রের মুখে নাঙ্গা ধাতব মেঝেতে বসতে বাধ্য হলো ওরা।
নিরুদ্বিগ্ন ভিকান্দার এনসিও-র সঙ্গে সমাসীন হলো সামনের সিটে। ক্বচিৎ তাকাচ্ছে রানাদের দিকে। চেহারা দেখে মনে হচ্ছে, বিন্দু মাত্র উত্তেজনা নেই লোকটার মধ্যে।
কিন্তু এক মুহূর্তের জন্যও বেইমানটার উপর থেকে চোখ সরাতে পারছে না রানা।
মাটি ছাড়ল হেলিকপ্টার। দেখতে দেখতে উঠে গেল কমাণ্ড বেইসের অনেক উপরে।
গহীন জঙ্গল, নদী আর মগজ গুলিয়ে দেয়া ক্যানিয়ন পিছিয়ে যেতে লাগল নিচ দিয়ে। রানার হিসাব অনুযায়ী, দক্ষিণ-পশ্চিমে চলেছে পিউমাটা।
ওর আঙুলের ফাঁকে নিজের আঙুলগুলো ভরে নিয়ে দৃঢ়ভাবে আঁকড়ে ধরল সেলেনা, মাথা রাখল কাঁধে। টারবাইনের উঁচু গ্রামে গর্জন আর খোলা হ্যাচ দিয়ে আসা গরম বাতাসের ঝাপটার কারণে আলাপচারিতা অসম্ভব।
এক চুল নড়ছে না রানা। অনুত্তেজিত শ্বাসপ্রশ্বাস চললেও রুদ্র ঝড় বয়ে যাচ্ছে ওর ভিতরে।
আধঘণ্টা পেরিয়ে গেল। সর্পিল, জনসঙ্কুল ট্রান্স-সুমাত্রা হাইওয়ে আর গোটা কয়েক শহরাঞ্চল পার হওয়ার পর কাঙ্ক্ষিত দ্বীপটার পশ্চিম উপকূলরেখা দেখা গেল দিগন্তে।
অত্যুৎসাহে নিচে তাকাল গুস্তাফ।
শিগগিরই নামতে শুরু করল যন্ত্রফড়িং।
লোকটার বর্ণনার কড়া পাহারাঅলা, অশুভ কাজকারবারের আড্ডাখানার সঙ্গে বিস্তর ব্যবধান রহস্যময় আস্তানাটার; যেটা দেখানোর জন্য অর্ধেক পৃথিবী ঘুরিয়ে এনেছে মিথ্যুকটা। নিকটস্থ উপকূলীয় শহর থেকে সিকি মাইলমত দূরে হবে ওটা। সমুদ্র সমতল থেকে উঁচু নয় বেশি, এমনই এক অরণ্যসঙ্কুল উপদ্বীপের কিনারে অবস্থিত শহরটা।
পরিত্যক্ত কোনও ফ্যাক্টোরি কিংবা প্রকাণ্ড কোনও বাঙ্কারের মত মনে হচ্ছে ধূসর দালানটাকে। শান্ত, বিস্তৃত সবজে-নীল মহাসাগর ওটার পিছনে। মেনটাওয়াই আর্কিপেলাগোর ইতস্তত বিক্ষিপ্ত কিছু ভূখণ্ড আবছাভাবে চোখে পড়ে দিগন্তসীমায়। মেইনল্যাণ্ড আর ছোট ছোট দ্বীপগুলোর মধ্যবর্তী প্রণালীটার জায়গায় জায়গার সাদা সব ফুটকি। বহু দূরে থাকা প্রমোদতরী ও জাহাজ ওগুলো। অদ্ভুত সুন্দর দেখাচ্ছে।
অনাদর-অবহেলার সুস্পষ্ট প্রমাণ পাওয়া গেল বিল্ডিঙের পাশে চপারটা নেমে এলে। পেরিমিটার ঘিরে তৈরি করা সিকিউরিটি ফেন্স মেরামত করা হয় না বহু দিন। যত্রতত্র গায়েব হয়ে গেছে তারের বেড়া। যেই কোথাও দিঘল হলুদ ঘাসের বুকে মুখ থুবড়ে পড়েছে খুঁটি, স্থানীয় লোকজন চুরি . করে নিয়ে গেছে বেড়া। দালানের চারপাশে কংক্রিটের ফাটল থেকে নির্বিবাদে বেড়ে উঠেছে আগাছা।
সশস্ত্র প্রহরীদলের জিপ নিয়ে টহল দেয়া দূরের কথা, কোনও ধরনেরই জীবন্ত কিংবা চাকাঅলা জড়বস্তু দেখা যাচ্ছে না চোখের সীমানায়!
সেলেনার উদ্বিগ্ন দৃষ্টিতেও একই প্রশ্ন রানার মত: কেন ওদের আনা হলো এখানে? স্রেফ নিজের কথার সত্যতা প্রমাণই নিশ্চয়ই একমাত্র উদ্দেশ্য নয় গুস্তাফ ভিকান্দারের?
ভাঙাচোরা একটা এন্ট্রান্সের সামনে কংক্রিটের জমিন স্পর্শ করেছে ‘কপ্টারটা। দালানের প্রবেশপথ মনে হচ্ছে এই একটাই।
অফিসারের হুকুমে হ্যাচ থেকে নামানো হলো রানা– সেলেনাকে। আগাছা ছাওয়া কংক্রিটের উপর দিয়ে হাঁটিয়ে নিয়ে চলল ওদের সৈন্যরা।
আগে আগে চলেছে আত্মবিশ্বাসী ভিকান্দার। মৃদু হাসি ঠোঁটে ধরে রেখে কদম ফেলছে লম্বা লম্বা। সম্ভ্রমের সঙ্গে পিছে পিছে আসছে এনসিও।
রাগ আর ঘৃণার জ্বলন্ত দৃষ্টিতে নকল সুইডিশটার দিকে চেয়ে রয়েছে সেলেনা।
এক সৈন্যকে ওর সবুজ ব্যাগটা নিয়ে আসতে দেখে অবাক হলো রানা। ভাবেনি যে, জীবনে আর দর্শন মিলবে ওটার। মাথায় ধরল না, কী প্রয়োজন এখানে জিনিসটার।
মরচে পড়া রিভেটঅলা ইস্পাতের উঁচু ডাবল ডোরওয়ের কাছে পৌঁছে গেছে গুস্তাক। ভারি তালা আর শেকল দিয়ে আটকানো এন্ট্রান্সটা। একটা চাবি বের করে তালাটা খুলতেই, আলগা হয়ে গেল শেকল।
তিন-তিনজন সৈন্যকে হাত লাগাতে হলো স্টিলের দরজাটা টেনে খুলতে। প্রলম্বিত গোঙানি ছাড়ল কবজা।
ভিতরের ছায়ায় প্রবেশ করলে, গুস্তাফকে অনুসরণ করল বাকিরা।
পলেস্তারাবিহীন ইটের কলাম উঠে গেছে চল্লিশ ফুট উঁচুতে ছাতের গার্ডারের দিকে। বাইরে থেকে দেখলে যেমনটা . মনে হয়, ভিতরটাকেও দেখাচ্ছে তেমনই পুরানো কোনও কারখানার মত। পার্থক্য কেবল, ঝেড়েমুছে সরিয়ে ফেলা হয়েছে এক কালের ইণ্ডাস্ট্রিয়াল মেশিনারিগুলো।
ফোকরের মত, দেয়ালের উঁচুতে থাকা একমাত্র জানালাগুলো মহাসাগরের দিকে। শত প্রজন্ম ধরে মাকড়সারা জাল বুনে বুনে ঘোলা করে দিয়েছে ফাটা কাঁচের শার্সি।
ফাঁকা দালানের দেয়ালে বাধা পেয়ে সৈনিকদের ভারি বুটের আওয়াজ ফিরে আসছে প্রতিধ্বনি হয়ে। ছাতে নীড় বাঁধা পাখির বেহিসাবি বিষ্ঠা, ধুলোময়লা আর সৈকত থেকে উড়ে আসা বালি মেঝেতে জমেছে পুরু হয়ে।
‘ব্যাটা দেখছি ডাহা মিথ্যেবাদী!’ বলল সেলেনা ঝাঁজাল কণ্ঠে। ‘বহু বছর ধরে ব্যবহার করা হয়নি জায়গাটা।’
থেমে দাঁড়িয়ে, অনুচ্চ কণ্ঠে কয়েকটা কথা বলল গুস্তাফ অফিসারের সঙ্গে।
নিজের লোকেদের দিকে ঘুরে আদেশ করল এনসিও। রানার ব্যাগ বহনকারী সৈন্যটি এগিয়ে এসে তুলে দিল ওটা গুস্তাফের হাতে। তার পর আবার জোর কদমে যোগ দিল দেশি ভাইদের সঙ্গে।
ওদেরকে নিয়ে এন্ট্রান্সের কাছে ফিরে গেল অফিসার। রানা, সেলেনা আর গুস্তাফ ভিকান্দারকে দালানে রেখে উঠে পড়ল ওরা অপেক্ষমাণ হেলিকপ্টারে।ওরা আলোচনায় মগ্ন, এ সময় দেড় শ’ গজ দূরে ওদের অজান্তে এক অডি স্যালুন এসে থামল সেলেনার ভাড়া করা গাড়ির পাশে। চকচক করছে গাড়িটার মসৃণ কালো বডি।
দু’জন লোক নিঃশব্দে বেরিয়ে এল অডিটার দু’দিকের ফ্রন্ট ডোর খুলে।
সাধারণ চরিত্র নয় এরা।
ড্রাইভার লোকটার বয়স পঁয়তিরিশের মত। রুপালি চুল ছাড়া বর্ণনা দেয়ার মত আর কোনও বিশেষত্ব নেই তার চেহারায়।
অপরজন পাঁচ বছরের বড় হলেও গড়নে হালকা। ঘন, বাদামি চুল মাথায়। চিবুকটা কোদালের মত। আর নাকটা যেন পাতিহাঁসের ঠোঁট।
দু’জনেরই পরনে কালো জিনস আর হালকা জ্যাকেট। চোখে রোদচশমা।
নিরাসক্ত দৃষ্টিতে দেখল একবার হলুদ ভক্সলটা। একটা বাক্যও বিনিময় হলো না দু’জনের মধ্যে। ভোডাফোন ব্র্যাণ্ডের মোবাইল বের করে ওপাশ থেকে ইন্সট্রাকশন নিতে আরম্ভ করল বয়স্কজন। শোনা শেষ হলে, মৃদু নড করল সহচরের উদ্দেশে।
গাড়ির বুট খুলল ড্রাইভার। জলপাই-সবুজ একখানা হোল্ডঅল বেরোল ভিতর থেকে। ভারি এক বা একাধিক জিনিস রয়েছে ওটার মধ্যে। ঘাম ছুটে গেল একা তুলতে গিয়ে।
প্রায়-নির্জন পার্কটা জরিপ করতে লাগল ওরা পেশাদারি দৃষ্টিতে। কয়েক সেকেণ্ডের মধ্যেই দূরের বেঞ্চে খুঁজে পেল টার্গেটকে।
কিন্তু সঙ্গের ওই অচেনা লোকটা কে?
দৃষ্টি বিনিময় করল দু’জনে। যদিও কেউ কারও চোখ দেখতে পাচ্ছে না।
সেলফোন হাতে নিল কোদালমুখো। অত্যন্ত হাই- কোয়ালিটি ক্যামেরার ‘জুম’ অপশন ব্যবহার করে ঝটপট গোটা কয়েক ছবি তুলল বেঞ্চে বসা রানা-সেলেনার। এর পর কল করল একটু আগেই কথা বলা নাম্বারটায়।
‘একা নয় টার্গেট,’ জানাল সে ওপাশ থেকে সাড়া পেয়ে। ‘দুনিয়ার আলাপ জুড়েছে বেটি কার সাথে জানি!’
বিরতি। ওপাশের কথা শুনছে বাদামি-চুল।
‘হ্যাঁ, তা-ই বলেছি আমি,’ কথা শেষ হলে মুখ খুলল আবার। ‘ছবি পাঠাচ্ছি আপনাকে।’ কান থেকে ফোন সরিয়ে ঝটপট বাটন টিপল কয়েক বার। ‘পেয়েছেন?’
‘হুম, পেয়েছি,’ গভীর, প্রশান্ত একটা কণ্ঠ বলল অপর প্রান্ত থেকে। ‘ভুল সময়ে ভুল জায়গায় হাজির হয়েছে লোকটা। …তাড়াতাড়ি কাজ শেষ করো। টার্গেট এখন দুটো।’
শেষ হয়েছে কথা।
হোল্ডঅলের জিনিসগুলো নিয়ে আলাদা হয়ে গেল দুই প্রফেশনাল। পার্কের কিনারা ঘুরে যার যার পজিশন নিল কারও দৃষ্টি আকর্ষণ না করে। একটুও উত্তেজনা নেই কারও মধ্যে। সিটিং ডাক শিকার করতে চলেছে যেন। শিয়োর শট।‘যাক, পৌঁছুনো গেল অবশেষে, চওড়া হেসে বলল গুস্তাফ। ‘বলেছিলাম না, নিয়ে আসব আপনাদের? শেষ পর্যন্ত শেষ হলো সফর—দি এণ্ড। আপনাদের দু’জনের জন্যে অবশ্যই দি এণ্ড এটা।
‘খুব কনফিডেন্ট মনে হচ্ছে আপনাকে,’ বলল রানা। ‘পোষা কুকুরগুলোকে ফেরত পাঠিয়ে, একটু হলেও কি অনিরাপদ লাগছে না নিজেকে?
ট্রাউযারের পকেটে হাত ঢুকিয়ে কোল্ট কমাণ্ডারটা বের করল গুস্তাফ। ‘ভুলে গেছেন, এটা রয়েছে আমার কাছে?’ পরম হাসিমুখে তাক করল অস্ত্রটা রানার বুকে।
বাইরে শোনা যাচ্ছে, ওড়ার প্রস্তুতি নিচ্ছে হেলিকপ্টার।
‘ক্র্যাশ-ল্যাণ্ডিঙে হারিয়েছেন বলে?’ আগ্নেয়াস্ত্রটার দিকে তাকিয়ে আছে রানা। লোলুপ দৃষ্টিতে ওর হৃৎপিণ্ড লক্ষ করছে যেন সেটা। এত কাছ থেকে মিস হওয়ার কোনও কারণ নেই। ‘বোঝা গেল, পয়লা নম্বরের মিথ্যুক আপনি।
‘একদম ঠিক বলেছ, রানা!’ রাগে গরগর করছে সেলেনা।
পিস্তলের ইশারা করল গুস্তাফ। স্থির রাখার জন্য দু’হাতে ধরেছে অস্ত্রটা। ‘দু’জনে আরেকটু কাছাকাছি দাঁড়ালে ভালো হয়। আপত্তি করবেন না আশা করি! দু’জনকে চোখে চোখে রাখতে পারতাম একসঙ্গে। … হ্যাঁ, ঠিক আছে এবার।’
‘বাহ! বাহ!’ টিটকারি মারল রানা। ‘আপনি তো দেখছি আগ্নেয়াস্ত্র-বিশেষজ্ঞ এখন!’
‘বিশেষজ্ঞ হওয়ার দরকারটা কী?’ হেসে বলল পিস্তলধারী। ‘হ্যামার কক, সেফটি লক—আপনিই তো সবক দিয়েছেন।’ সন্তুষ্টিতে উজ্জ্বল হয়ে উঠল চোখ দুটো। ‘এত কিছুর পর হয়তো আর বিশ্বাস করবেন না আমার কথা। কিন্তু সত্যিই আমি দুঃখিত প্রতারণার আশ্রয় নেয়ার জন্যে। এতটা সময় একসঙ্গে কাটিয়ে, প্রায় পছন্দই করে ফেলেছিলাম আপনাদেরকে। কিন্তু ….
কারখানার উপরে কোথাও ধুবধুব করছে এখন হেলিকপ্টারটা। দ্রুত ক্ষীণ হয়ে যেতে লাগল সে-আওয়াজ।
‘মাফ চাওয়ার দরকার নেই। আপনার কিন্তু-টা কী, জানি। ধোঁকাবাজি করেই পেট চালান আপনি। কী, ঠিক বলিনি?’
‘ওভাবে বলবেন না। একটুও ম্লান হলো না হাসিটা। ‘বরঞ্চ স্পাই ভাবি আমি নিজেকে। স্রেফ জেমস বণ্ডের মত খুনোখুনির ধাত আমার নয়।’
কোল্ট কমাণ্ডারটা তাক করে রেখে চট করে ঘড়ি দেখল গুস্তাফ। অপেক্ষা করছে যেন কোনও কিছুর জন্য।
এদ্দূর পর্যন্ত টেনে এনে, খুন করাটা যদি উদ্দেশ্য না হয়, তবে অনুমান করতে পারি, কারও সঙ্গে মোলাকাত হতে চলেছে আমাদের। এরই জন্যে পেতেছিলেন ট্র্যাপটা, তা-ই না?’
‘অনুমান ঠিক হয়েছে, মেজর রানা,’ ব্যঙ্গের সুরে বলল গুস্তাফ ভিকান্দার। ‘গোটা সফরের মেইন পয়েন্ট ওটাই। বিশেষ একজন দেখা করতে চাইছেন আপনাদের সঙ্গে।’
‘মেজর ডাকবেন না দয়া করে।
‘আহা-হা, কী বিনয়।’ পিত্তি জ্বালানো হাসি হাসল গুস্তাফ। ‘ভালো করেই জানা আছে আপনার ঘটনাবহুল, দুর্দান্ত অতীত-বর্তমান সম্বন্ধে। আপনারা আমার খোঁজে সুইডেন যাওয়ার আগেই প্রত্যেক এজেন্টের কাছে আপানার
ব্যাপারে ক্লাসিফায়েড ফাইল পাঠিয়ে দিয়েছে আমাদের নিয়োগকর্তারা। বিশ্বাস করবেন, শুধু আপনার কারণেই রেড অ্যালার্ট জারি করতে হয়েছে ওদের? আমার ওপর নির্দেশ ছিল, আপনাদের দু’জনকে যাতে নিয়ে আসি এখানে। কারণটা শিগগিরই জানতে পারবেন।
‘সেক্ষেত্রে ধরে নিচ্ছি, সাক্ষাৎটা হতে চলেছে আপনার নিয়োগকর্তাদের সঙ্গে।’
মঞ্চাভিনেতাদের মত বাউ করল গুস্তাফ। ‘আবার সঠিক হয়েছে অনুমান।’
‘কারা আপনারা, মিস্টার ভিকান্দার?’ রেগে কাঁই হয়ে গেছে সেলেনা। ‘ওটাই যদি আপনার আসল নাম হয়ে থাকে! ‘সিআইএ? এনএসএ?’
‘আমাদের নাম কোনও দিন শোনেননি আপনারা,’ গলায় অহঙ্কার ঢেলে জবাব দিন গুস্তাফ। ‘নিজেদের লোক ছাড়া কেউই শোনেনি আসলে। যারা শুনে ফেলে, আয়ু ফুরিয়ে যায় তাদের। এমনকী আমেরিকান সরকারের অধিকাংশ লোকই জানে না আমাদের অস্তিত্ব সম্পর্কে। আপনাদের কৌতূহল নিরসনের ভারটা ছেড়ে দিচ্ছি আমার বসের ওপর। অল্পক্ষণেই চলে আসার কথা। এই ধরুন, কয়েক মিনিট? শেষ বিদায় জানানোর জন্যে যথেষ্ট সময়।’
‘কেন, কোথাও যাচ্ছি নাকি আপনার বসের সঙ্গে?’ কিছুতেই রাগ কমছে না সেলেনার।
‘না, তা নয়… আপনারা… আচ্ছা, এটুকু অন্তত বলি। ছোটখাটো একটা বিনোদনের ব্যবস্থা রয়েছে আপনাদের জন্যে। এখনই বলে দিয়ে নষ্ট করতে চাইছি না সারপ্রাইজটা।’
ব্যাগটার দিকে ইঙ্গিত করল রানা। দলামোচড়া হয়ে পড়ে আছে ওটা গুস্তাফের পায়ের কাছে।
‘বিনোদনটা যদি হয় এখান থেকে আমাদের জীবিত বেরোতে না দেয়া, তবে আবারও অনুমান করতে পারি, বিশ্বাসযোগ্যতার খাতিরে আনা হয়েছে ওটা–আমরা যে এ দেশে এসেছি, সে-প্রমাণ নিশ্চিহ্ন করতে। ব্যাকপ্যাক থাকলেই না প্রশ্ন উঠবে ব্যাকপ্যাকারের!
‘উঁহু, ঠিক হলো না এবার।’ লাজুক বধূর মত স্মিত হাসল গুস্তাফ। ‘বরং উল্টোটা। আপনাদের অস্তিত্বকে জোরদার করতেই নিয়ে এসেছি ওটা। চাইনি যে, কেউ সন্দেহ করুক: ইচ্ছের বিরুদ্ধে এখানে এনেছি আপনাদের। ও, ভালো কথা… টাকাগুলো কিন্তু সবই রয়েছে ব্যাগে।’
‘বুঝলাম না আপনার কথা। সন্দেহ মানে? কে সন্দেহ করবে?’
‘পুলিস… সাংবাদিক…
‘তার মানে?’
‘পুলিসের লোকেরা যখন লাশ পাবে আপনাদের, থিয়োরি দাঁড় করাতে সাহায্য করবে টাকাগুলো। ড্রাগসের কথাই ভাববে ওরা প্রথমে… মাদক বেচা টাকা। টিপিকাল কাহিনী, বুঝলেন না? সঙ্গে যদি হেরোইনও পাওয়া যায় ব্যাগের মধ্যে, দুইয়ে দুইয়ে চার মেলাতে একটুও বেগ পেতে হবে না ওদের।
‘ঘেয়ো কুকুর কোথাকার!’ বলল সেলেনা দাঁত কিড়মিড় করে।
‘খুঁটিনাটির দিকে লক্ষ রাখা অধমের কাজের একটা গুরুত্বপূর্ণ অংশ,’ সবিনয়ে বলল গুস্তাফ। ‘এ ক্ষেত্রে বলব, ভালো একটা অ্যারেঞ্জমেন্ট হয়েছে এটা। ড্রাগ ডিলারের জোড়া লাশ নিয়ে মাথা ঘামাবে না কেউ।’ কপট দুঃখে দীর্ঘশ্বাস ফেলল একটা। ‘তবে যে-কালিমা নিয়ে বিদায় নিতে হচ্ছে আপনাদের, বড়ই লজ্জার ব্যাপার সেটা। কিন্তু না হলে যে অনধিকারচর্চা বন্ধ হবে না আপনাদের!’
‘ঠিক একই অপরাধে বাঁচতে দেননি ক্যারেনকে,’ বলল সেলেনা চিবিয়ে চিবিয়ে। ‘প্রথমে বিশ্বাস অর্জন করেছেন মেয়েটার। তার পর সরিয়ে দিয়েছেন দুনিয়া থেকে।’
রাতের অন্ধকার ভর করল গুস্তাফের চেহারায়। ‘কারও রক্তেই হাত রাঙাইনি আমি। আমার ডিপার্টমেন্টই নয় ওটা।’
‘বুলশিট!’ বিশ্বাস করল না সেলেনা।
‘আমার মনে হয়, এই প্রথম বারের মত মিথ্যা বলছেন না মিস্টার ভিকান্দার,’ ওর কথায় সমর্থন জানাল রানা। ‘অন্তত খুনি নন ইনি।’
মাথা নাড়ল গুস্তাফ। ‘প্রশ্নই আসে না! স্রেফ ঝুঁকির পরিমাপ করি আমি। পেশিশক্তি কিংবা হাতিয়ার নয়, কাজ করি মগজ খাটিয়ে। কারও সন্দেহ না জাগিয়ে তথ্য সংগ্রহ করাই আমার বিশেষত্ব। এ কাজের জন্যেই পয়সা দেয়া হচ্ছে আমাকে।’
‘ছুঁচোগিরি,’ মন্তব্য করল রানা।
‘তা বলতে পারেন,’ একটুও না চটে বলল গুস্তাফ। ‘ছদ্মপরিচয়ে ডুব দিই আমি গভীর জলে। সারা দুনিয়া জুড়ে কন্সপিরেসি থিয়োরি নিয়ে কাজ করে যারা, ঢুকে পড়ি এমন দলগুলোতে। ভাব দেখাই, ওদেরই একজন আমি। নানান উপায়ে আস্থা অর্জন করি ওদের। দলের ভিতরে থেকে বুঝতে চেষ্টা করি—ক্ষতির সম্ভাবনা নেই কার কাছ থেকে, আর কারা হয়ে উঠতে পারে সত্যিকারের বিষফোঁড়া।’
‘ক্যারেনকে তা হলে হুমকি মনে হয়েছে আপনার…’ ক্রূর দৃষ্টিতে তাকিয়ে আছে সেলেনা।
‘ওটাই নিশ্চিত হতে হয়েছে আমাকে।’ সাফাই গাইছে যেন লোকটা। ‘ভালো হতো, যদি উল্টোটা হতো। কিন্তু যতই নিজেকে মেলে ধরল মেয়েটা, ততই অসম্ভব হয়ে উঠল লিস্ট থেকে ওর নাম বাদ দেয়া। ক্যারেনের মন পরিবর্তনের উপায় ছিল না কোনও। উপায় ছিল না টাকা দিয়ে কিনে নেয়ার। রহস্য উদ্ঘাটনের একদম ঠিক রাস্তাতেই চলছিল ও, যে- গোপনীয়তা রক্ষা করার জন্যে আমার মত শত শত এজেন্ট নিষ্ঠার সাথে কাজ করে চলেছে গত কয়েক দশক ধরে। হ্যাঁ, হুমকিই হয়ে উঠেছিল ক্যারেন!’ উত্তেজিত হয়ে পড়ার সঙ্গে গলার স্বরও এক পর্দা উঁচু হয়েছে গুস্তাফের। ‘সব রকম চেষ্টাই করেছি আমি… সব কিছুই! একার যে-লড়াইয়ে নেমেছিল ও, সেখান থেকে যদি ফেরাতে পারতাম! ওকে পছন্দ করতাম আমি… একটু বেশিই পছন্দ করতাম। আমার যে কাজের ধারা, সেটার ধারেপিঠেও যায় না ওসব আবেগ-টাবেগ। সত্যি কথাই বলব আপনাদের, অনুরাগ জন্মেছিল ক্যারেনের প্রতি। এবং আমার ধারণা, ওরও তা-ই হয়েছিল। একটা পর্যায়ে আলাদা হয়ে পড়ি আমরা। তার পরও বন্ধ করিনি ওকে বোঝানোর চেষ্টা। কিন্তু কথা তো শুনল না ক্যারেন!’
‘আর সেজন্যেই…..
‘কী আর করতে পারতাম এ ছাড়া? আর-সব ফ্রিকদের মত হলে তো একদমই অন্য রকম হতো ব্যাপারটা। টাইপ বি বলি আমরা এদেরকে। ওদেরকে উৎসাহ জোগাই আমরা। পয়সারও জোগান দিই চূড়ান্ত লেভেলের উন্মাদগুলোকে, আমাদের চাওয়ামত যাতে দিকে দিকে গুজব রটিয়ে হাসিঠাট্টার বিষয়ে পরিণত করে গোটা কন্সপিরেসি থিয়োরির কমিউনিটিটাকে। বুঝতে পারছেন, কী রকম অ্যাসেট এরা আমাদের কাছে? নিজেদের অজান্তেই প্রতিনিয়ত কাভার দিয়ে চলেছে আমাদের।’
‘ও… খুন-জখম আর হাজার হাজার নিরীহ মানুষের মহৎ উদ্দেশ্য বানচালে ব্যাপৃত তা হলে আপনারা!’ বলল সেলেনা বিতৃষ্ণা নিয়ে।
ভ্রুকুটি করল গুস্তাফ।
‘কিন্তু ওরকম মেয়ে ছিল না ক্যারেন,’ বলে চলল সে কাউকে গ্রাহ্যের মধ্যে না এনে। ‘ওর প্রোফাইল ছিল টাইপ এ ক্যাটাগরির। সমস্ত ভুল বক্সে টিক দিয়েছিল ও। মানে, ওর জন্যে ওগুলো ভুল ছিল আর কী
‘প্রখর বুদ্ধিমত্তা ছিল ক্যারেনের। অবিশ্বাস্য ছিল জানার পরিধি। রিসার্চের প্রতি পুরোপুরি ন্যায়নিষ্ঠ এবং শেষ দেখার জন্যে উদ্‌গ্রীব। ঝুঁকি-টুকির পরোয়া করত না বিন্দু মাত্র। পাত্তাই দিত না কোনও ধরনের ভয়ভীতিকে। নিজের আদর্শে অবিচল ছিল, ছিল অসাধারণ একজন কমিউনিকেটর। কাউকে কোনও কিছু বিশ্বাস করানোর যোগ্যতা ছিল ওর। ব্যক্তিত্বের কারণে ওকে সিরিয়াসলি না নিয়ে উপায় ছিল না কারও।’
‘আর সে-কারণেই ছিল না ওর বেঁচে থাকার অধিকার!’ বলল সেলেনা তীব্র শ্লেষ নিয়ে।
‘আমার কিছু করার ছিল না এখানে,’ প্রতিবাদ করল গুস্তাফ। ‘চূড়ান্ত সিদ্ধান্তগুলো আসে উপর থেকে। একটা পিঁপড়াও মারিনি আমি আজ পর্যন্ত। আমি শুধু তথ্য চালান দিচ্ছি জুতসই চ্যানেলে। এর পর অ্যাকশন নেয়া হচ্ছে প্রয়োজনমত।’ এক মুহূর্তের জন্য নিচের দিকে তাকাল লোকটা। খানিকটা অপরাধবোধে ভুগছে যেন ভিতরে ভিতরে।
‘আপনার রিপোর্ট পাওয়ার পরই পাঠাল ওরা রিপেয়ার- ম্যানকে। আপনার কলিগ গিবসনের কথা বলছি, যাকে করাত দিয়ে কচুকাটা করেছি আমি।’
‘আগেই বলেছি আপনাদের,’ রাগত স্বরে বলল গুস্তাফ ‘হুকুমের গোলাম আমি। হুকুমের বাইরে একটা পা ফেলারও জো নেই আমার।’
‘যে যার ভূমিকায়,’ মন্তব্য করল রানা। ‘ঠিক সেলেনার পিছনে লাগা লোকগুলোর মত। কার কাছে ইনফর্মেশন পাচার করেছে মিস ল্যানকাউমে, নিশ্চিত হওয়ার পর নিজেদের দায়িত্ব বুঝে নেয় ওরা। আপনারই মত।’
‘বুঝতেই চাইছেন না আপনারা!’ মুখ গোমড়া করল গুস্তাফ। ‘একটা যুদ্ধের মত এটা। একক কোনও ব্যক্তির কথা ভাবার সুযোগই নেই এখানে। মহাযুদ্ধের ময়দানে আমি কে, আর আপনিই বা কে? জানেন আপনি, ক্যারেনের মৃত্যুর খবর শুনে হাউমাউ করে কেঁদেছি আমি? বিশেষ কিছু ছিল ও আমার কাছে। কিন্তু বাস্তববাদী আমি। কঠিন বাস্তব মেনে নিতে সেজন্যে সমস্যা হয়নি কোনও। যত বিপত্তি আপনাদের মত মানুষদের নিয়ে। বাকি সবার মত চড়া মাশুল দিতে হবে এখন আপনাদেরকেও। কিন্তু মনে রাখবেন, আমার কোনও দায় নেই এতে।’
‘কী বলব আপনাকে!’ সেলেনার চেহারা দেখে মনে হচ্ছে, বমি করে দেবে ও। ‘রাস্তার পকেটমারের চাইতেও নিকৃষ্ট আপনি!
‘যা খুশি, বলতে পারেন, ম্যাডাম!’ শক্ত হলো গুস্তাফ। ‘এটুকু বলব, নিজের কাজ নিয়ে আমি গর্বিত। এ-ও জেনে রাখুন, এ লাইনে আমার বাড়া নেই আর একজনও।’
‘বুঝলাম, ওস্তাদ এজেণ্ট আপনি,’ রানা বলল। ‘আপনার নিয়োগকর্তারা নিশ্চয়ই সাংঘাতিক কদর করে আপনার! যেভাবে ইম্প্রোভাইজ করেন, মূল্য না দিয়ে উপায় কী! সুইডেনে দুর্দান্ত এক মঞ্চ সাজিয়েছিলেন আমাদের জন্যে। অসুস্থ হওয়ার অভিনয় করে বাথরুমে গিয়ে খবর দিয়েছিলেন গিবসনের দলটাকে। ওদের আসার অপেক্ষায় সময় নষ্ট করেছেন আষাঢ়ে গল্প শুনিয়ে। সত্য-মিথ্যে মিশিয়ে এমনভাবে উপস্থাপন করেছেন, বিশ্বাস করতে বাধ্য হয়েছি আমরা। তার পর যেভাবে লড়াই থেকে সরিয়ে নিলেন নিজেকে—একদম লা-জবাব। হাততালি পাওনা আপনার।’
‘অভিনয় ছিল না ওটা।’ তোষামোদে হাসছে গুস্তাফ। ‘স্বীকার করতে দ্বিধা নেই, প্যান্ট নষ্ট করার অবস্থা হয়েছিল সেসময় দস্তুরমত। ওদেরকে জানিয়ে দেয়ার পর, পরিষ্কার ধারণা ছিল, কী হতে পারে এর পর; যেহেতু জানতাম—কে আপনি, কতটুকু আপনার ক্ষমতা। পাখিগুলো যদি ভয় পেয়ে গিয়ে সতর্ক না করত আপনাকে, টিমটা হাজির হওয়ার আগেই কেটে পড়তাম কোনও-না-কোনও ছুতোয়। তার পর যখন শুরু হলো ধুন্ধুমার, দ্বিতীয় কলটা করি পালিয়ে গিয়ে। আপনাদেরকে এখানে নিয়ে আসার নির্দেশ পাই তখন।’ হাসল লোকটা। ‘ওহ, ডিয়ার… বিমলানন্দ হচ্ছে আপনার মত একজনের মাথা মুড়িয়ে ঘোল ঢালতে পেরে!’
‘হুম…’ গম্ভীর হয়ে মাথা নাড়ল রানা। ‘বুঝতে খানিকটা দেরি হয়ে গেছে আমার। আপনার জীবনের সবচেয়ে বড় ভুলটা না করলে হয়তো ধরতেও পারতাম না।’‘ভুল হচ্ছে আপনার!’ দেঁতো হাসিটা মুছে গিয়ে লাল হয়ে উঠেছে গুস্তাফ ভিকান্দার। ‘ভুল’ শব্দটা একদম নেই আমার ডিকশনারিতে।’
‘অহঙ্কারই পতনের মূল,’ অমোঘ নিয়তির মত উচ্চারণ করল রানা। ‘খুঁটিনাটির দিকে নজর দেন, বলেছিলেন না? ছোট্ট একটা ভুল করে ফেলেছেন অতিরিক্ত নজর দিতে গিয়ে। মিস ল্যানকাউমের ফ্ল্যাটে তল্লাশি চালাতে গিয়ে খেয়াল করেছিলাম ওর পাসপোর্টটা। ইন্দোনেশিয়ান কোনও ভিসা বা সিল দেখিনি ওতে। কখনোই আপনার সঙ্গে এখানে আসেনি ক্যারেন। কাজেই, যখন ইন্দোনেশিয়ার কথা বললেন, তখনই নিশ্চিত হয়ে গেলাম, সত্যবাদী যুধিষ্ঠির নন আপনি।’
বিহ্বল হয়ে গেছে সেলেনা। ‘ও যে একটা প্রথম শ্রেণীর ধোঁকাবাজ, অত আগেই জানতে তুমি, রানা? এখন বুঝতে পারছি—কেন চাওনি, ইন্দোনেশিয়ায় আসি আমি।’
‘সরি, সেলেনা, বলিনি তোমাকে। রিস্ক নিতে চাইনি আমাদের এই বন্ধুটির মনে সন্দেহ জাগানোর।’ ফিরল রানা গুস্তাফের দিকে। ‘অভিনয় শুধু একা আপনিই জানেন না। আপনার সৌভাগ্য যে, আরব সাগরের গভীরতম অংশে ফেলে দিইনি আপনাকে এক ঝাঁক টাইগার শার্কের মাঝে।’
ব্লটিং পেপার দিয়ে কেউ যেন সবটুকু রক্ত শুষে নিয়েছে গুস্তাফের মুখ থেকে। তা-ও হাসল অস্বস্তির হাসি। ‘দারুণ শার্প লোক তো আপনি!’
‘আপনার বসদের মত নই। আগে থেকেই সব কিছু, ভেবে রেখেছে ওরা। এই যেমন… আপনার মত একজন অ্যাসেটের কাভার রক্ষা করতে গানফাইটে ব্ল্যাঙ্ক ফায়ারিং পিস্তল নিয়ে আসা। মাস্টারমাইণ্ডের চিন্তা-ভাবনা!’
এবার আরও পাণ্ডুবর্ণ হয়ে গেল লোকটার চেহারা। আত্মসংযমের খোলসটা খসে পড়ল চাউনি থেকে।
‘ক্-কী বলছেন আপনি?’ তুতলে গেল কথাটা বলতে। বুনো অস্থিরতা খেলা করছে চোখ দুটোতে। ঝড়ো হাওয়ার মত ছুটছে মস্তিষ্ক। ভীতিপ্রদ অসঙ্গতিটা পরিষ্কার হয়ে আসতেই আড়দৃষ্টিতে তাকাল হাতের পিস্তলটার দিকে।
‘অবাক হলাম।’ আসলেই বিস্মিত রানা। ‘এতক্ষণ লাগল এটা বুঝতে! হ্যাঁ, গিবসনের পিস্তলটার কথাই বলছি আমি, যেটা এখন তাক করে রয়েছেন আমাদের দিকে। ওটা দিয়েই আপনার ওপর গুলি চালানো হয় বেয়াক্কেলের মত জঙ্গলের দিকে দৌড় দেয়ার সময়। জানতেন না বোধ হয়! কী করে জানবেন? পাছার চামড়া বাঁচাতে এতটাই ব্যস্ত ছিলেন তখন! ‘
কিছু বলার চেষ্টায় মুখটা হাঁ হলো গুস্তাফের, কিন্তু স্বর ফুটল না কণ্ঠে।
‘সম্ভাব্য সব রকম পরিস্থিতির জন্যে তৈরি ছিল ওরা, ‘ বলে চলল রানা। ‘পাছে ব্যর্থ হয় হামলাটা… পাছে পালিয়ে যাই সেলেনা বা আমি। সেজন্যেই এমনভাবে দেখাতে চেয়েছিল ব্যাপারটা, আপনিও যেন টার্গেট ওদের। আমাদের দেখিয়ে দেখিয়ে গুলি করেছে আপনাকে… কাভার যাতে নষ্ট না হয় আপনার। অবশ্যই এটা জানতেন না আপনি… জানানো হয়নি আপনাকে। জানলে বিশ্বাসযোগ্যভাবে প্যান্ট খারাপ করার এক্সপ্রেশন আসত না চেহারায়। এবং এখনও একই অভিব্যক্তি দেখতে পাচ্ছি বেবুনের পাছার মত লাল মুখটাতে। কী, মিস্টার ভিকান্দার?’
‘কচু!’ উড়িয়ে দিল গুস্তাফ। ‘স্রেফ বিরক্ত করতে চাইছেন আমাকে!’
‘উঁহুঁ… সত্যি কথাই বলছি আমি আপনাকে। ঠিক যেরকম আর্মস চালানোর ব্যাপারে সত্য স্বীকার করেছেন আপনি। যে-দুয়েকটা ব্যাপারে সততার পরিচয় দিয়েছেন আমাদের কাছে, এটা তার একটা। কিন্তু আপনার জন্যে তা দুঃসংবাদও বটে। ফায়ার আর্মসের ট্রেনিং নেয়া উচিত ছিল আপনার… শিক্ষাটা তা হলে কাজে লাগত এখন।’
‘গোল্লায় যান আপনি!’ আপনা-আপনি লাফাচ্ছে গুস্তাফের ভুরু। ‘আউল-ফাউল কথা বলে বোকা বানাতে পারবেন না আমাকে!’ এক কদম পিছিয়ে গিয়ে আরেকটু উঁচুতে তুলল পিস্তলটা, রক্তশূন্য হয়ে গেছে আঙুলের গাঁট। রানার মাথা বরাবর তাক করে ধরেছে অস্ত্রটা।
‘নিজেই চেক করে দেখুন না!’ কোল্ট কমাণ্ডারটার দিকে ইঙ্গিত করল রানা। ‘কীভাবে চেক করতে হয়, সেটা যদি অবশ্য জানা থাকে আপনার!’
নিশ্চুপ গুস্তাফ।
‘পয়েন্ট থ্রি এইট ক্যালিবারের ব্ল্যাঙ্ক কার্তুজ লোড করা ওতে,’ ব্যাখ্যা করে বুঝিয়ে দিচ্ছে রানা। ‘প্রোপেলেন্ট রয়েছে, কিন্তু নেই কোনও প্রজেক্টাইল। নরমাল পাউডারই ভরা, স্ট্যাণ্ডার্ড প্রাইমার। তবে কার্ট্রিজ কেসের মুখটা বাঁকিয়ে বন্ধ করে দেয়া হয়েছে, যেদিক দিয়ে বুলেট বেরোনোর কথা। এ অবস্থায় গুলি করার জন্যে স্পেশাল মডিফিকেশন দরকার অস্ত্রটারও। মানেটা দাঁড়াচ্ছে, স্বাভাবিক অ্যামিউনিশন হ্যাণ্ডেল করতে পারবে না অস্ত্রটা। প্রচণ্ড আওয়াজ করবে, কিন্তু জ্বলন্ত গ্যাস ছাড়া কিছুই বেরোবে না ব্যারেলের মুখ দিয়ে।’
‘মিথ্যে বলছেন আপনি! অযথা এক পিনে আশি রেকর্ড বাজাচ্ছেন!’
এক পা এগোল রানা। ‘যুক্তিতে আসুন, মিস্টার ভিকান্দার! আপনি যে ধোঁকা দিচ্ছেন, সেটা বোঝার পরেও লাইভ ফায়ার-আর্ম রাখতে দেব আপনাকে? একই রসুনের কোয়া আপনি, সেটা জানার পরও? আমার কথা বিশ্বাস না হলে, দিন না, টিপে দিন ট্রিগার! ভুলও তো হতে পারে আমার!’
এই বার কানে পানি গেল লোকটার। আরও দু’কদম পিছিয়ে গেল গুস্তাফ। হাতে কাঁপছে অস্ত্রটা। ঢোক গেলার কারণে ওঠানামা করছে কণ্ঠমণি।
‘কী হলো, মিস্টার ভিকান্দার?’ তাগাদা দিল রানা। ‘খুন করবেন না আমাদের?’
‘ন্-না… খুনি নই আমি! বস আপনাদের—
‘কোথায় আপনার বস? নিশ্চয়ই লেট হচ্ছে আসতে! এটাই সুযোগ নিজেকে বাঁচানোর। টিপে দিন ট্রিগার। আর কোনও উপায় নেই আপনার। আজ যদি খুন না করেন আমাকে; আজ হোক, কাল হোক, আমার হাতেই মরণ হবে আপনার! মীরজাফররা দু’চোখের বিষ আমার।’
ঘৃণা আর আতঙ্কের খেপা চাউনিতে বিকৃত হয়ে গেল চেহারাটা। ট্রিগার চেপে দিল গুস্তাফ ভিকান্দার। কল্পনায় দেখল, যন্ত্রণায় চিৎকার ছেড়ে মেঝেতে গড়াগড়ি দিচ্ছে মারাত্মক আহত মাসুদ রানা।
হলদে-সাদা শিখার বর্ণবলয় সৃষ্টি হলো মালের মুখে। তীব্র আওয়াজটা অনুরণিত হতে লাগল গোটা দালান জুড়ে।
চমকে গেছে সেলেনা।
কিন্তু এমনকী পলকও ফেলেনি রানা, পিছু হটা তো
পরের কথা।
আবার ট্রিগার টিপল লোকটা। আবারও পিস্তলের মুখ দিয়ে বেরিয়ে এল উজ্জ্বল হলদে-সাদা আলো। কানের পর্দা ফাটানো ‘বুম্‌ম্‌ম্‌’ আওয়াজটা প্রতিধ্বনি হয়ে ছড়িয়ে গেল সব দিকে।
‘হা, ঈশ্বর!’ হাহাকার করে উঠল ভিকান্দার।
এখনও পায়ের উপর খাড়া রয়েছে অক্ষত মাসুদ রানা। কেবল দাঁড়িয়েই নেই, সাক্ষাৎ যমদূতের মত ধীর-কিন্তু-দৃঢ় পদক্ষেপে এগিয়ে আসছে ওর দিকে!
হাতের অস্ত্রটার দিকে তাকিয়ে ভাষাহারা হয়ে গেল লোকটা। মাঝরাত্তিরে গোরস্থানের পাশ দিয়ে হেঁটে যাওয়ার সময় পিছন থেকে কেউ যেন কাঁধের ওপর হাত রেখেছে ওর। হাঁ হয়ে গেছে মুখটা। যেন এক্ষুণি জ্ঞান হারাবে।
‘পাশার ছক পাল্টে গেছে, তা-ই না?’ ঠোঁটের কোনা বেঁকে গেল সেলেনার।
‘জানি, কী চিন্তা চলছে আপনার মাথায়,’ বলল রানা। ‘হয়তো মিথ্যে বলেছি ব্ল্যাঙ্ক কাট্রিজের ব্যাপারে… আসলে মিস করেছেন আপনি। পিস্তলে হাত তো ভালো নয় আপনার। কিংবা হয়তো ভাবছেন—যা যা বলেছি, সবই সত্যি। কিন্তু মিরাকলও তো ঘটতে পারে পরের বার। হয়তো আগামী বার সীসাই থাকবে কার্ট্রিজে! ….একটাই উপায় শিয়োর হওয়ার—’
কথা শেষ হওয়ার আগেই ট্রিগারে চাপ দিল গুস্তাফ ভিকান্দার।
এবার চমকায়নি সেলেনা। তবে হাত চাপা দিয়েছে দু’কানে। চোখ জোড়ায় নিঠুর, হিংস্র ঔজ্জ্বল্য।
ধোঁয়া বেরোচ্ছে পিস্তলের মুখ থেকে।
‘লাভ নেই,’ বলে চলল রানা। ‘কিছুক্ষণ শুধু কান ভোঁ ভোঁ করবে আমাদের, আর কিছু নয়।’
এগোনো থামায়নি ও। যত আগে বাড়ছে, গাদ্দারটাও ততই পিছিয়ে যাচ্ছে এক কদম করে।
‘প্লিজ!’ বলে উঠল আচমকা। ‘কথাটা শুনুন আগে! ব্যাখ্যা করতে পারব আমি সব কিছু…’
‘এই মাত্র যা করলেন, সে-ব্যাখ্যা যথেষ্ট নয়?’ ফোড়ন কাটল সেলেনা।
‘আপনাদের তো বলেইছি, শুধুমাত্র ঝুঁকি যাচাই করি আমি। ক্যারেনকে ওর পথে চলতে দেয়া ছাড়া অন্য কোনও উপায় ছিল না আমার। নিজের আসল পরিচয়টা যদি প্ৰকাশ করে দিতাম—’
‘নিজেকেও তা হলে বিপদে ফেলতেন আপনি,’ কথাটা শেষ করে দিল রানা। ‘আপনাকেও হয়তো তখন দেখা দিত রিপেয়ারম্যান। একদিক থেকে ভালোই হতো সেটা… এখনকার এ অবস্থায় পড়তে হতো না আমাদের…’
চামড়া পোড়াচ্ছে যেন জিনিসটা, এমনিভাবে পিস্তলটা ছুঁড়ে ফেলে দিল গুস্তাফ। ‘এই দেখুন… অস্ত্র নেই আমার কাছে!’ মাথার উপর উঠে গেল হাত দুটো। ‘সারেণ্ডার করছি আমি!’
মাথা নাড়ল রানা। ‘দুঃখিত, ওস্তাদ। অনেক আগেই ওই স্টেজ পার হয়ে এসেছি আমরা। গলা পর্যন্ত পাঁকে ডুবেছেন আপনি। যো জিতা, উওহি সিকান্দার; অওর যো হারা, উওহি ভিকান্দার।’
‘ক্-কী করতে চাইছেন?’ গলা কাঁপছে গুস্তাফের।
‘বেশি কিছু নয়, শুধু ঘাড়টা ভাঙব আপনার,’ বলল রানা শান্ত, স্বাভাবিক কণ্ঠে। ‘শুরু থেকেই আপনাকে পছন্দ হয়নি আমার। আর এখন তো আরও নয়।
আর পিছানোর উপায় নেই লোকটার। আক্ষরিক অর্থেই পিঠ ঠেকে গেছে দেয়ালে। ওর প্রায় গায়ের উপর এসে পড়েছে রানা।
হাঁটু ভেঙে পড়ে গেল মীরজাফর।
‘করজোড়ে প্রাণভিক্ষা চাইছি আপনার কাছে!’ শুরু হলো তার রোদন ভরা এ বসন্ত… সখি কখনও আসেনি বুঝি আগে। বৃষ্টির মত ঝরঝর করে লবণপানি নামছে দু’গাল বেয়ে। ‘আচ্ছা, আচ্ছা… শুনুন, শুনুন… তিন লক্ষ ডলারের চেক দিচ্ছি আপনাকে! এক্সপেন্স মানি হিসেবে এ টাকা দিয়েছে ওরা। আমাকে ছেড়ে দিলে টাকাটা আপনার… প্রতিটা পাই-পয়সা পর্যন্ত। এক দিনের মধ্যেই অ্যাকাউন্টে চলে আসবে টাকাটা —আরে, কী বলি—এক ঘণ্টার মধ্যে! চলুন, অন্যরা এসে পড়ার আগেই পালিয়ে যাই এখান থেকে। লুকানোর ভালো জায়গা জানা আছে আমার। একবার শুধু ছেড়ে দিয়ে—আম্!’
টেনে-হিঁচড়ে লোকটাকে দাঁড় করিয়ে দিল রানা।
রানার বজ্রমুষ্টির মধ্যে দুষ্ট ছেলের হাতে বিড়ালের বাচ্চার মত ছটফট করে উঠল গুস্তাফ ভিকান্দার। আঁচড়ে, খামচে, ঠেলা-গুঁতো মেরে চেষ্টা করছে ছাড়া পাওয়ার।
লোকটার ন্যাড়া মাথা আর চোয়াল আঁকড়ে ধরল রানা। তার পর ‘মড়াত’ শব্দে মোচড় মেরে সত্যি সত্যিই মটকে দিল ঘাড়টা।
গলাতেই মরে গেল গুস্তাফের মরণ-চিৎকার। থপ করে লুটিয়ে পড়ল প্রাণহীন দেহ।
বড় বড় চোখ করে লাশটার দিকে চেয়ে রয়েছে সেলেনা। হরর মুভির দৃশ্য দেখছে যেন।
‘সরি, তোমার এটা দেখতে হলো বলে,’ বলল রানা মৃদু স্বরে।
‘মৃত্যুটা প্রাপ্য ছিল লোকটার,’ অনুমোদন করল সেলেনা। ‘আসলে ভাবছিলাম, বড় বেশি সহজ মৃত্যু হলো যেন।’
‘মৃত্যু মৃত্যুই,’ দার্শনিক মন্তব্য রানার। ‘চলো এখন, লোকজন এসে হাজির হওয়ার আগেই পগার পার হই এখান…’
কথাটা শেষ করার আগেই শোনা গেল দূরাগত হেলিকপ্টারের ধুবধুব আওয়াজ।
বড্ড দেরি হয়ে গেছে!ছোট্ট একটা সম্ভাবনা রয়েছে যান্ত্রিক ফড়িংটা নিচে নামার আগেই কারখানা ছেড়ে পালানোর। কিন্তু প্রতি মুহূর্তেই ক্ষীণ থেকে ক্ষীণতর হয়ে আসছে সুযোগটা।
ছোঁ দিয়ে ক্যানভাস ব্যাগটা তুলে নিয়েই দৌড়াল রানা সেলেনার পিছনে।
কয়েক কদম দৌড়েই চপারটাকে দেখতে পেল রানা। ট্যাকটিকাল ভেস্ট পরা এক লোক ঝুঁকে রয়েছে হ্যাচওয়ের বাইরে। লোকটার দস্তানা পরা হাতে ছোটখাটো কালো জিনিসটাও নজর এড়াল না।
সময় যেন ধীর হয়ে গেল। স্লো মোশনে সূর্যালোকে বেরিয়ে যাচ্ছে সেলেনা, এমনটাই মনে হলো রানার।
‘দাঁড়াও! যেয়ো না!’ ডাকল ও চিৎকার করে।
কিন্তু জোরে ছোটার কারণে থামতে পারল না সেলেনা।
ওকে দেখা মাত্রই ফায়ার করল এয়ারক্রাফটে বসা মেশিন গানার।
কংক্রিটের গায়ে ছোবল মারল বুলেট। দরজার আশপাশের দেয়াল থেকে খুবলে তুলল পাথরের চলটা।
দৌড়ের বেগে কয়েক পা এগিয়ে ব্রেক কষল রানা।
সামনেই হাতপা ছড়িয়ে পড়ে আছে সেলেনা। বোঝা যাচ্ছে না, গুলি লেগেছে কি না।
হাত বাড়িয়ে ওর কবজি ধরল রানা। টেনে নিয়ে চলল দরজার দিকে।
নিচের দিকে নাক তাক করে জমিনের আরও কাছে নেমে এসেছে কালো জেট রেঞ্জার, লেজটা উপরদিকে। খোলা সাইড হ্যাচ থেকে গুলি চালানো অব্যাহত রেখেছে মেশিন গানধারী।
আবার ঢুকে পড়ল ওরা বিল্ডিঙের ভিতর।
আক্রমণের আকস্মিকতাই শুধু বিহ্বল করে দেয়নি রানাকে; গুলি খেয়েছে সেলেনা, এহেন শঙ্কায় চলচ্ছক্তি লোপ পাওয়ার দশা হয়েছে ওর। দরজার আড়ালে পৌঁছে সংক্ষিপ্ত পরীক্ষা করে কিছুটা নিশ্চিন্ত হলো।
‘ঈশ্বর!’ শ্বাস চাপল সেলেনা। ‘আরও একবার রক্ষা পাওয়া গেল অল্পের জন্যে!’
‘দৌড় দাও আরও!’ বকল ওকে রানা। স্বস্তির বান ডেকেছে শরীরে। বিনিময়ে ওর গালে চুমু দিল সেলেনা।
যদিও বেশিক্ষণ থাকল না স্বস্তিটা। স্রেফ কয়েক গজ দূরে ল্যাণ্ড করার জন্য নামতে শুরু করেছে ‘কপ্টারটা। প্রবল বাতাসের কারণে সৃষ্টি হয়েছে ধুলোর ঘূর্ণি।
বিশাল ফড়িঙের স্কিড দুটো জমিন ছুঁয়েছে কি ছোঁয়নি, তার আগেই হ্যাচ থেকে লাফিয়ে নামল শুটার। ঝটিতি এমপিসেভেন সাব-মেশিন গান রিলোড করে ছুটে এল আগাছা ছাওয়া ফাটা কংক্রিটের উপর দিয়ে।
দৃশ্যটা উঁকি মেরে দেখছিল রানা, নিচু হয়ে দরজার কাছ থেকে সরে গেল ও আরও একটু ভিতরদিকে। যে-কোনও একটা অস্ত্রের খোঁজে উদ্ভ্রান্তের মত তাকাচ্ছে চারপাশে। কাজে আসবে, এমন যে-কোনও কিছু।
রোটরের মত্ত ঝাপটায় তৈরি হওয়া ধূলিঝড়ের ভিতর দিয়ে দেখতে পেল অস্ত্রটা, ঘাড়ভাঙা গুস্তাফের কাছ থেকে খানিকটা দূরে পড়ে আছে।
হাত বাড়িয়ে ঝাঁপ দিল রানা ওটার জন্য। খপ করে তুলে নিয়েই ধুলোর মাঝে মাপা গড়ান দিল একটা। তড়াক করে দু’পায়ের উপর সিধে হয়েই তাক করল অস্ত্রটা হুড়মুড় করে দরজা দিয়ে ঢুকে পড়া গানম্যানের দিকে।
‘অস্ত্র ফেলো!’ টারবাইনের জোরালো আওয়াজ ছাপিয়ে হুকুম করল রানা।
খেলনা বই আর কিচ্ছু নয় মডিফায়েড পিস্তলটা। এমন একজনের বিরুদ্ধে প্রতিরোধ গড়তে চাইছে ও ওটা নিয়ে, যে- লোক অ্যামেচার নয় গুস্তাফ ভিকান্দারের মত। গলার স্বর আর চোখের চাউনিতে ধরা পড়ে যেতে পারে ধোঁকাটা, সে- ব্যাপারেও সতর্ক রানা।
ট্রিগার থেকে আঙুল সরিয়ে অস্ত্র নামাতে দেখে সংক্ষিপ্ত একটা সময়ের জন্য মনে হলো ওর, কাজে দিয়েছে কৌশলটা। পরক্ষণেই বুঝতে পারল, কারণটা সম্পূর্ণ ভিন্ন।
ধীর পায়ে এন্ট্রান্স দিয়ে প্রবেশ করল রানার চিরশত্রু কবির চৌধুরী।
অমনটাই প্রথমে মনে হলো রানার। তার পর যখন দেখল—পাঁচ ফুট চারের বেশি নয় লোকটা উচ্চতায়, ভাঙল ওর ভুলটা। তা ছাড়া হাত, পা, চোখবিহীন যে-লোকের শেষ পরিণতি দেখেছিল ও মিয়ানমারের গোয়ানো দ্বীপে, সেখান থেকে বেঁচে ফেরাটা শুধু অসম্ভবই নয়, অলৌকিকও বটে। [রানা ৩৫৫, শয়তানের দ্বীপ দ্রষ্টব্য।]
পাতলা, সাদা চুল আর অস্থিচর্মসার, হলদেটে মুখটা দেখলে মনে হয়, কমপক্ষে সত্তর হবে এর বয়স। ঢলঢলে একটা সুট চড়িয়েছে বুড়িয়ে যাওয়া শরীরে। ওটার সঙ্গে ম্যাচিং করে পরেছে বাদামি কর্ডরয় ট্রাউযার। শরীরের ওজন চাপিয়ে দিয়েছে এক জোড়া ছড়ির উপর—একটা কালো, আরেকটা সাদা।
দেখেও দেখল না যেন সাব-মেশিন গানধারীকে। দীর্ঘ কাল ধরে সশস্ত্র দেহরক্ষী নিয়ে চলাফেরায় এমন অভ্যস্ত হয়ে উঠেছে যে, লোকটার উপস্থিতি কোনও প্রভাবই ফেলে না বৃদ্ধের মধ্যে।
পিছন পিছন এল বাকি লোকগুলো। সংখ্যায় সাতজন ওরা। সামনের দু’জনের হাবভাবে সিআইএ এজেন্টের লক্ষণ প্রকাশ পাচ্ছে। পুরোদস্তুর কালো সুট আর সানগ্লাস পরা আস্ত দাঁড়কাক যেন। মনে হচ্ছে, কড়া ইস্তিরি দেয়া মাল। কিন্তু প্রায় নিশ্চিত রানা, সিআইএ এজেন্ট নয়, অন্য কিছু এরা। বাকি পাঁচজনকে দেখাচ্ছে স্পেশাল ফোর্সের প্রাক্তন সদস্যের মত। ভাড়া করে আনা চালু বন্দুকবাজ। কঠোর চেহারা। কঠিন চাউনি। চুলগুলো খাটো করে ছাঁটা। সাব-মেশিন গানারের মত কমব্যাট আর্মার প্রত্যেকের পরনে। প্রত্যেকেই বহন করছে কালো এআর-ফিফটিন রাইফেল।
মন্থর পায়ে রানার কাছাকাছি হলো সেলেনা, বুড়োটা আর ওর অনুচরদের দিকে সতর্ক দৃষ্টি রেখে।
একটা দীর্ঘশ্বাস ফেলে অকেজো পিস্তলটা ফেলে দিল রানা মেঝেতে।
কংক্রিটের উপর ওয়াকিং স্টিকের ঠুকঠুকের প্রতিধ্বনি উঠছে ফাঁকা দালান জুড়ে। ন্যূনতম দৃষ্টিপাত না করে গুস্তাফ ভিকান্দারের নিথর দেহটা পেরিয়ে এল বৃদ্ধ। রানা-সেলেনার ছ’ফুট তফাতে এসে থেমে দাঁড়িয়ে ভুরু কুঁচকে তাকিয়ে রইল ওদের দিকে। পার্চমেন্টের মত শীর্ণ মুখটার চাইতেও দর্শনীয় জিনিস অভিব্যক্তিহীন পাথুরে চোখ দুটো। বেশির ভাগ মানুষ কল্পনাও করতে পারবে না, এমন সব ভয়াবহ অভিজ্ঞতার সাক্ষী ও-দুটো।
শিরশির করে ভয়ের একটা ঠাণ্ডা স্রোত উঠে এল রানার শিরদাঁড়া বেয়ে ঘাড়ের কাছে। এমন একজনের সামনে দাঁড়িয়ে রয়েছে ওরা, এ জগতে পূর্ণ হয়েছে যার পাপের ঘড়া। সমস্ত অশুভের প্রতিনিধিত্ব করছে যেন নবাগত এই লোক।
মেজর মাসুদ রানা আর ডক্টর সেলেনা বার্নহার্ট,’ উচ্চারণ করল লোকটা বালি-ঘষা কণ্ঠে। ‘যে যার জায়গায় খ্যাতিমান আপনারা। অধমের নাম জোসেফ নিকলসন। তবে অধিকাংশ লোকে চেনে স্রেফ চিফ হিসেবে। গত কয়েকটা দিন কম দৌড়ঝাঁপ হয়নি আপনাদের জন্যে। শেষ পর্যন্ত পরিচিত হওয়ার সুযোগ পেয়ে সম্মানিত বোধ করছি নিজেকে।’
‘আমরা করছি না,’ সোজা-সাপটা বলল রানা।
অদ্ভুত ধরনের নির্লিপ্তি নিয়ে মুখটা ওর পুঙ্খানুপুঙ্খভাবে পরখ করতে লাগল চিফ নিকলসন। চলনে-বলনে নির্জীবতা সত্ত্বেও, মুদিত-প্রায় চোখ দুটোর তীব্র দৃষ্টি যেন অন্তর ভেদ করছে রানার। জখমগুলো দেখল ভালো করে।
‘আমাদের অতিথিদের ভদ্রতাবোধে বেশ ঘাটতি রয়েছে, দেখতে পাচ্ছি,’ ফের বলে উঠল নির্জীব কণ্ঠে। ‘তবে নিশ্চিত থাকুন, মারধর করার নির্দেশ আমি দিইনি। ওদের যদি মনে হয়ে থাকে, আপনাকে পিটিয়ে নরম করা দরকার, সেটা করেছে ওদেরকে আপনি ভয় পাইয়ে দিয়েছেন বলে।’
‘এত ভয় পাওয়ার কী আছে? আমি তো সম্পূর্ণ নিরস্ত্র এক লোক।’
‘তার পরেও এর কী অবস্থা করেছেন, দেখুন!’ মৃদু মাথা নেড়ে মেঝেতে পড়ে থাকা গুস্তাফের লাশটার দিকে ইঙ্গিত করল চিফ। ‘যাক গে, যা বলছিলাম… ধরা পড়ার কিছুক্ষণ বাদেই আপনার ব্যাপারে ব্রিফ করা হয় ওদের। অবাক হওয়ার কিছু নেই যে, লোগান বালবোয়ার সত্যিকার পরিচয় পেয়ে আতঙ্কিত হয়ে পড়ে ওরা। আপনার ব্যাকগ্রাউণ্ডের মতই অসাধারণ বুদ্ধিমত্তার পরিচয় দিয়েছেন আপনি প্রতিটা কাজে—বার বার যেভাবে আমাদের প্রতিটা মিশন ব্যর্থ করে দিয়েছেন, তাতে এ আতঙ্কের জন্যে ওদের দোষ দেয়া যায় না। কম রিসোর্স ইউজ করা হয়নি আপনাদের দু’জনকে পাকড়াও করার জন্যে, হারাতে হয়েছে অত্যন্ত দক্ষ বেশ ক’জন এজেন্টকে। সহজে পরাজিত হওয়ার পাত্র ছিল না ওরা। তার পরও আপনি যেভাবে সামলেছেন ওদেরকে—বিস্ময়কর!’ ঠোঁট বেঁকে গেল লোকটার। ওটা কি হাসি, না ভেংচি, বোঝা গেল না।
‘গিবসনের ব্যাপারে আন্তরিক দুঃখিত আমি,’ ব্যঙ্গ করল রানা। ‘বড়ই করুণ মৃত্যু হয়েছে হারামিটার।’
‘বিশ্বাস করা কষ্টকর।’
‘মাথা নাড়ল বৃদ্ধ। ‘এমনকী ভিকান্দারের মত নিরীহ লোককেও কেড়ে নিয়েছেন আপনি আমার কাছ থেকে।’ অনুযোগ ফুটল যেন কণ্ঠস্বরে। ‘বুঝতে পারছি না, কাকে বসাব ওর জায়গায়। আজকের দিনে ওরকম একজন যোগ্য লোক পাওয়া খুবই মুশকিল।’
‘পেয়ে যাবেন,’ কৃত্রিম সান্ত্বনা রানার কণ্ঠে। ‘এ ধরনের ইতর লোকের অভাব নেই দুনিয়ায়।’
‘একটা প্রস্তাব আছে আমার।’
‘কী প্রস্তাব?’
‘লোকটার জায়গা নিতে পারেন আপনি। বুঝতেই পারছেন, গুণের কদর করি আমরা।’
‘অনেক ধন্যবাদ। ভবিষ্যৎ নিয়ে অন্য পরিকল্পনা রয়েছে আমার।’
‘দুঃখের সঙ্গে জানাতে হচ্ছে, আপনার যে-পরিকল্পনাই থেকে থাকুক না কেন, বাস্তবায়নের সুযোগটা আর পাচ্ছেন না, মেজর। ছুটোছুটির পালা সাঙ্গ হয়েছে আপনাদের।’
‘এটা বলার জন্যে এদ্দূর এসেছেন!’ প্রথমবারের মত মুখ খুলল সেলেনা। ‘অভিভূত হয়ে গেলাম আপনাদের আন্তরিকতা দেখে…’
ওর দিকে ঘাড় ঘোরাল চিফ। ‘আপনি আর মেজর রানাই আমাদের ইন্দোনেশিয়া সফরের প্রধান উপলক্ষ নন।’ এক পলকের জন্য অমায়িক দাদা-নানা গোছের মনে হলো বৃদ্ধকে। পরক্ষণেই আবার মৃত্যুশীতল চাউনিটা ফিরে এল চোখে। ‘মূল উদ্দেশ্য হচ্ছে বিশাল এক নাটকের রিহার্সাল তত্ত্বাবধান, যেটা শুরু হতে যাচ্ছে…’ পিছনে না তাকিয়েই জিজ্ঞেস করল শান্ত স্বরে, ‘কতক্ষণ সময় আছে, গ্রেগর?’
দুই সহযোগীর একজন কোটের আস্তিন সরিয়ে চোখ রাখল গাবদাগোবদা মিলিটারি ঘড়িতে। ‘আটাশ মিনিট একচল্লিশ সেকেণ্ড, স্যর।’ একান্ত বাধ্য রোবট-মানবের নিরাসক্ত মুখোশও পুরোপুরি ঢাকতে পারল না কণ্ঠস্বরের উদ্বিগ্ন কাঁপুনি।
সে-ই শুধু নয়। সশস্ত্র গুণ্ডাগুলোও নার্ভাসভাবে পায়ের ভর বদলাচ্ছে ক্ষণে ক্ষণে। রুদ্ধশ্বাস প্রতীক্ষার উত্তেজনা দেখতে পাচ্ছে রানা লোকগুলোর চেহারায়। হেলিকপ্টারে ফেরার জন্য উদ্গ্রীব হয়ে আছে ওরা। আটাশ মিনিট একচল্লিশ সেকেণ্ডের আগেই লেজ গোটাতে চাইছে এখান থেকে।
‘রিহার্সাল!’ উচ্চারণ করল সেলেনা শ্লেষের কণ্ঠে। ‘ছোট্ট মেশিনটা আরেক বার চালু করছেন তা হলে! আবার একটা পরীক্ষা… আসল কাজের আগে আবারও একটু ফাইন- টিউনিং! সুদূরপ্রসারী পরিকল্পনার ব্যাপারে ভুল বলেননি তা হলে মিস্টার ভিকান্দার! কিন্তু কী সেই পরিকল্পনা?’
‘শেষ মুহূর্ত পর্যন্ত কৌতূহলী আপনি, ডক্টর বার্নহার্ট।’ দাঁত দেখাল নিকলসন। ‘তারিফ করতে হয় বিজ্ঞানের প্রতি আপনার এ নিঃস্বার্থ আকর্ষণের। অত্যন্ত আফসোসের ব্যাপার, আমাদের সাফল্য দেখার জন্যে জীবিত থাকছেন না আপনি। সে যা-ই হোক… খুচরো আলাপ বাদ দিয়ে যে-কাজে এসেছি, সে-কাজে মনোনিবেশ করা উচিত এখন। ঘুরল চিফ নিজের লোকেদের দিকে।
স্বস্তির পরশ লাগল আট সহচরের মধ্যে। ‘নিয়ে এসো ওকে,’ নির্দেশ দিল চিফ।
ভারি অস্ত্রশস্ত্রে সজ্জিত দুই মার্সেনারি পা চালিয়ে বেরিয়ে গেল এন্ট্রান্স দিয়ে। খানিক বাদেই ফিরল আবার আরেকজনকে নিয়ে।
লোকটার হাত দুটো টেপ দিয়ে পিছনে আটকানো। কালো কাপড়ের হুড টেনে দেয়া হয়েছে মুখের উপর। ওই অবস্থাতেই দু’দিক থেকে জাপটে ধরে হাঁটতে বাধ্য করা হচ্ছে তাকে লম্বা লম্বা পদক্ষেপে।
দু’পাশের দু’জনের চেয়ে মাথায় উঁচু বন্দি মানুষটা। কিন্তু শারীরিক যন্ত্রণায় ঝুঁকে রয়েছে যেন। রক্তের দাগে ভরা শার্টের সামনের দিকটা। কোত্থেকে এসেছে ওই রক্ত, এটা বুঝতে রকেট-সায়েন্টিস্ট হতে হয় না।
চোখে প্রশ্ন নিয়ে রানার দিকে তাকাল সেলেনা। কে এই লোক?
‘বাঁধন খুলে দাও,’ আবার নির্দেশ দিল চিফ।
বন্দির মাথা থেকে টান দিয়ে হুড সরিয়ে ফেলল এক মার্সেনারি। আরেকজন মিলিটারি নাইফ বের করে চালিয়ে দিল জোড়া কবজির মাঝখানে। ‘ফড়াত’ করে ছিঁড়ে গেল প্লাসটিকের টেপ।
ভালো করে চাইল রানা লোকটার দিকে। শ্বেতাঙ্গ। চল্লিশ-পঁয়তাল্লিশের ঘরে বয়স। ঘন, বাদামি চুল মাথায়। গড়ন চমৎকার হলেও শরীরের বাঁধুনি ততটা নিরেট নয়।
ভীষণ অসুস্থ দেখাচ্ছে লোকটাকে। সারা মুখ জুড়ে ক্ষত আর কালশিটে দেখে আন্দাজ করল রানা, অন্তত কয়েক দিন ধরে অত্যাচারের স্টিমরোলার চালানো হয়েছে এর উপর।
মারের চোটে প্রায় বন্ধ হওয়ার জোগাড় হয়েছে বেচারার চোখ দুটো। তার পরও ঠাহর করার চেষ্টা করছে চারপাশটা, কষ্ট সহ্য করে তাকাচ্ছে ইতিউতি। যন্ত্রণাকাতর দৃষ্টি নিবদ্ধ হলো রানা-সেলেনার উপর। বুঝতে কষ্ট হলো না, ওদেরই মতন একই জিনিস ভাবছে নির্যাতিত লোকটা: কারা এরা?
‘অপেক্ষার সময়টুকু সঙ্গ দেয়ার ব্যবস্থা করা হলো আপনাদের সম্মানে,’ রঙ্গ করল চিফ। ‘শো শুরু হওয়ার আগে তেইশ মিনিট পাচ্ছেন একে অপরের সঙ্গে পরিচিত হওয়ার জন্যে।’ মৃদু নড করল বৃদ্ধ সঙ্গীদের উদ্দেশে।
ক্রমবর্ধমান উৎকণ্ঠায় এতক্ষণ ঘন ঘন ঘড়ি দেখছিল আট অনুচর, অনুনয়ের দৃষ্টি দিচ্ছিল ঊর্ধ্বতনের প্রতি।
‘ঠিক আছে, যাওয়া যাক তা হলে,’ সিদ্ধান্ত জানাল দণ্ডমুণ্ডের কর্তা। ‘সিল করে দাও বাড়িটা। নিশ্চিত করবে, মেহমানরা যাতে পালাতে না পারে।’
‘কোনও হ্যাণ্ডকাফ, বাঁধন — কিচ্ছু না?’ অবাক হলো রানা।
‘বিস্মিত হওয়ার কিছু নেই, ইয়াংম্যান। একটু পরেই টের পেয়ে যাবেন সব কিছু। আগে থেকে জানিয়ে দিয়ে চমকটা মাটি করতে চাই না। দর্শনীয় এক বিশেষ অনুষ্ঠান উপভোগ করতে চলেছেন আপনারা একেবারে সামনের সারিতে বসে। সৌভাগ্যবান মনে করুন নিজেদের। শিগগিরই হতে চলেছেন ইতিহাসের অবিচ্ছেদ্য অংশ। অ্যাডিউ, মেজর রানা। অ্যাডিউ, ডক্টর বার্নহার্ট। সত্যিই ভালো লাগল আপনাদের সঙ্গে পরিচিত হয়ে।’
‘আউ রিভোয়া (আবার দেখা হবে), চিফ নিকলসন, ‘ বলল রানা প্রত্যুত্তরে।
‘অত নিশ্চিত হচ্ছেন কী করে?’ সম্বোধনে আন্তরিক খুশি হয়েছে বৃদ্ধ। ‘জন্মিলে মরিতে হবে, অমর কে কোথা কবে? চিরস্থির কবে নীর হায় রে জীবন-নদে? ঘটনাবহুল, সমৃদ্ধ একটা জীবন কাটিয়েছেন আপনি। এবার মেনে নিন নিজের শেষটা।’ শেষ কথা বলে দেয়ার তৃপ্তি পরিষ্কার ফুটে উঠল লোকটার চোখে-মুখে।
ছড়ির উপর ঘুরে দাঁড়াল চিফ। দুর্বল পা নিয়ে যত দ্রুত সম্ভব, হাঁটা শুরু করল দরজার দিকে।
নার্ভাস তাড়ায় অনুসরণ করল সুট পরিহিত জোড়া দাঁড়কাক।
শেষ মুহূর্ত পর্যন্ত রানা, সেলেনা ও বেনামী বন্দির দিকে অস্ত্র ধরে রেখে সবার শেষে বেরিয়ে গেল ছয় সৈন্য। লাগিয়ে দেয়া হলো ইস্পাতের উঁচু দরজা। জোরালো ধাতব আওয়াজের সঙ্গে ভিতরে আটকা পড়ল ওরা। শেকলটাও তালায় আটকানোর শব্দ পাওয়া গেল।
এর একটু পরেই শোনা গেল হেলিকপ্টারের ধুবধুব আওয়াজ।‘আমি ফিল কোহেন।’ ফাটা ঠোঁটের ব্যথায় কাতরে উঠল আগন্তুক। ‘সিআইএ-তে আছি। আপনারা দু’জন কোথাকার রত্ন, শুনি!’
‘আশ্চর্য তো!’ বলে উঠল সেলেনা। ‘সিআইএ কি তা হলে পজিটিভ রোল প্লে করছে এখন?’
‘আমার নাম মাসুদ রানা।’ বলতে বলতে ঘড়ি দেখল রানা। ‘আর ইনি ডক্টর সেলেনা বার্নহার্ট। বিস্তারিত চিনপরিচয় পরেও’ করা যাবে। তার চেয়েও জরুরি হচ্ছে, আগামী বিশ মিনিটের মধ্যে এখান থেকে বেরিয়ে যাওয়া।’
‘আপনাদের এ-মরহুম বন্ধুটিরও নাম-টাম রয়েছে নিশ্চয়ই?’ মেঝেতে পড়ে থাকা মৃত দেহটার দিকে ইঙ্গিত করল কোহেন। ‘দেখে তো মনে হচ্ছে, গর্দানটা গেছে!’
‘আসল নাম জানা নেই,’ রানা বলল। ‘পরিচয় দিয়েছে গুস্তাফ ভিকান্দার বলে। ওদের দলেরই একজন। বন্ধুদের এ অবস্থা করি না আমি।’
‘আপনারা কোন্ দলে?’
‘মনে তো হচ্ছে, একই নৌকার যাত্রী আমরা তিনজনা। চটপট বলে ফেলুন তো আপনার কেচ্ছাটা!’
‘ওদের পথের কাঁটা হয়েছিলাম আমি,’ ঠোঁট মুড়ে বলল সিআইএ এজেন্ট। ‘অনুমান করছি, আর-সবার মতই দুনিয়া থেকে মুছে দেয়া হচ্ছে আমাকে।’ আচমকা বিস্ফোরিত হলো অবদমিত বিক্ষোভ। আবেগের প্রচণ্ডতায় মুখ-ঠোঁটের শুকিয়ে আসা ক্ষতে টান লাগায় রক্তপাত শুরু হলো আবার। ‘কুত্তাগুলো খুন করেছে আমার ফিয়াসেকে! একই সঙ্গে উড়িয়ে দিয়েছে আমার প্রিয় কুকুরটাকেও! মিলফোর্ডের দুর্ঘটনাজনিত মৃত্যুর জন্যেও দায়ী ওরা, জানি আমি এখন!’
নামটা স্ট্রাইক করল রানার মনে। কোথায় যেন শুনেছে এ নাম! প্রায় সঙ্গে সঙ্গেই মস্তিষ্ক নামক কমপিউটারের পর্দায় ভেসে উঠল জবাবটা।
‘মিলফোর্ড ব্রাউন… ডুবে মরা সিআইএ অপারেটর?’ জিজ্ঞেস করল ও। ‘একসঙ্গে কাজ করতেন নাকি আপনারা?
মাথা ঝাঁকাল কোহেন। ‘হ্যাঁ… এক সময়।’
‘ওর ব্যাপারে বলেছিল গুস্তাফ ভিকান্দার।
‘সহকর্মীর চেয়েও বেশি ছিল ও। মিলফোর্ড যে এদের পাল্লায় পড়েছিল, কোনই ধারণা ছিল না আমার। জানতামই তো না, কারা এরা।
‘জড়িয়ে গিয়েছিলেন,’ বলল সেলেনা। ‘কিন্তু বেরোতেও চেয়েছিলেন ওখান থেকে। মৃত্যুর আগে যোগাযোগ করেন ফ্লেচার নামে এক জার্নালিস্টের সঙ্গে। সত্য উন্মোচনের প্ল্যান এঁটেছিলেন ওঁরা দু’জনে মিলে।’
‘কৌশলে খুন করে অ্যাক্সিডেন্টের মত করে সাজানো হয়েছে বিষয়টা!’ অদম্য ক্রোধে মাথা ঝাঁকাল ব্রাউনের বন্ধু। ‘জারজের গুষ্ঠি!’
‘ওই জার্নালিস্টেরও একই দশা হয়েছে। মারা পড়েছে গাড়ি-দুর্ঘটনায়।’
‘ঠিক যেভাবে গ্যাস লিক হয়ে বান্ধবী আর ল্যাব্রাডরটা সহ উড়ে গেছে আমার গোটা বাড়ি।’ চোখ জ্বলজ্বল করছে কোহেনের। ‘আমারই দোষ। ফিরতে আমার দেরি হচ্ছিল বলে আমিই বলেছিলাম ওকে বাড়িতে এসে কুত্তাটাকে ছেড়ে দেয়ার জন্যে। সেরাতে জাক গালিফিনাকিসের সঙ্গে ছিলাম আমি, জ্ঞান আহরণ করছিলাম প্রজেক্ট ডুডের ব্যাপারে। তথ্য ফাঁসের অপরাধে সে-ও টার্গেট হয়েছে ওদের। হার্ট অ্যাটাক ছিল না ওর মৃত্যুর কারণ!’
‘কে লোকটা?’
‘ডি.সি.-র এক ইঞ্জিনিয়ার। এক্স-ডারপা। ডারপা হচ্ছে—’
‘ডিফেন্স অ্যাডভান্সড রিসার্চ প্রজেক্টস এজেন্সি। আচ্ছা, কতটুকু জানেন আপনি ডুডের ব্যাপারে?’
‘ইঞ্জিনিয়ার যতটুকু বলেছে, ততটুকুই। সে-ও কাজ করত ওদের হয়ে। আমাকে বলেছে, ওই কাজ ছেড়ে দিয়েছে সে। নিজের আবিষ্কৃত নগ্নসত্য তুলে ধরতে চায় দুনিয়াবাসীর সামনে। সেজন্যে সাহায্য চাইছিল আমার। প্রথমে বিশ্বাস করিনি লোকটার কথা… চাইনি করতে। গালিফিনাকিসই ফ্যান্টম হোল্ডিংসের পিছনে লাগতে বাধ্য করেছে আমাকে… আর পসাইডন।’
‘পসাইডন? কী এটা?’
‘এখন পর্যন্ত কোনও আইডিয়া নেই।’
চোখে প্রশ্ন নিয়ে রানার দিকে চাইল সেলেনা। চাউনি দেখেই বুঝল, রানাও জানে না।
‘কোনও এক ধরনের… অস্ত্রের কথা বলছিল ইঞ্জিনিয়ার,’ বলে চলল কোহেন। ‘এমন এক মারণাস্ত্র, কস্মিনকালেও যা দেখেনি পৃথিবী। নয়া রণকৌশল, বলেছিল লোকটা। বছরের পর বছর ধরে কাজ করছে ওরা টেকনোলজিটা নিয়ে। ইচ্ছে করলেই নাকি প্রাকৃতিক দুর্যোগ ঘটানো যাবে ও-দিয়ে। পাগলের প্রলাপ মনে হয়েছিল শুনে।’
‘বিশ্বাস করুন, প্রলাপ নয় ওটা। সত্যিই রয়েছে ও- জিনিস। নিজ চোখে দেখেছি আমরা অস্ত্রটার ক্ষমতা।’
সন্দিগ্ধ দৃষ্টিতে তাকিয়ে রইল কোহেন। ‘ঠাট্টা করছেন না, জানি। কিন্তু আদৌ কি সম্ভব এটা? এ ধরনের প্রযুক্তির অস্তিত্ব রয়েছে দুনিয়ায়?
‘ধারণাও করতে পারবেন না, কী রকম কর্মক্ষম ওটা।’ রহস্য মাখা হাসি সেলেনার ঠোঁটে। ‘কেউই পারবে না আসলে। তবে সঙ্গে যেহেতু রয়েছেন, কেন জানি মনে হচ্ছে, আপনিও দেখতে পাবেন নিজের চোখে।’
‘কীভাবে ধরা পড়লেন আপনি, মিস্টার কোহেন?’ জিজ্ঞেস করল রানা।
‘ফ্যান্টম হোল্ডিংসে গিয়ে। ওদেরও কোনও-না-কোনও যোগসাজশ রয়েছে এসবের সঙ্গে। নিউ ইয়র্কে অফিস রয়েছে প্রতিষ্ঠানটার। কোনও রকম চিন্তা-ভাবনা ছাড়াই সোজা গিয়ে উপস্থিত হই ওখানে। পরের ঘটনা যেটা জানি… অজ্ঞান অবস্থায় মাটির নিচের কোনও এক কামরায় নিয়ে যাওয়া হয় আমাকে। যে-দুই ষণ্ডা আপনাদের সামনে নিয়ে এল আমাকে, ওরাই টর্চার চালায় আমার উপর। ডুডে সম্বন্ধে কী কী জানি, সব বের করতে চেয়েছিল পেট থেকে। আপনাদের ব্যাপারটা কী?’
‘আপনি যেমন আপনার বন্ধুকে হারিয়েছেন, আমরাও তা-ই,’ খোলসা করল সেলেনা। ‘আপনার বন্ধু চেয়েছেন ভিতর থেকে গুমর ফাঁস করতে, আর আমাদের বান্ধবী বাইরে থেকে। সাহায্য চেয়ে চিঠি লিখেছিল ও। যতক্ষণে পৌঁছুই ওর কাছে, সব রকম সাহায্যের ঊর্ধ্বে চলে গেছে ক্যারেন।
ওদের কথায় মন নেই আর রানার। আঁজলা ভরা পানির মত আঙুলের ফাঁক গলে বেরিয়ে যাচ্ছে যেন সময়। শিগগিরই এখান থেকে বেরোতে না পারলে…
একদিকের দেয়ালের কাছে গিয়ে দাঁড়াল। ভালো মতন পরীক্ষা করল দেয়ালটা। নোনা বাতাসের অত্যাচারে স্থানে স্থানে ক্ষয়ে গেছে পুরানো প্লাস্টার। তবে নিচের পাথর নিরেট আর পুরু।
ঘাড় উঁচিয়ে তাকাল রানা জানালাগুলোর দিকে।
মাকড়সার ঘন জালে ভরা মরচে ধরা স্টিল গার্ডারের জাফরির কাজ। উপরের ছাত হেভি-ডিউটি টিন প্লেটের। বহু বছর আগে ফার্স্ট ফ্লোর ছিল উপরতলায়। গ্রাউণ্ড ফ্লোরটা ব্যবহার হতো সম্ভবত স্টোরেজ এরিয়া হিসাবে।
ময়লা দড়ির এক বাণ্ডিল দেখতে পেল ও নাগাল থেকে চল্লিশ ফুট উঁচুতে, পেঁচিয়ে রাখা হয়েছে কড়িবরগায়। এদিকে তেমন কোনও সম্ভাবনা দেখছে না রানা।
এন্ট্রান্সে গিয়ে নিজের শরীর দিয়ে বার কয়েক ধাক্কা দিয়ে দেখল ইস্পাতের দরজায়। আধ ইঞ্চিমত সরে বাইরের শেকলে বাধা পেল পাল্লা। গ্যালভানাইজড স্টিলের শেকল কাটার মত বোল্ট কাটার যদি পাওয়াও যেত কপালগুণে, চিলতে এই ফাঁক দিয়ে ঢুকতই না সেটা; দরজার হিঞ্জ তো সেখানে বিশাল ব্যাপার। পাথরের অনেক গভীরে বসানো ওগুলো। স্লেজহ্যামার নিয়ে সাত-আটজনে মিলে ঝাড়া এক ঘণ্টায়ও নড়াতে পারবে না ওই জিনিস। এদিকে আধ ঘণ্টা সময়ও নেই ওদের হাতে।
‘প্রায় সতেরো মিনিট,’ ঘড়ি দেখে জানাল ও ওদেরকে। ‘জানি না, কী লেখা আছে কপালে। শুধু জানি, ঘটনা ঘটার সময় আটকা থাকতে চাই না এখানে।’
‘ক্যারেনের অসিলেটরটা কাজে আসত এখন।’ অসহায়ভাবে চাইল সেলেনা চারদেয়ালের দিকে।
‘বুঝেশুনে বলছ তো? কোনও মতে জান নিয়ে ফিরতে পেরেছিলাম গত বার।’
‘কী মনে হয়, রানা?’ প্রশ্ন রাখল সেলেনা। ‘কী ঘটতে চলেছে?’
কাঁধ ঝাঁকাল রানা। ‘গুলি করে মেরে ফেলতে পারত আমাদের। কিন্তু অনেক ঝক্কি-ঝামেলা পুহিয়ে এখান পর্যন্ত নিয়ে এসেছে ঝেড়েপুঁছে দুনিয়া থেকে সরিয়ে দেয়ার জন্যে, কোনও রকম প্রশ্ন যাতে না ওঠে। প্ল্যান যেটাই হোক, আমাদের বাঁচতে দেয়ার ইচ্ছে নেই ওদের। পরিকল্পনার ফাঁদ কেটে যে বেরোতে পারছি না, তাতে বিন্দু মাত্র সন্দেহ নেই নিকলসনের।’
চেহারা কঠিন হলো সেলেনার। ‘আমার অনুমান ঠিক হলে, শুধু আমরাই নই, আরও বহু লোকে শিকার হবে এই আক্রমণের।’
‘কীসের শিকার হওয়ার কথা বলছেন?’ জানতে চাইল সিআইএ এজেন্ট।
‘এমন কিছু, যেটা কল্পনাও করতে চাইবেন না আপনি! এখন শুধু প্রার্থনা করুন, ঠিক যাতে না হয় আমার অনুমান।’
‘কতটুকু সম্ভাবনা ঠিক না হওয়ার?’ ফোলা চোখের ফাঁক দিয়ে চেয়ে রয়েছে কোহেন।
‘জিরো পারসেণ্ট! রানা, যে করেই হোক, উদ্ধার পেতে হবে এখান থেকে!’
ঘড়ির দিকে তাকাল রানা। ষোলো মিনিট একতিরিশ সেকেণ্ড!
সেকেণ্ডগুলো পিছিয়ে যাচ্ছে দ্রুত। প্রচণ্ড চাপ অনুভব করছে ও মগজে। ভাবো… ভাবো… বুদ্ধি বের করো, রানা!
এক সারি দরজা দেখা যাচ্ছে বিশাল ফাঁকা জায়গাটার দূরপ্রান্তে। ছায়ার কারণে চোখে পড়ে কি পড়ে না। ক্ষীণ একটা সম্ভাবনা। তবে কানা মামাও তো কাজে আসতে পারে!
ছুটল রানা ওদিকটায়। হ্যাঁচকা টান মেরে খুলল একটা দরজা। ভিতরে ঢুকে মনে হলো, অফিস ছিল ওটা এক সময়। সম্ভবত অ্যাডমিনিস্ট্রেটরের কামরা কিংবা অ্যাকাউন্টস রুম। এখন স্রেফ খালি এক গহ্বর। একদা যেটা ব্যবহার হতো ফায়ার এসকেপ অথবা এমার্জেন্সি এক্সিট হিসাবে; বহু বছর হলো, পাশের জানালা সহ বুজে দেয়া হয়েছে দেয়াল তুলে। উপায় নেই এদিক দিয়ে বেরোনোর। দেয়াল ভাঙার মত বড়সড়, নিরেট কিছু পেলেও নয়।
রাগের চোটে এত জোরে দেয়ালে লাথি মারল রানা, ব্যথা পেল পায়ের আঙুলে।
এবার ঢুকল পরের কামরাটায়। আগেরটার চেয়ে বড় এটা। একই রকম ফাঁকা। একই রকম রুদ্ধ।
ক্ষীণতর হয়ে আসছে সম্ভাবনা। ছাতা ধরা দরজাটা দড়াম করে লাগিয়ে টান মেরে খুলল এবার শেষেরটা।
প্রথম দেখায় মনে হবে না কারও, টয়লেট এটা। অনেকটাই ছোট বারোয়ারি ল্যাট্রিনের চাইতে। ফ্যাক্টোরি শ্রমিকদের অবশ্যম্ভাবী প্রয়োজনে ব্যবহার হতো এক কালে। এখন বহু বছর ধরে ছুঁচোদের আবাসস্থল। শুকনো, নোংরা ইউরিনালের সারিগুলো এখনও রয়েছে জায়গামত।
কিন্তু তবুও রানার মগজে ঘাই মারল যেন কিছু। মস্ত এসব দালানের পয়ঃনিষ্কাশন সিস্টেমও সাধারণ বাসাবাড়ির বর্জ্য নির্গমনের পাইপের চেয়ে বড় হওয়ার কথা। এখানেই থাকা উচিত নিচে নামার ম্যানহোলের ঢাকনা।
ধুলোময়লা সরাতে শুরু করল ও পা দিয়ে। যা আশা করছিল, পেয়ে গেল শিগগির। হামাগুড়ি দিয়ে ঝুঁকে পড়ল কয়েক মণ জং পড়া লোহার ঢাকনার উপর। ময়লা মুছে নিয়ে আঙুলের ডগা ঢোকানোর চেষ্টা করতে লাগল ঢাকনাটার কিনারা আর রুক্ষ কংক্রিটের মাঝখানের সরু ফাঁকে।
নাহ, নড়ানো যাবে না! কিন্তু যদি তোলা যেত এটা…
সলিড, ধাতব কিছু প্রয়োজন লিভার হিসাবে ব্যবহারের জন্য। আগের বার যেমন কাজে এসেছিল রেকিং বার।
তেমন কিছু পাওয়া গেল না ধারেকাছে।
আর চোদ্দ মিনিট! সময় যেন শুষে নিচ্ছে কোনও কৃষ্ণগহ্বর!
লাফিয়ে উঠে দাঁড়িয়ে ফিরে এল রানা মূল দালানে।
গুস্তাফের কোল্ট কমাণ্ডারটা যেখানে ফেলেছিল, ওখানেই পড়ে আছে ওটা। খাবলা মেরে তুলে নিল অস্ত্রটা।
‘কী করছ তুমি?’ জিজ্ঞেস করল সেলেনা।
‘বেরোনোর রাস্তা পেয়ে গেছি বোধ হয়,’ বলেই, ঘুরে ছুট মারল আবার ল্যাট্রিনের দিকে।
কোহেন আর সেলেনা যখন যোগ দিল ওর সঙ্গে, ততক্ষণে ডামি ফায়ার আর্মটার একটা অংশ ব্যবহার করছে রানা লোহার ঢাকনাটার কোনা তোলার জন্য।
‘যদি খুলতে পারি এটা,’ বলল ও কাজের ফাঁকে। ‘তা হলেই হয়তো উপায় হতে পারে এখান থেকে বেরোনোর।’
কিন্তু প্লাসটিকের বদলে পুরোদস্তুর ধাতুনির্মিত হলেও, ওদের উদ্দেশ্য পূরণের উপযুক্ত নয় অস্ত্রটা। পিস্তলের ফ্রন্ট সাইট ব্লেড দিয়ে চেষ্টা করল রানা। চেষ্টা করল ম্যাগাজিন ফিড লিপসের পাতলা, শক্ত স্টিল আর বিভারটেইল গ্রিপ সেফটি দিয়ে। বেকার। চোখা কোনও কিছুই লিভার হিসাবে কাজে এল না।
‘নিচে কী আছে, রানা, সুড়ঙ্গ?’ জিজ্ঞেস করল সেলেনা।
‘ময়লার মধ্যে ক্রল করতে হলে ওজর-আপত্তি করবে না, আশা করি,’ কাজ করতে করতেই জবাব দিল রানা।
‘আমি হলে, ঢাকনার চারপাশের কংক্রিট ওড়ানোর চেষ্টা করতাম অত বড় কোল্টটা দিয়ে,’ কোহেনের সাজেশন।
‘পিস্তলটা হাতে নিলে বুঝতেন, কেন কাজে আসবে না আইডিয়াটা।’ থামল রানা একটু দম নেয়ার জন্য। লাভ হচ্ছে না কোনও।
‘স্লাইডটা খুলে রেইলের ভিতরটা দিয়ে চেষ্টা করে দেখতে পারেন একবার,’ নতুন বুদ্ধি দিল লোকটা।
তা-ই করল রানা। না বললেও করত। রিলিজ বাটন চাপতেই স্লাইড আলাদা হয়ে গেল সড়াত করে।
‘ভালো প্রশিক্ষণই পেয়েছেন সিআইএ-তে,’ প্ৰশংসা করল ও।
‘ভালো, তবে ইউএসএমসি-র মত নয়।’
‘বাহ, মেরিন কোরে ছিলেন আপনি?’
নড করল এক্স-মেরিন।
ঢাকনার কিনারার তলায় স্লাইড ঢুকিয়ে চাপ দিল রানা। টের পেল, কাজ হচ্ছে এবার। ‘দেখুন তো, আঙুল ঢোকাতে পারেন কি না এখানটায়। একসঙ্গে টান দেব আমরা… তিন পর্যন্ত গুনলেই। এক… দুই… তিন!’
টানতে গিয়ে গোঙানি বেরিয়ে এল মুখ দিয়ে। কড়কড় করে উঠে আলগা হয়ে খুলে এল জং ধরা ডালাটা। মেঝেতে পড়ল ‘ঠন্নাৎ’ করে।
পিছিয়ে যেতে হলো ওদের ম্যানহোলের দুরবস্থা দেখে। দুর্গন্ধময় ময়লা পানি জমে আছে প্রায় কানায় কানায়। পচেগলে বিকট গন্ধ ছড়াচ্ছে ভাসমান তিনটে মরা ইঁদুর। কালের বিবর্তনে নিশ্চয়ই ব্লক হয়ে গেছে সিউয়ার পাইপ।
‘ভুলে যাও, রানা! লাভ নেই কোনও।’ প্রবল বেগে মাথা নাড়ছে সেলেনা। ‘মরে গেলেও ওখানে নামছি না আমি!’চরম হতাশায় ঢাকনাটা আবার জায়গামত ফেলে দিল রানা। দুর্গন্ধে টেকা যাবে না নইলে। জোরালো ধাতব প্রতিধ্বনি ছড়িয়ে পড়ল সারাটা দালান জুড়ে। ডিসম্যান্টল করা অস্ত্রটা সেলেনার হাতে গুঁজে দিয়ে ত্বরিত পা চালাল ও দরজার দিকে।
এগারো মিনিটেরও কম সময় রয়েছে ওদের হাতে!
মাথা ঠাণ্ডা রাখো… একদম ঠাণ্ডা! মনে মনে অটোসাজেশন দিচ্ছে রানা নিজেকে। অন্য কোনও পথ আছে নিশ্চয়ই! ছাতের দিকে তাকিয়ে বলল, ‘নিচে নামতে না পারলেও, ওপরে উঠতে হয়তো পারব। স্রেফ ওই জানালা বাইতে হবে।’
‘তার পর বাইরে লাফিয়ে পড়ে পা-টা ভাঙি আর কী!’ বলল সেলেনা সন্দিহান সুরে।
‘দড়ির বাণ্ডিলটা দেখেছ?’ ইশারায় দেখাল রানা। ‘বাইরে নামার মত লম্বা হতে পারে ওটা।’
‘ধচাপচা না হলেই হয়,’ কোহেনের কণ্ঠেও সন্দেহ। ‘ঠিকই বলেছেন ভদ্রলোক,’ সাপোর্ট করল সেলেনা। ‘ছিঁড়ে-টিড়ে গেলে?’
‘পপাত ধরণীতল,’ ড্যামকেয়ারভাবে জবাব দিল রানা। ‘অন্তত সান্ত্বনা থাকবে, চেষ্টা তো করেছি!’
‘নাছোড়বান্দা লোক তুমি, রানা।’
‘মরার আগে মরতে কে চায়, বলো?’
‘কিন্তু উঠবে কী করে জানালায়?’
‘সেটাও ভেবেছি। পিস্তলটা দাও তো!’
দিল সেলেনা।
ফ্রেম আর স্লাইড আবার দ্রুত হাতে জুড়ে নিল রানা।
‘আবারও তো আগের মতন অকেজো অস্ত্র হলো ওটা। রানার মতিগতি অ্যানটেনায় ধরছে না সেলেনার।
‘তোমার কাছে যেটা অকেজো অস্ত্র, আমার কাছে সেটা কেজো হাতুড়ি।’ ব্যারেলের প্রান্তের দিকটা ধরে বাঁটটা দিয়ে বাড়ি দিল রানা প্লাস্টারের গায়ে, যদ্দূর হাত যায় উপরে।
পর পর তিন বার জোরালো ঘা মারার পরেও কিছুই হলো না দেয়ালের। উল্টো আঁচড় পড়ল পিস্তলের ফ্রেমে।
‘কী চাইছ তুমি, রানা? ধসাতে চাইছ দেয়ালটা?’ এমনভাবে তাকিয়ে আছে সেলেনা, যেন একটা রামছাগলকে দেখছে।
‘ভুল জায়গা,’ মন্তব্য করে, কয়েক ইঞ্চি বাঁয়ে সরে চেষ্টা করল রানা আবার।
প্লাস্টারের একটা চাঙড় ভেঙে এল আঘাতে। আঙুল আটকানোর মত খাঁজ তৈরি হয়েছে দেয়ালে।
আর আট মিনিট!
তবে যথার্থভাবে কাজে লাগাতে পারলে আট মিনিটও দীর্ঘ সময়।
হাঁটু ভেঙে বসে পড়ল রানা। বাড়ি মারতে আরম্ভ করল কোমর-সমান উচ্চতায়। কয়েক সেকেণ্ডেই প্লাস্টার খসিয়ে নিয়ে পৌঁছে গেল নিচের পাথুরে অংশে।
নিচের খাঁজে বাঁ পা রাখল ও। বাম হাতের আঙুলগুলো উপরের খাঁজে বাধিয়ে টেনে তুলল নিজেকে। তার পর আরও উপরে আঘাত করে করে আরেকটা খাঁজ বের করার চেষ্টায় রত হলো ধরে ওঠার জন্য। বাম হাত আর বাম পায়ের তলার প্লাস্টার ওজন রেখেছে ওর।
‘পারবে না, রানা!’ নিরুৎসাহিত করল সেলেনা।
ঘোঁত করে উঠল রানা উপরে উঠতে উঠতে। ‘আর তো কোনও উপায় দেখছি না আমি, তুমি দেখছ?’ ব্যথা অগ্রাহ্য করে আঁকড়ে ধরে রেখেছে প্লাস্টারের খাঁজ। পিস্তলটা এবার বাম হাতে নিয়ে যন্ত্রের মত নিজের কাজ করে চলল।
মিনিট দেড়েক পাগলের মত ‘হাতুড়ি’ চালিয়ে, বিপজ্জনক ভঙ্গিতে টাটিয়ে ওঠা আঙুল নিয়ে অর্ধেকটা পথ জানালার দিকে এগোতে পারল ও।
সীমাহীন উদ্বেগে রানার কাজ দেখছে কোহেন আর সেলেনা।
‘উপরে উঠতে পারলে নিচে ছুঁড়ে দেব দড়িটা,’ হেঁকে বলল রানা। ‘এক এক করে তুলে নেব তোমাদের।’
‘রানা!’ চিৎকার করল সেলেনা। ‘ছয় মিনিটেরও কম সময় রয়েছে!’
উফ! বহুত টাইম লেগে যাচ্ছে জানালা পর্যন্ত পৌঁছুতে! আতঙ্কের সঙ্গে বোঝাপড়া করতে করতে কাজের গতি দ্বিগুণ করে দিল রানা। বৃষ্টির মত প্লাস্টারের চাঙড় ভেঙে চুরচুর হচ্ছে নিচে পড়ে।
বিরামহীন আঘাতের চোটে অসহ্য রকমের টনটন করছে ওর হাত দুটো। পায়ের আঙুলগুলোতে যেন সাড় নেই কোনও। দরদরিয়ে ঘাম ঝরছে গা থেকে।
তার পরেও মনের উপর জোর খাটিয়ে ঝুলে থাকতে হচ্ছে রানাকে। যতটা উঠেছে; হাতপা যদি ছুটে যায় একবার, পা তো ভাঙবেই, মেরুদণ্ডও কয়েক টুকরো হতে পারে।
‘পড়বি না… পড়বি না তুই!’ অটোসাজেশন নেয়া বন্ধ করেনি রানা। খেপার মত পিস্তলের ঘা মেরে মেরে দেয়াল বেয়ে চলল, যতক্ষণ না আঙুল বাধাতে পারল জানালার তাকে। কামড়ে ধরে রেখেছে টাল খাওয়া পিস্তলটা।
মুহূর্ত কয় পর, ঘর্মাক্ত রানা উঠে পড়তে পারল তাকের উপর। দৌড়ে আসা কুকুরের মত বেদম হাঁপাচ্ছে।
এখন বুঝতে পারছে, কতটা উঠেছে এই অল্প সময়ে। চল্লিশ ফুট নিচে ছোট্ট দেখাচ্ছে সেলেনা আর কোহেনকে।
নড়বড়ে তাকটায় দাঁড়িয়ে শরীরটা সাবধানে টান টান করল রানা। ব্যবধান বেশি নয় মাথা আর টিন প্লেটের সিলিঙের।
বাইরের দিকে পাঞ্জা বাড়িয়ে শূন্যে কাত হলো ও। হাতের প্রায় নাগালেই রয়েছে রুফ সাপোর্টের দড়ি-পেঁচানো অংশটা। আরেকটু কাত হতেই জং ধরা গার্ডারের অস্বস্তিকর খরখরে ছোঁয়া লাগল বাড়ানো আঙুলগুলোয়। তার পরই সহসা মুঠোবন্দি হলো মোটা রশিখানা।
এই বার!
উইণ্ডো লেজ থেকে রানা দোল খেয়ে সরে যেতেই ভেসে এল সেলেনার ভয়ার্ত চিৎকার। বিপজ্জনকভাবে ঝুলছে রানা দড়ি থেকে। ‘পটাস’ করে যদি ছিঁড়ে যায়, কিংবা প্যাঁচ খুলে যায় গার্ডার থেকে, কঠিন কংক্রিটে আছড়ে পড়া ঠেকাতে পারবে না কেউ।
‘চার মিনিটেরও কম সময়, রানা!’ সাবধান করল সেলেনা।
আঙুলের ফাঁক দিয়ে গড়িয়ে পড়া বালির মত নিঃশেষ হতে চলেছে যেন মুহূর্তগুলো। তার পরও চেষ্টা বন্ধ করা
চলবে না রানার।
ঝুলন্ত অবস্থায় উপরদিকে ছুঁড়ল ও পা দুটো। পুরু রাস্ট পড়া গার্ডারের এইচ-সেকশন আউটলাইন পা দিয়ে জড়িয়ে ধরে উঠে বসল ওটার উপর। হাঁটু, গোড়ালি আর পায়ের গুলের সাহায্যে চেপে রেখেছে দুই পাশ।
চেষ্টা চালিয়ে গেল রানা লোহার কড়িবরগার সঙ্গে টাইট করে পেঁচিয়ে রাখা দড়ির প্যাচ আলগা করার জন্য।
কয়েক সেকেণ্ডেই সফল হলো কাজটায়। এর পর দড়ির পাক খুলে নিয়ে এক প্রান্ত বাঁধল গার্ডারের সঙ্গে। নিচে নামাতে শুরু করল অন্য প্রান্তটা। মেঝে পর্যন্ত পৌঁছুলেই হয় এখন!
হালকা স্বাস্থ্যের সেলেনাকে যে টেনে তুলতে পারবে, সে- ব্যাপারে সন্দেহ নেই ওর। ভারি গড়নের ফিল কোহেনকে নিয়েই যা দুশ্চিন্তা। যাক… যখনকারটা তখন।
উপরে ওঠার পর, একবারে একজন করে জানালার তাকে পৌঁছুতে পারবে ওরা দড়িতে দুলে। এর পর দড়িটা বাইরে নামিয়ে দিয়ে নেমে যেতে পারবে ওটা বেয়ে।
আপাতত এটুকুই পরিকল্পনা।
সেকেণ্ডের টিক-টিকগুলো যেন গুলি ফোটার আওয়াজ
তুলছে রানার মস্তিষ্কের মধ্যে।
মেঝের দেড় ফুট উপরে নেমে শেষ হয়ে গেল দড়ি। ‘কোমরে পেঁচিয়ে, ধরে রাখো শক্ত করে!’ সেলেনার উদ্দেশে বলল রানা চেঁচিয়ে।
ঝটপট তা-ই করল ও। দড়ির উপর নিজের ভর ছেড়ে দিয়ে দেখল, ওজন নিতে পারছে কি না।
ঘামে ভেজা হাত দুটো প্যান্টে মুছে নিল রানা। ‘ঠিক আছে, তুলছি এবার তোমাকে।’
গার্ডারের উপর জুত করে বসে শক্ত মুঠিতে ধরল ও দড়িটা। ওঠাতে আরম্ভ করল সেলেনাকে।
পাঁচ ফুট উঁচুতে ঝুলছে যখন সেলেনা, ঠিক সেসময় ঘটতে শুরু করল কিছু একটা।
প্রথমটায় মনে হলো রানার, এত জোরে ধকধক করছে হৃৎপিণ্ডটা যে, ওটারই স্পন্দন টের পাচ্ছে শরীরে। তার পর উপলব্ধি করল, কাঁপছে আসলে আয়ার্ন গার্ডার। প্রথমে গভীর একটা গুঞ্জনের সঙ্গে ছন্দবদ্ধ কম্পন– বোঝা যায় কি যায় না, তার পরই বাড়তে লাগল কাঁপুনির প্রাবল্য। গার্ডার নয় শুধু, গোটা দালানটাই ভরে উঠেছে ভাইব্রেশন আর গুঞ্জরনে। এমনকী বাতাসেরও যেন কাঁটা দিচ্ছে গায়ে।
পীড়াদায়কভাবে পরিচিত অনুভূতিটা। ইলিয়েলদের পারিবারিক সমাধিক্ষেত্রে এ অভিজ্ঞতার সঙ্গেই পরিচয় হয়েছিল ওদের, দুনিয়ার আরেক প্রান্তে।
সন্দেহাতীতভাবে ওটাই ঘটছে আবার। শিয়োর হওয়ার জন্য ঘড়ি দেখার প্রয়োজন বোধ করল না রানা।
‘সত্যি সত্যিই মহড়া শুরু করেছে জানোয়ারগুলো!’ ভাবল ও দাঁতে দাঁত ঘষে। অবিশ্বাস, আতঙ্ক আর রাগের মিশেলে অ্যাড্রেনালিন ছুটতে লাগল ধমনিতে। আরও দ্রুত দড়ি টানতে লাগল রানা।
কয়েক সেকেণ্ডের ব্যবধানেই ক্রমবর্ধমান নির্ঘোষে পরিণত হলো গুঞ্জনধ্বনি। অনেকটা মুহুর্মুহু বজ্রপাতের মত। কাঁপুনির প্রভাবে লাল ধুলোর আকারে মরচে ঝরে পড়ছে বরগা থেকে। ধাতব সঙ্গত ধরেছে উপরের টিন প্লেটগুলোও।
কোহেনের অবস্থা শোচনীয়। হিমশিম খেয়ে যাচ্ছে দাঁড়িয়ে থাকতে গিয়ে। ধরার মত কোনও অবলম্বন নেই লোকটার।
‘টানতে থাকো, রানা!’ মেঝে থেকে আঠারো ফুট উপরে এখন সেলেনা, ঘুরছে বৃত্তাকারে। মাঝরাস্তায় কর্তব্যবিমূঢ় হয়ে পড়েছে রানা—খুবই বিপজ্জনক ব্যাপারটা।
‘ও কী! নামাচ্ছ কেন আবার?’ দড়ি ছাড়তে শুরু করতেই ভীত কণ্ঠে চেঁচিয়ে উঠল সেলেনা।
‘আগে মাথা বাঁচাও তোমরা!’ চেঁচাল রানা দু’জনের উদ্দেশে।
মাতালের মত টলায়মান অবস্থা কোহেনের। ভয়ঙ্কর- ভাবে কাঁপতে লেগেছে কংক্রিটের মেঝে। টলতে টলতে হুমড়ি খেয়ে পড়ল সে হামাগুড়ি দেয়ার ভঙ্গিতে। মেঝেতেই মুখ গুঁজল মাথার উপর হাত দুটো চাপা দিয়ে।
হ্যাঁচকা টান মেরে কোমর থেকে দড়ি ছুটিয়ে নিয়ে একই কাজ করল সেলেনাও। আর কোনও জায়গা নেই যাওয়ার।
একটা হাত ঢুকিয়ে দিল রানা এক প্যাঁচ দিয়ে বাঁধা দড়ির লুপে, বজ্র-আলিঙ্গনে ধরে রাখল গার্ডার।
নড়ছে দেয়ালগুলো, থরথরিয়ে কেঁপে চলেছে ভিত্তির উপর, ঝাঁকুনির চোটে আগুপিছু করছে। কিলবিল করা সাপের মত লম্বা ফাটল ছড়িয়ে পড়ল প্লাস্টার জুড়ে। খসে খসে পড়তে লাগল পলেস্তারা।
‘ফটাস’ করে চুরমার হলো অক্ষত একটা জানালার- শার্সি। অল্পের জন্য বেঁচে গেল সেলেনা কাঁচবৃষ্টি থেকে।
কম্পমান গার্ডারের কারণে সাংঘাতিক ঝাঁকি খাচ্ছে হাতপা। কাঁপুনি যত তীব্র হচ্ছে, ততই আঁটো হচ্ছে রানার আলিঙ্গন। কিন্তু ও জানে, বেশিক্ষণ ধরে রাখতে পারবে না এভাবে।
একটানা গর্জনে রূপ নিয়েছে এখন গুডুগুডু বজ্রনির্ঘোষ। আওয়াজ আর কম্পনের যে-প্রচণ্ডতা অনুভব করছে রানা, ইলিয়েল চ্যাপেলের অভিজ্ঞতাকে মনে হচ্ছে তুচ্ছ আর নগণ্য।
দিব্য চোখে পষ্ট দেখতে পাচ্ছে ও, সেন্টার কলাম সহ ভিতরদিকে ধসে পড়ছে দেয়ালগুলো। গার্ডারগুলোর সঙ্গে নিজেও খসে পড়ে ধুড়ুম-ধাড়ুম আওয়াজে চাপা পড়ছে শত শত টিন শিটের নিচে, সেটাও দেখতে পেল কল্পনায়।
এটাই শেষ যাত্রা ওদের! নিখুঁত একটা মৃত্যুদণ্ডের ব্যবস্থা করেছে জোসেফ নিকলসন।
কিন্তু হঠাৎ করেই কমতে শুরু করল কম্পন; যেখানে মনে হচ্ছিল, বাড়বে আরও। দ্রুত হ্রাস পাচ্ছে কাঁপুনির তীব্রতা।
সাহস করে বজ্রকঠিন আঁটুনি ঢিলে করল রানা। তাকাল নিচে কুঁকড়ে-মুকড়ে থাকা দুই সঙ্গীর দিকে।
কয়েক মুহূর্ত পর একদম নেই হয়ে গেল ভাইব্রেশনটা।
বিশাল কারখানা-দালান খাড়া রয়েছে এখনও, যদিও অক্ষত নয়।
বেঁচে গেছে ওরা! কেউ এমনকী আহতও হয়নি বলতে গেলে!
‘জিতে গেছি!’ কষ্টেসৃষ্টে উঠে দাঁড়িয়ে উচ্ছ্বসিত চিৎকার ছাড়ল সেলেনা। ধুলো মাখা মুখটা ঝলমল করছে আনন্দে।
সিধে হলো কোহেনও। পরস্পরকে ঠাস ঠাস করে হাই- ফাইভ দিয়ে হাসতে লাগল ওরা অপ্রকৃতিস্থের মত।
ভেস্তে গেছে উন্মাদটার এক্সপেরিমেন্ট। সত্যিকারের কোনও ক্ষতিসাধনের আগেই স্তিমিত হতে হতে মরে গেছে কৃত্রিম ভূমিকম্প।
উত্তেজনা কেটে যাওয়ার পরবর্তী তিন-চার মিনিট এতটাই দুর্বল বোধ করতে লাগল, নড়াচড়ার সাধ্য রইল না কারও। আপনা-আপনি কাঁপতে শুরু করেছে রানার পেশিগুলো। হাসি-কান্না মেশানো অনুভূতি উথলে উঠতে চাইছে অন্তরাত্মা থেকে। ‘এটাই কি তোমার শ্রেষ্ঠ কাজ, নিকলসন?’ বলতে ইচ্ছা করছে চিৎকার করে।
গার্ডারের উপর এলিয়ে পড়ে থেকে শ্বাস নিতে লাগল ও গভীরভাবে। সময় দিচ্ছে হার্টবিট স্বাভাবিক হওয়ার।
মানসিক প্রেশারটা দূর হয়েছে বটে, কিন্তু স্রেফ অল্প সময়ের জন্য। এক্সারসাইজ ফেল মেরেছে, টের পেতে বেশিক্ষণ লাগবে না নিকলসন আর ওর চেলা-চামুণ্ডাদের। প্রথাগত পদ্ধতিতে কাজ শেষ করতে ফিরে আসবে তখন। মগজের মধ্যে বুলেট ঢুকিয়ে দিয়ে চরিতার্থ করবে প্রতিহিংসা
‘সেলেনা!’ ডাক দিল রানা। ‘বেরিয়ে যেতে হবে এখান থেকে। আগের মত করে কোমরে পেঁচাও দড়িটা।’
নড করল মেয়েটা। হাসছে এখনও। উবু হলো দড়ির মাথাটা তুলে নেয়ার জন্য। কোমরে জড়াচ্ছে ওটা, বাইরের সাগরে কী একটা যেন নজর কেড়ে নিল রানার। চাইল ও ক’ফুট দূরের কাঁচহীন জানালা দিয়ে।
সাগরচারী পাখিতে ভরে গেছে আকাশ। হাজারে হাজারে সামুদ্রিক পাখি বিরাট-বিশাল ঝাঁক বেঁধে সর্বোচ্চ গতিতে উড়ে আসছে তীরের দিকে। কোনও কিছুর তাড়া খেয়ে প্রাণ নিয়ে ছুটছে যেন।
পলক ফেলতেও ভুলে গেছে যেন রানা। হিচককের বার্ডস ছবিটার বাস্তব রূপ দেখতে পাচ্ছে যেন চোখের সামনে। এতটাই অবাক হয়েছে যে, দেরি হয়ে গেল প্রতিক্রিয়া হতে।
‘হায়, খোদা!’
নতুন একটা আওয়াজ শোনা গেল ওগুলোর কর্কশ, তীক্ষ্ণ সম্মিলিত চিৎকার ছাপিয়ে। গভীর একটা গুরুগম্ভীর ধ্বনি দ্রুত চড়া হচ্ছে আরও। তাণ্ডব চালানোর আগে জোর সঞ্চয় করছে যেন ঘূর্ণিঝড়।
যদিও আদতে কোনও ঝড় নয় ওটা।
চোখ মিটমিট করল রানা। কীসের থেকে পালাচ্ছে পাখিগুলো, স্বচক্ষে দেখতে পেয়ে বিস্ফারিত হলো চোখ দুটো। শিরশিরে একটা বিজাতীয় শিহরণ ছড়িয়ে পড়ল শরীরের আনাচে-কানাচে।দূরদিগন্ত জুড়ে, যতখানি দেখতে পাচ্ছে ও, জেগে উঠছে মহাসমুদ্র। নব্বই কিংবা এক শ’ ফুট উঁচু নীলচে-সবুজ দেয়াল উঠেছে ঢেউয়ের। মাথায় বিক্ষুব্ধ সাদা ফেনা।
না, ব্যাপারটা ওর কল্পনা নয়; যদিও মনেপ্রাণে চাইছে, সত্যি না হোক ওটা।
এত প্রকাণ্ড ঢেউ জীবনে দেখেনি, কিংবা কল্পনাও করেনি রানা। অবিশ্বাস্য দ্রুততায় উঁচু হচ্ছে আরও, ছুটে আসছে ডাঙা লক্ষ্য করে। দূরের মেনটাওয়াই প্রণালী জুড়ে ছড়িয়ে থাকা দ্বীপগুলোকে সম্পূর্ণ ডুবিয়ে দিয়ে সুমাত্রা কোস্টলাইন গ্রাস করার জন্য ধেয়ে আসছে এখন ভয়াল সুনামি।
আগ্রাসী ঢেউয়ের শিকার হতে দেখল রানা নানা দেশের নানান রঙের বিশাল আকৃতির জাহাজগুলোকে। খুদে দেখাচ্ছে এত দূর থেকে। শক্তিশালী জলোচ্ছ্বাসের কবলে পড়ে মুহূর্তে সাগরসমাধি ঘটছে ওগুলোর তালগোল পাকিয়ে। বাঁচার রাস্তা নেই!
সেলেনার ডাকে চমক ভাঙল ওর। দড়িতে ঝাঁকি দিচ্ছে ও। ‘এই, রানা! কী হলো তোমার?’
কথা জোগাল না রানার মুখে। চোখ সরাতে পারছে না ও এগিয়ে আসতে থাকা ঢেউয়ের উপর থেকে।
এ মুহূর্তে কত দূরে ওটা?
দশ মাইল?
সময় আছে কতক্ষণ?
না, খুব বেশি নয়।
আর ওদেরকে আঘাত করবে না ওটা, পাশ কাটিয়ে যাবে, সেরকম কোনও সম্ভাবনাই নেই।
কোনও কিছুই রেহাই পাবে না সর্বগ্রাসী সুনামির হাত থেকে। ধ্বংস হয়ে যাবে ছোট্ট উপদ্বীপটার সব কিছু।
আছড়ে পড়বে ঢেউ দক্ষিণ-পশ্চিমের অরক্ষিত দেয়ালের উপর। দালান ধ্বংসের পর সুনামির শিকার হবে গোটা উপকূলরেখার সৈকত, বন্দর, গ্রাম আর শহরগুলো।
দূর থেকে মহাপ্লাবনের স্বরূপ দেখতে পেয়ে এরই মধ্যে দিগ্‌ভ্রান্তের মত ছুটোছুটি শুরু করেছে হাজারো মানুষ। বুঝে গেছে, কিছুতেই বাঁচতে পারবে না ওরা মহাপ্রলয়ের করাল থাবা থেকে।
অসহায়ভাবে তাকিয়ে দেখল রানা, মাত্র কয়েক সেকেণ্ডেই উপকূলের দিকে মাইল কে মাইল পেরিয়ে এল পানির প্রাচীর। বড়সড় একটা সেইলিং ইয়টের মাস্তুলের চেয়েও উঁচু হয়ে গেল অকল্পনীয় দ্রুতগতিতে। মরিয়ার মত ঢেউয়ের সামনে থেকে সরে যেতে চাইছে জলযানটা।
ছোঁ দিয়ে ঢেউয়ের শিখরে তুলে নিল ওটাকে জলদানব, খেলনার মত ছুঁড়ে ফেলল নিচে। পরমুহূর্তে অদৃশ্য হয়ে গেল ওটা তার অতল জঠরে।
তার পর তুমুল বেগে আগে বাড়ল সর্বভুক তরঙ্গ। দ্রুতই ডাঙার সঙ্গে দূরত্ব কমে আসছে ওটার। অল্প কয়েক মিনিটেই পৌঁছে যাবে এখানে।
অবিশ্বাস্য দৃশ্যটা থেকে অতি কষ্টে দৃষ্টি সরিয়ে নিচে তাকাল রানা।
ভূমিকম্প শেষের স্বস্তিতে এখনও মগ্ন কোহেন ও সেলেনা। জানেও না—ওরা যেটা অনুভব করল একটু আগে, সামান্যই আভাস ছিল সেটা কয়েক মাইল দূরের সাগরবক্ষে ঘটা বহু গুণ শক্তিশালী আরেক কম্পনের। সুচিন্তিতভাবেই সৃষ্টি করা হয়েছে ওটাকে, পাঠানো হয়েছে নির্ভুল নিশানায়। সাফল্য-ব্যর্থতা পরের প্রশ্ন, খেলা আসলে শেষই হয়নি নিকলসনের। সবে শুরু হয়েছে মাত্র।
রশি টানতে আরম্ভ করল রানা। পাগলা আতঙ্কে এমনই বুজে এসেছে কণ্ঠ, ওগরাতেই পারল না দুটো শব্দের বেশি।
‘ঢেউ! ঢেউ! ঢেউ আসছে!’
একটা মুহূর্ত স্থবির হয়ে রইল সেলেনা। উপলব্ধির ধাক্কায় পরক্ষণেই ঝুলে পড়ল চোয়াল। নিজেও ওঠার চেষ্টা করছে রশি বেয়ে।
হিসাব-নিকাশ চলছে রানার মাথায়। ওই মরণঢেউ সৈকতে এসে আছড়ে পড়ার আগেই কি ওদের তুলে আনতে পারবে আপাত নিরাপদ এই আশ্রয়ে? পানির সরাসরি ধাক্কা এড়াতে কি যথেষ্ট উঁচুতে থাকবে ওরা?
এমন নয় যে, অতখানি উঁচু হয়েই সাগরসৈকতে ঝাঁপিয়ে পড়বে ঢেউ। কিন্তু যদি পড়ে? পাড়ের ঢালের কারণে যদি আরও উঁচু হয়?
ঢেউয়ের আঘাত যদি প্রতিরোধ করতে না পারে বিল্ডিংটা?
আঘাতের প্রচণ্ডতা কেমন হতে পারে, কল্পনা করার চেষ্টা করল ও। কল্পনাতীত শক্তিতে পুরানো এই কারখানাটাকে খেলনাবাড়ির মত গুঁড়িয়ে দেয়ার ক্ষমতা রাখে পানি। ভাসিয়ে নিয়ে যেতে পারে ইট-কাঠ-পাথরের ধ্বংসাবশেষ আর টন কে টন লোহালক্কড়।
জানপ্রাণ দিয়ে রশি বাইছে সেলেনা। বেদম নাচানাচি করছে ওটা বিক্ষিপ্ত আন্দোলনে। রানার পক্ষেও কষ্টকর হয়ে দাঁড়িয়েছে রশি ধরে রাখা। গার্ডার থেকে পড়ে যাতে না যায়, সেদিকেও খেয়াল রাখতে হচ্ছে।
জোরালো থেকে জোরালোতর হচ্ছে আসন্ন প্লাবনের বজ্ৰধ্বনি।
এক ঝলক চাইল রানা জানালা দিয়ে।
অনেক দেরি হয়ে গেছে। একেবারে বুকের কাছে চলে এসেছে ঢেউয়ের প্রাচীর।
ঘণ্টায় পাঁচ শ’ মাইল বেগে ছুটে আসছে ওটা উপকূলের দিকে। সেলেনাকে তুলে আনার আগেই পৌঁছে যাবে সৈকতে।
কয়েক মাইল দীর্ঘ সমুদ্রসৈকতে এক যোগে আঘাত হানল সুনামি। কেঁপে উঠল গোটা উপকূল, গাছপালা, ঘরবাড়ি।
উপকূল প্লাবিত করে ছোট্ট পেনিনসুলার সবুজ অরণ্য উজাড় করতে শুরু করল লক্ষ লক্ষ টন পানির অদম্য চাপ। হাজার হাজার উপড়ে পড়া মহীরুহকে ভাসিয়ে নিয়ে চলল পাহাড়প্রমাণ ঢেউ ও প্রবল জলস্রোত।
স্বয়ংক্রিয়ভাবে রশি টানছে রানা। পৌঁছে গেছে সেলেনা… পৌঁছে গেছে প্রায় …
হৃৎপিণ্ডের বার কয়েক পাগলা ধুকপুকুনির মাঝেই দালানে চলে এল জলের পাহাড়। কিছুক্ষণ আগেই যে-আলোড়নটা কাঁপিয়ে দিয়ে গেছে ওদের, তার চেয়ে অন্তত পাঁচ গুণ শক্তিশালী ঝাঁকুনিতে গার্ডার থেকে খসে পড়ার উপক্রম হলো রানার। ফুরসতও পেল না সেলেনাকে ঝুলে থাকতে বলার।
সাগরমুখী দেয়ালের ফাটলগুলো চওড়া হতে হতে গোটা দেয়ালটাই ভিতরদিকে ভেঙে পড়ল, মুহূর্তে অদৃশ্য হলো পাথর আর ফেনায়িত পানির নিচে। ডুবে গেল গোটা মেঝে।
মরিয়ার মত রশি ধরে রেখেছে রানা। উত্তাল ফেনার নিচে অদৃশ্য হয়ে যেতে দেখল ফিল কোহেনকে।
ফের দেখা গেল লোকটাকে এক মুহূর্তের জন্য। পরক্ষণেই হারিয়ে গেল আবার অতিকায় এক গাছের গুঁড়ির নিচে চাপা পড়ে। ভাঙা দেয়াল দিয়ে ভেসে এসেছে ওটা।
বিপজ্জনক ভঙ্গিতে দুলছে সেলেনা রশি আঁকড়ে ধরে। মুখ-চোখ বিস্ফারিত। মাত্র কয়েক ফুট দূরে ও লোহার গার্ডার থেকে। কিন্তু রানার ধারণার চাইতেও অনেক দ্রুত উঠে আসছে বিক্ষুব্ধ পানির তোড়।
ঢেউয়ের গর্জন ছাপিয়ে শোনাই গেল না সেলেনার ত্রাহি আর্তনাদ। ঘূর্ণিস্রোত ডুবিয়ে দিয়েছে ওর পা দুটো, চোখের পলকেই পানি উঠে এল কাঁকাল অব্দি।
‘সাঁতার জানি না আমি, রানা!’ গলার শিরা-ছেঁড়া চিৎকারে কথাটা মনে করিয়ে দিল সেলেনা। ‘মরতে দিয়ো না আম্‌—’
শেষ করতে পারল না কথাটা। তার আগেই কাঁধ-মাথা চলে গেল জলের তলে। বাড়ন্ত পানি আর টান টান হয়ে থাকা রশিটা ছাড়া কিছুই দেখতে পাচ্ছে না রানা।
এবার অত্যধিক ওজন অনুভব করল হাত দুটোতে। পানির তোড় ভাসিয়ে নিয়ে যেতে চাইছে সেলেনাকে।
শুরু হলো ওর প্রাণান্ত সংগ্রাম। আচমকা রশিটা সরসর করে পিছলে যাওয়ায় চিৎকার করে উঠল রানা আতঙ্ক আর যন্ত্রণার প্রতিক্রিয়ায়। তালুর চামড়া ছিলে গেছে ওর। জানে না, কী করে লটকে রয়েছে গার্ডারে। এটুকুই জানে শুধু, হাল ছাড়ছে না ও—ছাড়বে না কিছুতেই।
দাঁতে দাঁত চেপে টেনে চলল রশি।
শোঁ শোঁ করে কুড়ি ফুটের মত উঠে স্থিতিশীল হলো পানির লেভেল। বাড়ছে এখনও, তবে দৃশ্যমানভাবে নয়।
অসংখ্য মৃত গাছ নিয়ে গোটা সাগরটাই যেন ঢুকে পড়েছে বিল্ডিঙের মধ্যে। বাকি দেয়ালগুলোও ভেঙে পড়ার উপক্রম।
টগবগিয়ে ফুটতে থাকা ফেনা ভেদ করে বেরিয়ে এল মেয়েটার মাথা আর কাঁধ। লাল চুলগুলো লেপটে রয়েছে মুখে। কাশছে সেলেনা, পানি ছিটাচ্ছে মুখ দিয়ে, লৌহমুষ্টিতে আঁকড়ে রেখেছে রশি।
চট্ করে দেখে নিল রানা, ঠিকভাবে আটকে রয়েছে কি না দড়ির অন্য প্রান্ত। তার পর দুই পায়ে গার্ডার পেঁচিয়ে ধরে নিচের দিকে ঝুলিয়ে দিল শরীরটা। হাত ধরতে চাইছে ভাসমান মেয়েটার।
‘হয়ে গেছে! আর কোনও চিন্তা নেই!’ কবজি দুটোর নাগাল পেতেই ভরসা ফিরল রানার মনে।
সজোরে টান দিয়ে ঘূর্ণিতরঙ্গ থেকে মুক্ত করল সেলেনাকে।
হাচড়ে-পাচড়ে গার্ডারে উঠে যেতে সক্ষম হলো মেয়েটা।
ফোঁটায় ফোঁটায় জল ঝরছে গা থেকে। ঠকঠক করে কাঁপছে ও ঠাণ্ডায়। প্রচণ্ড শকের কারণে হারিয়েছে বাকশক্তি। নিজেও গার্ডারে সোজা হয়ে বসে এক হাতে জড়িয়ে ধরল ওকে রানা। কয়েক ফুট নিচেই জঞ্জালে বোঝাই সর্বনাশা বন্যা।
ছেড়েই দিয়েছিল কোহেনকে আবার জীবিত দেখতে পাওয়ার আশা। আচমকা লোকটিকে পানির উপর ভেসে উঠতে দেখে এক ঝলক রক্ত ছলাৎ করে উঠল বুকের মাঝে।
থু-থু করে লবণাক্ত পানি ফেলছে কোহেন মুখ থেকে। বিশাল এক গাছের ডাল আঁকড়ে ধরে আছে প্রাণপণে। নিশ্চিত ছিল রানা, ওটার তলায় পড়েই ভর্তা হয়েছে ও।
স্রোতের তাড়নায় নিজ অক্ষের উপর পাক খাচ্ছে গুঁড়িটা। ওই অবস্থাতেই শক্তিশালী ঘূর্ণাবর্ত টেনে নিচ্ছে ওটাকে ছাতের সাপোর্ট সেকশনের মাঝ বরাবর, যেটায় আশ্রয় নিয়েছে ও আর সেলেনা।
কড়িবরগা ধরে রাখা সেন্ট্রাল পিলারে ধাক্কা মারতে চলেছে গুঁড়িটা, উপলব্ধি করল রানা আতঙ্কের সঙ্গে। দ্রুত ছুটে আসছে ওটা… অত্যন্ত ক্ষিপ্র গতিতে।
প্রচণ্ড সংঘর্ষে ভেঙে গেল পিলার। চতুর্দিকে ছিটকে উঠল পানি। অবলম্বন হারিয়ে কাত হয়ে গেল রানাদের আশ্রয়স্থল। ধাতুতে ধাতুতে ঘর্ষণের কর্কশ, তীক্ষ্ণ শব্দ তুলে হেলে গেল পানির দিকে।
এক মুহূর্তের জন্য শিয়োর ছিল রানা, পড়ে যাচ্ছে পানিতে। বাঁচিয়ে দিল স্রোতের তোড় থেকে রেহাই পাওয়া সমুদ্রমুখী দেয়ালের একমাত্র অংশটা। গার্ডারের এক প্রান্ত আটকে রইল ওটার সঙ্গে। না পড়লেও, ধাবমান পানির উপর ঝুলে রইল ওরা বিপজ্জনকভাবে।
‘মিস্টার কোহেন!’ ডাক ছাড়ল রানা চিৎকার করে।
অন্ধের মত স্রোতের মাঝে আছাড়ি-পিছাড়ি করছে সিআইএ এজেন্ট। বেরোনোর চেষ্টা করছে ডালপালার জট থেকে। যে-কোনও মুহূর্তে গড়ান দিয়ে তলায় নিয়ে যেতে পারে ওকে গুঁড়িটা।
‘কাম অন, কোহেন!’ হাত বাড়াল রানা। ‘পারবেন আপনি!’ ধরে ফেলল লোকটার বাহু।
ক্ষতবিক্ষত এজেন্ট ডালের জট ছাড়িয়ে বেরিয়ে এসে ওদের সঙ্গে যোগ দিল। এতটাই বিমূঢ় হয়ে পড়েছে যে, উচ্চারণ করতে পারল না একটা শব্দও। ক্ষতগুলো ছাড়া সাদা হয়ে রয়েছে লোকটার চেহারা। মৃগী রোগীর মত থরথরিয়ে কাঁপছে হাত দুটো।
জানালার প্রায় কাছাকাছি পৌঁছে গেছে জলস্রোত। জানা কথা—বাকি দেয়ালগুলোও পড়ে গেলে পানির নিচে তলিয়ে যাবে দালান, সেই সঙ্গে ওরাও।
‘ছাতে উঠতে হবে আমাদের!’ জানালার দিকে ইঙ্গিত করল রানা। ‘বেরিয়ে যেতে হবে জানালা দিয়ে!’
কিন্তু শেষ শব্দটা মুখ দিয়ে বেরোনো মাত্রই, সবচেয়ে বেশি যে-আশঙ্কাটা করছিল ও, ঘটতে শুরু করল সেটাই।ধীর গতির ভিডিয়ো-দৃশ্যের মত ঘটছে যেন ঘটনাটা। যে- দেয়ালটা ধরে রেখেছিল গার্ডারের প্রান্ত, ভিতরের দিকে বাঁকা হয়ে ধসে পড়ল সেটা। অবলম্বন হারিয়েছে; তিন আশ্রিতকে নিয়ে পড়ে যেতে শুরু করল রুফ সাপোর্ট।
ছুটন্ত ঢেউয়ের মাঝে বিশাল, সাদা একটা কিছুকে ভেসে আসতে দেখল রানা সেলেনার কবজি আঁকড়ে ধরে পড়তে পড়তে। বিদ্যুৎ-ঝলকের মত উপলব্ধিটা এল ওর মনে। স্রেফ পানির চাপে ধসে পড়েনি দেয়াল। মাস্তুলবিহীন এক সেইলিং ইয়ট যুক্ত হয়েছে এর সঙ্গে, জলের দানো গিলে নিয়েছিল যেটাকে বহু মাইল দূরের সাগরে।
দেয়ালের সঙ্গে ধাক্কা খেয়ে সমান হয়ে গেছে ইয়টের নাক। পড়ন্ত গার্ডারের কয়েক ইঞ্চি নিচ দিয়ে চলেছে এখন।
সেলেনাকে নিয়ে লাফ দিল রানা ডেকের উদ্দেশে। পিচ্ছিল, জলমগ্ন কাঠের উপর পড়ল দু’জন ঝপাস করে। সঙ্গে সঙ্গেই সরসর করে পিছলে সরে যেতে লাগল ছুটন্ত ইয়টের স্টার্নের দিকে।
হুইলহাউসের কোনায় গিয়ে কাঁধটা বাড়ি খেতেই অস্ফুটে কাতরে উঠল রানা। মুক্ত হাতে ডেকের রেইল ধরে ফেলল ও, ফিরে পেল নিজেদের নিয়ন্ত্রণ। কাছেই আরেকটা ‘ঝপাস আওয়াজে বুঝতে পারল, ফিল কোহেনও অনুসরণ করেছে ওদেরকে।
গার্ডারটা যদি বোটের উপর পড়ত, দু’টুকরো হতো ইয়টটা। দু’ইঞ্চির জন্য স্টার্ন মিস করল ওটা; পানির ফোয়ারা ছিটাল আধডোবা ইয়টটার পিছনে।
স্রোতের সম্মুখগতির কারণে সচল রয়েছে বোটটা। নানান দিক থেকে গাছের গুঁড়ি এসে বাড়ি মেরে মেরে ছাল তুলে ফেলছে ওটার। ডানে আর বাঁয়ে দুলছে ইয়ট বিপজ্জনকভাবে।
লবণজলের জ্বলুনিতে চোখ খুলে রাখা দায় হয়ে পড়েছে রানার। শক্ত মুঠিতে রেইল ধরা এক হাতে, আরেক মুঠোয় সেলেনার কবজি।
কীসের জানি ঠেলা লাগছে পায়ে।
কোহেন ওটা। সর্বশক্তিতে জড়িয়ে ধরেছে কিছু একটা। ডেকের সঙ্গে দৃঢ়ভাবে আটকানো অবলম্বনটা।
পিটপিট করে চোখ থেকে পানি সরিয়ে দেখতে পেল রানা, সোজা এগিয়ে চলেছে ওরা বিপরীত দেয়ালের দণ্ডায়মান অবশিষ্টাংশের দিকে।
ছ্যাৎ করে উঠল মনটা অমঙ্গল আশঙ্কায়। দেয়ালের সঙ্গে বাড়ি খেলে চুরমার হয়ে যেতে পারে নৌকাটা।
কোহেনের গাছটাই বাঁচাল ওদেরকে সরাসরি দেয়ালে আঘাত করা থেকে। বিরাট এক V-আকৃতির খোঁড়ল খুঁড়ল ওটা পাথুরে দেয়ালে আঘাত করে। এর দু’সেকেণ্ড পরই, ফোকরটার এবড়োখেবড়ো কিনারে ঘষা খেয়ে সশব্দে কেঁপে উঠল ইয়ট। আলগা ইটপাথরের টুকরো ডেকের উপর পড়ে ছিটকে গেল এদিক-সেদিক। তার পরই প্রবল স্রোতের টানে বেরিয়ে এল ওরা দালান ছেড়ে।
পেরিমিটার ফেন্সের যতটুকু খাড়া রয়েছে এখনও, সেটার উপর দিয়ে পার হতে গিয়ে খরখরে ঝাঁকুনি অনুভব করল বোটের যাত্রীরা। ধাবমান তরঙ্গ ছাড়া সামনে মনে হচ্ছে নেই তার কিছু। এখনও কয়েকটা গাছ এক পায়ে দাঁড়িয়ে আছে ফ্যাক্টোরি বিল্ডিঙের চারপাশে।
অবিশ্বাস্য রকমের শক্তিশালী প্লাবনটা। প্রচণ্ড গতিতে এগিয়ে চলেছে ইয়ট নিয়ন্ত্রণহীনভাবে। শক্ত মতন, ভাঙাচোরা নানান কিছুতে চারদিক থেকে ঠোক্কর খেয়ে এপাশ-ওপাশ দুলতে লাগল বাদামের খোসার মত।
পানির ঝাপটা একটু পর পর অন্ধ করে দিচ্ছে রানাকে। তার পরও হাত ছাড়ছে না সেলেনার। অবিশ্বাস্য লাগছে যে, বিধ্বংসী এই সুনামিতেও এতক্ষণ ধরে টিকে রয়েছে ওরা। একেকটা সেকেণ্ড পার হচ্ছে, আর মনে হচ্ছে ওর, এই বারই বুঝি খতম হয়ে গেল! কিন্তু একটা-না-একটা মিরাকল ওদের বাঁচিয়ে দিচ্ছে প্রতি বারই।
বলা মুশকিল, কতখানি গভীর এই পানি। দুর্বার গতিতে ছুটে চলেছে ওরা ডাঙার উপর দিয়ে। ভাসমান গুঁড়ি আর ভাঙা ডালপালা চতুর্দিকে।
পাথরে টক্কর লেগে বার বার গোঁত্তা খাচ্ছে ইয়টটা। কখনও অনেক উঁচুতে উঠছে ওটার সামনের দিক, কখনও ডুব মারছে হুইলহাউসের উপর ভেঙে পড়া ফেনিল পানির নিচে।
কত দূর সরে এসেছে ওরা কারখানা থেকে? কোনও রকমে পিছনদিকে ঘাড়টা ঘুরিয়ে অবাধ সাগর ছাড়া কিছুই দেখতে পেল না রানা।
বলা অসম্ভব, ডাঙার কত দূর অব্দি টেনে নেবে ওদের সুনামি। এটুকু জানে শুধু, আঠার মতন লেগে থাকতে হবে ইয়টের সঙ্গে। ফাটল ধরা খোলটা যাতে পুরোপুরি তলিয়ে না যায়, এটাই এখন একমাত্র চাওয়া।
জলমগ্ন বোটটার পাশে কী যেন জোরালো ধাক্কা মারল। রেইলটা প্রায় ছুটেই যাচ্ছিল রানার হাত থেকে। খাড়া হয়ে গেছে ডেক। চোখে লোনা পানির জ্বালা নিয়ে দেখতে পেল ও, মাটিতে আটকে থাকা বিশাল এক গাছের গুঁড়ির ভাঙা অংশ ফেড়ে দিয়েছে ইয়টটাকে। অজগরের মত বিরাট বিরাট সব মোটা শেকড়ের জটে আটকে গেছে এক পাশ। এ অবস্থায় ইয়টটাকে উল্টে দেয়ার তাল করছে স্রোত।
বুঝতে পারছে রানা, স্রোতের ধাক্কায় বোট ওল্টানোর আগেই করতে হবে যা করার।
কিছুটা দূরেই, একখানা কুঠার লটকানো হুইলহাউসের আউটার বাল্কহেডে। অতিশয় ঢালু ডেক ধরে স্বল্প এই দূরত্বটুকু যদি পেরোতে পারে ও, শেকড় কেটে মুক্ত করতে পারবে হয়তো বোটটাকে। কিন্তু সাহস পাচ্ছে না মেয়েটার কবজি ছাড়তে।
‘যাও তুমি, রানা!’ স্রোতের গর্জন ছাপিয়ে বলল সেলেনা চিৎকার করে। ‘রেইল ধরে রাখছি আমি!’
কবজি ছেড়ে দিল রানা। রেইলিং ছাড়তেই সড়াত করে পিছলে গেল ডেকের উপর দিয়ে। বিপরীত দিকের ডেক রেইল ছাড়া আর কিছুই নেই ওকে ঠেকানোর মত।
প্রচণ্ড জোরে পা দুটো আঘাত করল রেইলে। শক্তিশালী একটা ঢেউ এসে অকস্মাৎ গুঁড়িটাকে ঠেলা মারতেই সোজা হয়ে গেল ডেক। হয়তো কয়েক সেকেণ্ডের জন্য। আবারও আগের অবস্থানে ফিরে যেতে পারে বোটটা। যেতে পারে উল্টে।
এ-ই সুযোগ, ভাবল রানা। ভয়ানক দুলুনির সঙ্গে এক পাশ থেকে আরেক পাশে পিছলাতে পিছলাতে হুইলহাউসের দিকে এগিয়ে গেল ও হামাগুড়ি দিয়ে।
একটা ঢেউ এসে ঝাপটা দিলে লেপটে গেল রানা বাল্কহেডের সঙ্গে। আঁকুপাঁকু করছে অক্সিজেনের জন্য। অসাড় শরীরে মালুম পাচ্ছে না যন্ত্রণার। হাত বাড়াল কুঠারটা মুঠোয় নেয়ার জন্য।
যে-মুহূর্তে আংটা থেকে খুলে আনল ওটা, চ্যাপ্টা মতন ধারাল কী যেন সোজা ছুটে এল ঢেউয়ের ফণা কেটে।
লম্বা হয়ে শুয়ে পড়ল রানা ডেকের উপর। কাঁধ-মাথা চলে গেল পানির নিচে। ফ্যাক্টোরি বিল্ডিঙের ছাত থেকে খুলে আসা টিন শিটটা চলে গেল গায়ের উপর দিয়ে। রিকট আওয়াজে হুইলহাউসের কোনা চিরে দিল টিনের পাত। পাতলা কাঠ ভেদ করে ঢুকে দু’টুকরো করে ফেলল, সামনে যা-কিছু পেল।
আধ সেকেণ্ডও যদি দেরি হতো রানার, ওরও একই দশা হতো!
স্রোত এবার গুঁড়িটাকে পানির গভীরে টেনে নিতে চাইছে। এবার সত্যি সত্যিই ওল্টাতে শুরু করল ইয়ট।
প্রায় খাড়া হয়ে যাওয়া হুইলহাউসের ক্ষতবিক্ষত কাঠামো. ধরে ঝুলে রইল রানা কোনও মতে। কানে ভেসে এল সেলেনার চিৎকার। কিন্তু জায়গায় দেখতে পেল না ওকে।
বোটটা পুরোপুরি উল্টে যেতেই ডুবে গেল রানা পানিতে আছড়ে পড়ে। শক্তিশালী ঘূর্ণি-আবর্ত টেনে নিয়ে যেতে চাইছে ওকে পানির গভীরে। হাতপা চালিয়ে যুঝছে ও, সারফেসে ভেসে ওঠার চেষ্টা করছে। শ্রবণেন্দ্রিয় ভরাট করে রাখা খলবলে শব্দের ভিতরও উপর থেকে আসা জোরালো আওয়াজটা টের পেল অস্পষ্টভাবে।
দারুণ জোরে কিছু একটা আঘাত করল পিঠে। ফুসফুস থেকে বেরিয়ে গেল সব বাতাস। সঙ্গে সঙ্গে পানির আরও গভীরে তলিয়ে গেল রানা।
নির্জীব হয়ে পড়েছে ও। ডুবছে… ডুবে যাচ্ছে। অদ্ভুত এক প্রশান্তি যেন পানির নিচে। স্রোতের বিরুদ্ধে লড়তে আর সায় দিচ্ছে না মন। চিরশান্তির ঘুম এসে নামছে—
ঝট্ করে চোখ দুটো খুলে গেল রানার। হাত ঝাপটাতে লাগল ও উপরে ওঠার জন্য। ভাসমান জঞ্জালের কাঠামো- গুলো দেখতে পাচ্ছে নিজের চারপাশে। সচেতনতা ফিরতেই চোখে পড়ল ওল্টানো ইয়টের স্টার্নটাও। নিচ থেকেও ঠাহর করতে পারছে, ম্লান আলো পড়ে চকচক করছে পানির উপর বেরিয়ে থাকা তলাটা।
নড়ছে না আর ওটা। অস্বচ্ছ আঁধার আর ভাসমান ময়লা- আবর্জনার মধ্য দিয়ে উপলব্ধি করল, দুই গাছের মাঝখানে ভাঙা নাক ঢুকে রয়েছে বোটটার। গাছ দুটো এখনও খাড়া রয়েছে মানে, নিঃশেষ হয়ে এসেছে দুর্যোগটার মোমেন্টাম। সে-কারণেই মন্থর হয়ে এসেছে যেন স্রোত।
ভুস করে সারফেসে ভেসে উঠল রানা। পৃথিবীর সবটুকু অক্সিজেন যেন হাঁ করে ভরে নিতে চাইছে ফুসফুসে। পিটপিট করে চোখ থেকে লোনা পানি ঝরিয়ে নিয়ে তাকাল চারপাশে।
কোথায় কোহেন?
কোথায় সেলেনা?
নেই কোনও নামনিশানা।
ডাক দিল নাম ধরে।
সাড়া নেই কারও।
বিস্তৃত ইনল্যাণ্ডের চড়াইয়ের মাঝে, বৃক্ষে ছাওয়া উঁচু এক শৈলশিরায় স্থির হয়েছে ইয়ট। যে-গুঁড়িটার কারণে উল্টেছে নৌকাটা, আধখানা হাল ছিঁড়ে নিয়ে ভেসে গেছে ওটা নির্ঘাত। দুই গাছের ফাঁকে কায়দামতন আটকেছে বাকি আধখানা। নাকটা গুঁজেছে ঢালের বুকে।
‘সেলেনা!’ ডাকল রানা আবার। ‘মিস্টার কোহেন!’
সাঁতরে চলল ও খাড়াইয়ের দিকে।
বেরিয়ে থাকা একখানা শেকড়ের উদ্দেশে হাত বাড়িয়ে পিচ্ছিল কাদায় টেনে ওঠাল নিজেকে। কম্পিত পা দুটোয় উঠে দাঁড়িয়ে ফিরে তাকাল পানির দিকে।
জীবনেও দেখেনি এমনতরো ধ্বংসযজ্ঞ। যুদ্ধক্ষেত্রেও নয়। যেখানটায় দাঁড়িয়ে ও, সেখান থেকে দৃষ্টিগোচর হচ্ছে পুব দিকে বিস্তৃত গোটা উপকূলরেখা। পার্থক্য শুধু, উপকূল বলতে নেই কিছু আর সেখানে।
সুনামির তাণ্ডব সয়ে টিকে থাকা কয়েকটা গাছ আর দালানের মাথা কেবল জেগে রয়েছে পানির উপর। আরও দূরের ইনল্যাণ্ডে, বানের স্রোত বইছে এখনও নিচু জমির উপর দিয়ে। দূর থেকে দেখে আগ্নেয়গিরির লাভা বলে মনে হচ্ছে জঞ্জালে ভরা ঢেউটাকে।
চোখের সামনেই দূরের এক বসতি প্লাবিত হতে দেখল রানা। কাত হয়ে ভাসতে ভাসতে ভয়ঙ্করভাবে সামনের দিক গুঁড়িয়ে দিয়ে আস্ত এক ট্রাক ঢুকে গেল কাঠের এক বাড়ির ভিতর। সাগরের ছোবলে ধুয়ে মুছে গেল পলায়নপর গ্রাম- বাসীদের বড়সড় একটা দল।
আরেক দিকে মুখ ঘোরাল ও। কিচ্ছু করার নেই বেচারাদের জন্য।
‘সেলেনা!’ আবার চেঁচাল গলাটা ফাটিয়ে।
নাহ, পেল না উত্তর।
অলক্ষুণে একটা ভাবনা জেঁকে বসতে আরম্ভ করল রানার মনে। সেলেনাকে হারানোর জন্য দোষারোপ করতে লাগল নিজেকে। কেন হাত ছাড়তে গেল মেয়েটার?
সোজা উপরদিকে উঠে গেছে বৃক্ষ-ছাওয়া ঢাল। ঢেউ হয়তো উপরে ছুঁড়ে দিয়েছে ওকে—এই আশায় টলতে টলতে এগিয়ে চলল রানা ঝোপঝাড় ভেঙে। ডানে-বাঁয়ে নজর রেখেছে।
হঠাৎ ভেসে এল কর্কশ চিৎকার।
ঘুরে দাঁড়াল রানা।
কোহেনের গলা! ওল্টানো বোটটার দিক থেকে আসছে।
হামাগুড়ি দিয়ে আগের জায়গায় ফিরে এসেই ছুটল ও শব্দ লক্ষ্য করে। আঁচড়ে-খামচে বোটটার পিঠে উঠে দেখতে পেল লোকটাকে। পানির কিনারায় পড়ে রয়েছে কাদার মধ্যে। কপালের নতুন একটা গভীর ক্ষতের কারণে রক্তে ভেসে যাচ্ছে মুখ।
‘হেল্প!’ ব্যথায় হাঁপাতে হাঁপাতে ডান পায়ের দিকে ইঙ্গিত করল কোহেন। ‘নাড়তে পারছি না!’
কারণটা দেখতে পেল রানা। ইয়টের নিচে চাপা পড়েছে পা-টা।
কোহেনকে সাহায্য করবে, না সেলেনাকে খুঁজে বের করবে আগে, সেটা নিয়ে দ্বিধায় ভুগল রানা একটা মুহূর্ত। শেষ পর্যন্ত অসহায় অবস্থায় ফেলে যেতে পারল না কোহেনকে।
পিছলে নামল ও বোট থেকে। মাটি খোঁড়ার মত কোনও কিছু পাওয়া যায় কি না, খুঁজতে লাগল আশপাশে। পেয়ে গেল চ্যাপ্টা একখানা পাথর। বেলচার কাজ চালানো যাবে এ দিয়ে।
কোহেনের পাশে হাঁটু গেড়ে বসে বেলচা-টার সাহায্যে ভেজা মাটি তুলতে শুরু করল ও পায়ের নিচ থেকে।
‘ডক্টর বার্নহার্ট কোথায়?’ ব্যথায় বিকৃত মুখে জিজ্ঞেস করল কোহেন।
‘একই প্রশ্ন আমারও।’ খোঁড়া বন্ধ করেনি রানা।
কয়েক মিনিটেই মুক্ত হয়ে গেল পা-টা।
‘নাহ, ভাঙেনি। মচকেছে শুধু, গোড়ালির বেঢপ ফোলাটা পরীক্ষা করে রায় দিল রানা। ‘দাঁড়াতে পারবেন?’
‘পারব বোধ হয়।’
ধরল কোহেন রানার বাড়ানো হাতটা। কোঁচকানো মুখে উঠে দাঁড়াল ধীরে ধীরে। খোঁড়াতে খোঁড়াতে খানিকটা শুকনো জায়গায় উঠে হেলান দিল একটা গাছের গায়ে।
‘যিশুর মা!’ দৃষ্টি মেলে দেখছে প্রলয়ের দৃশ্য। শ্বাস নিতেও ভুলে গেছে যেন।
‘থাকুন এখানেই,’ বলল তাকে রানা।
‘চললেন কই আপনি?’ বোকার মত প্রশ্ন করল কোহেন।
‘খুঁজতে হবে না সেলেনাকে?’ কাঁধের উপর দিয়ে জবাব দিল রানা। কণ্ঠে উম্মা। হাতপায়ের সাহায্যে নামতে লাগল আবার পানির দিকে।
দ্বিধাহীন চিত্তে ঝাঁপ দিল ও পানিতে। বোটটা ছাড়িয়ে সাঁতরাতে লাগল ভেসে আসতে থাকা জঞ্জালগুলো এড়িয়ে। সর্বত্র খুঁজে বেড়াচ্ছে চোখ দুটো। মাঝে মাঝে থেমে ডাকছে মেয়েটার নাম ধরে। প্রতি মুহূর্তেই আশঙ্কা বাড়ছে জলজ্যান্ত সত্যটার ব্যাপারে—সাঁতার জানে না সেলেনা। ওল্টানো বোটের আঘাত থেকে রক্ষা যদি পেয়েও থাকে, ভেসে যাবে বন্যার স্রোতে।
ফুসফুস ভরে অক্সিজেন নিল রানা। ডুব দিল জলের আঁধারে। শক্তিশালী স্ট্রোকের সাহায্যে নেমে চলেছে নিচের দিকে।
শেকড় যেখানে ছিঁড়ে নিয়েছে বোটটা, সেখানটায় এসে সাত ফুট নিচে খুঁজে পেল রানা ছেঁড়া অংশের এবড়োখেবড়ো ফোকরটা। সাঁতরে ঢুকে পড়ল ও ফোকরের অন্ধকারে। মনে হলো, সাঁতার কাটছে কালির দোয়াতের মধ্যে। আশার দীপ টিমটিম করছে অন্তরে—আটকা পড়া কোনও এয়ারপকেটের মধ্যে জীবিত দেখতে পাবে মেয়েটাকে।
কিন্তু নোংরা পানি ছাড়া কিচ্ছু নেই বোটের অভ্যন্তরে। ফোকর গলে বেরিয়ে এল রানা। পানি ঠেলে ফিরে চলল সারফেসের দিকে।
‘লাভ নেই, রানা! চলে আসুন!’ কোহেনের কণ্ঠ ভেসে এল পাড় থেকে। ‘হারিয়েছি আমরা মেয়েটাকে।’
পাত্তা দিল না রানা। এত সহজে হাল ছাড়ার বান্দা নয় ও।
কঠোর প্রচেষ্টায় সাঁতরে এল অর্ধনিমজ্জিত স্টার্নের পাশ দিয়ে। এখান থেকে আরও অনেকখানি চোখে পড়ছে রিজের পশ্চিম পাশটা। প্রাণপণে পানি কেটে চলল ও সেদিকে।
সাঁতরানোর মাঝে বিরতি নিল রানা ওয়াটারলাইন আর ঢালু পাড় থেকে শুরু করে উপরে জন্মানো গাছপালার ফাঁকে ফাঁকে নজর বোলানোর জন্য। রাজ্যের আবর্জনা ছলাৎ-ছল ডুবছে-ভাসছে পাড়ের কাছে ফেনিয়ে ওঠা পানিতে। পুরু হয়ে জমে থাকা লতাপাতা ছাড়া কিছুই দেখতে পেল না ওয়াটারলাইনের উপর। নৈরাশ্যবাদী একটা কণ্ঠ চুপি চুপি বলল ওর কানে: ঠিকই বলেছে কোহেন। আশা করাটা বাতুলতা এখন।
কথাটা মনে আসতেই হৃদয়ঙ্গম করতে পারল রানা, কখন জানি ওর মনের অনেকখানি জায়গা অধিকার করে নিয়েছে মহৎ মনের নিঃস্বার্থ মেয়েটা। ঘুরল ও পরাজয়ের বেদনা নিয়ে। হঠাৎ করেই অসীম ক্লান্তি যেন ছেঁকে ধরেছে ওকে। সাঁতার দূরের কথা, ভেসে থাকার বল পর্যন্ত পাচ্ছে না শরীরে।
কমতে শুরু করেছে পানি। সাগরের ডাকে ফিরে চলেছে যেন আগের ঠিকানায়।
স্রোতের টান অনুভব করছে রানা। উল্টোমুখী সাঁতরাতে হবে এখন ওকে।
শৈলশিরার কিনারা জুড়ে চোখের সামনে নেমে গেল পানির লেভেল। সাঁতার ছাড়াই এগোনো যাবে এখন।
জলের উপর থেকেই দেখতে পাচ্ছে রানা জমিনের উত্থান। কাদামাখা, ভাঙাচোরা জঞ্জালের ছড়াছড়ি চারদিকে।
নোংরা একটা আকৃতি নজরে এল চোখের কোনা দিয়ে। পাড়ে শুয়ে থাকা ওপড়ানো একটা গাছের আড়ালে ওটার অর্ধেকটা। পঁচিশ গজমত বাম দিকে।
ধড়াস করে উঠল হৃৎপিণ্ড। ঘুরেই পানি ভাঙতে শুরু করল রানা পাড়ের দিকে।
‘সেলেনা!’ পৌঁছে গেছে ও।
হ্যাঁ, মেয়েটাই। মড়ার মত পড়ে রয়েছে কাদার মধ্যে। ভেজা চুলগুলো প্রায় ঢেকে দিয়েছে মুখটা।
যেটুকু স্বস্তি নিয়ে ওর উদ্দেশে সাঁতরাচ্ছিল রানা, শরীরে রক্ত দেখে এক লহমায় তা মিলিয়ে গিয়ে নতুন করে দুর্ভাবনা গেড়ে বসল মনে।
‘সেলেনা!’
না, এক চুল নড়ছে না ও!সেলেনার নির্জীব শরীর ঢেকে দেয়া ডালপাতাগুলো সরিয়ে, জড়িয়ে ধরল ওকে রানা। টেনে তুলল পাড়ের আরও উঁচুতে।
জামাকাপড় ছিঁড়ে গেছে মেয়েটার। নীলচে-বেগুনি রং ধারণ করেছে ঠোঁট জোড়া। শরীরটা ঠাণ্ডা হয়ে আছে মরা মানুষের মত। নানা রকম কাটাছেঁড়ার দাগ দেহের উন্মুক্ত অংশে। ডালের খোঁচা লেগে হয়েছে ওগুলো। তবে সিংহভাগ রক্তের উৎস হেয়ারলাইনের ঠিক নিচের গভীর ক্ষতটা। যেখানটায় রক্ত নেই মুখে, পাঁশুটে দেখাচ্ছে জায়গাগুলো।
হাঁটু গেড়ে বসল রানা মেয়েটার পাশে। এক মুহূর্তও দেরি না করে কাত করে দিল ওকে বাঁ দিকে। ফিনকি দিয়ে পানি বেরিয়ে এল সেলেনার মুখ দিয়ে।
‘কিচ্ছু হয়নি… কিচ্ছু হয়নি তোমার!’ বিড়বিড় করে, পালস খুঁজছে রানা। ওর নিজের হৃৎপিণ্ড দামামা বাজাচ্ছে বুকের খাঁচায়।
নাহ… পাওয়া গেল না নাড়ি!
তাড়াতাড়ি সিপিআর দেয়া শুরু করল রানা। নিজের বুকের সবটুকু বাতাস ভরে দিল ও সেলেনার মুখে। বরফের মত ঠাণ্ডা আর প্রাণহীন মনে হলো মেয়েটার ঠোঁটের স্পর্শ। সোজা হয়ে বসে বুকের উপর চাপ দিতে লাগল ফুসফুস দুটোকে সচল করার জন্য।
নাহ… কাজ হচ্ছে না!
হাল না ছেড়ে পুনরাবৃত্তি করল প্রক্রিয়াটার।
নাহ!
আবার। নাহ!
আবারও।
ছোট্ট একটা কাশি দিয়ে উঠল মেয়েটা! তার পরই কাশির বেগ বেড়ে গেল বেদম। বন্ধ চোখের পাতা জোড়া কাঁপতে লাগল তিরতির করে।
আবার ওর নাড়ির স্পন্দন দেখল রানা। এত ক্ষীণ আর অনিয়মিত যে, ফের থেমে যেতে পারে যখন-তখন।
‘পাওয়া গেছে ওকে!’ হাঁকল রানা গলার সবটুকু জোর দিয়ে। ‘এই যে… এদিকে!’
এক সেকেণ্ড পর চিৎকার করে সাড়া দিল সিআইএ এজেন্ট।
ধীরে ধীরে চোখ দুটো খুলে গেল সেলেনার। প্রথমে মনে হলো, দেখতে পাচ্ছে না কিছু। আস্তে আস্তে ভাষা ফুটল চোখে। ঠোঁটে ফুটল এক চিলতে হাসি।
‘রানা!’ প্রায় শোনাই গেল না কণ্ঠটা।
‘এই তো আমি!’ খুশি আর শঙ্কায় লাফাচ্ছে রানার হৃৎপিণ্ড। ‘দুঃখিত তোমাকে ছেড়ে যাওয়ার জন্যে!’
‘রানা…’ কিছু যেন বলতে চাইছে সেলেনা। সংজ্ঞা হারানোর কারণে এবারেও শেষ হলো না কথা।
চট্ করে আবার নাড়ি দেখল রানা। না, আছে। বোঝা যায় কি যায় না।
‘তাড়াতাড়ি আসুন, মিস্টার কোহেন!’ চেঁচিয়ে উঠল ও। তক্ষুণি দেখা গেল ওকে। পিছলে নেমে এল কোহেন কাদাটে পাড় বেয়ে।
‘ঠিক আছেন তো উনি?’
‘ভালো ঠেকছে না মাথার আঘাতটা।’ নিজের কানেই বেখাপ্পা শোনাল গলাটা রানার কাছে। ‘সাহায্য করুন আমাকে। হাসপাতালে নেয়া দরকার এক্ষুণি।’
‘তুলব কী করে উপরে?’ ঘন গাছে ছাওয়া দুরারোহ ঢালের দিকে চেয়ে বলল কোহেন।
‘এদিক নয়, ওদিক দিয়ে যাব।’ পুব দিক নির্দেশ করল রানা। জায়গাটা নিচু। ‘ওদিকটায় গাছপালা নেই। কোথাও- না-কোথাও রাস্তা পাওয়া যাবে নিশ্চয়ই।’
‘কিন্তু একমাত্র উঁচু জায়গাগুলোই ডোবেনি পানিতে।’ তবে এ-ও লক্ষ করল কোহেন, আগের চাইতে দ্রুত হ্রাস পাচ্ছে পানি।
দীর্ঘ, প্রাণান্ত পরিশ্রম হলো দু’পাশ থেকে সংজ্ঞাহীন দেহটা ধরে উতরাই বেয়ে নামতে গিয়ে। পলিমাটি আর দুর্ভেদ্য ঝোপঝাড়ের মাঝ দিয়ে কায়ক্লেশে পেরোতে হচ্ছে শৈলশিরা।
মাটির কাছাকাছি নেমে আসছে সূর্যটা। সন্ধ্যা নামার বাকি নেই বেশি।
কালশিটে পড়া গোড়ালি ম্যাসাজ করার জন্য একটু পর পর থামতে হচ্ছে কোহেনকে।
যতই এগোচ্ছে, ততই পাতলা হয়ে আসছে গাছগাছালি। ফাঁকায় বেরিয়ে এসে এই প্রথম অনুধাবন করতে পারল ওরা ধ্বংসলীলার মাত্রাটা।
পুরোপুরি নেমে গেছে এখন বানের পানি। প্লাবনের স্মৃতি হিসাবে ছোটবড় কয়েকটা পুকুর রেখে গেছে স্থানে স্থানে। ডুবন্ত সূর্যের লালচে আভায় কী রকম বিচিত্র দেখাচ্ছে চরাচর। সিক্ত ধ্বংসক্ষেত্রটা দেখে মনে হচ্ছে, হিরোশিমা- নাগাসাকির মত নিউক্লিয়ার বিস্ফোরণ ঘটানো হয়েছে এখানটায়।
‘হায়, মা মেরি!’ আঁতকে উঠল কোহেন। ‘মানুষ, না পিশাচ ওরা? কেমন করে করতে পারল এটা!’
‘আবারও করবে!’ ক্রুদ্ধ মুখভঙ্গি করল রানা। ‘যদি না ওদের থামানো যায়!’
একটা তৃণভূমিতে এসে পৌঁছেছে ওরা। কাদা আর আবর্জনার সুবিশাল প্রান্তর এখন ওটা। প্রায় লীন হয়ে গেছে মাঠ চিরে ঘুরে ঘুরে চলে যাওয়া সরু আলপথ।
আবার শুরু হলো হাঁটা। জনমানবহীন, সুবিস্তৃত ধ্বংসযজ্ঞের পটভূমিতে তিনটে মাত্র চলমান, খুদে অবয়ব।
কোথাও-না-কোথাও জনমানুষের দেখা মিলবে নিশ্চয়ই। নিশ্চয়ই সব কিছু ধ্বংস হয়ে যায়নি বন্যার ছোবলে।
যুদ্ধক্ষেত্রে আহত সৈনিককে যেভাবে বহন করে সহযোদ্ধা, তেমনিভাবে কাঁধের উপর তুলে নিয়েছে রানা মেয়েটাকে। সেলেনার শ্বাসপ্রশ্বাস অনুভব করছে ও নিজের শরীরে। ধীর আর সংক্ষিপ্ত।
চলতে চলতে বাধা পেল ওরা। উল্টে যাওয়া একটা ট্রাক আটকে রেখেছে রাস্তা। আবর্জনার পাহাড় জমেছে যানটার উপর। স্টিয়ারিং ধরা অবস্থাতেই ডুবে মরেছে হতভাগ্য ড্রাইভার।
ট্রাকটার পাশ দিয়ে বর্জ্যের ঢিপি পেরিয়ে এগিয়ে চলল রানা আর কোহেন।
নামতে শুরু করেছে তাপমাত্রা। প্রশস্ত, কালো ডানা ছড়িয়ে নেমে আসছে সন্ধ্যা। বোঝা যাচ্ছে, খুব ঠাণ্ডা পড়বে রাতে।
‘ধরব ওঁকে কিছুক্ষণের জন্যে?’ আরও আধঘণ্টা ক্লান্তিকর পথচলার পর প্রস্তাব করল সিআইএ এজেন্ট।
উপকার হতো ধরলে। কিন্তু মেয়েটাকে ছেড়ে দেয়ার মত ভুল করতে চায় না রানা দ্বিতীয় বার। তা ছাড়া কোহেনেরও পায়ে ব্যথা।
‘ধন্যবাদ, মিস্টার কোহেন,’ আন্তরিকতার সঙ্গে এড়িয়ে গেল রানা।
‘ফিল বলে ডাকুন আমাকে। প্লিজ।’
‘ঠিক আছে, ফিল। না পারলে বলব তখন আপনাকে। আপনার অবস্থাও তো সুবিধের মনে হচ্ছে না।’
‘চিন্তা করবেন না ও-নিয়ে।’
এর পর ফুরিয়ে গেল কথা।
আঁধার যত ঘনাচ্ছে, ততই সেলেনাকে নিয়ে দুশ্চিন্তা বাড়ছে রানার। শিগগিরই সুচিকিৎসা দরকার সেলেনার। তা না হলে… ভাবতে চায় না বাকিটা। কোহেনের পায়ের ব্যথা খারাপের দিকে গেলে দেরি হয়ে যাবে আরও-এ নিয়ে ও চিন্তা কম নয়। গোঁয়ারগোবিন্দের মত খুঁড়িয়ে খুঁড়িয়ে পাশে পাশে আসছে কোহেন। মচকানো গোড়ালি নিয়ে কেমন লাগে হাঁটতে, সে-অভিজ্ঞতা নতুন নয় তার কাছে।
দুঃস্বপ্নভূমি পেরিয়ে এসেছে ওরা। অদ্ভুত রকমের স্বাভাবিক এখন আঁকাবাঁকা পথটা। কোনও কালেই ঘটেনি যেন কোনও ধরনের প্রাকৃতিক দুর্যোগ।
শিগগিরই অপেক্ষাকৃত বড় আরেকটা রাস্তায় গিয়ে পড়ল দু’জনে। সত্যিকার অর্থেই টের পাওয়া যাচ্ছে এখন দুর্যোগের ভয়াবহতা। মৃত আর আহতয় বোঝাই অসংখ্য ট্রাক, কার পেরিয়ে যাচ্ছে ওদের। এমনকী মোটরসাইকেলগুলোকেও অস্থায়ী ট্রেলার টানতে হচ্ছে। সুদীর্ঘ আলোর মিছিল যেন গাড়ির সারিগুলো। ধপ্ আওয়াজে যান্ত্রিক পতঙ্গের কালো কালো অবয়বগুলো সাঁঝের আকাশ-বাতাস প্রকম্পিত করে ছুটে চলেছে দুর্গত এলাকার দিকে।
রেসকিউ অপারেশন শুরু হলো তা হলে! সময়সাপেক্ষ, অসম্ভবপ্রায় কাজটা। শেষ পর্যন্ত মৃতের সংখ্যা কততে গিয়ে ঠেকবে, অনুমানেও আসছে না রানার। তার পর রয়েছে পঙ্গু কিংবা আহতরা, কখনোই যারা আর ফিরতে পারবে না স্বাভাবিক জীবনে।
গোঁ গোঁ করতে করতে পিছন-খোলা একটা ট্রাক পেরিয়ে গেল ওদের। খোলা অবস্থায় ঝুলছে টেইলগেটটা। আতার বিচির মত অন্ধকারে দেখতে পেল রানা, মানুষ উপচে পড়ছে গাড়িটার ফ্ল্যাটবেড থেকে। তবে এতটা নয় যে, আরও তিন- চারজনের জায়গা হবে না।
ছুটল ও হুমড়ি খেয়ে। ঝাঁকুনিতে মেয়েটার ক্ষতি যাতে না হয়, খেয়াল রেখেছে যথাসাধ্য।
‘দাঁড়ান, ভাই… একটু দাঁড়ান!’ হাঁক দিল ও ট্রাক ড্রাইভারের উদ্দেশে।
রানার ডাক অগ্রাহ্য করে চলে যাবে মনে হচ্ছিল ট্রাকটা। কিন্তু না, থামল ওটা।
টেইলগেটের দিকে এগিয়ে যেতেই সাহায্যের হাত বাড়িয়ে দিল কয়েকজন। সযতনে ধরে তুলে একজনের বিছিয়ে দেয়া কম্বলে শুইয়ে দিল মেয়েটাকে।
এর পর কোহেনকে উঠতে সাহায্য করে, নিজেও সেলেনার পাশে উঠে বসল রানা।
চলতে শুরু করল গাড়ি।
রাস্তাটা এবড়োখেবড়ো। যত বারই কাত হচ্ছে ট্রাক, ককিয়ে উঠছে আহতরা।
নয়-দশ বছরের এক বাচ্চা মেয়ের মাথায় ব্যাণ্ডেজ পেঁচানো। মুখটা রক্তে মাখামাখি।
এক ইন্দোনেশিয়ানের ঊরুর হাড়ে কমপাউণ্ড ফ্র্যাকচার হয়েছে। ব্যথায় খিঁচিয়ে রেখেছে চেহারা। রাতের শীতল বাতাসেও সর্বাঙ্গ ভিজে গেছে ঘামে।
কথা বলার মত অবস্থায় নেই আহতদের সঙ্গী অধিকাংশ লোকই।
আটাশ-ঊনতিরিশ বছরের শ্বেতাঙ্গ এক টুরিস্ট লিয়ঁ-র জেরার্ড বলে পরিচয় দিল নিজের। চিন্তায় চিন্তায় শেষ হয়ে যাচ্ছে লোকটা। সুনামি এসে আঘাত হানার পর বিচ্ছিন্ন হয়ে গেছে সে স্ত্রীর কাছ থেকে। বউয়ের ছবি দেখিয়ে জিজ্ঞেস করল, রানা ওকে দেখেছে কি না।
‘না’ বলতে হলো রানাকে।
ইনল্যাণ্ডের দিকে ছোটা অন্য কোনও ট্রাকে হয়তো উঠতে পেরেছে মেয়েটা—এই বলে নিজেকে প্রবোধ দেয়ার চেষ্টা করল ফরাসি। আশা করছে, সহি-সালামতেই খুঁজে পাবে ওকে পাদাং পানজাঙের হসপিটালে। বেশির ভাগ যাত্রীরই গন্তব্য ওটা।
কাজ চালানোর মত ইংরেজি জানে ফিতরি নামে স্থানীয় এক মহিলা। কাঁদতে কাঁদতে বলল, উপকূলের এক গাঁয়ে বাস করত পরিবার-পরিজন নিয়ে। সবাইকে হারিয়েছে প্রলয়ঙ্করী জলোচ্ছ্বাসে।
বেচারিকে কী বলে সান্ত্বনা দেবে, ভেবে পেল না রানা। খটরমটর ঝাঁকুনি খেতে খেতে ছুটে চলেছে ট্রাক। গাড়ির গায়ে হেলান দিয়ে চোখ বুজে রয়েছে কোহেন। বুকের উপর ঝুলে পড়েছে মাথাটা।
রানার কাছে মনে হচ্ছে, পেরিয়ে যাচ্ছে যুগের পর যুগ। একটু পর পর রক্ত মুছে দিচ্ছে মেয়েটার মুখ থেকে। কতক্ষণে জ্ঞান ফিরবে ওর, অধীর হয়ে রয়েছে সেই প্রতীক্ষায়। বয়স্কা এক মহিলা কায়মনোবাক্যে প্রার্থনা করছে সেলেনার একটা হাত নিজের মুঠোয় নিয়ে।
এক মুহূর্তের বিরাম নেই আহতদের যন্ত্রণাকাতর বিলাপধ্বনিতে। স্বজন হারানো মানুষগুলো কাঁদছে নীরবে, কেউ কেউ ঠায় বসে রয়েছে কাঠপুতুলের মত। সহধর্মিণীকে খুঁজে পাওয়ার প্রত্যাশায় অনর্গল বকে চলেছে ফরাসি লোকটা।
রেসকিউ কনভয়ে যোগ দেয়া গাড়ির মিছিল ওদের পিছনে। আরও সারভাইভার নিয়ে দ্রুতগামী পিকআপ ট্রাক- কারগুলো শাঁ করে চলে যাচ্ছে আগে।
চরম ব্যস্ততা দেখা গেল হাসপাতালে পৌঁছে। এক জায়গায় এত কোলাহল এর আগে কোথাও দেখেছে বলে মনে করতে পারল না রানা। ট্রাক যখন গেট দিয়ে ঢুকছে, ফ্লাডলাইটের আলোয় আলোকিত নরক বলে মনে হলো গাড়ি আর মানুষে ঠাসাঠাসি চিকিৎসাকেন্দ্রটাকে। এমার্জেন্সি ওয়ার্ডের দিকে ছুটছে যেন সবাই ধাক্কাধাক্কি করে। অস্থায়ী অ্যামবুলেন্স, ট্রাক, প্রাইভেট কার, ঠেলাগাড়িতে; এমনকী পায়ে হেঁটেও লোকজন আসছে চিকিৎসা নিতে।
বুঝতে কষ্ট হয় না, সহ্যের ক্ষমতা হারিয়ে ত্রাহি মধুসূদন দশা হাসপাতাল কর্মচারীদের। খোঁড়া, রক্তাক্ত, ব্যাণ্ডেজ জড়ানো, মৃত্যুপথযাত্রীর অবিরাম ঢল আর আতঙ্কিত আর্তনাদে স্তম্ভিত ওরা।
এরই মধ্যে পৌঁছে গেছে টিভি চ্যানেলের রিপোর্টার আর ক্যামেরাপার্সনরা। ভটভট আওয়াজে ক’মিনিট পর পরই আসা-যাওয়ার মধ্যে রয়েছে হেলিকপ্টারগুলো। রোটরের হাওয়ায় ভিড় ঠেলে এগোনো প্যারামেডিকরা হয়রান হয়ে যাচ্ছে স্ট্রেচারগুলোর চাদর সামলাতে সামলাতে।
‘তিল-ঠাঁই-আর-নাহি-রে’ অবস্থা হাসপাতালের ভিতর। যত বেশি সম্ভব, সেবা দেয়ার চেষ্টায় ছুটোছুটিরত ডাক্তার- নার্সদের হাঁকডাকে সরগরম করিডোর। ঠাস ঠাস করে খুলছে আর বন্ধ হচ্ছে দরজাগুলো।
হাতপা ভাঙা পেশেন্টদের বয়ে নেয়া হচ্ছে রক্তাক্ত চাদরে ঢেকে, সবাই জীবিতও নয়। চিকিৎসা পাওয়ার অপেক্ষায় নারী, পুরুষ, শিশু মানবেতরভাবে গাদাগাদি করে রয়েছে হাসপাতাল করিডোরে
মেঝেময় রক্ত। সাফ করতে করতে নাকাল হচ্ছে পরিচ্ছন্ন-কর্মীরা।
প্রিয়জন হারানো মানুষগুলো উদ্ভ্রান্তের মত সন্ধান করে ফিরছে ভিড়ে ভিড়াক্কার হাসপাতালের আনাচে-কানাচে, ডাকাডাকি করছে স্বজনদের নাম ধরে। সঙ্গে থাকা ছবি দেখাচ্ছে একে-তাকে। নেতিবাচক উত্তর পেলে ছুটে যাচ্ছে আরেকজনের কাছে। কান্না, চিৎকার, গোলমাল আর বিচ্ছিরি গন্ধের ঘূর্ণিপাকে পড়ে ঝিমঝিম করে উঠল রানার মাথা। লাল, নীল, হলুদ রং দুলছে চোখের সামনে। ভোঁ ভোঁ করছে দুই কান।
এরই মাঝ দিয়ে বয়ে নিয়ে চলেছে ও সেলেনাকে।
শেষ পর্যন্ত পাওয়া গেল এক সিস্টারকে। ক্রন্দনরত এক পরিবার হারানো শিশু আর এক মরণাপন্নকে দেখার মাঝে সময় দিতে পারল ওকে কয়েকটা সেকেণ্ড।
পেশেন্টের অবস্থা বুঝে ভিড়াক্রান্ত করিডোর ধরে পথ দেখিয়ে নিয়ে এল এক ওয়ার্ডে। ওরাও ঢুকল, এক পেশেন্টকে সার্জারিতে নিয়ে যাওয়ার কারণে খালি হলো একটা বিছানা।
যত্নের সঙ্গে সেলেনার অচেতন দেহটা বেডে শুইয়ে দিল রানা। গায়ের উপর চাদর টেনে দিল নার্স। দশ মিনিটের মধ্যেই ফিরে আসছে, কথা দিয়ে ত্বরিত পায়ে হারিয়ে গেল মহিলা গোলমালের মধ্যে।
দশ মিনিট নয়, পঁচিশ মিনিট পর দেখা মিলল নার্সের। বুকে ‘ডক্টর আবদুল্লাহ’ লেখা ব্যাজ আঁটা মাঝবয়সী এক ইন্দোনেশীয়কে নিয়ে এসেছে সঙ্গে করে। টানা কয়েক দিন ঘুমাননি মনে হচ্ছে লোকটাকে দেখে।
‘দেখবেন একটু, ডক্টর!’ সকাতরে বলল রানা। ‘অনেকক্ষণ ধরে অজ্ঞান হয়ে আছে!’
মাথার গভীর ক্ষতটা পরীক্ষা করে চিন্তিত মনে হলো ডাক্তারকে। এক এক করে চোখের পাতা তুলে আলো ফেললেন মণিতে। রোগিণীর ব্যাপারে বেশ ক’টা প্রশ্ন করে সংক্ষেপে রায় জানালেন রানাকে: একিউট কঙ্কাশন।
হড়বড় করে ভাঙা ভাঙা ইংরেজিতে এর পর যে- কথাগুলো বললেন ভদ্রলোক, সেখান থেকে ‘সাবঅ্যারাকনয়েড ব্লিডিং’ এবং ‘সাবডিউরাল হেমাটোমা’-র মত ভীতিকর শব্দগুলো ধরতে পারল রানা। অবস্থা কতখানি গুরুতর, জানতে চাইল ও।
ভবিষ্যদ্বাণী করতে রাজি হলেন না ডাক্তার। তবে দুই- তিন সেকেণ্ডের জন্য চেতনা ফিরলে যে চিনতে পেরেছে রানাকে, মনে করতে পেরেছে ওর নাম—এটা ভালো লক্ষণ বলে জানালেন। যদিও বেশ সিরিয়াস আঘাতটা। এক্স-রে করার আগপর্যন্ত এর বেশি মন্তব্য করা সম্ভব নয়।
মেয়েটার পাশ ছেড়ে যাওয়ার ইচ্ছা ছিল না রানার। তার পরও বেরোতে হলো ওয়ার্ড ছেড়ে। সেলেনার বেডের চারপাশে পর্দা টেনে দিয়েছে নার্স। শুরু করেছে কাপড় খোলার কাজ। এক্স-রের আগে ভালো মত ধুয়ে ব্যবস্থা নিতে হবে ক্ষতগুলোর। কোনও রকম অযত্ন হবে না ওর, আশ্বাস দিয়েছে মহিলা।
কোনও মতে নিজেকে খাড়া রেখেছে রানা। বড় একটা চিন্তা দূর হওয়ায় এতক্ষণে ব্যথা মালুম হচ্ছে শরীরের নানা জায়গার আঘাতগুলোয়।
‘কিছু হয়নি আমার,’ বলল বটে, তা-ও জোর করে বসিয়ে দিল ওকে আরেক সেবিকা। পরীক্ষা করবে রানাকে।
সিরিঞ্জের মাধ্যমে অ্যান্টিবায়োটিক আর পেইনকিলার পুশ করে দিয়ে ছুটে বেরিয়ে গেল মহিলা নতুন কোনও ক্রাইসিস হ্যাণ্ডেল করতে। প্রতীক্ষমাণ অসংখ্য মানুষকে মনোযোগ দিতে গিয়ে কর্মী-মৌমাছির মত অবিশ্রাম ছুটোছুটি করতে হচ্ছে ওদের মত আরও অনেককে।
হলওয়েতে একটা কোনা খুঁজে নিয়ে ধপ্ করে মেঝেতে বসে পড়ল রানা দেয়ালে পিঠ ঠেকিয়ে। হতক্লান্ত ও। ধসে পেছে একেবারে। বসে বসে এখন প্রতীক্ষা আর শুভকামনা ছাড়া আর কিছু করার নেই।
মাথা নিচু করে মনে মনে ভাবছে রানা এর পরের কর্তব্য। এত দূর পর্যন্ত যে আনতে পেরেছে ওকে, সেজন্য নিজের উপর সন্তুষ্ট ও। এখন ভালোয় ভালোয় ওকে দেশে ফেরত পাঠাতে পারলে…
চোখ বন্ধ করে কতক্ষণ এভাবে বসে আছে, বলতে পারবে না রানা। ক্লান্তি ও দুর্বলতা সত্ত্বেও এক ফোঁটা ঘুম নেই ওর চোখে। উদ্বেগ, যন্ত্রণা আর অনিশ্চয়তা ছাপিয়ে নতুন এক অনুভূতি মাথাচাড়া দিচ্ছে মনের মধ্যে। মগজ গুলিয়ে দেয়া তীব্র এক আলোড়ন। গনগনে ইস্পাতের ফলা ঠাণ্ডা পানিতে চুবালে যেরকম শক্ত হয়ে ওঠে, হিমশীতল ক্রোধে তেমনি আচমকা দৃঢ় হয়ে গেল মুঠো। রক্তের বান ছুটল ওর শিরায়, ধমনিতে।
কারও উপস্থিতি টের পেয়ে চোখ মেলল রানা।
ওর উপর ঝুঁকে দাঁড়ানো অবস্থা থেকে সোজা হলো ফিল কোহেন।
‘শিয়োর ছিলাম না, আপনাকে আবার দেখতে পাব কি না,’ বলল সে এক চিলতে হেসে। ‘কেমন আছেন উনি?’
‘জানি না এখনও। ভুলেই গিয়েছিল রানা কোহেনের কথা।
‘বসি এখানে?’
‘হ্যাঁ, হ্যাঁ… বসুন না!’
‘থপ্পাস’ করে টাইলস বসানো মেঝেতে রানার পাশে বসে পড়ল লোকটা
‘কোডিন দিয়েছে এরা,’ বলল মুখ বিকৃত করে। ‘তা-ও কী যে যন্ত্রণা করছে শালার-পো-শালা গোড়ালিটায়! মনে হচ্ছে, এক লাফে ছাত ফুঁড়ে উঠে যার আকাশে।’
ঠোঁটের কোণে সহানুভূতির হাসি টেনে আনল রানা।
‘বিয়ার টিয়ার পাওয়া গেলে মন্দ হতো না। ঠোঁট চাটল সিআইএ এজেন্ট। ‘সাহারা মরুভূমি হয়ে আছে গলার ভিতরটা।’
‘সার্জিকাল স্পিরিটে কাজ চলবে?’ রসিকতা করল রানা। ‘সেটার ব্যবস্থা মনে হয় করা যাবে।’
দু’জনেই হাসল ওরা।
‘চিন্তা করবেন না, রানা।’ কিছুক্ষণ নীরব থাকার পর বলে উঠল কোহেন। ‘সুস্থ হয়ে উঠবেন মিস বার্নহার্ট।’
‘তা-ই যেন হয়, মিস্টার কোহেন। ‘
‘ফিল’ মনে করিয়ে দিল কোহেন।
‘ও, হ্যাঁ… ফিল।’
‘অনেক দিন ধরে একসঙ্গে বোধ হয় আপনারা? সরি… ব্যক্তিগত প্রশ্ন করে ফেললাম হয়তো… ‘
‘যা ভাবছেন, ওরকম কিছু নয়।’ বিব্রত রানা। ‘ভালো বন্ধু আমরা–ব্যস।’
‘মাফ করবেন। যেভাবে উতলা হয়ে পড়েছিলেন… অন্য কিছু ভেবেছিলাম সেজন্যে…
চুপ রইল রানা।
মুখচোখ কঠিন হয়ে উঠল কোহেনের। মুহূর্ত কয়েক তাকিয়ে রইল টাইলসের দিকে। পরিষ্কার বোঝা যাচ্ছে, ডুব দিয়েছে স্মৃতির সাগরে।
‘সিণ্ডি আর আমি…’ বলে উঠল দূরাগত কণ্ঠে। শীঘ্রি বিয়ে হতে যাচ্ছিল আমাদের!’
‘দুঃখিত…’ বলতে পারল শুধু রানা।
অদৃষ্টের উদ্দেশে ভেংচি কাটল যেন কোহেন। ফাঁকা দৃষ্টিতে চেয়ে রয়েছে শূন্যে।
‘অন্য প্রসঙ্গে কথা বলি, আসুন,’ প্রস্তাব করল রানা। ‘কোরে ছিলেন বলছিলেন…’
‘হ্যাঁ। সেমপার ফাই—মানে, ‘অলওয়েজ ফেইথফুল’ তকমা জুটিয়ে নিয়েছি মানুষকে গর্ব করে দেখানোর জন্যে। রক্তাক্ত, নোংরা শার্টের আস্তিন উপরে তুলল কোহেন।
গ্লোবের উপর বসা একটা আমেরিকান ইগল শোভা পাচ্ছে এক্স-মেরিনের বাহুতে। গোলকটার পিছনে নোঙর আঁকা। ছবিটার মত নিচের নীল হরফগুলোও ঝাপসা হয়ে এলেও পড়া যাচ্ছে এখনও ইউএসএমসি আর তার উপর মেরিন কোরের নীতিবাক্য সেমপার ফিডেলিস কথাটা।
‘সাত বচ্ছর ছিলাম ওখানে,’ জানাল কোহেন।
‘এখনও সেই ধার আছে আপনার?’ রানার জিজ্ঞাসা । হতাশ চেহারা করল লোকটা। ‘মনে হয়, আর জনমের ঘটনা সেগুলো। তবে আপনি বোধ হয় ভোলেননি কিছু! মেজর বলে ডাকছিল ওরা আপনাকে…
‘হ্যাঁ, বাংলাদেশ সেনাবাহিনীতে ছিলাম একটা সময়।’
‘ছাড়লেন কেন? নাকি…..’
‘সে অনেক কথা,’ এড়িয়ে গেল রানা। বুকে সামান্যতম ভয় নেই বলে আর্মিতে যোগ দিয়েছিল ও। দ্রুত পদোন্নতি হচ্ছিল। কিন্তু মেজর জেনারেল রাহাত খানের ডাকে সেনাবাহিনী ছেড়ে এসে যোগ দিয়েছে বাংলাদেশ কাউন্টার ইন্টেলিজেন্সে-সেসব কথা একে বলার মানে নেই কোনও।
‘বুঝলাম, বলতে চাইছেন না। অন্য একটা প্রশ্নের জবাব দিন তা হলে। কী করবেন এর পর?’
‘বিপদ যদি কেটে যায় সেলেনার, নিরাপদ কোথাও পৌঁছে দিতে হবে ওকে…’
‘সেটা না হয় হলো। তার পর?’ রানার চোখের দিকে তাকিয়ে আছে কোহেন।
‘আছে কিছু পরিকল্পনা।’
‘বুঝতে পারছি বোধ হয়।’ সঙ্কল্প দেখতে পাচ্ছে লোকটা রানার চোখে। ‘সাথে নেবেন আমাকে?’
কী খুঁজল রানা কোহেনের দৃষ্টিতে। বলল, ‘বেঁচে ফেরার নিশ্চয়তা নেই কিন্তু!’
‘প্রতিশোধ ছাড়া আর কিছুই ভাবছি না আমি!’ মৃত প্রেয়সীর অনিন্দ্য সুন্দর মুখটা ভেসে উঠল সিআইএ এজেন্টের মানসপটে। ধকধক প্রতিহিংসার আগুন জ্বলছে দুই চোখে।
উপরনিচে মাথা দোলাল রানা। ডান পাঞ্জাটা বাড়িয়ে দিয়ে বলল, ‘হাত মেলান তা হলে। ফ্যান্টম হোল্ডিংস আর পসাইডন সম্পর্কে যা যা জানেন, সব বলুন আমাকে।’
করমর্দনের মাধ্যমে অলিখিত চুক্তি হয়ে গেল দুই অগ্নিপুরুষের মাঝেবোঝাই যাচ্ছিল, দীর্ঘ একটা রাত পার করতে হবে ওদের। শেষ পর্যন্ত যখন ক্লান্তিতে চোখ বুজল কোহেন, তার পরও প্রতিটা মিনিট জেগে থাকার কষ্ট সহ্য করতে হলো রানাকে।
প্রথমে গেল সেলেনার কী অবস্থা, দেখার জন্য। কিন্তু চিকিৎসকের কঠোর আপত্তির কারণে ফিরে আসতে হলো ওকে।
পরের বার গিয়ে শুনল এক বয়স্ক আর্দালির কাছে, সরিয়ে নেয়া হয়েছে ওকে। কোথায় রেখেছে, তার সদুত্তর দিতে পারল না লোকটা। বলল, ডাক্তার আবদুল্লাহ্ হয়তো বলতে পারবেন। প্রবলেম হলো—কেউই জানে না, কোথায় পাওয়া যাবে ডাক্তারকে।
অগত্যা চলে আসতে হলো রানাকে। পায়চারি শুরু করল ও দুশ্চিন্তায় পাগল হওয়ার হাত থেকে রক্ষা পেতে
ঘুম হারাম একা শুধু ওরই হয়নি। জনতার স্রোত কমেছে বটে গত কয়েক ঘণ্টায়, তবে বন্ধ হয়নি একেবারে। মেডিকেল স্টাফরাও বিশ্রামের সুযোগ পাচ্ছে না সেজন্য।
ভোর সাড়ে তিনটার কিছু পরে ওকে সাহায্য করা সিস্টারটিকে এক কোনায় দাঁড়িয়ে কাঁদতে দেখল রানা। কাজের ধকলে শেষ হয়ে গেছে মহিলা।
পানি আনতে গেল রানা বেচারির জন্য।
কৃতজ্ঞতার সঙ্গে সেটুকু পান করে চোখ মুছল সেবিকা।
বিনয়ী ভঙ্গিতে জিজ্ঞেস করল রানা, সেলেনার ব্যাপারে জানা আছে কি না কিছু।
খোঁজ নিয়ে দেখছে, বলে কাজে ফিরে গেল মহিলা।
চারটার আগে আর দেখা পাওয়া গেল না তার। শান্ত, বিষণ্ণ, আবেগহীন স্বরে বলল, ‘আসুন আমার সঙ্গে।
করিডোর ধরে নিয়ে চলল সে রানাকে।
শেষ কয়েক ঘণ্টায় আরও বিশৃঙ্খল আর ভয়াবহ হয়েছে হাসপাতালের অবস্থা। অনুসরণ করতে করতে কু-চিন্তাগুলো মন থেকে সরাতে পারল না রানা।
কোথায় চলেছে মহিলা?
কোনও ধরনের অফিস-কামরাতে, যেখানে ওকে বুঝিয়ে দেয়া হবে সেলেনার ঘড়ি, জুতো, ছেঁড়া কাপড়চোপড়, ইত্যাদি ব্যবহার্য জিনিসপত্র- যার মানে দাঁড়ায়, বাঁচাতে পারেনি ওরা মেয়েটাকে?
অবশেষে এক দরজা খুলে, ক্লান্ত হেসে ভিতরে যেতে ইশারা করল নার্স।
রানার শরীরে স্বস্তির বিচ্ছুরণ ঘটাল যেন হাসিটা। ইচ্ছা হলো, জড়িয়ে ধরে ইন্দোনেশিয়ান চিকিৎসাকর্মীটিকে।
‘থ্যাঙ্ক ইউ! থ্যাঙ্ক ইউ!’ আবেগ ঝরাল ও নার্সের হাত চেপে ধরে। ‘অসংখ্য ধন্যবাদ আপনাকে!’
অর্ধালোকিত কামরাটায় প্রবেশ করল ওরা।
এক সারির শেষ মাথায় পর্দাঘেরা একটা বিছানার দিকে ইঙ্গিত করল মহিলা।
‘খুবই দুর্বল উনি,’ সতর্ক করল ফিসফিসিয়ে। ‘প্রচুর বিশ্রামের দরকার। খেয়াল রাখবেন, ঘুম যাতে না ভাঙে।’
‘এক্স-রে?’
‘ঠিক আছে সব কিছু। যাই আমি। আবারও বলছি, বিরক্ত করবেন না ওঁকে, ঠিক আছে?’
ওয়ার্ড ছেড়ে বেরিয়ে গেল সেবিকা।
সতর্ক পায়ে এগোতে লাগল রানা বেডগুলোর পাশ দিয়ে। পুরুষ পেশেন্টই বেশি। কেউ ঘুমাচ্ছে, কেউ আলো- আঁধারি থেকে দৃষ্টি দিয়ে অনুসরণ করছে ওকে।
থামল রানা নির্দিষ্ট বিছানাটার সামনে এসে। পর্দার একটা পাশ টেনে দিয়ে আকুল নয়নে তাকাল।
ঘুমে বিভোর সেলেনা। পুরু করে ড্রেসিং করা হয়েছে কপালে। মুখের আঘাতগুলো পাণ্ডুর হলেও কিছুটা রং ফিরেছে চেহারায়।
শ্বাস নিতেও ভয় হচ্ছে রানার, পাছে জেগে যায় সেলেনা। স্বস্তির সঙ্গে লক্ষ করল, নিয়মিত ছন্দে বুক ওঠানামা করছে মেয়েটার।
আরও কাছে এসে দাঁড়াল ও। পর্দাটা পিছনে টেনে দিয়ে হাঁটু গেড়ে বসল বিছানার পাশে।
‘সরি, সেলেনা… রিয়েলি সরি!’ বাতাসকে শোনাচ্ছে যেন রানা। ‘এসব কিছুই প্রাপ্য ছিল না তোমার।’
ইচ্ছা করছে, ছুঁয়ে দেখে মেয়েটাকে। চুমু এঁকে দেয় কপালে। এত অস্থির লাগছিল এতক্ষণ! আশ্চর্য শান্তির সুবাতাস বইছে এখন মনে। জোসেফ নিকলসন, প্রজেক্ট ডুড়ে—মনে হচ্ছে এখন বহু, ব-হু দূরের ঘটনা।
‘নিরাপদ এখন তুমি,’ নিচু গলায় আবারও বলল রানা। ‘পুরোপুরি সুস্থ হয়ে ওঠো। ব্যস, আর কিচ্ছু চাওয়ার নেই আমার!’
কোনও জবাব এল না বাতাসের কাছ থেকে।
‘এমন কোথাও নিয়ে যাব তোমাকে, যেখানে একটা চুলও কেউ স্পর্শ করতে পারবে না তোমার!’ উথলে ওঠা স্নেহে কপালে পড়ে থাকা লাল একটা চুলের গোছা সরিয়ে দিল রানা আলতো করে।
ক্ষীণ ফাঁক হলো সেলেনার চোখ দুটো। ধীরে ধীরে খুলে গেল পুরোপুরি।
‘রানা…’ ডেকে উঠল ফ্যাসফেঁসে কণ্ঠে। মরীচিকার মত কেঁপে কেঁপে উঠছে যেন পাশে বসে থাকা প্রিয় মানুষটির অবয়ব। ‘রানা… এটা কি তুমি?’
‘হ্যাঁ, আমিই তো!’ হাসার চেষ্টা করল রানা। কিন্তু কেন জানি পানি এসে গেল চোখে।
ওর হাত স্পর্শ করল সেলেনা। উষ্ণ, কিন্তু জোর নেই হাতে।
‘বলো, রানা… কক্ষনও ছেড়ে যাবে না আমাকে!’ আকুতি ঝরল ওর কণ্ঠ থেকে।
‘না, কক্ষনও না!’ শক্ত করে ধরল রানা হাতটা। মাথায় হাত বুলিয়ে দিয়ে বলল, ‘তুমি সুস্থ না হওয়া পর্যন্ত এক চুলও নড়ছি না এখান থেকে!
‘কথা দিচ্ছ?’
‘আসুক না, দেখি, কে সরাতে পারে আমাকে তোমার ‘কাছ থেকে!’ওয়াদা রাখল রানা। পরের পুরোটা দিন, পুরো রাত, এবং তার পরের দিনটাও নড়ানো গেল না ওকে সেলেনার পাশ থেকে। নার্স, ডাক্তার—কারও কোনও কথাই কানে তুলল না ও। খুব বেশি খিদে না পেলে মুখে তুলল না কিছু। ঘুমানোর কাজটা সারল দয়াপরবশ নার্সের এনে দেয়া চেয়ারে বসে। একমাত্র মেডিকেল টিম যখন দেখতে এল সেলেনাকে, তখনই শুধু ওয়ার্ড ছাড়ল বেয়াড়া মানুষটা।
হাসপাতাল আর সেলেনার কামরাটাই নিজস্ব জগৎ হয়ে উঠেছে রানার। বাইরের সঙ্গে যোগাযোগ বলতে, ওয়ার্ডে আসা নিউজ রিপোর্টগুলো। চলতে-ফিরতে সক্ষম আবাসিক রোগীরাই মূলত টিভি বুলেটিনের দর্শক হিসাবে পালন করছে বার্তাবাহকের ভূমিকা।
খবর অনুযায়ী, স্মরণকালের সবচেয়ে ভয়াবহ সুনামি ছিল ওটা। অন্তত দশ হাজার লোকের প্রাণহানি হয়েছে। দুর্যোগের কারণ হিসাবে জলবায়ুর বিশৃঙ্খলা, সৌর ঝড়, বৈশ্বিক উষ্ণায়ন—এসব নানান সম্ভাবনা নিয়ে তুলকালাম চলছে সংবাদমাধ্যমগুলোতে। যথারীতি সাহায্যের ডালি উপুড় করে দিয়েছে জাতিসংঘের সদস্যরাষ্ট্রগুলো।
শুনতে শুনতে অসুস্থ বোধ করতে লাগল রানা।
প্রতিনিয়ত একটু একটু করে জোর ফিরে পেতে দেখছে সেলেনাকে। নিয়মিত এসে দেখে যাচ্ছেন ডক্টর আবদুল্লাহ।
কঙ্কাশনের সম্ভাব্য প্রতিক্রিয়া হিসাবে মাথাব্যথা, ঝাপসা দেখা, স্মৃতিভ্রংশ, বমি বমি ভাব, ইত্যাদি যেসব উপসর্গের কথা বলেছিলেন ডাক্তার, প্রতি ভিজিটেই একটু একটু করে কমে এল সেসব আশঙ্কার সংখ্যা। তৃতীয় সন্ধ্যায় এক পাশে ডেকে নিয়ে রানাকে জানালেন, শিগগিরই হাসপাতাল ছাড়তে পারবে সেলেনা। বিব্রত ভঙ্গিতে যোগ করলেন এর পর, চাপ রয়েছে মুমূর্ষু রোগীদের। সেজন্যই ছাড়তে হচ্ছে বিছানাটা। বিপদও অবশ্য কেটে গেছে মিস বার্নহার্টের।
ফিল কোহেনও দেখতে আসছে সময়ে সময়ে। গোড়ালি ঠিক হয়ে গেছে লোকটার। সেলেনার দ্রুত উন্নতি দেখে সে-ও খুশি রানার মত।
প্রাক্তন মেজর যখন সঙ্গ দিচ্ছে মেয়েটাকে, নিজের কাজে ব্যস্ত রইল সিআইএ এজেন্ট। চতুর্থ বার যখন ওয়ার্ডে এসে হাজিরা দিল লোকটা, গোমড়ামুখো এক যুবককে নিয়ে এল সাথে করে।
জাকার্তার আমেরিকান এমব্যাসির হ্যারি হফম্যান বলে নিজের পরিচয় দিল যুবকটি। দুর্যোগকবলিত আমেরিকান নাগরিকরা যাতে ঠিক মত ফিরতে পারে দেশে, সেটা নিশ্চিত করার দায়িত্ব তার উপরই ন্যস্ত।
ভদ্র গোছের, বুদ্ধিদীপ্ত লোক বলে মনে হলো তাকে রানার। বিশ্বাস করা যায়। ঠিক হলো, প্রথমে শিকাগোয় পাঠিয়ে দেয়া হবে মেয়েটাকে। সম্পূর্ণ সুস্থ না হওয়া পর্যন্ত সেখানেই চলবে চিকিৎসা। পুরোপুরি সুস্থ হলে ফিরে যেতে পারবে ও ক্যানাডায়।
হ্যারি হফম্যানকে রাজি করানোর পিছনে সিআইএ এজেন্টের তুকতাক রয়েছে, এটুকু বুঝতে পারল রানা; কিন্তু কিছু জিজ্ঞেস করাটা সমীচীন মনে করল না।
জাদুমন্ত্রের মত ঘটতে লাগল এর পরের সব কিছু। চতুর্থ দিন সকালের মধ্যেই সুসম্পন্ন হয়ে গেল সমস্ত জোগাড়যন্ত্র।
হফম্যানের এক সহকারী কাপড়চোপড় নিয়ে এসেছে সেলেনার জন্য। বিছানা থেকে ওকে নামতে সাহায্য করল সিস্টাররা।
ড্রেস চেঞ্জ করার সময় বেরিয়ে যেতে হলো রানাকে। নিরন্তর শক্তি ফিরে পাচ্ছে মেয়েটা। তবে কারও সাহায্য ছাড়া হাঁটাচলার পক্ষে যথেষ্ট দুর্বল এখনও। হুইলচেয়ারে চলাফেরার পরামর্শ দিয়েছেন ওকে চিকিৎসক।
বিদায়ের ক্ষণ এসে উপস্থিত হলো এক সময়। হুইলচেয়ার ঠেলে ওয়ার্ড থেকে বের করে নিয়ে এল রানা মেয়েটাকে।
হফম্যান আর কালো সুট পরা ওর ক’জন কলিগ লবিতে অপেক্ষা করছিল। দুর্যোগের প্রাথমিক সঙ্কট কাটিয়ে ওঠার পর, অন্য রকম মনে হচ্ছে হাসপাতালটাকে।
‘যেতে ইচ্ছে করছে না, রানা!’ বলল সেলেনা বাচ্চাদের মত ঠোঁট ফুলিয়ে।
চাকাঅলা চেয়ারটার সামনে হাঁটু গেড়ে বসে মেয়েটার হাত ধরল রানা। ‘মিস্টার হফম্যান আর ওঁর লোকেরা এয়ারপোর্ট পর্যন্ত সাথে থাকছেন তোমার। শিকাগোতে পৌঁছনোর পর সরকারি লোকজনের হাতে তুলে দেয়া হবে তোমাকে। ওঁদের হেফাজতে নিরাপদ থাকবে তুমি। সুস্থ হলে ফিরতে পারবে অটোয়ায়।’
‘বলছি, তোমাকে ছেড়ে যেতে ইচ্ছে করছে না!’ বলল সেলেনা অনুনয়ের সুরে, ‘তুমিও চলো না সাথে!’
‘উপায় নেই যে!’
টপ করে এক ফোঁটা গরম পানি পড়ল সেলেনার চোখ থেকে। সাথে সাথেই মুছে ফেলল চোখটা। ‘আবার দেখা হবে তো, রানা?’
নির্মল হাসল রানা। ‘নিশ্চয়ই! হবেই হবে!’
‘না, হবে না… জানি আমি!’ আরও কিছু বলার জন্য ঠোঁট নড়ল, কিন্তু কথা বেরোল না। গাল দুটো কুঁচকে গেল খানিকটা। সামলে নিয়ে যোগ করল সেলেনা, ‘ভালো করেই চিনি আমি তোমাকে। এবার ওদের পেছনে লাগতে যাচ্ছ তুমি, তা-ই না, রানা?’
‘খেলা তো এখনও শেষ হয়নি, সেলেনা!’
‘কিন্তু, রানা… বিষাক্ত সাপের চাইতেও ভয়ঙ্কর এরা। প্রাণে বাঁচতে দেবে না তোমাকে!’
‘আগেও তো চেষ্টা করেছে… কই, পারেনি তো!’
বার বার ঘড়ি দেখছে হফম্যান আর ওর সহকর্মীরা।
‘যেতে হচ্ছে এখন।’ হাসল রানা ঠোঁট টিপে। শেষ বারের মত হাতে চাপ দিয়ে উঠে দাঁড়াতে যাচ্ছিল, দুই হাতে হঠাৎ গলা জড়িয়ে ধরে ঘাড়টা ওর ভেঙে ফেলার উপক্রম করল মেয়েটা।
গালে চুমু দিয়ে কোনও মতে ছাড়া পেল রানা সেলেনার কবল থেকে। আমেরিকান এমব্যাসির কর্মকর্তাটির উদ্দেশে ইশারা করতেই হাসিমুখে এগিয়ে এসে নিজের পরিচয় দিল ওর ফিমেল অ্যাসিস্ট্যান্ট।
র‍্যাম্পওয়াক ধরে অপেক্ষমাণ গাড়িটার দিকে যেতে দেখল ওদের রানা। হুইলচেয়ার ঠেলছে হফম্যানের সহকারিণী। জাকার্তা এয়ারপোর্টে জেট বিমান রয়েছে সেলেনার অপেক্ষায়।
গাড়ির পিছন-দরজাটা যখন মেলে ধরা হলো, শেষ বারের মত ঘাড় ঘোরাল সেলেনা হাত নেড়ে বিদায় জানানোর জন্য।
কিন্তু তার আগেই উল্টো ঘুরে হাঁটতে আরম্ভ করেছে মাসুদ রানা। কোনও রকম দুর্বলতা প্রকাশ করতে চায় না ও বিদায়বেলায়।রিসার্চ। গবেষণা। শব্দটা শুনে তিক্ত স্মৃতি ভিড় করল রানার মনে। একটা অযৌক্তিক রাগের মৃদু উত্তাপ অনুভব করল সে নিজের ভিতর।
অপবিজ্ঞান নিয়ে বৈজ্ঞানিক গবেষণার কারণে নিষ্ঠুর কিছু মানুষের কুনজরে পড়ে গিয়েছিল সেলেনা। ঘটনাচক্রে তাতে জড়িয়ে পড়ে রানাও। নরক দর্শনের অভিজ্ঞতা হয়েছিল সেবার। ভাগ্য খুব ভালো ছিল বলে শয়তানের সঙ্গে বসে বৈঠক করছে না এখন।
‘লেকচারার ছিল, বলছ, তোমার বন্ধু।’ সেলেনার দিকে মনোযোগ দিল রানা। ‘কোন্ সাবজেক্টের?’
‘ফিজিকস।
‘ফিজিকস, না? আচ্ছা, বলো তো, পদার্থবিদ্যার একজন প্রভাষক কীভাবে হুমকি হয়ে উঠবে কারও কাছে!’
‘হতে পারে-এমন কোনও কিছু জেনে ফেলেছিল মেয়েটা, যেটা ওর জানার কথা নয়। আচ্ছা, রানা, কতটুকু জানো তুমি ফিজিকস সম্বন্ধে?’
কলা বিভাগের গ্র্যাজুয়েট হলেও জানা আছে রানার অনেক কিছুই। তবে ও নীরব রইল।
‘যা ভেবেছিলাম…’ নীরবতার ভুল মানে করল সেলেনা। ‘সেক্ষেত্রে, ধরে নিচ্ছি, টেসলা বলে কারও নাম শোনোনি কখনও।’
‘আলবত শুনেছি,’ রক্ষণাত্মক ভঙ্গিতে বলে উঠল রানা। ‘তিনিই তো উনিশ শতকে প্রথম গবেষণা করেন বিদ্যুৎ নিয়ে,’ স্কুলের বইয়ে পড়া জ্ঞানটুকু জাহির করল ও। ‘মরা ব্যাঙের ঠ্যাং নাচাতে সক্ষম হন লাশের মধ্য দিয়ে বিদ্যুৎ চালনা করে। ঠিক বলেছি না?’
‘তুমি যাঁর কথা বলছ, তিনি হচ্ছেন গ্যালভানি।’ উপহাসের হাসি হাসল সেলেনা।
‘পাঠ্য বইয়েই যদি ভুল তথ্য থাকে, কী শিখবে তা হলে কোমলমতি শিক্ষার্থীরা!’ বলল রানা উদাস কণ্ঠে।
‘সে যা-ই হোক…’ হাত ঝাপটা দিল সেলেনা। ‘আমি বলছি মহান সার্বিয়ান বিজ্ঞানী নিকোলা টেসলার কথা। ইনিই ক্যারেনের গবেষণার বিষয়বস্তু। আমাদের পরিচয়ের সময় থেকেই রিসার্চ করছিল বিজ্ঞানীকে নিয়ে।’ একটু থামল মেয়েটা। ‘আঠারো শ’ ছাপ্পান্ন সালে জন্ম টেসলার। ওঁর সম্বন্ধে পরিষ্কার জানো না দেখে অবাক হইনি, রানা। বলতে চাইছি—মার্কোনি, ফ্যারাডে আর এডিসনকে নিয়ে দুনিয়া জুড়ে যেরকম মাতামাতি হয়, তার পাঁচ পারসেন্টও দেখা যায় না প্রতিভাবান এ-পাইয়োনিয়ারকে ঘিরে। অথচ সেই উনিশ শ’ আট সালেই ওয়াওয়ারলেস কমিউনিকেশন, রেইডার, সোনার, রিমোট কন্ট্রোল, রোবটিকস, নিয়ন আর ফ্লুরেসেন্ট লাইটের সূত্র দিয়ে গেছেন মানুষটা; দেখেছিলেন সেলফোন আর ইণ্টারনেটের ভবিষ্যৎ। অবিশ্বাস্য নয়, বলো? টেসলার আরও যেসব আবিষ্কারের কথা না বললেই নয়—’
‘ব্যস, ব্যস, যথেষ্ট ধারণা পেয়েছি!’ হাত তুলে বাধা দিল রানা। নইলে লেকচার থামবে না মেয়েটার
‘মোটেও কোনও ধারণা পাওনি তুমি, রানা। চোখ পাকাল সেলেনা। দৃষ্টি বোলাল, পার্কের যেখানে তরুণী মা-টা বাচ্চাকে দোল দিচ্ছে। দোল খেতে খেতে পুলকিত চিৎকার বেরিয়ে আসছে শিশুটির মুখ দিয়ে।
‘ওদিকটায় দেখো,’ বলল সেলেনা চোখের ইঙ্গিত করে। ‘আমার চাইতেও ছোটখাটো ওই মহিলা। অথচ সামান্যই শক্তি লাগছে দোলনাটাকে উঁচুতে তুলতে।’ তাকাল ও রানার মুখের দিকে। জ্বলজ্বল করছে চোখ দুটো। ‘ক্যারেনের গবেষণাও ছিল এ-ই নিয়ে।’
‘ছোট বাচ্চাকে দোলনায় দোল দেয়ার ব্যাপারে?’
‘নির্বোধের মত কথা বোলো না তো!’ বিরক্তির ছাপ পড়েছে সেলেনার চেহারায়। ‘গবেষণাটা অনুরণনের সূত্র নিয়ে। সঠিক স্থান আর সময়ে অল্প বল প্রয়োগ করে প্রচণ্ড শক্তি অর্জনের ধারণা এটা।’
‘কিছুই বুঝলাম না।’ ঠোঁট ওল্টাল রানা।
‘আচ্ছা, অন্যভাবে বোঝানোর চেষ্টা করছি তা হলে।’ নড়েচড়ে বসল সেলেনা। ‘উম… কীভাবে বোঝাই… ওকে…. তুমি কি জানো, প্রায় এক ঘণ্টা ঊনপঞ্চাশ মিনিটের পর্যাবৃত্তি আমাদের এই পৃথিবী গ্রহটার?’ নিজের লেকচারার-রূপে ফিরে এসেছে মেয়েটা। ‘অন্য কথায়, সলিড কোনও কিছু যদি এ মুহূর্তে মাটিতে ফেলি আমি, গোটা গ্রহ জুড়ে যে সঙ্কোচন- তরঙ্গ বয়ে যাবে, সেটা আবার প্রসারণ-তরঙ্গ হিসেবে একই জায়গায় ফিরে আসবে এক ঘণ্টা ঊনপঞ্চাশ মিনিট পর। …বুঝতে পারছ, কী বলছি?’
‘অ্যাবসোলিউটলি,’ বলল বটে, কিন্তু রানার মনে হচ্ছে, সেলেনার দেয়া পাথর চিবাচ্ছে ও।
‘আর-সব কিছুর মতই পৃথিবী জুড়ে ভাইব্রেশন হচ্ছে ক্রমাগত, প্রতিনিয়ত চলছে সঙ্কোচন-প্রসারণ।’ বিদ্রূপের সুরটা কান এড়িয়ে গেছে মেয়েটার। ‘এখন, কল্পনা করো—ঠিক যেখানটায়, যেসময় সঙ্কুচিত হতে শুরু করেছে পৃথিবী; এক টন হাই-এক্সপ্লোসিভ ফাটালাম সেখানে। কী ঘটবে তাতে? বেড়ে যাবে সঙ্কোচনের হার। ফলাফল, এক ঘণ্টা ঊনপঞ্চাশ মিনিট পর একই হারে প্রসারণ-তরঙ্গ ফিরে আসবে ওখানটায়!
‘এবার ধরো-প্রসারণ-তরঙ্গ যখন থিতিয়ে আসছে, আবারও আরেকটা এক্সপ্লোসিভ ফাটালাম আমি; এই সিস্টেমে ফাটিয়ে চললাম একের পর এক। শেষ পর্যন্ত তা হলে কী ঘটবে বলে মনে হয়, রানা?’
জবাবে ‘আমি কী জানি?’ দেখল ও রানার দৃষ্টিতে।
‘একটু চিন্তা করলেই না-বোঝার কিচ্ছু নেই,’ বলল সেলেনা। ‘হিসেব করে বের করেছেন টেসলা, এই প্যাটার্ন ফলো করে এত বেশি শক্তি উৎপাদন করা সম্ভব, যা দিয়ে দু’ভাগ করে ফেলা যাবে আস্ত পৃথিবীকে!’
চমকে উঠল রানা। মনে হলো, কেউ যেন হেঁটে গেল ওর কবরের উপর দিয়ে।
‘দু’ভাগ করে ফেলা যাবে!’ প্রতিধ্বনি করল ও অস্ফুটে।
এমনভাবে কাঁধ ঝাঁকাল মেয়েটা, পৃথিবীকে দু’টুকরো করা যেন সায়েন্টিস্টদের কাছে সকালের নাশতা করার মতই সহজ, স্বাভাবিক ব্যাপার।
‘ধারণা পেলে এবার?’ বলল ও ভ্রু নাচিয়ে। ‘ছোট ইনপুট, বড় আউটপুট। টেসলার বেশির ভাগ কাজই এই সূত্রের উপর ভিত্তি করে। আর এসব নিয়েই বাচ্চাদের মত কৌতূহলী ছিল ক্যারেন। প্রথম পরিচয়েই এই বিষয়ে শেয়ার করে ও আমার সঙ্গে। শেষ বার যখন ফোনে কথা হলো, তখনও। ছয় মাস আগের কথা সেটা।’
গোলকধাঁধায় পড়েছে যেন রানা। ‘আমি কিন্তু এখনও বুঝতে পারছি না, ঠিক কোন্ দোষে আমার ওপর এই গুরুত্বপূর্ণ তথ্যগুলো বর্ষণ করা হলো!’
‘আরেকটু ব্যাখ্যা করি তা হলে?’ বলল সেলেনা ডেডিকেটেড শিক্ষকের মত। ‘ঊনবিংশ শতাব্দীর শেষ দিকে ছোটখাটো একটা হাতে চালানো ডিভাইস আবিষ্কার করেন টেসলা। ‘ইলেকট্রো-মেকানিকাল অসিলেটর’ নাম দেন তিনি যন্ত্রটার। ‘ছোট ইনপুট, বড় আউটপুট’— প্রিন্সিপলটার ভিত্তিতে তৈরি এই ডিভাইস দিয়ে প্রমাণ করে দেন তিনি: ফ্রিকিউয়েন্সি ঠিক থাকলে, সূক্ষ্ম ভাইব্রেশন
ভাইব্রেশনও প্রায় তাৎক্ষণিকভাবে আবির্ভূত হতে পারে প্রচণ্ড শক্তি নিয়ে। গগনচুম্বী অট্টালিকা ধসিয়ে দেয়ার ক্ষমতা রাখে এই শক্তি।
‘বোমার মত?’
‘উহু… কোনও ধরনের এক্সপ্লোসিভ কিংবা রাসায়নিক কিছুর ব্যবহার নেই এতে।’ মাথা নাড়ল সেলেনা। ‘এমনকী কোনও আওয়াজ কিংবা ধোঁয়াও হবে না। স্রেফ বাষ্পের শক্তিতে বেসিক কিছু যন্ত্রাংশের নড়াচড়ায় ঘটছে এই ঘটনা।’
রানা অবাক। ‘বাষ্প? খেলনা নাকি জিনিসটা?’
হাসল মেয়েটা। ‘হাই-টেকনোলজির যুগে বাস করছি বলে অমনটা মনে হওয়াই স্বাভাবিক। কোন সময়ের কথা বলছি, সেটাও তো মাথায় রাখতে হবে, রানা। তবে হ্যাঁ, খুবই সিম্পল ধরনের ছিল যন্ত্রটা। বলতে পারো, পিস্টন ইঞ্জিনের মিনিয়েচার ছিল দেখতে। অনায়াসে পকেটে ভরে ফেলা যেত ছয় কি সাত ইঞ্চির জিনিসটা। ছোট্ট এক অন- বোর্ড বয়লার যুক্ত ছিল যন্ত্রটার সঙ্গে, অন্তর্দাহ প্রক্রিয়ায় উত্তপ্ত করা হতো বয়লারটা। ওসব দিনে বাষ্পই ছিল শক্তির একমাত্র উৎস, যন্ত্রপাতি অপারেট করার জন্যে শক্তির জোগান দিত বাষ্পই.‘
‘আর ওটাই ধসিয়ে দিচ্ছে আকাশছোঁয়া দালান?’ প্রচ্ছন্ন শেষ রানার কণ্ঠে।
‘নিশ্চয়ই।’
‘এমনকী দু’ভাগ করে ফেলছে আস্ত একটা গ্রহও!
‘ওহ, নো!’ ফিক করে হেসে ফেলল সেলেনা। এরকম ক্ষমতার জন্যে আরও বড় কোনও ভার্শন চাই যন্ত্রটার।
‘তোমার এসব বৈজ্ঞানিক কল্পকাহিনী যদিও বিশ্বাস করা মুশকিল…’
‘মিথ্যে বলছি না আমি!’ বলল সেলেনা মরিয়া হয়ে। ‘সত্যিই অস্তিত্ব রয়েছে এরকম ইলেকট্রো-মেকানিকাল অসিলেটরের। টেসলার তত্ত্ব অনুযায়ী, অসীমই হওয়ার কথা এর ক্ষমতা।‘
‘থিয়োরিটিকালি হলে ঠিক আছে।’ মৃদু হাসি রানার ঠোঁটে। ‘হাতির ডিম, ঘোড়ার ডিম—কত কিছুই তো দেখানো যায় কাগজে-কলমে। সত্যি সত্যি প্রমাণ কিংবা বাস্তবায়ন আরেক জিনিস। আর তুমি বলছ, এসব নিয়েই মজে ছিল তোমার বান্ধবী? মরতে হয়েছে কমিকসে আঁকা উদ্ভুটি অস্ত্রের মত আজব ডিভাইসের সাহায্যে গ্রহ-নক্ষত্র ধ্বংস করার অবিশ্বাস্য আইডিয়া নিয়ে কাজ করার জন্যে?’ গলার স্বর নেমে গেল আরেক পর্দা। ‘শোনো, মেয়ে! বেশ কয়েক বছর আর্মিতে ছিলাম আমি। ভেঙে, গুঁড়িয়ে ধ্বংস করার সূত্র জানা আছে আমার। সৈনিকদের চেয়ে দক্ষভাবে করতে পারে না কেউ কাজটা। কাঁড়ি কাঁড়ি টাকা ঢালা হচ্ছে হাই-টেক এক্সপ্লোসিভকে আরও উন্নত করতে; বিস্ফোরণে উড়ে না গিয়ে কীভাবে ওসব জিনিস হ্যালে করতে হয়, সেটার প্রশিক্ষণে। হাজারো লোক মারা যাচ্ছে কিংবা পঙ্গু হচ্ছে এগুলো নাড়াচাড়া করতে গিয়ে। তোমার কি মনে হয়, সহজ কোনও উপায় থেকে থাকলে এত দিনে সেটার উদ্ভাবন না করে বসে থাকত স্পেশাল ফোর্সেস ইউনিট?
‘ভাইব্রেশন আর বাষ্প, হাহ!’ ফিক করে হাসল রানা। ‘আস্ত পৃথিবীকে দু’ভাগ করে ফেলা! এর পর হয়তো শোনাতে চাইবে স্টার ট্রেকের মারণরশ্মির কথা!’
রাগে ফুলতে ফুলতে বিস্ফোরিত হওয়ার পর্যায়ে পৌঁছে গিয়েছিল মেয়েটা, রানার শেষ কথাটা শুনে ঝপ্ করে পড়ে গেল রাগ।
‘রানা!’ বলে উঠল বিস্মিত কণ্ঠে। ‘জানো তুমি টেসলার মারণরশ্মি সম্বন্ধে?’
বিপন্ন অনুভব করল স্পাই-তারকা। অত কিছু ভেবে বলেনি ও কথাটা। কবে, কোথায় যেন শুনেছিল ওটার ব্যাপারে।
‘আরে, ওই জিনিস আছে কি নেই, সেটাই তো মস্ত বড় এনিগমা! তা-ই না?’
‘না, রানা, আছে… সত্যিই আছে ওটা!’ স্থির বিশ্বাসের সঙ্গে বলল সেলেনা। ‘ঐতিহাসিক সত্য এটা।’
‘ননসেন্স!’
হঠাৎ করেই এর পর নেমে এল দীর্ঘ নীরবতা।
সন্তানকে দোলনা থেকে তুলে নিয়েছে মা। ছেলের হাত ধরে হাঁটতে হাঁটতে ছায়াচ্ছন্ন ফুটপাথ ধরে মিলিয়ে যাচ্ছে দূর থেকে দূরে। কেমন যেন সুখী সুখী, আবার বিষণ্ণবিধুর দৃশ্যটা।
স্রেফ ওরা দু’জন ছাড়া আর কেউ নেই এখন উদ্যানটায়। মিহি বাতাস বইছে বহু দূরের বারতা নিয়ে।
‘এখন মনে হচ্ছে, তোমার কাছে আসাই উচিত হয়নি আমার!’ তিক্ততা প্রকাশ পেল সেলেনার কণ্ঠে। ‘অযথাই নষ্ট করেছি সময়। নিজেরও, তোমারও। শেষের কথাটা বিষাদ মাথা। ‘মনে পড়ে, রানা… ওই দিনটার কথা? আমাকে দেখার জন্যে ছুটে গিয়েছিলে ক্যানাডায় … চিরকালের বন্ধু বলে গ্রহণ করেছিলে আমাকে… এ জীবনেও, পরের জীবনেও! …ভুল করেছি কথাটা বিশ্বাস করে!’ মন ভেঙে গেছে মেয়েটার। টপ্ করে এক ফোঁটা অশ্রু নেমে এল ওর গাল বেয়ে।
‘সেলেনা, আমি—’
‘ঠিক আছে, রানা। আই অ্যাম সরি। তোমাকে বিরক্ত করার জন্যে সত্যিই আমি দুঃখিত।’ হ্যাণ্ডব্যাগ তুলে নিল মেয়েটা, হাত বাড়াল গাড়ির চাবির জন্য।
‘ভুল বুঝছ আমাকে…’ সেলেনার হাত ধরতে গেল রানা। গলায় দলা পাকানো কিছু একটার উপস্থিতি।
এমনভাবে হাত এড়াল মেয়েটা, যেন ছোঁয়াচে রোগ রয়েছে রানার। জলে ভরে এসেছে চোখ দুটো। অশ্রু মুছে নিয়ে রাগত স্বরে বলল, ‘দুরো, ছাই! গেল কই চাবিটা?’ সটান উঠে দাঁড়িয়ে কদম বাড়াল পাশে।
আরও কিছু বলার জন্য মুখ খুলেছিল রানা, মুখের কথা মুখেই রয়ে গেল ওর।
চাপা ‘কড়াৎ’ শব্দের সঙ্গে সঙ্গে ছিটকে চলটা উড়ল রংচটা বেঞ্চের ব্যাকরেস্ট থেকে।
পিছন-দেয়ালে প্রচণ্ড আঘাত হানল কিছু একটা।
মুহূর্তের ভগ্নাংশ সময়ে—যেটাকে মনে হলো পুরো একটা মিনিট——দেখে নিল রানা বুলেটহোলটা। এই মাত্র যেখানটায় বসে ছিল মেয়েটা, দগদগে ক্ষতের মত নিজের উপস্থিতি জাহির করছে সেখানে গর্তটা। ওর থেকে মাত্র কয়েক ইঞ্চি তফাতে।
সেলেনা যদি সরে না যেত…
চিন্তার গতি রোধ করতে বাধ্য হলো রানা। মুহূর্তেই সক্রিয় হয়ে উঠল পুরো মাত্রায়।
ওদের সামনের দিক থেকে আবারও আগুন ঝরাল সাইলেন্সার লাগানো অস্ত্রটা।ব্যস্ততার মধ্যে কাটল পরবর্তী আটচল্লিশ ঘণ্টা। রানা আর কোহেনের জন্য হেলিকপ্টারের ব্যবস্থা করে দিল হ্যারি হফম্যান। পাদাং পানজাং থেকে দক্ষিণ-পুবে সুমাত্রা হয়ে জাভার পশ্চিম প্রান্তে জাকার্তা পর্যন্ত নিয়ে গেল ওদের এই উড়োযান।
ইউএস এমব্যাসি থেকে ঢিল ছোঁড়ার দূরত্বে ছোট-কিন্তু- আরামদায়ক অ্যাপার্টমেন্টেরও ব্যবস্থা হলো সেখানে।
আধ ঘণ্টা ব্যয় করে পেট ভরে গিলল রানা আর কোহেন। আরও দুটো ঘণ্টায় পূরণ হলো ঘুমের ঘাটতি।
সময় এবার অ্যাকশনে নামার।
ঢাকায়, বিসিআই হেডকোয়ার্টারে করল রানা প্রথম ফোনকলটা। বস রাহাত খানকে খুলে বলল সব কিছু।
সুনামির খবরটা টিভিতে দেখেছেন বিসিআই চিফ। নেপথ্য কাহিনী জেনে চিন্তার ভাঁজ পড়ল তাঁর কপালে। নরপিশাচগুলোকে অবিলম্বে দমন করা না গেলে সোনার বাংলাও যে বিপদমুক্ত নয়—উপলব্ধি করে শিউরে উঠলেন তিনি।
‘রানা,’ ফোনের ওপাশে বললেন তিনি জলদগম্ভীর কণ্ঠে। ‘টেক নেসেসারি স্টেপস অ্যাসাপ। যা-ই করো না কেন, আমার সমর্থন থাকবে তোমার পিছনে। কিছু লাগলে জানিয়ো। আর নিজের দিকে খেয়াল রেখো। গুড লাক।’
চিফের কাছ থেকে স্নেহ মিশ্রিত অফিশিয়াল নির্দেশ পেয়ে, দ্বিতীয় ফোনটা করল রানা ফ্রান্সের রানা এজেন্সিতে । ঝাড়া আধঘণ্টা কথা বলল ও টম হার্ডির সঙ্গে। যা যা জানানোর, জানাল বন্ধুকে। বিনিময়ে প্যাকেজ চাইল একখানা। যত শিগগির সম্ভব, সেটা নিয়ে প্লেনে উঠতে হবে এজেন্সির কাউকে।
শুনল হার্ডি। বেশি কিছু জিজ্ঞেস করল না। ভালো করেই চেনে ও রানাকে।
‘কী বলল?’ ফোন রাখার পর জানতে চাইল কোহেন।
‘কাজ হয়ে গেছে।’
‘বিশ্বাস করেন এদের? বিয়ারের ক্যান খুলতে খুলতে জিজ্ঞেস করল সিআইএ এজেন্ট।
‘অন্তর থেকে।’
একই কথা খাটে ভিনসেন্ট গুগলের বেলায়।
ইয়োরোপের সবচেয়ে সফল অস্ত্র ব্যবসায়ী। যদিও সন্ত্রাসীদের কাছে অস্ত্র বিক্রি করে না সে কখনও।
পরস্পরকে অন্তর থেকে শ্রদ্ধা করে রানা আর গগল। পরস্পরের কাছ থেকে সাহায্য পেলে, মুখে সামান্য ধন্যবাদ না জানিয়ে বন্ধুর কোনও বিপদ উত্তরে দিয়ে ঋণ শোধ করে।
অস্ত্রের অভিভাবককে দরকারি চাহিদা জানানোর পর, চতুর্থ কলটা করল রানা পেঁচা-র কাছে।
পেঁচা ব্রিয়াঁ ফুলজেন্স ফরাসি। গোলগাল মুখ। নাকের ডগায় রিমলেস চশমা। ওটার কারণেই বন্ধুরা নাম দিয়েছে: হুতোম-পেঁচা।
আগে ছিল মার্সেই-এর গ্যাংস্টার ও পাতি এক রাজনৈতিক নেতার বডিগার্ড। গগলই ওকে জঘন্য ওই পথ থেকে সরিয়ে এনে রোজগারের ব্যবস্থা করে দিয়েছে। গগলের মাধ্যমে রানার সঙ্গে পরিচয় হওয়ার পর মনে মনে ওকে নিজের ওস্তাদ এবং সত্যিকারের বন্ধু বলে মেনে নিয়েছে ফুলজেন্স।
কুড়ি ঘণ্টা পর চার্লস ডি গল এয়ারপোর্ট থেকে একটা ফ্লাইট এসে স্পর্শ করল জাকার্তার মাটি।
কালো শেভ্রোলে এসইউভিতে করে বিমানবন্দরে এসেছে রানা আর কোহেন। দেখে মনে হয়, ইউএস সিক্রেট সার্ভিসের বাতিল মাল এ-জিনিস। যথারীতি এটারও ব্যবস্থা করে দিয়েছে হ্যারি হফম্যান।
কিন্তু অন্য কারও বদলে স্বয়ং টম হার্ডি নেমে এল প্লেন থেকে।
‘হায়, মা মেরি!’ রানার মুখের প্রায়-সেরে ওঠা ক্ষতগুলো দেখে আঁতকে উঠল টম। ‘এ কী হাল হয়েছে চেহারার! মনে হচ্ছে, ভুল লোকের বউয়ের সাথে প্রেম করতে গিয়ে বমাল ধরা খেয়েছ!’
‘আমার কথা ছাড়ো!’ বন্ধুর উপস্থিতিতে বাস্তবিকই ভিরমি খেয়েছে রানা। ‘তুমি, শালার-পো-শালা, কী করছ এখানে?’
‘মিশনে বেরোেচ্ছ… বডিগার্ড লাগবে না?’ এক গাল হেসে বলল ওর বন্ধু। ‘অ্যাট ইয়োর সার্ভিস, পাড়নাহ্।’
গাড়ি ছোটাল কোহেন ওদের অ্যাপার্টমেন্টের উদ্দেশে।
পিছনে, হোল্ডঅল খুলে সাদা একটা খাম দিল রানাকে হার্ডি। ‘যা চাইছিলে।’
রানা এজেন্সির আর্মারি রুমের সেফ থেকে আনা উইলার্ড স্মিথ নামধারী পাসপোর্টটা পরীক্ষা করে সন্তুষ্ট হলো রানা।
পাসপোর্টের সঙ্গে রয়েছে একই নামে চালু ক্রেডিট কার্ড আর এক তাড়া নগদ নারায়ণ।
‘ঠিক আছে তো সব?’ জানতে চাইল হার্ডি।
‘ধন্যবাদ, টম। আর কিছুর প্রয়োজন নেই।‘
‘নেই মানে?’
‘পার্কে হাওয়া খেতে যাচ্ছি না আমি।’
‘আরেকটা উল্টোপাল্টা কথা বললেই এক বক্সিং লাগাব, বলে দিচ্ছি!’ দাঁত খিঁচাল রানার পার্টনার। ‘প্ল্যানটা কী, খুলে বলো দেখি।’
হাল ছেড়ে দিল রানা। ‘আগামী কাল রাতে রওনা হচ্ছি লণ্ডন। হিথরোয় উড়ে আসছে পেঁচা। পরের গন্তব্য নিউ ইয়র্ক। আপাতত এটুকুই জানি।’ঝাঁ-চকচকে লিঙ্কন টাউন কারটা যখন থেমে দাঁড়াল ফুলটন স্ট্রিটে, সূর্যটা তখন আগুন ঢালছে ম্যানহ্যাটনের মাথায়।
গাড়ি থেকে বেরিয়ে এসে দ্রুত-কিন্তু-সতর্ক পদক্ষেপে পশ্চিম অভিমুখে হাঁটতে লাগল চার আরোহী। সাইডওয়াক ধরে চলাচলরত ব্যস্ত পথচারী কিংবা লাঞ্চ ব্রেকে বেরোনো কর্মজীবীদের কেউই ধারণাই করতে পারল না, ফাইনানশাল ডিস্ট্রিক্টের হৃৎপিণ্ড লক্ষ্য করে সুপরিকল্পিত মিশন নিয়ে চলেছে বাংলাদেশ আর্মি, এসবিএস এবং মেরিন কোরের পুরানো পাপীদের সমন্বয়ে তৈরি সশস্ত্র দলটি।
‘এটাই, ‘ পালিশ করা ইস্পাতের হরফে ফ্যান্টম হোল্ডিংস, ইনক লেখা গ্লাস টাওয়ারের সামনে পৌঁছে বলল কোহেন।
টাওয়ারের আগাগোড়া নজর বোলাল রানা। ‘যাওয়া যাক তবে।’
এন্ট্রান্স দিয়ে প্রবেশ করে দীর্ঘ পদক্ষেপে রিসেপশন ডেস্কের উদ্দেশে লবি পেরোল ওরা কাঁধে কাঁধ মিলিয়ে।
আগুয়ান চার আগন্তুককে দেখে চোখ তুলে তাকাল যৌনাবেদনময়ী রিসেপশনিস্ট। নখগুলোয় গাঢ় লাল পালিশ লাগিয়েছে এবার মেয়েটা। সযত্ন-চর্চিত হাসিটা ঠোঁটের কার্নিশ থেকে খসে পড়ল কোহেনকে চিনতে পেরে।
‘কী খবর, প্রিয়দর্শিনী?’ ডেস্কের উপর ঝুঁকে পড়ে নতুন আইডি কার্ড দেখাল কোহেন। ‘চিনতে পেরেছ তা হলে!’ পাশে রাখা ফোনগুলোর দিকে ইঙ্গিত করে বলল, ‘তোমার উপরঅলাদের ইনফর্ম করো, ফিরে এসেছি আমি। বহুত দেনাপাওনা চোকানোর আছে তাদের সাথে।’
লোকটার কথা বলার ভঙ্গিতে দ্বিধান্বিত হয়ে টেলিফোনের দিকে হাত বাড়াল তরুণী। নার্ভাস দৃষ্টিতে চারজনের দলটার দিকে তাকিয়ে থেকে বাটন চাপল ঝিলিক দেয়া নখে।
লবির একদিকে আঙুল দেখাল কোহেন, আধুনিক ভাস্কর্য আর প্লাসটিকের গাছগুলো ছাড়িয়ে দরজার দিকে। ওদিক দিয়েই নিয়ে যাওয়া হয়েছিল ওকে।
‘থামুন!’ চার মূর্তিকে দরজার দিকে পা চালাতে দেখে ডেস্ক ছেড়ে উঠে দাঁড়াল মেয়েটা। ‘আপনারা –
ফিরেও তাকাল না কেউ। লবি পেরিয়ে ঢুকে পড়ল ওরা দরজা দিয়ে।
পরিষ্কার সব মনে আছে কোহেনের। নিয়ে চলল ওদের নরম কার্পেট বিছানো সর্পিল করিডোর ধরে। ওর পিছনে রয়েছে রানা। রানার পিছনে ফুলজেন্স আর হার্ডি।
যে-কোনও মুহূর্তে ফ্যান্টম হোল্ডিংসের গুণ্ডারা হাজির হয়ে যাবে, ধরে নিয়েছে ওরা। আর সেটা ঘটবে স্ক্যানার ও সিকিউরিটি দরজা পর্যন্ত যাওয়ার আগেই।
‘হুশ’ করে খুলে গেল একটা লিফটের দরজা। কালো সুট পরা তিন লোক বেরিয়ে এল ভিতর থেকে।
‘এক্সকিউজ মি!’ এক হাত তুলল মাঝের তাগড়া লোকটা। ‘এই যে… আপনারা! দয়া করে এগোবেন না আর!’
‘এই লোকই বন্দি করেছিল আমাকে,’ রানার দিকে চেয়ে বলল কোহেন।
সিআইএ এজেন্টকে চিনতে পেরে সরু হলো লোকটার চোখ দুটো। চোখের ভাষায় কথা হয়ে গেল সঙ্গীদের সঙ্গে।
ছড়িয়ে পড়ে করিডোর আটকে দিল ভদ্র পোশাকে তিন গুণ্ডা। ঝামেলা ঠেকানোর জন্য তৈরি।
লুকানো সাইড-আর্মের উদ্দেশে মাঝের লোকটা হাত বাড়াতে যেতেই প্রচণ্ড জোরে দেয়ালের সঙ্গে ঠেসে ধরল ওকে রানা। জ্যাকেটের নিচ থেকে কালো একখানা স্টেয়ার অটোমেটিক বেরিয়ে এসে সজোরে চেপে বসল লোকটার চিবুকের নিচে।
‘সাবধান!’ সাপের মত হিসহিসিয়ে উচ্চারণ করল ও, ‘পরে কিন্তু আফসোস করারও সুযোগ পাবে না!’
ফুলজেন্স আর হার্ডিও যার যার অস্ত্র বের করে কাভার করেছে বাকি দু’জনকে।
‘নিরস্ত্র হও!’ রিমলেস চশমার নিচে খোঁত করে উঠল ফুলজেন্স। ‘ধীরে এবং সুস্থে।’
ভূতের মত সাদা হয়ে গেছে লোকগুলো। নোংরা জিনিস ধরেছে, এমনিভাবে তর্জনী আর বুড়ো আঙুলের সাহায্যে নিজেদের ফায়ার আর্মগুলো বের করে এনে ছুঁড়ে দিল মেঝেতে।
ওগুলো কুড়িয়ে নিয়ে হাসিমুখে ফিরল কোহেন তাগড়ার দিকে।
‘শেষ করা যাক গত বারের আলোচনাটা,’ বলল ও মধু মাখা কণ্ঠে। ‘নিরিবিলি কোনও জায়গায় নিয়ে চলো দেখি, বাছা, যেখানে কেউ ডিসটার্ব করতে আসবে না আমাদের। যদি না পুলিস ডেকে ডিস্ট্রিক্ট অ্যাটর্নির অফিসে সারতে চাও আলাপটা। কী বলো—চাও, নাকি চাও না?’
শ্বাসনালীতে মাযলের চাপ থাকায় কথা বলার অবস্থায় নেই লোকটা। মাথা নাড়ল কোনও রকমে। চোখ দুটো যেন ঠিকরে বেরিয়ে আসতে চাইছে অক্ষিকোটর ছেড়ে।
‘ভাবিনি যে, রাজি হয়ে যাবে ব্যাটা!’ বিবমিষা নিয়ে থুতু ফেলল পেঁচা গালিচার উপর।
অস্ত্রের মুখে খালি এক অফিস-কামরায় ঢুকতে বাধ্য হলো ত্রিমূর্তি।
কয়েকখানা চেয়ার রয়েছে কামরার এক প্রান্তে। আরেক দিকে রয়েছে বেশ কিছু কমপিউটার, এক সার উঁচু ফাইলিং ক্যাবিনেট এবং পরিষ্কার একখানা হোয়াইটবোর্ড।
‘একদম মনের মতন জায়গা।’ তিনজনকেই স্টেয়ারের আওতায় রেখেছে রানা।
দরজাটা বন্ধ করে দিল কোহেন। জানালার কাছে হেঁটে গিয়ে টেনে দিল ব্লাইণ্ডস।
তিনটে চেয়ার তুলে নিয়ে ঠকাঠক আওয়াজে এক সারিতে সাজাল হার্ডি কামরার মাঝখানে।
কাঁধের ব্যাগটা নামিয়ে এক গাছি দড়ি আর কে-বার ফাইটিং নাইফ বের করল ফুলজেন্স। ভীতি-জাগানিয়া কালো ফলাটা খাপমুক্ত করে আমুদে হাসি দিল তিনজনের চাউনি লক্ষ করে।
‘বসুন, ভায়েরা, আরাম করে বসুন!’ বলল রানা মসৃণ কণ্ঠে। লম্বাচওড়া ইতস্তত করছে দেখে খপ করে টাই ধরল লোকটার। জোরসে টান দিয়ে বসিয়ে দিল মাঝের চেয়ারটায়।
কালবিলম্ব না করে বাধ্য ছেলের মত নির্দেশ পালন করল বাকি দু’জন।
চেয়ারগুলোর পিছনে চলে গেল ফুলজেন্স। চাকু ব্যবহার করে তিনটে টুকরো কেটে নিল দড়ি থেকে। এমনভাবে বাঁধল তিনজনকে চেয়ারের সঙ্গে, নড়াচড়ার উপায় রইল না।
লোকগুলোর সামনে এসে বুকে হাত বাঁধল সিআইএ এজেন্ট। মাঝেরজনকে উদ্দেশ্য করে বলল, ‘সেবার তো এগোয়নি আলোচনাটা। ভালোয় ভালোয় এবার সব কিছু ঢেলে দাও দেখি পসাইডনের ব্যাপারে!
‘সাগরদেবতার ব্যাপারে যদি জানতে চেয়ে থাকেন, তা হলে বলব, সার্চ দিন গুগলে!’ খেপা ষাঁড়ের মত ফোঁস ফোঁস করছে লোকটা। ‘আমাদের ওপর চোটপাট দেখানোর জন্যে পস্তাতে হবে আপনাদের!’
‘কিঞ্চিৎ মাইণ্ড করেছেন বোধ হয় আমাদের তিন বন্ধু,’ চিন্তিত কণ্ঠে বলল হুতোম-পেঁচা।
‘আমারও তো তা-ই লাগছে,’ সায় জানাল রানা। ‘পরিবেশ সহজ করার জন্যে পাগলা পানি হলে কেমন হয়?’
‘জোসিলা!’
জ্যাকেটের পকেটে হাত ঢুকিয়ে এক কোয়ার্টের একটা ভোদকার বোতল বের করে আনল রানা। বোতলের মুখ খুলে এগিয়ে গেল চেয়ার তিনটের দিকে।
গাল দিয়ে উঠল তাগড়া গড়ন। পরক্ষণেই ভয়ের ছায়া পড়ল তার চেহারায়।
বোতল উপুড় করে তিন ভাগের এক ভাগ তরল লোকটার মাথায় ঢেলে দিল রানা। একই কাজ করল অন্য দু’জনের বেলাতেও।
পাগলা পানি ঢোকায় চোখ পিটপিট করছে লোকগুলো। খাবি খাওয়ার মত করছে প্রবল বেগে মাথা ঝাড়া দিয়ে ভোদকা নয়, গ্যাসোলিনের তীব্র গন্ধে ভরে গেছে অফিসকক্ষ।
‘আদিম নীতির লোক নই আমি।’ বিনয়ের অবতার যেন সিআইএ এজেন্ট। ‘তবে আমার এই বন্ধুটির কথা আলাদা। একেবারে এক্সট্রিমিস্ট!’ আঙুল তুলে দেখাল ও রানাকে। ‘একবার যদি কোনও কিছু শুরু করে, মনে হয় না, স্বয়ং শয়তানেরও সাধ্য আছে ওকে থামানোর। বিশ্বাস করলে ভালো হয় এটা। আরেকটা গুরুত্বপূর্ণ কথা। সব সময় রক্ষা করে ও নিজের প্রতিজ্ঞা।’
এগিয়ে গিয়ে রানার হাতে লাইটার তুলে দিল টম হার্ডি।
খালি বোতলটা ধরিয়ে দিল ওকে রানা। ‘ক্ল্যাং’ করে জ্বালল লাইটারটা।
‘এখনও বুঝতে পারছ না, কী জানতে চাইছি আমরা?’ হাসি মুছে গেছে সিআইএ অপারেটরের মুখ থেকে।
‘চার পর্যন্ত গুনব আমি,’ বলল রানা কলজে ঠাণ্ডা করা স্বরে। ‘তার পরই শুরু হবে বারবিকিউ-এর আসর। ‘
কথা মাটিতে পড়ার আগেই উথাল-পাথাল আতঙ্কের ঢেউ বয়ে গেল যেন কামরায়। চেয়ার সুদ্ধ তড়পাতে শুরু করল হাতপা বাঁধা তিন মূর্তি। মেশিন গানের মত একটানা অবিশ্রান্ত কী বলে চলেছে, বোঝা যাচ্ছে না কিছু।
‘নয়া ঘরানার ক্লাসিকাল মিউজিক মনে হচ্ছে,’ সিরিয়াস মুখে রগড় করল শাস্ত্রীয় সঙ্গীতের অনুরাগী ফুলজেন্স। ‘তবে আমার টেস্টের ধারেকাছেও লাগে না।’
‘এক…’ উচ্চারণ করল রানা।
‘কোথায় যেন ছিলাম আমরা? … হ্যাঁ…’ বলল কোহেন ত্রস্ত তিনের উদ্দেশে। ‘দুদু খাই না আমরা। জানতে বাকি নেই, ফ্যান্টম হোল্ডিংসের অন্যতম শিপিং ফ্লিট এই পসাইডন। ব্যতিক্রম শুধু, কোনও রেজিস্টারে অস্তিত্ব নেই ওটার। কাজেই, বলো এবার জাহাজটার ব্যাপারে।’
‘দুই…’
‘সব কিছুই জানতে চাই আমরা,’ আগের কথার খেই ধরল কোহেন। ‘পসাইডনের রেজিস্ট্রেশন নাম্বার, কর্মী তালিকা, মালামাল বহনের সক্ষমতা, কার্গো—সমস্ত নাড়িনক্ষত্র। যাবতীয় গোপন কমপিউটার ফাইল, রেকর্ড—দেখতে চাই এসবও। এটাও বলবে, আশা করি—জোসেফ নিকলসন বলে কোনও প্যাসেঞ্জার রয়েছে কি না জাহাজে। সম্ভবত চিফ বললে চিনতে পারবে তাকে।
‘তিন…..’
‘সেই সঙ্গে—পসাইডনের গন্তব্য, বর্তমান অবস্থান আর রেডিয়ো ফ্রিকিউয়েন্সিও জানা চাই ঠিকঠাক। ঠিক কী ধরনের সম্পর্ক তোমাদের আর প্রজেক্ট ডুডের মধ্যে? বার বার যদি জিজ্ঞেস করতে হয়, খুবই খারাপ হবে সেটা তোমাদের জন্যে। তখন আর ব্যাপারটা নিয়ন্ত্রণে থাকবে না আমার।’
কোহেনের কথায় কান থাকলেও রানার উপর থেকে ভয়চকিত দৃষ্টি সরাতে পারছে না লোক তিনজন। ঘাম আর ছিটিয়ে দেয়া তরলে সপসপ করছে ত্রিরত্নের জামাকাপড়।
‘চার…’
‘বহুত দিন বারবিকিউ খাই না!’ স্যাডিস্টের মত দাঁত বের করে বিমলানন্দ প্রকাশ করছে ব্রিয়াঁ ফুলজেন্স।
এক পা এগিয়ে জ্বলন্ত লাইটারটা ছুঁড়ে মারার উদ্যোগ করতেই রানার অভিনয়ের সামনে ভেঙে পড়ল তিন বন্দির প্রতিরোধের দেয়াল, প্রায় একই সঙ্গে।
‘বলছি! বলছি!’ চেঁচিয়ে উঠল এক যোগে। ‘যা যা জানতে চান, সব বলছি আপনাদের! ঈশ্বরের দোহাই লাগে, পুড়িয়ে মারবেন না আমাদের!’
‘এ-ই তো লক্ষ্মী ছেলের মত কথা!’ উৎসাহ দিল হার্ডি মুচকি হেসে।
লাইটারটা পকেটে রেখে দিয়ে পিছিয়ে এল রানা।
‘ধুরো!’ নিখাদ বিরক্তি ওগরাল ফুলজেন্স। ‘আবার কবে বারবিকিউ খাওয়ার সুযোগ আসবে, কে জানে!’
পকেট থেকে ছোট একটা ডিজিটাল রেকর্ডার বের করল কোহেন। বাটন টিপে বলল, ‘ভদ্রমহোদয়গণ, ফ্লোর এখন আপনাদের। কার্পণ্য করবেন না সুযোগের ষোলো আনা উসুল করে নিতে।’
.
আধঘণ্টা পর, ‘ব্লিপ’ আওয়াজে গাড়ির লক খুলে স্টিয়ারিঙে বসল রানা।
ওর পাশে উঠল কোহেন। পিছনে হার্ডি আর ফুলজেন্স।
চালু হলো ইঞ্জিন। তীক্ষ্ণ, প্রলম্বিত আওয়াজে গাড়ির ভিড়ে মিশে গেল লিঙ্কন।
রানার দিকে তাকাল কোহেন। ‘সত্যিই কি পোড়াতেন আপনি ওদেরকে?’
রাস্তা থেকে এক পলকের জন্য চোখ সরাল রানা। ‘আপনি হলে কী করতেন?’
বেশ কয়েকটা ব্লক পেরিয়ে থামল ও এক পানশালার সামনে এসে।
চুপচাপ বারে ঢুকল চারজন।
মিউজিক বাজছে ভিতরে। ওয়াইনের অর্ডার দিল ফুলজেন্স। হার্ডি আর কোহেন নিল বিয়ার, আর রানা ফরমাশ করল বরফ ছাড়া ডাবল মল্ট উইস্কির। দূরের এক টেবিল বেছে নিয়ে পান করতে লাগল ওরা নীরবে।
‘এখন তো জানলে সবাই, কাদের সঙ্গে লাগতে যাচ্ছি আমরা,’ বলল রানা কিছুক্ষণ পর। ‘এখনও সুযোগ আছে, যদি কেউ কোনও কারণে দল ছাড়তে চাও তো, বলে ফেলো এই বেলা। কেউ কোনও প্রশ্ন করবে না।’
‘জাহান্নামে যান!’ তেতে উঠে বলল কোহেন। ‘আমার ব্যাপারটা তো জানেন আপনি।’
‘আমারও একই কথা, ওর সুরে সুর মেলাল হার্ডি। ‘দাওয়াত ছাড়াই বরাবর সাথে আছি তোমার।’
ফুলজেন্স কোনও জবাব দিল না। উদাস, অপমানিত চেহারায় আরেক দিকে তাকাল। তাতেই বোঝা হয়ে গেল হুতোম পেঁচার সিদ্ধান্তের নকশা।
মাথা দোলাল রানা। বাকিটুকু উইস্কি গিলে নিয়ে খালি গেলাস নামিয়ে রাখল টেবিলে।
‘ঠিক হ্যায়,’ আলোচনার ইতি টানল ও। ‘চমকে দেয়া যাক তা হলে ধূর্ত শিরোমণিকে!’ফিনল্যাণ্ড উপসাগরের অন্ধকার, উত্তাল তরঙ্গ চিরে ছুটে চলেছে কনটেইনার শিপ। নাম—পসাইডন।
ভোর হওয়ার কিছুটা দেরি আছে এখনও।
উত্তরে ফিনল্যাণ্ডের উপকূল আর দক্ষিণে এস্তোনিয়ার মাঝে আড়াই শ’ মাইল বিস্তৃত এই উপসাগর বাল্টিক সাগরের একেবারে পুব প্রান্তে।
পঁচিশ নট বেগে পানি চিরছে ভিএলসিএস-ক্লাস বিশাল জাহাজটার সম্মুখভাগ। পিছনে, কালো সাগরের বুকে দীর্ঘ, বঙ্কিম, ফেনায়িত গমনরেখা সৃষ্টি করেছে বিশাল বিশাল ডিজেল-চালিত প্রপেলার।
এক হাজার ফুটেরও বেশি দীর্ঘ জাহাজটা। কার্গোর ভারে ভারাক্রান্ত এর বিশালায়তন ডেক আর হোল্ডগুলো।
এক বাল্টিক বন্দর থেকে অন্য বন্দরে যাওয়ার পথে বড় কোনও জাহাজের সঙ্গে কদাচিৎ দেখা হয়ে যেতে পারে পসাইডনের। তবে চেহারা-সুরতে ওটার জাতের আর-সব জলযানের মত অবিকল এক হলেও, এমন এক কার্গো বহন করছে জাহাজটা, দুনিয়ার অন্য কোনও জাহাজই বড়াই করতে পারবে না যেটা নিয়ে।
তদন্তের খাতিরে কোস্ট গার্ড কিংবা কাস্টমস কর্মকর্তারা যদি উঠতে চায় জাহাজে, ডেক আর হোল্ডের পেল্লায় ওয়্যারহাউসে সারি সারি কনটেইনার প্রস্তুত রয়েছে তাদেরকে সন্তুষ্ট করার জন্য। ইণ্ডাস্ট্রিয়াল কাঁচামালে ভর্তি ওগুলো। প্রত্যেকটি কনটেইনার নিয়ম মেনে নথিভুক্ত এবং খালাসের অনুমোদন পেয়েছে।
আসল জিনিস রয়েছে পসাইডনের সিল করা অংশে। ওটার সশস্ত্র পাহারায় নিয়োজিত লোকগুলোরও বিন্দু মাত্র ধারণা নেই জিনিসটার সত্যিকার প্রকৃতি সম্বন্ধে।
ওখান থেকে অনেক উপরে, অন্ধকার হেলিপ্যাডের ব্রিজে ছড়িতে ভর দিয়ে দাঁড়িয়ে আছে চিফ। দৃষ্টি পুব দিকে। শিগগিরই সূর্য দেখা দেবে দিগন্তে।
নিকলসনের পার্সোনাল চপারটা বিশ্রাম নিচ্ছে হেলিপ্যাডে। সাগরের সতেজ বাতাসে ফুসফুস দুটো ভরে নিতে মাঝে মাঝেই এখানে আসে লোকটা। এমনকী হাড় কাঁপানো ঠাণ্ডা হলেও। নিচে থাকলে অধিকাংশ সময় কাটে তার কমাণ্ড সেন্টারে।
ভাবতেও পারবে না কেউ, এরকম এক ইলেকট্রনিকস- গ্যাজেট ভর্তি অফিস থাকতে পারে চাঁছাছোলা চেহারার পুরানো এই জাহাজে। সত্যি বলতে, নানান কমপিউটার প্রযুক্তির সমাবেশ নিয়ে চলমান এই গুপ্ত ঘাঁটিই প্রজেক্ট ডুমডের সত্যিকারের সচল হৃৎপিণ্ড। অনায়াসেই পাল্লা দিতে পারে পেন্টাগনের গহীন করিডোরে লুকানো ওটার ল্যাণ্ডবেইসের সঙ্গে।
ডেকে কারও উপস্থিতি টের পেয়ে ঘুরে দাঁড়াল নিকলসন। এগিয়ে আসতে দেখল ওর আর্দালিকে। চিনামাটির কাপ-পিরিচ বয়ে আনছে ট্রেতে করে। পিছন পিছন আসছে গ্রেগর সামসা।
‘আপনার কফি, স্যর,’ কাছে এসে পেশ করল আর্দালি। আইভরি স্টিকটা রেইলে ঝুলিয়ে দিয়ে এবনি কালারের ছড়িতে শরীরের ভর চাপাল বৃদ্ধ। ধোঁয়া আর সুবাস ওঠা কাপটা নিল বিনা বাক্য ব্যয়ে।
‘টার্গেটিং সিকিউয়েন্স শুরু করতে যাচ্ছি আমরা, স্যর,’ জিজ্ঞেস করল চিফের ডানহাত। ‘করব?’
‘হ্যাঁ… শুরু করো। আমি আসছি একটু পরেই। ‘
মৃদু নড করে চলে গেল গ্রেগর সামসা।
সময় নিয়ে কফিটুকু শেষ করল বৃদ্ধ। দেখল পুব আকাশে ছড়িয়ে পড়া ভোরের প্রথম লাল আভা। শেষ বারের মত সাগরটা দেখে নিয়ে পা টেনে টেনে রওনা হলো নিচের দিকে।
মুখের ভাবে প্রকাশ না পেলেও মহা উত্তেজিত হয়ে রয়েছে চিফ। আগামী কয়েক ঘণ্টা ক্যারিয়ারের চূড়ান্ত মুহূর্ত হতে চলেছে তার। সুদূরের সেই দিনগুলোর মত। কী যে সব দিন ছিল সেগুলো! সিআইএ কাউন্টার ইন্টেলিজেন্স চিফ হিসাবে হাড্ডাহাড্ডি লড়াই চলত তখন প্রতিপক্ষ কেজিবি- প্রধানের সঙ্গে।
অর্ধশতাব্দী পর, নাম না ফাটিয়ে কাজ করাটাই প্রবৃত্তিতে পরিণত হয়েছে আজ নিকলসনের। প্রচারের কোনও স্থান নেই তার বর্তমান প্রজেক্টে।
তার পরও খানিকটা গোপন খেদ রয়েছে বৃদ্ধের অন্তরে। এতগুলো বছর ধরে লালনপালন করা আল্ট্রা-ক্লাসিফায়েড ডেভেলপমেন্ট প্রোগ্রামটাই সর্বশ্রেষ্ঠ অর্জন তার পেশাগত জীবনের—যেটার সে নাম দিয়েছে ‘ডুডে’। এটাকে এখন কাজে লাগতে দেখেও প্রকাশ্যে কৃতিত্ব দাবি করতে পারছে না—দুঃখ হয় বই কি! দুনিয়ার ইতিহাসে গুরুত্বপূর্ণ মুহূর্ত হতে চলা ঘটনাটা কার ব্রেইনচাইল্ড, কখনোই জানবে না কেউ—আফসোসের নয় ব্যাপারটা?
গুপচুপের অবশ্য উপযুক্ত কারণ আছে। ‘অনুশীলন’ হিসাবে এ-পর্যন্ত যা যা ঘটানো হয়েছে, তাতে ভয়ই ধরে গেছে নিকলসনের। এসবের পিছনে কার হাত রয়েছে, জানাজানি হয়ে গেলে তো আত্মহত্যাই করতে হবে তাকে।
চূড়ান্ত আঘাত হানার পর কিছু দিনের জন্য বন্ধ রাখতে হবে প্রজেক্টটা। প্রলোভন যত দুর্দমনীয়ই হোক না কেন, রাজনৈতিক স্বার্থসিদ্ধির জন্য অতিরিক্ত ব্যবহার চলবে না এ প্রযুক্তির। বিশ্ব মিডিয়ার শক্তিও সেক্ষেত্রে ধামাচাপা দিতে পারবে না সত্যকে; নিজের খেয়ালখুশিমত যারা ম্যানিপুলেট করতে পারে গণমাধ্যমকে, জোসেফ নিকলসন তাদের অন্যতম হলেও। সন্দেহ জাগবে, গোপন কোনও রাজনৈতিক এজেণ্ডা সফল করার জন্য সুবিধামত প্রচারের আলোয় আনা হয়েছে পর পর ঘটা প্রাকৃতিক দুর্যোগগুলো। কাকতালের চাইতে বেশি কিছু মনে হবে তখন। উদ্দীপ্ত করা হবে ষড়যন্ত্র- তত্ত্ববাদীদের।
কাজেই, আজকের পর থেকে, বিজয়ের গর্বকে এক পাশে সরিয়ে রেখে অন্য সব বিষয়ে মনোযোগ দেবে চিফ। অল্প যে-ক’জন বিরুদ্ধবাদী অবশিষ্ট রয়েছে, খুঁজে খুঁজে তাদেরকে চিহ্নিত করে গাপ করে ফেলবে নিখুঁতভাবে। পটল তুলেছে মাসুদ রানা আর সেলেনা বার্নহার্ট। সেই সঙ্গে গেছে কোহেন, ব্রাউন, ফ্লেচার আর গালিফিনাকিস। ক্যারেন ল্যানকাউমের ব্যবস্থা তো হয়েছেই।
ছোটখাটো আরও যেসব হুমকি রয়েছে, তাদেরও ব্যবস্থা করতে হবে। ওর নিজের এজেন্ট এমোস হ্যাঙ্কস ওরফে গুস্তাফ ভিকান্দারও ছিল এই দলে। অনেক কিছুই জানত লোকটা। মেজর রানা যদি ও-ব্যাটার গতি না করত, নিজের সুরক্ষার জন্য বেচারার নাম হিটলিস্টে তুলতে হতো নিকলসনকে।
সম্ভাব্য আরেক বিষফোঁড়ার নাম গ্যাসপার ইলিয়েল, ল্যানকাউমের সাবেক বয়ফ্রেণ্ড। কঠিন কিছু হবে না এ- লোককে ছেঁটে ফেলা। মাতাল অবস্থায় গাড়ি ড্রাইভিঙের মত করে সাজাতে হবে দুর্ঘটনাটা।
প্রজেক্ট ডুডের সঙ্গে এদের ন্যূনতম সংযোগ ছিন্ন না হওয়া পর্যন্ত ঘটতেই থাকবে এ ধরনের ঘটনা।
ডেকের নিচ দিয়ে চলতে চলতে আত্মতৃপ্তিতে বুঁদ হয়ে রইল বৃদ্ধ। ধাতব মেঝে আর সিঁড়ির ধাপে খটখট শব্দ তুলছে ছড়ি দুটো।
ডেকের অনেক নিচে, দুই পাশে পাহারা বসানো সিকিউরিটি দরজা দিয়ে কমাণ্ড সেন্টারে প্রবেশ করলে কমপিউটার টার্মিনাল থেকে চোখ তুলে চিফের চাঁদমুখ দর্শন করল কয়েকজন। তবে বেশির ভাগই এতটাই ব্যস্ত আর উত্তেজিত যে, মনোযোগ সরাতে পারল না কাজ থেকে।
ছড়িতে ভর দিয়ে মেইন কন্ট্রোল রুমে ঢুকে পড়ল নিকলসন। নিকটতম সহযোগীদেরই শুধু প্রবেশাধিকার রয়েছে বৃদ্ধের এই নিজস্ব জগতে।
গ্লেন গোল্ডের মোজার্ট বাজছে কামরায়।
দেয়াল ঢাকা গাঢ় হার্ডউডের প্যানেলিং ঝলমল করছে কমপিউটার স্ক্রিনগুলোর পিছনে। আরও অনেক কমপিউটার ইকুইপমেন্ট দখল করে রেখেছে বড় এক টেবিল।
চামড়ামোড়া বড় একখানা আরাম-চেয়ারের পাশে ছড়ি দুটো রেখে শরীর ঘুরিয়ে ওতে বসে পড়ল চিফ।
ডুডে নামের হাতিয়ারটার মস্তিষ্ক এই কমাণ্ড সেন্টার। উনিশ শ’ একাশি সালে জোসেফ নিকলসন প্রোগ্রামের দায়িত্ব নেয়ার পর, উৎকর্ষের ছাব্বিশটি ধাপ পেরিয়ে আজকের এই অবস্থানে এসেছে টেসলা অসিলেটর। তেজস্ক্রিয়তা থেকে জাহাজের লোকেদের রক্ষা করতে হোল্ডের এক বিশেষ অংশে, একখানা কনটেইনারের মধ্যে রাখা হয়েছে হাই-টেনসিল কেইবল দিয়ে ঘেরা ডিভাইসটা। বিপুল যে-শক্তির প্রয়োজন ফুল পাওয়ারে যন্ত্রটা চালু করতে, সেটার জোগান দেয় এসব কেইবল। স্টিম পিস্টনের যুগ গত হয়েছে বহু আগেই।
টেসলার আবিষ্কৃত একমাত্র টেকনোলজি নয় ডুম্‌ডে, যেটা নিয়ে উনিশ শ’ তেতাল্লিশ সাল থেকে কাজ করে আসছে আমেরিকান সরকার। কিন্তু সবচেয়ে গোপনীয় প্রজেক্ট এখন পর্যন্ত। সিস্টেমের সবচেয়ে গুরুত্বপূর্ণ অংশ ডারপার ডিজাইন করা কমপিউটার সফটওয়্যার। স্যাটেলাইট টেকনোলজির সঙ্গে মিথস্ক্রিয়া ঘটিয়ে সেন্ট্রাল প্রসেসরে দেয়া যে-কোনও জিয়োগ্রাফিকাল কো-অর্ডিনেটে ইলেকট্রো- ম্যাগনেটিক পালস পাঠায় এটা।
ডেভেলপমেন্টের প্রাথমিক পর্যায়ে টেসলার মতই একই সমস্যায় পড়তে হয়েছে ওদের। উনিশ শ’ আট সালে উত্তর মেরুতে টার্গেট করতে গিয়ে ভুলবশত সাইবেরিয়ায় এনার্জি বিম ছোঁড়েন সার্ব বিজ্ঞানী, জন্ম দেন টুঙ্গুসকা-দুর্ঘটনার। আর প্রথম প্রচেষ্টায় কোর্স থেকে দু’শ’ মাইল দূরে গিয়ে পড়ে ডুডের ধ্বংসাত্মক এনার্জি।
এমনকী এখনও পুরোপুরি আয়ত্তে আসেনি দুনিয়ার এক প্রান্ত থেকে আরেক প্রান্তে খুঁতহীনভাবে এনার্জি প্রেরণের টেকনোলজি। তবে টেকনিশিয়ানরা আশাবাদী, আগামী দু’বছর বা তারও কম সময়ে প্রোগ্রাম অপারেট করা যাবে স্থায়ী কোনও বেইস থেকে।
এরই মাঝে, ছ’শ’ মাইল দূর থেকে ঘরবাড়ির সমান টার্গেটে ফোকাস করার সক্ষমতা অর্জন করেছে সিস্টেম। বড় সমস্যা হয়ে দেখা দিয়েছিল রেঞ্জের এই সীমাবদ্ধতা। গোটা প্রজেক্টের সম্ভাব্যতা নিয়েই দেখা দিয়েছিল সংশয়। স্বয়ং নিকলসন তখন মোবাইল বেইস তৈরির আইডিয়া দেয়। চাহিদা মোতাবেক যে-কোনও জায়গায় পৌঁছুতে সক্ষম মডিফায়েড কার্গো জাহাজে তোলা হবে অস্ত্রটা।
সেই সুবাদে, পেন্টাগনের সঙ্গে সবিশেষ সম্পর্ক রচিত হলো আমেরিকার অন্যতম বৃহৎ শিপিং ইউনিট ফ্যান্টম হোল্ডিংসের। আধ বিলিয়ন ডলার ব্যয়ে প্রায়-অসীম শক্তির মহাসাগরগামী ব্যাটারিতে রূপ দেয়া হলো পসাইডনকে।
একটা কামানও তোলা হয়নি জাহাজে। নিকলসনের ব্রেইনচাইল্ড তার পরও একটা মাত্র বাটন চেপে ধ্বংস করতে সক্ষম যুদ্ধজাহাজের পুরো একটা বহরকে, আক্ষরিক অর্থেই।
দশকের পর দশক শান দিয়ে দিয়ে এমন এক অপারেটিং সিস্টেম তৈরি করা হয়েছে, ইলেকট্রনিকসের ব্যাপারে বকলম চিফের পক্ষেও সম্ভব সেটাকে অপারেট করা। স্রেফ প্রয়োজন কাঙ্ক্ষিত কো-অর্ডিনেট ঢোকানো। টার্গেটের সাধারণ পোস্টাল কোড দিয়ে এন্টার চাপলেও কাজ হয়ে যাবে। সঙ্গে সঙ্গে নিজস্ব স্যাটেলাইটের সঙ্গে যোগাযোগ করবে ডুডের মস্তিষ্ক। কয়েক সেকেণ্ডেই নিখুঁতভাবে নিবদ্ধ হবে নিশানা। এর পর শুধু ট্রিগার চাপতে হবে অপারেটরকে।
নিউক্লিয়ার মিসাইলের ডিজাইন অনুসরণ করে বানানো হয়েছে এর ফায়ারিং মেকানিজম। ট্রিগার টেপার পর বিশেষ চাবি দিয়ে বুলেটপ্রুফ কাঁচের হাউসিং খুলে উন্মুক্ত করতে হবে বড় এক লাল রঙের বাটন। নিকলসন ছাড়া আর কারোরই সে-বাটন স্পর্শের অধিকার নেই। মাত্র তিনখানা চাবির দুটোই রয়েছে চিফের দখলে।
লাল ওই বাটন সূচনা করবে সর্বশেষ সিকিউয়েন্সের। ডিভাইস যখন অগাধ শক্তি শুষে নিতে শুরু করবে জেনারেটর থেকে, নিভু নিভু হয়ে আসবে জাহাজের বাতিগুলো। কম্পন আর গুঞ্জন শুরু হবে সবখানে।
ঠিক দু’শ’ চল্লিশ সেকেণ্ড পর চোখের পলকে রিলিজ হবে বিপুল এনার্জি। মুহূর্তে নরক ভেঙে পড়বে বহু দূরের টার্গেটে।
যতক্ষণে আক্রমণের জিয়োফিজিকাল প্রতিক্রিয়া শুরু হবে, শক্তি হারিয়ে আবারও ঘুমিয়ে পড়বে ডুডে। অর্থাৎ, পসাইডন আর ছ’শ’ মাইল দূরের ক্ষতিগ্রস্ত যে-কোনও এলাকার মধ্যে ইলেকট্রোম্যাগনেটিক লিঙ্ক খুঁজে বের করা অসম্ভব। প্রায় দু’হাজার বর্গ মাইল বৃত্তাকার পরিধি কাভার করবে এই রেঞ্জ, যার কেন্দ্রবিন্দুতে থাকা জাহাজটার খোঁজই পাবে না কেউ।
এক কথায় যাকে বলে, ফুলপ্রুফ আইডিয়া। এরকম অবিশ্বাস্য ধ্বংসাত্মক ক্ষমতার অধিকারী গুপ্ত ওয়েপন সিস্টেম দেখেনি দুনিয়া আর। ক্ষমতা আর সাফল্যের অসাধারণ এক অনুভূতি সৃষ্টি করছে এটা জোসেফ নিকলসনের মধ্যে। বিলাসবহুল মেইন কন্ট্রোল রুমে নিজের চেয়ারে বসে দেখতে পারে সে স্যাটেলাইটের পাঠানো ধ্বংসলীলার মনোরম লাইভ ভিডিয়ো।
ইন্দোনেশিয়ার মিশনটা ছিল এখন অব্দি সবচেয়ে ফলপ্রসূ অপারেশনগুলোর অন্যতম। সুনামি তৈরির তৈরির নিখুঁত ফ্রিকিউয়েন্সির কাঁপুনি সৃষ্টি সম্ভব হয়েছে গণিত আর পদার্থবিদ্যার জটিল সংমিশ্রণে, যার রহস্যভেদে সপ্তাহের পর সপ্তাহ ধরে রাতদিন মাথার ঘাম পায়ে ফেলছে বিজ্ঞানীরা। রেঞ্জের বাইরের নিরাপদ বলয়ে পসাইডনকে নোঙর করিয়ে, রাক্ষুসে ঢেউয়ের সুমাত্রা কোস্টলাইনে আছড়ে পড়ে সব কিছু গ্রাস করা দেখে কমাণ্ড সেন্টারের আর-সবার মত অসাড় – অবশ হয়ে গিয়েছিল নিকলসনও।
পলিটিকালি গুরুত্ব কম দুর্যোগটার। তবে এ ঘটনায় ইকোনোমিস্টদের এজেণ্ডায় আলোচনার বিষয়বস্তু হিসাবে অগ্রাধিকার পাবে জলবায়ু পরিবর্তন। যদিও টেকনোলজিকালি অভিনব ঘটনা এটা। এই প্রথম এমন সফলতার সঙ্গে সাগরের তলদেশে আঘাত হানার সমস্যাগুলো কাটিয়ে উঠতে সক্ষম হয়েছে ওরা। কিন্তু বলতেই হবে যে, ভয়ঙ্কর ক্ষমতার পুরোটা এখনও দেখায়নি ডুডে।
আজকের টার্গেটটা বরং অনেক সহজ এর চেয়ে। কিন্তু এই মুহূর্তটার জন্যই ওর এত বছরের প্রতীক্ষা।
স্রেফ একটা বাটন টিপে হাস্যকর রকম সহজে কর্ম হাসিল করতে পারার আনন্দে হা-হা করে হেসে উঠতে ইচ্ছে হচ্ছে চিফের। প্রায় চল্লিশটা বছর হাসেনি সে উচ্চ স্বরে। আজ হয়তো ভাঙবে সেই ব্ৰত।
কামরাজোড়া স্ক্রিন আর মনিটরগুলোর উপর চোখ বোলাল নিকলসন। অপারেশনের ম্যাপ দেখাচ্ছে সবচেয়ে বড় পর্দাটা। লাল বৃত্ত ঝলসাচ্ছে টার্গেট এরিয়ার উপর। অন্যগুলো টার্গেটিং কো-অর্ডিনেট, টেকনিকাল রিড-আউট, পসাইডনের জিপিএস পজিশন, হরেক স্যাটেলাইট ইমেজ এবং ডেক আর ওপাশের ক্রমশ আলোকিত হয়ে ওঠা সমুদ্রের লাইভ ক্যামেরা ফিড দেখানোর জন্য।
‘কী অবস্থা, গ্রেগর?’ জিজ্ঞেস করল চিফ। ওধারের টার্মিনালে কাজ করছে লোকটা।
‘প্রায় রেঞ্জে চলে এসেছি, স্যর।’
পূর্ণ সন্তুষ্টি নিয়ে মাথা ঝাঁকাল নিকলসন। ম্যাপ স্ক্রিন দেখতে দেখতে গভীর চিন্তায় ডুবে গেল অত্যাসন্ন দুর্যোগ সম্বন্ধে।
নজিরবিহীন হবে ধ্বংসের মাত্রাটা। কম করেও, বিশ লাখ লোকের প্রাণহানি হবে, অনুমান করা যায়। হাজার বছরের শ্রেষ্ঠ সামরিক হামলা। অথচ কোনও সৈন্য কিংবা গোলাগুলির বালাই নেই। উপায় নেই কাউকে দোষারোপ করার।
‘কেয়ামতের জন্যে প্রস্তুত হও, পৃথিবী!’ পরমানন্দে চোখ দুটো বুজে এল চিফের।একই দিন।
সময়টা ভোরের ঠিক আগে আগে।
স্থান: এস্তোনিয়ার উপকূল।
ঠাণ্ডা আবহাওয়া।
আকাশের রং কলঙ্কের চেয়েও কালো।
অন্ধকারের আড়াল নিয়ে তীরবেগে উপসাগরের পানি কেটে ছুটে চলেছে শক্ত ধাতের একখানা হাই-পারফর্মেন্স ইনফ্লেটেবল বোট। যাত্রীদের প্রত্যেকের পরনে কালো পোশাক।
কোনও আলো নেই নৌকায়।
দিগন্তে ভাসমান জাহাজটার কালচে অবয়বের দিকে চেয়ে রয়েছে কঠোর চেহারার আরোহীরা।
যতই সামনে এগোচ্ছে নৌকা, ততই আকারে বড় হচ্ছে পসাইডন। বিশাল কোনও সচল পাহাড় দৃশ্যমান হচ্ছে যেন ঊষার ঠিক আগমুহূর্তের আলো-আঁধারি ভেদ করে।
কার্গো জাহাজটার খানিকটা সামনে এগিয়ে মোটর বন্ধ করে দিল বোটটা। পসাইডনের সঙ্গে মিলিত হওয়ার অপেক্ষায় নিঃশব্দে ভাসতে লাগল ঢেউয়ের বুকে।
কাছিয়ে আসছে… আরও কাছে… বিপজ্জনকভাবে জাহাজটার সম্মুখ-ঢেউয়ের উপর উঠে পাশের দিকে চলে এল বোট। হাত বাড়িয়ে ছোঁয়ার দূরত্বে পাশ কাটিয়ে চলে যাচ্ছে জাহাজ, খাটো এক ম্যাগনেটিক মুরিং কেইবল ছুঁড়ল রানা ডেকের উদ্দেশে।
অকস্মাৎ একটা ঝাঁকুনি খেয়ে পসাইডনের সঙ্গে সঙ্গে চলতে আরম্ভ করল ডিঙি নৌকাটা। মহাকায় নীল তিমির পাশে ক্ষুদ্র একটা সাকারফিশ যেন। শক্তভাবে এঁটে রয়েছে জাহাজটার গায়ে। ডেকের কিনার থেকে নিচে কেউ উঁকি দিলে দেখতে পাবে না নৌকাটাকে।
সফল হয়েছে পরিকল্পনার প্রথম অংশ। ঘুরল রানা হার্ডির দিকে।
ডাইভিং মাস্কের পিছনে কান পর্যন্ত হেসে বুড়ো আঙুল দেখাল ওর বন্ধু। পিঠে অক্সিজেন বোতল আটকাতে সাহায্য করছে ওকে ফুলজেন্স।
পরের কাজটার জন্য প্রাক্তন নেভি ডাইভার টমাস হার্ডির চাইতে যোগ্যতর লোক আর নেই এই দলে। অপারেশনের দ্বিতীয় এই পর্যায়টির সাফল্য নির্ভর করছে ওর উপর।
নৌকার পাটাতনের নিচ থেকে একটা ব্যাগ তুলল রানা। ডিনার প্লেটের সমান, ভারি একটা গোলাকার জিনিস বের করে আনল ভিতর থেকে। ধাতব জিনিসটা কয়েক ইঞ্চি পুরু।
এক জোড়া ক্যারাবাইনার ক্লিপের সাহায্যে লাইফ- লাইনের সঙ্গে জুড়ে দেয়া হলো ওটা হার্ডির হারনেসে। তলায় যাওয়ার সময় জাহাজটার সঙ্গে থাকতে সাহায্য করবে লাইফ- লাইন।
অনায়াস দক্ষতায় পানিতে শরীর ছেড়ে দিল প্রাক্তন এসবিএস কমাণ্ডো। অদৃশ্য হয়ে গেল মুহূর্তে।
কেউ কোনও কথা বলছে না। রিস্টওয়াচের উজ্জ্বল ডায়ালের দিকে তাকিয়ে ক্ষণ গুনছে রানা। সেকেণ্ডগুলো ঢাকের বাড়ি মারছে বুকে।
ছলাৎ ছলাৎ করে ঢেউ ভেঙে পড়ছে জাহাজের গায়ে। বাতাসের বেগ একটু বৃদ্ধি পেয়েছে। চাপা দীর্ঘশ্বাসের মত শোনাচ্ছে এখন। বহু দূর থেকে ভেসে এল কোনও জাহাজের বাঁশির শব্দ।
দু’মিনিটেরও কম সময়ে ভেসে উঠল হার্ডি। লাইফ- লাইনের সাহায্যে উঠে এল ডিঙিতে। জাহাজের গায়ে কয়েক কেজি ওজনের হাই-এক্সপ্লোসিভ লিমপেট মাইনটা ঠিকঠাক মত লাগিয়ে দিতে পেরে বিশাল ভার নেমে গেছে যেন মাথা থেকে। দূর থেকে যখন ঘটানো হবে বিস্ফোরণ, পসাইডনের গায়ে তৈরি কদর্য গহ্বরটা কয়েক মিনিটের মধ্যে ডুবিয়ে দেবে ওটাকে।
তবে কার্গো জাহাজ ডুবিয়ে দেয়াটা পরিকল্পনার মূল অংশ নয়।
ঠাণ্ডায় কাঁপতে কাঁপতে ডাইভারের গিয়ার, মাস্ক, ফ্লিপার খুলল হার্ডি। দ্রুত হাতে খুলে ফেলল অ্যাসল্ট ভেস্ট, ট্রাউযার, বুট জোড়া।
একটা ব্যাকপ্যাক ছুঁড়ে দিল রানা ওর দিকে, আর-সবাই যেটা কাঁধে ঝুলিয়ে নিয়েছে ইতোমধ্যে।
এবার পরিকল্পনার তৃতীয় অংশে প্রবেশ করার প্রস্তুতি।
.
পসাইডনের কমাণ্ড সেন্টারে, নিজের সিট থেকে লাফিয়ে উঠল এক রেইডার অপারেটর। এই মাত্র একটা অসঙ্গতি আবিষ্কার করেছে।
চিফের রাইটহ্যাণ্ডের কাছে পৌঁছে গেল তার মেসেজ। ভীষণ দুশ্চিন্তা নিয়ে মেইন কন্ট্রোল রুমে চলল সামসা চিফকে জানাতে।
‘কাছেই একটা সিগনাল ধরতে পেরেছে আমাদের রেইডার!’ কোনও ভূমিকা না করেই বলল গ্রেগর সামসা। ‘ছোটখাটো কোনও জাহাজ বলে মনে হচ্ছে, স্যর!’
‘ব্যস্ত জলপথ এটা, গ্রেগর।’ অসন্তুষ্টিতে ভুরু কুঁচকে উঠেছে বৃদ্ধের। ‘এ ধরনের জাহাজ থাকাটা কি অস্বাভাবিক?’
‘তবে এটা একটু অন্য রকম, স্যর!’ বলল সামসা। ‘একদম কাছে এসে বেমালুম গায়েব হয়ে গেছে জিনিসটা।’
কী একটা সম্ভাবনা খতিয়ে দেখল নিকলসন। ‘ওরকমভাবে তো গায়েব হওয়া সম্ভব নয়… যদি না…
‘জি, স্যর।’ নড করল সামসা। ‘যদি না আমাদের জাহাজে নোঙর করে ওটা। এভাবেই শুধু রেইডারকে ফাঁকি দেয়া সম্ভব।’
কোঁচকানো ভুরু দুটো আর সোজা হলো না চিফের।
সত্যিই যদি তা-ই হয়ে থাকে ব্যাপারটা, কারা ওরা তবে?
সবার অলক্ষে কী করে উঠে পড়ল জাহাজে?
ড্রাগ শিপমেন্ট আটকের জন্য ফিনিস কাস্টমস কর্মকর্তাদের আকস্মিক রেইডের সঙ্গে পরিচিত ওরা। কিন্তু কেমন জানি বিসদৃশ মনে হচ্ছে সম্ভাবনাটা।
‘ইনভেস্টিগেশন টিম পাঠাও তাড়াতাড়ি!’ কর্কশ সুরে নির্দেশ দিল চিফ।
ত্বরিত বেরিয়ে গেল সামসা সিকিউরিটির লোকজনকে সতর্ক করতে।লঞ্চারের মাযল দিয়ে ‘ফোঁস’ করে বেরিয়ে এল গ্র্যাপলিং আয়ার্ন। ইনফ্লেটেবল বোটের তলায় রাখা কুণ্ডলী থেকে সরসর করে দড়ির হালকা মই খুলে নিল জাহাজের পাশ দিয়ে উপরদিকে ছুটে যাওয়া কেইবল।
রাবার-মোড়ানো গ্র্যাপলিং হুক ডেকের ধার ঘেরা রেইলিং টপকে মৃদু আওয়াজে আছড়ে পড়ল উপরে। শক্ত কোনও কিছুতে আটকানোর আগে পিছলে গেল কিছু দূর।
কয়েক বার টান দিয়ে মইটা পরীক্ষা করল রানা। না, খুলে আসার সম্ভাবনা নেই। অন্যদের ওকে সঙ্কেত দিয়ে টিকটিকির মত দ্রুত উঠে যেতে আরম্ভ করল মই বেয়ে। কোহেন, হার্ডি আর ফুলজেন্স এপাশ-ওপাশ দুলতে দুলতে ঝাপসা হয়ে যেতে দেখল কালো অবয়বটিকে। জাহাজের গতির কারণে হালের গায়ে মৃদু ঠোকর লাগছে পায়ের।
রেইলের উপর দিয়ে উধাও হয়ে যাওয়ার আগে নিচে আরেক বার সিগনাল দিল রানা।
এর পর হুতোম পেঁচার পালা। তরতর করে রোপ ল্যাডার ধরে উপরে উঠতে লাগল ফুলজেন্স।
একের পর এক ডেকে উঠে জড়ো হলো দলটা। কনটেইনারের গাদার ছায়ায় অদৃশ্য। নিঃশব্দে ওয়াটারপ্রুফ ব্যাকপ্যাক খুলে বের করে নিল ভিতরের ইকুইপমেণ্ট।
প্রথমে বেরোল এমপিফাইভ সাব-মেশিন গান। লোডেড ম্যাগাজিন ‘খুট’ করে লেগে গেল রিসিভারে। মাযলে সাইলেন্সার পেঁচিয়ে, বোল্ট ক করে গুলি ঢোকানো হলো চেম্বারে। আপাতত অফ রাখা হয়েছে লেয়ার আর ট্যাকটিকাল লাইট।
এর পর অস্ত্রগুলো পরীক্ষা করে নিয়ে যে-যার হোলস্টারে পুরল প্রত্যেকে। সেই সঙ্গে ক্লিপে আটকাল গ্রেনেড।
পুবের আকাশে সবে দেখা দিতে শুরু করেছে রক্তিম ঊষার আভাস।
শুরু হলো অপারেশনের তৃতীয় চ্যাপটার।
.
কয়েক মিনিট বাদে ছয়জনের একটা প্রহরীদলকে ডেক-এ পাঠানো হলো সম্ভাব্য বোর্ডিং পার্টির খোঁজে। তিরিশ রাউণ্ডের ম্যাগাজিন সহ যার যার এমফোর কারবাইন রয়েছে সঙ্গে।
কিছুই পেল না ওরা সন্দেহ করার মত। ওদের মধ্যে সবচেয়ে লম্বাজন রেইলের উপর দিয়ে যতখানি সম্ভব, নিচে ঝুঁকল সাহস করে। কোমরের বেল্ট টেনে ধরে রেখেছে দুই সহকর্মী।
জাহাজের পাশটা আর স্লেট পাথরের মত ধূসর, তরঙ্গোত্তাল সাগর ছাড়া আর কিছুই চোখে পড়ল না গার্ডের।
মাথা নাড়ল সে আনমনে। অন্যদের মত সে-ও বুঝতে পারছে না, এ অবস্থায় কী করে কারও পক্ষে জাহাজে ওঠা সম্ভব। কিন্তু কঠোর নির্দেশ রয়েছে, এক ইঞ্চি পরিমাণ জায়গা খোঁজাও বাদ দেয়া চলবে না।
কনটেইনারের উঁচু দুই কলামের মাঝের আইল ধরে টহল দিচ্ছে ওরা, ছায়ার ভিতর থেকে শিকারি চিতার মত পিছনে উদয় হলো চার অনুপ্রবেশকারী। ভোরের লাল আভা ঠিকরে যাচ্ছে একখানা ফেয়ারবেয়ার্ন-সাইকস কমাণ্ডো ড্যাগারের ফলায়।
আক্রান্ত হতেই পিলে চমকে গেল প্রহরীদের। চাপা গোঙানি আর ঘড়ঘড় শব্দ ছাড়া আর কোনও প্রতিক্রিয়া দেখানোর সুযোগ হলো না লোকগুলোর।
একটু পরেই আবছা ‘ছলাৎ’ আওয়াজ শোনা গেল পর পর ছয় বার। সাগরের অতল জলরাশির বুকে ঠাঁই হয়েছে লাশগুলোর। তার আগে অবশ্য আলাদা করা হয়েছে অস্ত্র আর অ্যামিউনিশন।
আবারও ছায়ার আড়ালে নিজেদের গোপন করল দলটা। কনটেইনারের এক স্তম্ভ থেকে অন্য স্তম্ভ পর্যন্ত এগিয়ে চলেছে চুপিসারে। লক্ষ্য: অত্যুচ্চ সুপারস্ট্রাকচার।
আগে আগে চলেছে রানা। ওর পিছনে কোহেন। তার পর ফুলজেন্স। সবার শেষে টম হার্ডি।
.
টার্গেটের প্রায় রেঞ্জের মধ্যে চলে এসেছে পসাইডন।
তুঙ্গে পৌঁছেছে কমাণ্ড সেন্টারের উত্তেজনা। সম্পন্ন হয়েছে টার্গেটিং সিকিউয়েন্স। কো-অর্ডিনেট দেয়ার পর স্যাটেলাইটেরও আইডেন্টিফাই করা সারা।
দেয়ালে লটকানো অ্যাটমিক ক্লকের দিকে নজর রেখেছে নিকলসন। সামনের কমপিউটার স্ক্রিনের ডিজিটাল কাউণ্ট- ডাউনের সঙ্গে সিনক্রোনাইজ করা ওটার সময়।
ঠিক বাইশ মিনিট পর আসবে সেই মাহেন্দ্ৰক্ষণ।
নিজেকে তুলল বৃদ্ধ চেয়ার থেকে। ছড়ি দুটো হাতে নিয়ে বেকায়দা ভঙ্গিতে হেঁটে গেল আরেকটা কমপিউটারের দিকে। তৃতীয় বারের মত চেক করল কো-অর্ডিনেট। সাবধানের মার নেই!
তক্ষুণি ঠাস করে খুলে গেল কন্ট্রোল রুমের দরজা। লাল হয়ে রয়েছে গ্রেগর সামসার চেহারা। হাঁপাতে হাঁপাতে এসে দাঁড়াল চিফের সামনে।
‘হ্যাঁ, বলো…’
‘প্রবলেম, স্যর। যে-দলটাকে ইনভেস্টিগেশনে পাঠানো হয়েছিল—’
‘পাওয়া গেছে কিছু?’
‘সেটাই সমস্যা, স্যর। রেডিয়োতে সাড়া দিচ্ছে না ওরা।’
‘একজনও না?’
‘না, স্যর!’
থমকাল চিফ জবাবটা শুনে। কলজের উপর হাত দিল যেন কেউ।
‘আরেকটা টিম পাঠাও তা হলে!’ নির্দেশ দিল উত্তেজনা চেপে।
‘অলরেডি পাঠিয়ে দিয়েছি, স্যর। একই হাল ওদেরও।’
‘জবাব দিচ্ছে না?’
‘একদমই না!’
কড়া কিছু বলার জন্য মুখ খুলতে যাচ্ছিল নিকলসন, বিস্ফোরণের বিকট আওয়াজে মুখেই রয়ে গেল কথাগুলো। মুহূর্তের মধ্যে বিশাল কার্গো শিপ ভয়ানক রকম দুলে উঠে টলিয়ে দিল বৃদ্ধ লোকটাকে।‘হোয়াট দ্য ফাক!’ বসের সামনেই ভব্যতা ভুলে চেঁচিয়ে উঠল সামসা।
কমপিউটার কনসোল ধরে নিজেকে সামলে নিয়েছে নিকলসন। হাঁ করে তাকিয়ে আছে দেয়ালের স্ক্রিনের দিকে। পর্দায় দেখা যাচ্ছে, উজ্জ্বল কমলা শিখার ঝলকানি নিয়ে বিস্ফোরিত হয়েছে ডেকের একটা অংশ। ব্যাঙের ছাতার মত আগুনের কুণ্ডের মাঝে গড়াগড়ি খাচ্ছে ভাঙাচোরা কনটেইনার আর নানা ধরনের জঞ্জাল। পাহাড়ের মত আকাশে মাথা তুলেছে কালো ধোঁয়া, শুষে নিচ্ছে সূর্যের উজ্জ্বলতা। পাগলাঘণ্টি বেজে চলেছে গোটা জাহাজ জুড়ে।
‘হামলা হয়েছে জাহাজে!’ নিশ্চিত বিশ্বাসের সঙ্গে মন্তব্য করল চিফ।
‘ক্-কিন্তু কীভাবে, স্যর?’ তোতলামিতে পেয়েছে গ্রেগর সামসাকে। এখনও বিস্ফারিত চোখ জোড়া। ‘ক্-কারা করল কাজটা?’
‘গাধার মত দাঁড়িয়ে আছ কেন?’ ধমকে উঠল বৃদ্ধ। ‘যতজনকে সম্ভব, নামিয়ে দাও অস্ত্র হাতে। তন্ন তন্ন করে সার্চ করো সবাই উপর থেকে নিচ পর্যন্ত।’
‘বিজ্ঞানীদেরকেও খুঁজতে পাঠাব, স্যর?’
‘ট্রিগার টিপতে পারে, এরকম প্রত্যেকটা লোককে নামিয়ে দেবে মাঠে!’ বলল চিফ চিবিয়ে চিবিয়ে। ‘পরিস্থিতির নিয়ন্ত্রণ ফিরে পেতে চাই আমি। যে ব। যারাই ঘটিয়ে থাকুক এটা, জ্যান্ত চাই তাদের! বুঝতে পেরেছ:— জ্যান্ত! যাও এখন, শুরু করো তল্লাশি! তিন মিনিটের মধ্যে রিপোর্ট চাই আমি… সুখবর হয় যেন সেটা।’
ছুটল সামসা দরজার দিকে।
কন্ট্রোল রুমে একা হয়ে পড়ল বয়স্ক মানুষটা।
সিকিউরিটি পার্সোনেল আর ক্রুদের খুদে খুদে অবয়বগুলোকে বিস্ফোরণের জায়গায় জড়ো হতে দেখা যাচ্ছে পর্দায়। এমার্জেন্সি হোস থেকে বেরোনো ফেনা আর পানি নিয়ে লড়ছে ওরা আগুনের বিরুদ্ধে। বিধ্বস্ত কনটেইনারগুলোর এক অংশে দাউ দাউ নাচছে লেলিহান শিখা।
আচমকা ব্রিজের কাছে দ্বিতীয় আরেকটা বিস্ফোরণ হতেই নিজেকে খাড়া রাখার জন্য চেয়ারের হাতল ধরতে হলো চিফকে। এক ঝলক কমলা আগুন আর উড়ন্ত জঞ্জাল দেখতে পেল স্ক্রিনে। পরক্ষণে শ্যাপনেলের আঘাতে ক্যামেরা অচল হয়ে কালো হয়ে গেল পর্দা।
দ্বিতীয় বিস্ফোরণটার শকওয়েভের ধাক্কায় চুরমার হলো সুপারস্ট্রাকচারের জানালাগুলো। ডেক বরাবর ছুটে আসা কাঁচের বৃষ্টি ছত্রভঙ্গ করে দিল সিকিউরিটি পার্সোনেলদের। ফায়ারহোসের সহায়তায় প্রথম এক্সপ্লোশনের আগুন আয়ত্তে এসেছে অনেকটা, এরই মধ্যে নতুন এই বিস্ফোরণ হুমকিতে ফেলে দিল ব্রিজটাকে।
‘কয়েকটা মিনিট ব্যস্ত থাকবে, কী বলো?’ পেঁচার মুখে দাঁত কেলানো হাসি।
বাইরের লোক উঠেছে জাহাজে, ভালো মতই চাউর হয়ে গেছে। কারোরই কোনও সন্দেহ নেই এতে। তীক্ষ্ণ সুরে অ্যালার্ম বাজছে সর্বত্র।
কিন্তু ঘন ঘন অবস্থান পাল্টানোয় জীবিত কেউ এখন পর্যন্ত চোখে দেখেনি রানাদের। এক আড়াল থেকে অন্য আড়াল নিয়ে এগিয়ে চলেছে ওরা হ্যাচওয়ের উদ্দেশে। জাহাজের প্ল্যান অনুযায়ী নিচের দিকে গেছে ওটা।
কনটেইনারের শেষ কলামটার পাশ ঘুরতেই দেখা গেল হ্যাচওয়ে। খানিকটা দৌড়ে যেতে হবে শুধু খোলা ডেকের উপর দিয়ে।
প্রথমে ডানে, তার পর বাঁয়ে তাকাল রানা। আরেক বার ডানে দেখে নিয়ে সঙ্কেত দিল: ‘চলো।’
বেরিয়ে এল ওরা আড়াল থেকে। সকলের অজান্তে ঢুকে পড়ল হ্যাচওয়েতে। জোর কদমে, কিন্তু নিঃশব্দে চলেছে ছোট এক প্যাসেজ ধরে।
ইস্পাতের আরও দুটো বন্ধ হ্যাচ প্যাসেজের শেষ প্রান্তে। একটা সিঁড়ি বেয়ে নিচে গেছে, অপরটা বাঁয়ে।
সামনের, অর্থাৎ নিচেরটা নির্দেশ করল রানা।
কিন্তু কম্প্যানিয়নওয়েতে পৌঁছুনোর আগেই ছুটন্ত পদশব্দ শুনতে পেল ওরা।
বাঁয়ের হ্যাচ খুলে গেল আচমকা। এমফোর কারবাইন উঁচিয়ে হুড়হুড় করে বেরিয়ে এল এক দঙ্গল সিকিউরিটি গার্ড।
চারের বিরুদ্ধে পাঁচ। কিন্তু চমকে দেয়ার সুযোগটা পেল রানার টিম। প্রহরীরা কাঁধে কারবাইন তোলার আগেই সামনের দু’জনের উপর পর পর দু’বার আগুন ঝরাল রানা সাইলেন্সার লাগানো অস্ত্র থেকে।
ডানের দু’জনের ব্যবস্থা করেছে ফরাসি পেঁচা।
টম হার্ডি দায়িত্ব নিয়েছিল বাঁয়ের প্রহরীর। মিস করল ও। গুলি লেগেছে, কিন্তু ভিন্ন জায়গায়। গার্ডের রাইফেলের মুখ ঘুরে গেল উপরদিকে।
পয়েন্ট টু-টু-থ্রি থেকে গুলি বেরিয়ে গেলে জাহাজের অর্ধেক লোকের কাছেই ফাঁস হয়ে যেত ওদের অবস্থান। সেটা আর ঘটল না সিআইএ এজেন্ট গুলি করায়।
মেঝেতে পড়ে কুঁকড়ে গেল লোকটা।
‘ভালো দেখিয়েছেন।’ কোহেনের কাঁধ চাপড়ে দিল হার্ডি।
‘এগোনো যাক।’ লাশগুলো ডিঙিয়ে আগে বাড়ল রানা। জাহাজের আরও গভীরে চলল সবাই ওর পিছু নিয়ে।‘দেরি করে ফেলেছ!’ কন্ট্রোল রুমে সহকারী ছুটে এসে ঢুকতেই বলল নিকলসন রুষ্ট স্বরে। ‘তাড়াতাড়ি আপডেট দাও।’
হাঁ করে হাঁপাচ্ছে নিকলসনের সহকারী। বুকের ছাতি যেন ফেটে যেতে চাইছে। সারা দেহের রক্ত যেন জমেছে এসে মুখে।
‘সাঁড়াশি-তল্লাশি চালানো হচ্ছে, স্যর! জানা মতে, এগারোজন মারা পড়েছে আমাদের! নিখোঁজ আরও ছয়জন! তবে আহত নেই কেউ!’
বিজ্ঞের মত মাথা নাড়ল চিফ। লোকগুলো যে প্রফেশনাল, তাতে কোনও সন্দেহ নেই।
‘ক্রাইসিস পয়েন্টের দিকে চলে যাচ্ছে পরিস্থিতি!’ বলল সামসা। ‘সরে যাওয়ার দরকার হতে পারে আমাদের।
পালাতে বলছ? রাজনৈতিক ইতিহাসের সবচেয়ে গুরুত্বপূর্ণ মুহূর্তের দ্বারপ্রান্তে এসে? প্রশ্নই আসে না!’ রাইটহ্যাণ্ডের জ্যাকেটের দিকে চোখ গেল বৃদ্ধের। ‘অস্ত্র আছে তোমার কাছে?’
জ্যাকেটের ফ্ল্যাপ সরিয়ে হোলস্টারে রাখা গ্লক সেভেনটিন দেখাল সামসা।
নিশ্চিত জানে নিকলসন, প্র্যাকটিস রেঞ্জে ছাড়া কখনও ওটা ব্যবহারের প্রয়োজন পড়েনি লোকটার।
‘আর্মারি থেকে একটা এমফোর নিয়ে এসে তুমিও যোগ দাও অন্যদের সাথে,’ হুকুম দিল চিফ। ‘পরিস্থিতি যদি সামাল দিতে না পারো, কষ্ট করে আর আসতে হবে না এখানে।’
বিনা আপত্তিতে বেরিয়ে গেল সামসা। আর-সবার মতই যমের মতন ভয় পায় সে বুড়োকে।
জাহাজের প্রত্যেকটা লোক সার্চ পার্টিতে যোগ দেয়ায় সুনসান নীরবতা ভর করেছে কমাণ্ড সেন্টারে।
অ্যাটমিক ঘড়ির দিকে তাকাল বৃদ্ধ। সাত মিনিট চল্লিশ সেকেণ্ডে টার্গেটের রেঞ্জের মধ্যে চলে আসছে ওরা। টেকনিকাল সমস্ত প্রস্তুতি সম্পন্ন হয়ে বাকি শুধু ট্রিগার ডিভাইস আর্ম করে রেড বাটন টিপে দেয়া। ওর নিজের কাজ এটা।
ট্রাউযারের পকেটে আর্মিং কির অস্তিত্ব অনুভব করছে চিফ। ছোটখাটো, নিরেট জিনিশটা আশ্বাস জোগাচ্ছে তাকে। আত্মতুষ্টির সঙ্গে ভাবল—না, এখন কেউ থামাতে পারবে না জোসেফ নিকলসনকে।
সাত মিনিট ছত্রিশ সেকেণ্ড।
নিজের চেয়ারে শরীর এলিয়ে দিল বৃদ্ধ। চোখ বন্ধ করে নানান কিছু ভাবতে ভাবতে আদর করতে লাগল কোলের উপর রাখা সাদা আর কালো ছড়ি দুটোর খোদাই করা সারফেসে।
কোথা থেকে যেন এক রাশ ক্লান্তি এসে ভিড় করেছে মনের দরজায়। দরজা ভেঙে হুড়মুড়িয়ে ঢুকে পড়তে চাইছে দেহের ভিতর। হঠাৎ করেই যেন আরও বেড়ে গেছে বয়সটা। তার পরও এক ধরনের প্রশান্তির অস্তিত্ব মন ও মগজ জুড়ে। উপরের সমস্ত গোলমাল আর বিশৃঙ্খলা থেকে বিচ্ছিন্ন এই জায়গাটা যেন শান্তির নীড়।
‘মিস্টার নিকলসন!’ পিছন থেকে আসা গম্ভীর কণ্ঠস্বরে টুটে গেল নীরবতা।
ঝট্ করে চোখ জোড়া খুলে গেল বৃদ্ধের। ছড়ি দুটো তুলে নিয়ে চেয়ার ছাড়ল ধড়মড় করে। কণ্ঠস্বরের মালিকের মুখোমুখি হতেই জান্তব বিস্ময়ে বিস্ফারিত হলো দৃষ্টি।
এমপিফাইভ হাতে দোরগোড়ায় দাঁড়িয়ে মাসুদ রানা! ‘তো, এখানে বসেই দাবার চাল দেন আপনি!’ রানার চোখের দৃষ্টি দ্রুত ঘুরে এল কামরার চারপাশে।
চমকে গেলেও, ভয় বিশেষ পায়নি নিকলসন। অনেক বছর আয়ু ভোগ করেছে সে। অসংখ্য বার মুখোমুখি হয়েছে যমদূতের। ভয়ডরের অনেকটাই ঊর্ধ্বে চলে গেছে লোকটা।
‘মেজর রানা!’ কণ্ঠেও ফুটল নির্ভেজাল বিস্ময়। ‘আত্মা কাঁপিয়ে দিয়েছেন একেবারে! স্বীকার করছি, আণ্ডার- এস্টিমেট করা হয়েছে আপনাকে।’
‘বলেছিলাম না, দেখা হবে আবার?’ দলবল নিয়ে ঢুকল রানা ভিতরে।
‘সুন্দর জায়গা,’ মাথা দুলিয়ে তারিফ করল ফুলজেন্স। ‘মিস্টার কোহেনও!’ চিনতে পেরে চোয়াল ঝুলে পড়ল লোকটার। ‘রক্ষা করো, ঈশ্বর!’
দেয়ালের একটা সুইচ টেপার জন্য এগিয়ে গেল হার্ডি। প্রথমে ঠনাৎ, তার পর সড়সড় আওয়াজে আর্মারড স্টিলের শাটার নেমে এসে বন্ধ করে দিল দরজা। থার্মাল কাটার দিয়ে রকেট-প্রপেলড গ্রেনেড প্রতিরোধে সক্ষম এই ইস্পাত কাটতে সারা দিন লেগে যাবে। সঙ্কটের মুহূর্তে সব কিছু থেকে নিজেকে বিচ্ছিন্ন করে ফেলার জন্য তৈরি করিয়েছে ওটা নিকলসন।
‘বিদঘুটে অবস্থায় পড়ে গেছি, মনে হচ্ছে!’ ক্লান্ত ভঙ্গিতে ছড়িতে ভর দিল বৃদ্ধ। ‘তবে এইভাবে ঝুঁকি নেয়ার জন্যে প্রশংসাই করতে হয় আপনাদের। এ ধরনের জেদি লোকেরা অ্যাসেট হতে পারে আমার।’
‘দুঃখিত, মিস্টার নিকলসন,’ জবাব দিল রানা। ‘দুনিয়া ধ্বংস করে লক্ষ লক্ষ নিরীহ মানুষের প্রাণ হরণ করা স্টাইল নয় আমাদের।’
‘পানের অভ্যাস আছে নিশ্চয়ই?’ আচমকা প্রসঙ্গ পাল্টাল নিকলসন।
জবাব দিল না কেউ।
‘স্পেশাল কিছু হলে কেমন হয়?’
এবারও কারও কাছ থেকে উত্তর এল না কোনও। স্খলিত চরণে চেয়ারের কাছ থেকে সরে দেয়ালঘেঁষা একটা ক্যাবিনেটের দিকে রওনা হলো চিফ।
সতর্ক রইল অন্যরা।
আইভরি ছড়িটা কবজিতে ঝুলিয়ে, কনিয়াকের একটা বোতল তুলে নিল বৃদ্ধ কবাট খুলে।
‘প্রায় আমার সমানই পুরানো এই জিনিস। ডাক্তার এটা হারাম করে দিয়েছে আমার জন্যে। কিন্তু এখনকার এ অবস্থায় হারামই কী, আর হালালই কী!’
ক্রিস্টালের একটা গেলাসে সাবধানে পানীয় ঢেলে নিল বৃদ্ধ। গ্লাসটা উঁচু করে ধরে বলল, ‘আসুন না, টেস্ট নিই একসঙ্গে!’
কোল্ড ব্লাডেড মার্ডারারের সাথে ড্রিঙ্ক করি না আমরা, ‘ বলে দিল রানা।
এক চুমুক গিলে নিয়ে মুখ দিয়ে শব্দ করল নিকলসন। ‘আমার ও আপনাদের দর্শনে বিস্তর ফারাক, বুঝতে পারছি। একজন সৈনিক আপনি, রানা। ভিতরকার স্ট্র্যাটেজি নিয়ে দ্বিতীয় কোনও চিন্তা ব্যতিরেকেই আদেশ পালন করতে অভ্যস্ত সৈন্যরা। পাপ-পুণ্য-ন্যায়-অন্যায় নিয়ে মাথা ঘামায় না তারা। সেসব রণকৌশল হয়তো গভীর পানির অতি- বুদ্ধিমান কোনও মহারথীর মগজ থেকে বেরিয়েছে। উপর থেকে যা-কিছু দেখছেন, সেটাই বিশ্বাস করছেন আপনি। কিন্তু আরও অনেক বিষয় রয়েছে, যেগুলো আপনার ধারণারও বাইরে’। ধ্বংস নয়, গড়ছি আমরা আদতে। বেটার এক জগৎ সৃষ্টি করছি আপনার, আমার—প্রত্যেকের জন্যেই।’
‘বাকোয়াজ শোনার সময় নেই আমাদের,’ বাদ সাধল কোহেন। রানার দিকে ফিরে বলল, ‘কেটে পড়ি, চলুন, পালের গোদাটাকে নিয়ে।’
‘এতক্ষণে একটা ভালো কথা শুনলাম,’ খোঁত করে উঠল হুতোম পেঁচা।
দেয়ালের স্ক্রিনগুলো এতক্ষণ খেয়াল করে দেখেনি রানা। এবারে করল। কাছিয়ে গিয়ে তাকিয়ে রইল আলোকিত মানচিত্রের দিকে। উজ্জ্বল লাল আলো ঝলসাচ্ছে টার্গেট লোকেশনের কেন্দ্রবিন্দুতে।
ডান দিকে, লক্ষ্যবস্তুর জিপিএস কো-অর্ডিনেট দেখাচ্ছে আরেকটা কমপিউটার। অত্যন্ত বৈশিষ্ট্যমণ্ডিত কোনও শহরের লাইভ স্যাটেলাইট ইমেজ দেখা যাচ্ছে বাঁ দিকের পর্দায়—সূর্যের সোনালি-লাল আভায় আলোকিত হয়ে আছে দিকচক্রবাল।
নিজের চোখে দেখেও বিশ্বাস হচ্ছে না রানার। অথচ জলজ্যান্ত বাস্তব ওটা।
‘মস্কো,’ উচ্চারণ করল ফিসফিসিয়ে। ‘আপনার পরবর্তী টার্গেট, তা-ই না?’
‘ঠিক তা-ই, মেজর।’ অপ্রীতিকর, কিন্তু অত্যাবশ্যকীয় কোনও অপারেশন করতে বাধ্য হওয়া সার্জনের মত দুঃখিত অভিব্যক্তি নিকলসনের চেহারায়। ‘ইয়োরোপের সবচেয়ে জনবহুল শহর। রিখটার স্কেলে প্রায় নয় দশমিক আট মাত্রার ভূমিকম্প আঘাত হানতে চলেছে বারো মিলিয়ন মানুষের ওপর… এই তো, কিছুক্ষণের মধ্যেই।’
ঢোক গিলল রানা। বাহ্যজ্ঞান লোপ পেয়েছে আতঙ্কে।
‘লিখিত ইতিহাসের সবচেয়ে বড় দুর্যোগ,’ শুষ্ক হেসে বলল চিফ। ‘উনিশ শ’ ষাট সালে চিলির ভালদিভিয়া-তে ঘটা প্রায় দশ গিগাটন ক্ষমতার ভূমিকম্পকেও ছাড়িয়ে যাবে এটা। সেক্ষেত্রে যে-পরিমাণ শক্তির প্রয়োজন ছিল, বিশ্বাস করুন, সেটা অর্জন করেছি আমরা। স্রেফ একটা বাটন চাপতে হবে আমাকে—ব্যস, সাধের মস্কো শহরটা মুছে যাবে পৃথিবীর মানচিত্র থেকে। …আহ-হা, ভুলেই গিয়েছিলাম ব্র্যাণ্ডির স্বাদটা! যাক গে… যা বলছিলাম… এমনকী আপনাকে ও স্বীকার করতে হবে, অসাধারণ এক কৃতিত্ব এটা।’
‘নরকের পিশাচ আপনি, নিকলসন!’ খেতাব দিয়ে দিল রানা।
‘ভুল বললেন, মেজর রানা। পাকা দাবাড়ু আমি। বিরাট এই খেলায় বাজির দর খুব চড়া। সেজন্যে খেলছি জয়ের লক্ষ্য নিয়েই।’ বিরতি নিল চিফ। ‘নয়া কোল্ড ওয়ারের ঊষালগ্নে দাঁড়িয়ে আমরা। ধারণাই করতে পারবেন না, কী পরিমাণ মূল্য দিতে হয়েছে পুরানোটার জন্যে। আমি জানি, কারণ, আমি ওটার প্রত্যক্ষদর্শী।
‘এখন আবার মাথা জাগাচ্ছে রাশা। আধুনিক যুগের পরাশক্তি হিসেবে গণ্য করা চলে দেশটাকে। তার উপর মিতালি পাতিয়ে ফেলেছে চিনের সঙ্গে। মনে হয় না, এই বেলা ওদের টেক্কা দিতে পারব আমরা। যেভাবে ফুরিয়ে আসছে আমাদের রিসোর্সগুলো, পশ্চিমা অর্থনীতির তাতে টিকে থাকা অসম্ভব।’
‘সেজন্যে বৈশ্বিক সাম্রাজ্য নির্মাণের পরিকল্পনা করে বুদ্ধিমানের পরিচয় দিয়েছেন বলে ভাবছেন, তা-ই না?’
‘সাদা চোখে, দীর্ঘমেয়াদী এজেণ্ডা এটা। এর বাইরে আরও অনেক জরুরি বিষয় রয়েছে দুশ্চিন্তা করার মত। একটা উদাহরণ দিই। নিউক্লিয়ার যুদ্ধের সম্ভাবনা। আমি নিশ্চিত, ও-জিনিস কাম্য নয় আপনার; নাকি উল্টোটা, মেজর?’
‘সেজন্যেই সবচেয়ে খারাপ সম্ভাবনাটা চিন্তা করে প্রতিরোধের দায়িত্ব নিয়েছেন হাজার হাজার মানুষের জীবন নাশ করে?’ বিড়ালের বমি যে-দৃষ্টিতে দেখে লোকে, সেই একই দৃষ্টিতে চেয়ে রয়েছে রানা চিফের মুখের দিকে।
‘নির্দিষ্ট একটা শহর আর সেটার বাসিন্দাদের প্রাণের বিনিময়ে যদি দুনিয়ায় স্থিতি আর শান্তি আসে, সেটাই কি গুরুত্বপূর্ণ নয়?’
‘আপনার খেলার নিয়ম পছন্দ হয়নি আমার।’
‘শত শত বছর ধরে এ নিয়মেই খেলে আসছি আমরা, মেজর।’ মারফতি হাসি নিকলসনের চেহারায়। ‘নিয়ম বদলায় না, শুধু প্রযুক্তি বদলায় সময়ের ফেরে। পঞ্চাশ-ষাট বছর আগে যদি ডুমডের মত টেকনোলজি থাকত, আপনার কি ধারণা, সেটার ব্যবহার করতাম না আমরা? কী মনে হয়—কেন আমাদের পূর্বসুরিরা টেসলার পরিকল্পনা করায়ত্ত করার জন্যে এত উন্মুখ ছিল? উদাহরণ হিসেবে বলা যায় স্ট্যালিনের কথা। এমনকী উনিশ শ’ তেতাল্লিশ সালে যখন আপাতদৃষ্টিতে এক জোট হয়েছিলাম আমরা নাৎসি জার্মানির বিরুদ্ধে, কী করছিলেন তিনি সেসময়? যেই শেষ হলো যুদ্ধ, সত্যিকারের মাথাব্যথা শুরু আমাদের সোভিয়েতদের সঙ্গে। সেকালের বিজ্ঞানীরা বাস্তবে রূপ দিতে পারেনি টেসলার প্রযুক্তিকে। আমরা পেরেছি। এর চেয়ে সুবিধাজনক টাইমিং আর হতে পারে না।
‘সাধারণভাবে দেখলে – আমরা যা করছি, সহজেই অশুভের কাতারে ফেলা যায় সেটাকে। কিন্তু ভিন্ন দৃষ্টিকোণ থেকে বিবেচনা করলে আপনার উপলব্ধিতে আসবে, প্রকৃতপক্ষে কী এই ডুড়ে? যুদ্ধ আর সংঘাতের অবসান। সব মিলিয়ে, কল্যাণেরই হাতিয়ার এটা।’
‘অবশ্যই,’ চিবিয়ে বলল রানা। ‘আর কল্যাণের তো লিমিট নেই, তা-ই না? মস্কোর পরে কোটা?’
‘জানতে চাইছেন যেহেতু…’ কাঁধ ঝাঁকাল নিকলসন। ‘পাকিস্তানি সরকার আর তাদের ইন্টেলিজেন্স সার্ভিস আইএসআই যে চরমপন্থী তালেবান নেতাদের মদত জোগাচ্ছে গোপনে, বহু বছর ধরে সেটা মাথাব্যথার কারণ হয়ে রয়েছে পশ্চিমা গোয়েন্দা সংস্থাগুলোর জন্যে। মধ্য- প্রাচ্যকে নিয়ে আমেরিকান সরকারের যে পরিকল্পনা, সেটার অন্যতম প্রধান অন্তরায় এটা। সে কারণেই পাকিস্তানের সবচেয়ে জনবহুল শহর, দেশটার অর্থনীতির কেন্দ্রস্থল করাচিকে করেছি ডুমডের পরবর্তী টার্গেট।’
‘সরকারকে অস্থিতিশীল করে তুলে রঙ্গমঞ্চে প্রবেশ। এর পর সমর্থন তুলে নেয়ার হুমকি দিয়ে নিজেদের ইচ্ছেমত দেশটাকে নিয়ন্ত্রণ করা। শুনে মনে হচ্ছে—ছেলের হাতের মোয়া।
‘হ্যাঁ, বাচ্চাদেরই খেলা এটা,’ ঠোঁটের এক পাশ দিয়ে হেসে বলল বৃদ্ধ। ‘সবই ডুণ্ডের কৃতিত্ব।’
‘অতি দুঃখের সঙ্গে বলতে হচ্ছে, শেষ ঘণ্টা বেজে গেছে ওই প্রজেক্টের। হাই-এক্সপ্লোসিভ লিমপেট মাইন সেট করে দিয়েছি আমরা পসাইডনের গায়ে। সাগরের তলায় পাঠানোর ব্যবস্থা করেছি আপনাদের যাবতীয় এক্সপেরিমেন্ট।’ মাথা দোলাল রানা সিআইএ এজেন্টের উদ্দেশে।
স্রেফ বাটন টেপা, না?’ রিমোট ডেটোনেটরটা বের করল কোহেন। ‘বাটন চাপার মজা কাকে বলে, বুঝবি এবার, শালা শুয়োর!’
‘এটা বলার জন্যে রিস্ক নিয়ে এসে উঠেছেন এই জাহাজে!’ আশ্চর্য হয়ে গেল নিকলসন।
‘অত ছাগল মনে করেন আমাদের?’ পাল্টা প্রশ্ন ছুঁড়ল রানা। ‘হ্যাঁ, জাহাজটার সঙ্গে ডুবিয়ে দিতে পারতাম আপনাকে। প্রাণভিক্ষা দিচ্ছি তার বদলে। আসছেন আপনি আমাদের সঙ্গে। ট্রায়ালে দাঁড়াতে হবে গণহত্যার জন্যে। মৃত্যুদণ্ড যদি না-ও হয়, বাকিটা জীবন কাটবে গরাদের ওপাশে।’
নির্জলা ভয় দেখা দিল বৃদ্ধের চাউনিতে। বিরাট কপালে চকচকে ভাব ফুটল ঘামের।
‘চেষ্টা করে দেখতে পারেন,’ মরিয়া হয়ে বলল লোকটা। ‘কিছুই প্রমাণ করতে পারবেন না আমার বিরুদ্ধে!’
‘ভুল ধারণা,’ কথা কেড়ে নিল সিআইএ এজেন্ট। ‘সব প্রমাণই জোগাড় হয়ে গেছে। আপনার নিউ ইয়র্কের বন্ধুদের ধন্যবাদ প্রাপ্য সেজন্যে। সত্যগুলো যখন সামনে আসতে শুরু করবে, পেন্টাগনের বাপেরও সাধ্য হবে না তোর পাশে এসে দাঁড়ানোর। কুত্তা দিয়ে খাওয়ানো হবে তোকে, হারামজাদা!’ প্রিয়তমাকে হারানোর আক্রোশ ওগরাল কোহেন।
পাংশুটে হয়ে যাচ্ছে নিকলসন। আচমকা ডাঙায় তোলা মাছের মত খাবি খেতে লাগল যেন অক্সিজেনের অভাবে। হাত থেকে গ্লাসটা খসে গিয়ে শত টুকরো হলো মেঝেতে পড়ে।
কাটা কলা গাছের মত লুটিয়ে পড়ল সে বুক খামচে ধরে। অচল পা দুটো ভাঁজ হয়ে গেল শরীরের নিচে।
‘খুব ভালো!’ বলল হার্ডি দাঁতের ফাঁক দিয়ে। ‘খাটনি কমে গেল অনেক।’
‘ঘুমাও, বুড়ো খোকা!’ চুকচুক করল ফুলজেন্স। ‘মরা মানুষগুলোর আত্মা শান্তি পাবে তাতে।’
‘উঁহু, এত সহজে মরতে দেয়া যাবে না!’ শশব্যস্তে বলে উঠল কোহেন। ‘জ্যান্ত বের করে নিয়ে যেতে হবে হারামিকে।’ কাছের টেবিলে ডেটোনেটরটা রেখে ত্বরিত পা চালাল সে লোকটার দিকে।
যন্ত্রণায় শরীর মোচড়াচ্ছে নিকলসন। শুরু হলো খিঁচুনি। দু’হাতে আঁকড়ে ধরে রেখেছে লাঠি দুটো।
এগোল কোহেন বৃদ্ধকে সাহায্য করার জন্য।
হায়-হায় করে উঠল রানার ষষ্ঠ ইন্দ্রিয়।আসন্ন ঘটনাটা ঠেকানোর জন্য সময়মত তৎপর হয়ে উঠতে পারল না রানা।
বিস্ময়কর দ্রুততায় আইভরি ছড়ির রুপালি হাতলে লুকানো এক থাম-ল্যাচ অ্যাকটিভেট করল নিকলসন। খোদাই করা ছিপছিপে লাঠিটা ঝটকা দিয়ে হ্যাণ্ডেল থেকে আলাদা হয়ে গেল, বেরিয়ে পড়ল স্প্রিং স্টিলের তৈরি একটা তলোয়ারের ফলা। বত্রিশ ইঞ্চি লম্বা, তীক্ষ্ণধার ব্লেডটা চোখা হয়ে গেছে সামনের দিকে।
সময়মত চোখে পড়েনি কারও।
দু’হাত বাড়িয়ে ঝুঁকতে যাচ্ছিল কোহেন লোকটার দিকে, এমন সময় র‍্যাটলস্নেকের ক্ষিপ্রতায় তলোয়ারটা ছোবল হানল কোহেনের বুকে।
এড়ানো সম্ভব ছিল না। বুকের গভীরে ঢুকেই বেরিয়ে গেল আবার ফলাটা। দ্বিতীয় দংশনের জন্য প্রস্তুত।
হতচকিত কোহেন টলমল পায়ে পিছিয়ে গেল তিন কদম। পায়ে পা জড়িয়ে দড়াম করে পড়ে গেল চিত হয়ে।
নিজের এমপিফাইভ তুলে গুলি করতে গেল রানা।
কিন্তু তার আগেই ঝাঁপ দিয়ে কমপিউটার-টেবিলের নিচে অদৃশ্য হয়ে গেল নিকলসন।
সিনেমার ফাস্ট মোশন দৃশ্যের মত গড়ান খেয়ে টেবিলের ওপাশ দিয়ে বের হলো চিফ। আঁকড়ে ধরে রেখেছে এবনি স্টিকটা। শীর্ণ বুড়ো আঙুলে ল্যাচ চাপতেই বেরিয়ে এল ছোট্ট ট্রিগার। টিপে দিল সেটা হার্ডির উদ্দেশে ছড়ি তাক করে।
খটাস করে সামনের দিকে বেরিয়ে এল লুকানো স্ট্রাইকার। জোরালো আওয়াজে ছড়িটার শেষ প্রান্ত থেকে রিলিজ হলো সরু, হাই-ভেলোসিটি বুলেট। ছোবল মারল হার্ডির ঊরুতে।
এক পশলা রক্ত ছিটে গিয়ে লাগল পিছনের দেয়ালে। পা চেপে ধরে মেঝেতে গড়িয়ে পড়ল প্রাক্তন এসবিএস কমাণ্ডো।
এবার ট্রিগার চাপল রানা। চুরমার হলো একটা কমপিউটার।
এবনি লাঠি ফেলে দিয়ে গিরগিটির ক্ষিপ্রতায় হামাগুড়ি দিল নিকলসন কোহেনের এমপিফাইভের দিকে।
গুলির ফোয়ারা ছুটে আসার আগেই কাভারের জন্য ডাইভ দিল ফুলজেন্স আর রানা। রক্ত লেপটে গেল ফ্রেঞ্চম্যানের পিছন-দেয়ালে।
মেঝেতে পড়ে গেছে হুতোম পেঁচা। খামচে ধরেছে ডান কাঁধের কুৎসিত ক্ষতটা।
এক মুহূর্তের বিরতি নিয়ে লক্ষ্যস্থির করল এবার নিকলসন। প্লাসটিকের কেসিং আর সার্কিট-মার্কিট সহ সহস্র টুকরো হলো টেবিলে রাখা ডেটোনেটর।
পাল্টা গুলি করার জন্য হাচড়ে-পাচড়ে উঠে দাঁড়ানোর চেষ্টা করল মরিয়া রানা। কিন্তু আরেক ঝাঁক বুলেট বাধ্য করল ওকে মেঝেতে মাথা নিচু করতে।
উঠে দাঁড়িয়েছে চিফ। অট্টহাসি দিচ্ছে হা-হা করে। বহু বছর তাকে কেউ হাসতে শোনেনি এভাবে। অস্বাভাবিক দ্রুততায় ছুটে চলে গেল সিকিউরিটি শাটারের ওয়াল সুইচের দিকে।
‘কী মনে করেছ?’ সংলাপ ছাড়ল খলনায়ক। ‘এভাবে বরবাদ করতে দেব এত বছরের পরিকল্পনা?’ ভাঁটার মত অগ্নিবর্ষণ করছে লোকটার চোখ জোড়া।
পা আঁকড়ে ধরে রক্তের পুকুরের মাঝে পড়ে আছে হার্ডি।
একটুও নড়ছে না মেঝেতে পড়ে থাকা কোহেন।
এক হাতে ছেঁচড়ে ছেঁচড়ে পড়ে যাওয়া অস্ত্রটার দিকে এগোতে চাইছে ফুলজেন্স। কাঁধে গুলি খাওয়ায় অচল হয়ে গেছে ডান হাতটা।
আরেক বার গুলি পাঠাল রানা নিকলসনের উদ্দেশে।
মাথা নিচু করে আরেক টেবিলের আড়াল নিল লোকটা। এখনও হাসছে সাইকোর মত।
সড়সড় করে উপরদিকে উঠে গেল আর্মারড শাটার। ক’জন সশস্ত্র সিকিউরিটি গার্ড দেখা গেল ওপাশে। গুলির আওয়াজ টেনে এনেছে ওদেরকে।
ঝাঁক বেঁধে ঢুকে পড়ল ভিতরে। গোলাগুলির শব্দে ভরে উঠল কামরা।
আশপাশ দিয়ে গুলিগুলো ‘বিইং’ করে বাতাস চিরতেই ফুল-অটোতে দিয়ে ফায়ারিং শুরু করল রানা এমপিফাইভ থেকে। ম্যাগাজিন খালি হওয়ার আগেই দেখতে পেল, টপাটপ পড়ে গেছে চারজন।
বাটন চেপে খসিয়ে ফেলল ও খরচ হয়ে যাওয়া ম্যাগাজিনটা। পাউচের মধ্য থেকে নতুন একটা তুলে নিয়ে বসিয়ে দিল জায়গামত। বোল্ট রিলিজ করে গুলি শুরু করতেই খালি নাইনএমএমের তপ্ত খোসা সার দিয়ে ছিটকে বেরোতে লাগল ইজেক্টর পোর্ট থেকে। আওয়াজ আর ধোঁয়ায় দোজখে পরিণত হলো কন্ট্রোল রুম।
হামাগুড়ি দিয়ে ট্রিগারের কাছে পৌঁছে গেছে বৃদ্ধ। পকেট থেকে চাবিটা বের করে আধপ্যাঁচ মোচড় দিল স্লটে ঢুকিয়ে।
জ্বলে উঠল আর্মিং লাইট। কবজার উপর সশব্দে ঘুরে গিয়ে ফায়ারিং বাটন উন্মুক্ত করে দিল অভঙ্গুর কাঁচের ঢাকনা।
কেউই লক্ষ করেনি, অ্যাটমিক ক্লক আর ডিজিটাল কাউণ্টডাউন স্ক্রিন জিরো টাইম পেরিয়ে গেছে কখন। রেঞ্জের মধ্যে চলে এসেছে টার্গেট।
লাল বাটনটার দিকে আঙুল বাড়াতেই সর্বশরীরে শক্তির প্রবাহ টের পেল চিফ। স্রেফ টিপে দেয়া বাকি এখন। সাড়ে চার মিনিটেই ধুলোয় মিশে যাবে মস্কো।
কিন্তু আর পূরণ হলো না ইচ্ছাটা!
অস্ত্রের কাছে পৌঁছে গেছে ফুলজেন্স। নির্বিচারে গুলি চালাল প্রহরীদের উপর।
দোরগোড়ায় পড়ে থাকা লাশগুলোর সঙ্গে যোগ হলো আরও তিনটে
গুলিবৃষ্টি শুরু হতেই মূল্যবান সুযোগটা দেখতে পেয়েছে রানা। ঝাঁপিয়ে পড়ল ও কনসোলের উপর। বাটন ছোঁয়ার আগেই জোর করে সরিয়ে আনল বৃদ্ধকে ট্রিগারের কাছ থেকে।
ভঙ্গুর মনে হতে পারে চিফকে দেখলে। কিন্তু তারের মত পাকানো শরীরে তাকত রয়েছে লোকটার। ক্ষিপ্রতায় স্যালাম্যাণ্ডারের জিভকেও হার মানাবে যেন। ভোজবাজির মত আইভরি হাতলের সোর্ড স্টিকটা চলে এল তার হাতে।
সাঁত করে ফলাটাকে ছুটে আসতে দেখে ঝটকা দিয়ে মাথাটা সরিয়ে নিল রানা। অনুভব করল, মুখের আধ ইঞ্চি দূর দিয়ে গেছে ক্ষুরধার তলোয়ার।
পিছু হটল ও। মারাত্মক ব্লেডটা এড়ানো ছাড়া অন্য কোনও কিছু করার সময় বা সুযোগ নেই এ মুহূর্তে।
চোখে আগুন নিয়ে আগে বাড়ল নিকলসন। উত্তেজিত উন্মাদনায় বেরিয়ে পড়েছে দাঁতের সারি।
পিছিয়ে যাওয়া বাকি গার্ডগুলো ফিরে এসেছে আবার দরজায়।
খরখর আওয়াজ তুলতে লাগল হার্ডির অস্ত্রটা।
ওকে সাহায্য করছে ফুলজেন্স। দু’জনেরই এমপিফাইভ খালি হয়ে যেতে লোড করল আবার।
কমে আসছে ওদের অ্যামিউনিশন।
এদিকে নিথর হয়ে পড়ে আছে সিআইএ এজেন্ট।
দশ সেকেণ্ডেই স্বয়ংক্রিয়ভাবে ডিঅ্যাকটিভেট হলো ফায়ারিং মেকানিজম। যথাস্থানে বসে গেল আবার গ্লাস কাভার।
হুইশ!
রানার সামনে বাতাস কাটল তলোয়ার। কমব্যাট ভেস্ট চিরে দিয়ে বুকে আঁচড় কাটতেই চিনচিনে যন্ত্রণা অনুভব করল রানা।
‘মেজরের বাচ্চা!’ গাল দিয়ে উঠল নিকলসন। ‘ভেবেছিস, আমার জগতে অনধিকার প্রবেশ করে ভণ্ডুল করে দিবি আমার সারা জীবনের সাধনা?’
‘হ্যা…. তা-ই ভেবেছি!’ সমান রোষে জবাব দিল রানা। পিছানোর উপায় আর নেই। হোলস্টার থেকে স্টেয়ারটা বের করে নিয়ে তৃতীয় নয়ন এঁকে দিল জোসেফ নিকলসনের দু’চোখের মাঝখানে। বিকট শব্দ আর আগুনের ঝলকানির সঙ্গে অস্ত্রটা ঝাঁকুনি খেল রানার হাতে।
অদৃশ্য প্রাচীরে বাধা পেয়ে থমকে দাঁড়াল যেন টলমলায়মান চিফ। মুঠো থেকে খসে পড়ল তলোয়ার। সংক্ষিপ্ত একটা মুহূর্তের জন্য ঘোলাটে বিভ্রান্তি নিয়ে চেয়ে রইল রানার দিকে। নিজের পরিণতি সম্বন্ধে ওয়াকিবহাল নয় যেন। পরক্ষণেই পড়ে গেল মুখ থুবড়ে
গুলি করল রানা দরজার দিকে পিস্তল তাক করে। একবার… দু’বার… তিন বার।
প্রাণপাখি উড়ে গেল আরও তিন প্রহরীর। অবশিষ্টরা লেজ নামিয়ে পালাল কমাণ্ড সেন্টারের দূরতম কোণে। কিন্তু আরও একটা দল ওত পেতে রয়েছে কন্ট্রোল রুমের বাইরে।
হতাশ চোখে দেখল রানা শত টুকরো হয়ে যাওয়া ডেটোনেটরটা। গেল ওদের জাহাজ ধ্বংসের পরিকল্পনা! অপ্রতিরোধ্য শত্রুর গুলি থেকে রক্ষা পাওয়ারও সম্ভাবনা দেখছে না। নীরব হয়ে গেছে ওরা। এর একমাত্র অর্থ: জোট বাঁধছে পরবর্তী হামলার জন্য।
এটাই হয়তো রানাদের শেষ প্রতিরোধ। …না, তা কেন হবে?
মনের মধ্যে আকার নিচ্ছে একটা আইডিয়া, টের পেল রানা। উন্মাদ ছাড়া আর কারও মাথায় আসবে না এই বুদ্ধি!
‘টম? পেঁচা?’ ঘন ধোঁয়ার কারণে ওদেরকে প্রায় দেখতেই পাচ্ছে না রানা।
‘জিন্দা এখনও…’ সাড়া এল হার্ডির যন্ত্রণাকাতর কণ্ঠ থেকে।
‘মজায় আছি, ওস্তাদ!’ গলা তুলে বলল চির-রসিক ফুলজেন্স।
হাচড়ে-পাচড়ে এগোল রানা প্রাণহীন নিকলসনের দিকে, যেখানে চিত হয়ে পড়ে আছে সিআইএ এজেন্ট।
প্রচুর রক্তক্ষরণ হয়েছে বুকের ক্ষতটা থেকে। তবে প্রাণটা এখনও টিকে রয়েছে কোহেনের। আর দেড় ইঞ্চি নিচে ফলা গাঁথলেই এফোঁড়-ওফোঁড় হয়ে যেত হৃৎপিণ্ড।
‘দুনিয়া কামড়ে ঝুলে থাকুন, ফিল!’ লোকটার বাহু খামচে ধরল রানা। ‘বেরিয়ে যাচ্ছি এখান থেকে!’
ঘোলাটে দৃষ্টিতে রানার দিকে তাকাল কোহেন। ঢোক গিলতে চেয়েও পারল না। ‘কিন্তু…’
‘রদবদল হয়েছে পরিকল্পনায়।’ ম্যাগাজিন ফেলে দিল রানা পিস্তল থেকে, ঢোকাল নতুন একটা।
পর পর দুই গুলিতে ঘায়েল হলো দরজার ফাঁকা দিয়ে এমফোর নিশানা করার চেষ্টারত প্রহরী। অস্ত্রটা পড়ে গেল হাত থেকে। সেই সঙ্গে পতন ঘটল নিজেরও। মারা গেছে।
আইডিয়াটা ডালপালা মেলেছে রানার মগজে। অনেকটা মাছের তেলে মাছ ভাজার মত ব্যাপারটা। ছুটল ও নির্দিষ্ট একটা কমপিউটার লক্ষ্য করে। স্ক্রিনের কাছে পৌঁছে চোখ বোলাতে লাগল জটিল মেনুতে। চিন্তার ঝড় বইছে মাথায়। শুরু করল কি দাবাতে। জানে, কী করছে।
গার্ডগুলো জোটবদ্ধ হয়েছে আবার। রিলোড করা অস্ত্রে খেলায় ফিরল নব উদ্যমে।
ঝাঁকে ঝাঁকে গুলি ছুটে আসছে রানাদের দিকে। কমপিউটার চুরমার চুরমার করে, চলটা ওড়াচ্ছে ওড়াচ্ছে কাঠের প্যানেলিঙের।
অস্থায়ী কাভারের পিছন থেকে এক যোগে পাল্টা গুলি শুরু করল আবার হার্ডি আর ফুলজেন্স।
আচমকা নীরব হয়ে গেল ফ্রেঞ্চম্যানের অস্ত্র।
‘আমি শেষ!’ বলে চিৎকার ছাড়ল পেঁচা ব্রিয়া ফুলজেন্স।
‘আমারও শেষ প্রায়!’ হেঁকে জানাল হার্ডি।
‘আর আমার হলো শুরু!’ পাল্টা হাঁক ছাড়ল রানা। মাথার এত কাছ দিয়ে একটা বুলেট বেরিয়ে গেল যে, বোঁ করে উঠল মাথাটা।
নতুন কো-অর্ডিনেট দিয়েছে। মোচড় দিল রানা আর্মিং কি-তে। আবার খুলে গেল ট্রিগার ডিভাইসের ঢাকনা।
কোনও মতে মাথাটা উঁচু করেছে কোহেন। খামচে ধরে আছে বুকটা।
‘কী করছেন, রানা?’ উচ্চারণ করতে পারল কোনও রকমে।
‘আন্দাজ করুন দেখি!’ চোখ টিপল রানা।
সঙ্গে সঙ্গে বুঝে ফেলল কোহেন। ‘আচ্ছা শয়তান লোক তো আপনি!’
বিমল হাসিতে উদ্ভাসিত হলো এমআরনাইনের বদনখানি।
বস্তার মুখ খুলে বেরিয়ে পড়া আলুর মত হুড়মুড় করে কামরায় ছড়িয়ে পড়ল প্রহরীরা। সামনের একজন কাঁধে এমফোর ঠেকিয়ে নিশানা করল রানার দিকে।
গার্ডটার উদ্দেশে এক টুকরো হাসি ছুঁড়ে দিয়ে লাল বাটনটা দাবিয়ে দিল রানা।
ট্রিগার টিপতে গিয়েও দ্বিধা করল প্রহরী। প্রতিপক্ষের আত্মবিশ্বাস দেখে হাতে কাঁপছে অস্ত্রটা। অক্ষত রয়েছে, এমন এক স্ক্রিনের উপর গিয়ে পড়ল দৃষ্টি। গাল্ফ অভ ফিনল্যাণ্ডের পুব প্রান্তের কাছে পসাইডনের জিপিএস পজিশন শো করছে ওটা। এর পর চোখ গেল টার্গেটিং কমপিউটারে।
সঙ্গে সঙ্গে বিস্ফারিত হলো চোখ জোড়া। দুটো স্ক্রিনেরই কো-অর্ডিনেট এক!
যার মানে হলো…..
নির্জলা আতঙ্ক ফুটল লোটার চেহারায়। আপনা-আপনি নিচু হয়ে গেল রাইফেলটা। এক মুহূর্তের জন্য এমন এক চাউনি দিল রানার উদ্দেশে, যেন একমত সে কোহেনের করা মন্তব্যটার সঙ্গে। পরক্ষণেই অবশ পায়ে পিছু হটল দরজার দিকে। সহকর্মীদের ঠেলে সরিয়ে, লাশ টপকাল বদ্ধ উন্মাদের মত।
‘পালাও! পালাও! ভাগো সবাই এ-জাহাজ থেকে!’ চিৎকার করছে পড়ি কি মরি হয়ে ছুটতে ছুটতে।
‘কী ঘোড়ার আণ্ডাটা করেছ তুমি, ওস্তাদজি?’ রক্তক্ষরণে ফ্যাকাসে হয়ে গেছে ব্রিয়া ফুলজেন্স।
‘জাহাজ ছাড়ার জন্যে সাড়ে চার মিনিটেরও কম সময় পাচ্ছি আমরা,’ জবাব দিল রানা। ‘চলো!’দু’শ’ চল্লিশ সেকেণ্ড!
দু’শ’ বিশ!
দু’শ’!
এক শ’ আশি!
উড়ে চলেছে যেন সময়, যখন প্রতিটি সেকেণ্ডই সোনার চেয়েও দামি।
রক্তাক্ত, আধো-অচেতন কোহেনের গুরুভার নিয়ে ছুটছে রানা। ওর কাঁধের উপর নেতিয়ে পড়ে রয়েছে ফিল কোহেন।
ওদের পিছনে, হার্ডির বাহু নিজের ঘাড়ে নিয়েছে ফুলজেন্স। সহযোদ্ধার শরীরের অর্ধেক ভার ওর উপর। খানিকটা বয়ে, খানিকটা টেনে-হিঁচড়ে — আপ্রাণ প্রচেষ্টায় এগোচ্ছে ও প্যাসেজওয়ে ধরে।
উপরে ওঠার সিঁড়িতে দুপদাপ পা ফেলে, হোঁচট খেতে খেতে হ্যাচওয়ে ধরে ছুটল ওরা নির্ধারিত সময়ের আগেই আপার ডেকে পৌঁছুনোর জন্য।
পসাইডনের ছুটন্ত, আতঙ্কিত কর্মচারীদের পদশব্দের প্রতিধ্বনি শোনা যাচ্ছে। নিজেদের অস্ত্রে নিজেরাই দুনিয়া ছাড়তে চলেছে, দাবানলের মত ছড়িয়ে পড়েছে খবরটা। যে যেভাবে পারে, জাহাজ ত্যাগের জন্য মরিয়া।
গভীর একটা কাঁপুনি উঠে এল যেন বিশাল জলযানের অন্তস্তল মন্থন করে। মিটমিট করতে করতে নিভু নিভু হয়ে এল বাতিগুলো। পৃথিবীতে এসে নামছে যেন কোনও এলিয়েন-শিপ।
ছোটা বন্ধ করল না রানা। দৃঢ় সঙ্কল্পে দাঁত পিষছে দাঁতে।
এক শ’ সেকেণ্ড!
‘কাম অন, ফ্রেণ্ডস!’ চেঁচাল ও পিছনের উদ্দেশে। ‘থেমো না, বন্ধুরা!’
শেষ হ্যাচওয়ে থেকে দিনের আলোতে বেরিয়ে আসতেই ধোঁয়ার গন্ধ মেশানো বাতাস আর উজ্জ্বল রোদ চুম্বন করল চারজনের শরীরে।
সুবোধ বালকের মত শান্ত হয়ে রয়েছে সাগর। সুনীল আকাশে কলঙ্ক বলতে শুধু ধিকিধিকি জ্বলতে থাকা ডেক থেকে ওঠা ধোঁয়ার ফালি।
সামনে, কার্গো কনটেইনার-সারির ফাঁকগুলোতে দিশেহারা মানুষজনের ছুটোছুটি। প্রাণের ভয় সবারই রয়েছে। লাইফবোট নামানোর চেষ্টা করছে কেউ কেউ। অন্যরা হাচড়ে-পাছড়ে রেইলে উঠে আগপিছ না ভেবেই ঝাঁপ দিচ্ছে সাগরে। অত উপর থেকে পতনটা যে মারাত্মক হতে পারে, প্রায় নিশ্চিত করেই বলা যায় সেটা।
পিটপিট করে ঘাম ঝরাল রানা চোখের পাতা থেকে। নিচে নোঙর করা ইনফ্লেটেবল বোটে নেমে যাওয়া ল্যাডারটার কথা ভাবল।
আশি সেকেণ্ড!
নাহ, পৌঁছুতে পারবে না নৌকায়!
ষাট!
‘হেলিকপ্টার!’ বাঘের মত গর্জন ছাড়ল ও।
ডেকের উপর দিয়ে স্বল্প দৌড়ের দূরত্বে হেলিপ্যাড। রানা ভাবছে, যথাসময়ে কি ওড়াতে পারবে চপারটাকে?
জানা নেই কারও। কিন্তু এটাই ওদের বাঁচার একমাত্র সম্ভাব্য উপায়।
দৌড়াতে শুরু করল রানা। ভারি ওজনের জন্য প্রচণ্ড চাপ পড়ছে দুই পায়ের কোয়াড্রিসেপের উপর। হার্ডি আর ফুলজেন্সেরও যে ছেড়ে-দে-মা-কেঁদে-বাঁচি অবস্থা, বুঝতে পারছে ওদের নাকমুখের ঘোঁত ঘোঁত শব্দ শুনে।
পঞ্চান্ন সেকেণ্ড!
হেলিপ্যাডে পৌঁছে জোরসে টান মেরে খুলল রানা এয়ারক্রাফটের সাইড হ্যাচ। পাঁজাকোলা করে কোহেনকে পিছনে তুলতে গিয়ে গোঙানি বেরিয়ে এল নিজের মুখ দিয়েই। ঘুরে দাঁড়িয়ে, পাইলটের আসনের দিকে দৌড়ে এসে ঝটিতি উঠে বসল কন্ট্রোলের পিছনে।
এরই মধ্যে চপারে উঠেছে বাকি দু’জনও।
পঁয়তাল্লিশ সেকেণ্ড!
‘ওড়াও, ওস্তাদ! ওড়াও ফড়িংটাকে!’ আহত ফরাসির কড়কড়ে কণ্ঠস্বর কানে এল রানার। ‘ওঠ, শালা হেলিকপ্টারের বাচ্চা!’
চোখ বোলাচ্ছে রানা আধা-পরিচিত ককপিট লে- আউটে।
‘পারবি, রানা!’ বলল ও নিজেকে, ‘পারবি তুই এটাকে ওড়াতে!’
চল্লিশ সেকেণ্ড!
টারবাইন সচল করল ও সুইচ চেপে।
প্রাণের সঞ্চার হয়েছে রোটরে। বিরক্তিকর ধীর গতিতে ঘুরতে শুরু করল প্রথমে, তার পর স্পিড বেড়ে চলল ক্রমশ। যতক্ষণ না ককপিটের উপর অর্ধস্বচ্ছ চক্র তৈরি করল রোটরব্লেডগুলো, বেড়েই চলল ঘূর্ণনের গতি। ইঞ্জিনের আওয়াজ বাড়তে বাড়তে রূপ নিয়েছে রীতিমত গর্জনে।
ওঠো! ওঠো! অনবরত চিৎকার চলছে রানার মগজে।
এগারো সেকেণ্ড!
দশ!
এয়ারক্রাফটটা ভাসতে শুরু করতেই ভারবদল করতে লাগল স্কিড দুটো।
নয় সেকেণ্ড!
আট!
‘উড়াল দে, ‘কপ্টারের ছাও!’ আরও একবার খিস্তি ঝাড়ল ফুলজেন্স।
ভিডিয়ো-গেমারদের মত টানাটানি শুরু করল রানা কন্ট্রোলে।
এমনভাবে শূন্যে উঁচু হলো চপার, মায়া কাটাতে পারছে না যেন অনেক দিনের বান্ধবী এই জাহাজটার। অনিচ্ছা সত্ত্বেও উঠল আরও কয়েক ফুট।
ছয় সেকেণ্ড!
পাঁচ!
হেলিপ্যাডের সমস্ত আকর্ষণ ছিন্ন করে উঠে যাচ্ছে এখন হেলিকপ্টার। যেন বিপদটা টের পেয়েছে এতক্ষণে! পাশেই পসাইডনের সুপারস্ট্রাকচারকে মনে হচ্ছে মাল্টিস্টোরিড বিল্ডিঙের মত। উঠছে… উঠছে… পারল ওরা অবশেষে!
তক্ষুণি শব্দহীন বিস্ফোরণে তোলপাড় শুরু হলো যেন জলযানটায়। অকল্পনীয় উন্মত্ততায় আচমকা আঘাত হানল যেন অদৃশ্য কোনও টাইফুন।
এমনভাবে দুমড়ে-মুচড়ে গেল গোটা জাহাজ, ঠিক যেন
প্লাসটিকের খেলনা। চুরমার হলো প্রতিটা অক্ষত জানালা। চোখের নিমেষে ভেঙে, ছিঁড়ে, ডিগবাজি খেয়ে শূন্যে পাখা মেলল রেইলিং, কেইবল, ওয়াকওয়ে, মাস্তুল, কনটেইনার। তারপর দুই টুকরো হয়ে গেল এত বড় জাহাজটা। পিছনদিকটা বিচ্ছিন্ন হয়ে যেতেই আকাশে নাক তুলল পসাইডনের সামনের অংশ। হাজার হাজার টনী কার্গোগুলো ধপাধপ্ আছড়ে পড়তে লাগল ডেকের উপর
উন্মাতাল হয়ে উঠেছে জাহাজের চারপাশের সমুদ্র। বহু দূর পর্যন্ত ছিটকে উঠছে ফেনা আর ফোয়ারা। উড়ন্ত জঞ্জালের দূষণ আকাশ-বাতাস জুড়ে।
ইস্পাতের একটা কেইবল যে কখন রোটরব্লেডে জড়িয়ে গেল, টেরও পেল না রানা। যথেষ্ট উঁচুতে ওঠার পর সরে পড়তে যাচ্ছে ডেকের উপর থেকে, ঠিক সেই সময়ই ঘটল এই সর্বনাশটা।
তীক্ষ্ণ মড়মড় শ্রুতিকটু আওয়াজের সঙ্গে গতিপথ থেকে বিচ্যুত হয়ে চক্রাকারে ঘুরতে লাগল হেলিকপ্টার।
সামাল দেয়ার সাধ্য হলো না রানার। গোঁত্তা খেতে খেতে সোজা গিয়ে আছড়ে পড়ল ওরা পর্বতপ্রমাণ তরঙ্গের বুকে।
সাগরনীল দানোর ভয়াল হাঁ-টা ছাড়া কিছুই দেখতে পেল না রানা জ্ঞান হারানোর আগে।সমুদ্রচিলের কর্কশ চিৎকারে ফিরে এল রানা অবচেতনের অন্ধকার থেকে। ফরফর করে ডানা ঝাপটে ওর পাশে নেমে এল পাখিটা। উড়ন্ত অবস্থাতেই মাথা এ-কাত ও-কাত করে দেখছে ওকে রাজ্যের কৌতূহল নিয়ে।
নিষ্কলুষ নীলাকাশ উপরে। মৃদুমন্দ ঢেউয়ে টানাহেঁচড়া চলছে ওর শরীরটা নিয়ে। কাছে-দূরে তাকাল রানা চোখ মিটমিট করে। তখনই খেয়াল হলো, ভাসছে ও ভাঙা একখানা রোটরব্লেড আঁকড়ে ধরে।
কীভাবে এল ও এখানে?
ঘোলাটে মগজটা জোড়া দিতে শুরু করল ছিন্ন স্মৃতির টুকরোগুলোকে।
অনেকটা দূরে বৃত্তাকারে ভাসছে পসাইডনের ভগ্নাবশেষ। ওখানেই সমুদ্রসমাধি হয়েছে জাহাজটার। বাতাস ও পানির কানাকানি ছাড়া নীরব শূন্যতা ত্রিসীমানা জুড়ে।
বর্তমান নয়, তরঙ্গের দোলায় দুলতে দুলতে ভাবতে লাগল রানা অতীত আর ভবিষ্যৎ নিয়ে। যদিও জানে না, কেন। হয়তো আগামীর দিকে তাকানোর অর্থ নেই কোনও। হয়তো এখানেই পরিসমাপ্তি ঘটবে মাসুদ রানা চৌধুরীর বর্ণময় জীবনের।
কিন্তু কোনভাবে যদি ডাঙায় পৌঁছুতে পারে?
জানে না রানা। জানে না কিছু।
মনে এল বন্ধুদের কথা। নিজেই ও বিপদের মধ্যে টেনে এনেছে ওদেরকে। আর সেটার মাশুল দিতে হয়েছে অসংখ্যজনের মত ওদেরও অকালে হারিয়ে।
তীক্ষ্ণ অনুশোচনার ছোরা বিধল রানার বুকে। বন্ধুদের এ অবস্থার জন্য কে দায়ী? ও নয়? এই সম্পূর্ণ প্ল্যানটা তো ওরই তৈরি। অথচ এখনও দিব্যি বেঁচে আছে ও নিজে!
নিঃসাড়ভাবে পড়ে রইল রানা ব্লেডটার উপর। শীত শীত করছে। কাঁটা দিয়ে উঠে খাড়া হয়ে গেল গায়ের রোমগুলো।
ওকে একা করে দিয়ে দূরের জঞ্জালগুলোর দিকে ডানা ভাসাল গাংচিল। যদি খাবার-টাবার থাকে ওদিকে
জানে না রানা, একা নয় ও।
‘রানা!’ শোনা গেল আবাহন।
বুকের মাঝে ছলাৎ করে উঠল রক্তের ঢেউ।
অচেনা নয় কণ্ঠটা! ভাসমান আবর্জনার ফাঁক দিয়ে এগোল ও রোটরব্লেডটা নিয়ে। উপুড় হয়ে শুয়ে দুই হাতে সাঁতার কাটছে ফ্রি-স্টাইলে।
উল্লসিত চিৎকার বেরিয়ে এল তিন দোসরকে দেখতে পেয়ে। খুশির ঠেলায় গতি বাড়িয়ে দিয়েছে সাঁতারের।
‘দেখেছ, বন্ধু, কী পেয়ে গেছি!’ যন্ত্রণা আর রক্তশূন্যতায় সাদা হয়ে আছে হার্ডির চেহারা। তার পরও হাসিটা এলইডি লাইটের আলোর মত উজ্জ্বল। ইনফ্লেটেবল বোটটার যাত্রী এখন তিন রত্ন।
‘আরেকজনের জায়গা হবে, মাঝি?’ কিছু যেন দলা পাকিয়ে গেছে রানার গলার মধ্যে।
সঙ্গে সঙ্গে আমন্ত্রণের হাত বাড়িয়ে দিল হুতোম পেঁচা। ‘ফাজলামো শুরু করেছে আউটবোর্ডটা,’ বিতৃষ্ণা ঝরাল নিজের গুরুকে বোটে তুলে নেয়ার পর।
‘আরে, নো চিন্তা… ডু ফুর্তি!’ এক গাল হাসল রানা। ‘আমি বাংলাদেশের পোলা না? এই গাঙ পারোইতে আমার লাগব বড় জোর তিন মিলিট!’ খুলে নিল ও নৌকার পাশে বাঁধা একমাত্র বৈঠাটা।
‘ছলাৎ’ আওয়াজে পানিতে পড়ল দাঁড়।
দিগন্তের ওপারে কোথাও, বহু দূরে, ওদের অপেক্ষায় রয়েছে এস্তোনিয়ার উপকূল।
…আর ভবিষ্যৎ।
***কাঠ আর গাছের বাকল চূর্ণবিচূর্ণ হয়ে উড়তে লাগল ওদের চারপাশে। বিশ্ববিখ্যাত ‘ম্যাট্রিক্স’ সিনেমাটার বাস্তব দৃশ্য যেন।
সেলেনাকে দু’হাতে জড়িয়ে ধরে বেঞ্চের ব্যাকরেস্টের উপর দিয়ে লাফ দিল রানা চিতাবাঘের মত। মাটিতে পড়েই নিজের শরীর দিয়ে আড়াল করল ওকে।
মুহূর্তের জন্য থেমে গেছে গুলিগালাচ। নিশানা ঠিক করে নিচ্ছে বোধ হয় আততায়ী। নৈঃশব্দ্য যেন ইলাস্টিকের মত টান টান হয়ে আছে।
তার পরই আরেক পশলা গুলি খুবলে তুলল ঘাস-মাটি । মাটির সোঁদা গন্ধ এল নাকে। বেঞ্চের নিচের দিকটা নিরাপদ থাকল না আর। কাস্ট-আয়ার্নের যে-পায়াটার সঙ্গে শরীর ঠেসে রেখেছে রানা, একটা বুলেট বিচ্ছিরি বাজনা বাজাল ওতে লেগে। তামায় মোড়ানো তপ্ত সীসেটা সিঁথি কাটল সেলেনার চুলের মাঝ দিয়ে, কয়েক মিলিমিটারের জন্য ছোঁয়নি খুলি।
ধুলোর ভিতর দিয়ে দূরের ঝোপের ফাঁকে অতি সাবধানী নড়াচড়া ধরা পড়ল রানার চোখে।
নিজেদের সুরক্ষিত রাখার মরিয়া চেষ্টার মধ্যেও শত্রুর শক্তি ও অবস্থান সম্বন্ধে আন্দাজ পাওয়ার চেষ্টা করছে মনের একটা অংশ।
শুটার : একাধিক
রেঞ্জ: নব্বই গজ।
নয় মিলিমিটার ক্যালিবারের সাবসোনিক অ্যামিউনিশন। সাউণ্ড মডারেটরের সঙ্গে সামঞ্জস্যপূর্ণ স্বয়ংক্রিয় অস্ত্র।
এয়ারগান হাতে স্থানীয় কোনও ছেলেছোকরা বেরোয়নি কাক-চড়ুই নিধন করতে! অতএব, বুলেটের ঘায়ে ছিন্নভিন্ন হওয়ার আগেই সরে যেতে হবে এই জায়গা থেকে।
কয়েক সেকেণ্ডেই দফা রফা অবস্থা হয়েছে বেঞ্চিটার। এক-একটা মুহূর্ত পেরোচ্ছে, আর দুর্বল থেকে দুর্বলতর হচ্ছে ওদের রক্ষাব্যূহ। কালের কশাঘাতে জর্জরিত কাঠের বুক বিদীর্ণ করছে গুলি, মাটিতে গুঁজছে মুখ, হিংস আঁচড় কাটছে গাছের গায়ে। ডানে আর বাঁয়ে, বাঁয়ে আর ডানে মুহুর্মুহু ছিটকে উঠছে মাটি।
গায়ে এসে লাগা পাথরকণাগুলো মনে করিয়ে দিল রানাকে পিছনের নিচু দেয়ালটার কথা। খালি হয়ে যাওয়া ম্যাগাজিন লোড করার জন্য গোলাগুলিতে বিরতি পড়তেই, স্প্রিঙের মত ঝটকা দিয়ে উঠে দাঁড়াল ও। হ্যাঁচকা টানে সেলেনাকে দাঁড় করিয়ে প্রায় ছুঁড়ে দিল দেয়ালের উপর দিয়ে। নিজেও ডাইভ দিল প্রায় সঙ্গে সঙ্গে।
ঘেসো ঢাল রয়েছে সাড়ে তিন ফুট উঁচু দেয়ালটার অন্য পাশে। নরম মাটিতে পড়েই উদ্যান সংলগ্ন সবুজ মাঠের দিকে গড়াতে শুরু করল দু’জনে।
রানাই উঠে দাঁড়াল প্রথমে। টলোমলো পায়ে সেলেনাকে সিধে হতে দেখে বিচলিত কণ্ঠে জানতে চাইল, ‘লেগেছে কোথাও?’
আপাতত থেমে গেছে গুলি। লাইন অভ ফায়ারের নিচে রয়েছে ওরা এ মুহূর্তে। তবে সেটা কতক্ষণের জন্য, বলার উপায় নেই।
‘মনে হয় না… কেমন দূরাগত কণ্ঠে জবাব দিল সেলেনা। আচমকা আক্রমণে হতবাক হয়ে গেছে বেচারি।
চটজলদি পরীক্ষা করল ওকে রানা। অভিজ্ঞতা থেকে জানা আছে ওর, মারাত্মকভাবে বুলেটবিদ্ধ হওয়ার পরও শকের কারণে কিছুক্ষণ টেরই পায় না অনেকে। কিন্তু সেলেনার একমাত্র ইনজুরি মনে হচ্ছে বাম ভ্রুর উপরের সামান্য কাটাটা। ছিটকে আসা কাঠের টুকরো চামড়া চিরেছে ওখানটায়।
‘নাহ, ঠিকই আছ তুমি!’ অনেকটা নিশ্চিন্ত বোধ করছে রানা এখন। ‘দাঁড়াও তো এখানে!’
তৃণাকীর্ণ ঢাল বেয়ে উপরে উঠল ও চার হাতপায়ে হামাগুড়ি দিয়ে। সন্তর্পণে মাথা জাগাল দেয়ালের উপর।
ঠিকই অনুমান করেছিল ও শুটারদের ব্যাপারে। সংখ্যায় দু’জন ওরা, দেখতে পাচ্ছে এখন। বেরিয়ে এসেছে ঝোপের আড়াল ছেড়ে। কমবয়সী গানম্যানের চুলের রং রুপালি। অপেক্ষাকৃত তাগড়া সে। অন্য দিকে, বয়স্ক লোকটা পাতলা- সাতলা ধরনের। দু’জনেই শক্তসমর্থ। হাতের আগ্নেয়াস্ত্ৰ লুকানোর চেষ্টা নেই কোনও। জনহীন উদ্যান পেরিয়ে লক্ষ্যের দিকে আসছে দৃঢ় পায়ে।
বেরেটা এমএক্সফোর স্টর্ম সাব-মেশিন গানের নধর কালো আউটলাইন চিনতে পারল রানা। পেশাদারদের প্রথম পছন্দ ওটা। অবশ্য কঠিন আছে এ জিনিস জোগাড় করা। তার কারণ, বেশির ভাগ দেশে পুরোপুরি অবৈধ এগুলো। খাঁটি যুদ্ধাস্ত্র বলা চলে এই অস্ত্রের মিলিটারি ভার্শনগুলোকে।
কারা এরা!?
অবকাশ নেই জবাব খোঁজার। তীরবেগে ছুটে আসছে দুই গানম্যান, এরই মাঝে পেরিয়ে এসেছে অর্ধেক পথ।
হড়কে মেয়েটার কাছে নেমে এল রানা।
‘আসছে ওরা!’ বলে উঠল জরুরি কণ্ঠে। ‘ভাগতে হবে, চলো!’
‘কোথায় পালাব, রানা?’ দম চাপল সেলেনা। হামলাটার আকস্মিকতা ও নির্দয়তা এখনও যেন হতবুদ্ধি করে রেখেছে ওকে। বিস্ফারিত চোখে চাইল চারপাশে।
খোলা মাঠ সামনে। লুকানোর লুকানোর মত কিচ্ছু নেই কাছেপিঠে। সবচেয়ে কাছের কাভারটা দু’শ’ গজ বা তারও বেশি দূরে। তপ্ত রোদে মরীচিকার মত কাঁপছে অসমাপ্ত হাউসিং এস্টেট।
সিদ্ধান্ত নিয়ে ফেলল রানা। ছুটবে ওদিকেই। একটাই চাওয়া: নয় ফুট উঁচু যে তারের জালের বেড়া দেখতে পাচ্ছে সাইটের চারদিকে, তালা দেয়া যেন না থাকে ওটায়।
শক্ত মুঠোয় সেলেনার হাত ধরল ও, ছুটতে শুরু করল দূরের পাকা দালানগুলোর দিকে।
দীর্ঘ আর ঘন হয়ে বেড়ে ওঠা ঘাসের কারণে ব্যাহত হচ্ছে ছোটা। একটা খন্দে হোঁচট খেয়ে পড়েই গেল সেলেনা। ওকে দাঁড়াতে সাহায্য করছে, পিছনে তাকিয়ে দেখতে পেল রানা, দেয়ালে চড়ে বসেছে দুই যমদূত। মাঠের মাঝে শিকার দুটোকে দেখতে পেয়েই লাফ দিয়ে নেমে শুরু করল ধাওয়া।
টান দিল রানা সেলেনার হাত ধরে। ‘রান, সেলেনা, রান!’
সাইলেন্সার ফিট করা সাব-মেশিন গান জ্যান্ত হয়ে উঠল ওদের পিছনে। উড়তে লাগল ধুলো আর ঘাসের কুচি।
একটা ব্যাপারে নিশ্চিত হয়ে গেল রানা–জখম বা কানা- খোঁড়া করার ট্রেইনিং দেয়া হয়নি এদের—এরা জানে কেবল জানে খতম করতে।
হাত ছেড়ে দিল ও সেলেনার।
‘দৌড়াও এঁকেবেঁকে!’ নির্দেশ দিল ওকে।
রানার দিকে চকিতে চাইল মেয়েটা, পরক্ষণেই শুরু করল দৌড়। রোডরানারের মত ঘাস ভেদ করে ছুট দিয়েছে রানা। লেজে আগুন ধরেছে যেন। ক্ষণে ক্ষণে দিক পরিবর্তন করছে। যেন একটা খরগোস, এঁকেবেঁকে এড়ানোর চেষ্টা করছে ধাওয়াকারী কুকুর। মরিয়া প্রচেষ্টা যাকে বলে। এই রেঞ্জ থেকে এভাবে ছুটন্ত টার্গেটে হিট করা কঠিন হয়ে দাঁড়াবে ঘাতকদের জন্য। একটাই সমস্যা। পশ্চাদ্ধাবনকারী- দের তুলনায় বেশি পথ পাড়ি দিতে হচ্ছে এর ফলে।
দ্রুত কাছিয়ে আসছে তারের বেড়া। বেড়ার খুঁটিতে লাগানো সাইনের লেখাগুলো স্পষ্ট হলো ওদের কাছে:
কনস্ট্রাকশন সাইট
বিপজ্জনক। দূরে থাকুন!
তারের ওদিকে রয়েছে ন্যাড়া ব্লকের দালানকোঠা, কনস্ট্রাকশন লিফট, সিমেন্ট মিক্সার, বিল্ডিং ক্রুদের জন্য পোর্টাকেবিন, আর অসংখ্য বালির ঢিবি।
ফটকে জড়ানো জগদ্দল শেকল আর প্যাডলক চোখে পড়তেই চোয়াল শক্ত হয়ে এল রানার। কেমন এক অব্যক্ত অসহায়তা জন্ম নিল বুকের ভিতর।
পিছনে চাইল সে এক নজর। কয়েক সেকেণ্ডের মধ্যেই রেঞ্জের মাঝে পেয়ে যাবে ওদের গানম্যানরা।
‘বেড়া বেয়ে উঠে যাও!’ বলল রানা।
বিনা দ্বিধায় জালের বুনুনির ফাঁকে আঙুল আটকে মাকড়সার মত বেড়া বাইতে শুরু করে দিল সেলেনা। জালের মাথায় পৌঁছে একটা পা প্রথমে উঠিয়ে দিল উপরে, ফেন্সের ভিতরদিকে পা-টা আটকে এর পর ওঠাল আরেক পা। বিকারগ্রস্তের মত হুড়োহুড়ি করে আধাআধি নেমেই ছেড়ে দিল বেড়া।
মৃদু ‘থপ’ শব্দে পা জোড়া পড়ল মাটিতে।
রানাও আসছে ওর পিছন পিছন। বোর্ডে সাঁটানো চাঁদমারির মত লেপটে রয়েছে বেড়ার সঙ্গে। খালি মনে হচ্ছে, এই বুঝি গুলি এসে বিঁধল পিঠে।
কানে এল বুলেটের চাপা আওয়াজ। বাম হাতের ইঞ্চি কয়েক দূরে ইস্পাতের ফেন্সপোস্টে ফুলকি ওড়াল গুলিটা।
ফেন্সের উপর দিয়ে লাফ দিল রানা। প্যারান্টারদের কায়দায় জমি স্পর্শ করল অন্য পাশে নেমে। একটা ডিগবাজি খেয়েই লাফিয়ে সিধে হলো, মুহূর্তেই ছুটতে শুরু করেছে আবার।
গায়ে গায়ে লেগে থাকা গোটা কতক দালানের নির্মাণকাজ শেষ দিকে প্রায়, চারদিকে মাচা বাঁধা। বাকিগুলো রয়েছে নির্মাণের প্রাথমিক পর্যায়ে—মাত্র কয়েক ফুট দেয়াল তোলা হয়েছে।
সবচেয়ে কাছের দালানটার কাছে প্রায় পৌঁছে গেছে সেলেনা। ছাতবিহীন একটা কোঠা ওটা, জানালা-দরজার জায়গায় খালি ফোকর।
আবার গুলি হলো পিছনে। পা আঁকড়ে ধরে ল্যাংচাতে ল্যাংচাতে বিল্ডিঙের ভিতর প্রবেশ করছে মেয়েটা, ধুলো আর ইটের কণা ছিটকে উঠল ডান দিকের দেয়াল থেকে।
যে-কোনও মুহূর্তে বুলেটের তপ্ত ছোবল খাওয়ার শঙ্কা নিয়ে ওর পিছনে ছুটে আসছে রানা।
আশঙ্কা অমূলক ওর। অক্ষত পিঠেই সেঁধোতে পারল দরজাপথে।
দালানের মধ্যে আত্মগোপন করেই দরজার পাশের দেয়ালে ঠেস দিয়েছে সেলেনা। হাপরের মত শব্দ করে শ্বাস ফেলতে ফেলতে বিপন্ন দৃষ্টিতে রানার দিকে তাকাল।
‘বলেছিলাম না তোমাকে?’ তড়পে উঠল শ্বাসের ফাঁকে। ‘খুব তো মহব্বত দেখালে পুলিসের প্রতি। এখন? এখন কী বলবে? সিরিয়াল কিলার, না? এখন বিশ্বাস হলো তো আমার কথা?’
‘পায়ে কী হয়েছে তোমার?’ হজমি ছাড়াই বিদ্রূপগুলো হজম করে ফেলেছে রানা।
‘উপর থেকে লাফ দিতে গিয়ে মচকে গেছে গোড়ালি। চলতে পারব, চিন্তা কোরো না।’ বলেই ব্যথায় মুখ কোঁচকাল মেয়েটা। ‘অত বেশি সিরিয়াস কিছু নয়।’
সেলেনার পায়ের উপর ঝুঁকে পড়ল রানা। কয়েক ইঞ্চি টেনে তুলল ফেডেড নীল জিনসের ডান পায়ের কাপড়। বেরিয়ে পড়ল নির্লোম ত্বক।
দুশ্চিন্তা করার মত খারাপ কিছু চোখে পড়ল না ওর—না কোথাও ফুলেছে, না হয়েছে রঙের হেরফের।
‘বাঁচবে তুমি,’ মত দিল টিভির স্বাস্থ্য বিষয়ক অনুষ্ঠানে উপস্থিত হওয়া বিশেষজ্ঞের মত।
‘মজা নিচ্ছ, রানা? তা-ও আবার এরকম সময়ে!’ উৎকণ্ঠায় কাঁদো কাঁদো হয়ে গেল চেহারাটা। ‘কী করব আমরা?’
ঝড়ের গতিতে কাজ করে চলেছে রানার ক্ষুরধার মগজ। কঠোর প্রশিক্ষণ আর অঢেল অভিজ্ঞতার কারণে এন্তার ছুটোছুটির মাঝেও পূর্ণ নিয়ন্ত্রণ রয়েছে ওর মনের উপর। এমনকী শিরায় শিরায় অ্যাড্রেনালিনের বাঁধ ভাঙা প্রবাহ সত্ত্বেও সব কিছু মনে হচ্ছে স্লো মোশনে চলছে।
ঝটিতি চলে গেল ও কাছের জানালাটার দিকে। কাঁচবিহীন ফোকর দিয়ে উঁকি দিল সাবধানে।
বেড়ার গেটের কাছে পৌঁছে গেছে দুই শুটার। একজন প্যাডলক বরাবর সই করল অস্ত্র। বুলেট আর তালার সংঘর্ষটা শোনাল নেহাইয়ের উপর কামারের হাতুড়ি পড়ার জোরদার আওয়াজের মত। তুবড়ে যাওয়া তালাটা ছিটকে পড়ল দূরে। সরসর করে খসে পড়ল বিচ্ছিন্ন শেকল।
প্রচণ্ড এক লাথি হাঁকিয়ে ফটক উন্মুক্ত করে দিল মৃত্যুর অপর প্রতিনিধি। শব্দ হলো— ঝনাৎ। ভিতরে প্রবেশ করল ওরা দীর্ঘ পদক্ষেপে।
‘এসে গেছে লোকগুলো,’ বলল রানা শান্ত কণ্ঠে।
‘হায়, যিশু!’ উচ্চারণ করতে গিয়ে কেঁপে গেল গলাটা। ‘কারা এরা, রানা?’
‘পরেও গবেষণা করা যাবে এ নিয়ে। এখনকার কাজ: সটকে পড়তে হবে এখান থেকে।’ নরম হলো দৃষ্টিটা। ‘দাঁড়াতে পারবে?’
‘পারব,’ বিনা দ্বিধায় জবাব দিল সেলেনা।
নিজের ঠোঁটে তর্জনী রেখে পিছন দরজার দিকে আঙুল নির্দেশ করল রানা। ফিসফিস করে বলল, ‘ওদিক দিয়ে।’
বেরিয়ে এল ওরা বাড়িটা থেকে। এগিয়ে চলল দালানঘেঁষা নিচু এক দেয়ালের ধার অনুসরণ করে। এর পর পাথরকুচি ছাওয়া চিলতে এক টুকরো জমিন পেরিয়ে চলল পরের বিল্ডিংটার উদ্দেশে।
ইংরেজি A আকৃতির চালা রয়েছে ওটার। ইতোমধ্যে উপরে তোলা হয়েছে কড়িবরগাগুলো, ঢেকে রাখা হয়েছে প্লাসটিকের আচ্ছাদন দিয়ে। মৃদু বাতাসে ফরফর আওয়াজ তুলছে নীলরঙা প্লাসটিক, সৃষ্টি করেছে ছায়ার নড়াচড়া।
এক কোনার আবছায়ার দিকে সেলেনাকে ঠেলে দিল রানা। নীরব অভিব্যক্তিতে বুঝিয়ে দিল: ‘ওখানেই থাকো।’
শব্দ না করে, দুলকি চালে চলে গেল এবার জানালার ফোকরের কাছে।
গজ তিরিশেক দূরে রয়েছে দুই সাব-মেশিন গানধারী, লম্বা লম্বা পা ফেলে অতিক্রম করছে সাইটটা। শিকারের সামান্যতম মুভমেন্টও যাতে চোখ না এড়ায়, চিলের দৃষ্টিতে নজর বুলাচ্ছে ইতিউতি। চেহারায় ইস্পাতের শীতলতা। কাঁধের উপর প্রস্তুত রয়েছে আগ্নেয়াস্ত্র।
সঙ্গীকে সঙ্কেত দিল বয়স্ক গানম্যান। মাথা নাড়ল রুপালিচুলো।
দালান আর কনস্ট্রাকশন মেশিনারির মাঝে আলাদা হয়ে গেল দু’জনে, চলে গেল রানার চোখের আড়ালে।
চট্ করে নিজের চারপাশটা দেখে নিল রানা; বুঝে নিল, কোথায় কী রয়েছে। ফ্রন্ট ডোর, ব্যাক ডোর, প্যাটিয়ো উইণ্ডো, গ্যারাজ এবং আরও কয়েকটা ওপেনিং রয়েছে শুটারদের প্রবেশের জন্য। কিন্তু সেই অনুপাতে লুকানোর জায়গা নেই বেশি।
প্রবল অস্বস্তির সঙ্গে ভাবতে বাধ্য হলো, ওই দু’জন যদি নিজেদের কাজে কুশলী হয়, সেক্ষেত্রে মোটেই নিরাপদ নয় ওরা দু’জন।‘রানা!’ ছায়ার ভিতর থেকে ভেসে এল ফিসফিসানি। উদ্বেগ ভরা দৃষ্টিতে চেয়ে রয়েছে সেলেনা। ‘কীভাবে ঠেকাবে ওদেরকে?’
‘এখনও জানি না,’ স্বীকার করল মাসুদ রানা।
‘কারাতের ক্লাসে শেখানো কৌশলগুলো ভালোই মনে আছে আমার,’ তেমনি ফিসফিসাল মেয়েটা। ‘প্রয়োজনে লড়তে পারব তোমার পাশে।
দেখা যাচ্ছে, অতর্কিত হামলার প্রাথমিক ধাক্কাটা সামলে নিয়েছে সেলেনা। এখন আত্মরক্ষার দৃঢ় প্রত্যয় প্রকাশ পাচ্ছে ওর কথায়।
কিন্তু আজ এ মুহূর্তে কারাতের চেয়েও বেশি কিছু দরকার দুই মৃত্যুদূতকে মোকাবেলার জন্য।
‘থাকো আপাতত ওখানেই,’ বলল রানা মৃদু কণ্ঠে। ‘খবরদার, ফাঁস করবে না নিজের উপস্থিতি!’
ঝট্ করে পাশে সরে এল ও জানালার কাছে কারও অস্তিত্ব টের পেয়ে।
কমবয়সী লোকটা জানালায় পাশ ফিরে দাঁড়িয়ে তির্যক দৃষ্টি নিক্ষেপ করল অন্ধকারাচ্ছন্ন দালানের মধ্যে, শিকারি পেঁচার মত ডানে-বাঁয়ে জরিপ করছে। জানেও না, সামনেই ছায়ার আড়াল নিয়ে স্থাণু হয়ে দাঁড়িয়ে ওর শিকার।
জানালার সামনে থেকে সরে সাবধানী পদশব্দ যতক্ষণ না মিলিয়ে গেল, নিঃশ্বাস বন্ধ করে প্রতীক্ষা করল রানা। সময়টা মনে হলো যন্ত্রণাদায়ক রকমের দীর্ঘ পায়ের আওয়াজ এবার কাছিয়ে আসছে দরজার দিকে।
সেলেনার অবস্থানের দিকে চকিত দৃষ্টি নিক্ষেপ করল রানা। আঁধার কোনায় ঠাহর করতে পারল ভীত চোখ জোড়ার আবছা চাঞ্চল্য।
আরও কিছু একটা ঘাপটি মেরে রয়েছে আবছায়ার মাঝে!
নিঃশব্দে এগিয়ে গেল ও লম্বা হাতলঅলা বেলচাটার দিকে। দেয়ালের সঙ্গে ঠেস দিয়ে রাখা ওটা।
কংক্রিটের মেঝেতে যাতে ঘষা না খায় বেলচার ধারাল প্রান্ত, সেদিকটায় সতর্ক রয়েছে রানা। শক্ত মুঠোয় দু’হাতে তুলে নিল জিনিসটা। শুকনো সিমেন্টের কারণে খসখসে হয়ে আছে কাঠের হাতল।
দরজায় উদয় হলো অবয়বটা। কাঁধে অস্ত্র নিয়ে আগে বাড়ল এক কদম, ওখানেই দাঁড়িয়ে থেকে সামান্য কাত করল ঘাড়। ছায়ামূর্তির মত দেখাচ্ছে তাকে বাইরের উজ্জ্বল রোদের বিপরীতে। সূক্ষ্মতম আওয়াজ শোনার আশায় সমস্ত ইন্দ্রিয়ের ক্ষমতা একত্রীভূত হয়েছে শ্রবণেন্দ্রিয়ে এসে। ভিতরের স্বল্প আলোয় সইয়ে নেয়ার চেষ্টা করছে দৃষ্টি।
না রানা, না সেলেনা – কেউই নড়ল না দালানের অভ্যন্তরে। বিম ঢাকা দেয়া প্লাসটিক শিটের মৃদু ফরফরানি ছাড়া আর কোনও শব্দ নেই।
আরও এক পা এগোল মানুষটা সন্তর্পণে। দৃষ্টি তীক্ষ্ণ। তার পর আরেক কদম।
অবিশ্বাস্য দ্রুততায় বাতাস চিরল বেলচার ফলা। প্রতিক্রিয়ার সময় বা সুযোগ পেল না আগ্নেয়াস্ত্রধারী।
ধারাল কিনারা দিয়ে যদি আঘাত করত রানা, ছুরির পোঁচে সেদ্ধ ডিম কেটে নেয়ার মত দু’ভাগ হয়ে যেত হিটম্যানের খুলি। বদলে ‘ঘটাং’ অনুনাদ তুলে নাকের ব্রিজে আছড়ে পড়ল বেলচার চ্যাপ্টা দিকটা। হাত থেকে ছুটে গিয়ে মেঝেতে গড়িয়ে গেল এমএক্সফোর। পরমুহূর্তে দড়াম করে মেঝেতে পড়ল ওটার মালিক!
কুঠারের মত অস্ত্রটা দু’হাতে মুঠো করে ধরে লোকটার উপর ঝুঁকে দাঁড়াল রানা। অসংলগ্নভাবে গোঙাচ্ছে বেচারা। রক্তে ভেসে যাচ্ছে মুখটা। কপালের পাশে নিষ্ঠুর একটা লাথি খেয়ে ঝপ্ করে আঁধার নেমে এল অর্ধচেতন লোকটার চারপাশে।
সাব-মেশিন গানটা কুড়িয়ে নিল রানা। স্থূলকায় অস্ত্রটার ব্যারেলের শেষ প্রান্তে বড়সড় এক সাউণ্ড সাপ্রেসর লাগানো। এখনও বারো রাউণ্ড গুলি রয়েছে পিস্তল গ্রিপ ম্যাগাজিনে, চেম্বারে আরও একটা।
আগ্নেয়াস্ত্রটা এক পাশে সরিয়ে রেখে ত্বরিত হাতে আততায়ীর পকেট চেক করল ও। মোবাইল, আইডি, ওয়ালেট—না, কিচ্ছু নেই। এমনকী নেই কোনও খুচরো পয়সাও। বেল্টের লেদার পকেটে শুধু গাড়ির ইগনিশন কি আর একখানা পাউচের মধ্যে বাড়তি দুটো তিরিশ রাউণ্ডের স্টিল ম্যাগাজিন পাওয়া গেল।
কখন জ্ঞান আসবে বাছাধনের, কখন তাকে জেরা করবে, সেই অনিশ্চয়তায় বসে থাকার উপায় নেই এখন; ফার্স্ট প্রায়োরিটি এ মুহূর্তে সেলেনার নিরাপত্তা।
চাবি আর ম্যাগাজিন দুটো নিজের প্যান্টের পকেটে ঢুকিয়ে ফেলল রানা। সাব-মেশিন গানটা তুলে নিয়ে অজ্ঞান শরীরটা টপকে আগে বাড়ল। দরজার কাছ থেকে আশপাশটা দেখে নিয়ে ইশারা করল মেয়েটাকে: চলো, বেরোই!
বিল্ডিং আর কনস্ট্রাকশন প্ল্যান্ট মেশিনারির চিপাচাপা দিয়ে চলেছে ওরা এঁকেবেঁকে। লক্ষ্য: বেড়ার ফটক।
বড় কঠিন কাজ। কিন্তু ভাগ্য সহায় থাকলে ফটক আর মাঠ পেরিয়ে ফের পৌঁছে যাবে ভক্সলের কাছে, দ্বিতীয়জন কিছু টের পাওয়ার আগেই। ভাগ্যিস, বেরেটাটা রয়েছে! ওটা যেন পুরানো দোস্ত রানার, অন্ধের যষ্টি হয়ে এসেছে বিপদের সময়ে।
কয়েক কদম করে এগিয়েই পিছনটা একবার দেখে নিচ্ছে ও। শত্রু আর সেলেনার খেয়াল রাখার জন্য। সামান্য খোঁড়াচ্ছে এখনও মেয়েটা, অদম্য মনোবলে চলেছে তবু রানার ছায়াসঙ্গী হয়ে।
চষা একটা অপরিচ্ছন্ন এলাকা অতিক্রম করল দু’জন। ভবিষ্যতে হয়তো বাগিচায় রূপ দেয়া হবে জায়গাটা। এর পর এগোল ভারা-বাঁধা দুই দালানের মধ্যবর্তী সঙ্কীর্ণ অলিপথ ধরে। বাঁয়ের বিল্ডিংটার কোণের কাছে আসতেই দৃষ্টিসীমায় এল শেকলভাঙা গেটটা। মাত্র তিরিশ গজ দূরে ওটা। মাঝে এক টুকরো খোলা জমিন।
অত্যন্ত সতর্কতায় কোনা থেকে একটা চোখ বের করল রানা। স্তূপ করে রাখা কংক্রিটের ব্লক দেখতে পাচ্ছে ও হাতের ডানে। এবার বাঁয়ে তাকিয়ে অর্ধনির্মিত দেয়াল এবং আরও কিছু ফাঁকা দালানের মাঝে ধরা পড়ল না কোনও ধরনের নড়াচড়া। পথ মনে হচ্ছে পরিষ্কার।
‘এসো,’ অভয় দিল ও সেলেনাকে।
আড়াল ছেড়ে এক কদম বেরোতেই বাঁ দিকের দালানের কোনা থেকে ছুটে এল একটা বুলেট। বাম ঊরুতে প্রচণ্ড আঘাত খেয়ে তাল হারিয়ে হুমড়ি খেয়ে পড়ার জোগাড় হলো রানার। পরমুহূর্তে কানে এল গুলির তীক্ষ্ণ শব্দ:
‘কড়াৎ!’
কী ঘটেছে টের পেয়ে চিৎকার করে উঠল সেলেনা: ‘কী হলো, রানা?’