সকালবেলা বাইরের কোনো লোক এলে দরজা খোলার দায়িত্ব আমার। দাদা এখন অবশ্য অফিসের কাজে দিল্লি গেছে, কিন্তু যখন কলকাতায় থাকেও, তখনও প্রতিদিন সকাল নটা পর্যন্ত নিজের বেডরুমের বাদশা। বিছানা থেকেই নামবে না, শুয়ে শুয়ে তিন-চার কাপ চা খাবে, নানা রকম হুকুম চালাবে আর খবরের কাগজখানা এমনভাবে মুখস্থ করবে যেন অফিসে গেলেই কেউ পড়া ধরবে তার দাদা কোনোদিন বাজারে যায় না, আলুর দাম বছরের কোন্ কোন্ সময় কমে কিংবা বাড়ে, সে খবর রাখে না। দুধ আনা, পাঁউরুটি আনা, এমনকি রান্নাঘরে দেশলাই ফুরিয়ে গেলে দৌড়ে গিয়ে কিনে নিয়ে আসা, এসব কাজ বোধহয় আমি ঠিক জন্মের পর থেকেই করে আসছি, দাদাকে কেউ কখনো অনুরোধ জানাতেও সাহস করে না। বৌদি ভোরবেলা ইস্কুলে চলে যায়। মা বাথরুম, রান্নাঘর আর পুজোর জায়গার মধ্যে কখন যে কোথায় থাকেন তার ঠিক নেই।
ডিমওয়ালা, জমাদার, চাঁদা চাইবার ছেলেরা, সাবানের সেল্সম্যান, ভোটের লোকজন, ধর্মীয় ভিখিরি, পুরোনো খবরের কাগজওয়ালা এরা যে-যখন এসে দরজায় ঠকঠক করবে, অমনি আমাকেই গিয়ে খুলতে হবে। অনেক সময় আমি জমাদারকে বলে ফেলি, এখন চাঁদা হবে না! ধর্মীয় ভিখিরিকে বলি, ডিম চাই না, ডিম চাই না। আর ভোটের লোকদের বলি, বাথরুম সাফ করোনি কেন?
দরজা খোলার পর এক সৌম্যদর্শন মাঝবয়েসী ভদ্রলোক একগাল হেসে, হাত জোড় করে বললেন, নমস্কার, নীলুবাবু, নমস্কার। সব খবর ভালো তো!
ভদ্রলোককে একটু চেনা চেনা মনে হলেও কোথায় দেখেছি মনে করতে পারছি না। নাম সম্পর্কে বিন্দুমাত্র ধারণা নেই। তবে ভদ্রলোকের ভাবভঙ্গি দেখে বোঝা গেল, একে দু’চার কথায় উড়িয়ে দেওয়া যাবে না, ভেতরে এনে বসাতে, হবে, উনি সে-রকমই আশা করছেন।
দরজার আধখানা খুলেছিলাম, এবার দু’পাল্লা খুলে, একটু সরে দাঁড়িয়ে আমি বললাম, আসুন, আসুন!
ভদ্রলোক ভেতরে পা দিয়ে চারদিকে মাথা ঘুরিয়ে দেখতে লাগলেন। দেওয়াল, প্লাগ পয়েন্ট, জানলা, শিলিং-এর কাছে ঝুল জমা, এই সব। আমি তাঁকে এনে বসালুম আমার ঘরে। আমাদের ফ্ল্যাটে আলাদা কোনো বসবার ঘর নেই। কিংবা বলা যেতে পারে, বসবার ঘরেরই এক পাশে আমি খাট পেতে শুই। দাদার বন্ধুরা এলে আমাকে বাড়ি ছেড়ে চলে যেতে হয়। আত্মীয়-স্বজনরা এলে আমি বাথরুমে সময় কাটাই।
চেয়ারে বসবার আগে ভদ্রলোক দেয়ালের একটা প্লাস্টার খসা জায়গায় দুটো টোকা দিলেন। ঝুরঝুর করে আরও একটু বালি খসে পড়ল। তিনি বেশ সন্তুষ্ট ভাবে মাথা নাড়লেন।
পায়ের ওপর পা তুলে বললেন, তারপর, কী খবর-টবর?
এখনো চিনতে পারছি না, তাই ভাসা ভাসা ভাবে বললুম, ভালো! বেশ ভালো!
ভদ্রলোক বললেন, বাঃ! আজকাল ভালো কথাটা প্রায় শোনাই যায় না। সবাই তো ভুরু কুঁচকে আছে। কাউকে যদি জিজ্ঞেস করা যায়, কেমন আছেন? অমনি একগাদা অভাব-অভিযোগ আর দুর্দশার ফিরিস্তি শোনাবে! কী, ঠিক কি না!
ভদ্রলোক আমার দিকে এমনভাবে তাকালেন, যেন আমাকে তাঁর সব কথা মেনে নিতেই হবে।
—আপনার দাদা আছেন? তাঁর সঙ্গে একটু দরকার ছিল!
এইবার সামান্য একটু ক্লু পাওয়া গেল। দাদার চেনা। ভদ্রলোক দাদার চেয়ে অনেক বড়, সুতরাং দাদার বন্ধু হতে পারেন না। অফিসের সহকর্মী? শ্বশুরবাড়ির কেউ?
–দাদা তো কলকাতার বাইরে। সোমবার ফিরবে!
—ও!
এ খবর শুনেও তাঁর বিশেষ ভাবান্তর হলো না। পকেট থেকে বার করলেন সোনালি রঙের সিগারেট কেস। সেটা খোলার পর একবার তাকালেন আমার দিকে। বোধহয় একবার ভাবলেন আমাকেও অফার করবেন কিনা। তারপর বোধহয় বুঝে গেলেন আমার মতন লোকের জন্য একটা দামী সিগারেট নষ্ট করার কোনো মানে হয় না, নিজে একটা তুলে ঠোটে গুঁজলেন। লাইটার দিয়ে জ্বেলে প্রথম এক মুখ ধোঁয়া ছেড়ে ওপরের দিক তাকিয়ে রইলেন কয়েক মুহূর্ত।
তারপর হঠাৎ জিজ্ঞেস করলেন, জানলার ধারে ওটা কি গাছ?
-কদম।
–বাঃ, বেশ বড় হয়েছে তো। এবার বর্ষায় ফুল এসেছিল?
এরপর আমার বলা উচিত, আপনি কে মশাই?
কিন্তু বলতে পারছি না। যদি বিশেষ চেনা কেউ হয়? বৌদির কোনো মাসতুতো দাদা-টাদা হলে তাঁকে না চেনাটা আমার অপরাধ বলে গণ্য হবে।
—আপনাকে কটার সময় অফিসে বেরুতে হয়, নীলুবাবু?
-আমার নিজের ব্যবসা, যখন খুশি গেলেই হয়!
–ও, আপনি আজকাল বিজনেস করছেন, বাঃ!
রবীন্দ্রনাথ নিজেকে ‘সাহিত্য ব্যবসায়ী’ বলেছেন। সেই অনুসারে আমিও আজকাল নিজেকে ‘ভ্রমণ ব্যবসায়ী’ বলতে শুরু করেছি। ভ্রমণটা বুঝি একটা কাজ না?
ভদ্রলোক আর কিছু জিজ্ঞেস করার আগেই মা আমাকে ডাকলেন বাইরে থেকে।
তা হলে নিশ্চয়ই গণ্যমান্য কেউই হবেন। মা চা খাওয়াতে চাইছেন। মা বললেন, অংশুবাবু নিজে থেকে এসেছেন কেন রে?—তা তো আমি জানি না।
–তোর দাদা তো চেক লিখে রেখে গেছে। তুই দিয়ে আসিসনি?
ওঃ হো, এই ব্যাপার! ইনি আমাদের বাড়িওয়ালা! প্রত্যেক মাসের পয়লা তারিখে দাদা একটা চেক লিখে দেয়, আমি হরীশ মুখার্জি রোডে ওঁদের বাড়িতে পৌঁছে দিয়ে আসি। সেখানে আমি অংশুবাবুকে কখনো দেখিনি। ওঁদের বাড়ির একতলায় একটা অফিস মতন আছে, চেকটা দিলেই একজন লোক রশিদ দিয়ে দেয়। বাড়িওয়ালার সঙ্গে দেখা করার কোনো প্রয়োজন হয় না।
বাড়িওয়ালা সম্পর্কে আমাদের পরিবারে প্রধান অভিযোগ, তিনি কক্ষনো আমাদের খোঁজখবর নিতে আসেন না। ছাদে জলের ট্যাঙ্ক ফুটো হয়ে একবার ছাদটা পুকুর হয়ে গিয়েছিল, তখনও বাড়িওয়ালার পক্ষ থেকে কেউ সাহায্য করতে. আসেনি।
আজ হঠাৎ সাতসকালে তিনি নিজে এসে উপস্থিত। আমি চেকটার কথা ভুলে গিয়েছিলুম, মোট পাঁচদিন দেরি হয়ে গেছে। লোকটা মহা কঞ্জুষ তো! দাদার ড্রয়ারে চেকটা পড়ে ছিল। সেটা নিয়ে এসে বিনীতভাবে বললাম, আমার খুব কাজ পড়ে গিয়েছিল, দিয়ে আসতে পারিনি, খুবই দুঃখিত, আপনাকে আসতে হলো।
অংশুবাবু উদারভাবে বললেন, না, না। তাতে কী হয়েছে! এমনিই এলাম খোঁজখবর নিতে। অনেকদিন তো আসা হয় না। আপনার মা কেমন আছেন?
—ভালোই আছেন। আপনি চা খাবেন?
—নাঃ। সকালে এক কাপ খাই, তার বেশি আমার সহ্য হয় না। আগে, মানে ভবানীপুরে নতুন বাড়িটা কেনার আগে, এই বাড়িটাতে আমরা নিজেরাই থাকতাম। এই যে এই ঘরটা, যেখানে এখন বসে আছি, এটা ছিল আমার পড়বার ঘর। কতদিন আসিনি এদিকে। এখন কি অবস্থা হয়েছে ঘরটার। ছাদ থেকে জল পড়ে?—তা পড়ে, বেশি বর্ষা হলে ঐ কোণটায় গামলা পেতে রাখতে হয়। আপনার চেকটা…
–থাক, থাক, ওটা আমার হাতে দেবার দরকার নেই।—আপনার বাড়িতে পৌঁছে দিয়ে আসতে হবে? ঠিক আছে, আজই দুপুরবেলা…
–না, না, প্রত্যেক মাসে আপনি কষ্ট করে অতদূরে যাবেন কেন? থাক না ভাবছি ও টাকাটা আর নেব না!
–আপনি ভাড়া নেবেন না?
–ঐ সামান্য টাকা, নেওয়াও যা, না নেওয়াও তা! আপনারা সজ্জন, ভদ্রলোক, আপনারা বিনা ভাড়াতেই থাকুন না! কোনো অসুবিধে নেই। থাকুন, থাকুন!
—কিন্তু মুস্কিল হচ্ছে কি, আমার দাদার মান-অপমান জ্ঞান বড্ড টনটনে।। দাদা তো বিনা ভাড়ায় থাকতে রাজি হবে না।
–দাদাকে জানাবেন না! টাকাটা আপনিও নিয়ে নিতে পারেন। নীলুবাবু, আপনি নতুন ব্যবসা করছেন, আপনার কাজে লেগে যেতে পারে। আপনার কী ব্যবসা?
—ভ্রমণ ব্যবসা!
—ভ্রমণ ব্যবসা? ওঃ হো, তার মানে ট্রাভেল এজেন্সি?
—এজেন্সিটা এখনো হয়নি। শুধু ট্রাভেল চলছে। কিন্তু অংশুবাবু, দাদা আপনার নামে চেক কাটবে। সে টাকা আমি ভাঙাবো কী করে?
—আমি ভাঙিয়ে দেব। কোনো চিন্তা নেই। দাদার কাছ থেকে চেকটা নিয়ে আপনি ছিঁড়ে ফেলবেন। আমি মাসে মাসে আপনাকে দুশো টাকা করে দিয়ে যাব!
—ভাড়ার রশিদ দেবেন?
–ভাড়া নেব না বলছি, অথচ রশিদ দেব, এ আবার কী অদ্ভুত কথা! ওটা যে বে-আইনি ব্যাপার হয়ে যায়। সত্যি কথা বলছি, আপনাদের কাছ থেকে ভাড়া নিতে আমার লজ্জা করে। কী দশা হয়েছে এ বাড়ির! ছাদ ফুটো, দেয়াল নোনা ধরা, জলের পাইপ নষ্ট হয়ে গেছে। এ রকম অবস্থায় আপনাদের রেখেছি, তার ওপরে আবার টাকা নেব? ছি ছি ছি! ছি ছি ছি, আমার কি বিবেক বলে কিছু নেই। অতটা চশমখোর আমি হতে পারি না। অথচ এখন এ বাড়ি সারানোর সাধ্যও আমার নেই। তাই তো বলছি, আপনারা বিনা ভাড়াতেই থাকুন।
–দাদা যে আমার কাছ থেকে ভাড়ার রশিদ দেখতে চাইবে? দাদার এসব কথা খুব মনে থাকে।
—আজ দিচ্ছি কাল দিচ্ছি বলে কাটিয়ে দেবেন। বলবেন, রশিদ হারিয়ে ফেলেছি। মাসে আপনি দুশো টাকা করে পাবেন, একটা কিছু বুদ্ধি বার করতে পারবেন না?
আমার চেয়ে দাদার বুদ্ধি অনেক বেশি। আচ্ছা অংশুবাবু, আমি আর একটা কথা শুনেছি। মাসের পর মাস ভাড়া না দিলে নাকি ভাড়াটেরা ডিফল্টার হয়ে যায়? তখন বাড়িওয়ালারা তাদের চট করে তুলে দিতে পারে।
-আরে রাম রাম! আমাকে সে-রকম লোক ভাবলেন? আপনার বাবাকে আমি চিনতাম। কত শ্রদ্ধা করতাম তাঁকে। আপনাদের সঙ্গে আমি সে-রকম ব্যবহার করতে পারি! মাসের পর মাস, তারপরের মাস, তার পরের মাসও আপনারা বিনা ভাড়ায় থাকুন না। আমি কিছু বলব না। আই প্রমিস। এইভাবে মাস ছয়েক কাটিয়ে দিন। তার মধ্যে অন্য জায়গায় একটা সুবিধে মতন বাড়ি খুঁজে বার করতে পারবেন না? ছ’মাসের আগে আমি টু শব্দও করব না, আমি আপনাকে ওয়ার্ড অফ অনার দিচ্ছি।! কী, নীলুবাবু, এটা খারাপ প্রস্তাব!
–না, না, আমার তো খুবই ভালো মনে হচ্ছে। ছ’মাস কি কম কথা? কিন্তু আমার দাদা গোঁয়ার ধরনের মানুষ। দাদা যদি মানতে না চায়? শুনেছি রেন্ট কন্ট্রোল বলে একটা ব্যাপার আছে। সেখানে নিয়মিত ভাড়ার টাকা জমা দিলে ভাড়াটেদের গায়ে আর কেউ হাত ছোঁয়াতে পারে না।
—দূর দূর, ওসব কত্ত পুরোনো ব্যাপার। আজকাল কেউ গ্রাহ্য করে না। অনেক বাড়িওয়ালা তখন জল বন্ধ করে দেয়, ইলেকট্রিক লাইন কেটে দেয়। ভাড়াটেদের উত্যক্ত করে মরে। সেসব বড় বিশ্রী ব্যাপার।
-অনেক ভাড়াটেও নাকি এমন গোঁয়ার হয় যে জল আলো বন্ধ করলে থানায় ডায়েরি করে। মামলা লাগিয়ে দেয়। সেই মামলা আট-দশ বছর চলে!
–সেসবেরও ওষুধ আছে, বুঝলেন নীলুবাবু। অনেক বাড়িওয়ালা তখন পাড়ার ছেলেদের হাত করে। দু’চারটে গুণ্ডা মতন ছেলেকে বশ করে বলে, লাগ ওদের পেছনে লাগ। পাড়ার ছেলেরা পেছনে লাগলে সে পাড়ায় আর কেউ বাস করতে পারে? তখন বাপ বাপ বলে পালায়।
—ভাড়াটেদেরও যদি দু’-একটি অল্পবয়েসী ছেলে থাকে, তখন পাড়ার ছেলেদের সঙ্গে তাদের ভাব থাকে। মনে করুন, পাড়ার ক্লাবে ভাড়াটেদের একটা ছেলে মেম্বার। বাড়িওয়ালা থাকে অন্য পাড়ায়। এখন সেই বাড়িওয়ালা ঝঞ্ঝাট করতে এলে ক্লাবের ছেলেরা ভাড়াটেদেরই মরাল সাপোর্ট দেবে না? নিশ্চয়ই দেবে!
—সে-রকম ক্লাব-ফ্লাব আজকাল নেই, বুঝলেন নীলুবাবু। সব পলিটিক্‌স। সব জায়গায় পলিটিক্‌সের আখড়া। বুদ্ধিমান বাড়িওয়ালা কী করে জানেন? গোটা দু’এক পলিটিক্যাল পার্টিকে মাসে-মাসে চাঁদা দেয়। মনে করুন একজন ল্যাণ্ডলৰ্ড দুটো পলিটিক্যাল পার্টিকে প্রতি মাসে পাঁচশো করে টাকা দিতে লাগল। ভাড়াটেরা অত টাকা দিতে পারবে? টাকার জোর থাকলে মরাল সাপোর্ট-ফাপোর্ট ওসব কিছু না।
আমি একটু চুপ করে গেলাম। আমাকে একেবারে জব্দ কর দিয়েছেন মনে করে অংশুবাবু বেশ তৃপ্তির সঙ্গে হাসতে লাগলেন।
আমি খানিকটা দমে গিয়ে মিনমিন করে বললাম, টাকা তো অনেক জায়গায় পাওয়া যায়, ব্যাঙ্কে গেলেই পাওয়া যায়, কিন্তু মরাল সাপোর্ট অত সহজে কেউ পায় না। টাকা দিয়ে মরাল সাপোর্ট কেনা যায় না!
অংশুবাবু এবার অট্টহাসি করে বললেন, ব্যাঙ্কে গেলেই টাকা পাওয়া যায়, হা-হা-হা-হা, এটা বেশ ভালো বলেছেন, হা-হা-হা, যে-কেউ ব্যাঙ্কে গেলেই টাকা পাবে? হা-হা-হা! আপনি আমার সঙ্গে বাজি ফেলবেন! টাকা দিয়ে পাড়ার ছেলেদের মরাল সাপোর্ট কেনা যায় কিনা দেখবেন?
আমার উত্তরের অপেক্ষা না করেই তিনি আবার সিগারেট কেসটা খুললেন। এবার আমার দিকে সেটা বাড়িয়ে দিয়ে বললেন, নিন!
আমিও বিনা দ্বিধায় একটা তুলে নিয়ে বললুম, আপনি তা হলে চা খাবেন না?
অংশুবাবু বললেন, নাঃ! আচ্ছা নীলুবাবু, আর একটু প্রশ্ন করি। সব ভাড়াটেই মনে করে, বাড়িওয়ালারা তাদের ওপর অত্যাচার করে। বাড়িওয়ালারা স্বার্থপর। তাই না? কিন্তু আপনি নিজে যদি বাড়িওয়ালা হতেন, তখন কী ভাবতেন?
—হতাম না।
—কী হতেন না?
–বাড়িওয়ালা হবার কোনো চান্স নেই আমাদের।
—মনে করুন না, হঠাৎ একটা বাড়ির মালিক হয়ে গেলেন।
—কী করে হবো? আমার ব্যবসা থেকে কোনোদিন কোনো লাভ হবার আশা নেই। দাদা আর বৌদি যা মাইনে পায়, তাতে কোনো রকমে সংসার খরচ চলে যায়। কিচ্ছু জমে না। বাড়ি হবে কী করে?
—হঠাৎ যদি একটা লটারির ফার্স্ট প্রাইজ পেয়ে যান!
—কিনি না!
—আহা, কল্পনা করতে দোষ কী? ধরে নিন না, কোনো রকমে একটা বাড়ির মালিক হয়ে গেলেন, তাতে দু’তিন ঘর ভাড়াটে …
—কল্পনাতেই যদি পোলাউ খেতে হয়, তাতে ঘি কম দেব কেন? সে-রকম যদি একটা বাড়ির মালিক হয়েই যাই, তা হলে ভাড়া দিতে যাব কোন দুঃখে? অনেক ঘর খালি পড়ে থাকবে। কোনোটা হবে লাইব্রেরি, কোনোটা হবে আড্ডার ঘর, কোনোটা হবে ঝগড়ার ঘর…
—আজকাল আর ওসব সম্ভব নয়, বুঝলেন। ফাঁকা ঘর ফেলে রাখলেই কেউ না কেউ এসে দখল করে নেবে। এবার আসল কথাটা শুনুন। কলকাতা শহরটা দিন দিন কী রকম বিচ্ছিরি হয়ে যাচ্ছে দেখছেন তো! এই রকম একটা তিনতলা বাড়ি, ভাঙাচোরা, রঙ করা হয়নি দশ বছর, এ-রকম বাড়ির জন্যই তো শহরটা আরও খারাপ দেখায়। এ বাড়ি সারাতে গেলে পুরো খোল-নলচে বদলে ফেলতে হবে।
–কেন, আমাদের তো বেশ চলে যাচ্ছে। বৃষ্টির সময় একটু জল পড়ে বটে, কিন্তু তাতে এমন কিছু অসুবিধে হয় না। এ রকম রঙ-চটা বাড়ি কলকাতায় হাজার হাজার রয়েছে।
—আহা, আগে শুনুন পুরোটা। হাজারটা বাড়ি থাকুক, কিন্তু আমার নিজের বাড়ি এ-রকমভাবে ফেলে রাখতে আমার লজ্জা করে। আপনাদেরও কষ্ট দিতে চাই না। পুরো বাড়ি সারাবার সামর্থ্য আমার নেই। তাই ঠিক করে ফেলেছি, এটা একেবারেই ভেঙে ফেলব। অনেকটা জমি আছে, এখানে একটা মাল্টিস্টোরিড বিল্ডিং দিব্যি হতে পারে। ভাবুন তো, এখানে একটা দশতলা বাড়ি উঠলে কত সুন্দর দেখাবে। পাড়াটার চেহারাই খুলে যাবে।
—এ তো খুব চমৎকার কথা! এতক্ষণ বলেননি কেন? আমার মা, দাদা—বউদি সবাই শুনলে খুব খুশি হবে! ভেঙে ফেলুন বাড়ি। দশতলা বিল্ডিং-এ অনেক ফ্ল্যাট হবে, তার মধ্যে একটা আমাদের দিতে চান, এই তো? আমাদের কিন্তু দক্ষিণ খোলা ফ্ল্যাট দিতে হবে, আমি আগে থেকেই বুক করে রাখছি।
মুখখানা করুণ করে একটা দীর্ঘশ্বাস ফেললেন অংশুবাবু। সিগারেটটা গুঁজে দিলেন অ্যাশট্রেতে।
তারপর বললেন, দিতাম, নিশ্চয়ই দিতাম। আপনাদের খুশি করতে কি আমার মন চায় না? আপনার বাবাকে আমি কত শ্রদ্ধা করতাম। আমি নিজে মাল্টিস্টোরিড বানালে আপনাদের একটা ফ্ল্যাট দিতাম। কিন্তু আমার অত টাকা কোথায়? একজন মাড়োয়ারি ভালো দর দিয়েছে। জমিটা সে চায়। আমার নিজের ব্যবসায়ে এখন খুব মন্দা চলছে, ক্যাশ টাকার খুব দরকার। তাই এই বাড়িটা আমাকে বেচতেই হবে।
–বেশ তো, সেই মাড়োয়ারিকে বলবেন আমাদের একটা ফ্ল্যাট দিতে।
–ঐ তো আর একটা মুস্কিল। সে কোনো পুরোনো ভাড়াটের ঝামেলা রাখতে চায় না। সে খালি বাড়ির পজেশান চায়। সে এখানে লাক্সারি ফ্ল্যাট বানাবে, অনেক টাকা দাম, আপনাদের মতন লোক সেখানে থাকতে পারবেন না। আপনাদের উঠে যেতেই হচ্ছে, নীলুবাবু!
-আমরা যাব কোথায়? এখন বাড়ি ভাড়াই পাওয়া যায় না। যা পাওয়া যায়, তার অসম্ভব ভাড়া।
—ব্যারাকপুরে চলে যান না। কিংবা এদিকের সোনারপুরে। কিংবা হাওড়া লাইনের বেগমপুরে। ওসব জায়গা এখনো বেশ ফাঁকা আছে। অনেক গাছপালা। কলকাতায় কি আর মানুষ থাকতে পারে? ছ্যা ছ্যা ছ্যা! রাস্তাঘাটের কী অবস্থা! নরককুণ্ড একেবারে! ট্রাম-বাসে যেতে গেলে মানুষগুলোকে জন্তু হয়ে যেতে হয়! কেন শুধু শুধু এই ঘিঞ্জির মধ্যে থাকতে যাবেন? মফস্বলে যান, টাটকা বাতাসে নিঃশ্বাস নেবেন, কোনো পলিউশান নেই। ফ্রেশ মাছ, তরি-তরকারি পাবেন।
—কলকাতা যদি এতই খারাপ জায়গা হয়, আর মফস্বল সব স্বর্গ, তা হলে আপনারা যাচ্ছেন না কেন সেখানে?
–আমাদের কি যাওয়ার উপায় আছে! বিষয়-সম্পত্তির এত ঝামেলা!
—তার মানে বাড়িগুলো সব বেচে দিচ্ছেন মাড়োয়ারিদের আর আমাদের মতন মধ্যবিত্তদের তাড়িয়ে দিতে চান মফস্বলে, এই তো?
—আমি তাড়াবার কে বলুন! সবই নিয়তি, সবই ভাগ্য! এতকাল তো কম ভাড়ায় এই বাড়িতে দিব্যি আরামসে রইলেন, আমি কিছু বলেছি! এখন আমার সাধ্যে কুলোচ্ছে না। বাড়িটা বেচতেই হবে। মাড়োয়ারিরা ভালো দাম দেয়, তাদেরই বেচব, এ তো সোজা কথা! এর মধ্যে অন্যায্য কী আছে, বলুন?
-কিন্তু আমার দাদা বোধহয় এই সোজা কথাটা বুঝতে চাইবে না। বড্ড গোঁয়ার!
–এর মধ্যে গোঁয়ার্তুমির চান্স কোথায়? আমি বাড়ি বিক্রি করব ঠিক করে ফেলেছি। মাড়োয়ারি প্রমোটার নতুন মাল্টিস্টোরিড বানাবার আগে এটা ভেঙে ফেলবে। তা হলে আপনারা থাকবেন কী করে?
—আমরা যদি ছেড়ে না যাই, তা-ও ভাঙবে?
—একতলার দোকানঘরগুলো ছাড়তে রাজি হয়েছে। তাদের সঙ্গে ব্যবস্থা হয়ে গেছে। দোতলার ভাড়াটেরা সল্টলেকে নিজস্ব বাড়ি করে উঠে গেছে, তা জানেন নিশ্চয়ই? সুতরাং একতলা আর দোতলা ভাঙতে কোনো অসুবিধে নেই। তারপরেও আপনারা তিনতলায় থাকবেন?
—হ্যাঁ থেকে যাব। কোনো অসুবিধে নেই। তখন আমরা হাসন রাজার গান গাইব!
–কার গান?
-হাসন রাজার গান শোনেননি? ‘কী ঘর বানাইনু আমি শূন্যের মাঝার, লোকে বলে, বলে রে, ঘর-বাড়ি ভালা না আমার।’
কটাস করে সিগারেট কেসটা বন্ধ করলেন অংশুবাবু। শক্ত করলেন চোয়াল। চোখ দুটি ডাক্তারদের সরু টর্চের মতন আমার চোখের দিকে ঘুরিয়ে বললেন, আপনি এখনো ছেলেমানুষ রয়ে গেছেন, নীলুবাবু! এসব ঠাট্টা-ইয়ার্কির ব্যাপার নয়। এ বাড়ি আপনাদের ছাড়তেই হবে। এ নিয়ে কোনো তিক্ততার সৃষ্টি হোক আমি চাই না!
আমি সঙ্গে সঙ্গে বললাম, আমিও চাই না! তিক্ততা? এঃ! কোনোরকম তেতো জিনিসই আমি একদম পছন্দ করি না।
এই সময় সিঁড়ি দিয়ে দুপদাপ শব্দ করে উঠে এল একটি কিশোরী মেয়ে। হলুদ স্কার্ট পরা। ভেজানো দরজা ঠেলে সে ঢুকে পড়ল একটা হলুদ ঝড়ের মতন। মুমু!
আমার সামনে এসে কোমরে হাত দিয়ে দাঁড়িয়ে সে বলল, অ্যাই ব্লু। পাজি, মিথ্যেবাদী! আমাকে যে কালকে শরদিন্দু রচনাবলী পৌঁছে দেবার কথা ছিল, তার কী হলো?
সুনীল গঙ্গে’পাধ্যায়ের লেখা একখানা বই আমার গায়ে ছুঁড়ে মেরে বলল, এই বইখানা আমি পড়ব না।! বাজে, পচা, মাথামুণ্ডু নেই। এই লেখকটা লিখতেই জানে না। শরদিন্দু কোথায়?
তারপর হঠাৎ অংশুবাবুর দিকে চোখ পড়তেই সে অবাক হয়ে বলল, একী! জ্যাঠামণি, তুমি এখানে?
অংশুবাবুর মুখখানা এর মধ্যে কোমল হয়ে গেছে। চোখ দিয়ে ঝরে পড়ছে স্নেহ। তিনি বললেন, মামণি, এটা তো আমারই বাড়ি!
মুমু বলল, যাঃ তোমার বাড়ি কী করে হবে? এখানে তো নীলকাকারা থাকে। আমি বললাম, যে-যেখানে থাকে, সেটাই কি তার নিজের বাড়ি হয়! এই বাড়ির মালিক উনি। বোসো মুমু, দিচ্ছি বই।
মুমু আমার কাছে এসে চুল টেনে ধরে বলল, একদিন দেরি করেছ, তোমার ফাইন! আমাকে আইসক্রিম খাওয়াতে হবে!
অংশুবাবু যেন বেশ খানিকটা বিভ্রান্ত হয়ে একবার মুমুর দিকে, একবার আমার দিকে তাকাতে লাগলেন।ঊষাকোটি জঙ্গলের মধ্য দিয়ে একটা হাইওয়ে গেছে, সেটা আমার মাথায় ছিল। সকলের অলক্ষ্যে বাংলোর সামনের রাস্তাটা ধরে আমি এগিয়ে গেলাম। মনটা খুব খারাপ হয়ে গেছে। এ পৃথিবীর কিছুই আর ভালো লাগছে না।
মিনিট পনেরো পরে পাওয়া গেল বড় রাস্তা। মাঝে মাঝে দুটো একটা ট্রাক ও প্রাইভেট গাড়ি যাচ্ছে। এই রকম রাস্তায় গাড়ি থামিয়ে লিফ্ট নেবার অভিজ্ঞতা আমার ভালো আছে। ধৈর্য ধরে থাকতে হয়। অনেকেই থামে না। আমাদের দেশে হিচ হাইকিং চালু নেই। গুণ্ডা-বদমাশরা গাড়ি থামিয়ে লুটপাট করবে, এই ভয় পায় সবাই।
প্রীতম যদি কোনো কারণে খোঁজ করতে আসে, তাই এখানে দাঁড়ানো ঠিক নয়। আমি বড় রাস্তা ধরেও হনহন করে হেঁটে গেলাম অনেকটা। আজ বেশ গরম, হাওয়া বন্ধ, ঘাম ঝরছে দরদর করে।
একটা বেশ ফাঁকামতন জায়গা দেখে দাঁড়ালাম। গাড়িওয়ালাদের বোঝানো দরকার আমার কোনো দলবল নেই।
আট-দশখানা গাড়ি ও ট্রাক আমাকে পাত্তাই দিল না। আমার হাততোলা মূর্তির দিকে একবার তাকিয়েই ড্রাইভার মুখ ঘুরিয়ে নেয়। এদিকে শিগগিরই ডাকাতি—টাকাতি হয়েছে নাকি?
এবারে দ্বিতীয় টেকনিকটা কাজে লাগাতে হলো। আর প্রাইভেট গাড়ি নয়, ট্রাক দেখলেই রাস্তার ওপর অনেকটা এগিয়ে এসে হাতে একটা পাঁচ টাকার নোট নিয়ে নাড়তে লাগলাম।
তৃতীয় ট্রাকটা থামল। ড্রাইভার মুখ ঝুঁকিয়ে জিজ্ঞেস করল, কাঁহা?
আমি বললাম, সম্বলপুর।
সে বলল, পাঁচ রুপিয়ায় হবে না। দশ রুপিয়া।
ঠিক আছে, তাই সই। গরমের মধ্যে আর দাঁড়ানো যাচ্ছে না।
সম্বলপুর পৌঁছে আবার অন্য ট্রাকে হীরাকুদ। বাঁধ ও হ্রদ দেখব ঠিক করেছিলাম। দেখবই। দাদাকে রিপোর্ট দিতে হবে। দাদা খুঁটিনাটি জিজ্ঞেস করবে!
ফেরার পথে ট্রেনে চেপে আকস্মিকভাবে আর একটা আবিষ্কার করা গেল।
আমার উল্টোদিকের সহযাত্রী একটি ওড়িয়া সংবাদপত্র পাঠ করছেন। পেছনের পাতায় একটা তিন কলম ছবি। কয়েকজন মানুষ সার বেঁধে দাঁড়িয়ে আছে। তার মধ্যে একজন ম-বাবু!
ওড়িয়া অক্ষর আমি মোটামুটি পড়তে পারি। তবু নিশ্চিত হবার জন্য সহযাত্রী ভদ্রলোককে জিজ্ঞেস করলাম, দাদা। এই ছবির একজন লোক আমার চেনা। ক্যাপশানে কী লেখা আছে একটু বলবেন?
ভদ্রলোক বললেন, সম্বলপুরে একটা স্টেডিয়াম তৈরি হবে। তার ভিত্তি-প্রস্তর স্থাপন করতে এসেছিলেন এক মন্ত্রী। আপনি কোন্ লোকটিকে চেনেন? ডান দিক থেকে দ্বিতীয়? এর নাম ত্রিলোচন জৈন। ইনি স্টেডিয়ামটা বানাবার কন্ট্রাক্ট নিয়েছেন!
ত্রিলোচন জৈন! তপনদার মুখে এঁর নাম শুনেছি। কলকাতার বহু মাল্টিস্টোরিড বিল্ডিং-এর প্রোমোটার। ওড়িশাতেও এঁর যথেষ্ট আধিপত্য আছে দেখা যাচ্ছে। সেই জন্যই ঊষাকোটি জঙ্গলের ওই প্রহসন!
খানিকক্ষণ ঝিম মেরে বসে রইলাম!
ত্রিলোচন জৈনের সঙ্গে ওই শরবতের স্বাদের কি কোনো সম্পর্ক আছে? মুমুদের ক্লাবে প্রিসিলার দেওয়া শরবত আর এখানকারটা যে একই, তাতে কোনো সন্দেহ নেই। কিছু একটা ট্রাংকুলাইজার ধরনের জিনিস ওতে মেশানো থাকে, যাতে স্নায়ুর আরাম হয়, যুক্তিবোধ অনেকটা শিথিল হয়ে যায়। আমি নিজেও সেটা অনুভব করেছি।
ত্রিলোচন জৈন কি শংকর জৈনের কেউ হয়? জৈন খুব কমন পদবী, অনেকেরই হতে পারে। তবে, মুমু বলেছিল, ওদের ক্লাবের ওই ফ্ল্যাটটা শংকরের বাবা এমনিই ব্যবহার করতে দিয়েছে।
আমার মনে পড়ল, তাজ বেঙ্গলে শংকরের সঙ্গে সেই তর্কের কথা। শংকরের যুক্তি ছিল অনেক, আমাকে সে ধরাশায়ী করে দিয়েছিল প্রায়। কিন্তু ত্রিলোচন জৈন শংকরের বাবা-কাকা-জ্যাঠা কেউ একজন হতে বাধ্য। শংকর কি এসব জানে না?
আমার উচিত এই পুরো ব্যাপারটাই মাথা থেকে মুছে ফেলা।
এসব বিশ্রী ব্যাপারের মধ্যে নিজেকে জড়াবার কী দরকার? এরকম তো অনবরতই চলছে। একটা শুধু আমি নিজের চোখে দেখলাম। ত্রিলোচন জৈন যেমন অপরাধী, স্ত্রীর লোভের কাছে পরাজিত ক-বাবুও তার চেয়ে কিছু কম নন। ক—বাবুর পরিচয় জানা এমন কিছু শক্ত হবে না, কিন্তু আমি জানতে চাই না।
কলকাতায় ফিরে দুটো দিন চুপচাপ কাটালাম।
ঊষাকোটি জঙ্গলের বদলে আমার চলে যাওয়া উচিত ছিল দিকশূন্যপুরে। সেখানে আমাকে মানায়। আমি যোদ্ধা নই। আমি পলাতক। যারা বড় বড় বীর হিসেবে পরিচিত, যারা জননায়ক, তারাই এ ব্যবস্থা পাল্টাতে পারছে না, আমি তো কোন্ ছার।
পরের দিন মনে হলো, তপনদা-শিখা বৌদিরা কি সত্যই চলে গেল নাকি? একবার খোঁজ নেওয়া দরকার।
ও বাড়িতে গিয়ে দেখি, জিনিসপত্র বাঁধা-ছাঁদা হচ্ছে। সেখানে চন্দনদাও উপস্থিত।
আমি বিষণ্নভাবে জিজ্ঞেস করলাম, তপনদা, সত্যি তুমি কলকাতা ছেড়ে যাচ্ছ?
চন্দনদা বলল, যাবে না কেন? বম্বেতে ও অনেক ভালো অফার পেয়েছে। বাঙালিদের এই এক দোষ, কলকাতা ছেড়ে যেতে চায় না। আরে কলকাতায় কি ভালো চাকরির আর কোনো স্কোপ আছে? সব এখন বম্বে কিংবা দিল্লিতে! আমি বললাম, কেন, কলকাতায় আর বড় চাকরির স্কোপ নেই কেন? কলকাতা কি ছোট জায়গা!
তপনদা হেসে বলল, নীলু একটা মিলিয়ান ডলার প্রশ্ন করেছে। এর উত্তর সহজে দেওয়া যাবে না রে!
চন্দনদা ধমকের সুরে বলল, কলকাতা নষ্ট হয়েছে বাঙালিদের দোষে! বাঙালিরা লেথার্জিক, ঘরকুনো। অন্যের নিন্দে করে, নিজেদের উন্নতির চেষ্টা করে না। তপন, তুই বম্বেতে গিয়ে আস্তে আস্তে একটা ফ্ল্যাট কিনে ফেলিস। আমরাও গিয়ে থাকব মাঝে মাঝে!
তপনদা বলল, কলকাতায় পারলুম না। কিনতে হবে বম্বেতে! আমাদের এই বাড়িটা ভেঙে যে মাল্টিস্টোরিড হবে, তার এক একটা টু-বেডরুম অ্যাপার্টমেন্টের দামই হবে দশ লাখের ওপর। বম্বেতে এর ডাবল ছাড়া কম নয়। আমি একবার গিয়েছিলুম ত্রিলোচন জৈনের অফিসে, ইনস্টলমেন্টে পাওয়া যাবে কিনা খোঁজ নিতে। ওসব হবে না। ক্যাশ ডাউন। কটা বাঙালি দশ লাখ টাকা একসঙ্গে দিতে পারে বল তো? সব অবাঙালিরাই কিনবে!
চন্দনদা বলল, তবু বেশি দাম দিয়েও বম্বেতে কেনা অনেক ভালো। ওখানকার বাড়ি অনেক মজবুত হয়। আমি তো ফ্ল্যাটটা কিনে ঠকেছি। এর মধ্যেই সব কিছু নড়বড় করছে। এখানকার কোন বাড়ি কবে ভেঙে পড়বে তার কি কিছু ঠিক আছে? আরে, কলকাতায় একটা ভালো আর্কিটেকট পর্যন্ত নেই! আজকের কাগজেই একটা খবর দেখেছিস? কাঞ্চন সেনগুপ্তকে পুলিশ অ্যারেস্ট করেছে। আজকের ইংরিজি কাগজটা বার কর!
এসব বাড়ির আলোচনা আমার ভালো লাগছে না। আমি শিখা বৌদির সঙ্গে গল্প করবার জন্য উঠে পড়তে যাচ্ছিলাম, হঠাৎ কাঞ্চন সেনগুপ্ত নামটা আমার কানে খট করে লাগল। ইনিই কি ক-বাবু?
চন্দনদা কাগজটা টেনে নিয়ে বলল, এই দ্যাখ। টালিগঞ্জে সেই যে একটা বাড়ি মাস দু’-এক আগে ভেঙে পড়েছিল, তার জন্য সে বাড়ির প্রোমোটার আর এক লাখোটিয়াকে পুলিশ ধরেছিল। পরে জামিনে ছাড়া পেয়েছে অবশ্য। এখন জানা যাচ্ছে, প্রোমোটারদের কোনো দোষই নেই। ওরা করপোরেশানে বাড়ির যে প্ল্যান সাবমিট করে, সেটাতে এই কাঞ্চন সেনগুপ্ত খানিকটা মডিফিকেশন করেছিল। কয়েকটা পিলার বদলেছে, ফ্লোর পেশ বাড়িয়েছে। ওই কারণেই বাড়িটা ভেঙেছে, এটা প্রমাণিত হয়ে গেছে। লোকটা কিস্যু জানে না। অথবা ঘুষ খেয়েছে। প্ল্যানটায় ওর এক বছর আগেকার সই আছে।
তপনদা বলল, ইস্!
চন্দনদা বলল, এর পরেও তুই বাঙালিদের সাপোর্ট করবি?
তপনদা বলল, আমি কাঞ্চন সেনগুপ্তকে একটু একটু চিনি। খুব ভালো ইঞ্জিনিয়ার, আর সোজা ধরনের মানুষ বলেই তো জানতুম।
কাগজের পাঁচের পাতায় ছোট খবর। আগে আমার নজরে পড়েনি। কোনো ছবি নেই। কাঞ্চন সেনগুপ্তই যে ক-বাবু তা জোর দিয়ে বলা যায় না। আবার তপনদার বর্ণনা শুনে মনে হয় হতেও পারে। কিন্তু এই লাখোটিয়া কে? সেই লাখোটিয়া যদি প্রোমোটার হয়, তা হলে ত্রিলোচন জৈন ক-বাবুকে ঘুষ দিতে যাবে কেন? সব ব্যাপারটাই গুলিয়ে যাচ্ছে।
কিংবা লাখোটিয়া নামে লোকটি ত্রিলোচন জৈনের ডামি? ত্রিলোচন আড়াল থেকে কলকাঠি নাড়ে? সেই জন্যই শংকর জৈন তার বাবা-কাকাদের সব কীর্তি—কাহিনী জানে না?
বিকেলবেলা তপনদাদের হাওড়া স্টেশনে পৌঁছে দিয়ে এলাম।
কলকাতা শহরটাই ফাঁকা ফাঁকা লাগছে। বাজারে আর তপনদার সঙ্গে দেখা হবে না। তপনদার সম্পূর্ণ নিজস্ব ধরনের মজার কথা আর শুনতে পাব না। ট্রেন ছাড়ার সময় শিখা বৌদির চোখ ছলছল করছিল, তপনদা উদাসীন ভাব এঁকে রেখেছিল মুখে।
একবার কফি হাউসের দিকে ঘুরপাক দিতে গেলাম।
ভেতরে ঢুকেই প্রথম টেবিলটাতে বসে আছে প্রীতম। অন্য দু’জনের সঙ্গে। প্রীতমের সঙ্গে চোখাচোখি হতেই আমি ঘুরিয়ে নিলাম মুখ। ওর সঙ্গে সম্পর্ক শেষ। বসলাম অন্য একটা টেবিলে। আরও কেউ না কেউ এসে যাবেই। প্রথমেই উঠে এল প্রীতম। সে আগেই অর্ডার দিয়েছে, বেয়ারা নিয়ে এল দু’ প্লেট মাটন ওমলেট।
কথা না-বলাটা ছেলেমানুষের পর্যায়ে চলে যায়। আমি গম্ভীরভাবে বললাম, প্রীতম, এক্ষুনি যদি সরিয়ে না ফেলিস, তা হলে এই খাবারের প্লেটটা আমি ছুঁড়ে ফেলে দেব। তুই যদি টেবিল না ছাড়িস, তা হলে আমি কফি হাউসে আসাই ছেড়ে দেব। উঠে যাব এক্ষুনি।
প্রীতম বলল, তোর এত পরিবর্তন হলো কী করে রে, নীলু? আগে তো রাগ দু’ দিনের বেশি থাকত না। এবার পাঁচ-ছ’ দিন হয়ে গেল।
—এটা রাগের প্রশ্ন নয়। নীতির প্রশ্ন। তোর সার্কেল আর আমার সার্কেল আলাদা হয়ে গেছে।
—আমার কোনো সার্কেল নেই। প্রফেশানাল ফটোগ্রাফার হচ্ছে স্রোতের কচুরিপানা। যখন যেদিকে খুশি যায়। আর খাবারের ওপর কেউ রাগ করে? ঠাণ্ডা হয়ে যাচ্ছে, খেয়ে নে।
—আমি খাব না, প্রীতম। আমার ঘেন্না করছে।
—তুই পঞ্চাশ টাকা রেখে এসেছিলি। মনে কর না, এটা তোরই সেই টাকায়। বর্বরস্য ধনক্ষয়ম! না, না, তোর টাকাটা সেই সেন্সে বলছি না, বলছি যে, সম্বলপুরে তুই যা খেয়েছিস, সেটা আমার রোজগার করা টাকায়। আমি তোকে খাওয়াতে পারি না? তুই টাকা ফেরত দিলি কোন্ আক্কেলে? আমি টাকাটা রোজগার করেছি এক বর্বরের কাছ থেকে, সেটা আমার দোষ হতে পারে, কিন্তু খাবারের তো দোষ নেই।
—প্রীতম, তুই এখান থেকে উঠবি কি না!
–উঠতে পারি একটা শর্তে। যদি তুই আমার সঙ্গে আমার বাড়িতে যাস আমার মা তোকে ডেকেছে! সামহাউ আমার মা বোধহয় আমার চেয়েও তোকে বেশি পছন্দ করে। আমি ফিরে এসে মাকে বলেছিলাম, নীলুটা একা একা গোঁয়ারের মতন জঙ্গল থেকে চলে গেল। কী ভাবে ফিরল কে জানে! ব্যস, মা অমনি রেগে কাঁই। বলল, আমারই সব দোষ! নীলু অতি ভালো ছেলে, ভাজা মাছটি উল্টে খেতে জানে না! আমার মাকে তুই কী গুণ করেছিস রে, শালা!
—ঠিক আছে, আমি মাসিমার সঙ্গে দেখা করে আসব। তুই যখন বাড়িতে থাকবি না।
—তখন আমার নামে প্রাণ খুলে চুকলি কাটবি তো? লেট আস কমপ্রোমাইজ। তুই কি চাস বল তো? তোর ভালো ভালো কয়েকখানা ছবি তুলে দেব?
আমি কয়েক মুহূর্তে প্রীতমের মুখের দিকে তাকিয়ে রইলাম। প্রীতমটা ছিনে জোঁক, ও আমায় কিছুতেই ছাড়বে না। ওকে মারলেও যাবে না জানি। আমার মাথায় একটা চিন্তা এল!
আমি বললাম, তোকে ক্ষমা করতে পারি। এক নম্বর, তুই ঐ ধরনের নোংরা কাজ আর নিবি না। আর, তুই যে ওখানে ছবি তুলেছিস, তার দু’-একটা কপি আমাকে দিতে পারবি?
প্রীতম বলল, এক নম্বরটা ভেবে দেখব। দু’নম্বরটা পারব না।
–কেন?
—নেগেটিভ সুদ্ধু দিয়ে দিয়েছি। দু’খানা করে প্রিন্ট আর নেগেটিভ। সেই রকম কন্ট্রাক্ট ছিল।
—নিজের কাছে স্পেসিমেন রাখিসনি?
—এসব কেসে রাখতে নেই। কেন? তুই ছবি নিয়ে কী করবি? খবরের কাগজে দেওয়া চলবে না রে, নীলু। কথা দিয়েছি। এটা প্রফেশনাল এথিক্স।
—আমি খবরের কাগজে পাঠাব না। অন্য একটা পার্সোনাল দরকারে।
—তা হলে চেষ্টা করতে পারি। আমার নিজেরই তো ডার্করুম। নিজেই ডেভেলপ প্রিন্ট করি। সবকটা প্রিন্ট ভালো হয় না। সেরকম দু’-একটা থাকতে পারে।
—চল, এক্ষুনি যাব তোর বাড়িতে। দেখব সেগুলো।
প্রীতমের বাড়ি ঘুরে, মাসিমার আদর-যত্ন ভোগ করে বাড়ি ফিরলাম রাত দশটায়। নিজের ঘরের দরজা বন্ধ করে ছবিগুলো দেখতে লাগলাম।
তিনখানা প্রিন্ট পাওয়া গেছে। মোটামুটি ভালোই। তিনটেই হীরের সেট সমেত ত্রিলোচন জৈন। ক-বাবু ও তাঁর স্ত্রী। স্পষ্ট চেনা যায়।
ছবিগুলো নেবার সময় ভেবেছিলাম, এগুলো পাঠিয়ে দেব শংকর জৈনের কাছে। সেদিন হোটেলে সে আমাকে তর্কে হারিয়ে দিয়েছিল, এই ছবিগুলো হবে তার যথার্থ উত্তর।
আইনসঙ্গত ব্যবসা? বুদ্ধির জোর? আসলে একটা দুষ্ট পাপচক্র!
শংকরের মতন আধুনিক ছেলেরা হয়তো এসব থেকে মুক্ত। তারা লেখাপড়া শিখছে। অনেকে ব্রিলিয়ান্ট, আধুনিক চেতনাসম্পন্ন। তারা হয়তো তাদের বাবা—কাকাদের রীতিনীতিগুলো পাল্টে দেবে। কিন্তু এতদিন ওদের অনেকে কীভাবে চালাচ্ছে, তা জানবে না?
সকালবেলা আমার মত আবার বদলে গেল।
একটা গ্লানিতে ভরে গেল মন। ছবিগুলো ছিঁড়ে ফেলাই ভালো। কোনো সন্তানের কাছে তার বাবার পাপের কথা প্রকাশ করে দেওয়া কি উচিত? ছেলে যদি নিজে জানতে পারে তো আলাদা কথা, কিন্তু আমার পক্ষ থেকে এই ছবি পাঠানোও কি এক ধরনের নোংরামি নয়?
শংকরের প্রতি কি আমার কোনো ঈর্ষা আছে? সে অত্যন্ত সুদর্শন, সুপুরুষ। সব মেয়েরাই তাকে পছন্দ করে। ইচ্ছেমতন টাকা খরচ করতে পারে সে। আগাগোড়াই সুখী, নিশ্চিন্ত জীবন। সেটাতে একটা আঘাত দিয়ে আমি আনন্দ পেতে চাই?
ভাবতেই নিজের সম্পর্কে আমার একটা ধিক্কার জন্মাল। অন্যদের ছোট করে যারা নিজেদের অক্ষমতার প্রতিশোধ নিতে চায় তারা তো অতি নীচু ধরনের মানুষ।
নাঃ, এসব কিছু আমার দরকার নেই।
ওহে পলাতক নীললোহিত, একবার চলো না দিকশূন্যপুরে। কতদিন যাওনি সেখানে। কত দিন নীলা নাম্নী সেই নারী তোমাকে দেখা দেয়নি। চলো, চলো। আবার বাড়ি থেকে পালাবার একটা সুযোগ খুঁজতে হবে। দু’দিন পরেই সকালে মুমু এসে হাজির। তার গল্পের বই চাই।
মুমু অনেক খবর শোনাল।
এর মধ্যে ওদের ক্লাবটি ভেঙে যাবার উপক্রম। প্রিসিলার ওপর মুমু দারুণ চটে গেছে। প্রিসিলা নাকি এ ক্লাবের দুটি মেয়েকে একদিন একটা হোটেলে নিয়ে গিয়েছিল।
মুমু আমাকে জিজ্ঞেস করল, সেটা খুব খারাপ নয়? শুধু দুটো মেয়েকে ও হোটেলে নিয়ে যাবে কেন?
আমি বললাম, কী জানি কী ব্যাপার। তোকেও যেতে বলেছিল নাকি?
—ইস, বললেই আমি যেতাম নাকি? আমি আর মিলি ক্লাব ছেড়ে দিচ্ছি। লরাও আর যায় না। জানো, তো, লরা শংকরের বিয়ে ভেঙে যাচ্ছে?
–সে কি রে, কেন?
-লরার বাবাও রাজি নয়। শংকরের বাবাও তো রাজি নয়। দু’জনেই দু’জনের বাবাকে ভয় পায়। অথচ দু’জনেরই ইচ্ছে আছে। সাহস নেই।
—তুই হলে কী করতিস?
—আমি হলে বাবা-মায়ের কথা শুনতাম না। আমি অবশ্য বিয়ে-টিয়ে করবই না। বিয়ে মানেই তো ঝগড়া। দেখছি তো কত!
–তোকে আর পাকামি করতে হবে না। কে বলেছে, বিয়ে মানেই ঝগড়া?
—প্রথম দু’তিন বছর ভাব থাকে। তারপরেই ঝগড়া শুরু হয়। আমার বাবা—মাকেই দ্যাখো না।
—ওসব এমনি এমনি ঝগড়া। আজ আছে, কাল নেই। তুই বিয়ে করবি না, কী করবি তা হলে ভবিষ্যতে?
—বিজনেস করব। মস্ত বড় ফ্যাকট্টি বানাব। বাঙালিরা ব্যবসা করতে পারে না, সবাই বলে। আমি দেখিয়ে দেব! জানো ব্লু, সেদিন শংকরের সঙ্গে তোমার কথা হচ্ছিল আইসক্রিম খাওয়ার সময়। আমার খুব রাগ হচ্ছিল। বাঙালিদের সব দোষ, আর মাড়োয়ারিদের সব ভালো? মোটেই না। আমাদের স্কুলে রূপা নামে একটা মেয়ে আছে, তার বাবাটা খুব পাজি!
-অনেকে ভালোও আছে।
–থাকতে পারে। কিন্তু সব বাঙালিকে খারাপ বলবে কেন? ইয়ার্কি পেয়েছে নাকি?
কথা বলতে বলতে মুমু আমার বই ঘাঁটাঘাঁটি করছে। ওর জন্য শরদিন্দু বন্দ্যোপাধ্যায় গ্রন্থাবলীর পরের পার্ট আনা হয়নি ও তা শুনতে চাইছে না।
হঠাৎ একটা বইয়ের ফাঁকে সেই ছবি তিনটে বেরিয়ে পড়ল।
মুমু বলল, একী, তোমার কাছে শংকরের বাবার ছবি কেন?
ত্রিলোচনই যে শংকরের বাবা তা আমি প্রীতমের কাছে শুনে নিয়েছি। ও ঐ পরিবারের অনেক কিছু জানে। কাঞ্চন সেনগুপ্তও ক-বাবু। উনি ধরা পড়ে যাওয়ায় প্রীতম বেশ ঘাবড়ে গেছে। এতটা হবে সে ভাবেনি। এখন তার মধ্যেও বাঙালি সেন্টিমেন্ট খানিকটা কাজ করছে। কাঞ্চন সেনগুপ্তর মতন একজন মানুষকে ষড়যন্ত্র করে ফাঁসিয়ে দেওয়ার অপরাধে যে সে-ও কিছুটা অপরাধী, তা প্রীতম বুঝেছে।
মুমু জিজ্ঞেস করল, এই গয়নার বাক্সটা নিয়ে শংকরের বাবা কী করছে? ঘুষ দিচ্ছে বুঝি?
আজকালকার ছেলেমেয়েদের কিছু বলতে হয় না, ওরা অনেক কিছুই জেনে বসে আছে। আমি পনেরো বছর বয়েসে এরকম একটা ছবি দেখলে কি প্রথমেই এরকম একটা কথা ভাবতাম?
মুমু আবার জিজ্ঞেস করল, শংকরের বাবা অন্য লোকদের গয়না ঘুষ দেয় কেন?
আমি দু’দিকে মাথা নেড়ে বললাম, জানি না।
—হ্যাঁ তুমি জানো! বলো, ছবিগুলো তুমি রেখেছ কেন?
-এমনিই। একজন দিয়েছে দেখতে।
—লরার বাবাও লরাকে এই কথা বলেছিল। লরা মানতে চায়নি। এই ছবিগুলো আমি লরাকে দেখাব।
আমি হা-হা করে উঠে বাধা দিতে গেলেও মুমু আমাকে অবকাশ দিল না। ছবি কটা হাতে চেপে বুকে চেপে প্রথমে ঘরের মধ্যে কয়েক পাক ঘুরল। তারপর ছুটে বেরিয়ে গেল।
এর পর সাত দিনের মধ্যে ঘটে গেল বেশ কয়েকটা বড় ঘটনা। খবরের কাগজের হেড লাইন।
হয়তো ঐ ছবি তিনটিই দায়ী নয়। আরও অনেক কিছুর যোগাযোগ হয়েছে এক সঙ্গে। জৈন পরিবারে ভাঙন। বাবার বিরুদ্ধে ছেলের বিদ্রোহ। শংকর জৈন বাবার নামে বিবৃতি দিয়েছে। লাখোটিয়া নামে কেউ নেই, ত্রিলোচনই বেনামে টালিগঞ্জের ভাঙা বাড়ির প্রোমোটার। কাঞ্চন সেনগুপ্তের সই করা যে বাড়ির প্ল্যান পুলিসের হাতে পড়েছে, সেটা ডুপ্লিকেট। এ ছাড়া ত্রিলোচন জৈনের কুকীর্তির আরও বিবরণ।
ত্রিলোচন জৈন বিদেশে পালাতে গিয়েও ধরা পড়েছে এয়ারপোর্টে। তার সঙ্গে ছিল প্রিসিলা। ম্যাজিশিয়ান প্রিসিলা অতগুলো দরজা দেখিয়েছিল আমাকে, আজ সেও পালাতে পারল না কোনো দরজা দিয়ে।
শংকর জৈন নিজের বাড়ি থেকে বেরিয়ে এসে লরাকে বিয়ে করেছে। কোনো ধুমধাম হয়নি, সাধারণ রেজিস্ট্রি। শুধু খবরের কাগজের রিপোর্ট নয়, মুমুর কাছে প্রত্যক্ষদর্শীর বর্ণনাও শোনা গেল। যে অল্প কয়েকজন সেই বিয়ের সময় উপস্থিত ছিল, মুমু তাদের মধ্যে একজন।
আমি খালি ভাবছিলাম, এই সব খবর কি তপনদার চোখে পড়ছে না? চিঠি লিখে জানাতে হবে। ত্রিলোচন জৈনের জন্য বহু মধ্যবিত্ত পরিবার তছনছ হয়ে গেছে, তার নিজের পরিবারেও যদি ফাটল ধরে সেটাকে তো নিয়তির সুবিচারই বলা উচিত।
আমাকে কিছু করতে হয়নি বাবা! আমি দূরে দূরে আছি। পাছে কোনো রকম ঝঞ্ঝাটের মধ্যে জড়িয়ে পড়তে হয়, কোনো সাক্ষী-ফাক্ষি দিতে হয়, তাই কালই আমি দিকশূন্যপুরে চলে যাব।
শংকর জৈন যথার্থ সাহসের পরিচয় দিয়েছে। কলকাতা ছাড়ার আগে তাকে একবার অভিনন্দন জানিয়ে যেতে হবে।অনেক লোক থাকে, যারা সবরকম বিপদ-বাধার বিরুদ্ধে লড়ে যেতে পারে। কোনো সমস্যাকেই তারা সমাধানের অতীত বলে মনে করে না। আমার মোটেই তেমন মনের জোর নেই। কোনো রকম গণ্ডগোলের সম্ভাবনা দেখলেই আমার মধ্যে পালাই পালাই ভাব জেগে ওঠে। যারা বিপর্যয়ের মুখোমুখি সাহসের সঙ্গে দাঁড়ায়, তারা লড়াই করে বুদ্ধি কিংবা গায়ের জোরে। আমার বুদ্ধিও তেমন সূক্ষ্ম নয়, আর গায়ের জোরেও অনেকের সঙ্গেই পারব না।
চেনাশুনো লোকেরা যদি আমাকে পলায়নবাদী বলে, তা অস্বীকার করতে পারি না আমি। এই যে আমি যখন তখন দিকশূন্যপুরে চলে যাই, সেটা পালিয়ে যাওয়াই তো বটে। সাহসী, বীরপুরুষ, আদর্শবাদীদের আমি শ্রদ্ধা করি, তবে সমাজে আমার মতন দু’চারটে পলায়নবাদী থাকলেই বা ক্ষতি কী? কেউ কি মধ্যাহ্নে মাঠে গাছের ছায়ায় শুয়ে একা একা বাঁশি বাজাবে না?
আমাদের বাড়িওয়ালা অংশুবাবু হঠাৎ একটা ঝামেলা বাধিয়ে বসলেন। মা আড়াল থেকে শুনেছেন অনেকটা, বৌদি স্কুল থেকে ফেরামাত্র তাকে জানানো হয়েছে। তারপর চলতে লাগল বাড়িওয়ালা শ্রেণীর পরিবর্তন সম্পর্কে দীর্ঘ আলোচনা। মা বিয়ের পর কলকাতায় এসে দেখেছিলেন, অনেক বাড়িতে তখন ‘টু-লেট’ বোর্ড টাঙানো থাকত। বাড়িওয়ালারা তখন ডাকাডাকি করতেন ভাড়াটেদের। আমি আর বৌদি অবশ্য সেই স্বর্ণযুগ দেখিনি। আমরা তো ছোটবেলা থেকেই শুনছি ঠিকমতন বাড়ি ভাড়া পাওয়া অতি শক্ত ব্যাপার
এই অংশুবাবুর বাবার সঙ্গে আমার বাবার পরিচয় ছিল। তিনি নিজে খাতির করে বাবাকে এই ফ্ল্যাট দিয়েছিলেন। তিনি বলতেন, আমার বেশি টাকার দরকার নেই, আমি চাই সজ্জন, ভালোমানুষ থাকবে আমার বাড়িতে। তিনি নিজে অতিশয় ভদ্রলোক ছিলেন, মাঝে মাঝে এ বাড়িতে আসতেন মিষ্টির বাক্স হাতে নিয়ে। দু’ বছর অন্তর চুনকাম ও রঙ করাতেন, ভাড়াটেদের কোনো রকম অসুবিধে হলে সংস্কারের ব্যবস্থা করে দিতেন। বাড়িওয়ালা হিসেবে তিনি ছিলেন আদর্শ পুরুষ! তাঁর ছেলে অংশুবাবু এরকম! গত দশ বছরে এদিকে একবারও আসেননি, বাড়ি রঙ করাননি, শুধু ভাড়ার টাকা গুনে নেওয়া ছাড়া ভাড়াটেদের সঙ্গে আর কোনো মানবিক সম্পর্ক রাখেননি। এখন তিনি এককথায় বাড়িটা বিক্রি করে দিয়ে আমাদের তাড়িয়ে দিতে চান?
বাবা যখন প্রথম এই ফ্ল্যাটে এসেছিলেন, তখন এর ভাড়া ছিল দু’শো পঁচিশ। এখন বাড়তে বাড়তে সাড়ে ছ’শো হয়েছে। অংশুবাবুর মতে সেটা সামান্য টাকা, আমাদের মতে অনেক। যদিও স্বীকার করতেই হবে, এইরকম অতি সাধারণ ফ্ল্যাটেরও বাজার দর এখন যথেষ্ট বেশি, কিন্তু সে জন্য তো আমরা দায়ী নই!
অংশুবাবু শেষ পর্যন্ত চোখ রাঙিয়ে গেছেন। টাকাওয়ালা মানুষ, ওদের শক্তি বেশি। বাড়িটা যারা কিনবে, তাদের আরও অনেক গুণ বেশি টাকা। অর্থ মানেই ক্ষমতা। ওদের সঙ্গে আমরা কী করে পারব? পাড়ার ছেলেদের কথা তুলেছি বটে, কিন্তু সত্যি বলতে কী, পাড়ার ছেলেদের সঙ্গে আমার তেমন কিছু ভাব নেই। মুখ চেনা আছে, কখনো মিশিনি ভালো করে। কখনো ওদের সঙ্গে পুজোর চাঁদা তুলতে বেরোইনি, ওরা আমাকে পাত্তা দেবে কেন?
যদি মামলা মকদ্দমা করতে হয়, ওরে সর্বনাশ, আমি উকিলের বাড়ি ছোটাছুট করব? আমি? ওহে নীললোহিত, কোনো উকিলের বাড়িতে একগাদা মক্কেলের মধ্যে তুমি বসে আছ, সেই সময় তোমার চেহারাখানা কেমন দেখাচ্ছে, কল্পনা করো তো? তার চেয়ে এক দৌড়ে দিকশূন্যপুরে পালিয়ে যাওয়া অনেক ভালো। দিকশূন্যপুরের পাহাড়, গাছপালা, বন্দনাদি আমাকে হাতছানি দিয়ে ডাকছে।
কিন্তু দাদা ফেরা পর্যন্ত অপেক্ষা করতেই হবে।
এই বিপদের মধ্যে শুধু মা আর বৌদিকে ফেলে পালিয়ে যাওয়াটা বড্ড বাড়াবাড়ি হয়ে যাবে। ফিরে এলে আর আমাকে এ বাড়িতেই ঢুকতে দেবে না। কিংবা ফিরে এসে দেখব, এ বাড়ি ভাঙা হয়ে গেছে, দাদারা উঠে গেছে অন্য জায়গায়, সেই ঠিকানাও আমি জানব না। তখন আমায় ফ্যা ফ্যা করে ঘুরে বেড়াতে হবে রাস্তায় রাস্তায়।
মা বললেন, তোর এত লোকের সঙ্গে চেনাশুনো, কেউ একটু সাহায্য করতে পারে না?
আমি বললাম, এতে আবার কে সাহায্য করবে? এটা তো বাড়িওয়ালা—ভাড়াটের নিজস্ব ব্যাপার
মা আর একটু উষ্মার সঙ্গে বললেন, কেউ তো এতদিনেও তোকে একটা চাকরি জুটিয়ে দিতে পারল না!
আমি উঠে পড়লাম। এরপর আর এখানে থাকা চলে না। মাকে আমি কিছুতেই বোঝাতে পারি না যে আমি চাকরির কাঙাল নই। অনেকে চাকরির জন্য হন্যে হয়ে ঘুরেও কিছু জোটাতে পারে না। আর আমি চাকরি পেলেও নেব না! আমার যোগ্য চাকরি পৃথিবীতে আজও তৈরি হয়নি। ‘পৃথিবীতে নাহি কোনো বিশুদ্ধ চাকুরি’, এই লাইনটা আমি বারবার বিড়বিড় করি!
বছর দু’এক আগে সিঙ্গাপুর থেকে মেজোমামা এসে কী ঝামেলাতেই না ফেলেছিল। যারা বিদেশে থাকে, তাদের মাঝে মাঝে দেশের উপকার করার নেশা জেগে ওঠে। মেজোমামা আমাকে চাকরিতে জুতে দেবার জন্য বদ্ধপরিকর হয়েছিলেন। সেবারে খুন হতে হতে কোনোক্রমে বেঁচে গেছি।
রাস্তায় বেরিয়ে ঠিক করতে পারলাম না, কোথায় যাব।
আমার আড্ডা মারতে যাওয়ার জায়গার অভাব হয়নি কখনো। কফিহাউস যাওয়া যেতে পারে, নিরুপমদা কিংবা চন্দনদার বাড়িতে যখন তখন যাওয়া যায়, আজ ছুটির দিন। তপনদার বাড়িতে গেলে দুপুরে না খাইয়ে ছাড়বে না।
তবু এক-একদিন মনে হয়, পৃথিবীতে কোথাও আমার ঠাই নেই, সব জায়গাতেই আমি বেমানান। কেউ অপেক্ষা করে নেই আমার জন্য, কল্পনাতেও কোনো নারী আমার কাছে আসে না। সব কিছুই সুদূর।
একটা লাল রঙের গাড়ি একটু দূরে হঠাৎ ব্রেক কষে পিছিয়ে এল।
জানলা দিয়ে মুখ বার করে লালুদা একগাল হেসে জিজ্ঞেস করল, সেনসাস ডিপার্টমেন্টে কাজ পেলে নাকি হে? রাস্তায় দাঁড়িয়ে মানুষ গুনছো। ঠিক এই সময় লালুদার সঙ্গে সময় কাটাবার কোনো আগ্রহ জাগল না আমার। ভদ্রতা করে শুধু একটু হাসলাম।
লালুদা পাশের দরজাটা খুলে দিয়ে বলল, উঠে পড়ো, উঠে পড়ো!
—না লালুদা, আমি উল্টোদিকে যাব।
—তার মানে? হাত গুনতে শিখেছ নাকি? কী করে জানলে আমি কোন্ দিকে যাচ্ছি! তোমার মতে কোটা সোজা দিক?
–আমি যাব দক্ষিণেশ্বর!
—ভেরি গুড। আমি যাচ্ছি শেয়ালদায়, ওখান থেকে দক্ষিণেশ্বর কাছেই।
—শেয়ালদার কাছে দক্ষিণেশ্বর?
—শেয়ালদা থেকে ট্রেনে চাপবে। দক্ষিণেশ্বর যেতে কতক্ষণ লাগবে? ওঠো, ওঠো, পেছনের গাড়ি হর্ন দিচ্ছে।
আর আপত্তি করার সুযোগ পাওয়া গেল না। লালুদা স্টার্ট বন্ধ করেনি, আমি উঠে বসতেই হুস করে মোড় পার হয়ে গেল। তারপর ড্যাশবোর্ড খুলে বলল, সিগারেটের প্যাকেট আছে, নাও!
পরোপকারী লালুদা। নিজে সিগারেট খায় না, তবু প্যাকেট রাখে। বেলা এগারোটা থেকে বিকেল সাড়ে চারটে পর্যন্ত লালুদার পরোপকারের সময়। যে—সময় স্বামীরা অফিসে যায় সেই সময় লালুদা বিভিন্ন বাড়িতে ঘুরে ঘুরে বউদের অনেক সমস্যার সমাধান করে দেয়। কার বাড়িতে কাজের লোক নেই, কে গ্যাস পাচ্ছে না, কার টেলিফোন খারাপ, কার বাড়ির দেয়ালে উই লেগেছে, এসব শোনামাত্র লালুদা তৎপর হয়ে ওঠে। অধিকাংশ স্ত্রীদের মতে তাদের স্বামীরা অপদার্থ, সংসারের কোনো কাজ করে না। লালুদা তাদের পরিত্রাতা।
লালুদা আমার মুখের দিকে তাকিয়ে ক’মুহূর্ত কি যেন ভাবল। পরে জিজ্ঞেস করল, মোহিতলাল, তুমি এখন কলকাতায় আছ কিছুদিন, নাকি আবার কোথাও পালাবার মতলব করছ?
—আছি কিছুদিন। কেন বলুন তো?
–তোমার ওপর একটা কাজের ভার দিতে পারি? তুমি যখন ফ্রি আছ!
—কী কাজ বলুন তো?
—কাজটা তোমার বেশ পছন্দই হবে। ইয়াংম্যান, এটা হবে তোমার সঙ্গে কাজের সঙ্গে প্লেজার মেশানো ব্যাপার। তুমি একটা মেয়ে-ইস্কুলের সামনে ঘণ্টা খানেক দাঁড়িয়ে থাকবে। ছুটির সময় ফুটফুটে সুন্দর সব মেয়েরা বেরুবে। তুমি তাদের দিকে নজর রাখবে আর ফুকফুক করে সিগারেট টানবে। সিগারেটের খরচ আমিই দোবো!
—এটা কী ধরনের কাজ, লালুদা?
–কেন, এক ঘণ্টা ধরে মেয়ে দেখার কাজটা তোমার ভালো মনে হচ্ছে না?
—মেয়ে-দেখা নিশ্চয়ই খুব ভালো ব্যাপার। কিন্তু এটা কাজ হয় কী করে? আমি এই কাজটা করলে আপনার কী লাভ হবে, সেটাও তো জানা দরকার!
—হ্যাঁ। সেটা তুমি জানতে চাইবে, এটা খুব স্বাভাবিক। মোহিতলাল, তুমি আমাদের নিজেদের লোক, তোমাকে কনফিডেন্সে নিতে অসুবিধে নেই। আবার একটা সমস্যা হয়েছে পুপুকে নিয়ে।
—পুপু? পুপু কে?
–তুমি পুপুকে চেনো না? আরে আমাদের চন্দন আর নীপার মেয়ে।
—সে তো মুমু। আপনি পুপু বলছেন কেন?
—ঐ একই হলো। মুমু, মুমু, মুমু! হ্যাঁ ঠিক। আর ভুল হবে না।
—আর একটা কথা লালুদা, আপনি কি ঠিক জানেন, আমি কে? আমাকে অন্য কোনো লোক ভেবে কথা বলছেন না তো?
—তার মানে? তোমাকে চিনব না?
—এর আগে আপনি আমাকে ভুল করে নীলকান্ত, নীলমাধব, নীলকমল এরকম অনেক নাম ধরে ডেকেছেন। আজ হঠাৎ মোহিতলাল বলছেন কেন? এর মধ্য নীলটুকু পর্যন্ত নেই!
—ওঃ হো! তাই তো! তোমাকে আমি এত পছন্দ করি, কিন্তু তোমার নামটা কিছুতেই মনে রাখতে পারি না।। এক-একবার মনে আসে, আবার হারিয়ে যায়। এবার ফাইন্যালি বলে দাও, আর ভুল হবে না। কী নাম তোমার?
—নীললোহিত।
–এই জন্যই মনে থাকে না। এমন বিদঘুটে নাম জন্মে শুনিনি। কে রেখেছিল? এই নামের মানে কী?
—বাড়িতে বাংলা ডিক্সনারি নেই? ডিক্সনারি খুঁজে দেখে নেবেন।
—আমি বাংলা ভালো জানি, বুঝলে! লোহিত মানে তো লাল? তাহলে খুব ভুল বলিনি। মোহিতলালের মধ্যেও লাল আছে। যাক গে, আসল কথাটা হোক। আমাদের মুমুকে নিয়ে আবার একটা সমস্যা হয়েছে।
—আবার কী হলো?
—জানোই তো কেমন জেদি মেয়ে। ইস্কুলে কেউ ওকে পৌঁছে দেবে, নিয়ে আসবে এটা ও পছন্দ করে না। বড় হয়েছে, ক্লাস টেনে পড়ে। একা একা স্কুলে যায়। একা ফেরে।
—তাতে কী হয়েছে, ওর বয়েসী অধিকাংশ মেয়েই তো নিজে নিজে স্কুলে যায়।
—তা যায়। আমি অস্বীকার করছি না। ট্রামে-বাসে কত দল বেঁধে যায়। কিন্তু মুমুকে নিয়ে মুস্কিল হয়েছে। স্কুল ছুটি হয় সাড়ে তিনটের সময়। চারটের মধ্যে বাড়ি ফিরে আসার কথা। কিন্তু মুমু প্রায়দিনই পেরে পাঁচটায়, কোনো কোনো দিন সাড়ে পাঁচটা হয়ে যায়।
—ট্রাম-বাসের যা অবস্থা, তাতে দেরি তো হতেই পারে।
—এক-আধদিন হতে পারে। কিন্তু রেগুলার? চন্দন আর নীপা দু’জনেই অফিস করে। কেউই ছ’টার আগে বাড়িতে আসতে পারে না। চন্দনের তো আরও অনেক দেরি হয়। মেয়েটা ঠিক নীপা ফেরার একটু আগে ফেরে।
–আপনি কী করে জানলেন?
–আমার কাছেই তো ধরা পড়েছে। মেয়েটা কী রকম চোখে-মুখে মিথ্যে কথা বলে তা তো তুমি জানোই! আমি জিজ্ঞেস করলুম, পুপু, তোর এত দেরি হয় কেন রে?
–ও কোনো উত্তর দিয়েছিল?
—প্রথমে তো উত্তর দিতেই চায় না।
—স্বাভাবিক, আপনি ওর নাম ভুল বললে ও উত্তর দেবে কেন? ও তো পুপু নয়। পুপু নামে কোনো মেয়ে দেরি করে ফেরার জন্য ও দায়ী হবে কেন?
—আহা, তোমার কাছে পুপু বলে ফেলেছি! ওর কাছে বলিনি। অনেক জেরা করার পর একবার বলল, ইস্কুলেই বেশিক্ষণ থাকে। একজন দিদিমণি একসট্রা টিউটোরিয়াল ক্লাশ নেয়। আবার বলল, এক-একদিন ও স্কুলের অন্য একটা মেয়ের বাড়িতে গিয়ে পিংপং খেলে। তাদের বাড়িতে পিংপং বোর্ড আছে।! এর কোনোটাই আমার বিশ্বাস হয় না। কাঁচা বয়েসের মেয়ে, এরকম বাড়ির বাইরে থাকা তো ভালো নয়।
—আপনি বাজে সন্দেহ করছেন, লালুদা! কোনো বান্ধবীর বাড়িতে যদি পিংপং খেলতে যায়, তাতে দোষের কী আছে? ও যদি ছেলে হতো, তা হলে কি আপত্তি করতেন? আজকাল মেয়েদেরও অত আটকে রাখলে চলে না।
–তোমার কাছ থেকে আমি মুমুর হয়ে ওকালতি তো শুনতে চাইনি! নীপা এখনো কিছু জানে না। ব্যাঙ্কের কাজে বেচারাকে কত খাটতে হয়, তার ওপর মেয়েকে নিয়ে যদি ওকে দুশ্চিন্তায় পড়তে হয়, সেটা কত খারাপ হবে বলো তো। তোমাকে আমি যে-কাজের ভার দিতে চাই, তুমি তা করতে রাজি আছ কি না, সেটা বলো! ছুটির সময় তুমি ওদের স্কুলের উল্টোদিকে দাঁড়িয়ে থাকবে। মেয়েটা কী করে, কোথায় যায়, তার ওপর নজর রাখবে।
—মুমু যদি আমায় দেখতে পেয়ে যায়?
—একেবারে কি ইস্কুলের দারোয়ানের পাশে তোমাকে দাঁড়াতে বলেছি। সেখানে কোনো গাছের আড়ালে লুকিয়ে থাকবে।
—যদি কোনো গাছ না থাকে?
—বুদ্ধি খরচ করবে, বুদ্ধি খরচ করবে। কী ভাবে লুকোতে হয়, সেটা তুমি ভেবে বার করতে পারবে না? দিন সাতেক ওয়াচ করার পর আমাকে রিপোর্ট দেবে!
—আজকাল শুনেছি অনেক প্রাইভেট ডিটেকটিভ এজেন্সি হয়েছে। তাদের কোনো লোক লাগালেই পারেন!
—এটা যে উজবুগের মতন কথা হয়ে গেল, ভাই! তুমি নিজেদের লোক বলেই তোমাকে বললাম। আগেই ঘরের কেচ্ছা বাইরের লোককে জানায় কেউ? ছিঃ! কারুক্কে তুমি এখন কিছু বলবে না। কেউ যেন কিছু জানতে না পারে। মুমুও না, নীপাও না। ভেরি কনফিডেনশিয়াল। তোমার যা খরচ-খর্চা লাগে, তা আমি দিয়ে দেব!
-খরচ দিতে হবে না, লালুদা। তার বদলে আপনি একটা বাড়ি দিতে পারবেন?
লালুদা এমনই চমকে উঠল যে আর একটু হলে পাশের গাড়ির সঙ্গে ধাক্কা মেরে অ্যাকসিডেন্ট করতে যাচ্ছিল।
তাড়াতাড়ি রাস্তার ধারে গাড়িটা লাগিয়ে লালুদা চোখ গোল গোল করে প্রায় এক মিনিট তাকিয়ে রইল। তারপর বলল, কী? এই সামান্য কাজের বিনিময়ে তোমাকে একটা আস্ত গোটা বাড়ি দিতে হবে? তুমি আমাকে ব্লাকমেইল করতে চাও?
আমি থতমত খেয়ে বললাম, না, না, লালুদা। আমি আস্ত কিংবা ভাঙা, কোনো রকম গোটা বাড়ি চাই না। বাড়িটা এমনি কথার কথা। আসলে আমি বলতে চেয়েছিলাম, একটা ভাড়ার ফ্ল্যাট। আপনি একটা ছোটখাটো ফ্ল্যাট জোগাড় করে দিতে পারবেন?
লালুদা তবু গোমড়া মুখে বলল, কেন, হঠাৎ ফ্ল্যাটের কথা কেন? একটা জরুরি বিষয়ে কথা হচ্ছিল। তার মধ্যে ফ্ল্যাট এল কী করে? তুমি বিয়ে করে আলাদা থাকতে চাও বুঝি?
—সেসব কিছু না। আমাদের বাড়িওয়ালা নোটিস দিয়েছে। আমাদের ফ্ল্যাটটা ছাড়তে হবে।
লালুদা আবার চুপ করে রইল একটুক্ষণ। একটা দীর্ঘশ্বাস ফেলে বলল, স্যরি, লালমোহন, আমি বাড়িওয়ালা-ভাড়াটেদের ব্যাপারে তোমাকে কোনো সাহায্য করতে পারব না। আমি নিজে বাড়িওয়ালাদের সাইডে। আমার দু’খানা বাড়ি আছে। ভাড়াটেগুলো মহা ঢেঁটিয়া। স্পেশালি আমহার্স্ট স্ট্রিটের একটা ভাড়াটে দারুণ ট্রাবল দিচ্ছে। সে ব্যাটা মহা হারামজাদা! তাকে টাইট দিতেই তো এখন যাচ্ছি।
—কী করছে সেই ভাড়াটে?
–সেটা তোমাকে বলব কেন? তুমি সেই টেকনিকটা শিখে নিয়ে তোমার বাড়িওয়ালাকে টাইট দিতে চাও বুঝি? আমি নিজে বাড়িওয়ালা হয়ে অন্য বাড়ির মালিকদের বিট্রে করতে পারি না। এ ব্যাপারে আমি তোমাকে কোনো হেল্প করতে পারব না।
লালুদার প্যাকেট থেকে একটা সিগারেট নিয়ে আমি ধরালাম। ফস করে এইরকম ভাবে কথাটা বলা আমার ঠিক হয়নি। মুখ ফসকে বেরিয়ে এসেছে। লালুদা শুধু মেয়েদের উপকার করে, ছেলেদের পাত্তা দেয় না। যতদূর মনে পড়ছে, একবার সুনন্দা বৌদির জন্য লালুদা সাতদিনের মধ্যে একটা ঝকঝকে নতুন ফ্ল্যাট খুঁজে দিয়েছিল।
লালুদাকে এই অনুরোধ করার বদলে আমাদের বাড়িতে একদিন নেমন্তন্ন করে আমার বৌদির সঙ্গে আলাপ করিয়ে দেওয়া উচিত ছিল। আমার বৌদিকে দেখতে শুনতে বেশ ভালোই। বৌদির প্রেমে পড়তে লালুদার বেশি দেরি লাগবে না। তখন কি বৌদির অনুরোধ ঠেলতে পারবে!
দুপুরবেলার প্রেমিক হিসেবে লালুদা বেশ নিরাপদ। বড় জোর হাতটাত ধরে, তার বেশি এগোয় না। আমার চেনাশুনো বেশ কয়েকজন বৌদির সঙ্গেই লালুদার এরকম নিরীহ বন্ধুত্ব আছে আমি জানি। একমাত্র নীপা বৌদির সঙ্গেই একটু মাখোমাখো সম্পর্ক। অথচ লালুদা সব জায়গায় বলে বেড়ায়, নীপা বৌদি ওর ‘বোনের মতন’। কোনো মেয়েকে ‘বোনের মতন’ ভেবেও তার সঙ্গে প্রেম করা কী ভাবে যে সম্ভব, তা আমি কিছুতেই বুঝে উঠতে পারি না।
পকেট থেকে পার্স বার করে লালুদা জিজ্ঞেস করল, কত অ্যাডভান্স নেবে? একশো? দেড়শো?
আমি লালুদার মুখের দিকে তাকিয়ে রইলাম। বাড়ুক, আর একটু বাড়ুক! কিন্তু আমার নৈঃশব্দকেই সম্মতি ধরে নিয়ে লালুদা তিনখানা পঞ্চাশ টাকার নোট বাড়িয়ে দিল। যা পাওয়া যায়, তাই লাভ!
লালুদা বলল, আজ তো ছুটির দিন। কাল থেকেই কাজ শুরু করে দাও। সবচেয়ে ভয়ের ব্যাপার কী জান? ড্রাগ্স্‌! আজকাল নাকি স্কুলের ছেলেমেয়েরাও ড্রাগ্‌স ধরছে! কী সাংঘাতিক ব্যাপার!
আমি খুব চিন্তিত ভঙ্গিতে মাথা নাড়লাম।
মৌলালি দিয়ে এসে শিয়ালদার কাছে ওভারব্রীজের মুখে আমাকে নামিয়ে দিল লালুদা। আমার অবশ্য দক্ষিণেশ্বরে যাবার কোনো প্রয়োজনই নেই, সেখানে কারুক্কে চিনি না। লালুদাকে এড়াতে চেয়েছিলাম, তবু লাভ হয়ে গেল দেড়শো টাকা।
এখন কলেজ স্ট্রিট কফি হাউসে গিয়ে অনায়াসে মাটন ওমলেট খাওয়া যায়। মনখারাপের শ্রেষ্ঠ ওষুধ মাটন ওমলেট। একা খাওয়ার বদলে যদি কয়েকজন বন্ধুবান্ধবকে খাওয়াবার পয়সা পকেটে থাকে তা হলে মেজাজ আরও ফুরফুরে হয়ে যায়।
কফি হাউসের মুখে কাঁধে দুটো ক্যামেরা ঝোলানো প্রীতমের সঙ্গে দেখা। প্রচুর জায়গায় চাকরির জন্য হন্যে হয়ে ঘোরাঘুরির পর কিছুই না পেয়ে প্রীতম এখন প্রফেশানাল ফটোগ্রাফার হয়েছে। বিভিন্ন কোম্পানির ছবি তোলে। মাঝে মাঝে ট্যাক্সি চাপে দেখে মনে হয়, রোজগার খারাপ নয়।
আমাকে দেখেই প্রীতম বলল, নীলু, তোর সঙ্গে দেখা হয়ে গেল, খুব ভালো হলো। দেবীগড় যাবি?
—দেবীগড়? সে আবার কোথায়?
—দেবীগড় জঙ্গলের নাম শুনিসনি? ওড়িশায়! খুব সুন্দর জঙ্গল, বেশি লোক যায় না। আমাকে একটা অ্যাসাইনমেন্টে যেতে হবে। তুই যদি যেতে চাস, শুধু ট্রেন ভাড়াটা ম্যানেজ করলেই—
আমার রক্ত ছলকে উঠল। জঙ্গলের আহ্বান। যে জঙ্গল দেখিনি। ওড়িশার যে-কোনো জঙ্গল আমার প্রিয়।
প্রীতম বলল, থাকা-খাওয়া নিয়ে তোকে ভাবতে হবে না। সব ব্যবস্থা আছে। যাবি তো বল, আগে টিকিট কাটতে হবে।
—কবে?
—সামনের সোমবার। সন্ধ্যের ট্রেন। সম্বলপুরে গিয়ে নামব।
আজ বুধবার, মাঝখানে চারটে দিন রয়েছে। দাদার সোমবারই ফেরার কথা। দাদা না ফিরলেই বা ক্ষতি কী? বাড়িওয়ালা অংশুবাবু তো দু’দশ দিনের মধ্যেই আমাদের ঘাড় ধাক্কা দিয়ে বার করে দিচ্ছে না! দাদা ফিরে এসে স্ট্র্যাটেজি ঠিক করবে। বৌদি আর মা এমন কিছু অবলা নয়। আমি কয়েকটা দিন না থাকলেও ওঁদের ঠিক চলে যাবে। অরণ্যের আহ্বান তো উপেক্ষা করা যায় না।
মুমুর ব্যাপারটা নিয়ে আমি মাথাই ঘামাতে চাই না। মুমু যদি স্কুলের পর তার কোনো বন্ধুর বাড়িতে পিংপং খেলতে যায় তো বেশ করে!
আমি প্রীতমের দিকে চোখ রাঙিয়ে বললাম, ইস্টুপিড, তোর সঙ্গে হঠাৎ দেখা হয়ে গেল বলেই তুই আমাকে জঙ্গলে যাবার খবরটা দিলি? আজ আমি কফি হাউস না এলে আমার কথা মনেও পড়ত না। অকৃতজ্ঞ কোথাকার! এর আগে কতবার আমি তোকে কত জায়গায় নিয়ে গেছি!
প্রীতম আমার কাঁধ ছুঁয়ে বলল, বিশ্বাস কর, আমি আজই তোর বাড়িতে যেতাম। বাড়িতে একটা টেলিফোন রাখিস না কেন, নীলু? অ্যাপ্লাই কর, যাতে তাড়াতাড়ি পাস আমি ব্যবস্থা করে দেব।
বাড়িটাই কদিন থাকবে তার ঠিক নেই, তার ওপর আবার টেলিফোন। এই প্রীতম কিছুদিন আগেও আমার পেছনে ফ্যা ফ্যা করে ঘুরে বেড়াত, এখন বেশ ভারিক্কি চালে কথা বলে।
আমি বললাম, চল, ওপরে গিয়ে মাটন ওমলেট খেতে খেতে প্ল্যানটা করে ফেলা যাক।
প্রীতম খানিকটা চমকে গিয়ে বলল, মাটন ওমলেট? আমি তো এখন তোকে কিছু খাওয়াতে পারছি না ভাই। আমার কাছে ক্যাশ নেই, একটা চেক রয়েছে।
—আমি খাওয়াব।
প্রীতম তবু সন্দিগ্ধ চোখে তাকিয়ে রইল।
—সিঙ্গল নয়, ডাব্‌ল! সঙ্গে কোল্ড কফি।
—ধার রাখার কথা বললে এরা বড্ড অপমান করে রে, নীলু।
আমি উদারভাবে প্রীতমের পিঠ চাপড়ে বললাম, চল, চল, ভয় পাচ্ছিস কেন? জনৈক বেকার কর্তৃক তার এক উচ্চ রোজগারি বন্ধুকে পেট ভরে খাওয়াবার একটা দৃষ্টান্ত আমি স্থাপন করতে চাই।মুমুদের ইস্কুল ছুটি হবার সময় অন্তত দুশোটা গাড়ি সেখানে জড়ো হয়। সামনেই ট্রাম লাইন। তখন অত গাড়ি ট্রাম, মিনিবাস, রিক্সা সব মিলিয়ে একটা বিতিকিচ্ছিরি জটলা। প্যাঁপোঁ করে একসঙ্গে অনেকগুলো হর্ন বাজে। হুড়হুড় করে নীল স্কার্ট পরা মেয়ের দঙ্গল বেরিয়ে আসে, তার মধ্যে কোনো একজনকে খুঁজে বার করা বেশ শক্ত ব্যাপার।
আমি দারোয়ানের পাশেই দাঁড়িয়ে ছিলাম।
অন্য দুটি মেয়ের সঙ্গে বেরিয়ে কথা বলতে বলতে মুমু একটা গাড়িতে উঠতে যাচ্ছিল, আমি দৌড়ে গিয়ে বললাম, এই মুমু তোর সঙ্গে একটা জরুরি কথা আছে। আমাকে হঠাৎ এ জায়গায় দেখে মুমু বেশ ঘাবড়ে গেল। শুকনো মুখে জিতে করল, কী? কী হয়েছে?
আমি বললাম, তোর কাকা খুব অসুস্থ হয়ে পড়েছেন। তোকে এক্ষুনি সেখানে যেতে হবে একবার।
অন্য মেয়ে দুটির দিকে তাকিয়ে আমি বললাম, ওকে নিয়ে যাচ্ছি।
একটি মেয়ে বলল, আমরা পৌঁছে দেব? আপনিও গাড়িতে আসুন না! আমি বললাম, তার দরকার নেই। ট্যাক্সি ধরে রেখেছি!
মুমুর হাত ধরে নিয়ে চললাম মোড়ের দিকে
একটু বাদেই মুমু জোর করে হাত ছাড়িয়ে নিয়ে বলল, মিথ্যে কথা—তাই না?
—মোটেই না।
–আমার আবার কাকা কে? আমার তো কোনো নিজের কাকা নেই!
—কাকা নেই, তার অসুখও হতে পারে না। সুতরাং এটা মিথ্যে কথা নয়। কাকা থাকলে তার অসুখের কথা বলাটা মিথ্যে হতো। এটা একটা কাল্পনিক ব্যাপার। কল্পনা আর মিথ্যে কি এক?
—কল্পনা মানে ইমাজিনেসন?
—কল্পনা মানে ইমাজিনেশন নয়! কল্পনার ইংরিজি ইমাজিনেশন। যেমন বাবা মানে ফাদার নয়! ইংরিজিতে বাবাকে বলে ফাদার।
—হচ্ছিল কাকার অসুখের কথা। তার মধ্যে আবার বাবা এল কী করে? বাবার কিছু হয়েছে?
—কিচ্ছু না। তোর বাবার সঙ্গে আমার বেশ কিছুদিন দেখাই হয়নি।
—তুমি কেন আমার বন্ধু অদিতিকে বললে, তোমার ট্যাক্সি দাঁড় করানো আছে। কোথায় ট্যাক্সি? এটা মিথ্যে বলোনি?
—এটাকেও ঠিক মিথ্যে বলা যায় না। একটা ট্যাক্সি স্টার্ট বন্ধ না করে ঘ রর ঘ-র-র আওয়াজ করে অপেক্ষা করছে আমাদের জন্য, এটা আমি কল্পনা করেছি। এই কল্পনাকে অনায়াসে এক্ষুনি বাস্তব করা যায়।
—বাস্তব মানে?
—হায় রে, খুকি, এখনো বাস্তবের মানে জানিস না। থাক, যতদিন না জেনে থাকা যায় ততই ভালো। আর কয়েক বছর পরে তো ঠেকে শিখতেই হবে। কঠোর বাস্তবের মধ্যে পড়ে যেতে হবে!
—অ্যাই, ব্লু, তুমি আমাকে খুকি বলবে না। তুমি আমাকে ডেকে আনলে কেন, এবার সত্যি করে বলো তো?
—মুমু, তুই তো এখন বাড়ি ফিরছিলি না, বুঝতেই পারছি। বন্ধুদের সঙ্গে আড্ডা দিতে যাচ্ছিলি। এত তাড়াতাড়ি বাড়ি ফিরেই বা কী করবি! তোর মা ছ’টার আগে ফিরতে পারে না। বাড়িতে রাঁধুনি বুড়িমা ছাড়া আর কেউ নেই। আজ চল না, আমার সঙ্গে একটু বেড়াবি!
–তোমার সঙ্গে কোথায় বেড়াব?
—আজ বেশ মেঘলা মেঘলা আছে। ময়দানে গিয়ে বসতে পারি, গঙ্গার ধারে গিয়ে নৌকোয় চড়তে পারি।
মুমু হঠাৎ হি হি হি হি করে জোর হেসে উঠল। ওর দু’ চোখে চকচক করছে দুষ্টুমি।
আমি বললাম, কী রে, তুই হাসছিস কেন!
মুমু মাথা ঘুরিয়ে এদিক ওদিক চেয়ে দেখল। তারপর ফিসফিস করে বলল, তুমি যে বলেছিলে, আমার আঠারো বছর বয়স না হলে চুমু খাওয়া চলবে না? আমার গায়ে যেন ইলেকট্রিক শক লাগল। একটি কিশোরী মেয়ের মুখে চুমু শব্দটা সাঙ্ঘাতিক বিপজ্জনক শোনায়!
আমি চোখ পাকিয়ে বললাম, এই মুমু, তোকে পাকা পাকা কথা বলতে বারণ করেছি না?
—বেশ করব বলব। তুমি কি আমার গার্জিয়ান? তুমি আমায় শাসন করবার কে? তোমাকে আমি এমনিই নীলকাকা বলি। তোমাকে আমি নাম ধরেও ডাকতে পারি। সত্যি করে বলো তো, তোমার মতলবটা কী? তুমি আমায় কোথায় নিয়ে যেতে চাইছ?
—মুমু, আমি বুঝি তোর বন্ধু নই? আমরা একসঙ্গে ছোটপাহাড়ী যাইনি? পুরুলিয়া যাইনি? তুই একদিন বিকেলে আমার সঙ্গে বেড়াতে যেতে পারিস না?
—তুমি হঠাৎ আমাকে নিয়ে বেড়াতে যেতে চাইছ কেন, সেটা আগে জানতে চাই! তুমি এত বড় ছেলে, তোমার গার্ল ফ্রেণ্ড নেই?
—ছিল একজন। কিন্তু সে যে কোথায় গেল। আর আসে না। অনেকদিন তাকে দেখতে পাই না!
—আহারে, বেচারা ব্লু, কোনো মেয়ে তোমাকে পাত্তা দিচ্ছে না তাই তুমি আমার কাছে এসেছ! তাই না? কোনো সুবিধে হবে না। কেটে পড়।
—তুই আমার সঙ্গে যাবি না, মুমু?
—না। আমি অদিতির সঙ্গে এক জায়গায় যাচ্ছিলুম, তুমি একটা বাজে কথা বলে আমাকে টেনে আনলে।
—যাবি না? আমার সঙ্গে যাবি না?
—না, না, না!
—ঠিক আছে। এই শেষ। তোর সঙ্গে আর কখনো আমার দেখা হবে না! মুমু আবার হি হি করে হেসে উঠল। তারপর আমার বুকে একটা আঙুল দিয়ে টোকা মেরে বলল, খুব রাগ হয়েছে বাবুর। জানতুম। তোমাকে রাগানো খুব সোজা। বেড়াতে নিয়ে যাবে তো, কী খাওয়াবে তা বলছ না কেন? আগে সেটা বলো।
সত্যিই আমার রাগ হয়ে গিয়েছিল। সামলে নিতে একটু সময় লাগল। তারপর বললাম, আইসক্রিম, ফুচকা, চ্যাপটা ছোলা, চিকেন রোল, যা খেতে চাস।
—ট্যাংরার চীনে রেস্তোরাঁয় ফ্রায়েড প্রন খাওয়াতে পারবে?
–না, তা পারব না। কোনো স্কুলের মেয়েকে হোটেল-রেস্তোরায় নিয়ে যাওয়াটা ভাল দেখায় না। তাও স্কুলের পোশাকটা পাল্টে যদি শাড়ি পরে নিস, তাহলে তোকে অনেকটা বড় দেখাবে।
—আহা-হা, স্কুলের মেয়েকে নিয়ে ময়দানে কিংবা গঙ্গার ধারে ঘোরা যায়, অথচ রেস্তোরাঁয় বসা যাবে না কেন? কী যে তোমাদের ব্যাপার বুঝি না। ঠিক আছে, আমি ময়দানে গিয়ে ফুচকা খাব। যত খুশি খাব, থামতে বলতে পারবে না।
—তাহলে চল, একটু এগিয়ে গিয়ে ট্যাক্সি ধরি।
—তুমি তো চাকরি করো না। ট্যাক্সি চড়ার টাকা কোথায় পেলে?
—তা নিয়ে তোকে ভাবতে হবে না। মাঝে মাঝে পার্ট টাইম কাজ পেয়ে যাই দু’একটা।
সামনের রাস্তাটায় প্রচুর গাড়ি-লরির স্রোত। খালি ট্যাক্সি দেখা যাচ্ছে না। দেখা গেলেও এই মোড়ের মাথায় থামবে না। এগিয়ে যেতে হবে ফাঁড়ির কাছে। রাস্তায় পা দিতেই মুমু বলল, তুমি আমার হাতটা ধরো। রাস্তাটা পার হতে আমার ভয় করে।
আমি ওর একটা হাত ধরে বললাম, তাহলে তুইও কোনো কিছুতে ভয় পাস।
মুমু বলল, শক্ত করে ধরেছ তো!
তারপর আমার মুখের দিকে তাকিয়ে অদ্ভুত ভাবে হেসে বলল, জানো, আমি এখন তোমাকে খুব মার খাওয়াতে পারি? যদি চেঁচিয়ে বলি, এই লোকটা আমাকে জোর করে ধরে নিয়ে যাচ্ছে, বাঁচান, বাঁচান।
আমি আঁতকে উঠে তাড়াতাড়ি ওর হাত ছেড়ে দিলাম। কী সাঙ্ঘাতিক মেয়ে! এমনিতে আমার সঙ্গে অন্য সময় খুব ভাব দেখায়। বই চাইতে আসে। আগে শুধু ইনিড ব্লাইটন আর মিল্স অ্যাণ্ড বুনের বই পড়ত, বাংলা বই কিছু পড়েনি বলে একদিন আমি খুব ঠাট্টা করেছিলাম। তারপর থেকে আমার কাছে বাংলা বই চাইতে আসে। অনেক বই ওকে কিনে দিতেও হয়।
বছর দুয়েকের মধ্যে মুমু অনেকটা বদলে গেছে। বাচ্চা বয়স থেকেই ও খুব জেদি, কিন্তু সারল্যও ছিল খুব। কিন্তু এখন যেন বড়দের জগৎটা বুঝে গেছে অনেকটা। অথচ কতই বা ওর বয়েস, বড় জোর তেরো-চোদ্দ।
আমি বললাম, কেন, আমাকে মার খাওয়াতে চাইবি কেন?
–মাঝে মাঝে আমার খুব ইচ্ছে করে কারুকে মার খাওয়াতে। আমার বাবাকে কেউ মারুক, আমার মাকে মারুক!
–এ কী বলছিস রে, মুমু? নিজের বাবা-মাকে কেউ মার খাওয়াতে চায়?
—ওরা কেন সব সময় ঝগড়া করে?
—এখনো ঝগড়া করে? চন্দনদা আর নীপা বৌদির ঝগড়া তো মিটে গিয়েছিল!
—কিচ্ছু মেটেনি। ঐ লালু রাস্কেলটা আমাদের বাড়িতে রোজ সন্ধেবেলা বসে থাকে। বাবা সেইজন্য বাড়ি ফিরতেই চায় না সন্ধেবেলা। অনেক রাত করে ফেরে। খুব ড্রিংক করে আসে, তারপরই দু’জনে ইংরিজিতে ঝগড়া শুরু করে। হাউ ফানি! আমি যেন ইংরিজি বুঝি না। তখন আমার ইচ্ছে করে, কেউ যদি, ফ্যানটমের মতন যদি কেউ এসে ঠকাস ঠকাস করে ওদের মাথা ঠুকে দিত, তা হলে বেশ হতো!
ব্যাপারটা হৃদয়ঙ্গম করতে আমার খানিকটা সময় লাগল। চন্দনদাকে বেশি ড্রিংক করতে তো কখনো দেখিনি। এখন বাড়িয়েছে? বাড়িতে বসে খেলেই তো পারে, নীপা বৌদির তো তাতে আপত্তি থাকার কথা নয়। চন্দনদার সঙ্গে একদিন দেখা করে ব্যাপারটা পরিষ্কার করে নিতে হবে।
–তোর বাবা-মায়ের ওপর রাগ, তাও না হয় বুঝলাম। কিন্তু তুই আমাকে মার খাওয়াতে চাস কেন রে?
—তুমি আমার বাবার সাইডে। বাবাকে সব সময় সাপোর্ট করো!
আমি খপ করে মুমুর হাতটা আবার চেপে ধরে বললাম, আমাকে মার খাওয়ানো অত সোজা নাকি? তুই চ্যাঁচালেই আমিও বলব, এ মেয়েটা বাড়ি থেকে পালাচ্ছে! পালিয়ে বোম্বেতে সিনেমায় নামতে চায়।
—বেট?
—লোকদের বলব, আপনারা আমাকে সাহায্য করুন, একে বাড়ি পৌঁছে দিতে হবে। কয়েকজন লোককে সত্যি সত্যি তোর বাড়ি পর্যন্ত নিয়ে যাব।
-কাগজ পড়ো না? ছেলেধরা শুনলেই লোকে মারতে শুরু করে, আর যদি শোন মেয়ে-ধরা—
—তোর কথা কেউ বিশ্বাস করবে না। আমার কথাই বিশ্বাস করবে।
—তোমার চেহারাটাই তো ছেলেধরাদের মতন। বিশ্বাস করে কিনা, বেট ধরে দেখবে?
আর কথা না বাড়িয়ে আমি মুমুকে টানতে টানতে নিয়ে এলাম রাস্তার অন্য ধারে। তারপর একটা সিগারেট ধরিয়ে বললাম, আমার ওপর সত্যিই যদি রাগ থাকে, তা হলে তুই বাড়ি যা। কিংবা যেখানে ইচ্ছে যা। আমার সঙ্গে যেতে হবে না!
–তুমি যে ফুচকা খাওয়াবে বললে?
–দ্যাখ মুমু, আমি তোকে ভালোবাসি। সেইজন্য মাঝে মাঝে তোর সঙ্গে দেখা করতে আসি। আমার সঙ্গে যদি তোর মিশতে ইচ্ছে না করে তা হলে আর আমি আসব না।
–ও সব বাজে কথা শুনতে চাই না। তুমি আমাকে ফুচকা খাওয়াবার অফার দিয়ে এখন কি ব্যাক-আউট করছ?
—যে আমার সম্বন্ধে খারাপ কথা বলবে, যে আমাকে মার খাওয়াতে চাইবে, তাকে আমি ফুচকা খাওয়াতে চাইব কোন্ দুঃখে? যা যা, ভাগ্, বাড়ি যা!
–তোমার কী হয়েছে, নীলকাকা? তুমি দিন দিন এত গবেট হয়ে যাচ্ছ কেন? তোমাকে আমি সত্যি সত্যি মার খাওয়াতুম নাকি? ইয়ার্কিও বুঝতে পার না আজকাল?
–তোর বাবা-মা সম্পর্কেও ইয়ার্কি করছিলি?
–তুমি একদিন এসে ওদের দু’জনের মাথাটা খুব জোর ঠুকে দিতে পার না? তুমি আর একটা কাজ যদি করতে পার, তাহলে আজ থেকে তিন বছর সাত মাস বার দিন পরে তোমাকে ঠিক চুমু দেব। একটা না, অনেকগুলো! অ্যাডভান্স হিসেবে তোমার হাতে একটা চুমু খেতে পারি না এখন?
—মুমু, এসব কী পাগলামি হচ্ছে?
—কাজটা কী জানো? তুমি আমাদের বাড়ির সিঁড়ির অন্ধকারে লুকিয়ে থাকবে। ঐ লালুটা, রোজ আসে তো আমাদের ওখানে, ও যখন ফেরার সময় নামবে, তুমি ওকে ল্যাং মেরে ফেলে দেবে। খুব জোরে ফেলতে হবে, যাতে ওর একটা পা অন্তত ভেঙে যায়। পা ভাঙলে ও আর গাড়িও চালাতে পারবে না, আমাদের বাড়িতেও আসতে পারবে না।
—লালুদার ওপর সত্যিই তোর খুব রাগ?
—ওর ওপর আমার সবচেয়ে বেশি রাগ। ও-ই তো যত নষ্টের গোড়া।
—আচ্ছা ঠিক আছে, পরে ব্যাপারটা ভেবে দেখা যাবে।
–তোমার ওপর এই কাজটার ভার রইল কিন্তু। মনে রাখবে!
একটা ট্যাক্সি পাওয়া গেল এই সময়। ড্রাইভারটি বাঙালি। মুমুকে নিয়ে ভিকটোরিয়ার সামনে নামবার সময় সে বেশ বক্ৰচোখে তাকাল আমার দিকে। বয়সের তুলনায় মুমুকে বেশ বড়ই দেখায়। আমাদের কেউ ভাই-বোন বলেও ভাববে না। ড্রাইভারটি ভাবছে, আমি একটি কিশোরী মেয়েকে বখাচ্ছি। ঐ মেয়ে যে আমাকে নাকানি-চোবানি খাওয়াতে পারে, তা ও কী বুঝবে?
কলেজে পড়ার সময় আমি ফুচকা খাওয়ার চাম্পিয়ন ছিলাম। একবার কলেজ স্কোয়ারে একজন ফুচকাওয়ালার কাছে একচল্লিশটা ফুচকা খাবার পর সে ভয় পেয়ে বলেছিল, বাবু, আপনাকে আর দেব না। অনেকের ধারণা, ফুচকাওয়ালারা নোংরা, তেঁতুল গোলা জলে ওরা হাত ডোবায়, হাতে কত জার্ম থাকতে পারে, কিন্তু এত ফুচকা খেয়েও তো আমার কক্ষনো অসুখ-বিসুখ হয়নি।
চন্দনদা আর নীপা বৌদি দু’জনেই খাওয়ার ব্যাপারে পিটপিটে
চন্দনদা বাড়ি ফেরার সময় প্রায়ই মেয়ের জন্য কেক, পেস্ট্রি, স্যাণ্ডউইচ, প্যাটিজ নিয়ে যায়। ফুচকা কিংবা আলুকাবলি খেতে দেখলেই শিউরে ওঠে। নিশ্চয়ই মুমুকে কখনো খেতে দেয় না। তাই মুমু আইসক্রিমের বদলে ফুচকা খেতে চেয়েছে।
আমি বললাম, দেখি তুই কটা খেতে পারিস। আমার সঙ্গে পারবি কমপিটিশনে?
মুমু বলল, বেট?
আমি বললাম, অমন কথায় কথায় বাজি ধরতে নেই। দেখাই যাক না। স্টার্ট!
মোটে বারোটা খাবার পর মুমু বলল, আর পারছি না। টিফিনে তিনটে স্যাণ্ডউইচ খেয়েছি, তাই পেট ভর্তি।
আমি, আরও একটা নিয়ে শেষ করলাম। মুমুকে যে হারিয়ে দেওয়া হলো, সেটা আর মুখে বললাম না। জিজ্ঞেস করলাম, এবার আইসক্রিম? কিংবা কোল্ড ড্রিংক?
মুমু দু’দিকে মাথা নাড়ল। তারপর একটু কী যেন চিন্তা করে বলল, এখন কটা বাজে?
-সাড় চারটে
—দুপুরে খুব বৃষ্টি হয়েছে, মাঠ ভিজে। মাঠে তো বসা যাবে না।
—ভেতরে গিয়ে বেঞ্চে বসতে পারি। তোর সঙ্গে আমার কয়েকটা কথা আছে, মুমু।
—এখানে বসার চেয়ে ..ব্লু, তুমি আমার সঙ্গে এক জায়গায় যাবে?
—কোথায়?
–তোমাকে আমি নিয়ে যাব। আমাদের একটা ক্লাব আছে। স্কুলের ছুটির পর আমি প্রায়ই সেখানে যাই। তুমি চলো না, তোমার ভালো লাগতে পারে।
—তোমাদের ক্লাব, মানে সেখানে তোদের বয়েসী স্কুলের ছেলেমেয়ে, আমি তার মধ্যে গিয়ে কী করব?
–না, না, কয়েকজন বড়ও আছে। বেশ মজার জায়গা।
—সবাই আমার অচেনা। তারা আমার যাওয়াটা কি পছন্দ করবে?
—কেউ তোমাকে নিয়ে মাথাই ঘামাবে না। ওখানে কেউ কারুর সম্বন্ধে কিছু বলে না। তা ছাড়া সেখানে প্রিসিলা আছে।
—প্রিসিলা কে?
—গেলেই দেখতে পাবে। এখানে দাঁড়িয়ে শুধু শুধু প্রিসিলা কে, প্রিসিলা কে বলে কী বুঝবে? প্রিসিলা হচ্ছে প্রিসিলা!
আবার ট্যাক্সি।
এবার ফিরে গেলাম মুমুদের স্কুলের কাছেই। গুরুসদয় রোডে। একটা বারোতলা বাড়ির সামনে মুমু ট্যাক্সিটা থামাল।
এই রাস্তা দিয়ে যেতে যেতে অনেকবার পাশাপাশি এই কয়েকটা আকাশচুম্বী বাড়ি দেখেছি। কখনো ভেতরে ঢুকিনি। কারা এসব বাড়িতে থাকে তা-ও জানি না।
মুমু যে প্রায়ই আসে তা বেশ বোঝা গেল। গেটের দারোয়ানদের ভূক্ষেপ না করে গট গট করে ঢুকে এল ভেতরে। সোজা গিয়ে লিফটের সামনে দাঁড়াল। পাশাপাশি দুটো লিফ্ট। পাশের লাল আলো দেখে বোঝা গেল দুটোই ওপরে উঠছে। প্রথমে যেটা নামল, তাতে লিফ্‌টম্যান নেই।
তবু মুমু আমাকে নিয়ে ভেতরে ঢুকে দরজা টেনে দিল। তারপর টিপল এগারো নম্বর বোতাম।
নিঃশব্দে লিফটটা উঠতে লাগল ওপরে। মুমু আমার বুকের ওপর মাথাটা এলিয়ে দিয়ে বলল, ব্লু, এই জায়গাটার কথা কারুকে বলিনি। সিক্রেট। তোমাকে নিয়ে এলাম কেন বলো তো? বলতে পারবে না। তুমি একটা হাঁদারাম। তুমি কিন্তু আমাদের ক্লাবটার কথা আর কারুকে জানাতে পারবে না!
—প্রতিজ্ঞা করতে হবে?
—মনে মনে করো। মোট কথা কারুক্কে বলবে না। আর তোমাকে যে কাজের ভার দিয়েছি, সেটা মনে থাকবে তো? লালুমামাকে ল্যাঙ মেরে ওর পা-টা ভেঙে দেওয়া চাই। আমাদের বাড়ির সিঁড়িতেই করবে, তা হলে আমরা বেশ দেখব!
অগ্রিম পুরস্কার হিসেবে মুমু আমার ডান হাতটা তুলে ওর ঠোটে ছোঁয়াল।
তা হলে ব্যাপারটা দাঁড়াল এই যে লালুদা আমাকে কাজ দিয়েছে মুমুর ওপর নজর রাখার। আর মুমু আমার ওপর ভার দিচ্ছে লালুদার পা খোঁড়া করার।
এক ধরনের স্পাইদের বলে ডাবল এজেন্ট, যারা গোপনে দু’পক্ষের হয়েই কাজ করে। আমার অবস্থাটাও এখন সে-রকম।ইংরিজি ইলেভেন্থ ফ্লোর বাংলা মতে বারোতলা। সেখানে লিফ্ট থেকে নেমে মুমু একটা দরজায় বেল টিপল। দ্বিতীয়বার বাজাবার পর খুলে গেল দরজা। খুলল একটি চব্বিশ-পঁচিশ বছরের অত্যন্ত রূপবান যুবক। ছেলেটিকে এতই সুন্দর দেখতে যে ফিল্মস্টার বলে মনে হয়।
সামনেই বিশাল একটি হলঘর।
মেঝেতে পুরু কার্পেট পাতা, অন্য কোনো আসবাব বিশেষ নেই, দেয়ালের ধারে ধারে নিচু বসবার জায়গা। অন্তত গোটা দশেক ফুলদানিতে বিভিন্ন রকমের ফুল সাজানো। একদিকের দেয়ালে বিশাল সমুদ্রের ছবি, খুব সম্ভবত বিলিতি ওয়াল পেপার, এমনই নিখুঁত করে আঁকা যেন ঢেউয়ের ছলাত ছলাত শব্দ শোনা যাবে এক্ষুনি।
কার্পেটের ওপর বারো চোদ্দটি নানা বয়সের ছেলেমেয়ে বসে আছে ছড়িয়ে ছিটিয়ে। কয়েকজনের হাতে গিটার আর অন্য কিছু অচেনা বাজনা। কেউ ঠিক বাজাচ্ছে না, টুং টাং করছে।
একেবারে পেছনের দিকের দেয়ালের কাছে একটা সিংহাসনের মতন মস্ত বড় চেয়ার। হাতল দুটি সোনালি রঙের কারুকার্য করা, মাঝখানটায় ভেলভেট মোড়া। আসল রাজাদের তো কখনো দেখিনি, সিনেমার রাজারা এই ধরনের চেয়ারে বসে। সেটা অবশ্য এখন ফাঁকা।
জুতো খুলে মুমু আমাকে নিয়ে কার্পেটের একপাশে বসল। এটা কী ধরনের ক্লাব বুঝতে পারছি না। মনে হচ্ছে বড়লোকদের ব্যাপার। যেসব ছেলেমেয়েরা বসে আছে, দেখলেই বোঝা যায় উচ্চ-মধ্যবিত্ত পরিবারের। কথা বলছে নিচু গলায়, সবাই ইংরিজিতে। এখানে আমি যে একেবারেই বেমানান।
মুমুর থেকে বয়েসে তিন-চার বছরের বড় একটি মেয়ে আমাদের কাছে এগিয়ে এসে বলল, হাই রম্যি, হাউ হ্যাভ ইউ বীন?
মুমুর ভালো নাম রম্যাণি, সেটা আমার মনেই থাকে না।
ওরা দু’জনে একটুক্ষণ ইংরিজি বাংলা মিলিয়ে কথা বলল। তারপর মেয়েটি আমার দিকে কৌতূহলী হয়ে তাকাতেই মুমু বলল, আলাপ করিয়ে দিই। মিট মাই ফ্রেণ্ড ব্লু। এর নাম ব্লু। আর ব্লু, এর নাম লরা। দারুণ ব্রাইট মেয়ে, খুব ভালো পিয়ানো বাজায়।
ফ্রেণ্ড? আমি মুমুর ফ্রেণ্ড? এখানে বোধহয় কাকা-টাকা বলা চলে না।
আমি মেয়েটির দিকে হাত তুলে নমস্কার করতেই মেয়েটি বলল, ওং মণিপদ্মে হুম্।
এ কী রে বাবা, মেয়েটি বৌদ্ধ নাকি? নাম লরা? একেবারে মেমসাহেবদের মতনই সেজে আছে।
মেয়েটি ইংরিজিতে আমায় জিজ্ঞেস করল, তুমি আমাদের এখানে মেম্বার হবে?
আমার বদলে মুমু উত্তর দিল, একদিন ট্রয়াল দিতে এনেছি। সবাই ওকে আগে চিনুক, জানুক!
আমি মিনমিন করে জানতে চাইলাম, কী হয় এখানে, এই ক্লাবে?
লরা বলল, আস্তে আস্তে দেখতে পাবে। এখানে আমরা নিজেকে বদলে নিতে আসি।
-বদলে নিতে মানে?
–বদলে নিতে মানে, বদলে নিতে! আর কোনো মানে নেই!
মুমু ওকে জিজ্ঞেস করল, আমাদের বাইরে যাবার প্রোগ্রাম কবে?
লরা বলল, সেটা শিগগিরই ঠিক হবে। তুই পারমিশান পাবি তো?
এটা কার বাড়ি তা এখনো বোঝা যাচ্ছে না। যে-সব ছেলেমেয়েরা ঘুরছে, তাদের কারুরই বয়েস চব্বিশ-পঁচিশের বেশি নয়। মুমুর মতন ছোট মাত্র আর দু’জন রয়েছে।
একটি সাদা উর্দি পরা বেয়ারা ট্রে-তে শরবতের গেলাশ সাজিয়ে দিয়ে গেল সবাইকে। বেশ দামী গেলাসে পিংক রঙের পানীয়। আমাকেও দিল একটা, চুমুক দিয়ে বুঝতে পারলাম না কিসের তৈরি। তবে বেশ চমৎকার স্বাদ!
যে-ছেলেটি আমাদের দরজা খুলে দিয়েছিল, সে এসে এবার আমাদের পাশে বসল। লরা তাকে জিজ্ঞেস করল, রম্যির নতুন বন্ধুর সঙ্গে তোমার আলাপ হয়েছে?
অত্যন্ত ফর্সা রঙ ছেলেটির, মোমের মতন আঙুল। ভুরু দুটো মনে হয় যেন কাজলটানা।
দু’হাত তুলে নমস্কারের ভঙ্গিতে সে পরিষ্কার বাংলায় বলল, আমার নাম শংকর জৈন।
পদবী না শুনলেও আমি বুঝতে পারতাম, সে বাঙালি নয়। তার মুখে অন্যরকম একটা ছাপ আছে। ভেবেছিলাম, সে ইংরিজিতে কথা বলবে।
ছেলেটি অত্যন্ত ভদ্র ও বিনীত। গলার স্বর মিষ্টি। মুমু আর লরা নিজেদের নিয়ে খুব ব্যস্ত বলে সে আমার সঙ্গে দু’-একটা কথা চালিয়ে যেতে লাগল। খুব সাধারণ কথা। আজ দুপুরে খুব বৃষ্টি হয়েছে। এ বছর এই প্রথম বৃষ্টি। গরমও খুব। তবে গত সপ্তাহে প্যারিসে কলকাতার চেয়ে গরম বেশি ছিল। চল্লিশ ডিগ্রি! ফ্রান্সে গরমের চোটে পাঁচজন লোক মারা গেছে! খুব আশ্চর্য না? গ্রীণ হাউজ ইফেক্‌ট!
হঠাৎ শংকর জৈন স্পিং-এর মতন উঠে দাঁড়াল। সঙ্গে সঙ্গে অন্যরাও।
হলটার ডানদিকে বাঁদিকে ঘর, সেসব দরজা বন্ধ ছিল, এবার একটা দরজা খুলে বেরিয়ে এলেন এক মহিলা।
ধপধপে সাদা সিল্কের গাউন পরা, গাউনটা এত লম্বা যে তাঁর কাঁধ থেকে পায়ের পাতা পর্যন্ত ঢাকা। গলায় ঝুলছে রুদ্রাক্ষের মালা। মাথার চুল জড়ো করে বাঁধা। হাতে একটা চামর। সব মিলিয়ে অদ্ভুত এক মূর্তি।
মহিলার বয়স প্রায় পঞ্চাশের কাছাকাছি। প্রথম দেখে মেমসাহেব মনে হলো। কিন্তু হাঁটার ভঙ্গিটা অন্যরকম।
তিনি মিষ্টি করে হেসে সিংহাসন মার্কা চেয়ারটার পাশে গিয়ে দাঁড়ালেন, কিন্তু বসলেন না। কয়েক মুহূর্ত তাকিয়ে রইলেন সবার দিকে। অন্য কেউ কোনো শব্দ করছে না। মহিলা চোখ বুজলেন। তারপর গুনগুন করে ধরলেন একটা গান।
সে গানের একটা কথাও বুঝতে পারলাম না আমি। কিছু একটা ইংরিজি গান, মাঝে মাঝে শুধু শোনা যাচ্ছে ও হেলিলুইয়া! ও হেলিলুইয়া!
সবাই চোখ বুজে সেই গান গাইছে। আমি জানলা দিয়ে তাকিয়ে রইলাম বাইরে। দেখা যাচ্ছে বহুদূর পর্যন্ত, এক জায়গায় শহরের সীমানা আর আকাশ যেন মিশে গেছে। এত উঁচু থেকে কলকাতা শহর কখনো দেখিনি। বেশ ভালোই তো দেখায়। কত বড় বড় বাড়ি হয়ে গেছে। ক্রমশ সারা কলকাতাই মাল্টিস্টোরিড বিল্ডিং-এ ভরে যাবে।
গানটা শেষ হবার পর সেই মহিলা হিন্দিতে কিছু বলতে লাগলেন।
আমি মুমুর দিকে তাকিয়ে ভুরু নাচাতেই মুমুও ভুরু দিয়ে সম্মতি জানাল। অর্থাৎ ইনিই প্রিসিলা!
প্রিসিলা যা বললেন, তার সারমর্ম হলো, এই যে এই পৃথিবীতে আমরা বেঁচে আছি, এ জন্য সর্বমঙ্গলময় ঈশ্বরকে আমাদের প্রতিদিন ধন্যবাদ ও কৃতজ্ঞতা জানানো উচিত। প্রতিদিন পাঁচ মিনিট তাঁকে স্মরণ করলে আমাদের পরমাত্মা পরিশুদ্ধ হয়। সময় হচ্ছে নদী। তাতে পাঁচ মিনিট রাখতে হয় স্নানের জন্য। এবার মেডিটেশন!
সবাই আবার ধপাধপ করে বসে পড়ে চোখ বুজল। এখন ধ্যান।
আমি কী করব বুঝতে পারছি না। বেশ বোকা বোকা লাগছে। মুমু এ কোথায় আমাকে নিয়ে এল? এটা একটা কোনো ধর্মীয় প্রতিষ্ঠান? এ রকম তো ইদানীং খুবই দেখা যাচ্ছে। কিন্তু মুমুর মতন একটা ছটফটে মেয়ে এখানে ভিড়ল কী করে? এত কম বয়েসে ধর্মের প্রতি টানও তো স্বাভাবিক নয়।
প্রিসিলা তা হলে একটি আধুনিক গুরুমা! ইংরিজি নাম, ইংরিজি গান দিয়ে ভজন, তার সঙ্গে চোখ বুজে ঈশ্বরের ধ্যান। শিষ্য-শিষ্যারা তো দেখছি সবাই অবস্থাপন্ন ঘরের ছেলেমেয়ে। এই সমাজটাকে আমি ভালো করে চিনি না। দূর থেকে দেখছি মাত্র। আগে এদের বলা হতো ইঙ্গ-বঙ্গ সমাজ। এখন আর বঙ্গ বিশেষ নেই, মাড়োয়ারি-গুজরাতি-পাঞ্জাবিই বেশি।
প্রত্যেকেরই সাজপোশাকের বেশ বাহার আছে।
এর মধ্যে পাজামা আর পাঞ্জাবি পরা আমার চেহারাটা যে বেশ বেমানান, তা আমি নিজেই বুঝতে পারছি।
প্রিসিলার শিষ্য-শিষ্যারা সবাই অল্পবয়েসী কেন? এরা কোন্ টানে আসে, সেই রহস্যটা এখনো ধরতে পারছি না। প্রিসিলা কি তবে মেয়ে রজনীশ নাকি?
ধ্যান শেষ হবার পর কেউ কিন্তু প্রণাম করল না। প্রিসিলা হলঘরে ঢোকার পরেও কেউ তাকে প্রণাম বা নমস্কার জানায়নি। এখানে বোধহয় ওসব নিষেধ।
এরপর আবার একটা গান শুরু হলো, তার সঙ্গে নাচ। এবারের গানটা হিন্দি, কিন্তু অনেকে উচ্চারণ করছে ইংরিজির মতন। আজকাল অনেক সাহেব মাথায় টিকি রাখে, ধুতি পরে। অনেক কৃষ্ণভক্ত মেমসাহেব পরে শাড়ি। এখানে কিন্তু ধুতি বা শাড়ি পরা একজনও নেই।
মুমুও নাচছে। শংকর জৈন তার একটা হাত ধরে আছে। হিন্দি সিনেমার পার্টির দৃশ্যে এ রকম নাচ দেখা যায় খুব। না ভারতীয়, না পশ্চিমী।
নাচ শেষ হতেই বেয়ারা এসে দ্বিতীয়বার শরবত দিয়ে গেল সবাইকে। এক চুমুকে সবটা শেষ করে আমার ইচ্ছে হলো আর এক গেলাস নিতে। বড় তোফা খেতে। কিন্তু বেশি হ্যাংলামি করা ভালো নয়।
এতক্ষণে প্রিসিলা বসলেন, সিংহাসন-চেয়ারটিতে।
এক হাতের চামরটা ওপরে তুলে, সারা মুখে হাসি ফুটিয়ে গুরুমাটি কয়েক মুহূর্ত তাকিয়ে রইলেন সবার দিকে। চোখ ঘুরিয়ে ঘুরিয়ে দেখতে দেখতে আমার মুখের ওপর তাঁর দৃষ্টি আটকে গেল কয়েক মুহূর্তের জন্য। একটু কৌতূহল ফুটে উঠল। তারপর তিনি তাকালেন অন্যদিকে
ইংরিজিতে বললেন, হু ইজ গোয়িং টু ডিথ্রোন মি? হু ইজ গোয়িং টু বি দা কুইন ফর দিস ইভনিং?
সকলের মধ্যে একটা মৃদু গুঞ্জন উঠল।
গুরুমা আবার বললেন, সেলিম, প্লিজ বাক্সাঠো লে আও!
এদের মধ্যে থেকেই একটি যুবক উঠে পাশের একটা ঘর থেকে চৌকো একটা ছোট ভেলভেটের বাক্স নিয়ে এল। গুরুমা সেটা ধরে ঝাঁকাতে লাগলেন। বোঝা গেল তার মধ্যে কিছু চাকতি আছে।
একটু পরে বাক্সের মুখটা খুলে গুরুমা আবার ইংরিজিতে বললেন, মেয়েরা এক এক করে এসো!
এর মধ্যে ছেলে মেয়েদের সংখ্যা বেড়ে চব্বিশ-পঁচিশজনে দাঁড়িয়েছে। ছেলে আর মেয়ে প্রায় সমান সমান।
এক একটি করে মেয়ে উঠে গিয়ে বাক্স থেকে একটা করে চাকতি টেনে তুলতে লাগল। লটারির মতন। গুরুমা সেই চাকতি দেখছেন আর হেসে ফেলছেন।
লরা নামের মেয়েটি মুমুকে খোঁচা মেরে বলল, তুই যা! তোর পরে আমি যাব।
মুমু বলল, না, আমি আজ টানব না।
লরা এগিয়ে গেল।
তক্ষুনি চটপট করে হাততালির শব্দ শোনা গেল। গুরুমা একটি মেয়ের হাত ধরে পাশে দাঁড় করিয়ে বললেন, কুইন! আওয়ার নিউ কুইন।
মেয়েটি মুমুরই বয়েসী। সারা মুখ হাসিতে ঝলমল করছে। সে একটা গাঢ় সবুজ রঙের ফ্রক পরে আছে। মাথার চুল শাম্পু করে ফাঁপানো।
মুমু আমার দিকে ফিরে ফিসফিস করে বলল, এটা একটা খেলা, বুঝতে পারছ তো? এক একদিন এক একজন এখানে রানী হয়। তখন তার নামও বদলে যায়। ঐ মেয়েটাকে তুমি তো চেনো নিশ্চয়ই?
আমি বললাম, না তো? কখনো দেখিনি
—মিলিকে চেনো না? সেদিন তোমার বাড়িতে অংশু জ্যাঠামণিকে দেখলাম, তার মেয়ে। মিলিই তো আমাকে প্রথমে এখানে এনেছে।
–আমাদের বাড়িওয়ালার মেয়ে?
—ঐ মিলির দাদা মলয়, সে তো আমার ছোটমামার বন্ধু হয়। আমাদের বাড়িতে আসে মাঝে মাঝে!। আমিও মিলিদের বাড়িতে প্রায়ই যাই। অংশু জ্যাঠামণি আমাকে খুব ভালোবাসে।
সেইজন্যেই অংশুবাবু মুমুকে দেখে হঠাৎ খুব গদগদ হয়ে গিয়েছিলেন। আমাকে ধমক দিতে দিতে থেমে গিয়ে সরে পড়লেন তাড়াতাড়ি।
একটা সিগারেট খেতে ইচ্ছে করছে খুব। কিন্তু এই সব ধর্ম-টর্মের স্থানে সিগারেট খাওয়া চলে কিনা জানি না। আর কেউ ধরায়নি।
গুরুমা বললেন, আজকের রানী মিলি। তার নাম দিলাম আমি বাথশিবা। এখন কে ডেভিড হবে? তুমি ডেভিডকে বেছে নাও! দাঁড়াও, দাঁড়াও, সিংহাসনে বসো আগে।
প্রিসিলা নিজে সেই চেয়ার থেকে নেমে এসে মিলিকে বসালেন। তার গলায় পরিয়ে দিলেন একটা ফুলের মালা, হাতে দিলেন চামরটা।
নিজে কার্পেটের ওপর বসে বললেন, বাথশিবা, তোমার ডেভিডকে ডাক। মিলি সোজা হাত তুলে শংকর জৈনের দিকে দেখাল। এখানে ছেলেদের মধ্যে সেই-ই যে সবচেয়ে সুপুরুষ, তাতে কোনো সন্দেহ নেই
শংকর আমাদের কাছাকাছি বসে আছে। সে যেন লজ্জা পেয়ে মুখ নিচু করল।
সামনের দিক থেকে একটি যুবক খানিকটা ঠাট্টা, খানিকটা প্রতিবাদের সুরে বলল, এ কী এ কী! প্রত্যেকদিন শংকর জৈনকে ডাকা হবে কেন? আমরা বুঝি কেউ নই?
শংকর বলে উঠল, আমিও আজ ক্ষমা চাইছি। বেশিক্ষণ থাকতে পারব না। আজ অন্য কেউ হোক।
প্রিসিলা আদেশ দিলেন, রানী, তুমি অন্য একজনকে ডেভিড করো।
এবার যেন আমি খেলাটা খানিকটা বুঝতে পারছি।
পুরোটা বোঝা হলো না। আমার আরও দেখার ইচ্ছে ছিল, মুমু দাঁড়িয়ে পড়ে বলল, ব্লু, পাঁচটা চল্লিশ বাজে। আমাকে এখন যেতেই হবে।
মুমু চলে গেলে আমার তো থাকার প্রশ্নই ওঠে না।
শংকর জৈন বলল, আমিও যাব। চলো, তোমাদের নামিয়ে দিচ্ছি। মুমু বলল, তুমি নামিয়ে দেবে কি! তোমার তো কাছেই রাড়ি। আমরা নিজেরা চলে যাব।
শংকর জৈন বলল, তা হলে বুঝি তোমাদের নামিয়ে দিয়ে আসতে পারি না? উঠে এসে জুতো পরার জায়গায় দাঁড়িয়ে আমি শংকর জৈনকে জিজ্ঞেস করলাম, আপনি বুঝি খুব কাছেই থাকেন?
মুমু বলল, এই তো, বালিগঞ্জ সার্কুলার রোডে বিরাট বাড়ি। জৈন ম্যানশন, তুমি দেখোনি! সেইখানে ও থাকে।
শংকর জৈন মুখ নিচু করে বলল, এমন কিছু বিরাট নয়। এমনিই সাধারণ বাড়ি। আমি আপনাদের গড়িয়াহাট পর্যন্ত ছেড়ে দিয়ে আসতে পারি কিন্তু!
ছেলেটির বাংলা একেবারে নিখুঁত। এখানে একমাত্র সে-ই আমার সঙ্গে পুরোপুরি বাংলায় কথা বলছে।
জুতো-টুতো পরে সবে মাত্র পেছন ফিরেছি, এমন সময় কেউ একজন বলে উঠল, হ্যালো, হ্যালো, শ্রীমানজী! শ্রীমানজী!
তিনজনই ফিরে তাকালাম। একটি মেয়ে হাতছানি দিচ্ছে!
মুমু বলল, ব্লু, তোমাকে ডাকছে। প্রিসিলার সঙ্গে তোমার আলাপ করিয়ে দেওয়া হয়নি।
আমি একটু কুঁচকে গিয়ে বললাম, আজ থাক না!
মুমু বলল, বাঃ, ডাকছেন যে তোমাকে! চলো।
দেয়ালের পাশ দিয়ে দিয়ে আমরা এগিয়ে এলাম সামনের দিকে।
প্রিসিলা উঠে এসে এক কোণে দাঁড়িয়েছেন। তাঁর মুখখানা সব সময় হাসি মাখা। মিলির পাশে আর একটি চেয়ার এনে রাখা হয়েছে, সেখানে বসেছে সেলিম নামে যুবকটি। সে আজকের ডেভিড।
প্রিসিলা ইংরিজিতে খুব মিষ্টি করে আমাকে জিজ্ঞেস করলেন, তুমি যাচ্ছ, তুমি কে গো? আমাকে তোমার নাম বলবে না?
মুমু বলল, আমার বন্ধু, এর নাম ব্লু।
প্রিসিলা বললেন, শুধু ব্লু? বাঃ কি সুন্দর নাম! আমার নাম রোজ!
আমি বলতে যাচ্ছিলাম, এই যে অন্যরা বলল, তোমার নাম প্রিসিলা? কিন্তু বললাম না, চুপ করে রইলাম। এখানে কেউ নমস্কার-টমস্কার করে না, তবু অভ্যেসবশত আমার হাত দুটো ওপরে উঠে এল, আমি বললাম, নমস্কার।
প্রিসিলা কিংবা গুরুমা কিংবা রোজ আবার বলল, তোমার মনে অনেক প্রশ্ন, তোমার অনেক দুঃখ, তাই না?
আমি সঙ্গে সঙ্গে বললাম, না তো!
প্রিসিলা বলল, হ্যাঁ, আমি তোমার প্রশ্নগুলো দেখতে পাচ্ছি। আমি তোমার বুকের ভেতরে দেখছি, অনেকগুলো প্রশ্ন ঢেউয়ের মতন ঝাপটা মারছে। এসো!
সে আমাকে পাশের ঘরে ঢোকার জন্য ইঙ্গিত করল। হাত তুলল মুমু আর শংকর জৈনের দিকে। অর্থাৎ ওরা বাইরে থাকবে।
পাশের ঘরটাকে প্রথম মনে হলো অন্ধকার। তারপর বুঝতে পারলাম, খুব কম পাওয়ারের একটা নীল বাল্ব জ্বলছে, নাইট ল্যাম্পের মতন। জানলাগুলো বন্ধ।
একটা চেয়ারে আমাকে বসতে বললেন প্রিসিলা। নিজে একটু দূরে দাঁড়িয়ে বললেন, প্রশ্ন মানেই তৃষ্ণা। আর কষ্ট। বিশ্বাস মানেই আনন্দ
আমি মৃদু আপত্তির সুরে বললাম, আমার সেরকম কোনো কষ্ট নেই। প্রিসিলা কোনো জায়গা থেকে আর এক গেলাস শরবত এনে এগিয়ে দিয়ে বললেন, খাও। ওগো তৃষ্ণার্ত, এটা খেয়ে নাও!
এই শরবতটা আমার বেশ পছন্দ। বিনা পয়সায় যতটা পাওয়া যায়। আমি হাত বাড়িয়ে নিয়ে গেলাসটা ঠোটে ছোঁয়ালাম। আগের চেয়েও স্বাদটা আরও ভালো মনে হলো।
প্রিসিলা বললেন, তোমার তিনটে প্রশ্নের আমি উত্তর দিয়ে দেব। আমার কাছে সবাই প্রশ্ন নিয়ে আসে, বিশ্বাস নিয়ে ফিরে যায়। যদিও আমি কেউ না, আমি একটা আয়না, আমার মধ্যে সবাই নিজেকেই দেখে।
আজকালকার গুরু কিংবা গুরুমায়েরা কী ধরনের কথা বলে, তা আমি জানি না। শ্রীরামকৃষ্ণের কথামৃত ছাড়া আর কোনো ধর্মের বই-টই পড়িনি। প্রিসিলার কথাগুলো শুনে মনে হচ্ছে ভোগোলজি। ওসব আয়না-টায়না দিয়ে মিষ্টি মিষ্টি কথা আমিও বলতে পারি।
প্রিসিলা আমার একেবারে সামনে দাঁড়িয়েছেন। বয়েস যথেষ্ট হলেও তাঁকে বেশ রূপসী রমণীই বলা যায়। নিটোল স্বাস্থ্য। চমৎকার গন্ধ পাচ্ছি, খুব দামি পারফিউম মেখেছেন।
এত কাছাকাছি কোনো অচেনা মহিলা এসে দাঁড়ালে শরীর শিরশির করে। আমার মাথাটাও একটু যেন ঝিমঝিম করছে। এই শরবতে কিছু মেশানো ছিল নাকি?
জাদুকরীর মতন একটা হাত আমার মুখের সামনে নাড়তে নাড়তে প্রিসিলা বললেন, প্রথম প্রশ্ন, মনের দরজা খোলা না বন্ধ? বলতে পারো, তোমার নিজের মনের দরজা খোলা না বন্ধ?
আমি দু’ দিকে মাথা নাড়লাম।
প্রিসিলা বললেন, তা হলে আগে একটা একটা করে দরজা খোলো। ঠিক এই রকম ভাবে।
ফট করে শব্দ হয়ে পাশের দিকের একটা দরজা খুলে গেল। আমি চমকে উঠলাম। সেখানে কেউ নেই, তবে কি আপনা আপনি খুলে গেল দরজাটা? তারপরেই মনে পড়ল, রিমোট কন্ট্রোলে টিভি চালাবার মতন, রিমোট কন্ট্রোলে দরজাও খোলা যায়। বিলেতে আমেরিকায় অনেক লোক গাড়ি চালিয়ে বাড়ির সামনে আসে, গ্যারাজের দরজা খোলার জন্য তাদের গাড়ি থেকে নামতে হয় না, বসে বসেই রিমোট কন্ট্রোলে খুলে ফেলে। এখানেও সেই রকমই কিছু ব্যাপার নিশ্চয়ই!
প্রিসিলা ফিসফিস করে বললেন, ভালো করে দ্যাখো! মনের সহস্র দরজা। এক এক করে খুলতে হয়!
এবার আমি সত্যি ঘাবড়ে গেলাম। এ কী ব্যাপার? দরজা শুধু একটা তো নয়। সেই দরজার ঠিক ওপাশে আর একটা দরজা। তারপর আর একটা। তারপর আর একটা। কত যে দরজা তার ঠিক নেই! এটা একটা ফ্ল্যাটবাড়ি। এখানে পরপর এতগুলো ঘর থাকবে কী করে? অথচ আমি দেখতে পাচ্ছি ঘরের পর ঘর, সব দরজা খোলা।
আমার থুতনিতে একটা আঙুল দিয়ে মুখটা ফিরিয়ে প্রিসিলা বললেন, এবার আমার দিকে তাকাও। আমার নাম রোজ। আমি লাল গোলাপ, না সাদা? তোমার নাম ব্লু। তুমি কি সত্যিই ব্লু না ইয়ালো?
ফস করে কোথা থেকে একটা গোলাপ বার করে আবার জিজ্ঞেস করলেন, এটা কি লাল, না সাদা?
এত কম আলোতে বোঝা মুস্কিল। তবে কালচে রঙ দেখে মনে হলো, লালই হবে।
আমি বললাম, লাল, তাই না?
নাচের ভঙ্গিতে এক পাক ঘুরে গিয়ে প্রিসিলা আবার বললেন, এবার দেখো তো? সত্যি লাল?
ফুলটা একেবারে সাদা হয়ে গেছে।
বুঝতে পারছি, উনি আমাকে ম্যাজিক দেখাচ্ছেন। কিছু ম্যাজিক না শিখলে ধর্মের প্র্যাকটিস ভালো জমে না।
কিন্তু আমি আরও অনেক গোলাপ দেখছি কেন? এই ঘর ছাড়িয়ে আরও শত শত গোলাপ বাগান, সেখানকার ফুলগুলো একবার সাদা, একবার রক্তিম হয়ে যাচ্ছে।
প্রিসিলা ফিসফিস করে বললেন, জোর দিয়ে কি বলা যায়, কোটা সাদা, কোন্‌টা লাল? মানুষও সেই রকম। কখনো মানুষকে এক রঙ দিয়ে বিচার করতে নেই। মানুষ বহুবর্ণ। ঈশ্বর তাঁর সবগুলো রঙ দিয়ে মানুষকে তৈরি করেছেন।
আমি প্রিসিলার কথা আর শুনতে পাচ্ছি না। আমার চোখে ভাসছে অসংখ্য গোলাপের উদ্যান, একটা ঝড় বইছে, কী মোহময় সেই দৃশ্য। ফুলের বাগানে ঝড় আমি কখনো সত্যি সত্যি দেখেছি কি? অথচ কল্পনায় তা এল কী করে? ফুলের গন্ধও পাচ্ছি, সারা ঘর ভরে গেছে অপূর্ব কুসুমসৌরভে।
প্রিসিলা আমার থুতনিতে আবার আঙুল ছুঁইয়ে বললেন, এবার তৃতীয় প্রশ্নের উত্তর…
কিন্তু আমি আর কিছু শুনতে পেলাম না। আমার চোখ বুজে আসছে, কিছুতেই খোলা রাখতে পারছি না চোখ। আমার মাথাটা ঝুঁকে এল, চিবুক ঠেকে গেল বুকে। তারপর আর কিছু মনে নেই।তপনদার সঙ্গে আমার প্রায়ই বাজারে দেখা হয়।
তপনদার তো আর সব কিছুই ভালো, শুধু একটাই মুস্কিল, তপনদা মনে করে বাজার করার ব্যাপারে সে পৃথিবীর সবচেয়ে বড় এক্সপার্ট।
আমি কিছু কিনতে গেলেই তপনদা খবরদারি করবে। আমি হয়তো কচুর শাক কিনতে গেছি, তপনদা ঘাড়ের ওপর দিয়ে উঁকি মেরে বলবে, এই ইডিয়ট, ওটা কী কিনছিস? সবুজ রঙের কচুর শাক কেউ কেনে? সব সময় লোহার মরচে রঙের কচুর শাক কিনতে হয়, ওগুলোই শুধু ভালো, অন্যগুলোতে গলা ধরে।
রঙ বিষয়ে তপনদার অনেক থিয়োরি আছে।
কাঁচালঙ্কা কিনতে গেলেও তপনদা বলবে, আরে, আরে, ওগুলো কী কিনছিস? সাদাটে মতন সবুজ, ওগুলো কেউ কেনে? ওগুলো তো কাঁচা কাঁচা—লঙ্কা। গন্ধ নেই, ঝাল নেই!
আমি বলি, তপনদা, আমি তো কাঁচালঙ্কাই কিনতে চাই। পাকা লঙ্কা তো চাই না!
—দু’বার কাঁচা বললুম, তা শুনলি না? তার মানে কাঁচালঙ্কা ফল হিসেবে ওগুলো বেশি কাঁচা। সাদাটে ভাব থাকা মানে এখনো ঠিক তৈরি হয়নি, আগেই গাছ থেকে তুলে এনেছে। ভালো কাঁচালঙ্কা ভালো সবুজ হবে। কাঁচালঙ্কাও যে একটা ফল, তা জানিস তো? পেয়ারার মতন। দুটোর মধ্যেই বিচি থাকে।
—কাঁচালঙ্কা যে ফুল নয়, তা জানি!
—পেয়ারার ব্যাপারটা কিন্তু ঠিক উল্টো। একেবারে গাঢ় সবুজ রঙ হলে বুঝবি সে পেয়ারা কাঁচা কষ্টি, খাওয়া যায় না। সবুজের মধ্যে একটু সাদা ভাব এলে তবেই পেয়ারা তৈরি হয়। সবুজ টমাটো যেমন অখাদ্য। আবার আম যদি লাল টুকটুকে হয় তা হলে সন্দেহ করবি, সেগুলো ভালো জাতের হয় না।
—কালো জাম? সেগুলো সবুজ হতে পারে!
—কালো জাম আসলে কালোই নয়। কেউ কখনো পারফেক্ট কালো রঙের জাম দেখেনি, তবু ওদের নাম দেওয়া হয়েছে কালো জাম! স্টুপিডিটি! ওগুলোর রঙ আসলে নীল আর বেগুনি মেশানো।
পাতলা ছিপছিপে চেহারা তপনদার। এক মাথা চুল। লুঙ্গির ওপর শার্ট চাপিয়ে বাজারে আসে। ইদানীং বাজার করতে আসা লুঙ্গি পরা ভদ্রলোক অতি বিরল। সাজপোশাকের ব্যাপারে তপনদার কোনোদিনই মনোযোগ নেই। দেখলে কেউ বুঝতেই পারবে না উনি অঙ্কে এক নামজাদা পণ্ডিত, প্ল্যানিং কমিশনের বড় অফিসার। মাছের বাজারে তপনদার মুখোমুখি পড়তেই আমার মুখ শুকিয়ে গেল। এত জ্ঞান দেবে যে মাছ আর কেনাই হবে না।
ভুরু নাচিয়ে তপনদা জিজ্ঞেস করলো, কী মাছ কিনবি ভাবছিস? জ্যান্ত মাছ সম্পর্কে পচা কিংবা খারাপের প্রশ্ন উঠতে পারে না বলে আমি বললাম, কই!
তপনদা এক গাল হাসলেন। যেন আমাকে ঠিক ফাঁদে ফেলেছেন। কাঁধে একটা চাপড় মেরে বললেন, গাড়ল আর কাকে বলে! ভালো করে বর্ষা নামেনি, এখন কেউ কই মাছ খায়? সব চালানি! কোনো স্বাদ নেই। শোন, মাছ কেনার আগে পুরো মাছের বাজারটা আগে ঘুরে দেখতে হয়। এক একদিন এক একটা মাছ বেশি ওঠে, সেদিন সেটা শস্তা হয়। আজ দ্যাখ, পার্শে মাছ বেশ ভালো উঠেছে। কাঁকড়াও নিতে পারিস।
–কালকেও পার্শে নিয়েছিলাম, তপনদা। আমার বৌদি কাঁকড়া খায় না।
—রোজ রোজ এক মাছ চলে না, তাই না? হ্যাঁরে, নীলু, তুই কতদিন চেতল মাছের পেটি খাসনি?
–ওরে বাবা, সে অনেক দাম! ছোঁয়াই যায় না।
—তুই ভালোবাসিস তো চেতল মাছের পেটি?
–কে না ভালোবাসে?
—আমার বৌটা ভালোবাসে না। সেই চেংড়িটা কোনো তেলালো মাছ পছন্দ করে না। কিন্তু তোর মুখ দেখেই বুঝতে পেরেছি, তুই চেতল মাছের পেটি খুবই ভালোবাসিস, তবে অনেকদিন খাসনি! কতদিন খাসনি রে?
–তা মাস ছয়েক তো হবেই!
—তোর বাড়ির জন্য যা হোক এলেবেলে মাছ নিয়ে যা, আজ আমি তোকে চেতল মাছের পেটি খাওয়াব!
-কী ব্যাপার তপনদা? বাড়িতে বুঝি কোনো ফাংশান আছে?
–কেন, হঠাৎ এ কথা বললি কেন?
—বছর দু’এক আগে তোমার মেয়ের মুখেভাত ছিল, সেদিন তুমি আমাকে এই বাজারেই নেমন্তন্ন করেছিলে। ইলিশ মাছ খাইয়েছিলে। আজ বুঝি তোমাদের বিবাহবার্ষিকী?
–তুই যে দেখছি একটা রাম গবেট রে! বাড়িতে একগাদা লোক ডেকে কেউ চেতল মাছের পেটি খাওয়ায়? তা হলে সর্বস্বান্ত হয়ে যেতে হবে না? না, না, কোনোরকম উপলক্ষ নেই, তোকে কিছু উপহারও নিয়ে যেতে হবে না। শুধু তুই আর আমি খাব, দু’ পীস দু’ পীস চার পীস। বেশ বড় সাইজের পেটি উঠেছে আজ বউটাকে আজ নিরামিষ খাওয়াব! বেশ হবে!
—কী ব্যাপার, তপনদা, হঠাৎ আমার ওপর এত দয়া?
—তোকে দেখেই একটা কথা মনে পড়ল রে, নীলু। তোকে একটা কাজ করে দিতে হবে। তুই ঠিক পারবি।
-কী কাজ?
—তুই চট করে তোর বাড়িতে বাজারটা দিয়ে চলে আয় না আমাদের ওখানে। তখন কথা বলা যাবে।
—কিন্তু আজ তো ছুটির দিন না, তপনদা। আজ তুমি দুপুরে বাড়িতে থাকবে কী করে?
-ওরে অফিস-টফিস সব মাথায় উঠেছে। মাথার ওপর কী যে বিপদ, তোকে কী বলব! তা হলে বেশি দেরি করিস না, তাড়াতাড়ি চলে আয়!
তপনদা চলে গেল বড় মাছের দোকানের দিকে। আমিও বাজার সেরে ফেলাম চটপট।
বাড়ি ফিরেই দেখি আমার বিছানায় শুয়ে আছে প্রীতম। সিগারেটের ধোঁয়ায় রিং পাকাচ্ছে। ভালো ফটোগ্রাফার হতে গেলে এটাও শেখা দরকার।
প্রীতম উঠে বসে বলল, তাহলে তুই দেবীগড়ের জঙ্গলে যাচ্ছিস তো আমার সঙ্গে? কনফার্ম করতে এলুম।
—জঙ্গলের কথা শুনেও আমি যাব না বলতে পারি? এত দিনে তুই আমাকে এই চিনলি?
–ঠিক আছে, সোমবার সন্ধেবেলা ট্রেন। তুই ঠিক সাতটায় হাওড়া স্টেশনের বড় ঘড়ির নীচে আসবি—ও হ্যাঁ, টিকিটের টাকাটা দে।
–তুই অ্যাডভান্স কর। আমি পরে শোধ দিয়ে দেব।
নিঃশব্দ হাসিতে চোখ দুটো প্রায় বুজে গেল প্রীতমের। সেই অবস্থায় বলল, এটা তুই কী বললি, নীলু? ‘পরে শোধ করে দেব।’ কথাটার মানে কি আমি জানি না? আমি নিজেও তো কত লোককে ও কথাটা বলেছি।
—এমনকি আমাকেও বলেছিস, তাই না?
—ওঃ হো! তুই বুঝি সেই সব পুরোনো ধার কাটাকুটি করতে চাইছিস? ওসব তামাদি হয়ে গেছে ভাই। আমার কিছু মনে নেই!
—পুরোনো ধার আমিও মনে রাখি না। তা বলে নতুন ধার করতে তো বাধা নেই। ভয় পাসনি, টিকিটটা কাট, সোমবার হাওড়া স্টেশনেই তোকে টাকাটা দিয়ে দেব।
—অল রাইট! দেবীগড়ে আমরা একটা বাংলোতে থাকব। খাওয়া-টাওয়ার কোনো খরচ লাগবে না। আমি তো একটা কাজে যাচ্ছি। তোকে শুধু আমার অ্যাসিস্টেন্ট সাজতে হবে।
—জঙ্গলে আবার কিসের কাজ রে?
—ঢেঁকি স্বর্গে গেলেও ধান ভানে, তা জানিস না? ফটোগ্রাফারের কাজ ছবি তোলা!
—তুই জঙ্গলের ছবি তুলবি? বাঃ, এটা তো বেশ ভালো কাজ।
—এত সহজ নয় রে। আমাদের যে কত রকম রিকের মধ্যে পড়তে হয়, তা তুই জানিস না। ফটোগ্রাফারদের অনেক ঝঞ্ঝাট সহ্য করতে হয়। চল না, গেলেই বুঝতে পারবি।
প্রীতমের ঐ আফশোসের সুরের কথায় আমি মন দিলুম না। দেবীগড় বেশ চমৎকার নাম, সেখানকার জঙ্গলটা আমার এখনো অদেখা রয়ে গেছে। সব জঙ্গলই আলাদা, কোনো জঙ্গলে গিয়েই মনে হয় না, এরকম আগে দেখেছি। প্রত্যেকটা গাছেরই একটা নিজস্ব রূপ আছে। সোমবার দাদা ফিরুক বা না ফিরুক, আমি হাওয়া!
প্রীতম চলে যেতেই মা বললেন, এই দ্যাখ, একটা রেজিস্ট্রি চিঠি এসেছে। মনে হচ্ছে বাড়িওয়ালার কাছ থেকে!
আমি বললাম, এই রে, তুমি সই করে নিলে? ফেরত দিতে পারলে না।
মা বললেন, সে কি রে, পিওন চিঠি দিতে এলে নেব না?
আমি শুনেছি, এসব চিঠি সহজে নিতে নেই। পোস্টম্যানদের ঘোরাতে হয়। দাদার নামে চিঠি। মা অনায়াসে ফিরিয়ে দিতে পারতেন।
অংশুবাবু মাত্র দু’-তিন দিন আগে আমাদের এখানে কথা বলতে এসে—ছিলেন। এত তাড়াতাড়ি চিঠি চলে আসছে নাকি আজকাল? তারিখটা দেখেই বোঝা গেল, চিঠিটা আরও চার দিন আগেকার। অতি ঘোড়েল লোক, চিঠিটা পাঠাবার পর আমাদের মিষ্টি ভাষায় ভয় দেখাতে এসেছিলেন।
বাড়িওয়ালার পক্ষে চিঠিটি লিখেছেন এক উকিল। সেই উকিলি ভাষার মার—প্যাঁচ বোঝে কার সাধ্য। মোট কথা হলো, নানারকম আইনের মারপ্যাঁচ দেখিয়ে বলা হয়েছে যে, আমরা যেন অবিলম্বে এই বাড়ি ছেড়ে দিই। এই বাড়ির অবস্থা বিপজ্জনক। পুরসভা এই বাড়ি অবিলম্বে ভেঙে ফেলার সুপারিশ করেছেন। সুতরাং ভাড়াটেরা বাড়ি না ছাড়লে তাদের নিরাপত্তা সম্পর্কে বাড়িওয়ালার আর কোনো দায়িত্ব নেই।
একটিও বাক্য ব্যয় না করে আমি চিঠিটা জানলা দিয়ে ছুঁড়ে দিলাম বাইরে।
মা হা-হা করে উঠে বললেন, ও কী করলি? ও কী করলি? ফেলে দিলি?
আমি বললাম, ভবিষ্যতে যা হবার তা তো হবেই। ও চিঠিখানা রেখে লাভ কী? বরং, এ চিঠি যে আমরা গ্রাহ্য করি না, সেটা দেখানোই দরকার।
–কে দেখবে? এখানে কে দেখছে? এখানে কি বাড়িওয়ালার কেউ আছে?
—তুমি আর আমি তো দেখলাম। সেটাই যথেষ্ট।
মা এতেও আশ্বস্ত হলেন না। ছুটে বারান্দায় গিয়ে ঝুঁকে পড়লেন। চিঠিখানা উড়তে উড়তে নামছে। একতলার কাছে জলের পাইপে লেপ্টে রইল কয়েক মুহূর্ত, আবার খসে পড়ল।
যে ছেলেটা আমাদের বাড়িতে খবরের কাগজ দেয়, সে যাচ্ছে রাস্তা দিয়ে। মা চিৎকার করে বললেন, শম্ভু, ও শম্ভু, ঐ চিঠিটা ধরো তো! নিয়ে এসো ওপরে। আমার দিকে ফিরে জ্বলন্ত চোখে তাকিয়ে মা বললেন, তোর দাদাকে চিঠিটা দেখাতে হবে না?
আমি বললাম, ঠিক আছে, দাদাকে দেখিও। আমি এখন বেরুচ্ছি। দুপুরে খাব না!
যাক, একটা ব্যাপার বেশ ভালোই হলো। আমার ওপর মায়ের কোনো ভরসাই নেই। মা ধরেই নিয়েছেন যে বাড়িওয়ালার বিরুদ্ধে লড়াইয়ে আমি একটা তালপাতার সেপাইয়ের চেয়েও কমজোরি। যা কিছু সবই দাদাকে করতে হবে। এ তো খুব চমৎকার কথা!
তপনদার বাড়িতে পৌঁছে আবার একটি সাঙ্ঘাতিক চমক। সত্যি তপনদাকে নিয়ে আর পারা যায় না। এদিকে এত বড় বিদ্বান ও দায়িত্বপূর্ণ পদে চাকরি করেন, কিন্তু বাড়িতে যেন একটা পাগল!
দরজা খুলে দিল শিখা বৌদি, তার মুখে স্টিকিং প্লাস্টার আঁটা। লম্বালম্বি তিনটে।
আমি প্রায় বিষম খেয়ে বললাম, এ কী?
শিখা টেলিফোনের টেবল থেকে একটা প্যাড আর পেন্সিল নিয়ে লিখল, তোমার তপনদা বাথরুমে গেছে। একটু বসতে বলেছে!
–তোমার মুখ কে শেলাই করে দিয়েছে?
শিখা বৌদি আবার লিখল, আমার এখন কথা বলা বারণ!
—কে বারণ করেছে? তোমাকে বিচ্ছিরি দেখতে লাগছে!
শিখা বৌদি লিখল, পাঁচ মিনিট বাদে খোলা হবে!
আমি ওর হাতের দিকে তাকালাম। হাত তো বাঁধা নয়, দিব্যি লিখছে, তা হলে মুখের ওগুলো নিজে খুলে ফেলছে না কেন?
শিখা তপনদার চেয়ে বয়েসে অনেক ছোট। একসময় তপনদার ছাত্রী ছিল, তাই তপনদা এখনো তুই তুই করে। শিখা ঠিক আমার বয়েসী, ওকে বৌদি বলারও কোনো মানে হয় না। কিন্তু তপনদা বলে দিয়েছে, অ্যাই, আমার বউ তোদের গুরুজন, খবরদার নাম ধরে ডাকবি না!
তপনদা শিখা বৌদিকে সব সময় দাবড়ে রাখার চেষ্টা করে। কিন্তু নারী জাতির ওপর এই অত্যাচার আমার সহ্য হয় না।
শিখা বৌদি জোরে জোরে মাথা নাড়লেও আমি জোর করে ওর মুখ থেকে স্টিকিং প্লাস্টারগুলো টেনে খুলে দিলাম।
তারপর ধমক দিয়ে বললাম, তপনদা তোমার মুখ বন্ধ করে রাখতে চাইছে বলেই তুমি মেনে নিলে? আজকাল রাশিয়ায় পর্যন্ত সবাই মুখ খোলার স্বাধীনতা পেয়ে গেছে। তুমি নিজে খুলে ফেলতে পারলে না?
শিখা বৌদি একটু দম নিয়ে বলল, ও হাত বাঁধেনি এই শর্তে যে আমি নিজে খুলব না।
—সেই শর্তটাই বা তুমি কেন মানবে? এটা কোন্ সেঞ্চুরি? এখন বৌদের ওপর সামান্য অত্যাচার করলে স্বামীদের জেল হয়ে যায়!
—না গো, নীলু, আজ আমারই দোষ। আমি আজ বড্ড ঝগড়া করেছি ওর সঙ্গে। এক একদিন আমার মাথা খুব গরম হয়ে যায়!
—ঝগড়া করেছ বলেই তপনদা তোমার মুখ বেঁধে রাখবে? এ ভারি অন্যায়। আমার বদলে অন্য কেউ এসে দেখলে কী ভাবত বলো তো?
–আমি ম্যাজিক আই দিয়ে আগে দেখে নিয়েছি। তুমি ছাড়া অন্য কেউ হলে দরজাই খুলতাম না।
এই সময় বাথরুম থেকে বেরিয়ে এসে তপনদা হুংকার দিয়ে বলল, বিশ্বাসঘাতিনী! বিশ্বাসঘাতিনী! খুলে ফেলেছিস! এর মধ্যে কথা বলতে আরম্ভ করেছিস?
ভয়ে চুপসে গিয়ে শিখা বৌদি বলল, না, না, আমি খুলিনি। নীলু জোর করে খুলে দিয়েছে! তুমি ওকে জিজ্ঞেস করো!
তপনদা আমার দিকে তাকাতেই আমি বললাম, এ কী কাণ্ড তোমার, তপনদা? তুমি আজকাল নিজের বউকে বেঁধে রাখতে শুরু করেছ?
তপনদা বলল, বেশ করেছি! আজ ও আমাকে টানা এক ঘণ্টা বকুনি দিয়েছে। কালকে দেড় ঘণ্টা। কনস্টান্ট বকবক। অনর্থক। তার জন্য শাস্তি দিতে হবে না? হাত বাঁধিনি, পা বাঁধিনি। গায়ে হাত তুলিনি। কড়া কথা বলিনি। মেয়েদের সবচেয়ে কঠিন শাস্তি কী জানিস, এক বেলা কথা বলতে না দেওয়া। কত মুনি-ঋষি মৌনব্ৰত পালন করেন, গান্ধীজী সারাদিন মৌনী থাকতেন। আজ পর্যন্ত তুই কোনো মেয়ে মৌনী দেখেছিস।
—কথা বলাটা তো মেয়েদের একটা অলংকার। আমার শুনতে ভালো লাগে। মেয়েদের বকুনি শুনতেও ভালো লাগে।
—তাই নাকি? তাই নাকি? হা-হা-হা-হা।
তপনদা বিরাট অট্টহাসি করে উঠলেন বেশ তৃপ্তির সঙ্গে।
তারপর স্ত্রীর দিকে তাকিয়ে বললেন, আসলে তোর মুখটা আজ বেঁধেছিলুম কেন জানিস? নীলুকে পরীক্ষা করার জন্য। নীলু যদি এসে তোর প্লাস্টারগুলো জোর করে খুলে না দিত, তা হলে ওকে আমি ছ্যা ছ্যা করতুম! যাক, তা হলে বোঝা গেল, এখনো ইয়াংম্যানদের শিভারি বলে একটা জিনিস আছে। অবলাদের ওপর নির্যাতন দেখলে তাদের বীরত্ব চাগিয়ে ওঠে। আমি ভেবেছিলুম, ওসব বুঝি আজকাল একেবারে চুকে বুকে গেছে। ব্রাভো, নীলু, ব্রাভো! হবে, তোর দ্বারা এখনো হবে!
—তপনদা, তোমার যত সব অদ্ভুত পরীক্ষা। কী নিয়ে তোমাদের ঝগড়া হয়েছিল, শুনি?
—তা তোর শোনার দরকার নেই। শুনলে শিভালরি উপে যাবে। বিয়ে থা করিসনি—এখন মেয়েদের সব কথাই তোর মিষ্টি লাগে,…যতদিন মিষ্টি লাগাতে পারিস, চালিয়ে যা!
তারপর শিখা বৌদির দিকে তাকিয়ে বলল, এই ছেমরী, আমাদের একটু চা-টা খাওয়াবি, নাকি?
শিখা বৌদি সে-কথায় কান না দিয়ে বলল, নীলু জানো তো, আমরা খুব মুস্কিলে পড়ে গেছি।
তপনদা অস্থির হয়ে বলল, আরে সেই কথাটা বলার জন্যই তো নীলুকে আজ ডেকে এনেছি। আমি বুঝিয়ে বলছি, তুই চা-টা করে আন্
শিখা বৌদি দরজার কাছে গিয়ে বলল, ভুতুর মা, তিন কাপ চা করে নিয়ে এসো তো!
তারপর নিজে এসে বসল সোফায়।
তপনদা বলল, শোন্ নীলু, তোর ওপর একটা কাজের ভার দিতে চাই। তোর তো হাতে সময় আছে। হাজরা থেকে টালিগঞ্জ ট্রাম ডিপো, ওদিকে যাদবপুর, এর মধ্যে প্রত্যেকটা পানের দোকানে যেতে হবে। পান কিনবি, দুটো একটা সিগারেটও কিনতে পারিস। ওদের সঙ্গে গল্প করবি। ওরা সব খবর রাখে। আগেকার দিনে নাপিতরা সব বাড়ির খবর রাখত। এখন পাড়ার সব খবর পানওয়ালাদের নখদর্পণে। ওদের কাছে তুই ঠিক খোঁজ পেয়ে যাবি। এর বদলে দক্ষিণাও পাবি তুই। শিখা তোকে মাঝে মাঝে রান্না করে খাওয়াবে। আমি তোকে শ পাঁচেক টাকা ধার দেব।
—কিসের খোঁজ নিতে হবে সেটা বললে না?
–ওমা, সেটা তুই এখনো বুঝিসনি? হেড অফিস কি একেবারে ফাঁকা করে ফেলেছিস? লোকে পানের দোকানদারের কাছে কিসের খোঁজ নেয়? আমার কি বিবাহযুগ্যি মেয়ে আছে যে তোকে তার জন্য পাত্রের খোঁজ করতে বলব? একটা ভদ্রগোছের ফ্ল্যাট, দু’খানা বেডরুম, হাজার বারোশোর মধ্যে ভাড়া।
–সে কী! তোমরা বাড়ি বদলাতে চাও? এ ফ্ল্যাটটা তো চমৎকার, কী অসুবিধা হচ্ছে? এটা তোমাদের কত দিনের পুরোনো বাড়ি।
-সাধ করে কি ছাড়ছি রে? বাড়িওয়ালা তাড়িয়ে দিচ্ছে।
—তাড়িয়ে দিচ্ছে মানে?
—এত সহজ কথার মানে বুঝতে তোর এত দেরি হয় কেন? তাড়িয়ে দিচ্ছে মানে তাড়িয়ে দিচ্ছে। এখানে আর থাকা যাবে না।
শিখা বৌদি আমার দিকে তাকিয়ে করুণ সুরে বলল, আচ্ছা বলো তো, বাড়িওয়ালা উঠে যেতে বললেই কেউ যায়? এত ভালো পাড়া, বাজার-টাজার সব কিছু কাছাকাছি।
তপনদা বলল, এই মেয়েটা কিছুতেই বুঝবে না! বলছি না, বাড়িটা ভেঙে ফেলবে। জানিস নীলু, আজকাল বাড়িওয়ালা নতুন ট্যাকটিক্স বার করেছে। এমনি উঠে যেতে বললে তো ভাড়াটেরা শুনবে না, মামলা-টামলা করতে পারে। তাই করপোরেশানের লোকদের ঘুস দিয়ে এখন এরা এক একটা বাড়িকে ডায়লাপিডেটেড বাড়ি বলে ডিক্লেয়ার করে দেওয়াচ্ছে। বিপজ্জনক বাড়ি। ইমিডিয়েটলি ভেঙে ফেলতে হবে। ব্যাস, এরপর আর ভাড়াটেরা ট্যাঁ-ফোঁ করতে পারবে না। করপোরেশানের লোক এসে বাড়ি ভাঙতে শুরু করে দেবে। ভাড়াটেরা তখন কোথায় যাবে, সে ব্যাপারে করপোরেশানের কোনো দায়িত্ব নেই। বাড়িওয়ালারও কোনো দায়িত্ব নেই। ভাড়াটেরা চুলোয় যাক। আসলে এ বাড়িটাকে ভেঙে এখানে একটা মাল্টিস্টোরিড বিল্ডিং বানাবে!
শিখা বৌদি বলল, আমাদের বাড়িওয়ালা কিন্তু লোক খুব খারাপ নয়। নতুন ফ্ল্যাট পেতে গেলে যদি সেলামি-টেলামি দিতে হয়, সেই জন্য উনি আমাদের পঞ্চাশ হাজার টাকা অফার করেছিলেন। তোমার দাদা কিছুতেই নিতে রাজি হলো না। পঞ্চাশ হাজার টাকা কি কম বলো?
তপনদা রেগে অগ্নিশর্মা হয়ে হুংকার দিয়ে বলল, শাট আপ! আবার মুখ বেঁধে দেব কিন্তু বলে দিচ্ছি! জানিস নীলু, এই পাজি মেয়েটা আজ সারাদিনে অন্তত পঞ্চাশবার এই কথাটা শুনিয়েছে বলেই তো আমি ওর মুখে শেলোটেপ আটকে দিয়েছিলুম! বাড়িওয়ালার কাছ থেকে আমি টাকা নিতে যাব কেন? চিরকাল ভাড়াটেরাই বাড়িওয়ালাদের টাকা দেয়। বাড়িওয়ালার কাছ থেকে ভাড়াটে টাকা নেবে, এরকম কথা কেউ কখনো শুনেছে? দয়ার দান? গাছতলায় থাকব, না খেয়ে থাকব, সেও ভি আচ্ছা, তবু বংশের নাম ডোবাতে পারব না। কোনো শালার কাছ থেকে দয়ার দান নিতে পারব না!
শিখা বৌদি বলল, শোনো কথা! একে বুঝি দয়ার দান বলে? এটা তো ক্ষতিপূরণ! আজকাল অনেকই নেয়।
তপনদা বলল, চোপ! শোন, নীলু, তোকে এই উপকারটা করে দিতে হবে ভাই! বাড়ি খোঁজা আমার কম্মো না! তুই বেকার বসে আছিস, তুই ঠিক পারবি। সামনের মাসের মধ্যেই আমি এ বাড়ি ছেড়ে চলে যেতে চাই!
আমি এতক্ষণ চোখ গোল গাল করে শুনছিলাম, এবার হো-হো করে হেসে উঠলাম। এমন মজা বহুদিন পাইনি।
তপনদা বলল, কি রে, কী হলো? আমি অসুবিধেয় পড়েছি বলে তুই হাসছিস?
হাসতে হাসতে আমার বিষম লেগে গেল।
তপনদা বৌকে তাড়া দিয়ে বলল, চা কি হলো; ভুতোর মা নিজেই ভূত হয়ে গেল কি না দ্যাখ না! ছেলেটার দম আটকে গেল যে!
শিখা বৌদি বলল, তুমি অত টাকা নিতে চাওনি শুনে নীলু হাসছে।
আমি দু’ হাত নেড়ে জানালাম, না, না।
তারপর একটু সামলে নিয়ে বললাম, তপনদা, একজন ডুবন্ত মানুষকে যদি কেউ বলে, আমার একটু উপকার করে দাও না ভাই, তা হলে তার এরকম হাসি পাবে না?
—তার মানেটা কী হলো?
—আমাদের বাড়িওয়ালাও নোটিস দিয়েছে। আমাদের বাড়িটাও ভাঙছে।
—অ্যাঁ, সত্যি?
—আমাদের বাড়ি ভেঙেও মাল্টিস্টোরিড বিল্ডিং হবে। আমরা কোথায় যাব তার ঠিক নেই!
শিখা বৌদি ব্যগ্রভাবে জিজ্ঞেস করল, তোমরা কত টাকা পাচ্ছ?
আমি বললাম, এক পয়সা ও না। আমাদের কিছু অফার করেনি। বরং বলেছে, পাড়ার ছেলেদের লেলিয়ে দিয়ে আমাদের ঘাড়ধাক্কা দিয়ে তাড়াবে।
তপনদা অস্ফুট গলায় বলল, পুরো কলকাতা শহরটাই ওরা কিনে নিচ্ছে। এই সব ছোটখাটো বাড়ি ভেঙে-গুঁড়িয়ে সেখানে আট-দশতলা বাড়ি বানাচ্ছে মাড়োয়ারিরা। আমরা কলকাতার তিনশো বছর হচ্ছে বলে লাফাব আর আর্ট—কালচার নিয়ে গর্ব করব, আর ওরা আমাদের এই শহরে থেকে তাড়িয়ে মফস্বলে পাঠাবে!
শিখা বৌদি আর একটা খোঁচা মেরে বলল, তুমিই তো আগে মাড়োয়ারি ব্যবসায়ীদের কত প্রশংসা করতে। কী নীলু, তুমি শোননি?
আমাকে ঘাড় নাড়তেই হলো।
বিভিন্ন সময়ে অন্যদের সঙ্গে তর্কে তপনদা মাড়োয়ারি ব্যবসায়ীশ্রেণীর সমর্থনে জোরালো সব যুক্তি দিয়েছে। ওরা অ্যাডভেনচারাস জাত। দেশের অনেক কিছু উন্নতির জন্য ওরা দায়ী। ইংরেজদের সঙ্গে প্রতিযোগিতায় ওরাই ভারতীয় ব্যবসাকে অনেকখানি দাঁড় করিয়েছে। উত্তরবঙ্গে, আসামে, নাগাল্যাণ্ডে, সুদূর পাহাড়ে, পাহাড়ে-জঙ্গলে ওরা কতরকম ঝুঁকি নিয়ে নিজস্ব ঘাঁটি বানিয়েছে!
একবার ডুয়ার্সে সামসিং নামে একটা জায়গায় এক মাড়োয়ারি ব্যবসায়ীর সঙ্গে আলাপ করে তপনদা এমনই অভিভূত হয়েছিলো যে, কলকাতায় ফিরে এসে সবাইকে তাঁর গল্প শুনিয়েছিল। সেই মাড়োয়ারি ভদ্রলোক আগরওয়াল অল্প বয়েসে প্রায় নিঃস্ব অবস্থায় রাজস্থান থেকে এসে উত্তর বাংলার পাহাড়ী এলাকায় প্রথমে একটা ছোট্ট মুদিখানা খুলেছিলেন। এখন তিনি চা বাগান, পেট্রল পাম্প, কাঠের ব্যবসা আরও অনেক কিছুর মালিক, ওখানে ইস্কুল, হাসপাতাল করে দিয়েছেন। বিরাট এক কর্মবীর। তপনদা সবাইকে বলেছিল, দূর দূর, বাঙালিরা সেই আগরওয়াল ভদ্রলোকের পা ধোওয়া জল খাওয়ারও যুগ্যি নয়! অত দূর থেকে এসে একটা লোক নিজের চেষ্টায় এত বড় একটা ব্যবসা ফেঁদে ফেলল, বাঙালিরা পারল না কেন? এই রকম লোকদের শ্রদ্ধা করা উচিত! মাড়োয়ারীরা বাংলায় এসে এতরকম ব্যবসাপত্র করছে। বাঙালিদের রাজস্থানে গিয়ে ব্যবসা করতে কে বারণ করেছিল? বাঙালিদের নিজেদের কিছু ক্ষমতা নেই, শুধু অন্যদের গালাগালি দেবার ব্যাপারে ওস্তাদ!
শিখা বৌদি সেই সব কথা মনে করিয়ে দেওয়ায় তপনদা মুখ গোঁজ করে রইল।
হঠাৎ আমার মনে পড়ল মুমুদের সেই ক্লাবে দেখা শংকর নামে ছেলেটির মুখ। সেও তো মাড়োয়ারি। শুধু সে রূপবান নয়, অমন ভদ্র ও বুদ্ধিমান ছেলে আমি আর একটিও দেখিনি। ওই ছেলেটিকে দেখার পর মাড়োয়ারিদের নিন্দে করতে আমারও আটকাবে। জাতিগতভাবে কিংবা শ্রেণীগতভাবে গালাগাল দেওয়া একেবারেই উচিত নয়।
একটা দীর্ঘশ্বাস ফেলে তপনদা বলল, তা হলে তো মুস্কিলের ব্যাপার হলো রে নীলু! এক সঙ্গে দুটো ফ্ল্যাট তুই কি জোগাড় করতে পারবি? নাঃ, সেটা ইমপসিবল! শুধু শুধু তা হলে তোকে এত দামি চিতল মাছের পেটি খাওয়াবার জন্য ডাকলুম কেন!
শিখা বৌদি বলল, একী একী একী! একজনকে খাওয়ার নেমন্তন্ন করে এসব কী বলছ?
তপনদা বলল, ব্যাড ইনভেস্টমেন্ট! ওর দ্বারা যখন কাজ হবেই না, তখন মিছিমিছি ওর জন্য পয়সা খরচ করার কোনো মানে হয়! ঠিক আছে, ওকে একটা পীস দিস!
আমি বললাম, ওসব কথা শুনছি না, তপনদা। এসেছি যখন, চিতল মাছের পেটি আমি খাবই। পুরো দু’ পীস!
শিখা বৌদি বলল, আড়াই। মোট পাঁচ পীস এনেছে। এই অ্যাত্ত বড় বড়। আমি তো খাই না!
আমি বললাম, আচ্ছা শিখা বৌদি, তোমরা এতদিনে একটা ফ্ল্যাট কেনোনি কেন? আজকাল অনেকেই কিনে নিচ্ছে। চন্দনদা-নীপাবৌদিরা কী দারুণ একটা ফ্ল্যাট কিনল যোধপুর পার্কে।
তপনদা আবার গা ঝাড়া দিয়ে বলল, ফ্ল্যাট কিনব? টাকা কি গাছে ফলে? চন্দন প্রাইভেট ফার্মের ম্যানেজার হয়েছে, বহু টাকা রোজগার করে, আমি সরকারি চাকুরে, কত টাকা মাইনে পাই জানিস? চন্দনের বউ নীপাও ব্যাঙ্কের অফিসার, আর আমার বৌটা! রোজগার নেই, শুধু খরচ করতে জানে! গান শেখে, গান গায়! তার জন্য আমার অনেক গচ্চা যায়! গান গেয়ে উনি কণিকা বন্দ্যোপাধ্যায় হবেন! হুঁঃ! লোককে ডেকে ডেকে এনে গান শোনাতে হয়, তার জন্য চা বিস্কুট সন্দেশ খেসারত দিতে হয় আমাকে!
শিখা বৌদি হাসতে হাসতে বলল, আচ্ছা বলো তুমি, নীলু, বাড়িওয়ালা পঞ্চাশ হাজার টাকা দিতে চাইছিল, সেটা নিলে কী ক্ষতি হতো? সেই টাকায় একটা ফ্ল্যাটের জন্য অ্যাডভান্স দেওয়া যেত না? তারপর আস্তে আস্তে, ধার-টার করে…।
তপনদা চেঁচিয়ে উঠে বলল, ঘুষ! আমাকে ঘুস নিতে বলছিস! উঃ, মেয়েরা আজকাল কী লোভী হয়েছে রে মাইরি! কোথায় আমাকে আত্মমর্যাদা নিয়ে থাকার প্রেরণা দেবে তা না, আমাকে বলে বাড়িওয়ালার কাছ থেকে ঘুষ নিতে! এরপর বলবি, অফিস থেকেও ঘুষ নিতে, তাই না?
শিখা বৌদি বলল, বাজে কথা বলো না। তোমাকে অফিসে কে ঘুষ দেবে? তোমার অঙ্ক কষা কাজ। ঘুষের কোনো স্কোপই নেই। বাড়িওয়ালার কাছ থেকেও টাকা নেওয়াটাকে ঘুষ বলে না। এটা কমপেনসেশান!
—আলবাৎ ঘুষ! বাড়িওয়ালার কাছ থেকে জমিটা নিচ্ছে যে প্রমোটার, সেই ত্রিলোচন জৈন এখানে দশ-তলা বাড়ি হাঁকাবে। এক একখানা ফ্ল্যাটের দাম হবে দশ-বারো লাখ। তা হলে ওর কত লাভ হবে, সেটা বুঝে দ্যাখ। আমাকে পঞ্চাশ হাজার ধরিয়ে দিয়েও এত লাভ করবে। একেই বলে ঘুষ। কিংবা বখশিস! তপন সরকার ওসব ছোঁয় না।
—ত্রিলোচন জৈন নামটা প্রায়ই কাগজে দেখি। অনেক উঁচু উঁচু বাড়ি বানাচ্ছে, তাই না, তপনদা?
–প্রচুর, প্রচুর! এই মুহূর্তে অন্তত দশখানা মাল্টিস্টোরিড তৈরি হচ্ছে ওর কোম্পানির। আমি খোঁজ নিয়েছি, মাত্র কয়েক বছরে ব্যাটা কোটি কোটি টাকার মালিক হয়ে গেছে। ব্যাটা মাল্টিস্টোরিড বানাবার সব রকম জোচ্চুরি জানে। টালিগঞ্জে একটা বাড়ি ভেঙে পড়ল না? তিনজন লোক মারা গেল। সেটাও তো ওর বাড়ি। পুলিশ ওর গায়ে হাত ছোঁয়াতে পারেনি। তার পরেও ত্রিলোচন আবার সব চালিয়ে যাচ্ছে!
—এত কোটি কোটি টাকা নিয়ে ওরা কী করে বলো তো? নিশ্চয়ই নিরামিষ খায়, আমাদের মতন মাছ-মাংসের খরচও নেই। একটার বেশি বিয়েও করতে পারে না, বৌকে কত টাকার গয়নাই বা গড়িয়ে দেবে?
-ওসব কিছু নয় রে। এরা হচ্ছে এ যুগের রাজা। টাকাপয়সার জোরে প্রচুর লোকের ওপর আধিপত্য করে, তাদের প্রজা বানিয়ে ফেলে, তাতেই এদের আনন্দ।
শিখা বৌদি বলল, চলো, চলো—এবার খেতে চলো!
ওঁদের একটি মাত্র সন্তান, তার বয়েস মাত্র দু’ বছর। সে মেয়ের দুটো ভালো নাম। শিখা বৌদি রেখেছ কমলিকা আর তপনদা রেখেছে চণ্ডালিকা! তপনদার নিজস্ব যুক্তিও আছে এমন নাম রাখার। শ্রেণীবৈষম্য সম্পূর্ণ ঘুচিয়ে দিতে হলে এই রকমই নাম নাকি রাখা দরকার। শিল্পী, কবি, ইঞ্জিনিয়ারদের মতন চণ্ডালও একটা পেশায় নিযুক্ত, তাকে ঘৃণা করার তো কোনো কারণ নেই। বিবেকানন্দ বলেছিলেন, হে ভারত ভুলিও না, মূর্খ, দরিদ্র, নীচ, চণ্ডাল সবাই তোমার ভাই। কিন্তু আজো বিবেকানন্দের ভক্তরা কেউ কোনো চণ্ডালকে ভাই বলে জড়িয়ে ধরে না। আর যারা শ্রেণীহীন সমাজের কথা বলে, তারাও কি কোনো চণ্ডালকে…। মালিনী যদি কোনো মেয়ের নাম হতে পারে, তা হলে চণ্ডালিকাতেই বা দোষ কী!
ওর ডাকনাম পুপু। স্কুলে ভর্তি হবার সময় ওর কোন্ ভালো নামটা লেখানো হবে, সেটা জানার জন্য আমি অপেক্ষা করে আছি।
পুপুও আমাদের সঙ্গে বসেছে খাবার টেবিলে।
তপনদা ও শিখা বৌদির মতন এমন চমৎকার, টেনসানমুক্ত, সুখী দম্পতি খুব কমই দেখা যায়। বাইরের লোক হঠাৎ দেখলে মনে করতে পারে, ওরা বুঝি সব সময় ঝগড়া করছে। আসলে ওদের মধ্যে রয়েছে প্রগাঢ় ভালবাসা, ঝগড়টা ওদের একটা মজার খেলা। দু’জনেই খুব বন্ধুবৎসল। তপনদা ডেকে ডেকে লোকজনদের খাওয়াতে ভালবাসে। যা উপার্জন করে, তা খরচ করে দু’ হাতে। শিখা বৌদি গান গায়, এর মধ্যেই খানিকটা নাম হয়েছে। এম এস সি-তে ভালো রেজাল্ট, অনায়াসে একটা উপযুক্ত চাকরি পেতে পারত, তপনদাই ওকে চাকরির বদলে গানের চর্চায় উৎসাহ দেয়।
এই ছোট্ট সুখী সংসারটাকে এবারে এখান থেকে সমূলে উৎপাটন করা হবে, এটা ভাবলে কষ্ট হয়। আমি অনেক বাচ্চা বয়েস থেকে এসেছি তপনদার কাছে, এই বাড়িটার সঙ্গে আমারও অনেক মধুর স্মৃতি আছে।
তপনদা কোনোদিন বাড়ি ভাড়া বাকি ফেলেনি, বাড়িওয়ালার সঙ্গে ঝগড়াও করেনি। সে-রকম মানুষই সে নয়, বরং মাঝে মাঝে বাড়িওয়ালার প্রস্তাবমত ভাড়া বাড়িয়েছে। কোনো দোষ করেনি তপনদা, তাও তাকে জোর করে হটিয়ে দেওয়া হবে এখান থেকে।
সব সময় মজা ও ঠাট্টা-ইয়ার্কি করা স্বভাব তপনদার। আজ বেশ ম্রিয়মাণ হয়ে পড়েছে। খেতে খেতে কোনো গল্প জমছে না।
রান্না বেশ ভালোই। শিখা বৌদির জন্য ডিমের ঝোল। মেয়েকেও ডিম খাওয়াচ্ছে। মাছের পীসগুলো এত বড় বড় যে, দুটো খাওয়া বেশ শক্ত।
নিজের ঘরে বসে তপনদা রাজা-উজির মারে বটে কিন্তু সে খুব একটা করিৎকর্মা, উদ্যোগী পুরুষ নয়! পণ্ডিত মানুষ, বাস্তবজ্ঞান কম। নীতিবোধ খুব প্রখর। অন্য লোকে বাড়িওয়ালাদের ওপর রাগ করে, তপনদার হয়েছে অভিমান। তপনদা আর এ বাড়িতে কিছুতেই থাকতে চায় না।
এক সময় তপনদা বলল, তা হলে নীলু, তোরা আর আমরা একই রকম বিপদে পড়েছি! সাধ্যমতন ভাড়ায় একটা ফ্ল্যাট জোগাড় করা তো প্রায় অসম্ভব ব্যাপার! এই সব পাড়ায় সাধারণ বাড়ি ভাড়া তো পাওয়াই যায় না। হয় মাল্টিস্টোরিড না হয় তো কোম্পানি এগ্রিমেন্ট।
আমি বললাম, তপনদা, তুমি এক কথায় এ বাড়ি ছেড়ে যেতে চাইছ, আমরা অত সহজে ছাড়ছি না।
—তা হলে কী করবি?
—লড়ে যাব! শেষ পর্যন্ত দেখব! একটা জলজ্যান্ত বাড়ি, তাতে লোকজন রয়েছে, সেটা হঠাৎ ভেঙে দেবে, এ কি মামদোবাজি নাকি?
একটা দীর্ঘশ্বাস ফেলে তপনদা বলল, পারবি না রে, এদের সঙ্গে পারবি না। আমাদের ক্ষমতায় কুলোবে না। বললুম না, এই সব কোটিপতিরা হচ্ছে একালের রাজা। কিছু কিছু পুলিশ অফিসার, কিছু করপোরেশানের কর্মচারী, কিছু রাজনৈতিক নেতাদের এরা গোপনে গোপনে প্রজা বানিয়ে রেখেছে। এই বিরাট শক্তির বিরুদ্ধে তুই কী করে দাঁড়াবি?
শিখা বৌদি বলল, কেন পারবে না? গোলায়াথ নামে এক বিরাট দৈত্যের বিরুদ্ধে ছোট্টখাট্টো ডেভিড একা লড়ে গিয়েছিল না? সাহস থাকলে ঠিকই পারা যায়। ডেভিডের মার খেয়েই তো গোলায়াথ ধরাশায়ী হয়েছিল!
ডেভিড! একটা কোনো অপ্রচলিত নাম কিংবা নতুন শব্দ একবার শুনলে দু’—একদিনের মধ্যেই সেটা আবার ঠিক শোনা যায়। বাইবেলের ডেভিড আর বাথশিবা, মাত্র দু’ দিন আগেই তো মুমুদের সেই ক্লাবে এই নাম শুনেছি। প্রিসিলার বদলে একজন নতুন রানী হলো, সে বেছে নিল ডেভিডকে। কে যেন ডেভিড হলো শেষ পর্যন্ত? শংকর জৈন? না, অন্য একজন। কিন্তু শংকরকেই সবচেয়ে ভালো মানাত!লালুদাকে একটা রিপোর্ট দেওয়া দরকার। যদি সেই সূত্রে আরও কিছু টাকা বাগানো যায়। দেবীগড় বেড়াতে গেলে তো কিছু লাগবেই।
লালুদার বাড়ি আমি চিনি না।
কোন্ কোন্ পরিবারে লালুদা দুপুরবেলা টহল দেয় সে খোঁজ রাখাও সম্ভব নয় আমার পক্ষে। তবে ছুটির দিন তাকে পাওয়া যায় টালি ক্লাবে। সেখানে একলা গেলে আমাকে ঢুকতেই দেবে না বোধহয়। নীপাবৌদির কাছে রোজ সন্ধেবেলা লালুদা একবার যাবেই, সুতরাং সেখানে ওকে ধরাই সুবিধেজনক।
কিন্তু অন্যদের সামনে তো বলা যাবে না, মুমুর বিষয়ে জানানোর জন্য খানিকটা আড়ালের সুযোগ খুঁজতে হবে।
শুনেছি, কিছু কিছু ডাক্তার, উকিল ইচ্ছে করে এক একটা কেস বেশ কিছুদিন জিইয়ে রাখে। তেমন শাঁসালো মক্কেল হলে যত বেশি টাকা আদায় করা যায়। প্রাইভেট ডিটেকটিভ কিংবা স্পাইরাও সে-রকম কিছু করে কি না, সে বিষয়ে কিছু শুনিনি বটে, কিন্তু অসম্ভবও কিছু নয় বোধ হয়। আমাকেও সেই টেকনিক নিতে হবে।
প্রথমে মুমু সম্পর্কে একটা ভয়াবহ ছবি আঁকতে হবে লালুদার কাছে উচ্ছন্নের পথে যাচ্ছে মুমু। স্কুল পালিয়ে সিনেমায় নামার চেষ্টা করছে, এটা কেমন? না, ধরা পড়ে যাবার সম্ভাবনা আছে। সিনেমার লাইনের অনেক লোককেই লালুদা চেনে। অন্তত মুখে তো তাই বলে। সৌমিত্র চ্যাটার্জির সঙ্গে ক্যালকাটা ক্লাবে আড্ডা হয়, অপর্ণা সেনের সঙ্গে পিকনিকে গেছে, রূপা গাঙ্গুলী লালুদা বলতে অজ্ঞান, এমনকি উত্তমকুমারও নাকি ওর কাঁধে হাত দিয়ে কথা বলতেন।
সিনেমা দরকার নেই। অবৈধ প্রেম! নিষ্পাপ, সরল কিশোরীকে প্রলুব্ধ করছে এক লম্পট প্রৌঢ়। মাকড়সার মতন সে জাল বিস্তার করেছে। তার পরিচয়টা এখনো পুরো জানা যায়নি, কিন্তু মন্ত্রমুগ্ধ পতঙ্গের মতন মুমু ধরা পড়তে যাচ্ছে সেই জালে। তাকে উদ্ধার করতে হবে।
কিংবা ড্রাগ্‌স। শুনলেই যে-কেউ বিশ্বাস করবে। সর্বনাশা নেশার মোহ ম্যানড্রাক্স, হেরোইন! এক সহপাঠিনীর দাদা সেই দুষ্টচক্রের মধ্যে নিয়ে যাচ্ছে মুমুকে। এখনো সময় আছে তাকে ফেরাবার। কিন্তু তাড়াহুড়ো করাটা ঠিক হবে না। জেদি মেয়ে, তা হলে বেঁকে বসবে। আস্তে আস্তে তাকে নিয়ে যেতে হবে ঠিক পথে।
আসলে কিন্তু মুমুদের ক্লাবটা আমার ভালোই লেগেছে। আপাতত নিৰ্দোষই তো মনে হয়। ধর্মের সঙ্গে কিছুটা প্রেম প্রেম খেলা মিশিয়ে দেওয়া, সেটা এক বয়েসের ছেলেমেয়েদের ভালো লাগতেই পারে।
প্রিসিলা মনে হয় খানিকটা পাগলী আর খানিকটা ম্যাজিক জানে। আধো—অন্ধকার ঘরের সব কটা দেওয়ালে আয়না ফিট করে নানা রকম ভেল্কি দেখায়। সেগুলো মন্দ কী! আমি তো বেশ উপভোগই করছিলাম। মুখোমুখি দু’ দিকের দেওয়ালে আয়না থাকলে একটা দরজাকেই অসংখ্য দরজা বলে মনে হয়, সেটা পরে বুঝেছি। প্রিসিলার কাছে আমার অজ্ঞাত তৃতীয় প্রশ্নটার উত্তর শোনা হলো না। তার আগেই আমি ঘুমিয়ে পড়লাম, না অজ্ঞান হয়ে গেলাম? শরবতটাতে কিছু একটা মেশানো ছিল। অন্তত তৃতীয় গেলাসে। যা-ই মেশানো থাক, ক্ষতিকর কিছু নয়।
ঘণ্টা তিনেক আমি ঘুমিয়েছিলাম মাত্র। চোখ মেলে প্রথমটায় বুঝতেই পারিনি, কোথায়, কী অবস্থায় শুয়ে আছি। একটা সুন্দর ঘর, ধপধপে বিছানা। সামনের দেওয়ালেই একটা ঘড়ি, তাতে ন’টা বাজে।
আমি ধড়মড় করে উঠে বসতেই একজন উর্দি পরা বেয়ারা এসে ঢুকল। বিনীত ভাবে জিজ্ঞেস করল, আপনার কিছু লাগবে স্যার?
ঘাড় ঘুরিয়ে এদিক ওদিক তাকাতেই সব মনে পড়ল। প্রিসিলা নামে বিলিতি গুরুমা টাইপের এক মহিলা আমার অবচেতন থেকে প্রশ্ন বার করে উত্তর দিচ্ছিল।
ফ্ল্যাটটা একেবারে নিস্তব্ধ।
আমি সেই বেয়ারাটিকে জিজ্ঞেস করলাম, সব লোকজন গেল কোথায়? সে বলল, কেউ তো নেই স্যার! মেম্বাররা সব চলে গেছে। সাতটার সময় ক্লাব বন্ধ হয়ে যায়!
এমন ভাবে আমার ঘুমিয়ে পড়া উচিত হয়নি। সবাই চলে গেছে, আমাকে কেউ এই বিছানায় এনে শুইয়ে দিয়েছে। আমার বেশ লজ্জা ও অনুতাপ হলো। প্রিসিলার কাছে ক্ষমা চাওয়া উচিত।
আমি জিজ্ঞেস করলাম, উনি কোথায়? মানে, প্রিসিলা দেবী!
—রানীজী? উনিও তো চলে গেছেন।
—কখন ফিরবেন?
-আজ তো আর ফিরবেন না স্যার। রানীজী এখানে তো থাকেন না।
—উনি এখানে থাকেন না? তা হলে কে থাকে!
—এটা তো ক্লাব, স্যার। এখানে কেউ থাকে না। রাত্তিরে থাকে না।
এই রকম পাড়ায়, এত বড় একটা অ্যাপার্টমেন্ট শুধু ক্লাব! এ রকম অ্যাপার্টমেন্টের ভাড়াই অন্তত হাজার চারেক টাকা। খুব বড়লোকদের ক্লাব বলতে হবে!
আমি উঠে দাঁড়িয়ে দু’ পা হাঁটলাম। মাথা টলমল করছে না, পা দুর্বল নয়, সবই ঠিক আছে। শরবতটায় মদ কিংবা কোনো ড্রাগ মেশানো ছিল বলে মনে হয় না। হয়তো ছিল হাল্কা ঘুমের ওষুধ। কিংবা ট্র্যাংকুইলাইজার। তাতে ম্যাজিক দেখতে সুবিধে হয়।
ম্যাজিক জিনিসটা বেশ ভালো, আমি বেশ উপভোগ করি। ম্যাজিককে অন্য কিছু না ভেবে ম্যাজিক হিসেবে ধরলেই আর কোনো অসুবিধে নেই।
ক্লাবের সব মেম্বার চলে গেছে, এই বেয়ারাটি আমাকে দেখাশোনার জন্য বসে ছিল। একে কিছু বখশিস দেওয়া উচিত।
এই সব বড়লোকদের জায়গায় কত বখশিস দিতে হয়? দু’টাকা, তিন টাকা কি নেবে? অবজ্ঞায় ঠোঁট ওল্টাবে। পাঁচ টাকা? আজকাল পাঁচ টাকায় এক প্যাকেট মাঝারি সিগারেটও হয় না।
নাঃ, একটা দশ টাকার নোটই বার করলাম পকেট থেকে, যদিও গা’টা খুব কচকচ করছে! আমার পক্ষে দশ টাকা অনেক।
বেয়ারাটি জিভ কেটে বলল, না, না, স্যার, ওসব কিছু লাগবে না!
আমি তাজ্জব! কোনো বেয়ারা দশ টাকা নিতে অস্বীকার করতে পারে, এ আমার অভিজ্ঞতার সম্পূর্ণ বাইরে! আরও বেশি চায় নাকি? না, দশ টাকার বেশি কোনোক্রমেই দেওয়া যেতে পারে না।
আমি বললাম, নাও, নাও না! একটু চা-মিষ্টি খাবে।
বেয়ারাটি এবার বেশ দৃঢ় স্বরে বলল, না, স্যার। কোনো মেম্বারের কাছ থেকে টাকা নেওয়া আমাদের নিষেধ। আমরা কক্ষনো নিই না।
তবু আমি বললাম, নাও, নাও, কিচ্ছু হবে না।
বেয়ারাটি এবারও মাথা ঝাঁকিয়ে কয়েক পা পিছিয়ে গেল। এখানে আর কোনো লোক নেই, কেউ দেখবে না, তবু সে দশ টাকা নিতে চাইছে না। এর সততা প্রায় অবিশ্বাস্য পর্যায়ের।
যাক, আমার দশ টাকা বেঁচে গেল। এই টাকায় ট্যাক্সি চাপা যেতে পারে। কিন্তু এর পরেও আর একটি চমক।
বেয়ারাটি বলল, আপনি এখন যাবেন স্যার? আপনার জন্য গাড়ি মজুত আছে। আমি প্রচণ্ড চমকে উঠে বললাম, গাড়ি? কার গাড়ি?
সে বলল, শংকর সাহেব আপনার জন্য গাড়ি রেখে দিয়েছেন। আপনি যখন যাবেন, আপনাকে গাড়ি পৌঁছে দেবে।
—কোথায় পৌঁছে দেবে?
—যেখানে আপনি যাবেন। ড্রাইভার আছে, ওকে বললেই হবে।
—কেন, গাড়ি পাঠিয়েছেন কেন? আমার তো গাড়ির দরকার নেই।
—তা তো জানি না, স্যার। শংকর সাহেব বলে গেছেন, গাড়ি নীচে থাকবে। যত রাত হোক, আপনাকে পৌঁছে দেবে। চলুন, আপনাকে আমি নীচে নিয়ে যাচ্ছি, গাড়ি দেখিয়ে দিচ্ছি!
তার সঙ্গে আমি এলাম লিফটের দরজার কাছে। এখন লিফ্‌টম্যান আছে। মাঝ পথে থামতে থামতে লিফ্‌ট নেমে এল একতলায়। এ বাড়ির কম্পাউণ্ডের মধ্যেই একটা সাদা রঙের ফিয়াট গাড়ির দরজা খুলে ঘুমোচ্ছে ড্রাইভার। বেয়ারাটি কাছে গিয়ে বলল, ড্রাইভার সাব, উঠিয়ে!
ড্রাইভার তড়াক করে নেমে এসেই আমাকে একটা স্যালুট দিল। তারপর পেছনের দরজা খুলে দাঁড়িয়ে রইল।
গাড়িটা একেবারে ঝকঝকে নতুন। সব জানলার কাচ বন্ধ। স্টার্ট দেবার আগে একটা শোঁ শোঁ শব্দ শুরু হলো। এয়ারকণ্ডিশান্ত!
আমার মাথা ঘুরে যাবার উপক্রম। এসব কী হচ্ছে? আমার মতন একজন এলেবেলে লোকের জন্য এত খাতির?
শংকর জৈন একবার বলেছিল বটে, আমাকে আর মুমুকে সে বাড়ি পৌঁছে দেবে। আমাকে প্রিসিলা ডাকবার পর মুমু আর অপেক্ষা করেনি। সেটা সে ঠিকই করেছে। তার অনেক দেরি হয়ে যেত।
শংকর আমাকেও পৌঁছে দেবে বলেছিল বলে পরে সে আবার গাড়ি পাঠিয়ে এখানে ঘণ্টার পর ঘণ্টা বসিয়ে রেখেছে? হতে পারে সে বড়লোক, তার আরও গাড়ি আছে। কিন্তু ক’জন বড়লোক এতটা ভদ্রতা করে?
আমার মানুষ চিনতে সচরাচর ভুল হয় না। এক নজর দেখেই মনে হয়েছিল, ছেলেটি অসাধারণ।
সেদিনের পর মুমুর সঙ্গে আর দেখা হয়নি। মুমুদের বাড়ি যাওয়ার সেটাও আর একটা বড় কারণ।
সুইন হো স্ট্রিটের বাড়ি ছেড়ে চন্দনদা’রা যোধপুর পার্কে নিজস্ব ফ্ল্যাটে উঠে গেছে। একটা আকাশচুম্বী বাড়ি নয়, পাঁচতলা, সবচেয়ে ওপর তলায় ওদেরটা। এ বাড়িতে এখনো লিফ্ট বসেনি।
যোধপুর পার্কে বাড়ি খুঁজে পেতে আমার প্রত্যেকবার গোলমাল হয়ে যায়। সব রাস্তাই মনে হয় এক রকম। তার ওপর আবার পুরো লোডশেডিং, আকাশে তারার আলোও নেই।
তিন-চারবার ঘুরপাক খাবার পর বুঝতে পারলাম, আমি চন্দনদাদের বাড়ির সামনে দিয়েই ঘুরে গেছি দু’বার। এবার সিঁড়ি দিয়ে পাঁচ তলায় উঠলে বেশ ভালো ব্যায়াম হবে।
লোডশেডিং বলেই সদর দরজাটা বন্ধ।
দারোয়ান-টারোয়ান কারোর পাত্তা নেই। কলিং বেল বাজবে না। উপায়ান্তর না দেখে দরজায় ঠকাঠক শব্দ শুরু করে দিলাম।
সেই শব্দ পাঁচতলা পর্যন্ত পৌঁছোলো না। কিন্তু দোতলা, তিনতলার বারান্দা থেকে দু’জন নারী ও পুরুষ জিজ্ঞেস করল, কে? কে?
আমি কী পরিচয় দেব?
অচেনা লোকদের কাছে আমার নামটার কোনো মূল্যই নেই। যদিও কেউ যদি জিজ্ঞেস করে, কে? আমার একমাত্র উত্তর দিতে ইচ্ছে করে, আমি! আমি! হতাশ পথিক, সে যে আমি, সে-ই আমি!
চেঁচিয়ে বললাম, আমি পাঁচতলায় যাব।
সঙ্গে সঙ্গে দোতলা ও তিনতলার কৌতূহল ও আগ্রহ নষ্ট হয়ে গেল। পাঁচতলার অতিথির জন্য তারা দরজা খুলতে যাবে কেন? তারা ঢুকে গেল ভেতরে।
এবার উপায়? আরও গলা চড়িয়ে ডাকলাম, চন্দনদা! চন্দনদা!
কেউ সাড়া দিল না। একটু আগে এক পশলা বৃষ্টি হয়ে গেছে, তাই নিশ্চয়ই ওরা জানলা বন্ধ করে রেখেছে।
একটু পরে হঠাৎ সদর দরজাটা খুলে গেল। দু’জন লোক বেরিয়ে এল কথা বলতে বলতে। তাদের গলার আওয়াজ আমার অপরিচিত। যাই হোক, সেই সুযোগে আমি ঢুকে পড়লাম ভেতরে।
সিঁড়িটা কোথায় তা আমার মোটামুটি আন্দাজ আছে, কিন্তু একবারে ঘুরঘুট্টি অন্ধকার।
পকেটে সিগারেট আছে, দেশলাই নেই। এখন একটা দেশলাই থাকলে কত কাজে লাগত। একটু আগে দেশলাই ফুরিয়ে গিয়েছিল, কিনতে গিয়েও ভাবলাম, চন্দনদা চুরুট খায়, ওর বাড়িতে দেশলাই কিংবা লাইটার পাওয়া যাবে। এই সব ছোটখাটো কৃপণতার জন্য যে সময়ে সময়ে কত অসুবিধের মধ্যে পড়তে হয়, তা বারবার ঠেকেও শেখা হলো না।
পা টিপে টিপে উঠতে লাগলাম। দোতলা, তিনতলা। কোনো কোনো ফ্ল্যাটে বন্ধ দরজার তলা দিয়ে কিছুটা আলো আসছে। ওদের ইনভার্টার আছে। লোডশেডিং-এর জন্যই কেউ দরজা খুলে রাখেনি। না, ভুল হলো, এই সব বাড়িতে কেউ কখনো দরজা হাট করে খুলে রাখে না। এই সব বাড়িতে খালি পায়ে হাঁটে না কেউ।
চারতলা পর্যন্ত উঠতে না উঠতেই একটা সাঙ্ঘাতিক কাণ্ড হয়ে গেল।
প্রথমে মনে হলো, ওপর থেকে ছুটে আসা একটা হাতি কিংবা গণ্ডার আমাকে চাপা দিয়ে মেরে ফেলার চেষ্টা করছে।
পরের মুহূর্তেই বুঝতে পারলাম, একজন মানুষ, একটা সিঁড়ি মিস করে তাল সামলাতে না পেরে হুড়মুড়িয়ে পড়েছে আমার গায়ে, সেই ধাক্কায় আমার ছিটকে পড়ার কথা ছিল, কিন্ত আমি কোনোক্রমে রেলিং ধরে সামলে নিলাম।
সেই মানুষটা গড়াতে গড়াতে পড়তে লাগল নীচে। সেই অবস্থায় চ্যাঁচাতে লাগল, ওর বাবারে, মরে গেলাম! মরে গেলাম!
আমার সর্বঅঙ্গে শিহরণ হলো। এতো লালুদা! কাকতালীয়। মুমু আমায় অনুরোধ করেছিল লালুদাকে সিঁড়িতে ল্যাঙ মেরে ফেলে দিতে। আমি কিছুই করিনি। লালুদাই আমাকে ধাক্কা দিয়েছে, তারপর নিজে গড়াচ্ছে।
পাঁচতলার একটা দরজা খুলে গেল। জ্বলে উঠল একটা টর্চ। নীপা বৌদির গলা শোনা গেল, কী হলো? কেউ পড়ে গেল নাকি? লালুদা! লালুদা!
এর উত্তর শোনা গেল, ওঁ! ওঁ! মরে গেছি! নীপা, মরে গেছি! ততক্ষণে আমি চট করে সরে গেছি চারতলার ল্যাণ্ডিং-এ। অন্য একটা ফ্ল্যাটের পাশের দেয়ালে ছবির মতন সেঁটে দাঁড়িয়ে রইলাম।
ধরা পড়লেই জানি আমার ওপর সব দোষ পড়বে। যত অহিত, নীললোহিত! লালুদা বলবে, ঐ নীলুই তো আমাকে ধাক্কা দিয়েছে। মুমু হি হি করে হেসে উঠে যদি হাততালি দেয়, তা হলে তো সোনায় সোহাগা!
নীপা বৌদি কয়েক পা নেমে এসে জিজ্ঞেস করল, কী হয়েছে, লালুদা? তখন বললাম তোমাকে টর্চটা নিতে, তুমি জেদ করে নিলে না!
লালুদা কাতর গলায় বলল, নীপা! কম্পাউণ্ড ফ্র্যাকচার। ডিসলোকেশান! উঠতে পারছি না।
নীপা বৌদি খানিকটা উষ্মার সঙ্গে বলল, তোমাকে বললুম একটু পরে যেতে, কিংবা টর্চটা নিতে। তুমি শুনলে না!
লালুদা বলল, ডাক্তার! শিগগির ডাক্তারের কাছে যেতে হবে। না হলে বাঁচব না!
এবার পাঁচতলার দরজার কাছে বেরিয়ে এসে মুমু জিজ্ঞেস করল, কী হয়েছে মা?
নীপা বৌদি বলল, তোর লালুমামা হোঁচট খেয়ে পড়ে গেছে। পায়ে খুব লেগেছে। মনে হচ্ছে কোনো ডাক্তারকে একবার দেখাতে হবে। মহা মুশকিল। লালুদা, তুমি গাড়ি চালাতে পারবে?
লালুদা আর্ত গলায় বলল, না, না, না, না, না। পায়ের হাড় টুকরো টুকরো হয়ে গেছে। উঠতে পারছি না!
মুমু দুমদাম করে নীচে নেমে এল।
আমি নিঃশ্বাস বন্ধ করে রইলাম।
নীপা বৌদি বলল, মুমু, তুই এক কাজ কর। দরজা বন্ধ করে থাক। ভয় করবে না তো? আমি লালুদার গাড়িটা চালিয়ে ডক্টর মল্লিকের কাছে যাচ্ছি তারপর দেখা যাক কী করা যায়। বেশি দেরি হলে তোকে ফোন করব। তুই সাবধানে থাকতে পারবি তো?
মুমু বলল, হ্যাঁ, হ্যাঁ, তুমি চিন্তা করো না।
লালুদা উঃ আঃ মাগো, মরে গেলাম বলতে বলতে নীপা বৌদির কাঁধ ধরে উঠে দাঁড়াল। মুমু টর্চ জ্বেলে ওদের পৌঁছে দিয়ে এল একতলা পর্যন্ত।
সদর দরজা বন্ধ হবার শব্দ পেলাম।
মুমু আবার উঠে আসছে। চারতলা পর্যন্ত উঠতেই আমি আমার গুপ্ত স্থান ছেড়ে সামনে এসে দাঁড়লাম। ওকে খানিকটা চমকে দেবার জন্য হঠাৎ ডাকলাম, এই মুমু!
চমকে উঠল ঠিকই, কিন্তু ভয় পেল না। টর্চের আলো আমার মুখে ফেলে মুমু বলল, ব্লু? তুমি? তুমি এখানে কী করে এলে?
বললাম, আমি তো আগেই এসেছি রে। লালুদার সঙ্গে আমার ধাক্কা লেগে গেল সিঁড়িতে…
মুমু নাচ শুরু করতে যাচ্ছিল, আমি ঠোঁটে আঙুল দিয়ে বললাম, চুপ! কেউ যেন জানতে না পারে!
মুমু তবু ছুটে এসে আমার একটা হাত জড়িয়ে ধরে বলল, নীল আংকল, তুমি কী ভালো! তুমি আমার কথা রেখেছ। ও ব্যাটার উচিত শাস্তি হয়েছে, পা ভেঙে টুকরো টুকরো হয়ে গেছে। আর কোনোদিন গাড়ি চালাতে পারবে না। ওঃ, তুমি জানো না! হোয়াট আ গ্রেট বোর! রোজ সন্ধেবেলা আমাদের বাড়িতে এসে বসে থাকে!
মুমুর সঙ্গে ওদের ফ্ল্যাটে উঠে আসার পর জিজ্ঞেস করলাম, চন্দনদা কোথায়?
মুমু ঠোঁট উল্টে বলল, এখনো ফেরেনি। কোনোদিনই তো দশটার আগে ফেরে না!
এ সংসারের অতি বৃদ্ধা রাঁধুনিও ছুটি নিয়ে দেশে গেছে।
আমার তো আসার কোনো ঠিক ছিল না, মেয়েটাকে একা রেখে নীপা বৌদি চলে গেল। কী-ই বা করবে, লালুদার পা ভেঙে গেলে গাড়িটা পড়ে থাকবে এখানেই। নীপা বৌদি গাড়ি চালাতে জানে। তা ছাড়া, এই সময়ে লালুদাকে কোনো ডাক্তারের কাছে নিয়ে যাওয়া একটা মানবিক কর্তব্য।
কিন্তু দিনের পর দিন নীপা বৌদি লালুদাকে সহ্য করে কী করে?
চন্দনদাই বা কেন রাত দশটার আগে বাড়ি ফেরে না? অফিসের কাজ-টাজ বাজে কথা। চন্দনদা তাস খেলা জানে না, বাইরে বিশেষ মদ-টদও খায় না। কানাঘুসো শুনেছি, চন্দনদা সেই রোহিণী নামে পর্বত-আরোহিণী মেয়েটির কাছে প্রায়ই আবার যাওয়া-আসা শুরু করেছে।
রোহিণী নাম্নী মেয়েটিকে আমি খুবই পছন্দ করি, শ্রদ্ধা করি। হয়তো গোপনে ভালোও বাসি। কিন্তু তার কাছে যেতে সাহস পাই না।
সে একটি অসাধারণ মহিলা। তার চোখের দিকে তাকালেই যেন দেখতে পাওয়া যায় পাহাড়ের বিস্তার, অরণ্যের গভীরতা।
পর্বতারোহণের সময়েই একবার তার ডাক্তার স্বামী দুর্ঘটনায় মারা গেছে। তা নিয়ে রোহিণী প্রকাশ্যে একবারও হা-হুতাশ করে না, আবার অন্য কোনো পুরুষের সঙ্গে এ পর্যন্ত তাকে ঘনিষ্ঠতাও করতে দেখিনি। বরং একটু আলগা আলগা দূরত্ব রাখে।
আমি রোহিণীর কাছে যাই না। কারণ আমি জানি, আমি একেবারেই তার যোগ্য নই। চন্দনদাই বা তার যোগ্য কোন হিসেবে? চন্দনদা একজন সাধারণ উচ্চপদস্থ চাকুরে ছাড়া তো আর কিছুই নয়। তবু কেন রোহিণী চন্দনদাকে প্রশ্রয় দেয়?
কিংবা হয়তো প্রশ্রয় দেয় না, নেহাতই ভদ্রতার খাতিরে মেনে নিয়েছে।
মুমুদের ফ্ল্যাটে একটা ইনভার্টার লাগানো হয়েছিল বটে, কিন্তু সেটা আজই বেগড়বাঁই করছে। সেই জিনিসটাকে অবিলম্বে সারাবার জন্য লোক ডেকে আনতে যেতেই লালুদা সিঁড়ি দিয়ে পড়ে গেল। পরোপকারের তাড়াহুড়ো।
দুটো মোমবাতি জ্বলছে। আমি মুমুকে বললাম, তুই তো লেখাপড়া করবি। এখন আমি তা হলে আর বসব না!
মুমু আমার চুল ধরে টেনে বলল, ইস! আমাকে একা ফেলে পালাবে! চুপটি করে বসো এখানে।
অনেকক্ষণ সিগারেট খাইনি। প্যাকেটটা বার করে দেশলাই চাইতে যেতেই একটা মোমের দিকে চোখ পড়ল। মোমের আগুন থাকতে দেশলাই কাঠি খরচ করার কোনো মানে হয় না।
মুমু চোখ নাচিয়ে বলল, এই ব্লু, আমাকে একটা সিগারেট দেবে? বাড়িতে তো কেউ নেই।
আমি তাড়াতাড়ি প্যাকেটটা চেপে ধরে জিজ্ঞেস করলাম, তোদের ক্লাশের অন্য মেয়েরাও সিগারেট খায় বুঝি?
মুমু দু’ দিকে মাথা ঝাঁকিয়ে বলল, না, কেউ না!
—তবে?
-তবে আবার কি? আমি কি অন্যদের মতন নাকি? আমার যা ইচ্ছে আমি তাই করব। বেশ করব সিগারেট খাব!
–তোর যা ইচ্ছে করতে পারিস। কিন্তু আমি তাতে সাহায্য করব, তার কি কোনো মানে আছে? আমি সিগারেট দেব না।
—মরালিস্ট! পাজি! ছেলেরা সিগারেট খাবে, মেয়েরা খাবে না কেন?
—ছেলে-মেয়ের প্রশ্ন নয়। রাস্তায় কোনো কমবয়েসী ছেলেকেও সিগারেট খেতে দেখলে আমার বিচ্ছিরি লাগে। সিগারেট ধরার আঙুলের একটা বয়েস আছে। কচি আঙুলে একদম মানায় না। তা ছাড়া আজকাল সিগারেটের বিরুদ্ধে এত সব লেখালিখি হচ্ছে, যাদের সিগারেটের নেশা এখনও ধরেনি,তাদের একদম না খাওয়াই তো ভালো।
আমার মুখের দিকে কয়েক পলক তাকিয়ে রইল মুমু। তারপর ফিক করে হেসে ফেলল।
–এর মধ্যে হাসির কথাটা আবার কী হলো?
—জানো ব্লু, তোমাকে দেখলেই আমার রাগাতে ইচ্ছে করে। বকুনি দিতে ইচ্ছে করে। কিন্তু আজ, আজ এত ভালো লাগছে তোমাকে, তুমি লক্ষ্মী ছেলের মতন আমার কথা শুনেছ। লালুমামা কি বুঝতে পেরেছে? দেখতে পেয়েছে তোমাকে?
যে কাজ আমি করিনি, তার কৃতিত্বও আমার নেওয়া উচিত নয়।
কিন্তু এখন আমি অস্বীকার করলেও মুমু বিশ্বাস করবে না। আমার গায়ে ছোঁয়া লাগার আগেই লালুদা একটা সিঁড়ি হড়কে গেছে। লালুদাই আমার গায়ে ধাক্কা দিয়েছে, গড়িয়ে পড়ে গিয়ে পা-ভাঙার কথা ছিল আমার
আমি বললাম, না, কেউ দেখতে পায়নি। খবর্দার, তুই বলিসনি যেন!—তোমাকে আমি প্রাইজ দেব। তুমি চুরুট খাও? বাবা খুব ভালো চুরুট এনেছে কাল—বিলিতি, তার থেকে তোমাকে দিতে পারি।
–না, দিতে হবে না। আমি চুরুট খেতে পারি না।
–তা হলে, চকোলেট খাবে? এই যা, চকোলেট তো নেই। তোমাকে শরবত বানিয়ে দিতে পারি।
–তোদের ক্লাবের পিংক রঙের শরবতটা কী দারুণ ছিল রে। ওরকম কখনো খাইনি!
—ওটা প্রিসিলার স্পেশাল। ওরকম আর কোথাও পাওয়া যায় না।
—তোদের ক্লাবটা আমার খুব ভালো লেগেছে। তুই কি প্রত্যেক দিন স্কুলের পর ওখানে যাস?
–না, প্রত্যেক দিন যাওয়া হয় না। মাঝে মাঝে!
–তোদের ক্লাবে আমাকে মেম্বার করবে? কত করে চাঁদা?
—চাঁদা তো লাগে না! চাঁদা দিতে হবে কেন?
—সে কি রে, খরচ চলে কী করে? অমন দুর্দান্ত একটা সাজানো গোছানো ফ্ল্যাট, তার ভাড়াই তো অনেক।
—ওটা তো শংকরের বাবা দিয়েছে। পয়সা লাগে না। তা ছাড়া প্রিসিলারও অনেক টাকা। মাঝে মাঝে আমাদের সুন্দর সুন্দর জিনিস উপহার দেয়।
—প্রিসিলাই ক্লাবটা চালায়? ওর আর এক নাম রানীজী?
—এটা হচ্ছে কুইন্‌স ক্লাব। প্রিসিলা পার্মানেন্ট কুইন। তা ছাড়া প্রত্যেকদিন লটারিতে একজন করে কুইন হয়। তখন সেই কুইনের কথা সবাইকে শুনতে হবে। এমনকি প্রিসিলাও শুনবে।
—তুই কুইন হয়েছিস?
–কেন হবো না? আমি অবশ্য ক্লাবটায় নতুন যাচ্ছি। এর মধ্যে দু’বার কুই হয়েছি।
—প্রত্যেক কুইনের তো একটা করে নাম থাকে মনে হলো। তুই কোন্ রান হয়েছিলি?
–তোমাকে বলব কেন? আমাদের ক্লাবের কথা বাইরে বলা নিষেধ তোমাকে সেদিন নিয়ে গেছি, তুমি কিন্তু বাইরের কারুক্কে জানাবে না প্রমি করেছ! তুমি মেম্বার হতে পারবে না, এখন আর নতুন মেম্বার নেওয়া হচ্ছে না তুমি আমার গেস্ট হিসেবে মাঝে মাঝে যেতে পার। তুমি সেদিন ঘুমিয়ে পড়ে কেন?
—কী জানি! হঠাৎ চোখ বুজে এল। আচ্ছা, ঐ শরবতটা খেয়ে তোর কখনে ঘুম পায়নি?
—না তো! প্রথম দিনই প্রিসিলা তোমাকে ডাকল, এটা খুব রেয়ার ঘটনা নতুন মেম্বাররা বেশ কয়েকদিন প্রিসিলার সঙ্গে কথা বলার চান্সই পায় না।
—জানিস মুমু, তোদের ঐ যে শংকর, সে আমার জন্য একটা গাড়ি পাঠিয়ে দিয়েছিল, যাতে বেশি রাত্তির হলেও আমার বাড়ি ফিরতে কোনো অসুবিধে ন হয়। ছেলেটা কী অসাধারণ ভদ্র!
—শংকর সত্যিই অসাধারণ। পড়াশোনায় ব্রিলিয়ান্ট, তা জানো তো’ ইকোনমিকসে ফার্স্ট ক্লাস ফার্স্ট। লণ্ডন থেকে বিজনেস ম্যানেজমেন্ট পড়ে এসেছে। এখন আবার কী যেন পড়ছে। ওরা যে অত বড়লোক, তা ওর ব্যবহার দেখলে কোনো দিন বোঝা যাবে না।
—ইস, মুমু, তুই যদি আর একটু বড় হতিস, তা হলে তোর সঙ্গে শংকরের বিয়ে হলে বেশ হতো! শংকর শান্ত-শিষ্ট আর তুই একটা মেয়েডাকাত, তোদের মিল হতো বেশ ভালো।
—ভ্যাট, বাজে কথা বলবে না, আমি কোনোদিনই বিয়ে করব না! শংকরের সঙ্গে তো লরা’র বিয়ে হবে। এই যাঃ, তোমাকে বলে ফেললাম। এটা খুব সিক্রেট লরা শুধু আমাকে বলেছে, কেউ জানতে পারলেই গোলমাল হয়ে যাবে।
-কেন গোলমাল হবে কেন?
—চুপ! ঐ বিষয়ে নট অ্যানাদার ওয়ার্ড। তোমার এত কৌতূহল কেন, ব্লুি—শংকর সম্বন্ধে সত্যিই আমার খুব কৌতূহল হয়েছে। যাক গে যাক, আর শুনতে চাই না। শংকরের সঙ্গে তোর আবার দেখা হলে আমার হয়ে ধন্যবাদ জানিয়ে দিস। আচ্ছা, ঐ লরা মেয়েটা কি বাঙালি?
–লরার মা বাঙালি, বাবা পাঞ্জাবি। ওরা অনেকদিন ইটালিতে, রোমে ছিল
—বাবা পাঞ্জাবি? আমি ভেবেছিলাম, মেয়েটা বুঝি বৌদ্ধ। আমাকে দেখে ‘ওম মণিপদ্মে হুম’ বলেছিল।
—বুটিস্ট কেন হতে যাবে। আমাদের ক্লাবে অনেকেই নানা রকম গ্রীটিংস জানায়। তুমি গুটেন মংগার জানো? খারাসো জানো? বঁ ঝুর জানো?
মুমুর কাছে আমার বিদ্যে ধরা পড়ার আগেই দরজায় খট খট হলো।
মুমু উঠে গিয়ে জিজ্ঞেস করল কে?
বাইরের থেকে নীপা বৌদির গলার আওয়াজ পাওয়া গেল, মুমু, খুলে দে! দরজা খোলার পর শুধু নীপা বৌদি নয়, সঙ্গে দেখা গেল লালুদা এবং অন্য একজন অচেনা লোককে।
আমি দারুণ চমকে উঠলাম। লালুদা নিজের পায়ে দাঁড়িয়ে আছে, কোনো ব্যাণ্ডেজ ট্যাণ্ডেজ নেই, মুখে কাঁঠালি কলা-মার্কা হাসি।
মুমু বলল, একী?
লালুদা বলল, কিছু হয়নি, বুঝলে। খুব জোর বেঁচে গেছি। অন্ধকারে সিঁড়িতে কে যেন আমাকে ধাক্কা মারলে, তাকে দেখতে পেলাম না, ঠিক ভূতের মতন, ভূত নিশ্চয়ই নয়, কোনো একটা গাঁইয়া, আমি তো ভেবেছিলাম কম্পাউণ্ড ফ্ল্যাকচার হয়েছে, হাড়-ফাড় সব গুড়িয়ে গেছে, কিন্তু ডাক্তার মল্লিক দেখে বলল, কিছু হয়নি, হাঁটুন তো, হাঁটুন। জোর করে আমাকে হাঁটালো, আমি দেখলাম, ওমা, সব ঠিকঠাকই তো আছে। একটু মচকেছে বোধহয়, একটু একটু ব্যথা আছে।
মুমু আমার দিকে জ্বলন্ত চোখে তাকালো।
নীপা বৌদি বলল, ওমা, নীলু, তুমি কখন এলে?
আমি তাড়াতাড়ি বললাম, এই তো মিনিট পাঁচেক আগে, চন্দনদার সঙ্গে একটা দরকার ছিল, এসে দেখি মুমু একা রয়েছে। তাই বসে গেলাম।
নীপা বৌদি বলল, বেশ করেছ। মুমু এই অন্ধকারের মধ্যে একা ছিল, তাই আমার চিন্তা হচ্ছিল খুব—বসো, বসো নীলু, আমি চা করছি।
লালুদা বলল, আমি মিস্তিরি নিয়েও এসেছি। ইনভারটারটা সারিয়ে ফেলবে। আর কোনো চিন্তা নেই। সবই ঠিকঠাক হয়ে গেল বেশ।
এই সময় আলোও জ্বলে উঠল।
লালুদা আমার দিকে ভুরু নাচিয়ে একটা ইঙ্গিত করতেই আমিও ভুরু নাচিয়ে উত্তর দিলাম।
চায়ের সঙ্গে পাঁপড় ভাজা খাওয়া হলো। রাত সাড়ে নটার মধ্যেও চন্দনদার পাত্তা নেই। লালুদা আরও কতকক্ষণ এখানে থাকতে চায় কে জানে!
লালুদা রোজ সন্ধেবেলা এখানে এসে বসে থাকে বলেই চন্দনদা ইচ্ছে করে বাড়ি ফেরে না। রোহিণীর কাছে চলে যায়? কিংবা চন্দনদা সন্ধের সময় বাড়িতে থাকে না বলেই নীপা বৌদি লালুদাকে প্রশ্রয় দেয়? একজন কারুকে তো চাই কথা বলার জন্য। এই ধাঁধাটার উত্তর বোধগম্য হলো না আমার।
এবার আমি উঠে দাঁড়িয়ে বললাম, চন্দনদার সঙ্গে দেখা হলো না। আমি চলি।
সঙ্গে সঙ্গে লালুদাও বলল, চলো, আমিও যাব। তোমাকে পৌঁছে দেব খানিকটা।
সিঁড়িতে এখন আলো জ্বলছে। পাশাপাশি নামতে অসুবিধে নেই। ওপরের দরজার কাছে মুমু দাঁড়িয়ে আছে, আমি আর তাকালাম না পেছন দিকে।
গাড়িতে উঠে স্টার্ট দেবার পরই লালুদা বলল, কিছু খবর পেলে? দিন দিন অবস্থা খারাপ হচ্ছে। মুমু প্রায়ই ইস্কুল ছুটির অন্তত দু’ ঘণ্টা পরে বাড়িতে ফেরে।
আমি বললাম, হুঁ!
—মুমু আমার সঙ্গে কথাই বলতে চায় না। কোনো কিছু জিজ্ঞেস করলেও উত্তর দেয় না।
—হুঁ!
—নীপার সঙ্গেও সব সময় ঝগড়া-ঝগড়ার সুরে কথা বলে! এটা মোটেই ভালো লক্ষণ নয়। যারা ড্রাগ্‌স খায়, তাদেরই মেজাজ এরকম খিটখিটে হয়।
—হুঁ!
—বারবার হুঁ হুঁ করছ কি? তোমাকে যে কাজে লাগিয়েছি, তার কি রেজাল্ট পেলে বলো!
–কেস খুব সীরিয়াস লালুদা!
—অ্যাঁ? তুমি কী জেনেছ?
—এই শহরে একটা অতি ঘোড়েল লোক আছে। সেই লোকটা অল্পবয়েসী মেয়েদের সিনেমায় নামাবার লোভ দেখিয়ে নিজের কাছে টানে। সিনেমার সঙ্গে তার কোনো কানেকশান নেই, এমনিই ফল্স হোপ দেয়। তারপর তাদের ড্রাগের নেশা ধরায় আস্তে আস্তে। একবার নেশা ধরাতে পারলে সেই মেয়েদের নিয়ে যা ইচ্ছে করা যায়।
—কী বলছ তুমি, নীলু? এরকম সাঙ্ঘাতিক লোক…মুমু তার পাল্লায় পড়েছে। নীপা জানতে পারলে…ওদের সংসারটা তছনছ হয়ে যাবে। কে, কে, লোকটা কে, আমি তাকে পুলিশে ধরাবো। পুলিশ কমিশনার আমার বিশেষ চেনা। দু’জন মন্ত্রীকে আমি চিনি।
—নামটা এখনো জানতে পারিনি!
–নাম জানো না? তবে এসব কী করে জানলে?
—লোকটা এতই ধুরন্ধর যে নিজের আসল নামটা গোপন রাখে। এক এক জায়গায় এক এক রকম নাম বলে। মুমুর থেকে তিন-চার বছরের বড় একটা মেয়ের কাছ থেকে আমি ঐ লোকটার কীর্তিকলাপ অনেকটা জেনেছি। ভালো ভালো ফ্যামিলির মেয়েরা ওর জালে জড়িয়ে পড়েছে। আমি নিয়মিত মুমুকে ফলো করছি।
—বাড়িটা চিনতে পারবে তো? কোন বাড়িতে মুমু যায়?
—একটা অসুবিধে কী হচ্ছে জানেন, লালুদা? মুমুর ক্লাশের একটা মেয়ের জন্য বাড়ি থেকে গাড়ি আসে, সেই গাড়ি করে ওরা হুস করে চলে যায়। আমি ট্রামে-বাসে গিয়ে ওদের ধরতে পারি না।
—ট্যাক্সি, ট্যাক্সি করে ফলো করতে পারনি?
—সব সময় কাছাকাছি ট্যাক্সি পাওয়া যায় না। কিংবা পকেটে তত পয়সাও থাকে না।
–আঃ হা, তোমাকে বলেছি না পয়সা-কড়ির দরকার হলে আমাকে বলবে! আগে থেকে ধরে দাঁড় করিয়ে রাখবে ট্যাক্সি। যে-কোনো উপায়ে মুমুকে ফেরাতেই হবে ওখান থেকে।
–আর সাত দিন। আর ম্যাকসিমাম সাত দিনের মধ্যে আমি সব প্রবলেম সল্ভ করে ফেলব, লালুদা। আপনি আমার ওপর ভরসা রাখতে পারেন!
লালুদা পকেট থেকে মোটা ওয়ালেট বার করল। গুনতে লাগল পঞ্চাশ টাকার নোট।…চার-পাঁচ-ছয়, একটু থেমে সাতখানা তুলে বলল, সাত দিন সময় চাইছ তো? পার ডে পঞ্চাশ, এতে হয়ে যাবে না? মুমুকে ফলো করার সময় ট্যাক্সি নেবে, তারপর তুমি যখন নিজে ফিরবে, তখন বাসে চাপবে। ঠিক আছে?
আমি বললাম, হ্যাঁ, হ্যাঁ, ঠিক আছে।
একটা দীর্ঘশ্বাস ফেলে লালুদা বলল, নীপার মনের শান্তি যাতে কোনোক্রমেই নষ্ট না হয়, সেটা আমাদের দেখতে হবে। মেয়েটার এমনিতেই কত কষ্ট!আজ রাত্রেই প্রথম বর্ষা নামল তার পুরো বাহিনী নিয়ে।
প্রথম বিলম্বিত কালবৈশাখী। আমি বাড়ি পৌঁছোবার সঙ্গে সঙ্গে জানলা দরজায় ঝনঝনাত শুরু হয়ে গেল। শোঁ-শোঁ আওয়াজে মনে হয় যেমন পুরো একটা সমুদ্র ধেয়ে আসছে শহরের দিকে। আমাদের পাড়ার মোড়ের কৃষ্ণচূড়া গাছটার বড় একটা ডাল ভেঙে পড়ল। উড়ে গেল বেশ কয়েকটা দোকানের সাইন বোর্ড।
ঝড়ের ধরন দেখে মনে হলো, আজ কলকাতার বহু গাছ উপড়ে নেবে। একেই বেচারা এই শহরটার গাছ এত কমে গেছে, তার ওপর ঝড়ের এই রুদ্র রোষে আরও যাবে।
মা আর বৌদি অনেক বার বারণ করলেও আমি ঝড় দেখার জন্য ছাদে গিয়ে দাঁড়ালাম।
দিনের বেলা হলে আরও ভালো করে দেখা যেত, কিন্তু রাত্তিরের ঝড়েরও একটা হিংস্র সুন্দর রূপ আছে। বাঘের মতন। বাতাসের এমন গতি যেন আমাকেও উড়িয়ে নিয়ে যাবে। আকাশের দিকে তাকালে কিছুই দেখা যায় না, কিন্তু এক একবার ঝলসে উঠছে বিদ্যুৎ, ঠিক ম্যাজিকের মতন আকাশের এক কোণে মুহূর্তের জন্য ফুটে উঠছে এক আলোকিত দৃশ্য, আবার মুছে যাচ্ছে সঙ্গে সঙ্গে।
বিদ্যুৎ দেখতে আমার খুব ভালো লাগে, কিন্তু তারপর বজ্রের গর্জনটা সহ্য হয় না। খোলা জায়গায় দাঁড়িয়ে ঐ শব্দ শুনলে আমার বুক কাঁপে। বজ্র গর্জনের চেয়েও কোনো প্রবল শব্দ মানুষ কখনো শুনেছে কি! অ্যাটম বোমার আওয়াজ কি এর চেয়েও বেশি।
পর পর দুটো বজ্রপাতে আমার কানে প্রায় তালা লাগবার উপক্রম। তারপর বৃষ্টি নামল। তাতেই জুড়িয়ে গেল শরীর। বৃষ্টির ফোঁটাগুলো এত বড় যেন মনে হয় শিল পড়ছে!
খানিকটা ভেজার পর পালিয়ে এলাম নীচে।
বজ্রপাতের প্রচণ্ড শব্দের জন্যই আমি সেই সময় আমাদের বাড়ির কার্নিশের খানিকটা ভেঙে পড়ার শব্দ শুনতে পাইনি।
ছাদের কার্নিশ ভাঙলেই বা ক্ষতি কী? বাচ্চা বয়েসে ছাদের পাঁচিল ডিঙিয়ে মাঝে মাঝে কার্নিশ দিয়ে দৌড়েছি। ঘুড়ি ধরতে গেছি। এখন তো আর সেই বয়েস নেই। আমাদের বাড়িতে আর কোনো বাচ্চা ছেলেও নেই যে ওখানে দৌড়োবে। তা হলে কার্নিশ থাকল বা না থাকল, তাতে কিছু যায় আসে না।
আমাদের বাড়িটার বয়েস কত তা আমি জানি না। তবে বছর কুড়ি পঁচিশ—এর মধ্যে কোনো রকম মেরামতের ব্যাপার যে হয়নি, তাতে কোনো সন্দেহ নেই। ভাড়া বাড়ি সারাবার কোনো নিয়ম নেই বোধহয়। মাঝে মাঝে চুনকাম ও রঙ করার ব্যাপারটা আমাদেরই করে নিতে হয়।
তবে বাড়িটা এমনিতে বেশ মজবুতই আছে বলতে হবে। কখনো সখনো প্লাস্টার খসে পড়ে, জানলা ঝুলে যায় বটে, কিন্তু কখনো তো ছাদ ভেঙে পড়েনি, এমনকি মাথার ওপর একটা ইঁটও পড়েনি।
নীচে নেমে আসতেই মা আর বৌদি দারুণ চ্যাঁচামেচি শুরু করে দিল।
ওরা হুড়মুড় শব্দ পেয়েছে, ওদের ধারণা হয়েছিল ঝড়ে পুরো বাড়িটাই ধসে পড়ছে!
আমি ওদের আশ্বস্ত করলাম যে ছাদ পুরোপুরি অক্ষত আছে, ইচ্ছে করলে এখনো সেখানে বৃষ্টির মধ্যে নাচানাচি করা যায়। ঝড়ও থেমে গেছে, সুতরাং আপাতত আমাদের মাথা বাঁচাবার কোনো সমস্যা নেই।
এ বাড়ির একতলায় তিনটে দোকান ঘর, সেইসব দোকানের লোকজনেরা রাত্তিরে কেউ থাকে না। দোতলার ভাড়াটেদের সঙ্গে আমাদের বেশ ভাব ছিল, এ বাড়ির ব্যাপারে অনেকখানি দেখাশুনো তারাই করত। কী করে তারা যে হঠাৎ বড়লোক হয়ে গেল কে জানে, সল্ট লেকে বিরাট বাড়ি হাঁকালো। এমনকি এখানে তাদের চেনাশুনো কোনো লোককেও বসিয়ে গেল না।
রাত্তিরবেলা পুরো বাড়িটাতে শুধু আমার কটি প্রাণী!
বাড়িটা ছোট, কিন্তু আগেকার প্ল্যান তো, ঘরগুলো বেশ বড় বড়, যেখানে সেখানে বারান্দা, বাড়িতে ঢোকার সামনে খানিকটা জায়গা, ডান দিকে খানিকটা জায়গা ফেলে রাখা হয়েছে, কোনো কাজেই লাগে না। সব ভেঙে ফেলে এখানে একটা মাল্টিস্টোরিড বিল্ডিং মন্দ হবে না। অন্তত পাঁচ-ছ’ তলা বাড়ি তো হতেই পারে।
ঘণ্টা দেড়েক বাদে বৃষ্টির বেগ খানিকটা কমলে আমি ছাতা নিয়ে গেলাম নীচে। ক্ষতির পরিমাণটা একবার দেখা দরকার।
বাইরে এসে দেখলাম, বাড়ির ডান দিকে যে এঁদো গলি, সেখানেই ভেঙে পড়েছে কার্নিশের একটা অংশ। বেশ অনেকখানিই মনে হয়। কাল সকালে অংশুবাবু যদি একবার ইনস্পেকশানে আসেন, তা হলে আনন্দে লাফাবেন। এই বাড়িটা পুরো ভেঙে ফেলার আরও চমৎকার যুক্তি দেখাতে পারবেন করপোরেশানকে। যুক্তি দেখাবার হয়তো প্রয়োজনই নেই, টাকাপয়সা দিয়ে অর্ডার বার করে নিয়েছেন আগেই, তবু কেসটা জোরালো হবে!
অবশ্য যা বৃষ্টি হলো আজ, নির্ঘাৎ জল জমে থাকবে সব রাস্তায়। সেই জল ঠেলে, অংশুবাবুকে কাল আর এদিকে আসতে হচ্ছে না। এর মধ্যে এই ভাঙা চাঙাড়গুলোর সরিয়ে ফেলার একটা ব্যবস্থা করা দরকার।
বৃষ্টি পুরো থামেনি, পড়েই চলেছে।
ওপরে এসে মনে হলো, ধ্যাৎ, বাড়ির চিন্তা মাথা থেকে তাড়াতে হবে। এমন চমৎকার বৃষ্টির রাতে কবিতা পড়ার কথা, তা নয়, শুধু বাড়ি, বাড়ি আর বাড়ি! অনেকদিন রবীন্দ্রনাথের কবিতা পড়া হয়নি। সেকেণ্ড হ্যাণ্ড রবীন্দ্র রচনাবলীর দুটো ভল্যুম কিনেছিলাম কলেজ স্ট্রিট ফুটপাত থেকে, তার একটা টেনে নিলাম। এই ভল্যুমটায় রয়েছে অনেক গান।
বাদল দিনের প্রথম কদম ফুল করেছো দান…
আমার প্রিয়ার ছায়া আকাশে আজ ভাসে…
—বুঝি এলি যার অভিসারে…
মনে মনে দেখা হলো তারে..
ওঃ, রবীন্দ্রনাথ সারাজীবনে যে কত প্রেমের কবিতা লিখেছেন তার ইয়ত্তা নেই। ‘এত প্রেম আমি কোথা পাবো নাথ? ‘
পড়তে পড়তে মন খারাপ হয়ে এল।
ঝড় মাথায় নিয়ে আমি ছাদে গিয়েছিলাম, একটা খুব আশা নিয়ে। যদি আকাশ থেকে কোনো নারী নেমে এসে আমার পাশে দাঁড়ায়। একবার এসেছিল, সত্যি এসেছিল। অন্য কেউ বিশ্বাস করুক বা না করুক, আমি তো জানি, আমি তার রক্তমাংসের শরীর ছুঁয়ে দেখেছি।
আবার অনেক দিন সে আসে না। সে কি আমায় ভুলে গেছে, না পথ হারিয়ে ফেলেছে? হয়তো দিকশূন্যপুরে গেলে তার সন্ধান পাওয়া যাবে। শিগগিরই যেতে হবে দিকশূন্যপুরে, যেতে হবে, যেতে হবে!
টিপিক্যাল ব্যর্থ প্রেমিকদের মতন কবিতার বই বুকের ওপর খোলা রেখে আমি ঘুমিয়ে পড়লাম।
পরদিন সকালে আবার পৃথিবী গদ্যময়।
কাগজে নানারকম দুর্ঘটনার খবর। ঝড়ে ক্ষয়ক্ষতি হয়েছে প্রচুর। দু’তিনটে বস্তি বিধ্বস্ত হয়েছে, গাছ ভেঙে পড়েছে কুড়ি পঁচিশটা। ট্রাফিক দুর্ঘটনা হয়েছে। ট্রেন বন্ধ।
এ ছাড়া, বউবাজার অঞ্চলে ভেঙে পড়েছে একটা পুরোনো বাড়ি। বাড়িতে অনেক লোকজন ছিল, কিন্তু কেউ হতাহত হয়নি। জিনিসপত্র নষ্ট হয়েছে অনেক। আর ঝাউতলায় একটা অর্ধসমাপ্ত নতুন বাড়ি তাসের ঘরের মতন ছত্রখান হয়ে গেছে, সে বাড়িতে অবশ্য কোনো বাসিন্দা আসেনি এখনো, তবে মিস্তিরিরা একতলায় ঘুমতো, তারা চাপা পড়েছে বেশ কয়েকজন, তিনটি মৃতদেহ এর মধ্যে টেনে বের করতে পেরেছে দমকলবাহিনী। এখনো উদ্ধারকার্য চলছে।
ঘটনাটা ঘটেছে রাত দশটায়। ঝড়-জলের মধ্যেও একজন মন্ত্রী, করপোরেশানের দু’জন কাউনসিলার ও পুলিশের কয়েকজন বড়কত্তা—মেজকত্তা সে জায়গাটা পরিদর্শন করে এসেছেন। ঝাউতলায় যে মাল্টিস্টোরিড কমপ্লেক্স তৈরি হচ্ছে, তার প্রোমোটারকে খুঁজে পাওয়া যায়নি, আর্কিটেক্‌ট কলকাতার বাইরে।
তবে রাজ্য সরকার মৃত তিন মিস্তিরির প্রত্যেকের জন্য পনেরো হাজার টাকা দানের কথা ঘোষণা করে দিয়েছেন এরই মধ্যে।
আজকাল দেখি, পুলিশের গুলি কিংবা খবরের কাগজে বেরুবার মতন কোনো দুর্ঘটনায় কেউ মারা গেলেই তার নামে গভর্নমেন্ট পনেরো হাজার টাকা দান করে দেন। নিশ্চয়ই আমাদের গভর্নমেন্ট এখন খুব বড়লোক হয়েছে। সামান্য একটা মানুষের জীবনের জন্য পনেরো হাজার টাকা?
মাঝে মাঝে আমারই ইচ্ছে করে কোনো পুলিশের রাইফেলের সামনে বুক পেতে দাঁড়াই!
মা আর বৌদি ভোরবেলা উঠেও ছাদ-টাদ ভালো করে দেখে এসেছে। না, ছাদে কোনো ফাটল ধরেনি। আমাদের বাড়িটা হেলেও পড়েনি, আপাতত ভয়ের কোনো কারণ নেই।
কিন্তু কাল ঝড়ের সময় কখন এক ফাঁকে দাদার ঘরের দেওয়াল থেকে বাবার বাঁধানো ছবিটা পড়ে গিয়েছিল। টুকরো টুকরো হয়ে গেছে কাচ, ফ্রেমটাও ভেঙে গেছে, বৃষ্টির জল লেগে ছবিটাও নষ্ট হয়ে গেছে প্রায়।
খাটের পেছন দিকে ছবিটা পড়ে গিয়েছিল বলে বৌদি কাল রাত্তিরে খেয়াল করেনি। আজ সকালে সেটা দেখতে পাওয়ার পর দু’জনেরই খুব মনখারাপ। বাবা যেন জানিয়ে দিচ্ছেন, তিনিও আর এ বাড়িতে থাকতে চান না।
আমি খানিকটা বোঝাবার চেষ্টা করেও কোনো লাভ হলো না। যুক্তি এবং বিশ্বাসের মধ্যে লড়াই চলছে বহুকাল।
আমাদের বাড়ির ঠিক সামনেটায় জল না জমলেও বড় রাস্তায় কোমর জল। আজ আর বাজার করতে যাবার কোনো মানে হয় না। বাড়িতে তো আর কোনো অতিথি নেই, সুতরাং একটা দিন নিরামিষ দিয়ে চালিয়ে দেওয়া যায়।
তবু এই জল ঠেলে এক সময় উপস্থিত হলো তপনদা।
লুঙ্গির বদলে আজ পাজামা, সেটা হাঁটুর ওপর গোটানো, পায়ে রবারের চটি, হাতে বাজারের থলি।
তিনতলায় উঠে এসে তপনদা প্রথমে বাথরুমে পা ধুয়ে নিল।
তারপর বেশ সতৃপ্ত বিদ্রূপের হাসি দিয়ে আমাকে বলল, কী রে, কাপুরুষ, জল দেখে আজ বাজারে যাসনি তো? ঠকেছিস। দারুণ ঠকেছিস! আজ বাজারে মাছ দারুণ শস্তা। প্রচুর পার্শে মাছ উঠেছে, যেমন টাটকা, তেমন শস্তা। পঁচিশ টাকা কিলো!
—আমি অবিশ্বাসের সুরে বললাম, পঁচিশ টাকা? কোনোদিন ষাট টাকার কমে পাওয়া যায় না।
—ওই তো! আজকের দিনটায় খদ্দের এত কম, ওরা কি মাছগুলো জমিয়ে রেখে দেবে?
–সত্যি তপনদা, তুমি মাছ ভালবাস বটে! আর কেউ কি আজ বাজারে গেছে?
—নিজের জন্য নয় রে, নিজের জন্য নয়। শিখা পার্শে মাছ ভালবাসে। ওর জন্যই বাজারে যেতে হলো। আমাদের পাড়ার একজন খবর দিল, বাজারে আজ প্রচুর পার্শে! কী রে, তুই এখনও যাবি নাকি?
–আমার অত শখ নেই, তপনদা! আজ আমাদের বাড়িতে খিচুড়ি আর বেগুনভাজা!
—ইডিয়েট! খিচুড়ির সঙ্গে মাছভাজা ছাড়া জমে? নিরামিষ খিচুড়ি খায় যারা পুজো-আচ্চা করে। খিচুড়ি-ভোগ! যে-সব বাঙালি ব্রেনের চর্চা করে, তাদের মাছ ছাড়া একদিনও চলে না। জানতুম তুই বাজারে যাবি না। তাই তোদের জন্যও এনেছি এক কিলো। আলাদা ঠোঙায় এনেছি, তুলে রাখ।
–না, না, তপনদা, আমাদের মাছ লাগবে না। তুমি বাড়ির জন্য নিয়েছ, নিয়ে যাও।
–বললুম না, তোদের জন্য একস্ট্রা এনেছি।
–সত্যি পঁচিশ টাকা দাম?
–তোকে আর পয়সার কথা উচ্চারণ করতে হবে না। তার বদলে চা খাওয়া। আর যদি মুড়ি-টুড়ি কিছু থাকে। আমি ব্রেকফাস্ট না করেই বেরিয়েছি।
আমি মাকে চায়ের কথা বলতে গেলাম, ততক্ষণ তপনদা খবরের কাগজ পড়তে লাগল।
ফিরে আসার পর তপনদা বলল, দেখেছিস? ঝড়-বৃষ্টিতে পুরোনো বাড়িও ভাঙে, নতুন বাড়িও ভাঙে। পুরোনো বাড়ি ভাঙে ঠিক ঠিক সময়ে মেরামতির অভাবে। নইলে সিমেন্টের তৈরি বাড়ি অনায়াসেই এক শো-দেড়শো বছর টিকে থাকা উচিত। আর নতুন বাড়ি ভেঙে পড়ে কেন? কেন? বল, কেন?
—আমি তার কী জানি তপনদা!
—আমি এর মধ্যে বাড়ির এক্সপার্ট হয়ে গেছি। বাড়ির প্ল্যান যা স্যাংশান করা তার চেয়ে বেশি ফ্লোর স্পেশ নেয়। পাঁচতলা বলে সাত তলা তোলে। সিমেন্ট থ্রি ইস টু ওয়ান হবার কথা, কম দেয়। বালি ছাঁকে না। সব দিকে ভেজাল। কিন্তু নতুন বাড়ি ভেঙে পড়লে হৈ চৈ হয়। পুরোনো বাড়ি ভাঙলে সবাই বলে, বেশ হয়েছে! কলকাতা শহরে এমন লঝঝড়ে বাড়ি থাকবে কেন? বাড়িওয়ালা কেন সেই বাড়ির রক্ষণাবেক্ষণ করেনি, তা নিয়ে কেউ প্রশ্ন তোলে না। পুরোনো বাড়িওয়ালাদের সাত খুন মাপ। সেই জন্যই তারা পুরোনো জরাজীর্ণ বাড়ি বলে ডিক্লেয়ার করে করপোরেশানকে দিয়ে ভাঙাচ্ছে আর প্রোমোটারদের ঝড়াঝড় বিক্রি করে দিচ্ছে জমি! কোনো আর মামলা-মোকদ্দমার ঝামেলা নেই!
—তপনদা, এটা সত্যি একটা নতুন অ্যাঙ্গেল, আমি জানতাম না।
—আরও শুনবি? ভবানীপুরে একটা নতুন বাড়ি ভেঙে পড়ায় বেশ কিছু লোক মারা গিয়েছিল, তোর মনে আছে?
—হ্যাঁ, মনে আছে।
—তখন একটা নাম শোনা গিয়েছিল। লাখোটিয়া। সেই লোকটা বেশকিছু ভেজাল বাড়ি বানিয়েছে। তার একটা বাড়ি ভেঙে পড়ায় নিরীহ কিছু লোক মারা পড়ল। তাই তো? সেই লোকটার কী শাস্তি হয়েছে বলতে পারিস? তোর স্মৃতিশক্তি আমি পরীক্ষা করছি, বল, বল, কী শাস্তি হয়েছে?
—জানি না, তপনদা!
—তোর দোষ নেই। কেউ জানে না! খবরের কাগজে প্রথম কিছুদিন হৈ চৈ হয়েছিল, ওই নামটা লোকের মুখে মুখে ফিরত। কিন্তু লোকটার যে শেষ পর্যন্ত কী শাস্তি হলো তা কেউ জানে না। খবরের কাগজেও কোনো উচ্চবাচ্য করে না। কাগজওয়ালারা নিত্য নতুন উত্তেজক খবরের সন্ধানে ফেরে, পুরোনো কথা ভুলে যায়। পাবলিকও ভুলে যায়। লাখোটিয়ারা বহাল তবিয়তে আগেকার মতন ঘুরে বেড়ায়।
–সত্যিই তো, ওই লোকটার কথা আর খবরের কাগজে দেখি না!
–তবু তো ওর নাম জেনেছিলি! এরপর বেহালায় যে আবার ওই একই রকম কাণ্ড হলো! নতুন বাড়ি ভেঙে কয়েকটা লোক মরল। সেই বাড়ির প্রোমোটার কে ছিল, নাম বলতে পারবি?
-না।
-যোধপুর পার্কে যে একটা বাড়ি বসে গেল, তার জন্য দায়ী কে? এরা তো এক একজন খুনী, তাই না? এরা বেশি লাভ করার জন্য প্ল্যান মানছে না, ঠিক মতন ভিত মজবুত করছে না, ভেজাল মশলা দিয়ে বাড়ি বানাচ্ছে, সেই বাড়ি ভেঙে কিছু লোক মরছে। তা হলে ওই লোকগুলোর মৃত্যুর জন্য এরা সরাসরি দায়ী! তুই যদি একটা লোককে খুন করিস, তোর ফাঁসি হবে। আর এরা বহু লোককে মারছে, তবু এদের ফাঁসি তো দূরের কথা, কোনো শাস্তিই হচ্ছে না। সরকারও এদের কিছু বলে না। আজকাল আবার আগাম জামিন বলে একটা ব্যাপার হয়েছে। কিছু একটা গণ্ডগোলের আগেই এই সব বড়লোক খুনীরা কোর্ট থেকে আগাম জামিন নিয়ে নেয়, তখন পুলিশেরও বেশ মজা হয়! পুলিশ তখন এদের বাড়ি গিয়ে চা-বিস্কুট খায়। না, না, কাবাব আর স্কচ হুইস্কি খেতে খেতে বলে, আমরা কী করব, ইনি আগাম জামিন নিয়ে নিয়েছেন। এখন এঁকে ধরব কী করে?
–তপনদা, তুমি এত সব জানলে কী করে?
—পুলিশের এক কর্তা।েছের লোক আমাকে বলল সব। নাম প্রকাশে অনিচ্ছুক। আসলে সে শিখার পিসতুতো ভাই, অর্থাৎ আমার দূর সম্পর্কের শালা। তা সে শালা বলল, দাদা, আমরা কী করব, আমাদের হাত-পা বাঁধা। কোর্ট এদের ছেড়ে দেয়, গভর্নমেন্টও এদের ধরতে বলে না। তখন আমরা আর কী করব? আমরা এদের পয়সায় কাবাব আর স্কচ খাই।
—একেই ভিসাস সার্কেল না ওই রকম কী যেন একটা বলে না?
–তুই আরও শুনবি, নীলু? যাতে সামাজিক ভাবেও কোনো রকম বদনাম না হয়, সেই জন্য এই সব প্রোমোটাররা আর একটা নতুন টেকনিক নিয়েছে। এরা এখন ছদ্মনামে কোম্পানি খোলে। হয়তো দেখবি, কানোরিয়া কিংবা বাজোরিয়া, কেউ একটা প্রোমোটার। কিছু একটা গোলমাল হোক, তখন দেখা যাবে, ওই নামে কেউ নেই। এবার কাকে ধরবে ধরো! আসলে হয়তো পেছনে আছে ত্রিলোচন মাড়োয়ারি। কিন্তু কেউ তার নামটাও জানতে পারবে না!
–তোমাদের বাড়িটাও ত্রিলোচনই কিনেছে না?
—আমার বাড়িওয়ালার মুখে ওই নাম শুনেছি। কাগজে-পত্রে হয়ত দেখা যাবে, অন্য নাম রয়েছে।
—এরা কলকাতা শহর দাপিয়ে বেড়াচ্ছে। যে-কোনো বাড়ি কিনছে, ভাঙছে, নতুন করে ইচ্ছে মতন গড়ছে, পুরোনো লোকদের তাড়িয়ে দিচ্ছে, তবু কেউ কিছু বলতে পারবে না?
-কিচ্ছু না! কিচ্ছু না! বাঙালি জাতটাই উচ্ছন্নে গেছে। সেই জন্যই তো আমি বম্বে চলে যাচ্ছি!
—অ্যাঁ? তপনদা, তোমরা চলে যাচ্ছ?
—কী করব? বাড়ি পাব কোথায়? তিন চার হাজার টাকা ভাড়া দিয়ে থাকার সামর্থ্য নেই, মফস্বলেও যেতে পারব না। তার চেয়ে বম্বে অনেক ভালো। অনেকদিন আগে থেকেই বম্বেতে একটা অফার ছিল। এর আগে নিতে চাইনি। কাল ফোন করলাম, তারা বলল, হ্যাঁ, এক্ষুনি চলে এসো। তোমার থাকার জায়গাও আমরা ঠিক করে দেব! বুঝলি নীলু, কলকাতার তুলনায় বম্বে অনেক বেশি সিভিলাইজ্‌ড! তোদের মতন কলকাতা-প্রেমিকদের আঁতে ঘা লাগবে, তবু বলছি, বম্বে অনেক ভদ্র, সভ্য শহর। সেখানে টেলিফোন কাজ করে, ট্যাক্সি পাওয়া যায়, যখন তখন। লোডশেডিং হয় না।
—কিন্তু শিখা বৌদি যে এখানে গান শিখছিল!
—শিখাই তো বেশি জোর করছে। ও বলছে কলকাতার ভালো পাড়ায় আমরা সাধ্যমতন ভাড়ায় ফ্ল্যাট পাব না। গড়িয়া কিংবা সোনারপুর কিংবা ঠাকুরপুকুর যেতে ও কিছুতেই রাজি নয়। তার চেয়ে বম্বে ভালো! ওখানে বসেও গানের চর্চা করা যায়।
–তার মানে, শিখা বৌদি তোমার জন্য স্যাক্রিফাইস করছে। তোমার যখন একবার মাথায় চেপেছে, তুমি যাবেই। সেই জন্য শিখা বৌদি উৎসাহ দেখাচ্ছে।
—সেটা কি আমি বুঝিনি? আমিও স্যাক্রিফাইস করছি! বম্বেতে ইলিশ মাছ পাওয়া যায় না। চেতল মাছ পাওয়া যায় না। পাওয়া যায় যত্তসব সমুদ্রের মাছ, পমফ্রেট-মমফ্রেট, হাঙর, সেসব শিখার পছন্দ।
–সত্যি তপনদা, তুমি লেক মার্কেটে বাজার করা ছেড়ে অত দূরে থাকতে পারবে?
—তবে বলি শোন! এখানকার পড়াশুনোর পাট চুকিয়ে পাড়ি দিয়েছিলুম লণ্ডনে। সেখানে বেশ জেঁকে বসেছিলুম, বুঝলি? ভালো কাজ পেয়েছিলুম, নিজের গাড়ি হাঁকাতুম, একটা বাড়িও কেনা হয়ে গিয়েছিল প্রায়! তবু থাকতে পারলুম না, কলকাতার জন্য মন কেমন করত। কলকাতা রোজ হাতছানি দিয়ে ডাকত। সব ছেড়েছুড়ে তাই ফিরে চলে এলুম। সেই কলকাতা এখন আমাকে তাড়িয়ে দিচ্ছে। থাকার জায়গা দেবে না। সেই সাধের কলকাতা ছেড়েই যদি চলে যেতে পারি, তা হলে ইলিশ মাছ ত্যাগ করা আর বড় কথা কী?
—তপনদা, আজকের কাগজে কয়েকটা বাড়ি ভাড়ার বিজ্ঞাপন বেরিয়েছে, দেখেছ?
-ভাড়া কী রকম সেটা দেখিসনি? তিন হাজার, চার হাজার, একটার ভাড়া সাড়ে ন’হাজার! জোচ্চোর ছাড়া কেউ এত ভাড়া দিয়ে থাকতে পারে। যে বিজ্ঞাপনগুলোয় ভাড়ার কথা লেখে না, বুঝবি, তারা হেভি সেলামি চাইবে। না রে, নীলু, আমি মন ঠিক করে ফেলেছি। চুলোয় যাক কলকাতা!
—তুমি আর শিখা বৌদি চলে গেলে কলকাতাটা অনেক ফাঁকা ফাঁকা লাগবে!
—তুইও চলে আয়, দেখি বম্বেতে তোর জন্য একটা কাজ জোগাড় করা যায় কিনা!
দ্বিতীয় কাপ চা শেষ করে তপনদা উঠে পড়ল।
আমাদের জন্য রেখে গেল একগাদা পার্শে মাছ। খুব বড় বড় সাইজ, এরকম সচরাচর দেখা যায় না। দেখলেও দাম শুনে পিলে চমকে যায়।
দরজার বাইরে দাঁড়িয়ে তপনদা বলল, বম্বেতেও প্রচুর হাই-রাইজ বিল্ডিং উঠেছে। সেখানেও মধ্যবিত্তরা বাড়ি ভাড়া পায় না। মাড়োয়ারি আর গুজরাতি ব্যবসায়ীরা বম্বেটা দখল করে নিয়েছে প্রায়। কিন্তু মহারাষ্ট্রিয়ানদের পুনার মতন আলাদা একটা সুন্দর বড় শহর আছে। বাঙালিদের আজও তেমন কোনো দ্বিতীয় ভালো শহর গড়ে উঠল না, কলকাতাটাও তাদের রইল না।
আস্তে আস্তে নেমে গেল তপনদা।
বাড়িওয়ালার কাছ থেকে পঞ্চাশ হাজার টাকার অফার পেয়েও প্রত্যাখ্যান করেছে, স্বেচ্ছায় বাড়ি ছেড়ে, প্রিয় শহর ছেড়ে চলে যাচ্ছে। পঞ্চাশ হাজার টাকাও খুব কিছু না, এক সময় খরচ হয়ে যেতই, কিন্তু সারা জীবন নিজের কাছে এই প্রত্যাখ্যানের অহংকারটা তো করতে পারবে। কোনো কোনো মানুষের কাছে এই আত্মাভিমানের মূল্যই অনেক।
আজ আর সারাদিন বেরুতে হবে না। যারা চাকরি করে, তারাও অনেকেই আজ অফিস কাট মারবে। অধিকাংশ বাঙালির বাড়িতেই আজ রান্না হবে খিচুড়ি। তাস খেলার আসর বসবে পাড়ায় পাড়ায়।
জানলার ধারে দাঁড়ালে খানিকটা দূরের বড় রাস্তা দেখা যায়। ঠিক মোড়ের মাথায় একটা শৌখিন দোতলা বাড়ি ছিল, সেটা ভেঙে ফেলা হয়েছে। এর মধ্যেই উঠে গেছে ছ’তলা খাঁচা। রাস্তায় ট্রাম চলছে না, গোটা দু’এক প্রাইভেট গাড়ি থেমে আছে আধ-ডোবা হয়ে, রিক্সাওয়ালারা দৌড়োচ্ছে খপাত খপাত করে।
মা এসে জিজ্ঞেস করলেন, হ্যাঁ রে, তপন অতগুলো মাছ দিয়ে গেল, কেউ ওর বাড়িতে এসে দিয়ে গেছে বুঝি?
আমি দু’ দিকে ঘাড় নেড়ে জানালুম, না।
মা আবার বললেন, এত মাছ, খাবি তো মাত্র তুই আর তোর বৌদি, পাশের বাড়িতে কিছুটা দিয়ে দেব?
এরকম অদ্ভুত প্রস্তাব শুনে আমি মায়ের দিকে ঘুরে তাকালাম। মাছ কখনো বেশি হয় নাকি?
মা বললেন, পাশের বাড়ির গোপা বলল, ওর কত্তা আজ বাজারে গিয়ে মাছ পায়নি। মাছ ওঠেইনি প্রায়, যা আছে, তার আগুন দাম। আশি-নব্বই টাকা দর। অরুণ মাছ না কিনেই ফিরে এসেছে।
এটা আমার আগেই বোঝা উচিত ছিল। বেশি দুর্যোগের দিনে মাছের চালান আসে না। যৎসামান্য যা ওঠে, তার দাম খুবই বেশি!
মাকে বললাম, ঠিক আছে, আৰ্দ্ধেকটা ওদের দিয়ে দাও।
তপনদা এই রকমই!
কেউ অন্যকে কিছু দিয়ে আনন্দ পায়, কেউ অন্যদের কাছ থেকে জোর করে কেড়ে নিয়ে আনন্দ পায়। পৃথিবীতে দ্বিতীয় ধরনের লোকের সংখ্যা এত বেড়ে যাচ্ছে কেন?
দুপুরটা কাটতে না কাটতেই মনে হলো, দূর ছাই! এরকম ভাবে বাড়ি বসে থাকার কোনো মানে হয় না। যতই জল জমে থাক মিনি বাস ঠিক চলবে। না হলে জলের মধ্যে হাঁটাও যেতে পারে, শুধু ঢাকনা চুরি-যাওয়া হাইড্র্যান্ট-নর্দমার গর্তগুলো খেয়াল করতে হবে। কলকাতার রাস্তা যেখানে সেখানে হাঁ করে আছে।
যেই বাড়ির বাইরে পা দিয়েছি, আবার বৃষ্টি নামল।
ছাতা নেই, কোনোদিন ছাতা নিয়ে বেরুনোর অভ্যেসও নেই। তা বলে কি এখন আবার বাড়ির মধ্যে ঢুকে যাব? গোঁয়ারের মতন এক দৌড়ে চলে এলাম বড় রাস্তার কাছে। দাঁড়ালাম ওষুধের দোকানের উঁচু সিঁড়িতে।
হঠাৎ কেন যেন মনে হলো, যে-কোনো মুহূর্তে লালুদার সঙ্গে দেখা হয়ে যাবে।
মারুতি গাড়ি জলে থামে না। কয়েকটা ছোট্টখাট্টো মারুতি হাঁসের মতন জল কেটে কেটে যাওয়া আসা করছেও বটে। লালুদা প্রত্যেক দুপুরে তার লাল মারুতি হাঁকিয়ে বিভিন্ন বাড়িতে টহল দিতে বেরোয়। আজও কি বেরোবে না?
আমার সঙ্গে লালুদার যেখানে সেখানে দেখা হয়ে যায়। আজ লালুদা এই পথ দিয়ে গেলে নির্ঘাৎ আমাকে লিফ্ট দিতে চাইবে। অনেক কথা বলবে। আজ এই বৃষ্টি ঝরা দুপুরে লালুদার সঙ্গে সময় কাটাতে আমার একদম ইচ্ছে করছে না।
আমার রীতিমতন ভয় করতে লাগল। লালুদা যে-কোনো মুহূর্তে এসে পড়বে। অবধারিত। ঠিক দেখে ফেলবে আমাকে। জোর করে গাড়িতে তুলবে। কাঠালি কলা মার্কা হাসি দিয়ে বারবার আমাকে ভুল নামে ডাকবে। ওই যে দূরে একটা লাল রঙের মারুতি আসছে না?
আমি আর রিস্ক নিলাম না। লাফিয়ে উঠে বসলাম একটা চলন্ত মিনিবাসে।প্রথম যখন চালু হয়, তখন মিনিবাস ছিল রীতিমতন একটা আরামের গাড়ি। উঠলেই সিট পাওয়া যেত, কারুর দাঁড়িয়ে যাবার ব্যবস্থা ছিল না। বেশ খোলামেলা ভাবে, হাত-পা ছড়িয়ে পাড়ি দেওয়া যেত পথটা। এখন মিনিবাসেও সব সময় গাদাগাদি। দাঁড়িয়ে যাবার সময় ঘাড় নিচু করে থাকতে হয়। এখন চতুর্দিক থেকে আমাদের একটা ঘাড় নিচু করা জাত বানাবার ব্যবস্থা চলছে।
আজ বাদলা দুপুরে বাসটা প্রায় ফাঁকা। ওঠামাত্র জানলার ধারে একটা জায়গা পেয়ে গেলাম। যেন লটারির প্রাইজ। বেশ মজা করে রাস্তার নানারকম দৃশ্য দেখতে দেখতে যাওয়া যাবে।
বেশিদিন আগের তো কথা নয়, আমরা যখন কলেজে পড়তাম, তখন প্রায়ই আমরা দল বেঁধে এইরকম বৃষ্টির দিনে রাস্তা দিয়ে হাঁটতাম ইচ্ছে করে। আমাদের সঙ্গে বান্ধবীরাও থাকত। কোনো কোনো মেয়ের শাড়ি ভিজিয়ে জলের মধ্যে হাঁটায় বেশি উৎসাহ ছিল। আমরা ঠনঠনে কালীবাড়ির কাছে জল-জমা দেখতে যেতাম। প্রেসিডেন্সি কলেজের সামনে হাঁটতাম ঠিক মাঝ রাস্তা দিয়ে।
এখন সেরকম ছাত্র-ছাত্রীদের দেখা যাচ্ছে না একেবারেই। কিছু লোক ব্যাজার মুখে জলের রাস্তা পার হচ্ছে বটে, কিন্তু বোঝাই যায়, এরা যাচ্ছে নিতান্ত বাধ্য হয়ে।
কলকাতার রাস্তা আর এমনিতেই হাঁটার উপযুক্ত নেই। সব ফুটপাতে হকার। রাস্তার যেখানে সেখানে বড় বড় গর্ত। দু’-এক বছর আগে এক অফিস-ফেরত ভদ্রলোক হঠাৎ গর্তের মধ্যে পড়ে গিয়ে ডুবে মরেছিলেন। বালিগঞ্জ ফাঁড়ির কাছে একটা গাড়ি প্রায় নেমে গিয়েছিল পাতালে।
বৃষ্টি আবার বেড়েই চলেছে। আবার জল বাড়বে। বৃষ্টির সঙ্গে ট্রাফিক জ্যামের একটা বেশ বন্ধুত্বের সম্পর্ক আছে। দু’ পশলা বৃষ্টি হোক, অমনি কলকাতার বহু রাস্তা অচল। কিছু গাড়ি যেখানে সেখানে খারাপ হবে, বাকি গাড়িগুলো পেছনে দাঁড়িয়ে গজরাবে।
আমার মিনিবাসটা চলছে টিকিয়ে ঢিকিয়ে। তা চলুক। আমার কোনো তাড়া নেই। কলেজ স্ট্রিটে আজ বিশেষ কারুকে আড্ডা মারার জন্য পাওয়া যাবে বলে মনে হয় না। তবু একবার ঢুঁ মেরে দেখা যেতে পারে। কোনো বন্ধুকে না পেলে চলে যাব প্রীতম কিংবা বাপ্পার বাড়িতে।
লালুদার সঙ্গে যে দেখা হতোই তার কোনো মানে নেই, তবু মনে হচ্ছে লালুদার হাত থেকে খুব জোর বেঁচে গেছি।
বৃষ্টির জোর যত না বেশি, সেই তুলনায় আকাশ খুব কালো হয়ে আছে। দিনের বেলাতেই অন্ধকার।
বিজলি সিনেমা পার হবার পর মিনিবাসটা একেবারে থেমে যাবার উপক্রম। সামনে নাকি দুটো গাড়ি খারাপ হয়ে আছে, ছোকরা কণ্ডাকটারটি জলের মধ্যে নেমে চ্যাচাচ্ছে। কোনো জায়গা দিয়ে সুরুত করে গলে যাবার সুযোগ পাচ্ছে না।
থেমে গেলেই বেশ গরম লাগে।
রাস্তার বাঁ পাশে, একটু আগে থেমে-থাকা একটা গাড়ির পেছনের সিটে বসে আছে দুটি মেয়ে। একজনের শুধু মাথার পেছন দিককার চুল দেখতে পাচ্ছি, আর একজনের মুখের একটা পাশ। অন্ধকারের মধ্যে সেই মুখটা যেন কালো হয়ে আছে।
গরম ও অস্থিরতা কাটাবার জন্য এরকম একটা মুখের দিকে তাকিয়ে থাকাই শ্ৰেষ্ঠ উপায়।
মেয়ে দুটি নিজেদের মধ্যে খুব কথা বলছে। গাড়ির জানলার কাচ বন্ধ। দু’—একবার তাকাবার পরে মনে হলো, ঐ মেয়েটির মুখ যেন চেনা চেনা। কোথাও দেখেছি আগে। কিন্তু শুধু ওর মুখের একটা পাশ দেখা যাচ্ছে, তাও অস্পষ্টভাবে।
মিনিবাসটা ফোঁস ফোঁস করছে বটে কিন্তু এগোচ্ছে কচ্ছপের মতন। একটু পরে মিনিবাসটা সেই গাড়িটার একেবারে পাশে চলে এল। তার ফলে আর ওদের দেখা যায় না। অন্য কোনো গাড়িতে দেখবার মতন কেউ নেই। সেই ভাবে কাটল পাঁচ মিনিট।
তারপর মিনিবাস আর কয়েক ইঞ্চি এগোতেই আমি প্রায় মুখ বার করে সেই মেয়েটিকে একবার দেখে নেবার চেষ্টা করলাম। সত্যিই কি সে চেনা?
তখনই সে গাড়ির জানলার কাচ খুলে গেল, অন্য মেয়েটি চেঁচিয়ে ডাকল, ব্লু! এই ব্লু! নেমে এস!
মুমু!
আমাদের বাসটা খানিকটা ফাঁক-ফোঁকর পেয়ে এবার গতি বাড়াতে যেতেই আমি ঝট করে উঠেই দৌড়ে নেমে পড়লাম।
ঠিকই মনে হয়েছিল চেনা চেনা, মুমুর পাশের মেয়েটি লরা।
আগে লক্ষ করিনি বা বুঝতে পারিনি, ওদের গাড়িটি একেবারে স্থানু, ড্রাইভারের সিটে কেউ নেই, সামনের দিকের হুড খোলা।
মুমু বলল, এই ব্লু, তুমি স্বার্থপরের মতন একলা একলা মিনিবাসে করে কোথায় যাচ্ছিলে?
আমি হাসলাম।
মুমু আবার বলল, বাসটাকে থামাও না, আমরা যাব। দেখছ না, আমাদের গাড়িটা খারাপ হয়ে গেছে!
মিনিবাসটা ততক্ষণে অনেকটা এগিয়ে গেছে, ওটা আর ধরার আশা নেই!
মুমু আজ শাড়ি পরেছে। ইদানীং নেমন্তন্ন বাড়ি-টাড়িতে গেলে ও মাঝে মাঝে শাড়ি পরে, তখন ওকে অন্যরকম দেখায়। লরাও একটা জমকালো শাড়ি পরা, দু’জনেই সাজগোজ করেছে খুব। দুই ইয়াং লেডি।
—তোরা এই জলের মধ্যে নামবি কী করে?
লরা নাক কুঁচকে বলল, ওরে বাবা, এই নোংরা জলে আমি পা ডোবাতে পারব না!
মুমু বলল, তা হলে আমরা যাব কী করে?
আমি জিজ্ঞেস করলাম, এই বিচ্ছিরি দিনে তোরা বেরিয়েছিলি কেন? আর এইখানেই সবচেয়ে বেশি জল আর জ্যাম
মুমু বলল, বাঃ, আমরা যে রবীন্দ্রসদনে রাশিয়ান ব্যালে দেখতে যাব। আগে থেকে টিকিট কাটা আছে!
—আজ আর ব্যালে দেখা হয়েছে আর কি!
—আমাদের টিকিট নষ্ট হবে। এই টিকিট সহজে পাওয়া যায় না। লরার বাবা অনেক কষ্টে জোগাড় করেছেন। একটা ট্যাক্সি ধরে দাও না, ব্লু!
—এখন ট্যাক্সি পাওয়া যাবে না। দু’তিনটে ট্যাক্সি জলে বন্ধ হয়ে গেছে!
—তাহলে এখন কী হবে? ইস, ইস! আমি রাশিয়ান ব্যালে কিছুতেই মিস করতে চাই না।
মুমু ছটফট করে বসে বসেই প্রায় নাচতে লাগল।
গাড়ির ড্রাইভার এই সময় হুড নামিয়ে এসে বলল, স্টার্ট নিচ্ছে না, ঠেলতে হবে!
বৃষ্টিতে রাস্তায় জল জমলেই এক দল ছেলে কোথা থেকে হৈ হৈ করে চলে আসে। প্রচুর গড়ি ঠেলতে হয়। কলকাতায় সব জিনিসই সহজে পাওয়া যায়। গাড়ি ঠেলার লোকও নিজে থেকেই চলে আসে। গাড়িওয়ালা লোকদের এই সব দিনে বেশ কিছু টাকা খসে!
আজ ভোর থেকেই কলকাতা অচল। সেই সব ছেলেরা বহু টাকা রোজগার করে ফেলেছে, তাদের আর টাকার লোভ নেই, তারা যেন চলে গেছে কোথায়। এখন আর একজনকেও দেখা যাচ্ছে না।
ড্রাইভারটি দু’জন ময়লা পোশাক পরা লোককে অনুরোধ করতে গিয়ে ধমক খেল। তারা ঠেলার লোক নয়।
এবার আমাকেই প্রস্তার দিতে হলো, আমি ঠেলে দিলে চলবে?
লরা সঙ্গে সঙ্গে বলে উঠল, না, না, না! আপনি ঠেলবেন কেন? কোনো কোশ্চেনই ওঠে না। আমরা ওয়েট করব।
মুমুর ফর্সা হাতের কবজিতে একটা ছোট্ট সোনালি ঘড়ি। মুমু সেই ঘড়ি দেখে নিল চট করে।
আমি ঘড়ি পরি না, কিন্তু সব সময়েই সময়ের একটা আন্দাজ থাকে আমার। তিনটে বাজতে আর বিশেষ দেরি নেই।
ড্রাইভারকে জিজ্ঞেস করলাম, আপনি আর আমি দু’জনে মিলে ঠেললে চলবে কিনা দেখুন না।
ড্রাইভার সাহেব বললেন, হ্যাঁ হ্যাঁ, চলে যাবে।
লরা বলল, এ কী, ছি ছি, আমার খুব খারাপ লাগছে।
মুমু চুপ করে রইল। যে-কোনো পুরুষমানুষের কাছ থেকেই মেয়েরা এটুকু সাহায্য দাবি করতে পারে।
ড্রাইভার স্টিয়ারিং-এর দিকে, আমি অন্য পাশে। এর আগেও অনেকবার গাড়ি ঠেলতে হয়েছে আমাকে। আমি অন্য কারুর গাড়িতে চড়লেই যখন তখন সেগুলো খারাপ হয়ে যায়। এই শহরে গাড়ি চড়ে অথচ দু’-একবার গাড়ি ঠেলতে হয়নি, এমন মানুষ দুর্লভ।
অন্য সময় গাড়ি ঠেলা আর হাঁটু জলের মধ্যে দিয়ে গাড়ি ঠেলায় অনেক তফাত। খানিকটা যেতেই আমার জিভ বেরিয়ে যাবার উপক্রম। অথচ মেয়ে দুটিকে দেখাবার জন্য মুখখানা হাসি হাসি করে রাখতে হচ্ছে, দু’-একটা কথাও বলতে হচ্ছে ওদের সঙ্গে।
লরা বারবার নিবৃত্ত করতে চাইছে আমাকে, আর মুমু আমাকে উৎসাহ দেবার জন্য বলছে, আর বেশি দূর নেই, তাই না?
আসলে এখনো অনেক দূর। গাড়ি ঠেলে ওদের রবীন্দ্রসদনে পৌঁছে দেওয়া যাবে না।
আমি একটা কথা ভেবে অবশ্য সান্ত্বনা পাচ্ছি। রাস্তার একটা ছেলে এতটা গাড়ি ঠেললে কুড়ি-পঁচিশ টাকা অন্তত নিতই। আমিও পারিশ্রমিক পেয়ে গেছি। মুমুর ওপর নজর রাখার জন্য লালুদা আমাকে পার ডে পঞ্চাশ টাকা হিসেব করে দিয়েছে।
ঘামে ভিজে গেছে আমার জামা। কপাল দিয়েও টস টস করে ঘাম ঝরছে। একেই বলে মাথার ঘাম পায়ে ফেলে টাকা রোজগার করা।
এলগিন রোডের কাছটায় জল নেই, রাস্তাও পরিষ্কার। খানিকটা জায়গা যেন দ্বীপের মতন শুকনো।
ড্রাইভারটি বলল, একটু দাঁড়ান স্যার, দেখি এবার স্টার্ট নেয় কি না!
আমি থেমে পিঠ সোজা করলাম। সে উঠে বসল স্টিয়ারিং-এর সামনে। স্টার্ট দিতেই একটা বিশ্রী খ্যারখেরে শব্দ হতে লাগল। মনে হয় কোনো আশা নেই।
দু’তিনবার সে-রকম করার পর ড্রাইভারটি বলল, হবে, হবে, স্যার। আপনি আর একটু ঠেলে দেবেন?
বোঝো ঠ্যালা! আগে ছিল দু’জন এখন তিনজন। আমি কি দারা সিং?
ড্রাইভারটি বলল, সাইড থেকে ঠেললে হবে না, পেছন দিক থেকে একটু যদি।
লরা ধমক দিয়ে বলল, অ্যাই বিষণ, তুমি ওরকমভাবে বলছ কেন? উনি কেন ঠেলবেন? তুমি লোক জোগাড় করো!
আমি দেঁতো হাসি দিয়ে বললাম, না, না তাতে কী হয়েছে। আমি চেষ্টা করে দেখছি।
গাড়ির পেছনে গিয়ে দিলাম এক রাম ধাক্কা। তাতে গাড়ি একটুও নড়ল না। ভুল হয়েছে, রামের খুব তো একটা গায়ের জোরের খ্যাতি নেই। দিতে হবে ভীম ধাক্কা। মনে মনে টিভি’র মহাভারতের ভীমকে স্মরণ করে আবার দু’হাত লাগালাম।
এবার সত্যিই একটু নড়ল, তারপর আর একটু। ইঞ্জিনের আওয়াজটা ক্রমশ ভদ্রস্থ হচ্ছে। গাড়িটা দু’চার পা এগোতেই স্বাভাবিক হয়ে গেল, হুস করে চলতে শুরু করে দিল।
আমি হাত ঝাড়লাম। কাঁধ ব্যথা হয়ে গেছে। দুটি বড়লোকের মেয়ে রাশিয়ান ব্যালে দেখতে যাবে, তার জন্য আমার কি ঝকমারি। অবশ্য রাশিয়ান ব্যালে বড়লোক ছাড়া আর কেউ দেখার সুযোগ পায় না।
ওদের কার্যোদ্ধার হয়ে গেছে, তাই আমাকে ফেলে চলে গেল!
কিন্তু গেল না, গাড়িটা একটু দূরে গিয়েই থামল। আবার গণ্ডগোল নাকি? আর ঠেলার সাধ্য নেই আমার। এবার পালাতে হবে!
গাড়ির দরজা খুলে নেমে এল লরা।
আমি পালাবার জন্য পা তুলেও ধরা পড়ে গেলাম। লরা আমাকে হাতছানি দিয়ে ডাকছে। যেতেই হলো কাছে।
লরা বলল, একি, আপনি দাঁড়িয়ে রইলেন কেন? স্টার্ট নিয়েছে ঠিকঠাক। আপনি গাড়িতে এসে উঠুন!
আমি বললাম, আমি আপনাদের গাড়িতে উঠে কী করব? আমি তো রবীন্দ্রসদনে যাব না!
–তবু উঠুন, আপনাকে এগিয়ে দেব! প্লিজ আসুন।
–না, না। আমার দরকার নেই। আমি ঠিক চলে যাব। আপনারা তাড়াতাড়ি যান, আপনাদের অলরেডি দেরি হয়ে গেছে।
মুমু বলল, অ্যাই ব্লু, ওঠো না। তুমি গাড়ি ঠেললে, তারপর যদি গাড়িতে না ওঠো, তাহলে সবাই ভাববে তুমি রাস্তার কুলি!
আমি বললাম, সবাইটা আবার কে? আমায় তো কেউ দেখছে না, কেউ আমাকে নিয়ে মাথাও ঘামাচ্ছে না। তোরা চলে যা!
লরা বলল, আই ইনসিস্ট! আপনাকে আসতেই হবে। আপনি আমাদের জন্য এত কষ্ট করলেন, আপনাকে আমার ড্রাইভার নামিয়ে দেবে আমাদের রবীন্দ্রসদনে ছেড়ে…
আমাকে উঠতেই হলো। সামনের সিটে গিয়ে বসলাম। পায়ে জল-কাদা মাখামাখি। এমন ফুটফুটে, সুশ্রী, খুব সাজগোজ করা মেয়েদের সান্নিধ্যে নিজেকে আরও বেশি নোংরা লাগছে। আগে কোথাও গিয়ে পা ধুতে হবে।
লরা জিজ্ঞেস করল, আপনি রাশিয়ান ব্যালে দেখতে ইন্টারেস্টেড নন!
আমি হেসে বললাম, টিকিট পাব কোথায়? চেষ্টাও করিনি!
-কেন চেষ্টা করেননি কেন? আপনার বুঝি ভালো লাগে না?
—বলশয় ব্যালে ভালো লাগবে না, এমন পাষণ্ড কেউ আছে নাকি পৃথিবীতে? কিন্তু শুনেছি, অনেকে ভোর পাঁচটা থেকে এসে লাইন দিয়েও শেষ পর্যন্ত টিকিট পায়নি। আবার আপনাদের মতন কেউ কেউ লাইন না দিয়েই টিকিট পেয়ে যায়। সুতরাং আমার পাবার কোনো প্রশ্নই ওঠে না।
লরা মুমুর দিকে তাকিয়ে বলল, শংকরের কাছে একস্ট্রা টিকিট থাকতে পারে।
মুমু বলল, শংকর আমাদের জন্য ওয়েট করবে ওখানে। ওকে জিজ্ঞেস করব, যদি একস্ট্রা থাকে, তা হলে তুমিও যাবে আমাদের সঙ্গে। চলো চলো, ব্লু!
শংকর ধনাঢ্য মাড়োয়ারি। এই সব দুর্লভ টিকিট এরা নিজেদের জন্য আয়াসে পেয়ে যায় তো বটেই, বিলোবার মতন অতিরিক্তও থাকে। এদের সঙ্গে মুমুর এতটা মেলামেশা কি ঠিক হচ্ছে?
বর্ষার দিন বলেই আমি আগের দিনের দোমড়ানো-মোচড়ানো জামা-প্যান্ট পরে এসেছি। সারা শরীর ঘামে ভিজে শপশপে হয়ে গেছে। এই অবস্থায় কি রবীন্দ্রসদনে ঢোকা যায়? টিকিট থাকলেও নির্ঘাৎ আমাকে গেটে আটকে দেবে!
কোথাকার জল কোথায় গড়ায় বলে একটা কথা আছে না? এক-একটা সামান্য ঘটনা যে আর কত রকম আকস্মিক ঘটনার সম্ভাবনার মধ্যে নিয়ে যায় মানুষকে, তার ঠিক নেই।
সারাদিন বেরুব না ভেবেছিলাম, দুপুরবেলা ঘুমোতে ইচ্ছে হলো না বলেই বেরিয়ে পড়লাম। অকারণে। উঠলাম অন্য বাসে। এর বদলে একটা দেতলা বাসে উঠলে, এমনকি পরের মিনিবাসটায় উঠলেও পরবর্তী সব কিছু অন্যরকম হয়ে যেত। আমার মিনিবাসটা যেখানে থেমে রইল, তার পাশেই একটা বিকল গাড়ি, যার মধ্যে বসে আছে মুমু আর লরা। মিনিবাসটা যদি আর পঞ্চাশ গজ পেছনে থামত, তাহলে আমাকে আর ওদের গাড়ি ঠেলে গলদঘর্ম হতে হতো না। আর গাড়ি ঠেলেছি বলেই তার পুরস্কারস্বরূপ লরা তার গাড়িতে আমায় চাপিয়েছে এবং রাশিয়ান বলশয় ব্যালে, যার টিকিট না পেয়ে কলকাতায় প্রচুর ছেলেমেয়ে দারুণ হতাশ, সেই বিশ্ববিখ্যাত নৃত্য বেমক্কা দেখার সুযোগ আমার সামনে জ্বলজ্বল করছে।
কোথাকার জল কোথায় গড়ায়ই বটে!
এলগিন রোডের কাছটায় শুকনো ছিল, সার্কুলার রোডের কাছে আবার দারুণ জল। ওদিকের সব জল যেন এখানে গড়িয়ে এসেছে। রবীন্দ্রসদনের সামনে রীতিমতন নদীর ঢেউ খেলে যাচ্ছে।
লরার গাড়ি কিন্তু আর থামল না, সেই জলের মধ্যে দিয়েই দিব্যি চলে এল। নিশ্চিত আমার ঠেলাঠেলির গুণে।
এত জলের মধ্যেও রবীন্দ্রসদনের সামনে প্রচুর লোকজনের ভিড়। কী যেন একটা গোলমাল হয়েছে।
গাড়ি থেকে নামতে হলো না। লোকজনের মুখ থেকেই খবর পাওয়া গেল যে শো ক্যানসেল্ড। যারা এত কষ্ট করে এসেছে, সবাইকেই ফিরে যেতে হবে।
অনুষ্ঠান বন্ধ হবার দু’রকম কারণ জানা গেল। রবীন্দ্রসদন প্রেক্ষাগৃহের মধ্যে জল ঢুকে গেছে, সুতরাং অনুষ্ঠান হতে পারবে না। এছাড়া বলশয় ব্যালে গ্রুপের বেশ কয়েকজন নর্তক নর্তকীর আজই সকালের ফ্লাইটে দিল্লি থেকে আসার কথা ছিল। কিন্তু আজ বিমান চলেনি, তাই তারা এসে পৌঁছতে পারেনি।
এই দুটি কারণের মধ্যে কোনটা বেশি গুরুত্বপূর্ণ তা বিচার করে দেখার কোনো দরকার আছে বলে মনে হলো না। একটাই যথেষ্ট।
মুমু আর লরা দুজনেরই প্রায় কান্নার উপক্রম।
আমি তেমন নিরাশ হইনি। এই সব ভালো ভালো জিনিসের টিকিট আমার পাবার কথা নয়। হঠাৎ দুম করে একটা পেয়ে গেলেই হলো নাকি!
এখন শংকরকে খুঁজে বার করতে হবে।
এই ভিড়ের মধ্যে কোথায় পাওয়া যাবে তাকে? কিছু লোককে বেশ বিক্ষুব্ধ মনে হলো। কিসের বিরুদ্ধে তারা বিক্ষোভ জানাচ্ছে? বৃষ্টির বিরুদ্ধে? না বিমান চলাচলের অনিশ্চয়তার বিরুদ্ধে? কলকাতার মানুষদের বিক্ষোভ জানাবার এমনই, মহান ঐতিহ্য আছে যে কিছু একটার বিরুদ্ধে বিক্ষোভ না চালালে ভালো দেখায় না। দুটি ছেলে চেঁচিয়ে চেঁচিয়ে বলছে, রবীন্দ্রসদনে জল ঢোকে কেন? আশ্চর্য প্রশ্ন! জল উঁচু থেকে নিচুর দিকে যাবে না? জলের ধর্ম বদলে যাবে নাকি? একে বলে শুধু শুধু জল ঘোলা করা। রবীন্দ্রসদন নিচু হলো কেন? রবীন্দ্রসদনের নক্সা যিনি করেছিলেন তাঁকে গিয়ে জিজ্ঞেস করো। এখানে শুধু ঝামেলা করার কী দরকার।
মুমু আর লরা জলে নামবে না। শংকরকে খোঁজার জন্য আমাকেই যেতে হবে।
সবে মাত্র একটা পা জলে দিয়েছি, তক্ষুনি একটা স্টেশান ওয়াগন হুস করে আমাদের পাশে এসে দাঁড়াল। তার থেকে শংকর মুখ বাড়িয়ে বলল, ব্যাড লাক। আজ শো হচ্ছে না। আমি ভেবেছিলাম, তোমরা এসে পৌঁছতেই পারবে না।
লরা বলল, থ্যাংকস টু নীললোহিত, উনি আমাদের যা সাহায্য করেছেন! আমি এক টুকরো হাসি দিলাম। একদিন শংকর আমার জন্য নিজের গাড়ি অনেকক্ষণ বসিয়ে রেখেছিল, আজ আমি তার প্রেমিকার গাড়ি খানিকক্ষণ ঠেলে দিয়েছি, এ আর বেশি কথা কী?
মুমু বলল, তাহলে এখন আমরা কী করব? এখন মোটেই বাড়িতে ফিরতে ইচ্ছে করছে না।
লরা বলল, আমাদের তাজ বেঙ্গলে আইসক্রিম খাওয়াবে?
শংকর বলল, চলো!
আমি গাড়ি থেকে নেমে বললাম, চলি।
শংকর আর লরা একসঙ্গে বলে উঠল, না, না, আপনি যাবেন কেন? আপনিও আমাদের সঙ্গে চলুন!
—আমি গিয়ে কী করব? আমি আইসক্রিম খাই না!
লরা বলল, আপনি অন্যকিছু খাবেন।
আমি বললাম, না, থ্যাংক ইউ, আমার অন্য জায়গায় কাজ আছে, আমাকে যেতেই হবে।
মুমু বলল, কোনো কাজ নেই। এই বৃষ্টির দিনে আবার কী কাজ? এই ব্লু, চলো আমাদের সঙ্গে!
শংকর গাড়ি থেকে নেমে এসে আমার হাত ধরে অনুনয় করল, প্লিজ চলুন, বেশিক্ষণ আটকে রাখব না!
এরপর আর আপত্তি করা চলে না! ছেলেটি সত্যিকারের ভদ্র।
সত্যি কথা বলতে কী, আমার কোনো কাজও নেই, যাবার ইচ্ছেও আছে বেশ। কিন্তু হ্যাংলার মতন তো প্রথমেই রাজি হওয়া চলে না। আগে একটু গুমোর দেখাতে হয়। এই তো বেশ সম্মানজনকভাবে আমন্ত্রিত হওয়া গেল। হোটেলটার কী নাম শুনেছি, বাইরে থেকে দেখেছিও কয়েকবার। কিন্তু একলা ভেতরে ঢুকতে সাহস হয় না, কেউ এ পর্যন্ত আমাকে নিয়ে যেতেও চায়নি। কলকাতা শহরে একটা এত বড় হোটেল হয়েছে—একবার ভেতরে গিয়ে দেখব না?
শংকর বলল, সবাই আমার গাড়িতে চলে এসো। রাস্তায় যদি কোথাও বেশি জল থাকে এটা উঁচু গাড়ি, কোথাও আটকাবে না। লরা, তোমার গাড়ি পেছন পেছন আসুক।
শংকরের কটা গাড়ি আছে কে জানে! এটা বিদেশী গাড়ি। ভেতরে আট—দশজনে বসতে পারে স্বচ্ছন্দে। গাড়ি চালাচ্ছে শংকর নিজেই। এদিকে আর বিশেষ জল নেই, যত জল রবীন্দ্রসদনের সামনে।
খুব জোরে গাড়ি চালায় শংকর। আমার চেয়ে দু’তিন বছরের ছোটই হবে, কিন্তু খুবই সপ্রতিভ। মুখ দেখলেই বোঝা যায় সে অনেক কিছুই পারে। হয়তো প্লেন চালাতেও জানে।
হোটেলের গেট দিয়ে ঢুকে শংকর পোর্টিকোর কাছে গাড়ি থামাল। বিশাল চেহারার, পাগড়ি মাথায় এক ডোরম্যান তাড়াতাড়ি এসে শংকরকে লম্বা সেলাম দিল। বোধহয় শংকরকে চেনে। তা তো চিনবেই। ওকে চিনবে না তো কি আমায় চিনবে?
ভেতরে ঢুকে এসে এমন একটা ভাব দেখালাম, যেন এরকম কত দেখেছি! আদেখলাপনা করলে একদম চলবে না। মুমু ছেলেমানুষ, সে অনেকটা উচ্ছ্বাস প্রকাশ করে ফেলল। মুমুও এখানে আগে আসেনি।
বিরাট লবিতে কিছু বিদেশী ও বিদেশিনী, আর যারা এদেশী, তাদের একজনকেও বাঙালি মনে হলো না। এসব জায়গায় আসা আর ক’জন বাঙালির সাধ্যে কুলোয়। সংস্কৃতিমান বাঙালির আজ পকেট ফুটো। বাংলার রাজধানী কলকাতার একটা বড় হোটেলে বাঙালির প্রায় প্রবেশ নিষেধই বলা যায়!
নিশ্চিন্ত পায়ে হেঁটে শংকর অনেকটা দূরের এক কক্ষে নিয়ে এল আমাদের। এখানেও একজন স্টুয়ার্ট চেনা ভঙ্গিতে নমস্কার জানাল তাকে, একটা খালি টেবিল দেখিয়ে দিল। শুধু সেই টেবিলটাই খালি। বৃষ্টি-বাদলা অগ্রাহ্য করে অনেকেই এসেছে একগাদা টাকা খরচ করতে।
শংকর জিজ্ঞেস করল, কী খাবে?
দুটি মেয়েই বলল, আইসক্রিম।
শংকর বলল, আইসক্রিম তো খাবেই, তার আগে অন্য কী খাবে?
দু’জন আবার বলল, শুধু আইসক্রিম।
আমি তো আগেই বলে ফেলেছি যে আইসক্রিম খাই না, এখন আর সেটা ফেরাই কী করে? শংকর আমার দিকে তাকাতেই বললাম, আমি লস্যি খাব। নোনতা।
শংকর কয়েক মুহূর্ত আমার দিকে তাকিয়ে রইল। তারপর স্টুয়ার্টকে ডেকে বলল, আপনাদের এখানে লস্যি পাওয়া যাবে?
স্টুয়ার্ট বিনীতভাবে হেসে বলল, না, স্যার। এখানে—
শংকর জোর দিয়ে বলল, যে-ভাবেই হোক ব্যবস্থা করুন। স্পেশাল রিকোয়েস্ট—
আমি একটা বোকামি করে ফেলেছি। চা-কফি কিছু একটা বললেই হতো। এটা কি পাঞ্জাবিদের ধাবা যে লস্যি পাওয়া যাবে?
খুব কায়দা করা পাত্রে আইসক্রিম এল, লস্যিও এল, সেই সঙ্গে একটা এত বড় ডিশ ভর্তি পেস্ট্রি, যা অন্তত দশজন খেতে পারে। লরা আর মুমু তার থেকে দয়া করে একটা টুকরো মুখে তুলল। যতই লোভ লাগুক, আমিও এক টুকরোর বেশি খাব না। বাকিগুলো নষ্ট হবে। অর্ডার দিয়ে খাবার নষ্ট করাই এখানকার কেতা। ওরা তিনজন কথা বলছে, আমি ঠিক যোগ দিতে পারছি না, আমি ঘাড় ঘুরিয়ে ঘুরিয়ে অন্যদের দেখছি।
ঘরখানা বাঙালি কায়দায় সাজানো। কোনো শিল্পী দেওয়ালে পল্লী বাংলার দৃশ্য এঁকেছে। এক জায়গায় একটা বড় ঘটের মধ্যে কৃত্রিম কলাগাছ। কিন্তু অন্য টেবিলগুলিতে যারা বসে আছে, তারা কথা বলছে হিন্দি অথবা ইংরিজিতে কলকাতার বড় বড় হোটেলগুলিতে একটিও বাংলা শব্দ উচ্চারিত হয় না। অনেক বিদেশী এসে জানতেই পারবে না, বাংলা নামে একটা ভাষা আছে।
অন্য টেবিলে অধিকাংশই অল্পবয়েসী ছেলেমেয়ে, কিছু লোক ব্যবসার কথাবার্তা বলতে এসেছে বোধহয়। ভাব-ভঙ্গি দেখলে তাদের বিশেষ এক সম্প্রদায়ের বলে মনে হয়।
আমি মুমুর দিকে তাকিয়ে বললাম, সব মাড়োয়ারি! ওদেরই তো পয়সা, আমরা ছাড়া আর একটাও বাঙালি নেই, দেখেছিস? এরা কলকাতার সব কিছু… লরার সঙ্গে মনোযোগ দিয়ে কী যেন একটা কথা বলছিল শংকর, হঠাৎ থেমে গিয়ে তাকাল আমার দিকে।
আমার প্রায় দম বন্ধ হয়ে যাবার মতন অবস্থা। এ কী বলে ফেললাম আমি? শংকর যে মাড়োয়ারি তা আমার মনেই ছিল না!
শংকর আমার দিকে তাকিয়ে হাসিমুখে বলল, থামলেন কেন, বলুন!
আমি মরমে মরে যাচ্ছি। ভেতরে ভেতরে লম্বা জিভ কেটেছি। কিন্তু নিক্ষিপ্ত তীরের মতন, যে-কথাটি একবার বলে ফেলেছি, তা তো আর ফেরানো যায় না।
শংকর রাগ করেছে বলে মনে হয় না। কৌতুকের সুরে বলল, বাঙালিরা যে আড়ালে আমাদের সব সময় নিন্দে করে, তা আমি জানি। কেউ কেউ আমার সামনেই করে ফেলে, আমি যে বাঙালি নই তা বুঝতে পারে না। আমি তো বাংলাটা ভালোই বলি, তাই না?
আমি খানিকটা শোধরাবার চেষ্টা করে বললাম, আমি খারাপ সেন্সে বলিনি। বলছিলাম, বাঙালিদের হাতে এখন আর টাকা নেই।
-সেটা মাড়োয়ারিদের দোষ?
মুখে রাগের ভাব না দেখালেও শংকরের আঁতে ঘা লেগেছে। আমি ওকে আঘাত দিতে চাইনি, ও আমার সঙ্গে এত ভদ্রতা করেছে। কিন্তু আজ আমি একটার পর একটা বোকামি করে ফেলছি। এখানে আসাই আমার উচিত হয়নি।
আমাকে চুপ করে থাকতে দেখে শংকর আবার বলল, আপনারা মনে করেন, সব মাড়োয়ারিই অর্থপিশাচ। লোককে ঠকিয়ে বড়লোক হয়, গভর্নমেন্টকে ঠকায়। গোটা একটা কমিউনিটির নামে আপনারা এই অপবাদ দেন। আপনারা অন্যদিকটা ভেবে দেখেন না! আমি বাঙালিদের শ্রদ্ধা করি। বাংলা ভাষা, বাংলা গান আমার ভালো লাগে। কিন্তু কয়েকটা ব্যাপারের জন্য কষ্টও হয়। বাঙালিদের এক সময় স্পোর্টসম্যান স্পিরিট ছিল। বাঙালিরা ফেয়ার প্লে আর কমপিটিশানে বিশ্বাস করত। সেসব এখন গেল কোথায়? এক সময় বাঙালিদের মধ্যেও বড় বড় ব্যবসায়ী ছিল, তাই না? সেই সব হাউজগুলো গেল কোথায়? নিজেরা নষ্ট করে ফেলেছে। আমরা এখন অনেক এগিয়ে গেছি। বাঙালিরা কমপিটিশানে হেরে গিয়েও হার স্বীকার করতে পারছে না কেন?
আমি এবার মিনমিন করে বললাম, আর একটা কমিউনিটি কমপিটিশানে অনেক এগিয়ে গেছে, তা ঠিক, কিন্তু সবটাই কি ফেয়ার প্লে?
—কেন নয়? প্রাইভেট এন্টারপ্রাইজ, যে-কেউ ব্যবসায় নামতে পারে।
-কিন্তু যারা ইণ্ডিয়ার প্রায় সব ব্যবসা দখল করে নিয়েছে, তারা কি সব সময় এথিকস্ মানে? অতিরিক্ত মুনাফা করার জন্য একটা কমিউনিটি যদি জিনিসে ভেজাল দেয়, তা হলে লোকে তো তাদের সম্বন্ধে বদনাম দেবেই। মনে করুন, কেউ যদি বেবিফুডে ভেজাল দেয়।
–কে বেবিফুড অ্যাডালটারেট করেছে? কে? কবে? নাম বলুন!
—নাম এখন বলতে পারব না। কিন্তু এরকম তো হয়! অনেকবার হয়েওছে।
—ধরে নিলাম, আমাদের কমিউনিটির কেউ বেবীফুড খারাপ করে দিয়েছে। সে লোকটা পাপী, ক্রিমিনাল, অমানুষ। তবু তার জন্য একটা পুরো জাতের নামে বদনাম দেবেন? আপনাদের বাঙালিদের মধ্যে কি চোর-জোচ্চার-বদমাস একজন ও নেই। স্বীকার করবেন নিশ্চয়ই যে যথেষ্টই আছে, কিন্তু সে জন্য কি সব বাঙালিকেই আমরা…। অনেক মাড়োয়ারি ব্যবসায়ী আছে, যারা টপ টু বটম সৎ! শুধু তারা ব্যবসায়ে লাভই করে না, তাদের অনেক দান-ধ্যান আছে, তারা হাসপাতাল বানিয়ে দিয়েছে, স্কুল-কলেজ…
–সে রকম কিছু আছে নিশ্চয়ই। কিন্তু ভাই শংকর, এ দেশের অনেক বড় বড় মাড়োয়ারি ব্যবসায়ী নানা রকম অসৎ উপায়ে যে বেশি লাভ করে, সেটা মাঝে মাঝে এক্সপোজ্ড হয়ে যায়, সেগুলো এতই বড় বড় ক্রাইম যে লোকে ভুলতে পারে না, সেইজন্যই গোটা কমিউনিটটা সম্পর্কেই—
—যদি তারা ক্রাইম করে, তবে তাদের শাস্তি হয় না কেন? শাস্তি দেবার জন্য আইন আছে, থানা পুলিশ আছে!
—টাকার জোর থাকলে ওসব—
—ঘুষ দিয়ে সবাইকে হাত করা যায়? আচ্ছা মিঃ নীললোহিত, আমার একটা সহজ প্রশ্নের উত্তর দিন। এই পশ্চিম বাংলার পুলিশের মধ্যে কি অবাঙালি আছে? না তারা সবাই মোর অর লেস বাঙালি? কোর্টগুলোর জজেরা অলমোস্ট সবাই বাঙালি। মিনিস্ট্রিতে একজনও মাড়োয়ারি নেই, ঠিক কিনা? বুরোক্র্যাটদের মধ্যেও অন্তত এইট্টি পার্সেন্ট বাঙালি। ঠিক? এরা সবাই যদি জানে যে অনেক মাড়োয়ারি ব্যবসায়ী ডিজঅনেস্ট ভাবে ব্যবসা করে, তবে তাদের শাস্তি দিতে পারে না কেন? সবাইকে টাকা দিয়ে হাত করা যায়? তা হলে তো বলতে হবে পুরো জাতটাই করাপ্ট! বাঙালির আইডিয়ালিজম্ সব শেষ! আপনি এটা মানবেন?
—বোধহয় ব্যাপারটা খুব জটিল। আইন যেমন আছে, তেমন আইনের ফাঁকও আছে।
—এটা দাদা ঠিক উত্তর হলো না। সবাই আইনের ফাঁক দিয়ে গলে বেরিয়ে যায়? যে-সব বাঙালির ব্যবসা ফেইল করেছে, তারা সবাই খুব অনেস্ট ছিল? আর একটা কথা, আপনারা মাড়োয়ারি শুনলেই ব্যবসায়ীর জাত মনে করেন কেন? মাড়োয়ারিদের মধ্যে অন্য কিছু নেই? এরা যে অন্যদিকেও অনেক এগিয়েছে, তা খেয়াল করেন না? কলকাতায় অনেক বড় বড় ডাক্তার আছে মাড়োয়ারি। চার্টার্ড অ্যাকাউন্টেন্সিতে এক সময় বাঙালিদের একচেটিয়া অধিকার ছিল শুনেছি, এখন আমারই চেনাশুনা, আমার কমিউনিটির অনেক লোক চার্টার্ড অ্যাকাউন্টেন্সির টপ পজিশনে আছে। বড় বড় মাড়োয়ারি স্কলারদের নাম আপনি শুনতে চান? আই এ এস পরীক্ষায় সাকসেসফুলদের তালিকায় এখন আপনি বাঙালিদের নাম প্রায় খুঁজেই পাবেন না, মাড়োয়ারি নাম অনেক পাবেন।
লরার মুখে একটা ম্লান ছায়া পড়েছে। সে আর মুমু বারবার অন্য কথা বলে থামাবার চেষ্টা করছে আমাদের। ওদের ধারণা আমরা ঝগড়া করছি। শংকর খানিকটা উত্তেজিত হয়ে পড়েছে, গৌরবর্ণ মুখটি লালচে হয়ে গেছে, বলে যাচ্ছে অনেক কথা। তর্কের খাতিরে আমাকে মাঝে মাঝে দু’-একটা উত্তর দিতেই হচ্ছে। লরা বলল, আর ভালো লাগছে না। আমি এবার উঠব। একটা কথা বলি, নীললোহিতজি। আমার মা ছিলেন বাঙালি বাবা পাঞ্জাবি। আমি কিন্তু বাঙালিও না, পাঞ্জাবিও না। আমি ইণ্ডিয়ান।
আমি বললাম, সে তো খুব চমৎকার ব্যাপার।
যদিও আমি ইণ্ডিয়ানত্ব ব্যাপারটায় ঠিক বিশ্বাস রাখি না। আমার ধারণা ইণ্ডিয়াতে একজনও ইণ্ডিয়ান নেই। বাঙালি, অসমিয়া, ওড়িশী, মারাঠী, তামিল, গুজরাতি ইত্যাদিরা যখন দেশের বাইরে যায় তখনই তারা ভারতীয় হয়। লরা যদিও মোটামুটি বাংলা বলতে পারে, তবু তাকে পাঞ্জাবি মেয়েই মনে হয় সব সময়
আট-দশখানা একশো টাকার নোট দিয়ে বিল মেটাতে মেটাতে শংকর আমাকে বলল, আমার পূর্বপুরুষ খুব সামান্য ভাবে ব্যবসা শুরু করেছিল। শুনেছি, আমার গ্র্যাণ্ড ফাদারের ক্যাপিটাল ছিল আড়াইশো টাকা। তারপর আমাদের ব্যবসা অনেক এক্সপ্যাণ্ড করেছে, ডাইভারসিফাই করেছে, কিন্তু আমরা সব ব্যাপারে স্ট্রেট ফরোয়ার্ড এবং স্ট্রিক্ট টু দা রুল। আমাদের মধ্যে এরকম ফ্যামিলি আরও অনেক আছে আমি জানি। সেইজন্য আমার মধ্যে কোনো অপরাধবোধ নেই। আমি জানি, আমরা টাকা রোজগার করছি ঠিক মতন মার্কেট স্টাডি আর গুড প্ল্যানিং দিয়ে। আই অ্যাম প্রাউড টু বি আ মাড়োয়ারি।
আমি শংকরের হাত ধরে ঝাঁকুনি দিয়ে বললাম, নিশ্চয়ই, নিশ্চয়ই। আপনাকে দেখে আমার অনেক ধারণা বদলে গেছে। আমি ওরকম একটা কথা বলে ফেলার জন্য দুঃখিত। খুবই দুঃখিত।সম্বলপুর স্টেশনে আমরা পৌঁছোলাম ভোরবেলা।
প্ল্যাটফর্মে নেমে প্রীতম বলল, এখানকার জিলিপি খুব ফেমাস। আয়, আগে চা আর জিলিপি খেয়ে নিই।
জিলিপি আবার বিখ্যাত-অবিখ্যাত কী? গরম-গরম জিলিপি সব জায়গাতেই ভালো লাগে। বিশেষত সকালের দিকে। কিন্তু প্রীতমের জিলিপির নেশা। যে—
কোনো জায়গায় গিয়ে সে জিলিপির খোঁজ করবেই।
গোটা প্ল্যাটফর্ম ঘুরেও কোথাও জিলিপির সন্ধান পাওয়া গেল না।
আমি জিজ্ঞেস করলাম, এখান থেকে কী করে দেবীগড় যাব রে? প্রীতম বলল, দাঁড়া না, সেসব ব্যবস্থা হয়ে যাবে। আগে ভালো করে ব্রেকফাস্ট করে নিই। জঙ্গলে তো আর জিলিপি পাওয়া যাবে না!
এত বড় একটা রেল স্টেশনে জিলিপি ভাজা হচ্ছে না, এও তো খুব আশ্চর্য ব্যাপার!
বাইরে বেরিয়ে ট্যাক্সি, রিক্সাওয়ালাদের চিলুবিলু উপেক্ষা করে খানিকটা এগিয়ে একটা দোকান পাওয়া গেল। সেখান থেকে কচুরি ভাজার গন্ধ আসছে। কান টানলে যেমন মাথা আসে, সেই রকম কচুরির সঙ্গে জিলিপির ঘনিষ্ঠ সম্পর্ক।
হ্যাঁ, দোকানটাতে জিলিপিও আছে বটে, কিন্তু ছোট ছোট আর সাদাটে রঙের এই জিলিপিকে মোটেই বিখ্যাত বলা যায় না।
আমি বেশি কচুরি আর কম জিলিপি, প্রীতম দু’খানা কচুরি ও দশখানা জিলিপি খেয়ে নিল। তারপর কফি। এদিকের ট্রেন লাইন ধরে যতই দক্ষিণে যাওয়া যাবে, ততই চায়ের বদলে কফির চল বেশি।
কোথাও একসঙ্গে বেড়াতে গেলে আমরা সব সময়েই খরচ ভাগাভাগি করি। আমি পকেটে হাত দিতেই প্রীতম বলল, তোকে কিছু দিতে হবে না। তুই তোর ট্রেন ভাড়াটা দিয়েছিস, এই ঢের। বাকি সব আমি ম্যানেজ করব।
আমি গম্ভীর ভাবে বললাম, আমার কাছে টাকা আছে, প্রীতম। প্রীতম বলল, বলছি তো, লাগবে না। এক্সপেন্স অ্যাকাউন্ট!
—সে তো বড় বড় চাকরি যারা করে, তারা পায়। তুই কোথা থেকে পাবি!
—আমাদেরও হয় রে, কনট্রাক্ট সার্ভিস। তুই শুধু আমার ক্যামেরার ব্যাগটার ওপর সব সময় নজর রাখবি। কোথাও ভুলে ফেলে না যাই।
তারপর সে বেয়ারাকে ডেকে বলল, আমাকে একটা বিল কিংবা ক্যাশমেমো দাও!
কচুরি-জিলিপি খেয়ে কোনোদিন বিল চাইতে আমি কারুকে দেখিনি। এই দোকানে সে ব্যবস্থাই নেই। প্রীতম নিজেই একটা সাদা কাগজে লিখিয়ে, রাবার স্ট্যাম্প মারিয়ে নিল মালিককে দিয়ে।
তারপর দোকান থেকে বেরিয়ে বলল, আমাদের তাড়াহুড়োর কিছু নেই। প্রথম দিনটা পুরো রেস্ট। তারপর কাজ।
—প্রীতম, তুই এখানে কী কাজ নিয়ে এসেছিস, তা আমাকে এখনো বলিসনি কিন্তু।
–বলবও না। সিক্রেট। প্রফেশানাল সিক্রেসি আমাদের মেইনটেইন করতে হয়!
—ফটোগ্রাফারদের আবার সিক্রেট কি? ছবি তুলবি, লোকে দেখবে। ছবি কখনো মিথ্যে বলে না। এর মধ্যে লুকোচুরির তো কোনো স্কোপ নেই।
—আছে, আছে! ছবি কখনো মিথ্যে কথা বলে না, এটা তুই ঠিক ধরেছিস। তোর তো জঙ্গলে বেড়ান নিয়ে কথা? মনের খুশিতে বেড়াবি। এ ছাড়া, যা দেখবি কিংবা যা শুনবি, সেসব একদম চেপে যাবি। কলকাতায় ফিরে কারুকে গল্প করা চলবে না।
—কী ব্যাপারটা বল তো, প্রীতম? তুই যে রীতিমতন রহস্য করে তুললি? নাকি আমার সঙ্গে ইয়ার্কি মারছিস?
প্রীতম কোনো উত্তর না দিয়ে হা-হা করে হেসে উঠল। তারপর বলল, চল, একটা জিপ ভাড়া করতে হবে।
স্টেশনের বাইরের চত্বরে বেশ কয়েকটা গাড়ি রয়েছে। প্রীতম এগিয়ে গিয়ে তাদের সঙ্গে দীর্ঘক্ষণ ধরে দরাদরি করতে লাগল। আমি আর তাতে অংশ নিলাম না।
মা আর বৌদিকে একেবারে অসহায় অবস্থার মধ্যে ফেলে আমাকে আসতে হয়নি।
সোমবার সকালেই দাদা ফিরে এসেছে দিল্লি থেকে। দাদাকে আমি সব বুঝিয়ে দিয়ে এসেছি।
বাড়িওয়ালার হুমকির কথা শুনেই দাদা চটে আগুন। যেন আমিই সেই বাড়িওয়ালা এই রকম ভঙ্গিতে আমার দিকে কটমট করে তাকিয়ে দাদা বলল, কী, আমরা এতদিনের ভাড়াটে, এক মাসের জন্যও ভাড়া দিতে ফেইল করিনি, আমাদের তুলে দিলেই হলো? মামদোবাজি? দেশে আইন-আদালত নেই! ওর নামে আমি মামলা করব। দশ বছর ধরে ওর নাকে দড়ি দিয়ে ঘোরাব!
আমি বললাম, কিন্তু উনি যে করপোরেশানকে ধরে নোটিশ বার করেছেন। এই বাড়ি বিপজ্জনক, ভেঙে ফেলতে হবে!
—ভাঙলেই হলো? বাড়ির লোকজন কোথায় যাবে? সে দায়িত্ব কে নেবে?
—করপোরেশান নেবে না!
-বাড়িওয়ালা তা হলে আমাদের জন্য বাড়ির ব্যবস্থা করে দিক!
—তা কখনো দেয়? কোনো বাড়িওয়ালা এরকম উদার হয়, তা তুমি কখনো শুনেছ? উনি তো আমাদের তাড়াতেই চান। এ বাড়ি ভেঙে সেখানে মাল্টিস্টোরিড বিল্ডিং হবে!
—তা হলেও টেমপোরারিলি আমাদের কোথাও থাকার বন্দোবস্ত করে দিতে হবে। নতুন বাড়িতে ফ্ল্যাট দিতে হবে। এটাই নিয়ম!
—তুমি তপনদাকে চেনো তো! তপনদাদেরও এই একই কেস। বাড়িওয়ালা বেচে দিচ্ছে জমি। নতুন বাড়ি বানাবে অন্য লোক, প্রোমোটার। সে পুরোনো ভাড়াটেদের লায়াবিলিটি নিতে চাইবে কেন? তপনদাদের বাড়িওয়ালা পঞ্চাশ হাজার টাকা দিতে চেয়েছে।
পঞ্চাশ হাজার টাকার কথা শুনে দাদা একটু থমকে গেল।
ভুরু কুঁচকে গেল, তপনদা পেয়ে গেছে পঞ্চাশ হাজার টাকা?
—নাঃ। তপনদা নেয়নি। রিফিউজ করেছে। তপনদা কলকাতার বাড়ি ছেড়ে বম্বে চলে যাচ্ছে।
–কেন, নিল না কেন? পঞ্চাশ হাজার ইজ নট আ জোক!
—তপনদার যে বড্ড অহংকার।
—অহংকার না ছাই! ভয় পেয়েছে! তপনদাটা বরাবরের ভীতু। কলকাতা ছেড়ে বম্বে পালিয়েছে। আই অ্যাম আ হার্ড নাট টু ক্র্যাক। আমি সহজে ছাড়ছি না। আমি পঞ্চাশ হাজারেও রাজি হব না! অন্তত এক-দেড় লাখ।
—আমাদের বাড়িওয়ালা তো কিছুই দিতে চায়নি। পাড়ার ক্লাবে পাঁচশো টাকা দিয়েছেন শুনেছি এর মধ্যে। উনি শস্তায় মারতে চান!
এই সময় মা এসে বললেন, এ বাড়ির যে ছাদ ভেঙে পড়ছে। এ বাড়িতে আমরা থাকব কী করে?
দাদা ঘরের সিলিং-এর দিকে তাকিয়ে বলল, ছাদ ভেঙে পড়ছে? কই না তো? ফাটল-টাটলও দেখছি না, এ তো দিব্যি আছে!
আমি বললাম, পরশু খুব বর্ষায় কার্নিশের খানিকটা ভেঙে পড়েছিল।
দাদা বলল, ও কার্নিশ! সে এমন কিছু না। সব বাড়িতেই ভাঙে!
মা তবু বললেন, না রে, আমার ভয় করে। এত পুরোনো বাড়ি, সারায়-টারায় না, যদি হঠাৎ কোনোদিন ভূমিকম্প হয়!
দাদা চাপা রাগ ও হতাশার সঙ্গে হাত-পা ছুঁড়ে বলল, ওঃ মা, তুমি আবার এর মধ্যে ভূমিকম্প টেনে আনলে! তেমন ভূমিকম্প হলে নতুন বাড়িও ভেঙে পড়তে পারে! অ্যাটম বোমা পড়লে সারা শহরটাই গুঁড়িয়ে যাবে, সেই কথা ভেবে কি আমরা এখনই বাড়ি ছেড়ে পালাব? ওসব কিছু আমি শুনতে চাই না, আমি এ বাড়ি ছেড়ে কোথাও যাব না। দেখি ওই অংশু ব্যাটা কী করে! শিগগিরই একটা খরচের ধাক্কা আসছে, এখন বাড়ি বদলাবার কথা চিন্তাও করো না।
বৌদি সন্তানসম্ভবা। অচিরেই আমার দাদা বাবা-শ্রেণীতে উন্নীত হতে যাচ্ছে। সুতরাং টাকাপয়সা নিয়ে চিন্তা করতে তো হবেই। দাদার ইচ্ছে প্রথমে একটি মেয়ে হোক, মা নাতি পাবার আশায় মানত করে রেখেছেন। বৌদির গোপন বাসনার কথাটা জানা যায়নি।
আমি বৌদিকে জিজ্ঞেস করলাম, তুমি কি ওপর থেকে রাস্তায় একটা বালিশ ফেলেছিলে?
দাদা চোখ বড় বড় করে বলল, বালিশ? তার মানে?
আমি বললাম, আজ সকালে বাজার থেকে ফিরছি, পাড়ার একটা ফচকে মতন ছেলে বলল, নীলুদা আপনাদের বাড়ি থেকে বালিশ ছোঁড়াছুঁড়ি হচ্ছে, এ সব কী ব্যাপার? পাড়ার মধ্যে এসব…। আমি তাকে ঠিক উত্তর দিতে পারিনি। বৌদি একটু লজ্জা পেয়ে বলল, ওই যে সেই পুরোনো বালিশটা। ফুটো ফুটো হয়ে গিয়েছিল, তুলোও শক্ত হয়ে গেছে, ও তুলো দিয়ে আর কিছু হবে না। তাই ভাবলাম রেখে কী হবে, ফেলে দিলাম আজ সকালে।
দাদা মাথা ঝাঁকিয়ে বলল, ওঃ মিনু, তোমাকে নিয়ে আর পারি না। ফেলতে হবে বলে কি কেউ তিনতলার বারান্দা থেকে বালিশ ফেলে। ধাঙড়কে দিয়ে দিতে পারতে না? কবে তোমার একটু কাণ্ডজ্ঞান হবে!
আমি বললাম, বালিশটা ফেটে গিয়ে সারা রাস্তায় তুলো উড়ছিল। পাড়ার ছেলেদের ব্যাপারে কিন্তু এখন থেকে আমাদের একটু সাবধানে থাকতে হবে, বৌদি!
দাদা বলল, তুই এত ভয় পাচ্ছিস কেন? আমার সঙ্গে কেউ বাঁদরামি করতে সাহস পাবে না। যাক গে, মিনু, তুমি ওসব নিয়ে একদম চিন্তা করবে না। মাথা ঠাণ্ডা রাখবে। ভালো ভালো গান শুনবে, ভালো ভালো বই পড়বে। পেটের সন্তানের ওপর তার ইনফ্লুয়েন্স পড়ে। এদিককার সব কিছু আমি সামলাব।
যদিও আগে থেকে টিকিট কাটা হয়ে গিয়েছিল, ব্যবস্থা সব পাকা, তবু দুপুরে খাওয়া-দাওয়ার পর আমি খুব সাবধানে, নরম গলায় বললাম, দাদা, তুমি তো এখন এসে পড়েছ, আমি দু’-একটা দিন একটু সম্বলপুর ঘুরে আসব? ওখানে আমার একটা চাকরি হতে পারে, একজন ভরসা দিয়েছে।
দাদা বলল, আমি এখন টাকাপয়সা দিতে পারব না। আমার হাতে বিশেষ কিছু নেই।
—টাকা লাগবে না। ওরাই ভাড়া-টাড়া দেবে। হীরাকুদ ড্যামের একজন সহকারি পাবলিসিটি অফিসারের পোস্ট খালি আছে।
–দ্যাখ, নীলু, আমি কি ঘাসে মুখ দিয়ে চলি? ওসব গুল অন্য লোকের কাছে ঝাড়বি! ড্যামের আবার পাবলিসিটি অফিসার দরকার লাগে কিসের রে? তার আবার সহকারী? সে জন্য তোকে ভাড়া দিয়ে নিয়ে যাচ্ছে!
–না মানে, ভাড়াটা আমার এক বন্ধু দিচ্ছে। সে ওখানেই কাজ করে। সে বলেছে, ওখানে যে-কোনো রকম একটা কাজ জুটে যেতে পারে।
—আসলে কলকাতা থেকে কেটে পড়তে চাইছিস তাই বল না! সাধে মা বলে যে তোর পায়ের তলায় সর্ষে? কিন্তু সম্বলপুর কেন? সেখানে কী দেখবার আছে? হীরাকুদ আগে দেখিসনি?
-না।
—যা দেখে আয়। বলে নাকি, মহানদীর ওপর যে বাঁধটা দিয়েছে সেটা পৃথিবীর সবচেয়ে লম্বা বাঁধ। আর্টিফিসিয়াল লেকটাও খুব বিরাট। ছাগল দিয়ে যেমন হাল-চাষ হয় না, তেমনি এই বাড়ির ব্যাপারটাতেও তুই কোনো কাজে লাগবি না।
আমি খানিকটা নকল অভিমান দেখিয়ে বললাম, দাদা, তুমি ছাগলের বদলে বেড়াল বলতে পারতে। ছাগলটা শুনতে খুব খারাপ না! নিজের ভাইকে বলাটা কি ঠিক!
দাদা কৌতুকে চোখ নাচিয়ে উত্তর দিল, বেড়ালটাই বা কিসে ভালো হলো? আমি বেড়াল দু’ চক্ষে দেখতে পারি না। ঠিক আছে, তোকে বাঁদর বললাম। যা বাঁদর, তোর যেখানে ইচ্ছে যা! দিন সাতেকের মধ্যে ফিরে আসিস!
ট্রেনে চাপার পর অনেকদিন বাদে যেন একটা দারুণ মুক্তির স্বাদ পেয়েছিলাম। বাড়ির সমস্যা, করপোরেশান-প্রোমোটার, বাঙালি-মাড়োয়ারির সম্পর্ক, এই সব আর আমার একটুও ভালো লাগছিল না। ‘আমার মুক্তি ধুলায় ধুলায়, ঘাসে ঘাসে, এই আকাশে…’। ওসব বড় বড় ব্যাপারের মধ্যে আমি নেই। তপনদা ঠিকই বলেছিল, এই সব বড়লোকরাই একালের রাজা, এদের বিরুদ্ধে আমার মতন সামান্য মানুষের লড়বার কোনো ক্ষমতাই নেই।
তপনদার জন্য আমার মনটা ব্যথা ব্যথা করে। কলকাতা শরহটাকে এত ভালবাসে যে মানুষটা, তাকেই এই শহর ছেড়ে চলে যেতে হচ্ছে একবুক অভিমান নিয়ে। কিন্তু তপনদার মতন জেদি মানুষকে ফেরাবারও কোনো উপায় নেই।
লালুদা আমাকে যে কাজটা দিয়েছিল, সেটাকেও গুরুত্ব দেবার কোনো মানে হয় না। মুমু ড্রাগের নেশা ধরেনি, কোনো অবৈধ প্রেমেও জড়িয়ে পড়েনি। ওদের ক্লাবটায় খানিকটা সখের ধর্মচর্চা, আন্তর্জাতিকতা, গান-বাজনা, ম্যাজিক, ছেলে—মেয়েদের কিছুটা ঘনিষ্ঠ মেলামেশা, এই সব চলে। তেমন দোষের তো কিছু নয়। ক্লাবটাই এক বড়লোক মহিলার উদ্ভট খেয়াল। মুমু খুব বেশি বড়লোকদের সঙ্গে মিশছে, সেটাই স্বভাব ভালো হবে কি না কে জানে! কিন্তু সেটা আটকাবার সাধ্য আমার নেই। ওর বাবা-মায়েরাই ভালো বুঝবে।
আপাতত আমার আর কোনো দায় নেই। অংশুবাবু যদি শেষ পর্যন্ত আমাদের তাড়িয়েই দেয়, না হয় চলেই যাব সোনারপুর কিংবা ঠাকুরপুকুর। তাতে দাদার অফিস যাওয়ার কিছুটা অসুবিধে হবে, বৌদির স্কুলটা দূরে হয়ে যাবে, এরকম অসুবিধে কত লোককে মেনে নিতে হচ্ছে। আমার নিজের কোনো ক্ষতি বৃদ্ধি হবে না!
প্রীতম একটা জিপ ঠিক করে ফিরে এল। বেশ ঝকঝকে নীল রঙের জিপ, অল্প বয়েসী ড্রাইভারটি বেশ চালাক চতুর।
প্রীতম নিজে ড্রাইভারের সামনে বসে আমাকে বলল, তুই পেছনে উঠে যা নীলু! ব্যাগ দুটো তুলে নে।
প্রীতমকে নিয়ে এর আগে আমি বেশ কয়েক জায়গায় ঘুরেছি। তখন ও খানিকটা হাবাগোবা ছিল, আমাকেই সব জায়গায় পথ দেখাতে হয়েছে। কফি হাউসে অনেকেই প্রীতমকে বলত নীললোহিতের এক নম্বর চ্যালা।
হঠাৎ যেন উল্টে গেছে সম্পর্কটা। এবারে সবকিছু ওরই ব্যবস্থাপনায়, তাই আমার ভূমিকাটা যেন ওর সহকারীর। আমার সঙ্গে কথা বলছে খানিকটা হুকুমের সুরে। প্রীতমের চরিত্রটা এত বদলে গেল কী করে? কারণ কি এই যে,
প্রীতম এখন টাকা রোজগার করে, আমি করি না। টাকার টনিকে মানুষের ব্যক্তিত্বও পাল্টায়! যে টাকা রোজগার করে, সে-ই জিপের সামনে বসার অধিকার পায়!
নিতান্ত বাধ্য না হলে আমি জিপের পেছনে বসা কোনোদিন পছন্দ করিনি। রাস্তা ভালো করে দেখা যায় না। পেছন দিকের পর্দাটা বারবার পড়ে গেলে ভেতরটা অন্ধকার হয়ে যায়।
প্রীতম মুখ ঘুরিয়ে বলল, জিপওয়ালারা প্রথমে বুঝতে পারছিল না। জায়গাটার নাম আসলে উষাকোটি ফরেস্ট। সেই নামটাই আমার মনে পড়ছিল না।
—তুই আমায় বলেছিলি দেবীগড়।
—ওই একই হলো? জঙ্গল দেখা নিয়ে কথা, নামে কি আসে যায়?—শোন প্রীতম, আগে হীরাকুদ ড্যামটা দেখে গেলে হয় না?—না ভাই, ড্যাম-ফ্যাম দেখার সময় নেই। স্ট্রেট ফরেস্ট বাংলোতে চলে যেতে হবে। যাবার পথে শুধু এক জায়গা থেকে রিজার্ভেশান স্লিপটা নিতে হবে।
প্রীতমের জিপ, সুতরাং আমার ইচ্ছেমতন ঘোরার স্বাধীনতাও নেই। তবে এসেছি যখন, হীরাকুদ বাঁধ আমি দেখে যাবই। আগে প্রীতমের খেলাটা কিছুটা দেখা যাক।
ট্রেনে ভালো ঘুম হয়নি, আমি চোখ বুজলাম।
এক সময় প্রীতমই আমাকে ডেকে জাগাল। এর মধ্যে অনেকটা সময় পার হয়ে গেছে, তা বুঝতেই পারিনি। যেন কয়েকটা মুহূর্তের মধ্যেই রেল স্টেশন আর শহরের ঘিঞ্জি ছেড়ে চলে এসেছি, এক চোখ-জুড়োনো সবুজ দেশে।
জিপ থেকে নামতেই চোখে পড়ল একটা বাংলো। বেশ পুরোনো আমলের, কাঠের তৈরি, দোতলা। জঙ্গলের মধ্যে নতুন বাড়ি দেখতে ভালো লাগে না। যত পুরোনো তত মায়াময় মনে হয়। এটা খুব সম্ভবত ব্রিটিশ আমলের। জায়গা নির্বাচন করার ব্যাপারে সাহেবদের চমৎকার চোখ ছিল।
বাংলোটার পেছন দিকেই একটা বেশ বড় খাদ। তার অনেক তলায় একটুখানি জল। এদিকে এখনো ঠিক মতন বর্ষা শুরু হয়নি। খাদটার ওপাশে ঘন জঙ্গল। মনে হয়, বন্য প্রাণীরা এখানে জল খেতে আসে।
বাংলোটা দেখতে বড় হলেও ঘর মোটে দু’খানা। ওপর তলায়। নীচে শুধু খাবার ঘর আর সাজানো বৈঠকখানা। আমাদের যে ঘরখানা দেওয়া হলো, তার একদিকের জানলা দিয়ে পুরো খাদটা আর পেছনের জঙ্গল অনেকখানি দেখা যায়।
জানলার পর্দা সরিয়ে দাঁড়িয়ে আমি বললাম, অপূর্ব রে, প্রীতম। চমৎকার জায়গা, খুব ভালো ব্যবস্থা করেছিস।
প্রীতম বলল, জঙ্গলটা ভালো। তবে একটা অসুবিধে কী জানিস। এর মধ্যে দিয়ে একটা হাইওয়ে গেছে। মাঝে মাঝে ট্রাকের শব্দ শুনতে পাবি।
এখনো তো একবারও শুনিনি। হাইওয়ে বানাবার কি আর জায়গা পাওয়া গেল না?
—দুপুরে সিম্পল মুরগির ঝোল আর ভাত করতে বলেছি। চলবে তো?
—খাওয়া নিয়ে চিন্তার কি আছে। একটা কিছু হলেই হলো।
–কাল ভালো মাছ আসবে।
-রান্নার তো অনেক দেরি আছে, চল একটু জঙ্গলে ঘুরে আসি!
—আমি এখন একটু গড়িয়ে নেব ভাই। তুই তো গাড়িতে দিব্যি ঘুম মারলি! তুই জঙ্গল দেখতে এসেছিস, তুই যা-না!
প্রীতম প্যান্ট-শার্ট খুলে একটা ঝলমলে লুঙ্গি আর গেঞ্জি পরে নিল। আমার অত যখন তখন পোশাক বদলাবার বাতিক নেই। স্নান করার পর আগের জামা—টামা পারতপক্ষে পরতে চাই না, কিছু না পেলে ওতেই চলে যায়।
একাই বেরিয়ে পড়লাম বাংলো থেকে। এই জঙ্গলে হিংস্র জানোয়ার আছে কিনা জানি না, তবে দিনের বেলা সে-রকম ভয়ের কিছু নেই।
একটা সরু পায়ে চলা পথ চলে গেছে ভেতরের দিকে।
এখানে শাল ও সেগুন গাছই বেশি। আর কিছু গাছ আমার অচেনা। তবে জঙ্গলের খাঁটি বনস্পতি হচ্ছে শিমুল গাছ। যেমন প্রস্থে বৃহৎ, তেমনই লম্বা। সব গাছের মাথা ছাড়িয়ে, ডালপালা মেলে যেন দিকপতি হয়ে থাকে।
কিছু দূর যাবার পর দেখলাম, একদল নারী-পুরুষ পাতা ও ডালপালা কুড়োচ্ছে।
আজকাল সব জায়গাতেই মানুষ। গভীর জঙ্গলেও মানুষ। মানুষ যত বাড়বে, জঙ্গল ততই কমবে, এটাই বোধহয় পৃথিবীর নিয়তি। তবু এরা যে জ্যান্ত গাছ কাটছে না, তলার কুড়োচ্ছে, সেটাই যথেষ্ট।
সেই নারী-পুরুষ একবার মাত্র আমার দিকে তাকিয়েই চোখ ফিরিয়ে নিল। আর কোনো কৌতূহল দেখাল না। এরা টুরিস্ট দেখতে অভ্যস্ত।
আমি যদি কোনো আদিবাসী পরিবারে জন্মাতাম? তা হলে এ-রকম পাতা কুড়োতাম, কিংবা জংলি শুয়োর মারতাম! নিজের সেই জীবনটা কল্পনায় যেন স্পষ্ট দেখতে পাই। কিন্তু ক’দিন আমি উপভোগ করতাম সেই জীবন?
ফিরে এসে দেখলাম, খাবার প্রায় তৈরি। প্রীতম স্নান-টান সেরে নিয়েছে। দাড়ি কামাবার পর একটা দামি আফটার সেইভ মেখেছে, ঘরভর্তি সুগন্ধ। আমি দাড়ি কামাব না, আগেই ঠিক করে ফেলেছি। এমনকি প্রীতমের আফটার শেইভটা ব্যবহার করার ইচ্ছে হলেও দাড়ি কামালাম না। স্নান করে নিলাম ঝটপট।
খেতে বসে জিজ্ঞেস করলাম, দুপুরবেলা বেরুবি তো?
প্রীতম বলল, না ভাই আমি ঘুমোব।
আমি খানিকটা ধমকের সুরে বললাম, তুই জঙ্গলে বেড়াতে এসে শুধু পড়ে পড়ে ঘুমোবি নাকি!
প্রীতম খানিকটা খেঁকিয়ে উঠে বলল, আ মোলো যা! তুই ঘোরাঘুরি কর না, যত খুশি—আমাকে টানছিস কেন? আমি তো বেড়াতে আসিনি, কাজে এসেছি!
এই জঙ্গলের মধ্যে প্রীতমের কাজটা যে কী, তা কিছুতেই বোঝা গেল না। সে সত্যিই ঘুমলো প্রায় সন্ধে পর্যন্ত।
আমি একটা বই নিয়ে বসে রইলাম খাদটার ধারে পা ঝুলিয়ে। নিস্তব্ধতাই এখানে সবচেয়ে উপভোগ্য। মাঝে মাঝে দু’-একটা পাতা খসে পড়ছে, কোনো পাখি ডাকছে, সেসবও এই জঙ্গলের নীরবতার অন্তর্গত। বই থেকে চোখ তুলে এক-একবার অনেকক্ষণ গাছপালার সবুজ সংসারের দিকে চেয়ে থাকা এটাই নেশার মতন লাগে।
মাঝে মাঝে ঘাস-পাতার মধ্যে কিসের যেন একটা সর সর শব্দ হয়। পোকামাকড় হতে পারে। গিরগিটি কিংবা সাপও হতে পারে। এমনকি গিরগিটি হলেও ভয়ের কিছু নেই, কিন্তু সাপের আশঙ্কা মন থেকে তাড়ানো যায় না।
তবু কিন্তু উঠে গিয়ে আমি শব্দের উৎসটা দেখতে যাই না। একই জায়গা বসে থাকি। মনটা পরিষ্কার হয়ে গেছে। মাঝে মাঝে কলকাতার কোনো চিন্তা মে ঝিলিক দিলেও জোর করে তাড়িয়ে দিচ্ছি।
এক সময় আলো পড়ে এলে উঠে আসতে হলো। অন্ধকার হলেই জঙ্গলে চেহারা সম্পূর্ণ পাল্টে যায়।
ঠিক তখনই গাড়ি এল আর একটা। নতুন অতিথি। হিন্দিতে কথা বলছে একজনের গলার আওয়াজে আদেশের সুর। খুব হোমরা-চোমরা কেউ হবে বোধ হয়।
প্রীতম ওদের ঘরে ঢুকে গেল আলাপ করতে। আর বেরুতেই চায় না। প্রীত কবে থেকে এত আলাপী হলো? কিংবা ফটোগ্রাফার হতে গেলে এসব গুণ আয়‍ করে নিতেই হয়।
আমি এখনো নতুন লোকদের সঙ্গে কিছুতেই যেচে আলাপ করতে পারি না
একা একা বসে রইলাম পেছনের বারান্দায়। এখন দূরে অস্পষ্টভাবে দু একটা ট্রাকের আওয়াজ শোনা যাচ্ছে বটে। বেশ খারাপ লাগছে সেই যান্ত্রিক শব্দ এখানে একেবারেই বেনানান।
এক সময় প্রীতম আমার কাছে এসে বলল, নীলু, তুই ইচ্ছে করলে জিপট নিয়ে জঙ্গলে ঘুরে আসতে পারিস। আমি ওই ভদ্রলোকের সঙ্গে একটু কথা বলছি আমি জিজ্ঞেস করলাম, ওই লোকগুলোর সঙ্গে তোর আগে থেকে চেন ছিল বুঝি?
প্রীতম রহস্য করে উত্তর দিল, চেনা? না, ঠিক চেনা বলা যায় না। আমি আসছি ঘুরে।
জঙ্গলের মধ্যে জিপ নিয়ে ঘুরতে ঘুরতে সার্চ লাইট জ্বেলে জন্তু জানোয়া খোঁজার একটুও শখ নেই আমার। তার চেয়ে এই বারান্দায় বসে থাকা অনে ভালো। হয়তো দূর থেকে জন্তু জানোয়াররা আমাকেই দেখছে।
পরদিন সকালে অবশ্য এখানকার একটি প্রাণীর সঙ্গে আমার পরিচয় হলো প্রীতমকে না জানিয়ে খুব ভোরে বেরিয়ে পড়লাম আমি। খাদটার মধ্যে নেমে আবার উঠে গেলাম উল্টো দিকে। খাদটা বেশ চওড়া, এখান থেকে বাংলোটাবে ছোট্ট দেখায়।
ভোরের ঝরনার জলের মতন একটুও ভয় করে না। একটু দূরে উন্মুক্ত স্থান। সেখানে একটা পাথর দেখেই চিনতে পারলাম। সল্ট লিক। এখানে বন প্রাণীরা নুন চাটতে আসে। অন্য জঙ্গলে এরকম দেখেছি। পাথরটার মাঝখানে একটা খোদল মতন হয়ে আছে।
হঠাৎ একটা খড়মড় শব্দ হতেই আমি চমকে পেছন ফিরে তাকালাম।
একটা হরিণ। ছোটখাটো চেহারা স্পটেড ডিয়ার।
আমি হরিণটাকে আগে দেখতে পাইনি, হরিণটাও এখনো আমাকে দেখেনি। মুখ নিচু করে ঘাস খাচ্ছে। আমি এ পর্যন্ত কোনো জন্তুকে চোখের সামনে নুন চাটতে দেখিনি। নিঃশব্দে একটা গাছের আড়ালে গিয়ে দাঁড়ালাম।
হরিণটা কিন্তু ঘাসই ছিঁড়ে খাচ্ছে, নুন চাটবার দিকে মন নেই। এত কাছে একটা চিত্রল হরিণ। প্রীতম থাকলে কী দারুণ ছবি তুলতে পারত।
কয়েক মিনিট বাদে হরিণটা যেন ষষ্ঠেন্দ্রিয় দিয়ে আমার উপস্থিতি টের পেয়ে গেল। সোজা মুখ তুলে তাকাল আমার দিকে। কী সরল, নিষ্পাপ তার মুখখানি। এটা যদি হরিণী হয় তা হলে নিশ্চিত কিশোরী। ঠিক যেন কাজলটানা দুটি চোখ।
আমি মনে মনে বললাম, ভয় পেয়ো না। আমার কাছে কোনো অস্ত্র নেই। আমি তোমাকে মারতে আসিনি। আমি তোমার কোনো ক্ষতি করব না। বিশ্বাস করো, বিশ্বাস করো।
আমার সঙ্গে চোখাচোখি হবার পর কয়েক মুহূর্ত সে থমকে রইল। তারপর স্প্রিং-এর মতন লাফ দিয়ে কী ভাবে পেছন ফিরল বোঝাই গেল না। অদৃশ্য হয়ে গেল চোখের নিমেষে।
আমিও দৌড়োতে দৌড়োতে ফিরে এলাম বাংলোয়।
প্রীতম জেগে উঠে দাঁত মাজছে। আমি হাঁপাতে হাঁপাতে বললাম, প্রীতম, কী সুন্দর একটা হরিণ দেখলাম। খুব কাছ থেকে। এখানে খাদের ওপাশে একটা সল্ট লিক আছে। তাড়াতাড়ি তৈরি হয়ে নে, তোকে দেখাব। তুই খুব ভালো ভালো ছবি তুলতে পারবি। ছবি তোলার আইডিয়াল জায়গা।
ধীরেসুস্থে সাদা ফেনার থুতু ফেলে প্রীতম মুখ ধুলো।
তারপর বলল, পাগল নাকি! আমি ভাই কমার্শিয়াল ফটোগ্রাফার, কাজের ছবি ছাড়া তুলি না। জঙ্গল-ফঙ্গল, জন্তু-জনোয়ারের ছবি তুললে কেউ পয়সা দেবে? শুধু শুধু ফিল্ম নষ্ট। ওসব একদম ছেড়ে দিয়েছি।
ভোরবেলার মুগ্ধ মেজাজটা আমার নষ্ট হয়ে গেল।
এই ধরনের বিশ্রী, কেজো ধরনের কথা যে বলে, সে আমার বন্ধু হবার যোগ্য নয়। এমন জানলে ওর সঙ্গে কে আসত? ওর মুরুব্বি ভাবটা অনেক সহ্য করা হয়েছে, আর নয়।
ওর গেঞ্জিটা ধরে টেনে বাথরুমের বাইরে এনে আমি বললাম, তুই বড্ড আমার কাছে টাকা টাকা করছিস, প্রীতম। তোর পয়সায় আমি আর এক কাপ চা-ও খেতে চাই না। তুই কোন্ রাজকার্যে এখানে এসেছিস, সেটা আমি জানতে চাই!
প্রীতম বলল, দাঁড়া, দাঁড়া, বলছি। আগে চা-টা খেয়ে নি। তুই নীচে গিয়ে চা দিতে বলে আয় না!
—চা পরে হবে।
—আরে ব্যাপারটা খুব সিম্পল। একটা পার্টি আমার সঙ্গে কন্ট্রাক্ট করেছে। তারা এই জঙ্গলে এসে আজ পিকনিক করবে। আমাকে সেই ছবি তুলতে হবে।
—বাজে কথা। সম্বলপুরের কাছাকাছি এক জঙ্গলে পিকনিক হবে, তার ছবি তোলার জন্য ফটোগ্রাফার আনাতে হবে কলকাতা থেকে? কেন, এখানে ভালো ফটোগ্রাফার নেই? এ আমি বিশ্বাস করি না।
–তুই আমাকে হেলাফেলা করলে কী হয়, প্রীতম মৈত্রের নাম এখন ফটোগ্রাফার হিসেবে হোল ইণ্ডিয়াতে ছড়িয়ে গেছে। বড় বড় বিজনেস হাউজ আমাকে ডাকে।
–এই পিকনিকের জন্য তোকে কেন ডেকেছে, সেটা আমি জানতে চাইছি!
—জানতুম, তোকে পুরো ধোঁকা দেওয়া যাবে না। কিছুটা বলছি। কিন্তু নীলু, এটা আমার প্রফেশনাল ব্যাপার। তুই কিন্তু আর কাউকে বলতে যাসনি যেন।
—আগে পুরোটা শুনি!
—তুই ঠিকই ধরেছিস। পিকনিকটা একটু স্পেশাল ধরনের। বিজনেসের সঙ্গে প্লেজার মেশানো বলতে পারিস। সেই জন্যই এতটা গোপনীয়তা। মনে কর, ক-বাবু কলকাতার বড় একটা প্রতিষ্ঠানের বড় অফিসার। তুই আমার কাছে নাম টাম জানতে চাসনি। ক-বাবু ইজ ক-বাবু! এই ক-বাবু খুব স্ট্রিক্ট প্রিনসিলের লোক। ঘুষ-টুস খান না। মদ্য পান করেন বটে, তাও নিজের পয়সায়। এই রকম লোককে এক পার্টির হাত করা দরকার। এই সব ক্ষেত্রে কী হয় জানিস, বউদের ধরা হয়। বউরা আফশোস করে ভাবে, আমার স্বামীর চেয়ে জুনিয়ার অফিসাররাও বাড়ি-গাড়ি করে ফেলল, অথচ আমার উনি কিছুই নেবেন না। এই করলে কি সমাজে মান থাকে? এখন মুস্কিল হচ্ছে কি, ক-বাবুর বউ নেই। মানে, বউ আছে, উনি বিয়ে করেছেন, কিন্তু বউ ওর সঙ্গে থাকে না। মানে, তুই অমনি অন্য কিছু ভাবিস না। বউ পালিয়ে যায়নি। বউ প্রেগনেন্ট, বাপের বাড়িতে রয়েছে। বউয়ের বাপের বাড়ি এই সম্বলপুরে। ক-বাবু বউকে মাঝে মাঝে দেখতে আসেন। এখন এসেছেন। আজ তিনি বউকে নিয়ে এখানে পিকনিকে আসবেন।
—তার মানে কলকাতার লোক এখানে পিকনিক করতে আসছে। আর একটা পার্টিও কলকাতা থেকে আসবে?
–আসবে মানে কি, এসে গেছে কাল রাত্তিরে। আমাদের পাশের ঘরেই তো রয়েছেন। খুব বড় পার্টি, স্বয়ং মালিক, ধর ম-বাবু, তিনি নিজে এসেছেন। তার মানে খুব হেভি ব্যাপার। ম-বাবুর সঙ্গে ক-বাবুর মোলাকাত হবে এখানে। এখন ম-বাবু যদি ক-বাবুর বউকে হাত করতে পারে, তাতেই কেল্লা ফতে। শুনেছি, দেড় লাখ টাকার হীরের সেট আনা হয়েছে। এই যাঃ, তোকে বলে ফেললুম। তুই নাক কুঁচকোচ্ছিস কেন, নীলু?
–এসব যে খুব বিশ্রী ব্যাপার রে। তুই এর মধ্যে জড়িয়ে পড়লি কেন, প্রীতম?
—আমায় টাকা দিচ্ছে, আমি কাজ করছি। নোংরা না ফর্সা, আমি তার কী জানি!
—টাকার জন্যই কি যে-কোনো কাজ করা যায়? নিজের রুচি বলে কিছু থাকবে না? একজন কেউ একটা অন্যায় কাজ করলেও তুই টাকার জন্য তাকে সাপোর্ট করবি?
—ওসব সেণ্টিমেন্ট ছাড় তো! তুই এখনো ছেলেমানুষ রয়ে গেছিস, নীলু! আজকের জগতে ওসব ভাবলে চলে না। নিজে কোনো অন্যায় না করলেই হলো। আমি তো কিছু অন্যায় করছি না। ছবি তোলা আমার কাজ। ছবি তুলব। আমার এক মামার মুখে একটা সংস্কৃত কথা প্রায়ই শুনতাম। বর্বরস্য ধনক্ষয়ম! মানে কী জানিস? যারা বিচ্ছিরি ধরনের বড়লোক, তাদের যতখানি সম্ভব টাকা খরচ করিয়ে দিতে হয়। বড়লোকরা যত টাকা বাজে খরচ করবে, তাতে আর পাঁচজনের উপকার হবে। এই দ্যাখ না, ম-বাবু এনতার টাকা খরচের অর্ডার দিয়েছেন বলেই আমি তোকে এখানে নিয়ে আসতে পারলুম। তোরও একটা জঙ্গল বেড়ানো হয়ে গেল বেশ।
—আর এখানে থাকতে আমার একটুও ইচ্ছে করছে না। মুখটা তেতো হয়ে গেল!
—আবার সেন্টিমেন্ট! আরে আজকের দিনটা মুখ বুজে থাক না। আজই সব চুকে বুকে যাবে। তারপর কাল থেকে আমরা ইচ্ছে মতন বেড়াব। তবে, আজ তুই একটু আড়ালে থাকিস। হুট করে ওদের সামনে চলে যাস না যেন। ওরা বাইরের লোক থাকাটা পছন্দ করবে না!
আমাদের পাশের ঘরের লোক দু’জন নেমে গিয়ে গাছটার পাশে সতরঞ্জি ও চেয়ার-টেয়ার পাতিয়ে রাখল। খাওয়া-দাওয়ারও এলাহি ব্যবস্থা হচ্ছে টের পাওয়া যায়।
আমাদের পাশের ঘরের দুই ব্যক্তির মধ্যে একজন বেশ স্বাস্থ্যবান, মধ্যবয়স্ক, সাফারি সুট পরা, সোনার ঘড়ি ও সোনার চশমা পরা। বেশ রাশভারি ধরনের মানুষ, তিনিই যে প্রীতম কথিত ম-বাবু তা বোঝা যায়, অন্য লোকটি কর্মচারী ধরনের।
আমি বসে রইলাম দোতলার বারান্দায়। জঙ্গলে বেড়ানো আমার মাথায় উঠে গেছে। এমন ভাবে কোনোদিন আসিনি। আমাকে এখন লুকিয়ে থাকতে হবে?
ভোরবেলা যে কিশোরী হরিণটিকে দেখেছিলাম, তার দৃষ্টিকে যেন এই লোকগুলো অপমান করছে। জঙ্গল তো ওই হরিণীরই জন্য। পিকনিক পার্টিদের জন্য তো নয়। এরা তো যে-কোনো বড় হোটেলে গেলেই পারে।
বারান্দার রেলিং-এ পা তুলে আমি বসে রইলাম একটা ইজি চেয়ারে। হাতে বই। কিন্তু মাঝে মাঝে চোখ চলে যাচ্ছে পিকনিক পার্টির দিকে। সকাল দশটার মধ্যেই এসে গেল অন্য দলটি।
ক-বাবুকেও চিনতে অসুবিধে হলো না। ছিপছিপে চেহারা, দীর্ঘাকার পুরুষ, খড়্গগনাসা, রীতিমতন ব্যক্তিত্বসম্পন্ন, নীল ট্রাউজার্স সাদা শার্ট পরা। দেখলেই বোঝা যায় বিলেত-ফেরত ইঞ্জিনিয়ার। এর একটা আলাদা ছাপ আছে।
ওর স্ত্রী গোলগাল, ফর্সা, মোটাসোটা মহিলা। এককালে নিশ্চয়ই সুন্দরী ছিলেন, সেইজন্য বেশ ভালো পাত্রের সঙ্গে বিয়ে হয়েছে। কিন্তু রূপের তীক্ষ্মতা নষ্ট হয়ে গেছে। গর্ভবতী হয়েছেন বলেই যে মুখ ও হাত-টাতও গোল গোল হয়ে গেছে, তা মনে হয় না। সর্বাঙ্গে অনেক গয়না। এটাই লোভের চিহ্ন। নইলে জঙ্গলে পিকনিক করতে আসবার সময়ও এত সোনার গয়না পরার কী মানে হয়? এটা তো বিয়েবাড়ি নয়!
ক-বাবুর সঙ্গে আরও দুটি কম বয়েসী মেয়ে রয়েছে, বোধ হয় তাঁর শ্যালিকা।
আমি যেন একটা নির্বাক ছায়াছবি দেখছি। এখান থেকে ওদের কথা শোনা যায় না, কিন্তু দেখা যায় স্পষ্ট। বারান্দার ঠিক পাশেই একটা বড় গাছ, সেটার ডালপালার ফাঁক দিয়ে আমি দেখতে পেলেও ওরা দেখতে পাবে না বোধ হয়।
কিন্তু আমি তো ওদের দেখতে চাই না। আমার বন্ধু প্রীতমকে যাতে বিব্রত না হতে হয়, সে জন্য ওদের সামনেও যাচ্ছি না। ইচ্ছে করলে অন্য পাশ দিয়ে জঙ্গলের ভেতরেও চলে যাওয়া যায়। কিন্তু উষাকোটি অরণ্য সম্পর্কে আমার আগ্রহ চলে গেছে। প্রীতম আগে এর নাম বলেছিল দেবীগড়। কোথায় পেল এই নামটা? তখন ভেবেছিলাম, জঙ্গলের মধ্যে একটা পুরোনো দুর্গও থাকবে। যেমন আছে পালামৌ-তে। সিমলিপালও আমার খুব প্রিয়। চাহালা, বড়াইপানি, নয়ানা…
ক-বাবু আর তাঁর স্ত্রী বসেছেন পাশাপাশি দুটি চেয়ারে। ম-বাবু ওঁদের মুখোমুখি। হাতে রঙিন পানীয়ের গেলাস, সুরা না শরবত, তা কে জানে! গল্প বেশ জমে উঠেছে, মনে হয়। প্রীতমকে ওখানে দেখা যাচ্ছে না। সে দু’ কাঁধে দুটো ক্যামেরা ঝুলিয়ে দূরে দূরে ঘুরে বেড়াচ্ছে। টেলিফটো লেন্‌স দিয়ে অনেক দূর থেকে ছবি তোলা যায়।
ওপরের বারান্দা থেকে আমি মাঝে মাঝে গাছের ফাঁকে ফাঁকে দেখতে পাচ্ছি প্রীতমকে। সে কখনো হাঁটু গেড়ে বসে, কখনো গাছের ডালে চড়ে ফটাফট ছবি তুলে যাচ্ছে।
ক-বাবুকে খানিকটা ছটফটে মনে হয়। মাঝে মাঝে তিনি উঠে যাচ্ছেন চেয়ার ছেড়ে, একা বায়নোকুলার চোখে লাগিয়ে কী যেন দেখছেন। উনি বোধ হয় পক্ষী—প্রেমিক! এ জঙ্গলে আমি এখনো পর্যন্ত ছাতারে, বুলবুলি ও কয়েকটা ঘুঘু ছাড়া অন্য পাখি দেখিনি!
ক-বাবু একবার উঠে যেতেই ম-বাবু তাঁর সেক্রেটারিকে ডাকলেন। সে কয়েকটা প্যাকেট নিয়ে এল। তিনখানা শাড়ি। ম-বাবু সেগুলো তুলে দিলেন তিন মহিলার হাতে। ক-বাবুর স্ত্রী সঙ্গে সঙ্গে খুলে দেখলেন। বেশ পছন্দ হয়েছে। তিনি একেবারে হাসিতে গড়িয়ে পড়ছেন। ম-বাবু বেশ মজা করতে পারেন মনে হলো।
হাতে হাতে ঘুরছে খাবারের প্লেট। ক-বাবুরা যে আজই এখানে পিকনিকে আসবেন সেটা ম-বাবুরা কী করে টের পেলেন? নাকি এটাও কায়দা করে ব্যবস্থা করা হয়েছে! ক-বাবু হয়তো মনে করেন, পিকনিকে যোগ দিতে দোষ নেই। গেলাসের পানীয়টা ওঁদের বেশ পছন্দ হয়েছে, দু’ তিনবার করে নিচ্ছেন সবাই। নিছক শরবত কি কেউ এত বেশি খায়? ক-বাবুর স্ত্রীও ড্রিংক করেন?
ক-বাবু একবার চেয়ারে এসে বসতেই ম-বাবু বার করলেন একটা বেশ বড় চ্যাপ্টা, চৌকো ভেলভেটের বাক্স। এটাই তা হলে হীরের সেট! বাক্সটা খুলতে রোদ্দুরের আলোয় মালাটা ঝকমক করে উঠল। হীরে বলে কথা! এখান থেকেও আমি দেখতে পেলাম সেই বিচ্ছুরিত আলো।
প্রীতম অনেক কাছে এগিয়ে এসেছে। কত রোল ছবি তুলে ফেলল কে জানে?
ম-বাবু সেটটা তুলে দিলেন ক-বাবুর স্ত্রীর হাতে। অন্য মেয়ে দুটিও ঝুঁকে দেখছে। সব ছবি তোলা হয়ে যাচ্ছে। নিজের সর্বনাশ করছেন ক-বাবু, বুঝতে পারছেন না? ওঁকে কি সাবধান করে দেওয়া উচিত নয়? আমি ছুটে গিয়ে সব ষড়যন্ত্র ফাঁস করে দেব?
কিন্তু আমাকে ওঁরা ‘পাত্তা দেবেন কেন? ভাববে কোনো পাগল ছাগল। ক—বাবু
কি হীরের অত দামি সেটের মর্ম বোঝেন না? কিংবা কলকাতায় যিনি সৎ, পাঁচশো কিলোমিটার দূরে কোনো জঙ্গলের মধ্যে তাঁর অসৎ হতে বাধা নেই?
ক-বাবু কিছু একটা বলায় তাঁর স্ত্রী বাক্সসমেত হীরের সেটটি ফিরিয়ে দিলেন ম-বাবুকে। ম-বাবু এবার উঠে দাঁড়িয়ে আনুষ্ঠানিকভাবে বিনীত ভঙ্গিতে আবার তুলে দিলেন ভদ্রমহিলার হাতে।
অত্যুৎসাহে প্রীতম অনেকটা এগিয়ে গেছে। প্রায় পিকনিক পার্টির সামনে। নাকি এই রকম সময় ওকে কাছাকাছি যাওয়ারই নির্দেশ ছিল। ক-বাবুকে জানানো দরকার যে ছবি তোলা হচ্ছে?
ক-বাবু প্রীতমকে দেখতে পেয়েছেন। তিনি রাগত ভঙ্গিতে স্ত্রীর কাছ থেকে বাক্সটা ছিনিয়ে নিয়ে ম-বাবুকে ফেরত দিতে যাচ্ছেন। ম-বাবু দু’ হাতে সেটা ঠেলে দিচ্ছেন। তারও ছবি উঠে গেল।
ছবি কখনো মিথ্যে কথা বলে না। কিন্তু ছবির ব্যাখ্যা করা যায়। ক-বাবু জিনিসটা ফেরত দিতে যাচ্ছেন, কিন্তু বাক্সটাতে তাঁর আর ম-বাবু দু’জনেরই হাত ছোঁয়ানো। যদি কেউ বলে, ক-বাবু এখানে ফেরত দিচ্ছেন না, হাত পেতে জিনিসটা নিচ্ছেন, সেটাও অনায়াসে বিশ্বাসযোগ্য হবে।
ক-বাবুর স্ত্রী এমন দামি জিনিস হাতছাড়া করতে চান না। তিনি আবার সেটা স্বামীর কাছ থেকে কেড়ে নিলেন। উঠে চলে গেলেন চেয়ার ছেড়ে। ব্যাস, ষড়যন্ত্র সার্থক, আর কিছু করার নেই ক-বাবুর। আমি চোখ সরিয়ে নিলাম।
একটু বাদেই প্রীতম হন্তদন্ত হয়ে ওপরে ছুটে এল। ঘরের মধ্যে কিছু ঘাঁটাঘাঁটি করার পর বারান্দায় মুখ বার করে বলল, এই নীলু, আমার ব্যাগটার চাবি? তুই রেখেছিস? ব্যাটারি। ব্যাটারি ফুরিয়ে গেছে হঠাৎ! শিগগির, শিগগির!
আমি ভেতরে গিয়ে ড্রয়ার খুলে ওর চাবিটা দিলাম।
ব্যাগ খুলতে খুলতে প্রীতম খুশির সঙ্গে বলল, কেল্লা ফতে। আমারও কাজ প্রায় শেষ। একা একা বসে থাকতে তোর খারাপ লাগছে, না রে? দাঁড়া তোর জন্য কাটলেট আর শরবত পাঠিয়ে দিচ্ছি। শরবতটা যা গ্র্যাণ্ড হয়েছে না। অপূর্ব স্বাদ, এরকম তুই কখনো খাসনি।
আমি জিজ্ঞেস করলাম, হ্যাঁরে প্রীতম, ঘুষ দেওয়ার ব্যাপার-স্যাপার তো গোপন রাখার কথা। ছবি তোলবার দরকার কী? তুই একেবারে সামনে এসে ছবি তুললি!
প্রীতম বলল, এর অনেক রকম পারপাজ আছে বুঝলি না! এত দামি জিনিসটা নিয়ে যদি হজম করে ফেলে? পরে অস্বীকার করে? ওই ক-বাবু করপোরেশানের খুব বড় অফিসার। এই যাঃ, তোকে বলে ফেললাম! খুব সিক্রেট কিন্তু। আমিও সবটা জানি না। যতদূর মনে হয়, ওই ক-বাবুকে দিয়ে ব্যাক ডেটে কিছু একটা সই করাতে হবে। সেটা খুবই জরুরি ব্যাপার। ক-বাবু যদি তাতে রাজি না হয়, তা হলে এই সব ছবি দেখানো হবে!
—এটা যে ব্ল্যাকমেইল
—ব্ল্যাকমেইল না হোয়াইট মেইল তা আমি কী জানি! ওদের ব্যাপার। আমি ছবি তুলে খালাস!
—কিন্তু ব্ল্যাকমেইলে যারা সাহায্য করে, তারাও অপরাধী। এটা তুই জানিস না?
—দ্যাখ নীলু, বেশি বাড়াবাড়ি করিস না তো! তুই পরের পয়সায় খাচ্ছিস—দাচ্ছিস, জঙ্গলে বেড়াচ্ছিস, তোর এত প্রশ্ন করার কী দরকার? ছবির পেছনে কি লেখা থাকবে যে কে তুলেছে কিংবা কোন্ ক্যামেরায় তোলা?
ব্যাটারি খুঁজে পেয়ে প্রীতম আবার ঝড়ের বেগে ছুটে গেল।
আমি গুম হয়ে বসে রইলাম কয়েক মিনিট। প্রীতমটা একেবারে গোল্লায় গেছে। ও আমাকে এমনভাবে অপমান করার সাহস পায়? আমি এইসব হারামজাদাদের পয়সায় খাই?
ঝটপট জামা প্যান্ট পরে নিলাম। পকেট থেকে একটা পঞ্চাশ টাকার নোট বার করে চাপা দিলাম টেবিলে। ট্রেনের টিকিট আমি কেটেছি। একা এলেও প্রীতমকে জিপ ভাড়া করতে হতোই। আমার দু’বেলা খাওয়ার খরচ পঞ্চাশ টাকার বেশি হতে পারে না।
একটা সাদা কাগজে লিখলাম দু’লাইন চিঠি।
আমি চলে যাচ্ছি। তোর সঙ্গে আর জীবনে যোগাযোগ রাখতে চাই না। আমার ফেরার জন্যও তোকে চিন্তা করতে হবে না। আমি ঠিক পৌঁছে যাব কলকাতায়। ইতি নীললোহিত।
ব্যাগটায় দ্রুত আমার জিনিসপত্র নিয়ে বেরুতে যাচ্ছি, এই সময় ডাকবাংলোর একজন বেয়ারা একটা প্লেটে দু’খানা কাটলেট ও এক গেলাস শরবত নিয়ে এল। সে বলল, প্রীতমসাব পাঠিয়ে দিয়েছেন। এখানে কিছুই খাবার প্রবৃত্তি নেই আমার বেয়ারাটাকে বললাম, আমার খিদে নেই, তুমি ফেরত নিয়ে যাও।
বেয়ারাটি বলল, শরবতটা অন্তত খেয়ে নিন, স্যার। খুব ভালো বানিয়েছে!
তার অনুরোধে গেলাসটা নিয়ে একটা চুমুক দিলাম। সত্যি বেশ ভালো খেতে। এঁটো করলে সবটা শেষ করতেও দোষ নেই। পুরোটাই খেয়ে নিলাম। অপূর্ব স্বাদ।
কিন্তু মুহূর্তের জন্য একটু হতভম্ব হয়ে গেলাম। এই স্বাদ আমার চেনা। এরকম শরবত আমি আগে একবার খেয়েছি। কোথায় যেন?