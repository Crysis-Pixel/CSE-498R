অপরিণত
ছোট ছেলে অনাথের বিয়ে হয়ে গেল। তার ঘর নির্বাচন হল, দোতলার সেই শেষ প্রান্তে, উত্তর-পূর্ব কোণে। যেখানে জানালার গরাদে বকুল গাছের ঝাড়ালো ডাল এসে পড়েছে। আর এক জানালায় হাত বাড়ালে স্বর্ণচাঁপার বড় বড় পাতা। তা ছাড়া আম জাম নারকেলের তো কথাই নেই। দোতলার এ অংশটা একেবারে বাগানের মধ্যেই ঢুকে গিয়েছে বলা যায়। যে বাড়ির সামনের অংশে, একান্নবর্তী পরিবারের অনেক কলরব আর হট্টগোল অনবরতই শোনা যায়, আর সদর অংশে সব সময়েই বাইরের লোকের আনাগোনায় প্রায় অফিস-কাছারির ব্যস্ততা, বাগানসংলগ্ন অংশটাকে সে বাড়ি থেকে একেবারে আলাদা বলে মনে হয়। উত্তর-পূর্ব কোণ নির্জন, ছায়াচ্ছিন্ন। কলরব যেটুকু আছে, সেটুকু পাখির। তাদের কলকাকলি সারাটা দিনই শোনা যায়। পাখির ভাষা শেখার ইচ্ছে যদি কারুর থাকে, তবে সে এসে এ বাড়ির এ অংশে বাস করতে পারে। পাখিদের দুর্বোধ্য কিচিরমিচির শব্দ শুনতে শুনতে, একদিন তা সুবোধ্য ভাষাময় হয়ে উঠবেই।
অবিশ্যি, নির্জনতা, ছায়া, পাখির কলকাকলি এ সবে অনাথের কিছুই যায় আসে কি না সন্দেহ। কারণ ও সব চিন্তা তার মাথায় কোনওদিন আগে আসেনি এবং তাকে কেউ কখনও প্রকৃতির বিছানো আঁচলটিতে এলিয়ে বসতে দেখেনি।
যদিও অনাথের চোখ দুটি বেশ বড়, ভাসা ভাসা এবং প্রায় কাব্যময়। কিন্তু মাত্র চব্বিশ বছরের স্বল্পভাষী অনাথকে দেখলেই কেমন যেন মূক অসহায় ও বিষণ্ণ বলে মনে হয়। যেন, কথা বলতে গিয়ে তার বলা হয় না। দিশেহারা হয়ে পড়ে। দুচোখ মেলে তাকাতে গিয়ে চোখ নত হয়ে আসে। কিন্তু দেহে। সে শক্ত পুষ্ট স্বাস্থ্যবান। শার্ট প্যান্ট পরে, মাথায় শোলা হ্যাট চাপিয়ে, সাইকেলে চড়ে সে যখন তাদের নিজেদেরই ছোট ইঞ্জিনিয়ারিং ফার্মে ছোটর্সাহেব’ হিসেবে যায়, তখন তাকে রীতিমতো স্মার্ট দেখায়। কিন্তু হেডক্লার্ক এসে যদি বলেন, স্যার, শেঠ রোলিং মিল তো আমাদের মালগুলো রিজেক্ট করেছে, আপনাকে একবার ওদের ম্যানেজারের সঙ্গে কথা বলতে হয়, তা হলেই অনাথ ভীষণ অনাথ হয়ে পড়ে। বলে, তা তো বলতেই হবে। নিশ্চয়, কিন্তু আপনি ওটা মেজদাকে, আর না হয়, মানে আমারই করা উচিত, তা নইলে বাবা আবার রাগ করবেন।তারপরে করুণ গলায় অনুরোধ করে, আচ্ছা বড়বাবু, ওটা আপনিই কোনওরকমে ম্যানেজ করে দিন। শেঠ রোলিং-এর ম্যানেজার লোকটা বড্ড রাগি, আমাকে খালি ধমকায়।
হেড ক্লার্ক জানেন, ছোটসাহেব এ কথাই বলবেন, এবং তাকে মেজোসাহেবের শরণাপন্ন হতে হয়। শেষ পর্যন্ত কথাটা বড়কর্তা অর্থাৎ বাবার কানে ওঠেই। তারপরে রাত্রে, বাড়িতে কর্তার ঘরে ডাক পড়ে। শেঠ রোলিং-এর ম্যানেজারের ধমক খেতে হয় না বটে, বাবার ধমক থেকে রেহাই পাওয়া যায় না। বাবা শশাঙ্কশেখর বলেন, তুমি যে সব বন্ধুদের সঙ্গে আড্ডা দাও, আর তোমার গতিবিধি দেখে তো মনে হয় না, তুমি এতটা গোবেচারা। কাজের বেলা তোমার এরকম কেন হয়? এ সব হচ্ছে দায় এড়াবার চেষ্টা, ফাঁকি দেবার মতলব। তোমাকে আরও সিরিয়স হতে হবে। বাজে কাজে দড়, আসল কাজে অষ্টরম্ভা, এ সব আমি দুচোখে দেখতে পারিনে।’
এরকম ধমকের পরেও অনাথের নত মাথা ওঠে না। যেন বড় অসহায় হয়ে দাঁড়িয়ে থাকে। শশাঙ্কবাবুকেই ধমকে অনুমতি দিতে হয়, এখন যাও, একটু চিন্তা করোগে।
যাই হোক, উত্তর পূর্ব বাগানের হাতায়, ঘরের নির্বাচনটা শশাঙ্কবাবুরই বলা যায়। তিনি তাঁর স্বাভাবিক গাম্ভীর্য এবং তাচ্ছিল্যভরেই বলেছিলেন, ছোট আর ছোটর বউকে বাগানের দিকের ঘরে পাঠিয়ে দাও।
হয়তো তিনি কিছু ভেবে বললেনি। যদিও বড় বউ, মেজো বউ ও বাড়ির সবাই কিছু না ভেবে পারল না। কিন্তু শশাঙ্কশেখরের কথার কোনও নড়চড় হবার জো নেই এ বাড়িতে। বিপত্নীক শশাঙ্কশেখর অত্যন্ত রাশভারী লোক। একটু হয়তো সেকেলে, কিন্তু উদারতাও আছে। ভদ্রলোকের ধনসম্পত্তির কাহিনী, এ ছোট মফস্বল শহরে প্রায় রূপকথার পর্যায়ে পৌঁছেছে। অনেকের ধারণা তিনি কোটিপতি। কেউ কেউ গুণে গেঁথেই বলে দেয়, কত লক্ষ টাকা তাঁর ব্যাঙ্কে আছে এবং ছোট ছোট চারটি কারখানার মূল্য কত। তবে এ সব পৈতৃক সম্পত্তি নয়। শশাঙ্কবাবু নিজেই সারা জীবন খেটে এই বিশাল সম্পত্তি করেছেন।
বাড়িতে তাঁর সঙ্গে নির্ভয়ে কথা বলার লোক মাত্র একজন আছে। তাঁর বিধবা দিদি, বাষট্টি বছরের কিরণবালা। একজনের ষাট, আর একজনের বাষট্টি। কিরণই সব দেখাশোনা করেন। ভাই-বোনের খুব ভাব। রাত্রে যখন শশাঙ্ক খেতে বসেন, কিরণ তখন একলা থাকেন ভাইয়ের কাছে। বউমাদের আসর সেখানে জমে না। তখন ভাই-বোনের কথা শুনলে বোঝা যায়, তাঁদের ছেলেবেলাটা আজও যায়নি। পুরনো দিনের গল্প করতে করতে তাঁরা সময় ভুলে যান, হাসেন, কখনও গম্ভীর চুপচাপ হয়ে যান। যত কথা, সব ভাইবোনে।
দিদির কাছে শশাঙ্কশেখর একটি অভিযোগ প্রায়ই করেন। বলেন, আচ্ছা দিদি, বলতে পার, বড় আর মেজোর আক্কেলখানা কী? আমার এই এত বড় বাড়িটা কি আরও বাড়িয়ে বড় করতে হবে?’ বড় আর মেজো বলতে তাঁরই দুই ছেলে শশীনাথ, দীননাথ।
কিরণবালা কিশোরীর মতো খিলখিল করে হেসে বলেন, তোর যেমন কথা শশাঙ্ক? ওদের কী দোষ? ও তো মা ষষ্ঠীর দান, ওরা কী করবে?
শশাঙ্কশেখর মাথা নাড়িয়ে বলেন, উঁহু, এখন আর সে সব দিন নেই দিদি। সবাই এ বিষয়ে চিন্তা করছে, কেবল তোমার এই ভাইপোদেরই আমি দেখছি, একেবারে নিশ্চিন্ত। এ কী কথা, অ্যাঁ? প্রতি বছরেই আমি শুনছি, বাড়িতে লোক বেড়েই যাচ্ছে। বারবাড়ির অফিস ঘরে পর্যন্ত একটু নিশ্চিন্ত হয়ে বসতে পারিনে। সেখানে গাদাখানেক গিয়ে, এটা হাতড়াবে ওটা ঘাঁটবে আর ঠাকুদ্দা ঠাকুদ্দা করে কান ঝালাপালা করবে।’
কিরণ বলেন, তা বললে কী হয়? লক্ষ্মীমন্ত সংসার, ঘর-ভরা তোর নাতি-নাতনি, তোর ভালবাসার ধন।
শশাঙ্ক বলেন, এ তোমার ভুল দিদি। ভালবাসার ধন গুচ্ছের না হয়ে দু-একটি হলেও চলে। এ তো একেবারে বেপরোয়া ব্যাপার দেখছি। না, বেছেগুছে সুন্দরী আর রূপসী বউ এনেই দেখছি, কাল হয়েছে।
কিরণবালা হেসে প্রায় গড়িয়ে পড়েন। বলেন, কালো কুচ্ছিত বউ হলে বুঝি আর ছেলেমেয়ে হত না? তোর যত আজেবাজে কথা।
শশাঙ্ক বলেন, তুমি ওদের একটু বুঝিয়ে বলো দিদি।
কিরণ বলেন, ছি, ও কথা কি আবার বলা যায় না কি?
অবিশ্যি শশাঙ্কশেখর নিজেও কোনওদিন বলতে পারেননি। যদিও ভাইবোনে এই আলোচনাটা প্রায়ই হয়। এবং এমনি আলোচনার মধ্যেই একদিন তাঁদের গম্ভীর কথাবার্তা শোনা গেল যে, ছোট অর্থাৎ অনাথের গতিবিধি নাকি সন্তোষজনক নয়। টাকা পয়সা দেদার খরচ করছে, হিসেব দিতে পারছে না। অতএব দেখেশুনে তাড়াতাড়ি একটি বিয়ে দেওয়া হল। বউটি আর দুই বউয়ের মতো রূপসীই হল।
উত্তর-পূর্ব কোণের ঘরের হুকুম শুনে, বাড়ির সবাই ভাবলে, ছোটকে আসলে কর্তা শাস্তি দেবার জন্যেই ওই পিছনের নিঝুম নির্জনতায় নির্বাসন দিয়েছেন। কিন্তু শশাঙ্কশেখর ও সব একেবারেই ভাবছিলেন না। যদিও অনাথকে কয়েকটি কথা বলার জন্য ভারী ছটফট করছিলেন। কিন্তু মুখ ফুটে কিছুতেই বলতে পারছিলেন না। শেষ পর্যন্ত বলবেন বলেই স্থির করলেন। রাত্রে রোজই একবার অনাথকে কারখানার বিষয় রিপোর্ট করতে হয়। বিয়ের দিন দশেক পরেই অনাথকে হাতে পেয়ে, প্রথমেই শশাঙ্কশেখর বললেন, কারখানা ছাড়া তোমার বাইরে যাওয়া আমি বিশেষ পছন্দ করিনে। বাড়িতেই থাকবে, বুঝেছ?
অনাথ ঘুট করে ঘাড় নেড়ে জানাল, হ্যাঁ।
–আর
বলতে গিয়ে শশাঙ্কশেখরের গলা আটকে গেল। সোজাসুজি কিছুতেই বলতে পারলেন না। খালি বললেন, তোমার বড়দা আর মেজদাকে দেখছ তো। কী আর বলব। যাই হোক, দেখে শুনে তুমি শিক্ষা নাও। আর আমার কিছু বলার নেই।
অনাথ কী বুঝল; কে জানে। সে ঘাড় নেড়ে, গুটিগুটি পায়ে চলে গেল। শশাঙ্কশেখর খেতে বসে কিরণবালাকে বললেন, ছোটকে বলে দিয়েছি আজ, বড় মেজোর মতো কাণ্ড যেন সে না করে।
কিরণবালা হাসলেন। বললেন, তা ওদের অমন এক পাশে সরিয়ে দিলি কেন?
শশাঙ্কশেখর বললেন, বড় বউমা আর মেজো বউমার ছোঁয়াচ বাঁচাবার জন্যে!
কিরণবালা ছোট মেয়েটির মতো না হেসে পারলেন না। কয়েকদিন পর কিরণ ভাইকে জিজ্ঞেস করলেন, কারখানায় কি কাজ কমে গেছে যে, ছোট রোজ দুপুরে বাড়ি চলে আসে, আর যায় না?
শশাঙ্কশেখরের কোঁচকানো তে সন্দেহ দেখা দিল। বললেন, না, কাজ তো কম নেই? কেন, ছোট বুঝি আড্ডায় মেতেছে আবার?
কিরণ বললেন, বাইরের আজ্ঞায় নয়। বাগানের কোণের ঘরে এসে ঢোকে, আর একদম বেরোয় না।
শশাঙ্কশেখর কিছুটা আশ্বস্ত হলেও বিরক্ত হয়ে বললেন, উলটো ফল হল দেখছি। আবার ধাতানি দিতে হবে। তোমার ভাইপো কটি যে কী বস্তু, জানিনে।
তাও খানিকটা জানলেন। বিয়ের ঠিক তিন মাসের মুখে যখন কিরণবালা রাত্রে খাবার সময় ঘোষণা করলেন, ছোট বউমা বাপের বাড়ি যাবেন।
দিদির এই কথাটার ভাবভঙ্গি এত পরিচিত যে, শশাঙ্কশেখর চমকে বললেন, মানে?
কিরণ বললেন, মানে, ছোট বউমার ছেলেপিলে হবে।
তিক্ত ভ্রূকুটি হেনে শশাঙ্কশেখর কয়েক মুহূর্ত স্তব্ধ হয়ে রইলেন। তারপরে বললেন, এখনও তো নতুন বিয়ের গন্ধ যায়নি বাড়ি থেকে। এর মধ্যেই? এরা কি পাগল করে ছাড়বে নাকি?
কিরণবালা জোরে হাসলেন না ভাইয়ের মুখ দেখে। তার পর দিনই রাত্রে অনাথকে হাতে পেলেন শশাঙ্কশেখর। কিন্তু সেই একই দুরবস্থা। পরিষ্কার করে কিছু বলতে পারলেন না। কাজকর্ম নিয়েই খালি ধমকালেন এবং বারেবারেই বললেন, তোমার বুদ্ধিশুদ্ধি হবে কবে, জিজ্ঞেস করি? মগজে কি কিছু নেই? কী বলি আর কী চাই, কিছু বুঝতে পার না? এদিকে তো বাবা হতে চললে।
অনাথ তার সেই কোণের ঘরে গিয়ে, অত্যন্ত অসহায় করুণ মুখ করে খালি বলল, বাবা যে কী বলেন, কিছুই বুঝিনে। শুধু শুধু বকলেন।
মীনা অর্থাৎ স্ত্রী বলল, শুধু শুধু বকবেন কেন? নিশ্চয়ই কোনও দোষ করেছ।বলে, জানলার ধারে দাঁড়িয়ে, একটি রাত-জাগা পাখির গান শুনতে লাগল। অনাথ যেন মূঢ় বিস্ময়ে ও কষ্টে তাকিয়ে রইল। স্ত্রীর দিকে।
.
মীনা যখন ফিরে এল, তখন তার কোলে চার মাসের শিশু প্রায়। এক বছর বাদে ফিরল সে। ইতিমধ্যে অবশ্য অনাথ অনেকবার শ্বশুরবাড়ি গিয়েছে। কিন্তু কারখানায় যাতায়াত করেছে সময়মতো।
মাঝে একদিন কিরণবালা শশাঙ্ককে বলেছিলেন, ছোট নাকি তার বউদিদের বলেছে, সে আর ছেলেপিলে চায় না। স্ত্রীর শরীর নাকি বড় খারাপ।
শশাঙ্ক বলেছিলেন, যাক, তবু স্ত্রীর প্রতি মমতাবশতই যদি এদের চৈতন্য হয়, ভালই।
কিন্তু মীনা যেদিন ফিরে এল, সেদিন শশাঙ্কশেখর রাত্রে খেতে বসে দেখলেন, কিরণবালার মুখ অন্ধকার। শশাঙ্ক জিজ্ঞেস করলেন, কী হয়েছে দিদি?
কিরণ কেঁদে ফেলে বললেন, অনাথ সর্বনাশ করে এসেছে। আমরা ভাবি সে বোকা। কিন্তু সে এমন কাজ করেছে যে, ছোট বউমার আর কোনওকালে ছেলেপিলে হবে না। কী যে ছাই মাথায় ঢুকিয়েছিস ছেলেটার।
শশাঙ্কও কয়েক মুহূর্ত নীরব হয়ে রইলেন। অনাথের কাছ থেকে এতটা তিনি আশা করেননি। জিজ্ঞেস করলেন, কে বললে?’
কিরণ বললেন, বড় বউমা, মেজো বউমা, সবাই। আমি তো আর জিজ্ঞেস করতে পারিনে। আলোচনা শুনলুম, ঝি আমাকে সব বললে।
শশাঙ্কশেখর মনে মনে খুশি হলেন। কিন্তু একটা অস্বস্তিও হতে লাগল তাঁর। অনাথ সম্পর্কে তাঁর যেন একটু শ্রদ্ধা বেড়ে গেল। অনাথের সঙ্গে কথাবার্তা ব্যবহারেও একটু পরিবর্তন হল তাঁর।
কিন্তু যতই দিন যেতে লাগল তিনি যেন একটু শঙ্কিত হয়ে উঠলেন। মনে হল, অনাথ যেন একটু বাড়াবাড়ি করে ফেলেছে। প্রথম সন্তানটি যদি কোনও কারণে মারাই যায় তবে? বলা তো যায় না। মনে হতেই একদিন তিনি অনাথকে খুব ধমকালেন, সব তুমি বুঝে গেছ দুনিয়ার, না? নিজের ইচ্ছেয় সব করলেই হল? কারুর উপদেশ নিতে চাও না। আমাকে না জিজ্ঞেস করে কোনও কাজ আর করবে না। বলে দিলুম।
অনাথ করুণভাবে স্ত্রীকে গিয়ে বলল, বেশ ছিলেন বাবা। আবার আজ বকে দিলেন।
মীনা বলল, বকার কাজ কিছু করেছ নিশ্চয়। দাও, আলনা থেকে খোকনের তোয়ালেটা দাও দেখি?
মীনাকে নিষ্ঠুর মনে হল অনাথের।
যাই হোক, প্রায় মাছ ছয়-সাতেকের মধ্যে অনাথের ব্যাপারটা সুস্থ ভাবেই মেনে নিলেন শশাঙ্কশেখর। এবং ভেবে খুশি হলেন, অনাথ ওর ওই একটি ছেলেকে ভালভাবে বাঁচাবার জন্যে সংসারে অনেককিছু শিখবে।
সেই কথাটিই সেদিন রাত্রে খেতে বসে, কিরণবালাকে বলতে যাচ্ছিলেন। তার আগেই কিরণবালা ঘোষণা করলেন, ছোট বউমা বাপের বাড়ি যাবেন।
শশাঙ্কশেখর আধা চমক খেয়ে বললেন, কেন?
কিরণ একটু হেসে বললেন, তার ছেলেপিলে হবে।
শশাঙ্কশেখরের হাত থেকে মাছের মুড়োটা প্রায় ছিটকে পড়ার অবস্থা। অত্যন্ত ক্রুদ্ধ হয়ে তিনি জিজ্ঞেস করলেন, তা হলে যা শুনেছিলুম?
কিরণ বললেন, ওটা নাকি বড় বউমা আর মেজো বউমার ঠাট্টা।
শশাঙ্কশেখর তিক্ত গলায় বললেন, আমার তখনই বোঝা উচিত ছিল। এরা পাগল করে ছাড়বে।
আবার বাবার প্রচণ্ড ধমক খেয়ে অনাথ ভাবল, বাবা দুর্বোধ্য, স্ত্রী অকরুণ, সংসার নিষ্ঠুর।

জীবিকা
যা লিখছি, তাকে ঠিক গল্পই বলা যাবে কি না আমি জানিনে। এবং অতিশয়োক্তি না করেও বলতে পারি, বাংলাদেশের একটি বিশিষ্ট কলেজে, সাহিত্যসভার আমন্ত্রণে, আমি বক্তৃতার কোনও কথাই খুঁজে পাইনি। এই গল্পটিই বলেছিলাম। এক বাঙালি শিল্পীর চরিত্র-চিত্রণও সেটা বলা যায়।
আজই বিশেষ করে কেন সে কথা মনে পড়ল, সেটাও আমার নিজের কাছে খুব বিচিত্র লাগছে। শুধু বিচিত্র বলছি কেন। বরং বলাই ভাল, এটা আমার স্পর্ধা কি না, সে সংশয়ও আছে। আজ ষোলোই সেপ্টেম্বর। গত পরশুদিন ভারতের উপরাষ্ট্রপতি, আমাদের সর্বজনশ্রদ্ধেয়, পণ্ডিত, দার্শনিক ডাঃ সর্বপল্লী রাধাকৃষ্ণণ যে কলেজে গিয়েছিলেন, বছর ছয়েক আগে সে-কলেজেই আমি গিয়েছিলাম। আমার যাওয়াটা এত তুচ্ছ যে, এ রাজকীয় ঘটনার সঙ্গে তার কোনও মিল নেই। শিয়ালদহ থেকে বহরমপুর স্টেশন পর্যন্ত, সমস্ত মানুষই ১৪ই সেপ্টেম্বর তা প্রত্যক্ষ করেছেন। করাই স্বাভাবিক। এবং কৃষ্ণনাথ কলেজে উপরাষ্ট্রপতি যা বলেছেন, তা আমাদের ভিতরের অবচেতন অনুভূতিরই কথা। গোটা ভারতের ভিতরের সত্যকে এমন করে উদঘাটন করা। তেমন যোগ্যতা যে আমার কানাকড়িও নেই, সে কথা বলার অপেক্ষা রাখে না।
তবু যে কৃষ্ণনাথ কলেজে তাঁর উপস্থিতির সংবাদ পড়ে আমার সে-কাহিনী মনে পড়ে গেল, সেটা আসলে, আমার তুচ্ছ উপস্থিতিতে আজ আমি অনেক গৌরবান্বিত বোধ করছি। আমি পাশের জেলার প্রতিবেশী বন্ধু হিসেবেই গিয়েছিলাম। আমি সেই অগণিত সাধারণেরই একজন, অসাধারণের ছিটেফোঁটা স্পর্শ পেলেও নিজেকে যে যুক্ত করে গৌরব করতে চায়।
আর এই ভেবেও আফসোস হচ্ছে, সেই গল্প বলার ঝোঁকটা কখনও কাটাতে পারলাম না। আমি তো ধার করেও ছুটি, দেশ কাল এবং সাহিত্যের ওপরে পাণ্ডিত্যপূর্ণ কথা বলতে পারতাম। কিন্তু কথাই আছে, স্বভাব যায় না মলে।
আজ আবার সেই তুচ্ছ গল্পটিরই পুনরাবৃত্তি করছি। আমার ঝুলিতে এই তুচ্ছতাটুকু ছিল। তাই তুলে, উপরাষ্ট্রপতির পায়ে দিই আমার শ্রদ্ধাঞ্জলি হিসেবে।
কী মাস সেটা, তাও মনে নেই। তবে ক্ষণে বর্ষা, ক্ষণে রোদ, মুর্শিদাবাদের সবুজে সেদিন আলোছায়ার বিচিত্র খেলা। আর বাংলাদেশ, তার বিচিত্র রূপের কথা বলতে গেলেই গলার কাছে একটি আশ্চর্যজনক আনন্দদায়ক বেদনা যেন সব রুদ্ধ করে দিতে চায়। রানির মতো ধনরত্নের সত্যিই তো কোনও বৈশিষ্ট্য তার নেই। মা বলে ডাকতে গেলে কি এমনি হাসি কান্নায় সব ভরে ওঠে? আর আমরা, আমরা এই কয়েক কোটি ভাইয়েরা আমাদের মায়ের থেকে কি কম বিচিত্র?
কয়েকজন ছাত্র বন্ধুর সঙ্গে প্রস্তাব হয়ে গেল, দুপুরেই বহরমপুর থেকে মুর্শিদাবাদের ধ্বংসাবশেষ দেখতে যাওয়া হবে। এবং সেটা ঘোড়ার গাড়িতে। যে কখনও অমন করে যায়নি, তাকে কেমন করে বোঝাব, সে-যাওয়াটা কী? পালকি গাড়ি আমাদের ছুটল সেই পথ ধরে, যে পথে বহু ঐতিহাসিক যাত্রার পদচিহ্ন এখনও খুঁজলে পাওয়া যাবে।
কিন্তু ইতিহাস থাক। মাইলের পর মাইল জুড়ে অমন পদ্মফুলের বিল আর কোথাও দেখিনি। কিন্তু সে পদ্ম থাক, বিল থাক। সেদিন হাজারদুয়ারির প্রাঙ্গণে তার দেখা পেলাম।
একদিকে গঙ্গা, আর একদিকে প্রান্তর জুড়ে বৃদ্ধ ইতিহাসের অবনত মাথা। ইংরেজদের তৈরি পোষানবাবের প্রাসাদের মধ্যে আছে জাদুঘর। দেখতে যাবার আগে, একটি জংধরা কামানের গায়ে হাত দিলাম। ভাবলাম, এ কামানটি হয়তো একদা বিদেশি শত্রুর বিরুদ্ধে গর্জে উঠেছিল। ঠিক সেই সময়েই শুনতে পেলাম, ও কামানটা বেইমানের কামান বাবু। ওটা আমাদের নয়।
সেই ভরাট প্রায় সুরেলা গলা শুনে চোখ তুলে তাকালাম। একটি মাঝারি লোক। হয়তো চাষি। পরনে একটি এক-রং লুঙ্গি। গায়ে বোতামখোলা ময়লা হাফ শার্ট। হাতে একটি বোধহয় হাঁড়ি, মুখে সরা ঢাকা, নতুন একখানি গামছা দিয়ে বাঁধা। বয়স বুঝি পঁয়ত্রিশের মতো। উশকো খুশকো চুল। দুটি ভাসাভাসা সুন্দর চোখ। দৃষ্টিতে কোথাও তীক্ষ্ণতা নেই, তীব্রতা নেই। একটি আশ্চর্য গভীরতা আছে।
জিজ্ঞেস করলাম, কী বললেন?
কাছে এল লোকটি। বলল, বলছি কী বাবু, এ কামানটা সিরাজের কামান নয়। এটা কী বাবু, জানেন? এটা হল আপনার সিরাজ-মারা কামান, ইংরাজের দেওয়া তাঁবেদার নবাবের কামান। বুঝলেন কি না বাবু? আপনি হয়তো উলটা ভেবে বসে থাকবেন, তাই বললাম। বাবু। টো বেইমানের কামান।
লোকটি আমার চোখের দিকে তাকাল। দুটি কথা বলল, আর মুহূর্তে আমার মনোহরণ করল। জিজ্ঞেস করলাম, আপনি জানেন?
একটি আশ্চর্য সুর তার গলায়। ইতিহাসের ব্যথিত হাসিটি দেখলাম তারই ঠোঁটে। বলল, জানব না বাবু? জন্মে ইস্তক তো এই দেখছি। এই যে মোকাম দেখছেন এখন জাদুঘর, আর এই যে কামান দেখছেন, এ যে বাবু বেইমানির পুরস্কার।
অবাক লাগল লোকটির কথা শুনে। তার কথার উচ্চারণ ও সুর খাঁটি মুর্শিদাবাদি। অনেকটা বুঝি বাউলের গানের মতো। লিখে তাকে ব্যক্ত করা যায় না। আর তার বলার মধ্যে কেমন একটি করুণ হাসিভরা বিষণ্ণতা।
তারপরই সে জিজ্ঞেস করল, কোথা থেকে আসছেন আপনারা বাবু? সবচেয়ে যেটা সোজা, সেটাই বললাম, কলকাতা।
সে বলল, ভাল করেছেন বাবু এসে। একটু দেখেন সব ঘুরে ফিরে। আসছেন তিন চারজন, সব ঘুরে ফিরে দেখে যান। একটা কথা বলব বাবু?
.
এই অনুমতি চাওয়ার মধ্যে একটি সুন্দর গ্রামীণ আভিজাত্য ছিল। আর কী মিষ্টি তার বলার ধরন। নাম কী এর? মনোহর?
বলুন।
বলছি কী যে, আপনার পকেটে দেখছি কলম রয়েছে। আমার পোস্টকার্ডে একখানি ঠিকানা লিখে দিতে পারবেন ইংরেজিতে?
নিশ্চয়।
পকেটে হাত দিয়ে সে পোস্টকার্ডখানি বার করে বললে, না, মানে, আবার বিরক্ত হবেন কি না, তাই ভাবলাম। আপনার বন্ধু জাদুঘরে যাবার টিকিট কাটতে গেলেন তো। যদি দেরি হয়ে যায়। না হয় ফিরে এসেই লিখে দেবেন।
আমি হাত বাড়িয়ে বললাম, না। দিন লিখে দিচ্ছি।
পোস্টকার্ডখানি কামানের ওপর রেখে লিখতে গিয়েও কেন যেন পারলাম না। কামানটা বেইমানের। এ কথাটি বার বার মনে হতে লাগল। তাই সামনের দেয়ালের দিকে অগ্রসর হতে গেলাম, লোকটির গা ঘেঁষে।
লোকটি যেন একটু চমকে উঠেই, হাঁড়িটা সরিয়ে নিল। আমি তাকালাম। সে হাসল। বলল, সাবধানের তো মার নাই বাবু, কার নসিবে কখন কী থাকে, তা কি বলা যায়?
আমি অবাক হয়ে বললাম, কেন বলুন তো?
সে বলল, না ভয় কিছু নয়। এই হাঁড়িটার কথা বলছি। মুখ আমি সরা দিয়ে ঢেকে রেখেছি। গামছা দিয়ে বেঁধেছি। তা ছাড়া আসল বস্তুটি আছেন আমার কাছে। কোনও ভয় নাই।
কী আছে আপনার ওই হাঁড়িতে?
–একখানা কালী গোখরো বাবু।
আমার গাটা যেন কেমন করে উঠল। আমি বললাম, কালী গোখরো?
–হ্যাঁ বাবু। খবর ছিল কিনা কাল রাতে, ওই গঙ্গার ওপারে এক গাঁয়ে। বাইরের থেকে উনি একজনের ঘরে গিয়ে বসেছিলেন। সারারাত এয়াঁর সঙ্গে ঝুটোপুটি লড়াই গেছে বাবু। তবে মা ধরা দিলেন ভোরবেলা। এই ধরে নিয়া আসছি। বিষ ঝাড়াই না হওয়া পর্যন্ত বিশ্বাস নাই। তাই সাবধান হলাম একটু।
ইতিমধ্যে জাদুঘরে যাবার তাড়া দিল বন্ধুরা। যদিও তারাও লোকটির সঙ্গে আলাপে ভিড়ে পড়েছিল।
লোকটি বলল, নিন, ঠিকানাটা লিখে দিন বাবু একটু কষ্ট করে। লিখুন জনাব ইদ্রিস শেখ। গ্রাম। পোস্ট অফিস জেলা।
লিখতে লিখতেও আমার মনটা কালী গোখরোর দিকেই চলে গেছে। ঠিকানা লিখে দিয়ে জিজ্ঞেস করলাম, আপনি সাপ ধরেন বুঝি?
সে বলল, সব সময় নয় বাবু। এক গুরুর সঙ্গ করেছিলাম, বিদ্যেখানি জানা আছে। তা বাবু। বিদ্যের কথায় না আছে, যত করিবে দান তত যাবে বেড়ে? মানুষের বিপদ-আপদের কথা শুনলে তো চুপ করে থাকা যায় না। থাকা যায় কি বাবু?
বললাম, না। কিন্তু আমি আপনার কালী গোখরো দেখব।
–দেখবেন বাবু?
–হ্যাঁ, দেখান না একটু।
–হাজারবার দেখাব বাবু আপনাকে।
বলেই সে যেন কেমন মুগ্ধ স্বপ্নাচ্ছন্ন চোখে তাকাল আমার দিকে। বলল, বাবু, একটা কথা বলব?
আমার যেমন মন ঠিক সেই ভেবেই পকেটে হাত দিলাম। পয়সা, নিশ্চয় পয়সা। বললাম, বলুন।
সে বলল, আপনাকে আমার বড় ভাল লেগেছে বাবু।
আমি মুঠো করে পয়সা তুললাম, যাতে সে দেখতে না পায়। কিন্তু সেও পকেট থেকে একটি সরু গাছের ডাল বার করল। বলল, বাবু, এটা আপনাকে দিলাম, আপনাকে আমার বড় ভাল লেগেছে।
–এটা কী?
ইনিই সব বাবু। সংসারে মনসার ভয়টা বাবু ছোট মনে করবেন না। কিন্তু এটি সঙ্গে থাকলে, আপনার কোনও ভয় নাই। এটি রাখেন আপনি বাবু, আপনাকে দিলাম। মনসা আপনার কখনও কিছুটি করতে পারবে না। খালি একটি কথা বাবু, মনে করে রাখবেন, বুঝলেন?
কী?
–সেটা হল কি বাবু, সব জীবের একটি জীবধর্ম আছে তো? আছে না বাবু?
—-আছে।
মা মনসারও জীবধর্ম আছে। সেইটে মনে রাখবেন, ওয়াঁর জীবধর্মের বেলায় ও ওষুধটি আপনি কাজে লাগাবেন না। তা হলে জীবের দুঃখু হয়। হয় না বাবু?
–হ্যাঁ, হয়।
তাই বলছিলাম কী যে, যেখানেই মনসা বিপদ ঘটাবেন, সব জায়গায় আপনি যেতে পারবেন। কিন্তু ধর্ম বজায় রেখে যাবেন বাবু। এ ওষুধ সঙ্গে নিয়ে যাবেন, রুগিকে ছোঁয়াবেন, বেটে খাওয়াতেও পারেন। বিশ্বাস অবিশ্বাস বাবু আপনার হাতে। আর একটা কথা বলি বাবু?
বলুন।
–বিপদের কথা শুনলে যাবেন না। ডাকলে যাবেন। আপনার মা আছেন বাবু?
—আছেন।
-মায়ের হাতে একটু দুধ খেয়ে যাবেন।
যদিও মনসা নিয়ে আমার মনে কোনও কুসংস্কার নেই, সাপকে আমি সাপের মতোই হিংস্র দেখি। তবু লোকটির কথার মধ্যে যেন একটি জাদু ছিল। অবিশ্বাস করেও, তাকে আমি বিদ্রূপ করতে পারলাম না। তার কথার মধ্যে যেন কী ছিল।
দুধ খাওয়ার কথায় আমি বললাম, কেন?
সে বলল, বাবু, মায়ের বাড়া কে আছেন সংসারে। তাঁর হাতের দুধ খেলে বাবু সব লড়াইয়ে জয় হয়। এটা জানবেন।
জাদুঘরের টানটা ভুলতে পারছিলাম না। কিন্তু চলেই বা যাই কেমন করে? আমার মন তো মানে না। কারণ লোকটি দু চোখ মেলে যে তাকিয়ে আছে আমার দিকে। বললাম, এই ওষুধের জন্য আপনাকে কী দিতে হবে?
সে মস্ত বড় জিভ বার করে হাসল। বলল, আরে বাবা! কী বলেন বাবু। অমন পাপ কখনও করতে আছে? ওটা আমাদের সাপুড়ে ধর্মে বারণ। ও বিষহরির দান। ও কি কিছু দিয়ে পাওয়া যায় বাবু? আপনাকে আমি দিলাম। আপনাকে আমার বড় ভাল লেগেছে বাবু।
কেন? মুর্শিদাবাদের এ ধ্বংসাবশেষ দেখতে আসা অনেক মানুষের মধ্যে, আমাকেই কেন ভাল লাগল? কিন্তু সেকথা জিজ্ঞেস করতে পারলাম না।
লোকটি নিজেই তাড়াতাড়ি বলল, যান বাবু, জাদুঘর দেখে আসেন। সিরাজের তলোয়ারখানা দেখবেন বাবু। আলিবর্দির চারনলা পিস্তল দেখতে চাইবেন কিন্তু।
তা তো দেখবই। কিন্তু লোকটি শুধু দান করেই চলে যাবে। বললাম, আপনি কালী গোখরো দেখালেন না তো?
অমায়িক হেসে বলল, জাদুঘর দেখে আসেন বাবু, কালী-গোখরো আপনাকে না দেখিয়ে বাড়ি যাব না। আমি থাকব আপনার জন্য।
মনটা আমার খারাপ হয়ে গেল। হয়তো লোকটি এখনও কিছুই খায়নি। তার মুখটি কেমন করুণ দেখাচ্ছিল। আমার দিকে তাকিয়ে হাসা তার চোখের মধ্যে আমি যেন একটি লুকোনো কান্না দেখতে পেলাম। কেন, কে জানে। আমাকে যেন সে কেমন একটি বেদনাদায়ক সম্মোহনে বেঁধে ফেললে।
বললাম, না না, আপনি কতক্ষণ অপেক্ষা করবেন। আপনি
সে বলল, বাবু, বাড়ি আমার কাছেই। যখন খুশি যেতে পারব। আপনি ঘুরে আসেন। একটু এদিক ওদিক যেতে পারি। এখানকার কাউকে জিজ্ঞেস করবেন, দুলাল আলি কোথা গেল, বলে দেবে।
দুলাল আলি?
–হ্যাঁ বাবু। আমার নাম।
যেন মিলিত হিন্দু মুসলমানের নাম বলে আমার মনে হল। বললাম, এমন নাম তো কখনও শুনিনি।
দুলাল আলি হাসল। বলল, আমার বড় ভায়ের নাম কালআলি। আমরা দু’ভাই। বাবার নাম কেষ্টআলি। তবে জাদুঘর থেকে বেরিয়ে যদি কাউকে আমার কথা জিজ্ঞেস করেন, সে যদি বলে, কোন দুলাল আলি যে গান গায়?’ তবে বলবেন, হ্যাঁ।
দুলালের ভাসা ভাসা চোখ দুটিতে লজ্জা চাপতে দেখলাম। জিজ্ঞেস করলাম, গান জানেন বুঝি আপনি?
দুলাল বলল, বলতে লজ্জা করে বাবু। কিছু মনে যেন করবেন না। আপনাকে আমার বড় ভাল লেগেছে। আপনাকে যদি সময় থাকে, তবে আপনাকে একখানি গান শোনাব বাবু। শুনবেন তো?
আমি বললাম, নিশ্চয়; আপনি বসুন তা হলে, আমি ঘুরে আসছি।
হাঁ বাবু যান, ঘুরে দেখে আসেন। আর মোহনলালের তলোয়ারখানিও দেখে আসবেন বাবু। বললে দেখাবে, না বললে হবে না। মোহনলালের তলোয়ার না দেখলে, জীবন বেরথা বাবু।
দুলাল আলি সত্যি জাদু করল। তাকে পিছনে রেখে দিয়ে জাদুঘরের টান কমে গেল আমার। যদিও তার কথা অনুযায়ী সব জিনিসই দেখলাম। কিন্তু আলিবর্দি, সিরাজ, মোহনলাল, মিরজাফর, ক্লাইভ আজ থাক। প্রায় দেড়ঘণ্টা পরে, প্রাসাদ ঘুরে যখন বাইরে এলাম, ভাবলাম, দুলাল আলি এতক্ষণ নিশ্চয় চলে গিয়েছে।
কিন্তু সে একটি বেঞ্চিতে শুয়ে ছিল। যেন আমার পায়ের শব্দ চিনে ফেলছিল। উঠে বসে, সেই মনোহরণ হাসিটি হাসলে। বললে, দেখলেন বাবু?
–হ্যাঁ।
এবার কোথায় যাবেন?
আপনার গান শুনব, আপনার কালীগোখরো দেখব।
দুলাল আলি হেসে বলল, চলেন তা হলে ওই মাঠের মাঝখানটিতে গিয়ে বসি।
বন্ধুদের সঙ্গে দুলালকে নিয়ে গঙ্গার ধার ঘেঁষে মাঠে গিয়ে বসলাম।
দুলাল বলল, আগে গেয়ে নিই বাবু, কেমন? ইচ্ছে বাবু অনেক ছিল। রাত পোহালে পেটের চিন্তা, তাই ওস্তাদের ঘর করেও গানের লাইনে যেতে পারলাম না। যাই হোক, শোনেন।
ভৈরবী সুরে একটি প্রেমের গান গাইল সে।
আমি ছাড়িতে পারি না
এ বড় বেদনা।
সখি তোমারো যাতনা
রাখিতে পার না
হৃদয় বড় অকুলানো হে।
গানের শেষে না জিজ্ঞেস করে পারলাম না, বিয়ে করেছেন?
দুলাল সলজ্জ হেসে বলল, বাবু অন্যায় করেছি, মন মানেনি, তাই দু’সন হল ও আকামখানি করেছি।
–আকাম কেন?
–আকাম নয় বাবু? কাল রাতে তাঁকে কাঁদিয়ে বেরিয়েছি। এখনও তার চুলোয় কাঠ পড়েনি।
বলতে বলতেই সে হাঁড়ির নতুন গামছা খুলে, সরা তুলে নিল। মুহূর্তে যেন একটি কালো কুচকুচে আগুনের শিখা ফুঁসে উঠল। কালী গোখরোই বটে। আমরা সবাই প্রায় লাফ দিয়ে সরে গেলাম।
দুলাল চিৎকার করে বলল, আইরে মা মনসা, অমন করিস কেন লো?
বলে সরা দিয়ে সাপের মাথাটি নামিয়ে দিল। সাপটি মাথা নামিয়ে নিল হাঁড়ির মধ্যে। তারপরে আমার দিকে ফিরে, প্রায় মধুর স্বরে ডাকল, আসেন বাবু, আপনি আসেন।
আমার সারা গায়ে যেন কালো কুচকুচে সাপটার স্পর্শ লাগছিল। আমি বললাম, থাক না, এখানেই তো বেশ আছি।
দুলালের দু চোখে সম্মোহন। তার সেই ভাসাভাসা চোখ দুটিতে জাদু ফুটিয়ে বলল, কোনও ভয় নাই আমার বাবুর। আমি আছি না? আসেন।
গেলাম পায়ে পায়ে। সে তার পাশটি দেখিয়ে বলল, বসেন আমার কাছে। আমি তার গা ঘেঁষে। বসলাম। দুলাল প্রায় আমার কানে কানে বলল, বাবু, আপনাকে আমার বড় ভাল লেগেছে। আমি আপনাকে আর একটি দ্রব্য দেব। আপনি নেবেন তো?
-কী দ্রব্য?
–নেবেন তো?
নেব।
তখন দুলাল তার পকেট থেকে ছোট একটি থলি বার করে, তার ভিতর থেকে যেন কী একটি জিনিস খুঁটে বার করল। বলল, হাত পাতেন বাবু।
হাত পাতলাম। সে আমার হাতে কী একটি জিনিস দিয়ে বলল, একবার দেখে মুঠ করেন।
দেখলাম। বুঝলাম না কিছুই। অতি ক্ষুদ্র একটি জিনিস। জিজ্ঞেস করলাম, কী এটা?
দুলাল বলল, দেখতে কেমন জিনিসটি দেখেছেন বাবু? শিবলিঙ্গের মতন নয়?
দেখলাম, সত্যি তাই। প্রায় হুবহু একটি খুব ছোট, শিবলিঙ্গেরই মতো জিনিসটি। কিন্তু পাথর নয়, কোনও ধাতু নয়, মাটি নয়। এটা কী?
দুলাল বলল, বাবু এটি শিবফল। এর নাম শিবফল। অর্জুনের ফুলের ভিতরে ইনি থাকেন। এ পাওয়া কঠিন। সব সাপুড়ের কাছে যাবেন না। মনসার অব্যর্থ ওষুধ, এর ওপরে আর কিছু নাই জানবেন। কিন্তু এর একটা নিয়ম আছে বাবু, সেটা দয়া করে, কষ্ট করে মানবেন। মানবেন তো বাবু?
কী সেটা?
–মা মনসার একটু পুজো দেবেন বাবু। মনে যা-ই থাক, এক বারটি ডেকে একটু পুজো দেবেন। বলবেন, তুমি আমায় দিয়েছ, আমি তোমাকে দিলাম। তোমার আমার এই রফা।
বলেই সে হাঁড়িতে একটা খোঁচা দিল। আবার সেই কালো আগুনের শিখা ফুঁসে লকলকিয়ে উঠল আমার বুক পার হয়ে।
আমি সরে যাচ্ছিলাম। দুলাল বলল, যাবেন না বাবু, একটুখানি পেত্যয় করেন। এই নাগিনীর মাথায় আপনি শিবফলের হাত রাখেন।
আমার বুকের রক্ত তখন হিম। গলা শুকিয়ে কাঠ। বললাম, পারব না ভাই।
–পারবেন বাবু। আপনি আমার বাবু, আমি আছি না? আপনাকে যে জিনিস দিয়েছি, আপনার কোনও ভয় নাই। বিষ দাঁত ওর ভাঙা হয় নাই বাবু, ওর জিভে বিষ আছে। তবু বলি, আপনি হাতখানি রাখেন ওঁয়ার মাথায়। একবার দেখেন।
আমি দুলালের চোখের দিকে তাকালাম। সেই সম্মোহনের হাসি। আমি হাত এগিয়ে নিয়ে গেলাম সেই উদ্যত, সদ্যধরা কালী গোখরোর মাথায়। স্পর্শ করলাম। আর মনে হল আমার শিরদাঁড়ায় যেন কিলবিলিয়ে কিছু নামছে।
দুলাল বলল, দেখেন বাবু।
দেখলাম সাপটি ফণা গুটিয়ে হাঁড়িতে নামছে। দুলাল আমার হাতটি ধরে, হাঁড়ির মধ্যে ঢুকিয়ে, চেপে ধরল একেবারে সাপটির মাথায়। প্রায় যেন চুপিচুপি বলল, কোনও ভয় নাই। কোনও ভয় নাই। আপনি বলেন, বলেন, আমার হাতে কী আছে, তুমি দেখ।’ বলেন বাবু।
আমি বললাম।
দুলাল আবার বলল, বলেন, মা, আমি তোর পুজো দেব।’
তখন আমার হাতের তলায় কালী গোখরো কিলবিল করছে। আমি বললাম।
দুলাল বলল,বাবু, কোনও ভয় নাই। একটা নিয়ম হল পুজোর কথাটি বলতে হয়। কত পুজো দেব, সেটাও মাকে বলে দেন। যা আপনার মন চায়। এক পয়সা, দু পয়সা, যা মন চায়।
কেন জানি না; তখন আমার মনটা কেন যেন নিঃশঙ্ক হয়ে গেছে অনেকখানি। বললাম টাকা দেড়েক দেব।
দুলালের ভাসা ভাসা চোখ দুটি হাসিতে ভরে উঠল। বলল, জানি আমি, বাবুর আমার দিল অনেক বড়।
আমি হাত তুলে নিলাম। আমর বন্ধুরা উৎকণ্ঠিতভাবেই হাসছিল। আমি দুলালের চোখের দিকে তাকালাম। আমি দেখলাম আমার সামনে এক অসামান্য শিল্পী। এক আশ্চর্য কথার জাদুকর। কলেজ স্ট্রিটের প্রকাশকের ঘরে বসে ওই কথাশিল্পী কোনওদিন তার বইয়ের সংস্করণের হিসেব করবে না। কিন্তু চিরদিন মনোহরণ করবে। এমন অধ্যবসায় আমরা কতটুকু দেখেছি। বেইমানের কামান দিয়ে দুলাল শুরু করেছিল, এখন দেখলাম, দুলালের চোখের ওপরে এক অসহায় আর্ত ক্ষুধার্ত শিল্পীকে।
বললাম, পুজো আর কে দেবে? টাকাটা আপনি নিন, আপনি পুজো দেবেন। দুলালের দুটি ভাসা-চোখে অপার আলো। বলল, আপনি বললে তো আমি না করতে পারব না বাবু।
টাকা দেড়টি তার হাতে দিয়ে তাড়াতাড়ি বিদায় হলাম। আমি জানি বুদ্ধির দরবারে আমি একটু ইমোশনাল। দুলালের হাসিটি তখন প্রায় কান্নায় রূপান্তরিত হচ্ছে এবার যে তার ঘরের চুলোয় আগুন জ্বলবে, সেই জন্যে।
আমার বন্ধুরা আমাকে অনুসরণ করল। একটু দূরেই লুঙ্গি পরে খালি গায়ে একটি লোক দাঁড়িয়েছিল। দেখলাম তার মুখে বাঁকা হাসি, চোখে বিদ্রূপ। সে বলল, দুলালের মনসার পুজো দিলেন বাবু?
-হ্যাঁ।
–আর বললে বুঝি, সদ্য ধরে নিয়ে আসা বিষদাঁতওয়ালা কালী গোখরো?
–হ্যাঁ।
–শালা, সেই বুড়ি সাপটা দেখিয়ে চিরদিন এক খেলাই দেখিয়ে গেল। জমি নেই, জিরেত নেই, এখন ওই হয়েছে পেশা!
আমরা লোকটার কাছ থেকে সরে গেলাম। জমি নেই, জিরেত নেই, তাই দুলাল এখন কথার জাদুকর। দুলালকে আমি শিল্পী বলেই জানি। আর এই ভূমিহীন কৃষক দুলালকে দিয়ে আমি আজ নতুন করে উপরাষ্ট্রপতির বাণীর সারমর্মটুকু বুঝলাম, আমাদের দেশের সংকট বাইরে নয়, ভিতরেই।
হ্যাঁ ভিতরেই, এমন কী আমাদের এই বাংলার ভিতরেও; এই দুলালের মতো মানুষেরা যখন আছে।
জীবিকা
ঘটনাটা বাস্তব। তবু গল্প করেই বলা যাক।
.
দৃশ্যটি সম্পূর্ণ অবিশ্বাস্য বলে মনে হয়। কিন্তু অবিশ্বাস্য নয়। মেয়েটি অন্ধকার মাঠের উপর দিয়ে চলেছে, এবং বুকের উপর আঁচল ঢাকা আড়ালে, ডান হাতে যেটি মুঠি পাকিয়ে ধরে আছে, সেটি একটি জীবন্ত সাপের মাথা। মাথা নয়, গলার কাছে ধরে আছে। অন্ধকারেও, সাপের কালো চকচকে রং দেখে বোঝা যায়, ভয়ংকর কালী গোখরো। চোখ দুটো যেন জ্বলছে। স্ফীত নাসারন্ধ্রের নীচেই, তার চেরা জিব চিকুর হানার মতো লকলক করে।
মেয়েটির হাতে একটা প্যাঁচ দিয়ে, বাকি অংশটা ডানার নীচে দিয়ে, পিঠে বেয়ে কোমর জড়িয়ে আছে। যেমন করে আলগা কষি চেপে ধরে রাখা হয়, মেয়েটি সেই ভাবেই নাভির কাছে বাঁ হাত দিয়ে সাপের ল্যাজের অংশ ধরে আছে। মাঝে মাঝে গায়ের কাপড় খুলে পড়ায়, বাঁ হাত দিয়ে মেয়েটি কোমরসুদ্ধ গা ঢেকে নিচ্ছে। যেন সে সাপটাকে লুকিয়ে নিয়ে যাচ্ছে, যাতে কেউ দেখতে না পায়। এমনকী, সাপটা থেকে থেকে ফোঁস ফোঁস করে উঠলে, সে হাতের ঝাপটা দিচ্ছে আর ধমকের সুরে শব্দ করছে, আহ, চুপ।
মেয়েটির গায়ে জামা নেই। একটা সস্তা দামের ডুরে শাড়ি ছাড়া গোটা গায়েই কিছু নেই। বয়স সম্ভবত বাইশ-চব্বিশের বেশি নয়। আপাতদৃষ্টিতে, দুদিন আগে বাঁধা রুক্ষু খোঁপায় ময়লা কাপড়ে শুকনো মুখে যতটা দুর্ভাগ্য ফুটে উঠেছে, ওর শক্ত উদ্ধত শরীর যেন ঠিক সেই দুর্ভাগ্যকে মেনে নিতে পারেনি। তেলে জলে চিকন চাকন না হলেও, ওর ধুলা রুক্ষু শরীরে একটা দীপ্তি আছে। সধবার চিহ্ন আছে ওর সিথেয়। বাসি সিঁদুরের দাগ তেমন উজ্জ্বল নয়। কপালের ফোঁটা প্রায় মুছেই গিয়েছে। আভাস লক্ষিত হয় মাত্র। হাতে লোহা আর একগাছা কাচের চুড়ি। অলংকারের মধ্যে, আর আছে একমাত্র কাঁচ বসানো একটি পিতলের নাকছাবি। চোখা নয়, বোঁচা হলেও নাকছাবিটা যেন ওর নাকে হিরার চেয়ে দামি হয়ে উঠেছে। কারণ ওর বোঁচা বোঁচা নাকখানিকে ওতেই যেন শাণিত করেছে। ডাগর ভাসা ভাসা চোখ, কালো মেয়ে। বাংলা দেশের গাঁয়ে ঘরে দুর্দশাগ্রস্ত আর দশটা মেয়েকে যেমন পথে ঘাটে দেখা যায়।
চৈত্র মাস। মাঠের হাওয়ায় একটা শন শন শব্দ বাজে। বর্ধমানের এই দুর গ্রাম সীমার মাঠে, চৈত্রের হাওয়ায় বেশ গা জুড়োনো আমেজ। এমনকী, একটু বা শীত শীতও লাগে। ধান কাটার পরে, এখন অনেক মাঠই এরকম শূন্য। বৃষ্টির তৃষ্ণায়, দিনে দিনে মাঠ শত মুখ খুলছে। চারদিকে ফাটাফুটি বাড়ছে। আকাশ পরিষ্কার। তারাগুলোকে দেখে মনে হয়, নড়ে চড়ে বেড়াচ্ছে। অন্ধকার, তাই, দিনের বেলা হলে দেখা যেত মাটি ধুলা ভারী, মেয়েটির পায়ে পায়ে উড়ছে।
মেয়েটি যে মাঠ ভেঙে আসছে, তার পিছনে একটা গ্রাম অন্ধকারের মধ্যে ক্রমে হারিয়ে যাচ্ছে। সামনে আর একটা গ্রাম ক্ৰমে স্পষ্ট হচ্ছে। সামনের গ্রামে, কোথায় যেন একটা আলো দেখা যায়। একটা কুকুর দূর থেকে অনবরত ডাকছে। কিন্তু অন্য কোনও কুকুর সাড়া দিচ্ছে না।
মেয়েটির দৃষ্টি ইতিউতি, ত্রাসে চমকানো। যেন ও কিছু চুরি করে নিয়ে চলেছে। দূরের এদিকে ওদিকে বারে বারে চায়, যেন কেউ দেখতে না পায়। কালী গোখবোর মাথাটা প্রায় ওর বুকের কাছে, আঁচলের মধ্যে। চেরা জিভ প্রায়ই ওর কোমল উদ্ধত বুকে চেটে দিচ্ছে। তাতে মেয়েটির কোনও বিকার নেই। কিন্তু সাপটা যখনই, মেয়েটির হাতের মুঠির মধ্যে ফুলে ফুলে ঠেলে উঠতে চাইছে বা ফোঁস ফোঁস করে উঠছে, মেয়েটি তখনই জোরে টিপে ঝাঁকুনি দেয়, আর রুখে বলে, দেখবি, দেব দু ঘা।
সাপটা, ভীষণ কালী গোখরোটা এ সব কথা বোঝে কিনা কে জানে, তবে ধমক বা ঝাঁকুনি খেলেই শান্ত হয়ে যায়।
এবার মাঠের শেষ, সামনে একটা খালের মতো। জল নেই, শুকনো খাল বলা যায়। অনেকটা শুকনো নয়ানজুলির মতো। এপারে ওপারে কোমর সমান বাবলার জঙ্গল। মেয়েটি এখানে একবার থমকে দাঁড়ায়। ওপারের গ্রামটার দিকে তাকায়।
দূর থেকে যে আলোটা দেখা যাচ্ছিল, সেটা এখন আরও স্পষ্ট দেখা যায়। এই মাঠের দিকে মুখ করা একটা ঘরের নিচু দাওয়ায় আলোটা রয়েছে। আলোর কাছে, অস্পষ্ট হলেও একজন মানুষ দেখা যায়। একটু বোঝা যায় না। কথা বললেও এতদূর থেকে শোনবার উপায় নেই। বাড়িটার সামনে পুকুর, পুকুরের পরে পোড়ো জমি। গুটিকয় গাছ। তারপরে একটা ছোট মাঠ এই খাল ধারে এসে ঠেকেছে।
মেয়েটির ডাইনে পুকুর এবং আলো। ও বাঁয়ে তাকাল। সামনে গ্রামের প্রান্তে বাঁশঝাড় এবং একটা মন্দিরের চূড়া দেখা যায়। মেয়েটির চোখে চকিত চিন্তা দেখা গেল। তার পরেই যেন একটা সিদ্ধান্ত নিয়ে বাবলাবন দিয়ে কাঁটা বাঁচিয়ে নেমে গেল। শুকনো খাল পার হয়ে, মাথা নিচু করে, হনহনিয়ে বাঁশঝাড়ের দিকে এগিয়ে গেল। বাঁশঝাড়ের কাছে, মন্দিরের আড়ালে ও একটু দাঁড়াল। বাঁশঝাড়ের ভিতর দিয়ে একটা কুপির শিখা দেখতে পেল।
কুপিটা জ্বলছে, মাটির দেয়ালের গায়ে একটা জানালায়। এমনকী সেখান থেকে রান্নার ছ্যাঁক ছ্যাঁক শব্দও পাওয়া যায়। ওটা কোনও বাড়ির রান্নাঘর। অন্য কোথাও, কাছেই কে যেন খুঞ্জনি বাজিয়ে অনেকটা ঘুম ঘোরে ঢুলে ঢুলে, অস্পষ্ট স্বরে গান করছে। গানের কথা বোঝা যায় না।
মেয়েটি ঠোঁটে ঠোঁট টিপল। বুকের কাছে ধরা কালী গোখরাকে দুবার ঝাঁকুনি দিল। চোখ ঘুরিয়ে কী যেন ভাবল। তারপর মন্দিরের আড়াল থেকে বেরিয়ে, বাঁশঝাড়ের বাঁ দিক ঘুরে একটা ছোট পুকুরের ধারে এল। পুকুরটাকে ঘিরে গুটিকয় বাড়ি। বোঝা যায়, পুকুরটি কয়েকটি বাড়িরই খিড়কির দিকে পড়েছে। সব বাড়িগুলোতেই, কান পাতলে মেয়ে পুরুষ শিশুর গলা শোনা যায়। মাটির পাঁচিল দিয়ে ঘেরা সব বাড়ির খিড়কি দরজাই বন্ধ। বর্ধমানে খিড়কিকে নাচ দুয়ার বলে।
মেয়েটি তাড়াতাড়ি হেঁটে, পাঁচিলের ধারে গিয়ে দাঁড়ায়। জঙ্গল সর্বত্রই। বাবলা বা আসশ্যাওড়া। লুকোবার অসুবিধা নেই। মেয়েটি পাঁচিলের ধার দিয়ে যেতে যেতে, তৃতীয় বাড়িটির সামনে দাঁড়াল। যেখানে দাঁড়াল সেখানে পাঁচিল নিচু, ভিতরের উঠোন দেখা যায়। উঠোনেরই এক পাশে মরাইয়ের পাশেই উঁচু দাওয়ায় একজন মধ্যবয়েসি পুরুষ বসে আছেন। সামনে হ্যারিকেন জ্বলছে। একটি ছোট ছেলে বই সামনে নিয়ে পড়ছে।
মেয়েটি কালী গোখবোর মাথাটি মুখের কাছে তুলে নিয়ে এল। চুপিচুপি বলল, এখানে দিয়ে যাচ্ছি, কেমন?
সাপটা চেরা জিভ দিয়ে মেয়েটির মুখে বুলিয়ে দিল। মেয়েটি বলল, নককি সোনা আমার।
বলে কোমরের পাঁচ খুলে, ল্যাজ ধরে সাপটাকে ঝুলিয়ে দিল। তারপর দড়ির মতো ধরে পাঁচিল টপকে ফেলে দিল। দিয়ে এক মুহূর্ত দাঁড়াল।
ছেলেটি পড়ছে। মাঝবয়সি লোকটি ঝিমোচ্ছে। রান্নাঘরে বউ ঝিদের গলা শোনা যাচ্ছে। মেয়েটি পিছন ফিরে যে পথে যেভাবে এসেছিল, সেই পথে সেইভাবেই ফিরে গেল।
ঘণ্টাখানেক পরের ঘটনা। শশীকান্ত বাঁড়ুজ্জে আঁতকে ওঠেন। সবেমাত্র খেয়েদেয়ে একটু দাওয়ায় বসেছেন। ছেলেটি পড়াশুনো করে খেয়ে শুতে গিয়েছে। ওঁর সামনে হ্যারিকেনের আলোয় তিনি দেখতে পেলেন, তাঁর হাত তিনেক দূর দিয়ে, কালান্তক যমের মতো একটি সুদীর্ঘ কালো সাপ ঘরের দিকে যাচ্ছে। তিনি লাফ দিয়ে উঠোনে পড়েই চিৎকার দিলেন, ওরে খেলে রে। খেলে রে। এ যে মস্ত কালী গোখরো।
সঙ্গে সঙ্গে একটা হইচই। ঘরের ভিতর থেকে ছেলে দৌড়ে বেরিয়ে এল। বাড়ির লোক সব উঠোনে জড়ো হয়ে চিৎকার আরম্ভ করল। আশেপাশের বাড়ির লোকেরাও ছুটে এল। সকলের হাতেই লাঠিসোঁটা বর্শা শাবল। যে যা পেয়েছে নিয়ে এসেছে।
সাপটা গোলমাল ও ছুটোছুটি দেখে, ফোঁস করে গর্জন করে ফণা তুলল। পঞ্চা বাউরি লাঠি তুলতেই, শশী বাঁড়ুজ্জে তার হাত চেপে ধরলেন। আরও সবাই বারণ করল, যেন হঠাৎ আঘাত করা না হয়। কারণ ঠিকমতো আঘাত না লাগলে, এ নাগ কার উপরে ঝাঁপিয়ে পড়বে বলা যায় না।
বাড়ির মেয়েরা তো প্রায় কান্নাকাটিই শুরু করল। কী হবে এখন, কে জানে। সাপটা খানিকক্ষণ ফণা ধরে স্থির হয়ে রইল। লক্ষ তার হ্যারিকেনের দিকে। মারা হবে কি হবে না, এই তর্কে সবাই যখন ব্যস্ত, সহসা সাপটা ফণা গুটিয়ে, কিলবিল করে একেবারে চৌকাঠ ডিঙিয়ে ঘরে গিয়ে ঢুকল।
সবাই আবার চিৎকার করে উঠল। কিন্তু ঘরে যাবার সাহস কারুর হল না। তখন দুঃসাহসী পঞ্চা বাউরি লাফ দিয়ে দাওয়ায় উঠে ঘরের শিকল তুলে দিল। ঘরে কেউ ছিল না, অতএব কিছুটা নিশ্চিন্ত। কারণ ঘর থেকে সাপের বেরুবার আর কোনও রাস্তা নেই। দাওয়ার দিকে একটিমাত্র জানালা সেটাও বন্ধই ছিল। এখন ভাবনা হল, এ সাপের গতি কী করা যায়।
প্রথমে এটা বাস্তুসাপ কি না, এ সিদ্ধান্তে আসা গেল না। এবং ঘরে ঢুকে যাওয়ায় কেউই আর সাপ মারার সাহস পেল না। তখন পাশের গাঁয়ে হিদে মালকে খবর দেওয়া ছাড়া উপায় রইল না। এ তল্লাটে হিদে মালই একমাত্র সাপুড়ে আছে। যে কোনও ভয়ংকর সাপ নাকি সে ধরতে পারে। কিন্তু এতবড় একটা কালী গোখরো চোখের সামনে দেখে, উত্তরের মাঠ ডিঙিয়ে, এই রাতের বেলায় কেউ হিদে মালকে ডাকতে যেতে চাইল না। সামান্য একটা ছায়া নড়ে উঠলেও, সবাই চমকে চমকে উঠছে। গায়ে কাঁটা দিয়ে উঠছে।
বাড়িতে আরও দুটি ঘর রয়েছে। সেই সব ঘরেও কেউ সাহস করে ঢুকতে চায় না। যতগুলো বাতি ছিল, সব জ্বালিয়ে শশীকান্ত বাঁড়ুজ্যের গোটা পরিবার প্রায় উঠোনে বসেই রাত কাটাবার মনস্থ করল।
ছোট ছেলেমেয়েদের ঘোষালদের পাকা বাড়িতে পাঠিয়ে দেওয়া হল। একা একটি সাপেই গোটা বাড়িটাকে যেন শ্মশানের থেকে ভয়ংকর করে তুলল।
পরের দিন ভোরবেলা, কাক ডাকতে না ডাকতে পঞ্চা বাউরি, কার্তিক রাখালকে নিয়ে মাঠ পেরিয়ে চলে গেল হিদে মালকে ডাকতে। চৈত্রমাসের সকাল, দেখতে দেখতে রোদ উঠে যায়। রোদ ওঠার পর হিদে মাল এল। মাল বলতে অনেক সময় এ অঞ্চলে সাপুড়েই বোঝায়। তবে সাপে কাটলে এরা ওঝা ধন্বন্তরীর কাজও করে। হিদে, অর্থাৎ হৃদয় মালর এ অঞ্চলে বেশ সুনাম আছে। হিদে মাল এসে উঠোনে দাঁড়াল। বৃত্তান্ত সব শুনল। কালো কুচকুচে হিদে মালর বয়স বছর তিরিশের কাছাকাছি। এক মাথা রুক্ষু চুল। মোটা ঠোঁটগুলো ফাটা ফাটা। খালি গা। পরনে একটা ময়লা ছোট কাপড়। গোটা গায়ে খড়ি উঠেছে। যেন পেটে দানা নেই, রাতে ঘুম নেই। হাতে একটি দু হাত পরিমাণ সরু গাছের ডাল। ডালটির সামনের দিকে মুখ বিভক্ত। অনেকটা গুলতি কাঠের মতো।
সব শুনে, সবাইকে দূরে সরিয়ে দিল। বাঁড়ুজ্যে মশাইকে ডেকে বলল, একটা ধোয়া পাত্রে পোটাক কাঁচা দুধ দিতে বলেন।
সকাল বেলা কাঁচা দুধের অভাব নেই। দুধ এল। হিদে মাল দুধ সামনে নিয়ে কী সব বিড়বড় করল। তারপরে দুধের ঘটি আলগা করে ধরে, ঢক ঢক করে সব দুধটুকু খেয়ে নিল। নিয়ে দাওয়ায় উঠে দরজার সামনে দাঁড়িয়ে সে চিৎকার করে বলল, দ্যাখ মা, তোর কাজ তুই করবি, আমার কাজ আমি। ছেলেপিলে নিয়ে ঘর করা, এখানে তোমার থাকা চলবে না। পেটে আমার মায়ের দুধ।
বলেই সে ঝনাৎ করে শিকল খুলে ফেলল। উঠোনে আতঙ্কগ্রস্তদের ভিড়। শিকল খুলে ফেলতেই কেউ কেউ পিছিয়ে গেল। আর তখনই সবাই শুনতে পেল, ঘরের মধ্যে হিল হিল শব্দ হচ্ছে।
হিদে মাল আগে গাছের ডালটি ঘরের মধ্যে ঢুকিয়ে দিল, নিচু হয়ে বসল। বসে, হামা দিয়ে সে ঘরের মধ্যে ঢুকে গেল, ফোঁস ফোঁস করলে হবে কী, তোমার জায়গা অন্যত্তর মা।
বলে সে চিৎকার করে জানালে। ওই গো বাবু। এ যে পেকাণ্ড একটা কালী গোখরো, এ যে গোটা গাঁ সুদ্ধ খেয়ে ফেলতে পারে।
উঠোনের সব থর থর করে কাঁপছে। হিদে মালের গলা আবার শোনা গেল, তাড়াতাড়ি একটা নয়া হাঁড়ি সরা আনতে বলেন বাবু, আর একখানা নয়া গামছা।
তৎক্ষণাৎ হুকুম হয়ে গেল। কয়েকজন ছুটল হাঁড়ি সরা গামছা সংগ্রহে।
এ বিবরণ বাড়িয়ে লাভ নেই। সবাই সভয়ে দেখল, প্রায় ঘণ্টাদেড়েকের চেষ্টায় হিদে মাল কালী গোখরোকে প্রথমে ঘরের বাইরে ধাওয়া করে নিয়ে এল। নিয়ে আসতেই সবাই যখন সেই গোখরো দেখে দৌড়াদৌড়ি শুরু করল, হিদে মাল তখনই তার ল্যেজ চেপে একেবারে উঁচু করে ধরল। কিন্তু সাপের ফোঁসানি যায় না, সে কোমর বেঁকিয়ে উঠতে চায়। হিদে মালর সর্বাঙ্গে দরদর ঘাম তার চোখ দুটিও সাপের মতো দপদপ করে জ্বলছে। বলেন দ্যাখেন বাবু কত বড় সাপ। এর নিশ্বাসে বিষ।
শশী বাঁড়ুজ্যে হাঁকলেন, আর দেখবার দরকার নেই, তুমি তাড়াতাড়ি ওটা হাঁড়িতে পুরে ফ্যালো।
হিদে সেই কালো নাগের সঙ্গে অনেক কথা বলে, ছড়া কেটে হাঁড়িতে পুরে সরা ঢাকা সুদ্ধ নতুন গামছা দিয়ে গোটা হাঁড়ি বেড়ে মুখ বেঁধে দিল।
তারপরে এল হিদে মালর জলখাবার। বাঁড়ুজ্যে মশাই দুপুরে খেয়ে যেতে বললেন। হিদে জানাল, খেয়ে আর যাব না বাবু মা মা ঠাকুরুনেরা যা ভাল মন্দ রান্না করবেন, সব পাতায় বেঁধে বাড়ি নিয়ে যাব। ঘরে আরও দুটো পেরাণী আছে তো।
অর্থাৎ ভাল মন্দ রান্নার পরিমাণ একটু বাড়িয়েই দিতে হবে। ঘরে আরও দুটি প্রাণীর উল্লেখ সেইজন্যেই। তা ছাড়াও, হিদে মাল বলতে ভুলল না, ঠাকুরমশাই, এ যা সাপ গো দেবতা, একটু ছুঁলে আর চোখ তাকাতে হত না আমার। দশটা টাকা দেবেন, আর একখানা ধুতি।
বাড়ুজ্যে মশাইয়ের কাছে সেটা একটু বেশি মনে হওয়াতে, তিনি নগদ পাঁচ টাকা আর ধুতিতে রাজি হয়ে গেলে। তবে ধুতিটা দিতে দু-একদিন দেরি হবে। এ ছাড়া নয়া গামছাটা তো মাল ভায়া পাবেই।
.
এর পরের ঘটনা সংক্ষিপ্তই। সাপের হাঁড়ি নিয়ে, উত্তরের মাঠ পেরিয়ে প্রায় পড়ন্ত বেলায় হিদে মাল ঘরে এসে পৌঁছল। গ্রামের প্রান্তে, ডোমপাড়ার কাছেই তার ঘর। সেখানে তার বউ স্বামীর জন্যে অপেক্ষা করছিল। কোলে বছর তিনেকের বাচ্চা। স্বামীকে দেখেই বলল, এসেছ? ছেলেটা খিদেয় একেবারে নেতিয়ে পড়েছে।
হিদে বউকে বলল, তোর হাল তো তার চে ভাল নয় দেখছি। নে, হাঁড়িটা ধর!
বলে সে সাপের হাঁড়িটা নিজেই নিয়ে ঘরে ঢোকে।
বউ সাপের হাঁড়ি রেখে, নতুন গামছাটা একবার দ্যাখে। ছেলেকে ঝাঁকিয়ে জাগায়, বলে, ওঠ সোনা দ্যাখ বাবা ভাত নিয়ে এসেছে।
বাপ আর ভাত শুনেই ছেলেটা মাথা ঝাঁকিয়ে তাকায়। তাকে বসিয়ে দিয়ে, বউ খাবারের হাঁড়ি খোলে। তা মন্দ না। প্রায় হাঁড়ি ভরতি ভাত আছে। মাটির ভাঁড়ে ডাল, অম্বল, নিরিমিষ কুমড়োর তরকারি। দু টুকরো চারা মাছের ঝাল। হাঁড়িটাকে জড়িয়ে যে কলাপাতা ছিল, তাই সাব্যস্ত করে পেতে, বউ ভাত বেড়ে দিল স্বামীকে আর ছেলেকে। ইতিমধ্যে হিদে বউয়ের তুলে রাখা জলে হাত মুখ ধুয়ে আসে।
হিদে মালের ঘরও সেইরকম। চালের খড় ঝুর ঝুর করছে। আকাশ দেখা যায়। দেয়ালের ফাটল, মাটি পড়েনি কতদিন। বাতাস দিলে ধুলা আসে ঘরে।
তা আসুক। হিদে মাল খায়। বউ গিয়ে নতুন গামছা বাঁধা হাঁড়িটা খোলে। সরা তুলতেই সাপ ফণা তুলে দাঁড়ায়। বউ ফণার নীচেয় ধরে। সাপটাকে গালের কাছে নিয়ে আসে। এখনও তার গায়ে সেই ডুরে শাড়িটাই আছে। সাপটা যেন তার জিভ দিয়ে চেটে চেটে দেখে নেয়, এ সেই কাল রাত্রের মানুষটিই কি না। যে তাকে বাঁড়ুজ্যেদের বাড়িতে পাঁচিলের পাশে ছেড়ে দিয়ে এসেছিল।
বউ সাপটাকে বুকের কাছে নিয়ে এসে স্নেহ নিবিড় চোখে দ্যাখে। স্বামীর সামনে তার বুক খোলা। সাপ সেই বুকেও জিভ দিয়ে লেহন করে। নককি সোনা, আজ তোমাকে দুটো ইঁদুর ধরে দেব আমি, তুমি মেরে খেয়ো।
হিদে মাল ভাত চিবুতে চিবুতে এই দৃশ্য দেখে। বলে, বামুনকে ঠকিয়ে এলাম। তা কী করব। এক ফোঁটা জমি নাই। কাজ কাম পাই না। মা মনসায় পেট বাঁচায়।
তারপরে যেন হঠাৎ মনে পড়ে। কষি থেকে পাঁচ টাকার একটা নোট বের করে বউকে বলে, নে রাখ ঠাকুর দিয়েছেন।
বউ সাপটিকে সরা ঢাকা দিয়ে রেখে, স্বামীর কাছে এসে নোটটি নিয়ে আঁচলে বাঁধে। বলে, তা হতে পারে পাপ। রাত করে যখন ছুটে যাই, পাপের কথা মনে থাকে না। ছেলেটাকে বাঁচাতে তখন তো।
হিদে মাল বউয়ের দিকে তাকিয়ে বলে, নে, এখন আর চোখের জল ফেলিস না। দুটো খেয়ে নে।…

জোয়ার ভাটা
ক’টা লাও আসবে বাবু? চেঁচিয়ে জিজ্ঞেস করল কৈলাস?
দশটা।’ জবাব এল আড়তের চালাঘর থেকে।
সবুজ শাড়ি-পরা কামিনটি চেঁচিয়ে জিজ্ঞেস করল, কী কী?
আবার জবাব এল বিরক্তিভরে, বললাম তো, সাত নৌকো বালি আর তিন নৌকো টালি।
অমনি সবুজ আর লাল শাড়ি-পা দুটি কামিন একসঙ্গে গলায় গলা মিলিয়ে সরু গলায় গেয়ে উঠল,
ওই আসে গো ওই আসে লা’য়ে ভরা টালি
ঘরে আমার ছা ঘুমোয়
মিনসে পড়ে শুড়িখানায়। 
বেলা না যেতে আমি লাও করব খালি।
মেয়ে ছিল জনা পাঁচেক, পুরুষ ছিল পনেরো জন। পুরুষদের ভেতর থেকে কয়েকজন হাততালি দিয়ে উঠল বাহবা বাহবা বলে। মেয়েরা হেসে উঠল সব খিলখিল করে।
হঠাৎ প্রৌঢ় ভোলা দাঁড়িয়ে উঠে, এক হাত কোমরে আর এক হাত কানে দিয়ে জোর গলায় উঠল গেয়ে,
মিছে কথা কসনি লো বউ, মিছে কথা ক’সনি।
 কাল সঝেয় এ পোড়া চোখে শুড়িখানা দেখিনি ॥
দিনে খেটে, ছা’ লিয়ে তুই মোর পাশে রাত কাটালি! 
কুড়ে বউ ও কুড়ে বউ, তুই মিছে দোষে দুষলি ॥
মেয়ে পুরুষের মিলিত গলায় একটা হাসি ও হুল্লোড়ের ঢেউ বয়ে যায়। মুহূর্তে যেন জমকে ওঠে সকালবেলার গঙ্গার ধার।
সূর্য উঠেছে খানিকক্ষণ আগে। ভাটা-পড়া গঙ্গার লাল জলে লেগেছে বৈশাখী রোদের ধার। ছোট ছোট ঢেউয়ের মাথা চকচক করে রোদে। ভাটায় জল নেমে পলি পড়েছে ধারে ধারে। কাঁকড়ার বাচ্চা কুড়োচ্ছে খাবার জন্য কতকগুলো হা-ভাতে ছেলে।
ওপারে চটকল দেখা যায় একটা। এপারেও চটকল উত্তরে দক্ষিণে। মাঝখানে আড়ত অনেকখানি জায়গা জুড়ে রয়েছে। বালি ও টালির ভাঙা টুকরো ছড়ানো উঁচু পাড়। দু-তিনটে ছোট বড় ন্যাড়া ন্যাড়া গাছ। গাছের গা ও অবশিষ্ট পাতাগুলো ধুলোয় ভরা। জায়গাটা উঁচু-নিচু, তাই লরি দুটো খানিকটা দূরে পেছনের মাঠের উপর দাঁড়িয়ে আছে। লরি দুটো এসেছে মাল তুলে নিয়ে যেতে।
আর নৌকো থেকে মাল খালাস করার জন্য এসেছে এই মানুষগুলো। এরা দিনমজুর কিন্তু অনিশ্চিত এদের দিনের দিন মজুরি পাওয়া। কেননা, এ সব আড়তে কখনও একসঙ্গে দু-তিন দিনের কাজ থাকে না। মাল আনা আর দেওয়ার একটি কেন্দ্র মাত্র। তাই এরা ফেরে রোজ কাজের সন্ধানে, আড়তে, ইট পোড়ানো কলে, বাড়ি-ঘর তৈরি কন্ট্রাক্টরের ফার্মে, কাঠ সুরকির গোলায়। কাছে কখনও, কখনও দূরে। ওদের রোজ মজুরের নির্দিষ্ট মহল্লায় কোনও কোনও সময় আপনা থেকে ডাক আসে।
কিন্তু যেদিনটা ওরা কাজ পায় না, সেদিনটা ওদের অভিশপ্ত। এ ছন্নছাড়া আয়ের মতো জীবনও ছন্নছাড়া। কম হোক, বেশি হোক, কোনও বাঁধা আয় নেই অথচ বাঁধা আছে পেট। তবে এ জীবনে পেটটাকেও গোঁজামিল দিতে শিখেছে ওরা। ঘরও নেই, বারও নেই, জীবনের রঙ্গ অঙ্গ সবটাই এখানে। এখানটায় ফাঁক গেলে সব আঁধার। আঁধারের সব কুরূপ না ওত পেতে আছে ওদের চারধারে। তাই হাতে যেদিন কাজ থাকে, সেদিনে ওরা মূর্তিমান আনন্দ। বন্ধনহীন মন, তোলপাড় হৃদয়। যতক্ষণ শ্বাস, ততক্ষণ আশ নয়, যতক্ষণ কাজ, ততক্ষণ আশ।
হৈ হৈ হৈ, ঐ আসে গো ঐ।
কি কি কি? গোরা সায়েবের ঝি।
আগের গানের প্রসঙ্গ পালটে জোয়ান মদন গেয়ে উঠল চেঁচিয়ে কানে আঙুল দিয়ে,
গোরার বেটির মেজাজ চড়া, কাজের হদিস বড় কড়া
বউ লো বউ, কাজে হাত লাগা
সুরের শেষ টান দিয়ে সে একটু বিরক্তিভরে জিজ্ঞাসু চোখে তাকাল মেয়েদের দিকে। এর পরে মেয়েদের সুর ধরার কথা।
কিন্তু দেখা গেল মেয়েরা নারাজ। টিপে টিপে হেসে তারা মাথা নাড়ল। মুখ ফিরিয়ে বসল কেউ নিরুৎসাহে গা এলিয়ে। পথে আসতে কুড়িয়ে পাওয়া, খোঁপায় গোঁজা কৃষ্ণচূড়া ঢেকে দিল ঘোমটা তুলে। যেন গানের তালে ফাঁক দিতে গিয়ে সুর থেমে গেছে। সেই ফাঁকে ভাটা ঠেলে জোয়ার এসে পড়ল গঙ্গার বুকে। এল নিঃশব্দে চোরাবাগানের তলে তলে। শুধু হাওয়া আসে যেন কোত্থেকে ধেয়ে। আসে চটকলের জেটির গায়ে ধাক্কা খেয়ে, ক্রেইনের মাথায় লাল ন্যাকড়ার ফালি উড়িয়ে, এপারে ওপারে আগুনের মতো কৃষ্ণচূড়ার মাথা দুলিয়ে।
হা-ভাতে ছেলেগুলো মহাউল্লাসে ঝাঁপিয়ে পড়ল জোয়ারের জলে! স্টিম লঞ্চ একটা টেনে নিয়ে চলেছে বিরাট গাধাবোট দক্ষিণ থেকে উত্তরে।
লরির ড্রাইভার কানাই এসে দাঁড়াল দলটার সামনে। সে এদের পরিচিত গুণী বন্ধু। অতবড় একটা গাড়িকে সে খুটখাট মেশিন নেড়ে বোঁ বোঁ করে চালিয়ে নিয়ে যায়, গায়ে পরে সাহেবি কুর্তা, ফোঁকে সিগারেট, তাকে নিজেদের মধ্যে পেয়ে তারা গৌরবান্বিত।
বুড়ো গোবর তার ঝুলে-পড়া গোঁফের ফাঁকে হেসে বলল, বোসে পড় ওস্তাদ।
মেয়েদের দিকে এক বার চোরাচোখে কটাক্ষ করে কানাই বলল, গানই থেমে গেল তো, আর বসব কী সর্দার!
গোবর সর্দার নয়, কিন্তু সম্মানে প্রায় তাই। অনেক বয়স ও বহু ঝড়ে-ঝাঁপটায় তার ভাঙাচোরা মুখটায় মোটা গোঁফের মধ্যে লুকোনো তিক্ত অথচ উদার হাসির ধারে একটা অদ্ভুত ব্যক্তিত্বের ছাপ ফুটে আছে। বয়সের চেয়েও শক্ত মোটা গলায় বলল সে, ওস্তাদ, দুনিয়াতে কিছুর থেমে থাকবার যো নেই।
যো নেই তো থামলে কেন?’ কানাই আবার কটাক্ষ করল মেয়েদের দিকে।
মুখে থেমেছে, মনে থামেনি। শুধোও ওদের।বলে সে নিজেই জিজ্ঞেস করল, কীরে শ্যামা, গান থেমে গেছে?
সবুজ শাড়ি পরা শ্যামা তেমনি মুখ টিপে ঘাড় নাড়ল। অর্থাৎ, না।
কিন্তু মদন তা মানবে কেন। সে নিজের পাছায় চাপড় মেরে বলল, আমি বলছি থেমে গেছে। নইলে গলা কেন দিচ্ছে না।
আরে জানলে তো৷ ভোলা বলল মুখ বাঁকিয়ে, মাগিরা, আবার গাইতে জানে কবে?
আর একজন বলল, আয় শালা আমরাই গাই, ওদের বাদ দে।
গাইয়ে মরদের দলটা বসল একজোট হয়ে।
অমনি কামিনী বুড়ি দাঁড়িয়ে উঠে খেঁকিয়ে উঠল, মাগিরা গাইতে জানে না, জানিস তোরা মরদরা। য্যাতো মদগাঁজাখেকো হেঁড়ে গলায়, আহা কী বাহার!
বলে কোমরে হাত দিয়ে মাজা দুলিয়ে ভেংচে উঠল,
হৈ হৈ হৈ তোদের মরণ আসে ঐ।
একটা রোল পড়ে গেল দমফাটা হাসির। মেয়েদের ঢলে পড়া হাসি যেন বুকে জ্বালিয়ে দিল গাইয়েদের। মনে হয়, আধা ল্যাংটো খালি-গা মানুষগুলো যেন এক মহাখুশির মজলিশ বসিয়েছে গঙ্গার ধারে।
আড়তের বাবু গঙ্গামুখো হয়ে গদিতে বসে হরিনামের মালা জপছিলেন। জপের মাঝে গণ্ডগোল হওয়ায়, দাঁতহীন মাড়ি খিঁচিয়ে উঠলেন, জানোয়ারের দল।
আড়তের বাঁধা কুলিটা বসেছিল দরজার কাছে, বেগড়ানো মুখে। সে কুলি বটে, কিন্তু বাঁধা কাজের মানুষ। সেই আভিজাত্য বোধেই দিনমজুরগুলোর কাছ থেকে গা বাঁচিয়ে বসেছে। বাবুর গালাগালটা শুনে সেও ঠোঁট উলটে বলল, শালা লুচ্চা লাফাঙ্গার দল।
কামিনী তখনও বসেনি। সে গাইয়ের দিকে ঝুঁকে বলল, এত জানিস তো, আগের গীতটা ছেড়ে কেন দিলিরে?
ও! তাও তো বটে। আগের গানটা যে থেমে গেছে মেয়েদের জবাবের মুখে এসে! আসলে ভোলা বা মদন আগের গানটার সব জানে না।
গোবর চেঁচিয়ে উঠল, তবে সেইটেই সুর করে দেও, আসর নেতিয়ে গেল।
মুহূর্তে শ্যামার গলার সঙ্গে লালশাড়ির গলা মিশে সুরের ঢেউ তুলল,
মিছে কথা কয়োনি, মিছে ভয় করিনি,
তেমন বাপের ঝি আমি লই হে
চোখে বালি, মাথায় টালি, সারাদিনে হাড় কালি
তুমি যে নেশায় ভোম, গাছতলায় শুয়ে হে।
হঠাৎ এক মুহূর্তের বিরতিতে সবাই স্থির হয়ে গেল, থেমে গেল তালে তালে মাথা ঝাঁকানো ও হাততালি।
শ্যামা একটা বিলম্বিত লয়ে দীর্ঘশ্বাসের ভঙ্গিতে বলতে লাগল, হায়!…হায়!..আর লালশাড়ি সরু গলায় টেনে টেনে যেন বহু দূর থেকে গেয়ে উঠল,
খেটে খুটে শরীল অবশ, তবু তোমায় তুলি ঘাড়ে,
বলগো সব জনে জনে, একলা মেয়ে, কেমনে যাই ঘরে।
বিবাদ ভুলে গেছে গাইয়ে দল। মনে হয় এখানে সকলের বুকই বুঝি দীর্ঘশ্বাসে ভরে উঠেছে অভাগী কামিন বউয়ের বিলাপে।
কার গোঙানো গলার স্বর ভেসে এল, আমরা বেইমান!
এবার উঠল সেরা গাইয়ে কৈলাস। তাকে সবাই বলে সাধু। আসলে সে বাউল-বৈরাগী। তার নেই ঘরে বউ ছেলে, তার ডেরা ঘরে ঘরে। দিন-মজুরের জীবনের আড়ালে তার মনের অনেকখানিই গেরুয়া রং-এ ছোপানো।
আর এ গেরুয়া রং-এরই ছোপ খানিক খানিক দাগ ধরিয়ে দিয়েছে এই চোখধাঁধানো লাল শাড়িতে। ঢাকা মনের মধ্যে। লালশাড়ির ঘর খালি। ভরা বয়সে এ জীবনের ভারের ভয়ে পলাতক তার সোয়ামি। আছে শুধু শাশুড়ি ওই কামিনী বুড়ি। কিন্তু তার শাশুড়ি, সবার বেলায় সরো গড়ো, বউয়ের বেলায় বড় দড়ো।তাই বজ্র আঁটুনির ফকা গেরোর মতো গেরুয়ার ছোপ তার মনের অতলে। কী যেন খোঁজে তার বিবাগী মন।…কৈলাসকে দাঁড়াতে দেখে হাসির ঝিলিক ফোটে তার কাজল চোখে, হাজার কথা। ঠোঁটের কোণে। এইটুকু কামিনী বুড়ি টের পেলে আর রক্ষে নেই। তবু কৈলাস এক অপূর্ব ভঙ্গিতে দাঁড়িয়ে নিজেকে দেখিয়ে গেয়ে উঠল,
মোরে ধিক ধিক ধিক, মন যে আমার বশ মানে না,
আমার ভাঙ্গা ঘর, খালি পট, তবু যে যাই শুড়িখানা।
 আমার মায়ের শুকনো মুখ, বউয়ের আমার শুকনো বুক,
আমি দেশ হতে দেশান্তরে, আড়ত গোলায় খুঁজি সুখ,
আর যাবনি আর যাবনি, মোরে দে বাঁধা কাজের ঠিকেনা।
কৈলাসের গানের রেশ শেষ হবার আগেই, ফুঁপিয়ে কান্নার ভঙ্গিতে দ্রুত তালে আবার গেয়ে উঠল, শ্যামা ও লালশাড়ি,
বাবু সাহেব, সাহেব গো, পেট ভরেনি,
 কাজ করিয়ে পসা দেও, ক্ষুধা মরেনি।
 দেখ আমার শুকনো বুক, ছায়ের তেষ মেটেনি,
বয়স কালের শরীলে মোর রং লাগেনি।
বৈশাখের খর হাওয়ায় সে গানের সুর ভেসে যায় মাঠ ভেঙে শহরে গাঁয়ে, গঙ্গার ছল ছল তালে ঢেউয়ে ঢেউয়ে এপারে ওপারে। এ গানেরই সুরে তালে দোলে আড়তের ন্যাড়া আর দূরের কৃষ্ণচূড়া গাছ, দোলে মাথা আকাশের।
গাইয়ে দলের আর আফসোস নেই। নেংটি-পরা খালি গা রং বেরং-এর মানুষগুলো শূন্যদৃষ্টিতে বসে থাকে চুপচাপ। দূর থেকে দেখে মনে হয় যেন পাকার করা রয়েছে কতগুলো বেটপ মাল। গানের গুঞ্জন এখন তাদের হৃদয়ের ধিকি ধিকি তালে। এ তো শুধু গান নয়, ঘরে বাইরে তাদের মাথা কোটার কাহিনী।
কামিনী বুড়ি কী যেন বিড় বিড় করে গঙ্গার দূর বুকে তাকিয়ে। বুড়ি দীর্ঘদিনের ফেলে-আসা জীবনের স্মৃতি তোলপাড় করে মনে। তার সদাসতর্ক চোখ দেখতে ভুলে যায়, কেমন করে তার বউ ঘাম মোছার আড়ে এক নজরে তাকিয়ে থাকে কৈলাসের দিকে।
কৈলাসও তাকিয়ে থাকে, কিন্তু সে চোখে নেই প্রেমের বিহ্বলতা, আছে কীসের অনুসন্ধিৎসা। কেননা, সে যে বলে, ভিত নেই, তার ঘর, নোনা ইটে আবার পলেস্তারা। ধূর শালা! অমন ঘর চায় না কৈলেস, যত ছ্যাঁচড়া জীবনের পাপ। ওটা ভেঙে ফেল।
বুঝি সেই ভেঙে ফেলারই হদিস খোঁজে সে লালশাড়ির চোখে। খেদ কেমন করে কাটবে শরীলে। রং না লাগার।
গোবরের ভাঙাচোরা মুখটা কালো, মাটির ড্যালার মতো থসথসে হয়ে ওঠে। বলে কানাই ড্রাইভারকে, ওস্তাদ, এখন যেন জীবনটা হয়েছে পোকাখেগো ছিটেবেড়া। জীবনভর পরের হাতের চাকার মতো আমরা গড়িয়ে চলি, যেন তোমার হাতের মেশিন। চালালে চলি, তেল না দিলে ক্যাঁচ ক্যাঁচ করি।
কানাই তার নিজের অভিজ্ঞতায় চ্যাপ্টা মুখে হেসে বলে, বিগড়ে যাও।
বিগড়ে যাব?
হ্যাঁ। দেখ না, মেশিন বেগড়ালে তার পায়ের তলায় শুয়ে তেল মাখি। তেমনি বিগড়ে যাও।
এক মুহূর্ত কানাইয়ের চোখের দিকে তাকিয়ে হেসে হঠাৎ ফিসফিস্ করে ওঠে গোবর, ঠিক শালা, বিগড়ে যাব, আমরা বিগড়ে যাব।…’।
আড়তের বাবু জপের মালাটি কপালে চুঁইয়ে ভরে রাখেন ক্যাশ বাক্সে। বলেন, হারামজাদাদের চেঁচানিতে একটু ঠাকুরের নাম করার জো নেই।’
বাঁধা কুলিটা বলে আত্মসন্তুষ্ট গলায়, শালারা ঈশ্বরের জঞ্জাল।’
ইতিমধ্যে আবার কে গান শুরু করতে যাচ্ছিল, কিন্তু করল না। তালে যেন ভাঙন ধরে গেছে। এর মধ্যেই সূর্য কখন লাটিমের মতো পাক খেয়ে উঠে এসেছে মাথার উপর। তেতে উঠেছে ছড়ানো বালি আর টালিভাঙা টুকরো।
সকলেই তারা ভ্রু কুঁচকে তাকায় গঙ্গার উত্তর বাঁকে। না এখনও দেখা দেয়নি দশ মাল্লাই নৌকোর চ্যাটালো গলুই, কানে আসেনি দশ বৈঠার ছপছপ শব্দ, দেহাতি মাঝির দাঁড় টানার গান।
সকলেই তারা পরস্পরের মুখের দিকে তাকায়। কখন আসবে, কখন? এখানে তারা কেউই একক নয়। সকলের একই ভাবনা, একই দুশ্চিন্তা, একই কথা।
সে যেন তাদের মন-পবনের নাও। না এলে যে সব ফাঁকি। পেট ফাঁকি, গান ফাঁকি, ফাঁকি এ দিনটাই। তাদের জীবনের গুনতিতে।
কখন বেজে গেছে চটকলগুলোর দুপুরের ভোঁ। এখন আর কোথাও পাওয়া যাবে না রোজের সন্ধান। আর আড়তের নৌকো না এলে, মাল খালাসনা করলে কেউ তাদের হাতে তুলে দেবেনা একটি পয়সা।
কৈলাস হাঁকে, হেই বাবু, মাল আসবে কখন?
জবাব আসে খিচনো সুরে, আমি কি মালের সঙ্গে আছি?
বাঁধা কুলিটা বলে গম্ভীর গলায়, যখন আসবে, তখন দেখতেই পাবে।
শ্যামা বলে তিক্ত হেসে, মাইরি?
বাঁধা কুলিটা খ্যাঁক করে উঠতে গিয়ে চুপ মেরে যায়। আর সবাই হেসে ওঠে, কিন্তু খাপছাড়া হাসি। আর হাসি আসে না। কাজ নেই, হাত খালি, শুধু মাথা গুঁজে বসে থাকা। এ জীবনেরই একটা মস্ত বিরোধ, যেন আগুনকে চাপা দিয়ে রাখা।
কিন্তু দিন মজুরির এই দস্তুর। কাজ নেই তো, নেই পয়সা। না মুখ চেয়ে বসে থাক তো, ভাগো। কোথায় যাবে? সবখানেই তো কেবলি ভাগো ভাগো ভাগো!
আড়তের বাবু মুড়ির বস্তা খুলে কিছু মুড়ি ঢেলে দেন বাঁধা কুলিটার কোঁচড়ে। এ সময়ে বসে-থাকা মানুষগুলোরও মুড়ি খাওয়ার কথা, দেওয়ার কথা দু’আনা হিসেবে। পয়সাটা কাটান যাবে ওদের মজুরি থেকে। কিন্তু কাজ নেই, মজুরিও নেই, উশুল হবে কোত্থেকে?
মুড়ির বস্তা বন্ধ করে, চালাঘরে তালা মেরে আড়তদার পথ ধরেন ঘরের।
কুলিটা আড়চোখে এদের দিকে দেখে আর মুড়ি চিবোয়।
এ মানুষগুলো চুপচাপ দেখে, আর ঢোক গেলে। সকলেই পরস্পরকে ফাঁকি দিয়ে ওই মুড়ি খাওয়ার দিকেই দেখতে চায়।
কৈলাসের চোখ পড়ে লালশাড়ির চোখে। চট করে মুখ ফিরিয়ে নেয় উভয়ে। কামিনী বক বক করে শ্যামার সঙ্গে, তিন বছর আগে এট্টা বাঁধা কাজ পেয়েছেলম জানলি। মিনসে ত্যাখন বেঁচে। সোহাগ করে বললে, যাসনি। পুরুষ মানুষের সোহাগ।
হারিয়ে যায় কামিনীর গলা জোয়ারের কলকল শব্দে।
হঠাৎ দেখা যায়, তারা সকলেই এ জীবনটার উপর বিরাগে নিজেদের মধ্যে গুলতানি শুরু করে দিয়েছে।
কেউ বলে, একবার আমি এট্টা কাজ পেয়েছেলম, একনাগাড়ি তিন মাসের।
কেউ বলে, আমার এক বছরও হয়েছে। কলকেতায় এট্টা বিডলি বানিয়েছেলম।
আর একজন বলে, আরে আমাকে তো শালা এখনও ওপরেশবাবু এট্টা বাঁধা কাজের জন্য ডাকে।
আর তুই খালি যাস না।অদ্ভুত ঠাণ্ডা গলায় বলে কৈলাস।
কেউ কেউ নীরবে হাসে।
কিন্তু ভেঙে যাচ্ছে সুর, কেটে যাচ্ছে তাল। কথাও আর ভাল লাগে না।
বুড়ো গোবর তার মোটা গলায় বলে আফসোসের সুরে, ওস্তাদ, তোমার মতো কাজ জানলে…’
বলতে বলতে হঠাৎ তার গলা হারিয়ে যায়। গোঁফ ধরে টানে আর ভাবে! আবার বলে, অনেক চেষ্টা করেছি, কিন্তু ফুরসুত পেলম না এখনও না।
ড্রাইভার কানাই বলে, জানলেই বা কী হত? লাইসেনটা পকেটে ফেলে মোটরওয়ালাদের দোরে দোরে ঘুরতে। কাজ কোথায়? কাজ নেই।
কাজ নেই! যেন বাঘাকুত্তার মতো গরগর করে ওঠে গোবর, অস্থির হয়ে ওঠে হঠাৎ। ওস্তাদ, এ পেটে উপোসের মেলা দাগ আছে, কিন্তু হাতে এক দিনেরও একটা আরামের দাগ পাবে না। কাজ না থাকলেই মানুষ পাগল হয়ে যায়।…’
কাজ নেই।…বাতাস তার পালে ঢিলে দেয়। বৈশাখী সূর্য জ্বলে গল্প করে মাথার ওপর। আগুন গলে গলে পড়ে গায়ে, মুখে। গা জ্বলে, ঘাম ঝরে ঝলসে যাওয়া সানির মতো।
আশেপাশে ছায়া নেই কোথাও। মানুষগুলো গণ্ডুষভরে পান করে জোয়ারের ঘোলা জল, ছিটা দেয় চোখে মুখে। কিন্তু প্রাণ ঠাণ্ডা হয় না। কেউ কেউ মাথার গামছা মুখে চাপা দিয়ে শুয়ে পড়ে।
ন্যাড়া গাছগুলো যেন মরাকাঠের খুঁটির মতো দাঁড়িয়ে আছে। দূরের কৃষ্ণচূড়া গাছের দিকে চাওয়া। যায় না। যেন ঝলসানো আগুন। ঘোমটা-খসা খোঁপায় কৃষ্ণচূড়া শুকিয়ে বিবর্ণ। যেন কামিনদের মুখ।
টাবুটুবু গঙ্গার তীব্র জোয়ারের স্রোত নিঃশব্দ ভরাট। উত্তরের বাঁকে যেন ঝিলিমিলি করে মরীচিকা। বাঁকের পাক খাওয়া জলে উজান ঠেলে আসে না কোনও নৌকো।
লালশাড়ি রোদে জ্বলে দপদপ, জ্বলে পেট। বুঝি প্রাণটাও।
মনে মনে বলে কৈলাস, চাসনি…এদিকে চাসনি।…তারপর হঠাৎ হেসে ওঠে ঠোঁট বেঁকিয়ে।–ভিত নেই..ভিত নেই।…’
মদন বলে, কী বকছ?
বলছি, সারাদিন বসে গেলাম, তো, পসা কেন দেবে না?
তাই দস্তুর।
কেন দস্তুর?
মদন আবার বলে, ওটা আইন।
হঠাৎ কেমন ক্ষেপে উঠতে থাকে কৈলাস।শালার আইনের আমি ইয়ে করি।
যতই কর, হবে না কিছু।’
করালেই হয়।
মদনও কেমন খচে যায়। বলে, আইনটা তোর বাপের কিনা?
বাপ তুললি তো বলি, তবে বাপেরই আইন হবে। তোরাই তো
ফের? মেলা ফ্যাচ ফ্যাচ করবি তো প্রায় ঘুষি পাকায় মদন।
ঠিক এসময়েই আড়তদারের ছোট ভাই অর্থাৎ ছোটবাবু আসেন রিকশা থেকে নেমে ছাতা মাথায় দিয়ে। এসে বলেন, তিন মাইল দূরে বাঁকাতলায় মালের নৌকো আটকে রয়েছে, জোয়ার কিনা, তাই ঠেলে আসতে পারছে না।
যাক, তা হলে আসছে!…সবাই অমনি আবার উঠে বসে।
কয়েকজন বলে, তবে আমরাই কেন না গুন টেনে লাও লিয়ে আসি।
ছোটবাবু বলেন, সে তোদের ইচ্ছে। অর্থাৎ বিনা মজুরিতে আপত্তি কী।
অমনি তারা সবাই ছোটে মেয়েরা বাদে।
মাইল খানেক গিয়ে দেখা গেল আড়তদারবাবু আসছেন রিকশায় করে। জিজ্ঞেস করেন, যাচ্ছিস কোথা সব?’
বাঁকাতলায় নাকি মাল লিয়ে লাও ভেঁড়িয়ে আছে? বললে ছোটবাবু?
বাবু মাড়ি বের করে ফোঁস করে হেসে উঠলেন।-আরে ধু–স, ভায়া বুঝি তাই বলল? আমি ওকে বললুম যে, বাঁকাতলার আড়তে কোনও খবর আসেনি…সে কখন আসবে তার ঠিক কী…’।
মুহূর্তে মুখগুলি যেন পুড়ে ছাই হয়ে গেল। আবার তারা রোদ মাথায় করে ফিরে আসে গঙ্গার ধারে।
এসে বসে পড়ে তপ্ত বালুর ওপর। হাঁপায়। এখন আর মানুষগুলো রং বেরং নয়, গঙ্গার পাড়ে যেন কতকগুলো কালো কালো শকুন বসে আছে।
কাজ নেই!…গরমজলের কেটলির ঢাকার মতো যেন ফুটতে থাকে কথাটা সবার মাথার মধ্যে। কাজ নেই!…তাদের জীবনের দিন গুনতিতে একটা বিরাট শূন্য, ফাঁকা।
সূর্য চলে গেছে, ছুটির ভোঁ বেজে গেছে চটকলগুলোতে। কলরব করে ফিরে চলেছে খেয়া নৌকোয়, ছুটি-পাওয়া মানুষেরা। ফিরে চলেছে স্টিম লঞ্চ গাধাবোটকে খালাস দিয়ে। লঞ্চের ছাদে, পশ্চিম মুখে বসে নামাজ পড়ে সারেং সাহেব।
ভাটা পড়েছে, জল নেমেছে, আবার পড়েছে পলি।
হেই বাবু, লাও আসবেনি?’ বারবার জিজ্ঞেস করে সবাই।
জানিনে। একই জবাব।
সন্ধ্যা নামে প্রায়।
হঠাৎ মদন খেঁকিয়ে ওঠে, এই কৈলেস শালার জন্যেই তো এতখানি ছোটা?
কৈলাসও চেঁচিয়ে ওঠে, আমার বাবার জন্যে।
ওদিকে চেঁচিয়ে ওঠে কামিনী বুড়ি, হঠাৎ গালাগাল পাড়তে আরম্ভ করে বউকে। গলা শোনা যায় লালশাড়িরও। শ্যামার ঝগড়া লেগেছে তার মরদ গণেশের সঙ্গে।
আস্তে আস্তে দেখা গেল, মানুষগুলো পরস্পর বিবাদে জড়িয়ে পড়েছে। তাদের মহল্লার দৈনন্দিন জীবনের খুঁটিনাটি ব্যাপারকে কেন্দ্র করেই তা বেড়ে উঠতে থাকে।
কোথায় তাদের সেই সকাল, সেই গান ও গল্প।
বুড়ো গোবর অ্যাসিডের গন্ধ পাওয়া সাপের মতো সন্ত্রস্ত হয়ে ওঠে। সে চিৎকার করে ওঠে, এই গোঁয়ারগুলা, চুপো চুলো তাড়াতাড়ি।
কে চুপ করে। চকিতে দেখা গেল, মানুষগুলো পরস্পর মারামারি শুরু করে দিয়েছে। কে কাকে মারছে, তার ঠিক নেই। সবগুলোতে মিলে একটা দলা পাকিয়ে গিয়েছে মানুষের। শোনা যাচ্ছে একটা ক্রুদ্ধ গর্জন, চিৎকার কান্না।
একটা প্রচণ্ড শক্তি যেন আচমকা মাটি খুঁড়ে ধসিয়ে ফেলছে দুনিয়াটাকে। মাটি কাঁপছে থরথর করে। ক্রুদ্ধ হুংকারে ফেঁড়ে ফেলবে আকাশটাকে। কেউ উলঙ্গ হয়ে গেছে, কয়েকজনের পায়ের তলায় পড়ে গেছে কেউ।…কেন এই মারামারি, তারা নিজেরাই যেন জানে না।
আড়তদার বাবুরা দুই ভাই কাঁপতে কাঁপতে তাড়াতাড়ি ক্যাশবাক্সে চাবি বন্ধ করে প্রায় কান্নাভরা গলায় চেঁচিয়ে উঠল, রামদাস, লাঠি পাকড়ো৷
রামদাস অর্থাৎ সেই বাঁধা কুলি। সে তখন ঘরের পেছন দিয়ে নেমে গেছে গঙ্গার নাবিতে, কালো আঁধারে, আর মনে মনে বলছে, আরে বাপরে, শালারা আমার জান নিকেশ করে দিতে পারে।
হঠাৎ সমস্ত গোলমালকে ছাপিয়ে তীব্র মোটা গলায় গোবর হাঁক দিল, লাও আসছে, লাও। জোয়ান, তৈয়ার হো!…’
মুহূর্তে যেন জাদুমন্ত্রে থেমে গেল সমস্ত গোলমাল, মারামারি, হাতাহাতি। সকলে ফিরে তাকাল উত্তরের বাঁকের দিকে, নিঃশব্দে।
পুবে উঠেছে আধখানা চাঁদ, ভাটার জলে তার ঝিলিমিলিতে দেখা যায় অদূরেই কতকগুলো বিরাট বড় বড় নৌকো গঙ্গার বুকে ছায়া ফেলে এগিয়ে আসছে। মোটা মাস্তুল উঠেছে আকাশে।…
সেই নৌকো থেকে ভেসে এল একটা স্বর, হো-ই-ই…
আসছে আসছে তাদের মন-পবনের নাও। সাঁঝ বেলায় এসেছে সকাল। কারুর দাঁত ভাঙা, ঠোঁট কাটা, চোখ ফোলা, নখে ক্ষত। কারুর হাতে কার ছিঁড়ে নেওয়া এক মুঠো চুল কিংবা পরিধেয় কাপড়ের টুকরো।
অকস্মাৎ ভাটার ছল ছল তালে তাল দিয়ে কে গেয়ে উঠল সরু গলায়,
ওই আসে গো, ওই আসে লা’য়ে ভরা টালি,
 মাঝি এস তাড়াতাড়ি,
আর যে ভাই রইতে নারি
আঁধার নামে গাঁয়ে ঘরে, লাও করব খালি।
গান গাইছে লালশাড়ি। সুর তুলেছে আবার, তাল লেগেছে আবার, শরীরের পেশিতে পেশিতে।
এগিয়ে আসে গোবর, কামিনী বুড়ি, তুই এখন চোখে দেখতে পাবিনে, ঘরে যা। শ্যামা তুই পালা, ঘরে তোর ছেলে রয়েছে। ভোলা তুইও যা, তোর চোট বেশি।
তারা বলল, আমরা খাব কী?
তোদের মজুরিটা আমরা গায়ে খেটে তুলে দেব।
সবাই বলে উঠল, রাজি আছি।
যেন এ মানুষগুলো কিছুক্ষণ আগের সেই হিংস্র প্রাণীগুলো নয়।
কামিনী বুড়ি বলে গেল, বউ, হুশিয়ার!…’
তারপর এক অদ্ভুত সাড়া পড়ে যায় কাজের। নৌকো লাগে পাড়ে। শুরু হয় মাল তোলা। গানে, কাজের উন্মাদনায়, হাঁকে ডাকে মুখরিত গঙ্গার ধার। পাঁচ নৌকো খালাস হলেই এক দিনের রোজ পাবে কুড়িজন।
কোনখান দিয়ে সময় কেটে যায়, কেউ টেরও পায় না। জুড়ি বেছে নিয়ে সব মাল তুলে দেয় লরিতে। একটা যায়, আর একটা আসে।
ঝুড়ি কোদাল জমা দিয়ে, রোজের পয়সা নেওয়া হলে লালশাড়ি সকলের চোখের আড়ালে আড়ালে কৈলাসের হাত ধরে টেনে নেমে গেল গঙ্গার ঢালু পাড়ের নীচে। বলে রুদ্ধ গলায়, সারা মুখ রক্তারক্তি। এসো, ধুয়ে দি।
কৈলাস বলে অদ্ভুত হেসে, রক্ত তো তোর মুখেও, ধুয়ে আর তা কত তুলবি।…’
কিন্তু, কেন… কেন?’ ফুঁপিয়ে উঠল লালশাড়ি।
আবার জোয়ার আসায় দক্ষিণ হাওয়ার ঝাপটায় ভেসে গেল তার গলা।
তখন অনেকেই নেমে এসেছে গঙ্গার কিনারে।

নিয়ত
স্টেশনে এসে যখন গাড়িটা দাঁড়াল, তখন বেলা যায়।
যদিও সময়টা গ্রীষ্মকাল। বৃষ্টি ইতিমধ্যেই কয়েকদিন হয়ে গেছে। এবং ভাল বৃষ্টিই হয়েছে। আমার কাছে এটা অকাল বর্ষণ বলে মনে হয়েছে। কিন্তু কৃষকেরা খুশিই হয়েছে এ বৃষ্টিতে। কারণ, কাজ আরম্ভ করা যাবে আগাম।
নির্জন গ্রামে কয়েকদিন বিশ্রামের জন্যই আমার এখানে আসা। বিশ্রাম আমার দেহের নয়, মনের। আমার মনের ভিতরে অসম্ভব কলরব। যেন একটা তার ধরে কষে টান দেওয়া হয়েছে। আর সেটা ঝংকৃত হচ্ছে নিয়ত। কখনও থামে না।
একে ভাইব্রেটিং মাইন্ড বলে কি না, আমি জানি নে। বোধ হয় না। চঞ্চল, উৎসাহী, মেতে-উঠতে-পারা মনকেই বুঝি ওই ইংরেজি শব্দ দিয়ে বোঝানো হয়। সে নিজে মাতে। অপরকে মাতায়। ভাইব্রেট করাই যার জীবনের ধর্ম, অন্তরের ধর্ম।
আমার অবস্থা সেরকম নয়। আমি আর মনের ভেতরের কলরব সহ্য করতে পারছি নে। শহরের নানান কলরবে আমার কিছুই যায় আসে না। ট্রাম বাস গাড়ির ভিড়। দ্রুত, ভীষণ দ্রুত ভোগ করে নিয়ে তাড়াতাড়ি জীবন শেষ করতে হবে, শহরের সেই সব শতকরা নিরানব্বই ভাগ লোকের ত্রস্ত ব্যস্ততা, অসহ্য আলো ঝলমলানি, এসবে আমার কিছুই যায় আসে না।
একেবারেই যায় আসে কি না জানি নে। হয় তো আমার মনের ভিতরের কলরবের সঙ্গে, গোটা শহরের কলরোল একটা ঐকতান সৃষ্টি করে। গানের সঙ্গে নিখুঁত সঙ্গতের মতো। ভাল গলার সঙ্গে, তানপুরার শব্দের মতো। তাই শহরের কলরোল আমার কানে বাজে না।
আমি আমার মন নিয়েই উদ্ব্যস্ত! অসংখ্য মুখ, অশেষ কথা, বিভিন্ন বিষয়, রকমারি হাসি আর বিভিন্ন সব কান্নার কলরব আমার বুকের মধ্যে। আমি বিশেষ কোনও দিকেই মন নিয়ে ফিরে তাকাতে পারিনে। মন নিয়ে একটু শান্ত হয়ে বসতে পারিনে। আমি কারুর জন্য যদি একটু হাসতে যাই, ঠিক তখুনি আর একজনের জন্য আমাকে কাঁদতে হয়। আর কারুর জন্য কাঁদতে গিয়ে আমাকে হেসে লুটিয়ে পড়তে হয়।
আমার এই বিচিত্র মনের অবস্থাটা কাউকে বলার নয়। বোঝাবার মতো নয়। কারণ আমি জানি, যে সব মনস্তত্ত্ববিশারদ বন্ধুরা কিংবা শুভাকাঙ্ক্ষীরা আছেন, তারা সঙ্গে সঙ্গে ধরে নেবেন, কোনও হৃদয়ঘটিত ব্যাপারে আমার ভোগান্তি চলেছে। কী আশ্চর্য! হৃদয় থাকলেই তাকে কিছু ভোগ করতে হয়। দেহ থাকলেই, দেহের অনুভূতি থাকা স্বাভাবিক।
আমার দৃঢ় বিশ্বাস, বুদ্ধির চেয়ে আমার হৃদয়ের আয়তনটাই বড় নইলে বুকের মধ্যে ওই ধরনের কলরবগুলি উঠবে কেন? ঠিক আমার নিজের হৃদয়ঘটিত ব্যাপার হয়তো কিছু নেই। কিন্তু যে সব অসংখ্য মুখ, কথা, বিষয়, হাসি, কান্নার কথা আমি বলছি, তারা আমার মন জুড়েই লীলা করছে।
নিজের হৃদয়ঘটিত ব্যাপারের মতো সে বিশেষ কোনও মেয়ের বিষয় নয়। সেই একমাত্র মনের মানুষটিকে খুঁজে ফেলার মতো যন্ত্রণা যাকে বলা যায়। নিজের হৃদয়ঘটিত ব্যাপারে বিশেষ কোনও এক মেয়ের কথা, প্রচলিত অর্থেই বলছি।
আমি জানি নে, আমি কাকে খুঁজছি। কারণ, আমি মনে মানুষের কোনও রূপ জানি নে। তার নাম-ধাম জানি নে কিছুই। তাকে যদি আমি বলতে পারতাম, অরূপ, তা হলেও একটা কথা ছিল। তেমন সাহস আমার হয় না। কারণ, সেটাও আমার মনের মানুষের চিন্তা সম্পর্কে বড় বেশি। দার্শনিকতার ভান করা হবে।
এ সব কথা থাক। হয়তো আমার বুকে, আমার মনে, প্রত্যহ, নিয়ত যারা লীলা করে, অতি তুচ্ছ সেই জীবনলীলা, সব মিলিয়ে, সেই অনির্বচনীয়, অব্যক্ত রূপটিই কলরব হয়ে বাজছে।
আমার এই ট্র্যাজেডির মূল বোধ হয় এই যে, আমি সকলের কাছেই নিজেকে সঁপে দিতে চেয়েছি। আপন পর, সকলের কাছে।
একে কোনও রকমেই বিচারবুদ্ধির কথা বলা যাবে না। বিচারবুদ্ধি থাকলে অনেককে ছাঁটতে হত, কাটতে হত। দরকার হলে, নিজের মা’কেও মন থেকে সরিয়ে অন্য কোথাও সরিয়ে রাখতে হত। কারণ, আধুনিকতার এগুলিই তো বোধ হয় লক্ষণ।
সময় নেই, সরে যাও। তোমাকে দরকার, তুমি থাকো। তোমাকে দরকার নেই, তুমি চলে যাও। কারণ সংসারে চলতে গেলে, অত সব ভাবা চলে না। কিন্তু এ সব প্রত্যহের জীবনধারণ থেকেই একমাত্র সরানো যায়। মন থেকে? মন থেকে সরানো যায় কি?
কিংবা, একখানি ঢাউস হৃদয়ওয়ালা একটা বোকা তোক আমি। বুকের ভিতর চলমান মিছিল ও কলরব, দেখে ও শুনে শুনেই, যে লোকটির জীবনান্ত হবে। আর বাইরের মানুষেরা দেখবে, নিঃশব্দ নিস্তরঙ্গ জীবন নিয়ে একটি লোক অকর্মণ্যের মতো শেষ পর্যন্ত কাটিয়ে গেল।
অথচ কত শব্দ, কত তরঙ্গ। যেহেতু প্রকাশ করতে পারলাম না, তাই লোকে জানবে না। তবু আমি একটু স্তব্ধতা চেয়েছি। আমার চারদিক ঘিরে এই জীবননাট্যের নানান কলরব থেকে, একটু ছুটি। সব ভাবনা চিন্তা, সব ছবি থেকে, চোখ ও মন সরিয়ে নিয়ে, অঘোর ঘুমের মতো, একটি অচেতন স্তব্ধতা। যা ঘুমিয়ে ভোগ করতে চাই নে। জেগে ভোগ করতে চাই।
এমনকী হাসতে চাই, ছুটতে চাই, আকাশের মুখোমুখি বসতে চাই, দুচোখ মেলে দিতে চাই, দিগন্তবিসারী মাঠের দিকে।
যাক, এ সবই একটা ব্যর্থ ভূমিকা। খুব সোজা করেই বলছি। আমার অবস্থাটা সেই জাপানি কবির মতো। সে ভাবল, কী করি, কোথা যাই? কোথা গেলে শান্তি পাই? ভাবিলাম বনে গিয়া, জুড়াব তাপিত হিয়া। (কিন্তু) শুনি সেথা—
কিন্তু দিয়ে আমার কী দরকার। পরিচয় যতই থাক, আমি সেই নির্জন, ঘুঘু-ডাকা গ্রামে যাব। যে স্তব্ধ শান্ত নির্জনতায় আমার মনের ভিড় ও কলরব, দেখা ও শোনা যাবে না।
স্টেশন থেকে নেমে এলাম। গুটিকয় গোরুর গাড়ি পড়ে আছে ঘাড় গুঁজে। বলদগুলি বাঁধা এখানে সেখানে। আর কাছে খান তিন-চার মোটরগাড়ি। এখানে, এইগুলিই ট্যাক্সি বলে চলে। মিটারের কল্পনা এখানে কেউ করে না। গাড়িগুলি দেখলেও চাপবার আগে একবার চিন্তা করতে হবে। কারণ, আত্মহত্যার মতো মনের অবস্থা এখনও আসেনি যে, এমন একটি অভিনব উপায়ে নিজেকে খতম করব।
মোটরগাড়ি যখন আছে, তখন বুঝে নিতে অসুবিধে হয় না, জায়গাটার সাহেব হবার একটা প্রবল। ইচ্ছে আছে। আশেপাশের দোকানগটে সে ইচ্ছে প্রকট হয়ে ফুটে উঠেছে তাদের বিপণি সাজাবার ভঙ্গিতে। তাদের সাইনবোর্ড-এর নামও লেখার ধরনধারণে শহুরে হবার প্রয়াস আন্তরিক বলতে হবে। বিদ্যুতের আলো নেই। হ্যাজাক ডে লাইট জ্বলতে আরম্ভ করেছে দেখছি। গোরুর গাড়ি অনবরতই চলাফেরা করছে স্টেশনের সামনের রাস্তা দিয়ে। সামনেই গ্র্যান্ড ট্রাঙ্ক রোড। একটা বাঁক নিয়েছে। আর গাছের আড়াল পড়েছে। তাই চোখে পড়ে না। সেখানে ভারী ও হালকা গাড়ির যাতায়াতের শব্দ শোনা যাচ্ছে। কিন্তু স্টেশনের এই চত্বরে কোনও ব্যস্ততাই নেই। যাত্রীরা নামল, চলে গেল। কেউ কেউ আশেপাশের দোকানে গিয়ে বসল সওদা করার জন্যে। কিংবা আড্ডা মারার জন্যেই।
বোঝা গেল, একটি নিঝুমতা ঘনিয়ে আসছে। বাতাস বইছে ভালই। যদিও বাতাসে উত্তাপ আছে এখনও। মন্দ লাগল না। নতুন নতুন, ভালই লাগছে। তার সঙ্গেই ভাল লাগছে, ধান চাল, ভেজা কাঠ, তামাক ইত্যাদির গন্ধ। হয়তো সামনের দোকানগুলির পিছনেই হাটবাজার আছে।
আমি স্টেশনের চত্বরে নেমে এলাম। কয়েকজন লোক বসেছিল, যাদের চাষি বলে মনে হয় না। দেখলেই বোঝা যায়, এরা এই মোটরগুলির ড্রাইভার এবং সহিস। যাকে ক্লিনার বলা যায়। ধুতি শার্ট শুধু নয়। ডোরাকাটা ফুল প্যান্ট কিংবা তেলচিটে হাফ প্যান্ট-পরা লোকও আছে।
আমি নেমে এসে ওদের সামনে দাঁড়ালাম। ওরা নির্বিকার ভঙ্গিতে, কিন্তু যেন তীক্ষ্ণ সন্দেহজনক চোখে, আমার দিকে ফিরে তাকাল।
আমি বললাম, গাড়ির ড্রাইভার কেউ আছে?
তখন ওরা সকলেই আমার দিক থেকে চোখ সরিয়ে নিয়েছে। যেন, ব্যাপারটা বোঝা গেল, আর ওরা নিশ্চিন্ত হয়ে যে যার কথায় মন দিল।
বেশ খানিকক্ষণ বাদে একজন খেঁকিয়ে জিজ্ঞেস করল, কোথায় যাবেন?
কে বলল, তাও বুঝলাম না। কারণ আমার দিকে কেউ তাকিয়েছিল না।
বললাম, বিদুর–
–বিদুরপুর?
কথা শেষ করবার আগেই শুনতে পেলাম। আর যে-লোকটি এবার আমার দিকে তাকাল, তার দেখলাম এক মাথা রুক্ষু চুল। বহুদিন যেন জলনা-ছোঁয়ানো চেহারা। জামার বুকটা খোলা, আর সেখান দিয়ে একটি ময়লা পৈতা দেখা যাচ্ছে। রোগা লম্বা লোকটার হাঁটুর উপরে কাপড়।
আমি কিছু বলবার আগেই সে আবার বলল, কার বাড়ি যাবেন বিদুরপুরে?
বললাম, বিহারীলাল ঘোষাল মশায়ের…।
–বেহারী ঘোষালের বাড়ি? জামাই নাকি আপনি?
ট্যাক্সির ড্রাইভারকেও যে এত কৈফিয়ত দিতে হয়, তা জানতাম না। বললাম, না।
-তবে?
–তবে?
–দেখে তো মনে হচ্ছে শহর থেকেই আসছেন। বেহারী ঘোষালের বাড়িতে, ছোকরাবাবু আর কে আসতে পারে শহর থেকে।
বলে সে আমার আপাদমস্তক দেখল একবার।
বললাম, উনি আমার আত্মীয়।
কী রকম আত্মীয়?
আমার ধৈর্যের বাঁধ ভাঙল। এটা ঠিকই যে, বিহারীলালবাবু আমার দূর সম্পর্কের আত্মীয়। উনি এখন বিদুরপুরে নেই। কলকাতাতেই আছেন। আমাকে খুব স্নেহ করেন এবং বলেছিলেন, যখন খুশি তুমি বিদুরপুরে চলে যেয়ো, দুদিন থেকো, কোনও অসুবিধে হবে না। সেই কথাটা মনে করেই চলে এসেছি। কিন্তু এত কথা তো আর আমি এ লোকটিকে বলতে পারিনে।
বললাম, আপনি যেতে পারবেন কি না বলুন না।
জবাব হল, যেতে পারব না কেন? রাস্তা খারাপ, সাত টাকা লাগবে।
–এই সামান্য পথের জন্যে।
–হ্যাঁ, সামান্য কোথায় দেখলেন মশাই। রাস্তা বলে কিছু নেই। ইউনিয়নবোর্ড মাটি ফেলে ভুর করে রেখেছে, তার নামই রাস্তা।
আমি একটা সিগারেট ধরালাম। আর কেউ যদি কিছু বলে, সেটা শোনবার জন্যেই এই নীরবতা। কিন্তু আমার চেয়ে অনেক বেশি নীরব হতে এরা জানে। কিন্তু গোরুর গাড়িতে তো যাওয়া চলে না। সে তো বোধ হয় কাল রাত্রে গিয়ে পৌঁছুবে। তাই বলতেই হল, চলুন তা হলে।
এদিকে তখন অন্য আলোচনা আরম্ভ হয়েছে।
আমাকে যিনি কৃতার্থ করবেন, সে ড্রাইভার আর একজনকে বলল, বললেই হল? বেহারী ঘোষালের পাঁচ মেয়েরই বে’ হয়ে গেছে।
তুই সব জানিস?
–নিশ্চয়। বিদুরপুরের কথা আর আমাকে বলতে হবে না। আমি বিদুরপুরের হিদে চাটুজ্যেরই জামাই। এই দ্যাখ, দু মেয়ের বে’ হয়েছে কলকাতায়, কেমন? আর এক মেয়ে মেদিনীপুরে, বিষ্ণুপুরে আর এক মেয়ে, চার। কেমন? আর একটা
–আর একটা নয়, আর দুটো। ঘোষালের ছ মেয়ে। বাকি দুটো আইবুড়ো।
–ও! তাই নাকি? শালা, মনে থাকে না।
–তাই বলি, গাঁয়ের জামাই হলেই খালি হয় না। খবর রাখতে হয়!
এদিকে আমি দাঁড়িয়েই রয়েছি। সন্ধ্যা ঘনিয়ে আসছে। মতলব কী লোকটার, ভাবতে ভাবতেই দেখলাম, বিদুরপুরের হিদে চাটুজ্যের জামাইয়ের দয়া হল। বলল, যান, গাড়িতে উঠে বসুন গে।
–কোন গাড়ি?
কারণ গাড়ি তো চারটে রয়েছে। সে একটা আঙুল দিয়ে দেখিয়ে বলল, ওইটে। সবুজ রং যেটা।
কেমন গাড়ি, সে কথা আর বলতে চাই নে। তবে প্রাণ হাতে করে যেতে হবে, এটা আগেই বুঝেছি।
একটা চিৎকার শুনতে পেলাম, বিজা। হেই বিজা।
–এই যে যাই।
তাড়াতাড়ি আয়, বিদুরপুরের একটা প্যাসেঞ্জার আছে।
বিজা এল। প্রায় হিদে চাটুজ্যের জামাইয়েরই সমবয়সি। দেখতে প্রায় একই রকম। যদিও বিজার পরনে একটি ময়লা পায়জামা ও পাঞ্জাবি রয়েছে। গাড়িতে উঠে বসলাম।
বিজা বলল, এই এখন বিদুরপুরের প্যাসেঞ্জার নিলে হাবুদা? বুঝেছি বাওয়া!
হাবু তা হলে হিদে চাটুজ্যের জামাই, অর্থাৎ আমার ড্রাইভারের নাম। সে বলল, ও সবে হেবো বাঁড়ুজ্জে নেই। হিদে চাটুজ্যের দোরগোড়ায় আমি ইয়ে করতেও যাব না।
বিজা ঠোঁট মুচকে বলল, অমন করছ কেন দাদা? শত হলেও নিজের বউ তো।
হাবু বলল, ধুর শালা, বউয়ের নিকুচি করেছে। বউয়ের মুখ দেখলাম না কোনও দিন, সে বলে, আমার মুখে ইয়ে করে দেয়। আমি যাব তার কাছে? বড়লোক বাপের মেয়ে, বাপের কাছেই থাকবে। মোটর ড্রাইভারের কাছে আসবে কেন?
আমার যেন মনে হল, এতক্ষণ ধরে দেখা নির্বিকার কঠোর চরিত্রের হাবুকে কেমন যেন একটু অসহায় মনে হচ্ছে।
বিজা বলল, তবু তো দেখি, বিদুরপুরে গেলে এক বার না গিয়ে–
থামবি?
ধমকে উঠল হাবু। বলল, প্যাসেঞ্জার গাড়িতে বসিয়ে রেখে এখন উনি আমাকে বউ-পিরিত করা শেখাতে এলেন। দ্যাখ জল আছে কি না।
যাক, তবে মনে আছে তার আমার কথা। কিন্তু হাবুর রুক্ষু মুখে ও চোখে আমি যেন কেমন একটা বিষণ্ণতার ছায়া দেখতে পেলাম।
সেই একই গোলমাল। আমি এ সব আর শুনতে চাই না। দেখতেও চাই না। ভয় হল, আমার মনে আর একটি মানুষের ছায়ার সংখ্যা বাড়বে এবং কলরব উঠবে। আর সেই মানুষটা হয়তো হাবুই। আমি হাবুর দিক থেকে চোখ সরিয়ে নিলাম।
গাড়িটা যেন কেঁদেকেটে চিৎকার করে, বেয়াড়া ছেলের মতো লাফাতে লাফাতে চলল। স্টেশনের রাস্তা দিয়ে বেরিয়ে, গ্রান্ডট্রাঙ্ক রোডের মোড়ে এসে, গাড়িটা ঝাঁকুনি দিয়ে দাঁড়াল। কিন্তু হাবু কিংবা বিজা, কেউ নামল না।
বললাম, কী হল?
হাবু বলল আধশোয়া হয়ে, কী খাবার দাবার কিনবেন, কিনে নিন মশাই, পথে আর কোথাও কিছু পাবেন না। ওই যে দেখছেন, হরিমতী মিষ্টান্ন ভাণ্ডার, ওইটেই ভাল দোকান।
অবাক হয়ে গেলাম। খাবার কিনতে যাব কেন শুধু শুধু। বললাম, খাবার কিনব না।
–তা হলে, ওই কী সিগারেট যেন দেখলাম আপনার হাতে। কস্টান না গোল্ডফ্লেক, এখান থেকে কিনে নিন, আর পাবেন না কোথাও।
এতক্ষণে একটা সত্যি উপকার করল হাবু। তাড়াতাড়ি নেমে সিগারেট কিনতে গেলাম। গাড়িটা দাঁড়িয়ে দাঁড়িয়ে লাফাতে লাগল। কী চায় গাড়িটা, কে জানে।
সিগারেট কিনে নিয়ে এলাম। হাবু ঠোঁট কুঁচকে আমার সিগারেটের প্যাকেটগুলির দিকে একবার তাকাল। মনে হল বোধ হয় খেতে চায় একটা। কিন্তু সেধে দিতে পারলাম না আমি।
তারপরে গাড়িটা সত্যি যে-পথ ধরে চলল, তাকে পথ বলা যাবে না কোনও রকমেই। মুহূর্তে সারা গা ধুলোয় ভরতি হয়ে গেল। মাথা ঠুকতে লাগল গাড়ির হুড-এ। প্রায় গড়াগড়ি খেতে লাগলাম।
এদিকে তখন অন্ধকার নেমেছে। রক্ষে এই যে, গাড়িটার একটা হেড লাইট অন্তত ছিল।
হাবুর চিৎকার শুনতে পেলাম, বুঝলেন স্যার? জায়গা খুব খারাপ।
আমাকে বলছে নাকি? কিন্তু কথা বলা যায় কেমন করে? শুধু জিজ্ঞেস করলাম, আমাকে বলছেন?
–আর কাকে বলব। বলছিলাম, এ সব জায়গা খুব খারাপ।
–কেন?
–দু আনা পয়সার জন্য পথে খুন করে রাখতে পারে।
হাবুর এ সব কথা বলার মানে কী, বুঝলাম না। সে আবার বলল, গাছের গুঁড়ি রাস্তায় ফেলে, গাড়ি দাঁড় করিয়ে দেয়, বুঝলেন? তারপরে
বাকি অংশ সে উহ্য রাখল। তারপর গাড়িটা দাঁড় করাল হঠাৎ। কী হল? আমি সামনে দেখবার চেষ্টা করলাম। কিন্তু ধুলোয় সব অন্ধকার। একটা হেড লাইটে কিছুই বোঝা যাচ্ছে না।
হাবু বললে, কীরে বিজা, ব্যাপার তো সুবিধের দেখছি না সামনে।
বিজা বলল, তাই তো দেখছি। অনেক দিন আসা হয়নি, তাই জানা যায়নি। নেমে পড় ডান দিকের মাঠে!
বলতে বলতেই গাড়ি, গত বছরের কাটা আমন ধানের মাঠের মধ্যে নেমে পড়ল। আমি বলে উঠলাম, কী হল, কোথায় যাচ্ছেন আপনারা?
কোনও জবাব পাওয়া গেল না।
আমি আরও গলা তুলে বললাম, আপনারা কোথায় যাচ্ছেন?
গাড়িটা দাঁড়িয়ে গেল। হাবু বলল, কেন, কী হয়েছে কী?
আমি যেন ঘাবড়েই গেলাম। একটু ভয়ে ভয়েই বললাম, না মানে, হঠাৎ এই মাঠের মধ্যে
তবে কি মশাই ভাঙা পুলের ওপর নিয়ে যাব! দেখলেন না, কি একটু কুকুরের মুতের মতন বিষ্টি হয়েছে, শালার পুল গেছে ভেঙে। ওখান দিয়ে যাওয়া যায়? আপনি কি মনে করেন, আপনাকে ইচ্ছে করে মাঠের মধ্যে নিয়ে যাচ্ছি? আপনার টাকা পয়সা নিয়ে নেব বলে? পরের পয়সায় কোনও লোভ নেই হাবু বাঁড়ুজ্জের, বুঝলেন স্যার?
কী মুশকিল! হাবু নিজেই প্রশ্ন করছে; নিজেই জবাব দিচ্ছে। সে নিজেই একটু আগে বলছিল, দু আনা পয়সার জন্য এখানে পথে খুন করে রাখতে পারে। লোকের প্রাণে ভয়-ডর তত থাকতে পারে।
আবার সে গাড়ি ছাড়ল এবং আমার কোনও কথা না শুনেই!
এক সময়ে মনে হল, ধুলোটা যেন একটু কমেছে। গাড়িটার উথালি পাথালি ঝাপাঝাপিও যেন একটু কমেছে। এবং সে সময়টা কতখানি, তার হিসেব করা অসম্ভব! প্রায় অনন্তকালের মতো। হাবুর গাড়ির এক চোখ দিয়ে দেখলাম, গ্রামের মধ্যে ঢুকেছি। দু-একটি বাড়ি ঘর দেখা যায়। হয়তো আরও কিছু দেখা যেত, কিন্তু এই কম আলোয় দেখা সম্ভব নয়। দু-একটি লোকও দেখা গেল গ্রামের পথে।
গাড়িটা জোরে চলেনি এতক্ষণ। এবার আরও আস্তে চলেছে। একটি বাঁশঝাড় দেখা গেল। তারপরেই পুকুর। সেটা আলোর থেকে অন্ধকারেই দেখা গেল ভাল।
হাবুর মোটা চাপা গলা শোনা গেল, পুকুর ঘাটে কেউ রয়েছে নাকি রে বিজা?
বিজা বলল, আমার তো ঠাওর হচ্ছে না।
গাড়িটা দাঁড়িয়ে গেল।
বিজা বলল, কী হল?
হাবু বলল, জলে যেন একটা শব্দ পেলাম।
–ওটা মাছের শব্দ।
মাছের?
–হ্যাঁ, তোমার শ্বশুরের ছাড়া মাছ। তোমার শ্বশুরেরই পুকুর।
অন্ধকারে আমি হাবুর মুখ দেখতে পেলাম না। কিন্তু আমার মনে হল, অন্ধকারে দুটি চোখ যেন কিছু খুঁজে মরছে অন্ধের মতো।
বিজা বলল, তুমি কি ভাবলে, হিদে ঠাকুরের মেয়ে, মানে তোমার বউ
হাবুর গলাটা যেন গোঙাননা শোনাল, হতেও তো পারে। খেয়ে দেয়ে ঘাটে আসার সময় তো হল।
বিজার একটা দমকা নিশ্বাস শোনা গেল। তারপরেই শ্লেষ-বিদ্ধ একটা কথা, বুয়েচি! গাড়িটা শব্দ করে আবার স্টার্ট নিল। কিন্তু হাবুর গলা শোনা গেল, বুঝলি বিজা, শোন!
বলো।
বিজা না নড়েই বলল।
হাবু বলল, গাড়িটা নিয়ে একলা ফিরে যেতে পারবি তো? বিদুরপুরে যখন এলাম-ই—
বিজা বলল, সে তো জানি তখনই। কিন্তু কী সুখে বলতে পার হাবুদা?
হাবুর কোনও জবাব পাওয়া গেল না। গাড়িটা কিছুটা ধীরে ধীরে এগিয়ে চলেছে।
বিজা আবার বলল, সেই তো বৈঠকখানার ঘরে শুতে দেবে, ওখানেই খেতে দেবে। শ্বশুর বড় জোর টিটকিরি দিয়ে দুটো কথা বলবে। ভাল লাগে?
ইঞ্জিনের শব্দে কথাগুলি অস্পষ্ট কিন্তু আমার একটা প্রবণতা আছে, কান পেতে শোনবার। নইলে, সব দোষটাই কি আর আমার মনের? আমার বুকে যে কলরব নিয়তই বাজে, তার দায় কি আমার চরিত্রের একটুও নেই।
হাবুর অসহায় একটি হাসির ধ্বনি আমি শুনতে পেলাম। কিংবা সেটা আর কিছু, কে জানে। তারপরেই, গলায় সর্দি আটকে গেলে যেমন শোনায়, সেই ভাবে সে বলল, মানে, কী জানিস, তবু সকালবেলা এক বার তাকে দেখতে পাব।
বিজা আবার বলল, যে বউ চায় না, তাকে এক বারটি দেখবার ইচ্ছে কেন হয়, বলতে পার? তুমি একটা ব্যাটাছেলে নও?
গাড়িটা তেমনি আস্তে আস্তেই চলছে। হাবুর গলা আরও চেপে এল! বলল, বিজা, মনের কি কোনও ব্যাটাছেলে মেয়েছেলে আছে রে? এ মনটাহাবুর ছবিটা আমার বুকে যেন পেরেক দিয়ে গাঁথতে লাগল। আর তার কথাগুলি বাজতে লাগল। এ আমি কোথায় এলাম? দূর নির্জন শান্ত অন্ধকার এই গ্রামের মধ্যে এসেও, আমার বুকের কলরব যেন নতুন করে বাড়ছে। না কি আমি ভুল শুনছি? এ সব সত্যি নয়?
হঠাৎ গাড়িটা দাঁড়াল একটা বিকট শব্দ করে? হাবুর গলাই নতুন সুরে বেজে উঠল, নামুন স্যার। আপনার বেহারী ঘোষালের বাড়ি ওই দেখা যাচ্ছে।
একই গাড়ির মধ্যে যেন দুটি জগৎ সৃষ্টি করে নিয়েছিল ওরা। আমি আর ওরা। আমি নেমে টাকা দিলাম। কিন্তু হাবুর মুখের দিকে একবার তাকালাম। দেখলাম, আমার সুর বদলেছে, মুখটা বদলায়নি। বিদুরপুরের যাত্রী পেলে, যত রাত্রিই হোক, এক বার আসা, এক বার একটুখানি দেখার জন্য রাত্রিবাস এবং কোনও একদিন তাকে চিরদিনের জন্য পাওয়ার একটি ব্যাকুল আশা ও প্রতীক্ষা, রুক্ষু মুখটায়, রক্তাভ দুটি চোখে চাপা দেওয়া যায়নি।
হয়তো আমার আসা ব্যর্থ হল। তবু রাত পোহাবার অবসর আছে, আরও কয়েক ঘণ্টা বাস করে দেখার সুযোগ আছে। হয়তো কাল নিস্তব্ধ দুপুরে, নিরালায় আমার বুকের সব কলরব, ঝিঁঝির ডাকে একাত্ম হয়ে যাবে।
সামনে আঁসশ্যাওড়া বনের মধ্যেই একটা ক্ষ্যাপা মোষের মতো গাড়িটাকে ঘুরিয়ে নিল হাবু। আমি এগিয়ে গেলাম।
আমার সাড়া পেয়ে বাড়ির লোকেরা সবাই এলেন। পুরুষ বলতে এক বৃদ্ধ, বাকি সকলেই মহিলা। পুরনো সেকেলে বাড়ি। ঘরগুলি যেন অন্ধকার গহ্বর। হ্যারিকেনের আলোয় ঘরগুলির পুরো অংশ চোখেও পড়ে না।
আমার পরিচয় পেয়ে সকলেই ভীষণ উদ্বস্ত হয়ে উঠলেন। অল্প বয়সের মেয়েই যেন দেখলাম জনা তিনেক। তারা রীতিমতো ছুটোছুটি আরম্ভ করল।
বৃদ্ধ বললেন, আরে তুমি? ছি ছি, বেহারী একটা চিঠি পর্যন্ত দেয়নি তোমার আসার সংবাদ দিয়ে।
কিন্তু সে কথা বিহারীবাবুর দাদা দীনবন্ধুবাবু বিশ্বাস করলেন না। বিহারীবাবু আমার মামার শ্যালক। সেই প্রায় সইয়ের বউয়ের বকুল ফুলের বোন-ঝি-জামায়ের মতো সম্পর্কটা হল। কিন্তু আমার মামার চেয়ে, বিহারীবাবুর সঙ্গেই এখন আমাদের ঘনিষ্ঠতা বেশি। মামা আসেন না বিশেষ আমাদের বাড়িতে, কিন্তু বিহারীবাবু আসেন। এবং আমাকে বিশেষ স্নেহ করেন।
তবু আমার আসাটা এখানে, এঁদের আনন্দদায়ক কতখানি হয়েছে জানি নে। বিস্ময়কর হয়েছে সন্দেহ নেই। আমিও মনে মনে অপরিচিত পরিবেশই চেয়েছিলাম। আমি এসেছি শুধু একটি নতুন পরিবেশের মধ্যে নিজেকে হারাবার জন্যে। মনের বিশ্রামের জন্যে।
কিন্তু বৃদ্ধ বলতেই লাগলেন, এত রাত্রে কোথায় মাছ পাওয়া যাবে। কড়ি ডোমের ওখানে ডিম পাওয়া যাবে কি না। এ দেশে শুধু আলু আর কুমড়োর কাঁড়ি ইত্যাদি।
দেখলাম রান্না দালানেই হচ্ছে, আমার সামনেই। যে রান্না করছে, তার বয়স বোধ হয় বছর বাইশ-তেইশ। মাথায় ঘোমটা নেই। বাকি দুজনেরও নেই। কে বিবাহিতা এবং কে নয়, কিছু বোঝ যায় না। তিনজনেরই বোধ হয় বিকেলেই খোঁপা বাঁধা হয়েছে। স্বাস্থ্য কারুরই খারাপ নয়। তাদের তিনজনেরই কাজের ব্যস্ততার মধ্যে একটি সলজ্জ ভাব ফুটে আছে। আমার জন্যেই বোধ হয়। শুধু তাদের কৌতূহল অশেষ। সুদীর্ঘ দালানের আশেপাশের অন্ধকারে যতবারই তাকিয়েছি, ততবারই কৌতূহলিত চোখের কাছে ধরা পড়েছে। কিংবা পড়েছে, কেউ না কেউ।
খুবই স্বাভাবিক এরকমটি হওয়া। ভাগ্যি, পাড়াগাঁয়ে এখনও ডেকে আলাপ করিয়ে দেবার রীতিনীতিগুলি এসে পৌঁছয়নি। এভাবে ধীরে ধীরে আলাপ হওয়াটা অনেক বেশি সৌন্দর্যমণ্ডিত বলে আমার ধারণা।
দীনবন্ধুবাবুর কথাবার্তায় টের পেলাম, যে রাঁধছে তার নাম নিরু। বাকিদের, অনু আর মনো। আমি সাজালাম নিরুপমা, অনুপমা, মনোরমা।
খেতে বসে দেখলাম। শুধু ছোট মাছের ঝাল নয়। ডিমের তরকারি ও নিরামিষ ব্যঞ্জনও রয়েছে। দুধও ছিল এক বাটি।
আমি বললাম, ইস! আর আপনি বলছিলেন, কী খাওয়াবেন? এত খাব কী করে?
দীনবন্ধু বললেন, আর বাবা, যা পাওয়া গেছে, তাই। ও মেয়ে তিনটে যা জোগাড় করতে পেরেছে। কষ্ট করে…।
আমি চোখ তুললাম। নিরু হেসে মুখ নামাল। এবং ডিম সরিয়ে রাখতে দেখে, নিরু প্রথম, কিন্তু খুব স্বাভাবিক একটি সলজ্জ ভঙ্গিতে বলল, সরাতে পারবেন না। সেই তো কখন বেরিয়েছেন।
জবাব দিতে গেলাম। কিন্তু নিজেই লজ্জা পেয়ে থমকে গেলাম। পরে বললাম, এত খাব কেমন করে, বলুন তো?
সঙ্গে সঙ্গে তিন বোনই হেসে উঠল। দীনবন্ধু বললেন, কী হল?
অনু বলল, নদিকে উনি আপনি বলছেন।
দীনবন্ধু হেসে বললেন, শংকর তো তোদের চেনে না, তাই।
আমাকে বললেন, বুঝলে শংকর, নিরু হল বেহারীর চতুর্থ মেয়ে। ওর বে হয়েছে কলকাতায়।
ও! আমি চোখ তুললাম নিরুর দিকে। নিরু চোখ সরাবার আগেই দেখলাম, তার চোখে যেন একটি গাঢ় ছায়া পড়ল। সহসা সে সরে গেল আমার সামনে থেকে। কিছু বোঝবার আগেই, দীনবন্ধুবাবুর একটি দীর্ঘশ্বাস পড়ল। অনু আর মনোও যেন কেমন একটু গম্ভীর হয়ে গেল।
কারণটা বুঝলাম তার পর দিন দুপুরে। সেই আমার কল্পিত, স্তব্ধ গ্রামে। ঘু ঘু ডাকা দুপুরে, ঝিঁঝির ঐকতানে, যখন মনটা আবেশে জড়িয়ে আসছিল। যখন, জানালা দিয়ে, বাড়ির পিছনের পুকুরে, তীক্ষ্ণ ঠোঁট মাছরাঙা পাখিটাকে দেখছিলাম, থেকে থেকে সে কেমন করে ঝুপ করে জলে পড়ছে আর উঠছে। আর ছোট্ট রুপোলি মাছটি মৃত্যু-যন্ত্রণায় ছটফট করছে তার ঠোঁটে।
সকালবেলাই সকলের সঙ্গে আলাপ হয়ে গিয়েছিল। অনু মনোও হাস্যময়ী। নিরুর মুখে একটি শান্ত হাসি প্রায় সব সময়েই দেখেছি। মাঝে মাঝে কেবল উদাস বিষণ্ণ হয়ে উঠেছে সে নানান কাজের মধ্যেও এবং তখন যেন কী এক মৌন অবোধ প্রশ্ন নিয়ে সে তাকিয়েছে আমার দিকে। তারপরে আবার সরে গিয়েছে মুখ নামিয়ে।
পরে বুঝলাম, দুপুরে। একলা বসে আছি। নিরু এল। হাতে একটি ছোট্ট কাগজ। আমার সামনে বাড়িয়ে দিল। দিয়ে মাথা নিচু করে দাঁড়াল। দেখলাম, লেখা আছে, শ্রীচন্দ্রকান্ত চক্রবর্তী,নং, বাগবাজার, কলিকাতা।
আমি জিজ্ঞেস করলাম, কী ব্যাপার?
নিরু বলল, আমার স্বামীর নাম ঠিকানা।
জিজ্ঞেস করতে পারলাম না, কী করব এটা নিয়ে।
নিরু একটু পরে চোখ তুলল। চোখে জল ছিল না। তার চেয়ে গাঢ় ব্যথা ছিল বোধ হয়। প্রায় চুপি চুপি বলল, মাত্র এক বছর আমাকে নিয়ে সংসার করেছিলেন। তারপরে, কী যে অপরাধ করলাম, আর আমাকে নিলেন না।
এবার চোখে জল এল নিরুর। নিরুর চুল খোলা, গালের এক পাশ ঢেকে ছড়িয়ে পড়েছে বুকে। বাইশ-তেইশ মনে করেছিলাম তার বয়স। এখন মনে হল, তার চেয়ে ছোট। কিন্তু বাইশ-তেইশেরও বেশি আসলে। তার স্বাস্থ্য দেখে বোঝা যায় না। বাংলা দেশে যেটা সচরাচর দেখা যায়, তার চেয়ে নিরুর রূপ হয়তো আর একটু বেশিই। দেখলাম তার সিঁথিতে সিঁদুর রয়েছে। জয়তিলক নিয়ে তা কপালে পড়েনি।
আমি স্তব্ধ হয়ে বসে রইলাম।
নিরু আবার বলল, যদি তাঁকে না চিনতাম, যদি এক বছর ঘর না করতেন, তবে কী করতাম জানি না। কিন্তু আমি কী করব? ওঁকে ছাড়া–ওঁকে নিয়েই তো মনটা…
নিরু আর কথা বলতে পারল না।
আমার মুখে অনেক উপদেশের কথা উঠে আসতে চাইল। কিন্তু চারপাশের এই স্তব্ধ নিঝুম গ্রামটা যেন আমার গলা টিপে ধরল। যে-গ্রামটা নিরুকে বাগবাজারের একটি বাড়ি ছাড়া আর কিছু কখনও চেনায়নি জানায়নি।
যে-গ্রামটা তবু কী অসম্ভব ঝংকার তুলতে পারে বুকের মধ্যে।
ঝংকার, মনের। বুকের কলরব থামাতে এসেছিলাম না?
ততক্ষণে নিরু আবার সামলে নিয়েছে। বলল, আপনার কত নাম কলকাতায়, কত লোকে চেনে। আপনি একবার বললে উনি হয়তো–
আমি বললাম, কেউ আমাকে চিনুক না চিনুক, তোমার জন্য আমি বলব নিরু, যাতে উনি আসেন। নিরু দু হাতে মুখ ঢাকল। আর তার শরীর কাঁপতে লাগল।
আর এই নিঝুম ঘুঘু-ডাকা গ্রামের দুপুর। আমাকে যে সত্যিকারের জবাবটা দিল। যে হিদে চাটুয্যের জামাই হাবুকে দিয়ে শুরু করেছিল, নিরুকে দিয়ে শেষ করল, চব্বিশ ঘণ্টারও আগে।
ভাবিলাম বনে গিয়া, জুড়াব তাপিত হিয়া। শুনি সেথা অর্ধ রাত্রে, কাঁদে মৃগী কম্প্ৰ গাত্রে।
মনের কলরব কখনও থামে নাকি? সব কলরব থামে, সেখানে নিশিদিন বাজে। এবং বাজবেই। এই সত্যটাকে নিয়েই চলা ছাড়া উপায় নেই।
চন্দ্রকান্ত চক্রবর্তী মশাইকে বলেছিলাম। তিনি গিয়েছেন কি না জানি নে। না গিয়ে থাকলে, আর গিয়ে থাকলেও, নিরু আর সেই দুপুরটার কথা, আমার বুকের ছবি ও মিছিলে আছে।

বাইরে
ভয় করে? না। আনন্দ হয়? না। রক্তের মধ্যে একটা ঘূর্ণি লাগে। মদের মতো, মদের নেশার মতো। রক্তের মধ্যে একটা ভয়ংকর দাপাদাপি শুরু হয়। যতক্ষণ হাসিটা বাজে, ততক্ষণ নয়। তারপরে। যখন হাসিটা থামে। গলগল করে হাঁড়িয়া গলায় ঢেলে দেবার পরে, একটু শ্বাসরুদ্ধ করে থাকা, একটু ঝিম মেরে থাকা, তিক্ত ঝাঁজ স্বাদটাকে একটু ধাতস্থ করে নেবার পরে যেমন হয়, সেইরকম।
তারপরে যেরকম পুবে ঝড়টা আসে ওই পুব-উত্তরের নীল গাই রং ভুটিয়া পাহাড়ের লাখ ভেরী বাজিয়ে। থালঝোরা অরণ্যের কোমরে একটা নিষ্ঠুর হ্যাঁচকা দিয়ে। আর এই গোটা আপার টুণ্ডু রেঞ্জের খয়ের-শিশু-শালের ঠোকাঠুকি দাপাদাপি গর্জন শুরু হয়, সেইরকম। সেই রকম, কিন্তু শব্দ নেই। সেই রকম, কিন্তু অবিচল স্থির।
হুঁ, আমার বুকটা জঙ্গল। বরহম ভাবে, আমার প্রাণটা, আমার মনটা জঙ্গল। আমি জঙ্গল। হুই উদলাঝোরা, হুই চাপরামারি, হুই নাগরাকাটা, হিলাঝোরা, টুণ্ডু আর পাংঝোরার উতরাইয়ের মাটি শিকড়ের থাবায় থাবায় জড়িয়ে-ধরা অন্ধকার জঙ্গলের মতো তার বুকটা। ঝড়ের তাণ্ডবে ক্ষ্যাপা জঙ্গলের মতো। বুকের মধ্যে গর্জায় দাপায় নিঃশব্দে।
হাসিটা জানে, ওর লহরে ঝড় আছে। দাপানি আছে, গর্ভানি আছে। যে হাসে, সে জানে। সে এখনও হাসছে। সারিবদ্ধ পাঁচটি হাতির দু’নম্বরের পিঠে সে দুলছে, আর হাসছে। অবহেলায় পা ছড়িয়ে, হাতির পিঠে, হাতের ভর দিয়ে বসে আছে। যেন বিছানার ওপর বসে আছে এলিয়ে। সিথিটা তার বাঁকা। একটু সিঁদুর ছোঁয়ানো আছে সেখানে। নীল ডোরা শাড়িতে গাছকোমর বাঁধা। খাটো লাল জামাটা কোমর অবধি আসেনি। কাঁধ থেকে নামতে গিয়েই বোধহয় ফেটে গেছে। না কি জামাটাই ছেঁড়া পুরনো। নিটোল শক্ত হাতে গোছ গোছ রঙিন কাচের চুড়ি। নাকে একটি ঝুটো পাথর-বসানো পিতলের নাকছাবি। বয়সে আষাঢ়। কূলে কূলে প্রথম-চল-খাওয়া নদীর মতো। হাট করে গা খুলে না রাখতে পারলেও, পাঁচ নুড়ি নিয়ে, পাঁচ ফুল খেলতে বসলে বেমানান হত না। কিন্তু বাণ খেয়েছে রাঙি। রাঙি ওর নাম। সবাই ডাকে রাঙ্গি। বিশ্বরহস্যের প্রথম বাণ খেয়ে, ওই অচেতন হাসিটি হাসতে শিখেছে। পুরুষের দিকে তাকিয়ে।
লুঙ্গিটাকেই টেনে কাছা করতে গিয়ে যার লোমশ উরত খোলা, হাফ শার্ট গায়ে, অঙ্কুশ নিয়ে রাঙির হাতির কাঁধে বসা লোকটি রাঙির বর। নাম দুলাল।
দুলালের গা ঘেঁষে বসে আছে রাঙি। দুলালও ফিরে ফিরে দেখছে বরহমকে। কী যেন বলছে রাঙিকে দুর্বোধ্য ভাষায়। আর রাঙি, বিশাল পশুটার দোলায়িত পিঠের ওপর পা ছড়িয়ে, পিছন ফিরে বসে হাসছে। দুটো হাতির পিছনে, একলা বরহ। সবচেয়ে উঁচু শালের মাথায় হানা বিদ্যুতের মতো রাঙির চোখ হানছে বরহমকে।
হুঁ, আমি চালসার জঙ্গল। বাজ কেন জঙ্গল পোড়ায়, আমি জানি না। ভয় করে না। সুখ হয় না। হুই গরুবাথানের বুক গড়িয়ে যেমন লাখ ভালু’র তেড়ে আসা ঝড় নামে, তেমনি একটা মাতন লাগে বরহমের বুকে। তার মরতে ইচ্ছে করে। বলি দেবার কালে ঢাকের শেষ মাতনের কাঠি বাজে তার হৃৎপিণ্ডে। এটা যদি ভয়, তবে ভয়। এটা যদি সুখ, তবে সুখ।
আই, আমি একটা হটাবাহার মানুষ হে। এই পাঁচটা হাতির মতো, পিলখানার ছাপ মারা আমার সারা গায়ে। পাগলা হাতির মতো। এ চা-বাগানের দেশে আমাকে কেউ ঠাঁই দেবে না। দুটো পয়সা মজুরি বাড়াবার জেদ আমি সবার আগে করেছিলাম। ওই উঁচুতে চালোনির বাগানে। পাথর ভাঙে, আমার পিঠ ভাঙে না। কাঠ পোড়ে, আমার শরীর পোড়ে না। হাতি খ্যাদার মতো করে ধরেছিল আমাকে। মেরে ফেলে দিয়েছিল জঙ্গলের খাদে। তবু বাঁচতে দেখে, বাগান থেকে বাগানে হটাবাহার ঘোষণা করে দিয়েছিল। কোনও বাগান আর কাজ দেবে না। বরহম মুণ্ডা হটাবাহার। ফরেস্টের বাবু বলে, তুই হটাবাহার?’ হ। তবে কাজ নাই, বাগানের ম্যানেজার গোসা করবে। জঙ্গলের কাঠ কাটা ঠিকাদার জিজ্ঞেস করে, তুই হটাবাহার?’ হঁ৷ তবে কাজ নাই, তুই লোক ভাল না।
জঙ্গলটা অজগর। তার পাকে পাকে আমার মরণ দেখলাম। ওঝার কাজ করলে হীরালাল। আমার ধর্মবাপ। এক কুপ ওভারশিয়ার। কাঠ কাটা ঠিকাদার তার হুকুমে চলে। এ গাছ কেটো না। এ গাছ কাটো। সরকারের হুকুম তার মুখে। সে জঙ্গল চেনে। আট মাস কাজ, চার মাস বসা। বেতন পঞ্চাশ। কাজে ওভারশিয়ার। জাতে কোচ। তিনপুরুষের জঙ্গলে বাস। এখন এই চালসায় আছে কিছু ক্ষেত জমি। আর কিছু নেই। বউ ছিল একটি। কোন এক ভাটিয়ার (চাকুরিজীবী ও ব্যবসায়ী মধ্যবিত্ত বাঙালিকেই বোধহয় বোঝায়) সঙ্গে নাকি পালিয়ে গেছে। সে নিজে কখনও বলে না। লোকে বলে।
এই হীরালাল, বরহমের ধর্মবাপ।
হু, আমার ধর্মবাপ। যে জন্ম দেয়, তার চেয়ে বেশি। লোকটা হাঁড়িয়া না হলে থাকতে পারে না। পচুই ছাড়া চলে না। একটা ফোলা ফোলা মুখ। লাল লাল। কয়েক গাছি গোঁফ। তাও পাকা। ছোট ছোট দুটি চোখ, জ্বলজ্বল করে। চিতা বাঘের মতো ঘুরে বেড়ায় বনে বনে। সেই প্রথম চোখ তুলে তাকিয়েছিল, বরহমের দিকে। বলেছিল, হেই, তুই হটাবাহার?
–হুঁ।
বাগান কাজ দেয় না?
না।
–ফরেস্ট কাজ দেয় না?
না।
–ঠিকাদার?
না।
–বউ বাচ্চা আছে নাকি?
না, কিছু নাই।
–তুই হটাবাহার?
–হু।
–তুই আমার কাছ থাক। আমার ভাত খা। আমার কাপড় পর। আমার জোতজমি দ্যাখ, বসত কর। পেটভাতা পাবি। কী রে হটাবাহার, রাজি?
কোনও জবাব দিতে পারেনি বরহম। বাইরের লোকের কাছে সারা রাত মার-খাওয়া মোষ যেমন নিজের প্রভুর কাছে এসে দাঁড়ায় তেমনি করে দাঁড়িয়েছিল। সেই দিন সেই সময়েই মনে মনে বলেছিল, আমার ধর্মবাপ তুমি। আই বাপ, তুমিও কি একটা হটাবাহার? সে কোন বাগানের দুনিয়ায়? কোন বনের সংসার থেকে? আমি দেখলাম, তুমি যেন কীসের শোধ নিচ্ছ আমাকে ঠাঁই দিয়ে। প্রতিশোধ। হুঁ, তুমি রাজা হটাবাহার। এইটা জীবন।
হে মা, তোর গান আমার মনে পড়ে। তোর কথা আমার মনে পড়ে। আমার জন্ম দিয়েছিলি তুই। বিন্নাগুড়ির বাগানে। আমার মাতৃভূমি জঙ্গলের রূপকথা তুই শোনাতিস বাগানের পাতা টিপতে টিপতে; সে এক দেশ! অনেক অনেক দূর। অনেক উঁচু দান্তাবুরু, তার চেয়ে উঁচু ছাগুতুবুরুর (বুরু-পাহাড়) দেশ। বুরুগুলো সব আসমান-ছোঁয়া শাল-পিয়াল কুসুম-ছাওয়া আঁধার জঙ্গল। (ছোটনাগপুরের অরণ্য পর্বতময় অঞ্চল) লোকে বলে সরকারি বন। ছাগুতুর নীচে ছিল এক গাড়া (পাহাড়ি সরু নদী)। নাম তার রায়ুন গাড়া। তার জল ছিল অমৃতের মতো। হাতি, বাঘ, হরিণ, ময়ূর, মানুষমানুষী, সবাই আমরা খেতাম সেই জল। সেখানে আমার জন্ম। সেইখানে আমি প্রথম স্বপ্ন দেখি তোকে। কারণ সেখানে আমি বড় হয়েছি। সেইখানে প্রথম জোয়ান শুকরমকে দেখে আমি মেয়ে হয়েছি। কিন্তু শুকরমকে পেলাম না। এক বন থেকে আর-এক বনে এলাম। চা বাগানের কাজে। স্বপ্ন আমার ফলল, তোকে পেলাম। কিন্তু আমার জীবন বদলাল না। হেই আমার সোনা মাণিক,
নে জীবোন গাতিড
নে জীবোন কাহী নামোগা ॥
জীবন আর ফিরে পাওয়া যাবে না। এ জীবোন আর বদল হবে না। কাক্সা পিতল ফোবঃ জান রে। কানসা পিতল বদল নামোগা। কাঁসা পিতল ভাঙলে, জানিস বদল করা যায়। নে জীবোন কাহী বদলাআে।
মায়ের মিঠে গলার গুনগুনানি বেজে উঠেছিল তার কানে। সে মনে মনে বলেছিল, হে মা, আমি তোমার পেট থেকে প্রথম হটাবাহার হয়েছি। আর এই আমার ধর্মবাপ। মন বলছে, যেন রাজা হটাবাহার। এর আর বুঝি কোনওদিন বদল হবে না।
আই, আমি একটা হটাবাহার মানুষ! আমার বুকে কেন দক্ষিণ বন হিলাঝোরার ঝড়? সকলের মাথা-ছাড়ানো শাল গাছটা কি আমি? হাতি পোষার বউয়ের চোখের চিকুর কেন হানে বরহমকে? জান বুঝি, তার হাসিতে ঝড় ওঠে একটা জঙ্গলে, তাই?
হুঁ, আমার বুকটা হুই পুবের ডাইনা জঙ্গল। কিন্তু দুলালের বিদ্রূপ-দর্পিত চোখের আড়ালে ওটা কী? একটা শাণিত অঙ্কুশের মতো? যেন বাগানের ম্যানেজারের বাংলোর বেয়নেট বন্দুকধারী পাহারাদারের মতো?
আইন হক খুন।
আইন হক খুন একেবারে প্রথম হাতিটার পিঠে বসে আছে, আরও গম্ভীর, আরও ভার নিয়ে। কাঁচপোকা দাড়িওয়ালা, মাথার চুল ছোট করে ছাটা, পেটা পেটা কালো শরীরে একটা ছেঁড়া ঝোলা জামা গায়ে হাতির দোলায় দুলছে মাহীর। রাঙির বাবা।
কিন্তু রাঙি এক হাত থেকে আর-একহাতে ভার বদলায়। কোমর নতুন নতুন বাঁকে বেঁকে ওঠে। চোখের নজর আড় করে, ঠোঁট কুঁচকে ভ্যাংচায়।
আর ঝড় ওঠে। ঝড় কি আইন মানে, না হক মানে, না খুন মানে? ঝড় কি অঙ্কুশ মানে, না ম্যানেজারের বাংলোর পাহারাদার মানে? বরহমের বিশাল কালো শক্ত শরীরটা খাড়া হয়ে ওঠে। বুকের ঝড় চকিত হয় চোখে। সে চোখ ফেরাতে পারে না রাঙির ওপর থেকে। একটা শব্দহীন আর্তনাদ বাজে তার কানে। আই বরহ, তোর বুক ফেটে যায়।
পরমুহূর্তেই তার বুকের মধ্যে ধর্মবাপের ডাক শুনতে পায়, অই, অই রে হটাবাহার, ফিরে যাবার। মতলব তোর। এইবার মরবি। মরণ ঘনিয়েছে তোর।
হ, এইটা মরণ। বহরমের যেন মরতে ইচ্ছা করে। কারণ জীবনটা আর ফিরবে না।
সেই উঁচু জায়গাটায় এসে হাতিগুলো দাঁড়াল। মূর্তি নদীর পারে। যেখানে হাতিগুলিকে প্রায়ই চরতে নিয়ে আসা হয়।
কার্তিক মাস। আকাশ নীল। ঘর-ছাড়া উদাস মন সাদা মেঘ দু-এক টুকরো এখানে ওখানে। পশ্চিম-উত্তরের আকাশে গেছে সূর্য। দার্জিলিং-এর ধূসর অবয়ব দেখা যায়।
ডান দিকে নদী বাঁয়ে বাঁক নিয়ে নেমে গেছে। কাঁচা রাস্তাটার বাঁয়ে ঘন শাল বন। গভীর, অন্ধকার নীরন্ধ্র যেন। নদী-সঙ্গী হয়ে নেমে গেছে। দার্জিলিং-এর রোদ বর্শার মতো খোঁচা খোঁচা হয়ে ঢুকছে, বনের খানে খানে।
হাতি থেকে নামতে গিয়ে থামল বরহ। মাহীর নামছে না। তাই দুলাল রাঙিও নামছে না। নদীর কূল ধরে, লোমশ ভ্রূ কুঁচকে মাহীর তাকিয়ে রইল দক্ষিণের জঙ্গলে।
একটা হাতি ডাকল, কঙ্ক!
মাহীন্দর ফিরে তাকাল। বরহম দেখল, তার আগের হাতিটা ডাকছে। সারির চার নম্বর। চামড়ায় এখনও ভাঁজ পড়েনি একটু। গায়ে এখনও অল্প বয়স–অর্জুন গাছের বাঁধুনি আর চেকনাই। বয়স নাকি মোটে বিয়াল্লিশ। আষাঢ় পেরোনো যৌবন হস্তিনীটার, শাওনের অকূল। নাম দিলালী। বরহম কালিনীর পিঠে। দিলালীর আগে সুলতান। রাঙি আর দুলাল রাজার পিঠে। মাহীন্দরের অঙ্কুশ ঠেকে আছে। পাঠানের কাঁধে। এই ওদের নাম।
দিলালীর ডাক শুনে মাহীর ফিরে তাকাল। কোথা থেকে একটা ছুটকো বাতাসে তার দাড়িতে লাগল ঝাপটা। মাহীর হেসে উঠল।
দুর্বোধ্য চিটাগাং-এর ভাষায় আরও কিছু মগ-সুর দিয়ে জিজ্ঞেস করল দুলাল, হল কী?
মাহীন্দর বলল, একটা চমক লাগল হে! দিলালীটাও ডাকল। কিন্তু, কিছু নয়। অই বরহ!
হ,
–আর যাওয়া যায়?
হঁ। যত খুশি।
কুনঠাঁই?
–পাংঝোরা, খরিয়ার, কাকুরজিলোরা, সুল্লাপাড়া, ভোকোলমারদি ধূপঝোরা,..হুই দেখা যায়।
দেখা যায়? বাপ বেটি জামাই, তিনজনেই দূর দিগন্তব্যাপী দক্ষিণের ঢালু জঙ্গলের দিকে তাকিয়ে রইল।
দুলাল বলল, দেখা যায়?
হ, দেখা যায়। আমি দেখতে পাই। হুই যায় চালসার রেল লাইন পুব-পছিমে। আওরি লাম, সুল্লাপাড়া হাটের রাস্তাটা মিলবে। বন বাংলো আছে। রাস্তাটা পুবে গেছে। কাকুরজিলোরা আর ভোকোলমারদির বীচে। তবে লদীটা মিলবে, জলঢক্কা।
জলঢক্কা?
দুলাল আবার জিজ্ঞেস করল।
–হঁ৷ লদী। অখনও জল অনেক। রেল লাইনটার কোলে রাস্তা। উঁচায় রয় লাগরা কাটা। সেলকাঁপাড়া আর টু, পার হলে চাঙমারি! বীচে কারণ–
কারণ? –হুঁ, জায়গার নাম। –সব দেখা যায়! বিদ্রুপে বেঁকে উঠল দুলালের গোঁফ। কিন্তু দেখতে পায় বরহ। চোখ বুজলেও দেখতে পায়। এই গোটা অরণ্য অঞ্চলের প্রতিটি রেঞ্জ তার চেনা। পায়ে হেঁটে ঘোরা।
হ, চোখে ভাসে।
–চোখে জাদু আছে নাকি?
রাঙি হেসে উঠল খিলখিল করে। বরহমের আর জবাব দেওয়া হল না। জাদু দেখতে লাগল সে। রাঙির কালো চোখের ছটায়। ঠোঁটের ওপর চাপা-দেওয়া ঘোরানো হাতে। তালুতে মেহেদি রং বাহারে। আষাঢ় অঙ্গে অঙ্গে শাওনের বান লক্ষণ দেখে।
হুঁ, আমার চোখে জাদু লেগেছে। রাঙির লাল জামাটা আমি জগতের রক্তের মতো দেখি। কাপড়ের নীল ডোরাগুলিকে দেখি জগৎ-জড়ানো শত পাক নাড়ি। আই, আমি মায়ের পেট থেকে প্রথম হটাবাহার হয়েছি। আবার আমার ফিরতে ইচ্ছা করে। হেই ধর্মবাপ, আমার মরতে ইচ্ছা করে। আবার যেতে ইচ্ছা করে ফিরে রক্তে নাড়িতে। হুঁ, এ হটাবাহারটার চোখে জাদু লেগেছে হে।
একটা তীব্র গর্জনে সংবিৎ ফিরল বরহমের। মাহীন্দরের চোখে ক্ষ্যাপা বুড়ো চিতার অঙ্গার ঝিলিক। দুলালের চোখে সুতীক্ষ্ণ অঙ্কুশ উদ্যত। মাহীন্দরের ডাক গর্জন হয়ে উঠেছে। কিন্তু কেউ কিছু বলল না। মাহীন্দর পাঠানকে চালাল দক্ষিণে। পিছে রাজা। সুলতান দিলালী কালিনী পরে পরে।
তবু রাঙির শরীর কাঁপছে হাসির চাপা হিল্লোলে। বাপের স্নেহ উথলে ওঠে মেয়ের হাসিতে। বরের সোহাগ উসে ওঠে বউয়ের হাসির লহরে। কিন্তু আমার বুকটা খাই-রান্তির জঙ্গল। সেখানে ঝড় ওঠে। ঝড় কি কারুর গর্জন মানে?
কালো বন, লাল নদী। মাঝের পথ ধরে দক্ষিণে এগিয়ে চলে আগে মাহীন্দর। বলল, আরও কয়খান রশি ঘুর দিয়া আসি।
দুলাল বলল, চলেন।
হুঁ, এই পথে, আট মাস আগে আরও নীচে প্রথম জঙ্গল হয়েছিল বরহমের বুক ঝড় লেগেছিল জঙ্গলে। আরও নীচে। বামন ডাঙার নীচে, নাথোয়ার বাগানের ওপরে, ধুপগুড়ি থেকে যে কাঁচা রাস্তা ওপরে উঠে, পুবে বাঁক নিয়ে চলে গেছে। ভুটান সীমান্তে। সেই রাস্তা। ডাইনা আর জলঢাকা নদী যেখানে প্রায় গলাগলি করতে গিয়ে করেনি, সেইখানে। ডেয়ো ঢাকনা ঘর গৃহস্থালী, ছাগল মুরগি পায়রা, বউ বেটা বেটি জামাই, মাহীন্দরের গোটা সংসার পাঁচ হাতির পিঠে।
–হো-ই, ছাইলসা বনবাংল যাই। রাস্তা কোন্ দিকে?
চালসার বনবাংলোয় যাবে। হা করে তাকিয়েছিল হটাবাহার লোকটা। কোথা থেকে আসছে এরা।কুথা থিকা আসিলা হে? মাহুত বটে?
–হাঁ। ছটিগাঁ। পিলখানা, সরকারি পিলখানা থেকে আসছি। হুকুমপত্তর আছে। হুকুমপত্র? তা থাকতে পারে। হাতির পিঠে সংসার দেখছিল বরহ তাকিয়ে তাকিয়ে। একটা বাচ্চা কাঁদছিল ট্যাঁ ট্যাঁ করে। তার পরেই, হিলিবিলি বিজলি মালা ঝলকে উঠেছিল। ছোট একটা কেউটের মতো রাঙির কপালে পাক দিয়ে পড়েছিল এক গুছি রুক্ষ চুল। বন রং বরহমের দিকে তাকিয়েছিল। সাদা ঝকঝকে দাঁতে হেসে উঠেছিল চোখাচোখি হতেই।
হাসিটা যখন বেজেছিল, ততক্ষণ শক্ত করে থাকতে হয়েছিল। তারপরে আর বাধা মানেনি। ফাল্গুনের সকালবেলায় বুক যেন ডাইনার শালবন হয়ে উঠেছিল। ঝড় উঠেছিল। দাপিয়েছিল বুকের মধ্যে। মনে মনে বলেছিল, আই, আমি একটা হটাবাহার মানুষ হে। আমার বুকে যেন ঝড় উঠল?
জোত জমিনের কাজ ছিল না। বরহম ধর্মবাপের কাছে ছুটি নিয়ে, চাল চিড়ে বেঁধে, ঘুরতে ঘুরতে হাঁটতে হাঁটতে এসে পড়েছিল নাথোয়া। চেনালোক পুরনো লোকদের সঙ্গে একটু একথা সেকথা বলাবলি করার জন্য। সে বলেছিল, রথ দেখায়ে লিয়ে যেতে পারি। চালসা আমার জায়গা।
মাহীর একমুহূর্ত ভেবেছিল। চোখাচোখি করেছিল দুলালের সঙ্গে। তারপরে একটা মোটা কাছি হাতির পিঠের ওপর থেকে ফেলে দিয়ে বলেছিল, আস।
দড়ি ধরে উঠতে গিয়ে আবার একবার তাকিয়েছিল রাঙির দিকে। আন মান বোঝার বয়স কোথায়? রাঙির চোখের তারায় যেন বাজি ধরেছিল তার প্রবৃত্তি। তার প্রবৃত্তি আবার খিলখিলিয়ে উঠেছিল জয়ের উল্লাসে।
হে মা, তোর গান আমার মনে পড়েনি। নে জীবোন কাহী বদলাতআ। আমি পথ থেকে ফিরলাম। পথ ভুলিয়ে ডেকে নিয়ে যাওয়া বাগিয়া বোঙার মায়া হাতছানি দেখল হটাবাহারটা। নাথোয়ার জঙ্গলের ঝড় প্রথম দাপিয়ে পড়ল আমার বুকে।
তারপর কথাবার্তা, জিজ্ঞেসাবাদ। কী জন্যে আসা এই চালসায়? লড়াইয়ের ভয়ে, বিদেশি দখলদারের আশঙ্কায়। চাটগাঁ দখল হলে, সম্পত্তি যেন না যায় শত্রুর হাতে। তাই সময় থাকতে সরকার তার হাতি পাঠিয়ে দিয়েছিল তরাইয়ের গভীর অরণ্যে। বোমার আঘাতে এই অস্থাবর সম্পত্তি নাশ যাতে না হয়।
হুঁ, এদের এক সাল আগে থেকেই লোক আসছিল। সারবন্দি ট্রাক আর ফৌজ আসছিল। সেই সঙ্গে অনেক মানুষ। দূর দূর শহরের ভীত আতঙ্কিত মানুষের দল আসছিল বনের আশেপাশে।
হীরালাল বলেছিল, সব শালা জঙ্গলে পলায়ে আসছে।
ক্যানে, উয়াদের ভয় নাই জঙ্গলে?
–না, অখন আর নাই।
বাঘের ভয় নাই?
–নাঃ।
— ক্যানে? সাপ হাতি ভালু, কুছুর ডর নাই? জংলি কুত্তা মুতে দেয় যদিন গায়ে?
না, ওদের এখন আর জঙ্গলের কিছুকে ভয় নাই। তার চে’ বড় ভয় এখন শহরে। তাই জঙ্গলে চলে আসছে সব।
ক্যানে আই বাপ, উয়ারা হটাবাহার নিকিয়ে?
এক রাশ পচুঁইয়ের গন্ধ ছেড়ে খ্যাক খ্যাক করে হেসে উঠেছিল হীরালাল।–অই রে শালা, অই রে ব্যাটা!
হাসি থামতে চায়নি হীরালালের। যদিও বরহমের মনে কোনও দিন প্রশ্ন জাগেনি, এক-ই লোককে একজন শালা আর ব্যাটা বলতে পারে কি না। হীরালাল বলেছিল, তা মিছে বলিস নাই। ওরা তাড়া খেয়ে আসছে এখানে। শহরে আর ঠাঁই নাই।
তারপর? আরও কথাবার্তা হয়েছিল মাহীন্দরের সঙ্গে। তারপর আর কী? সরকার মাইনে দেবে। যতদিন থাকতে বলবে চালসায়, ততদিন থাকতে হবে। যুদ্ধ থেমে গেলে, জিতে গেলে, আবার ফিরে যাওয়া। জাত কী? মাহুত? না। হাতিপোষা বলা যায়। আর ধর্ম? চৌকো তাবিজ আছে গলায়। সিঁদুর-মাখা লক্ষ্মীর ছবি আছে পুঁটলিতে। মুরগি আছে খাঁচায় কিন্তু ছোট ছোট রুদ্রাক্ষের মালা ছিল রাঙির মা লক্ষ্মীর গলায়। তবু দাড়ি ছিল, মেহেদি ছিল মেয়েমানুষের হাতে। সুরমা ছিল চোখে। বাঁকা সিথেয় হায়া যায়নি। কিন্তু সিঁদুরের প্রতি টান আছে রক্তে। পীর আছে, সত্যনারায়ণের সত্য আছে।
পাঁচ হাতি আর পরিবার নিয়ে বেরিয়েছিল মাহীর কার্তিকের শুরুতে। চাটগাঁ থেকে দার্জিলিং-এর তরাই। পৌঁছেছিল ফাল্গনের শেষে। নদনদী পাহাড় আর কত গ্রাম শহর ডিঙিয়ে এসেছিল। সরকারের হুকুম। পথে কত লোক হাতি দেখেছিল। কত বউ জোকার দিয়েছিল। কত ছেলেমেয়েরা পিছনে পিছনে চিৎকার করেছিল, হাতি হাতি, পায়ের তলায় বোড়োই বীচি!..
সরকারের হুকুমনামা দেখেছিলেন চালসার রেঞ্জার সাহেব। আগে থেকে হুকুম ছিল জলপাইগুড়ির ডিভিসনাল অফিস থেকে। বনবাংলোর কাছেই, হাতি আর হাতিপোষাদের ঠাঁই করে দিতে হয়েছিল।
ঠাঁই হয়েছিল। সংসার গোছানো হয়েছিল হাতি পোষাদের। কিন্তু পাঁচ নুড়ি নিয়ে বসে, পাঁচ ফুলের খেলা খেলেনি রাঙি। শাওন যে আসে? আষাঢ়ের বিস্তার বুকে ভবিষ্যতের কোন খেলার রঙ্গ? বানের আগে জলঢাকার কলকলানিতে কী শোনা যায়? দুলালের বুকের পাথর ছপছপিয়ে, আরও উঁচু পাড়ের মাটি ভাসাতে চাইছিল রাঙি। হাসিটা আর থামেনি। অঙ্গার দপদপিয়ে উঠছিল মাহীর আর দুলালের চোখে।
হুঁ, আমার প্রাণটা, আমার মনটা জঙ্গল হয়ে উঠেছিল। মেঘ-গুড়গুড় দুপুরে, তাই, ঝি-ঝি-ডাকা জঙ্গলে, গা-ভরতি চার-পাঁচটা জোঁক নিয়ে রাঙি আলোমালো করে বরহমের গায়ে এসে পড়েছিল। আন না মান না, লতা জড়িয়ে ধরেছিল। কোথায় গিয়ে ঢুকেছিল বুঝি কোন কোমর-ডোবা জলা জংলায়। একটি একটি করে জোঁক টেনে টেনে তুলে দিয়েছিল বরহম। তারপর রক্তাক্ত শরীরটা রাঙির কেঁপে কেঁপে উঠেছিল হাসিতে। ভয় নয়, চোখে বিদ্যুৎ হেনে, থম-ধরা জঙ্গলটাকে যেন একটা ঝটকায় দুলিয়ে। ছুটে চলে গিয়েছিল।
আই, আমার বুকটা গোটা তরাইয়ের জঙ্গল মা। তোমার গান আমি ভুলে গেলাম। চিতা-বেরুনো-সাঁঝবেলায় বড় গাছের ডালে উঠে রাঙি নামতে পারেনি। ডাক দিয়ে বলেছিল, অই, অই মানুষটা, আমি নামতে পারি না। হোই করজুয়ানা! এই বরহমকে শক্তি দাও। নইলে রাঙি উঠতে পেরেছিল, আমার কাঁধে পা না দিয়ে নামতে পারে নাই। সাঁঝবেলার চালসা জঙ্গলের কালো পাতা লাল হয়ে উঠেছিল রাঙির হাসিতে। হেসে বলেছিল, যেন পাঠানের কান্দা। যেন হাতি পাঠানের কাঁধ।
হুঁ, ক্যানে রাঙি? আমি একটা হটাবাহার। আমার মরণ ক্যানে তোর হাতে নিস্? আ! আ! মায়ের শরীর থেকে কেন হটাবাহার হয়েছি? এত জঙ্গল কেন জন্মাল মাটিতে? কুসুম পাতা কেন লাল হল? নাগনিশা ফুল কেন ফুটল? আ! আ! রাঙির জীবনটা রাঙির। তার জীবনের নিয়মের শিকল বুঝি এমনি ঝনঝনিয়ে বাজে, এমনি করে মারে আমাকে।
হীরালাল ঘেঁকিয়ে উঠেছিল।–তুই হাতি চরাতে কেন যাস ওদের সঙ্গে?
হেই ধর্মবাপ, আমি থাকতে পারি না।
তুই জোতজমি দেখিস না।
আই বাপ আমার মন পুড়ে যায়।
তুই মরবি রে হটাবাহার?
হুঁ, তাই মরণ কাটি পড়ে ঢাকের পিঠে।
কঙ্ক! কঙ্ক!
সংবিৎ ফিরল বরহমের। চকিত হল মাহীর। দিলালী ডাকছে। কালো বন লাল নদী। তার মাঝখানে দিলালী দাঁড়িয়ে পড়তে চাইল। সারি থেকে একটু সরে গেছে বাঁ দিকে। কেন?
মূর্তি নদীর জলে বাঁকা রোদ। তার ছটা লেগেছে গাছে গাছে। খরিয়ার বন্দর জঙ্গল যেন নিথর হয়ে গেল। শুধু ঝিঁঝির ডাক। মাহীর বলল, কী হল দিলালীর?
সেই মুহূর্তেই পাঠানের সর্বাঙ্গ আন্দোলিত হল। সে ডাক দিল, কুররর কুররর কুররর কঙ্কো!
হাতির দল যেন বিচলিত হয়ে উঠল। কেবল দিলালী ছাড়া।
সহসা দেখা গেল, সামনের পথে, ঘন কৃষ্ণনীল বন্য ঐরাবতের আবির্ভাব। নিভাঁজ বলিষ্ঠ শরীরে তার সূর্যছটায় যেন নীল কিরণধারা চলকে যাচ্ছে। দূর ভুটিয়া পাহাড়ে যেন রোদ পড়েছে। শাণিত সূচ্যগ্র দুই দাঁতে তার বিধে রেখেছে সূর্যকে।
তারপর আরও। গম্ভীর শালবনের ভিতর থেকে দলে দলে বেরিয়ে এসে পথরোধ করল বন্য হাতির পাল।
পাঠান পিছনে হটল। আর পাঠান রাজা সুলতান, তিনজনেই চিৎকার করে উঠল। সেই সঙ্গে মাহীরও, হেই দুলাল, দিলালীকে সামলাও ছিনালিটার মতলব ভাল না।
মিথ্যে নয়। দিলালী দল থেকে সরে গেছে। তার চোখে কোথাও ভয় ও রাগের চিহ্ন নেই।
বরহমের ভয় করছিল না। বন্য হাতির সামনে জীবনে সে অনেকবার পড়েছে। কিন্তু তার বুকের ঝড় দ্বিগুণ হল। আই দিলালী! ভালবাসার সাধ তোর। মন পাগল করেছিস?
দুলাল রাজাকে চালিয়ে একেবারে দিলালীর ঘাড়ে এনে ফেলেছে। মাহীর ততক্ষণে পাঠানের পিঠ থেকে বিচুলির বড় গদিটা তুলেছে টেনে।
বন্য হাতির দল বিচলিত নয় একটুও। কিন্তু আক্রমণের উদ্যোগ নেই একেবারেই। বরং যেন লাইন দিয়ে দাঁড়িয়ে, অবাক হয়ে, এই পোষা অকালবৃদ্ধ ধূসর কোঁচকানো-চামড়া স্বজাতীয়দের দেখতে লাগল। যাদের গায়ে তারা মানুষের গায়ের দুর্গন্ধ পাচ্ছিল। দুর্গন্ধ মানুষের গায়ে, মাংসাশী পশুদের মতোই। কারণ মানুষ মাংসাশী।
কিন্তু এদিককার চিৎকার একটুও থামল না। রাজা পাঠান সুলতান, মাহীর দুলাল রাঙি, সমানে চিৎকার করে চলেছে। দুলাল রাজাকে দিয়ে ঠেলে দিলালীর মুখ ঘুরিয়ে দিল উলটো দিকে। মাহীন্দরের হাতে দাউ দাউ করে জ্বলে উঠল বিচুলির গদি।
বন্য হাতির দল যেন একটু চকিত হল। কিন্তু ছোটাছুটি করল না। আস্তে আস্তে অদৃশ্য বনের মধ্যে। কেবল তেমনি স্থির অবিচলিত হয়ে দাঁড়িয়ে রইল সেই দাঁতালো ঘন কালো বিশাল হাতিটি। সে দলের সঙ্গে অদৃশ্য হল না।
আই বাপ, তুই যেন উঁচানীচা টুণ্ডু রেঞ্জের রাজা। এত হাতি দেখেছি। তোকে তো কোনও দিন কোথাও দেখিনি।
ততক্ষণে পাঁচ হাতি উলটো দিকে ফিরে চলেছে। পাঠান আর রাজার মাঝখানে দিলালী।
দিলালী আবার ডাকল, কঙ্ক!
মুহূর্তে পাঠান আর রাজা যেন ক্রুদ্ধ হুংকারে প্রতিবাদ করে উঠল।–রিং কং! কুররর!
মাহীন্দর চিৎকার করে বলে উঠল, দিলালী অনেক আগে টের পেয়েছিল। তাই আমার চমক লেগেছিল তখন। যেন কী শুনলাম আচমকা। কী যেন দেখলাম।
দুলাল বলল, কিন্তু বুনো দাঁতালোটা এখনও দাঁড়িয়ে রয়েছে।
–থাকুক। জলদি। জলদি চল।
হুঁ, ঠায় খাড়া হয়ে রয়েছে বুনো দাঁতাল। শুড় নীচে। কুলো কান নড়ছে একটু একটু। কিন্তু স্থির। যেন দল ভুলে গেছে। বন ভুলে গেছে। বরহমের মনে হল, বুনো দাঁতালোটার দু চোখে বুঝি পলক নেই। ক্যানে? উয়ার বুকে কি খরিয়ার জঙ্গলের ঝড় লেখেছে?
কাচের চুড়ির ঝনৎকারে ফিরে তাকাল বরহম। রাঙির দুটি চোখ। দুটি ঠোঁটে মূর্তি নদীর ধনুক বাঁক। অমন করে হেসে, কী দেখছে সে? বুনোনা দাঁতালোকে, না বরহমকে।
রাঙি বলে উঠল, আ মরি কী সং! বুনোটা যে ঠায় খাড়া রইল।
দুলাল বলল, শালার খোয়ারি হয়েছে।
বরহমের চোখে চোখ রেখে, খিলখিল করে হেসে উঠল রাঙি। বর আর বাপের সামনে সে বরহমের সঙ্গে কথা বলে না। শুধু চোখের তারায় বেঁধে। শুধু ঠোঁটের কুঞ্চনে মোচড়ায়।
বরহম গলার শির ফুলিয়ে একটা আদিম চিৎকারে গান গেয়ে উঠল,
কুম্বার চাটু পোবঅ জান রে
কুম্বার স্তানে কা রুয়াড়া।
নে জীবোন গাতিড।….
আই রে হটাবাহার, কুমারের মাটির কলসি ভাঙলে আর তা কখনও ফিরে আসে না। জীবনটা আর ফিরবে না।
গান নয়, যেন বুকের ঝড়কে শাসাতে লাগল বরহম। স্তব্ধ করতে চাইল। কিন্তু রাঙি আরও হেসে উঠল বরহমের সেই বিকট চিৎকার শুনে। দুলাল তার দেশিভাষায় বলে উঠল, ও ব্যাটার খোয়ারি হয়েছে দেখছি।
পরমুহূর্তেই সে চিৎকার করে মাহীন্দরকে বলল, হেই বাবা, বুনো দাঁতালোটা আসছে পিছে পিছে।
বরহম দেখল। আসছে সেই বিশাল নীল হাতি, খুব ধীরে ধীরে। তবু তার চিৎকার থামল না, নে জিবোন কাহী বদলাআে। নে জীবোন কাহী নামোগা।
তার দুর্বোধ্য চিৎকারে আর মাহীর দুলালের অঙ্কুশের আঘাতে হাতির দল দৌডুতে আরম্ভ করেছে। দিলালীকে মাঝে রেখে। ছুটছে সবাই।
বন-বাংলার সীমানায় এসে শ্লথগতি হল হাতিগুলি। বুনো হাতিটা অদৃশ্য হয়ে গেছে আবার। কিন্তু আমার বুকের ঝড় কেন বাড়ছে? হে মা, আমি একটা হটাবাহার মানুষ। আমার বুকের তরাই জুড়ে এ কি পাগলা ঝড়?
বাংলোর একটু দূরেই মাহীর আর পাঁচ হাতির আস্তানা। কিন্তু তারা বাংলোর সীমানায় ঢুকে, রেঞ্জারবাবুর সঙ্গে বুনো হাতির গল্প শুরু করল। বরহম কালিনীর পিঠ থেকে নেমে ছুটল ঘরে। মাহীন্দরের আস্তানার পাশে, নয়ানজুলির ওপারে হীরালালের ঘর। বলদ দুটিকে আগে মাঠ থেকে নিয়ে এল বরহম। খেতে দিল তাদের গোয়ালে ঢুকিয়ে। তারপর চাল ধুয়ে, ভাত বসাল কাঠের উনুনে।
একটু পরেই অন্ধকার নামল। জোনাকিরা ডাকের সংকেতে জ্বলে উঠল ঝিকিমিকি করে। রাঙির হাতে টিমটিমে হ্যারিকেন ঘুরে ঘুরে বেড়াতে লাগল তাদের ঘরের আশেপাশে। মায়ের কাজ করে দিচ্ছে। প্যাঁকাটি এনে দিচ্ছে, জল তুলে আনছে কুয়ো থেকে। আর চারদিক খোলা বড় টিনের শেডের পাথর ও গাছের গুঁড়ির শিকলের সঙ্গে দিলালীদের বাঁধছে শ্বশুর-জামাই।
বরহমের কালো শরীরে চ্যালা কাঠের আগুন নেচে বেড়াচ্ছে। তার মুখে, তার মাথায় আগুন খেলা। করছে।
হুঁ, ঝড় কেন বাড়ছে আমার বুকে? সে দেখল, টিমটিমে আলোটা এগিয়ে আসছে। আসতে আসতে থামল নয়নজুলির কাছে, মান্দারের তলায়। কোমর বেয়ে, বুকে উঠল আলোটা। আই, রাঙির লাল জামাটা আমি রক্তের মতো দেখি। আলোটা মুখের ওপর উঠল। এই জগৎটা রাঙির মুখে দেখি। ফিরে যাবার ডাক দিল আমাকে রাঙির চোখ।
বরহম নিঃশব্দে উঠে দাঁড়াল। আর পিছন থেকে ডাক শুনল, যাস না।
হীরালাল এসেছে কখন, দেখেনি বরহম। ধর্মবাপ ডাকল তাকে। রাজা হটাবাহারের ডাক।
যাব না?
না, নিয়ম নাই রে, হটাবাহার।
আই বাপ, আমার মন মানে না আজ।
আজ তুই বুনো দাঁতাল হয়েছিস।
বিদ্যুৎস্পৃষ্টের মতো ফিরে তাকাল বরহম।–বুনো দাঁতাল?
হ্যাঁ।
তবে কি ওই বুনো দাঁতালটা ঝড় বাড়িয়েছে আজ বরহমের বুকে? দিলালীর মধ্যে সে রাঙিকে দেখতে পেয়েছে।
আই ধরম বাবা, দিলালী ক্যানে বুনো দাঁতালটাকে পায় না হে?
না, বুনো দাঁতালটা পাবে না দিলালীকে। নিয়ম নাই।
ক্যানে নিয়ম নাই?
এইটা জীবন।
বরহম দেখল, রাঙি শুকনো কাঠের বোঝা বুকে জড়িয়ে ফিরে চলেছে।
আই বাপ, নে জীববানে কাহা নামোগা। তবে মন কেন হল রে?
আরে ব্যাটা, তাই তুই হটাবাহার হয়েছিস।
হুঁ, তাই বরহম হটাবাহার। উনুনের আগুন উসকে দিল সে। ঘরের ভিতরে রাখা পচুঁইয়ের ভাঁড় নিয়ে বসল হীরালাল।
তাই বরহম হটাবাহার। কিন্তু সে চিৎকার করে গেয়ে উঠল,
কাচীম লেলে মদা গীসোতবা?
এনাচী অবেনেবেন উড়ুক্ত তনা?
দেখছ না, ফুল ফুটছে। এ জন্যে তোমরা চিন্তা করছ কেন? কেন চিন্তা করছ বরহম? সে আবার ফিরে যাবে কুসুমে ফুলে লতায় গন্ধে, রক্তে নাড়িতে।
বরহমকে পচুই খেতে দিল হীরালাল। রাত গম্ভীর হল। ঘুমিয়ে পড়ল প্রতিবেশীরা। শেয়াল চিতারা বেরুল শিকারে। কার বুকে ঘুমায় রাঙি?
হীরালাল খেল! খেয়ে মাটির ওপর পড়েই ঘুমোতে লাগল। আর কেবলি ঘুমন্ত বিড়বিড় করল, এই, আমি চিরদিন দরজার বাইরে। আমি চিরদিন দরজার বাইরে পড়ে আছি।
যেন কপাটে ধাক্কা দিতে দিতে, মাথা কুটতে কুটতে, লোকটা জ্বলে মরছে। হাঁপিয়ে উঠছে। লোকটা বাইরে দাঁড়িয়ে রয়েছে।
আই ধর্মবাপ, আমি জানি তুমি রাজা হটাবাহার। আমি একটা হটাবাহার মানুষ। কিন্তু নিয়মটা যদি জীবন, আমি জীবন কেন মানি?
সহসা তরাইয়ের আদিম অন্ধকার খান্ খান্ হল তীক্ষ্ণ ভীত ক্রুদ্ধ ধাতব ঝংকার বৃংহিতে।–রিং কং রিং কং কঙ্কো, কঙ্কো!…শিকল উঠল বেজে ঝঝনিয়ে। মাহীন্দরের ঘরে শোরগোল উঠল। রেঞ্জারবাবু আর কর্মচারীরা জেগে উঠল হইচই করে।
অন্ধকারের মধ্যেও বরহম স্পষ্ট দেখতে পেল সেই বুনো দাঁতালকে। সে এসেছে। আকাশ আড়াল করে সে দাঁড়িয়েছে টিনের শেডের সামনে। নক্ষত্র বিদ্ধ হয়ে আছে তার দাঁতে। দিলালীর কাছে এসেছে। সে। পাঠান আর রাজার মাঝখানে, পাষাণে শিকল বাঁধা দিলালী। বোঝা গেল, কার শক্তিশালী শুড় পিছন থেকে আঘাত করছে পোষা পুরুষদের।
ইতিমধ্যেই বাতি বেরুল, আগুন জ্বলল। টিন বাজল একটা আদিম ভীরু শব্দে, ট্যাম ট্যাম ট্যাম…মানুষের চিৎকার ভেদ করে, রেঞ্জারবাবুর ছররা গুলির বন্দুকটা ধমকে উঠল, ঠাস ঠাস। বরহম দেখল সেই বিশাল কৃষ্ণ বুনো দাঁতালের গায়ে, ছররা গুলি যেন ভুট্টার খইয়ের মতো ছিটকে চলে গেল। কিন্তু মানুষের ভিড় দেখে পালাতে হয় তাকে। যাবার আগে, পাঠানের গায়ে তার দাঁত রক্তাক্ত গভীর ক্ষত রেখে গেল।
শুধু দিলালী স্থির যেন নিস্পৃহ। হয় তো গাঢ় অন্ধকারে বনের গভীরে তার দৃষ্টি শুধু অনুসরণ করছে। শুধু অন্বেষণ করছে মুক্ত অরণ্য, স্বাধীন জীবন অশেষ মিলন। কঠিন দাঁতের সোহাগ বুঝি তার চামড়ার অনুভবে।
শোরগোল কমল। কিন্তু চোখে চোখে ভয়। সবাই জড়ো হল রেঞ্জারবাবুকে ঘিরে। নিঃশব্দ পায়ে বরহম গিয়ে দাঁড়াল সকলের পিছনে। হীরালালের সাড় নেই।
সকলের ভয়, আবার যদি রাত্রেই আসে। এ অভিসারের সময় কখন কীভাবে আসবে, কেউ জানে না।
ক্যানে, বুনো দাঁতালটা দিলালীকে গুঁড়ে জড়াতে পাবে না?
রেঞ্জারবাবু খোঁচা ভ্রূর তলায় বিদ্যুৎ হানল। বললেন, আর কয়েকটা দিন দেখা যাক কী করে। এখনও সময় হয়নি।
কীসের সময় হয়নি এখনও? রেঞ্জারবাবুর চোখে, ঠোঁটের কোণে কঠিন দৃঢ়তা। বরহম রাঙিকে দেখল। ঘুমভাঙা চোখে ত্রাস। আলুথালু কাপড়। রাঙি বরহমের দিকে তাকিয়ে দেখছিল। কী দেখছে রাঙি? বুনো দাঁতালকে?
বরহম হঠাৎ এগিয়ে এল।–আই রেঞ্জারবাবু, আমি একটা কথা বলি। উয়াকে খালাস করে দেন।
কাকে?
–দিলালীকে।
–কেন?
–উয়াদের মনটা চায়।
রেঞ্জারবাবু হেসে উঠলেন। সবাই হেসে উঠল। এমন উদ্ভট অনিয়মের কথা কেউ কোনও দিন শোনেনি।
কিন্তু দুলাল হাসেনি। তার দু চোখে যেন পাঠানের রাগ। বরের চোখে রাগ। তাই বুঝি রাঙিও হাসেনি। দুলাল হাত ঝটকা দিয়ে বলল, ও সব আইনে নাই।
আইনে নাই? আইনে কী আছে?
দুলাল যেন রাগে গর্জে উঠল, ও শালাকে মরতে হবে। আইনে আছে।
আইনে আছে। আইন হক খুন। তিনে মিলে, দুলালের চোখে জিঘাংসা। বাংলোর ম্যানেজারের বন্দুক তার হাতে উদ্যত। হটো, হটো, আর এক পা নয়।
হে মা, ছাগুতুবুরুর ইচ্ছেটা তরাইয়ের রক্ত দিয়ে গড়া। এ আইনটা আমি জানি না। জীবনটা যদি আইন, তবে আমি জীবন কেন রাখি?
.
ধানক্ষেতে টহল দিয়ে, চালসা ইস্টিশনের ওপরে, মেটেলির পথে উঁচু চড়াইতে গিয়ে থমকে দাঁড়াল বরহম। দূরে দূরে লোয়ার টুণ্ডু রেঞ্জ আকাশে গিয়ে মিশেছে। ভুটান ডিঙিয়ে সূর্যটা এখন তরাইয়ের মাথায়। ছায়া ছোট হয়ে গেছে। সবখানে রোদ। ওই চালসার বনে বনে ঢাকা বন-বাংলার সীমানায়। ডাহুকি পাখি ডাকছে।
মাঠে কাজ নেই। আমনের পাকার অপেক্ষা। হীরালাল হয় তো বনে গেছে। বরহম দাঁড়াল উঁচু চড়াইয়ে। নীচে রেল লাইন। তার পরে বন। চালসার বন। ডাহুকি ডাকছে।
আই আমি একটা হটাবাহার মানুষ। আমার বুকে কেন ঝড় উঠল? উদালাঝোরার কালো বুকে, জলঢাকার লাল বুকে? আ! আমি তোর গান আর গাইব না মা। ফুল ফুটেছে, তোমরা দেখনি? কাচীম লে লে মদা গীসোবা?
পথ ছেড়ে, জঙ্গল মাড়িয়ে হুড়মুড় করে নামতে লাগল বরহম। বুনো দাঁতালটা নাকি? ফুল ফুটেছে, তোমরা দেখনি? আমাকে ফিরতে হবে, দুলালের চোখে আমি চোখা খোঁচা অঙ্কুশ দেখেছি। আমার ঘাড় দিয়ে তার অঙ্কুশের ধার দেখতে হবে। তার অঙ্কুশটা আইন। জীবনটা যদি আইন, তবে জীবন কেন থাকে?
রাঙি থমকে দাঁড়াল। ঘরের পিছনে, থুপি থুপি পাতা রোয়াইলের তলায় ঘুরে ঘুরে, খুদ ছড়িয়ে ছড়িয়ে সে বাদশাকে খাওয়াচ্ছিল। ধবধবে সাদা, লাল টকটকে ঝুঁটি, দস্যি মোরগটা তার প্রিয় বাদশা। রাঙি থমকে দাঁড়াল। হেসে উঠতে গিয়ে যেন ত্রাসের মুখে চাপা দিল আঁচল। তবু দুটি অস্পষ্ট নিক্কন বাজল। দুবার তাকাল ঘরের দিকে ফিরে। সেখানে শ্বশুর জামাইয়ের গলা শোনা যাচ্ছে। তামাকের গন্ধ আসছে বাতাসে। বাতাসে।
পায়ে পায়ে এগিয়ে এল বরহম। মোরগটা ককিয়ে উঠল। সরে গেল দূরে। রাঙি ঘরের দিকে তাকায় আবার।
আই, আমি একটা হটাবাহার রাঙি। আমার মায়ের পেট থেকে প্রথম হটাবাহার। ওই রাজা হটাবাহারটার মতো, আমিও পড়ে আছি। আমি আর এ যন্ত্রণা সইতে পারি না। তুই আমাকে ডেকেছিস। আমি বৃন্তে ফিরে যেতে চাই।
বরহম নিঃশব্দ আকুতি দু চোখে ভরে আরও দু পা এগোল।
বাণ ছোঁড়া ধুলোর মতো, রাঙি খুদ ছুঁড়ে মারল বরহমের গায়ে। মেরে ঘরের দিকে তাকাল। তারপর হাসল ঠোঁট টিপে। জামা নেই, চুল খোলা, অবাঁধা নদীর বাঁধ ভাঙো ভাঙো। দুর্বা ঘাসের ওপর নিঃশব্দ পা ফেলে ফেলে রাঙি বাংলোর দিকে এগুল। বাংলোর দিকে, যেখানে সেগুনের কিছু চারা গায়ে গায়ে দাঁড়িয়ে আছে। ঝিরিঝিরি জঙ্গল যেখানে।
বরহম দেখল। সে যেন মরণের হোমন ডাক শুনতে পেল।
দুলাল। হয় তো বিজনের বউয়ের খোঁজে এসেছিল। কিংবা একটা চমক খেয়েছিল রক্তে।কী চাই? ঘরের পাছে কী আছে হে?
আড়চোখে সে দেখল রাঙির দিকে। রাঙি ফিরে তাকাল না। এ যেন সেই হস্তিনীটা। দুই মত্ত হস্তীর দ্বন্দ্ব-যুদ্ধের সময়ে যে আলস্যে গায়ের পোকা বাছে শুড় দিয়ে। কচি পাতা খায় চিবিয়ে চিবিয়ে। সংকোচ হয় তো আছে, ভয় নেই রাঙির।
কী চায় বরহম? যা চায়, তাই সে বলল। চলে-যাওয়া রাঙির দিকে একবার তাকিয়ে বলল, দিলালীটাকে খালাস দিয়ে দাও। উয়াদের মন
কথা শেষ হওয়ার আগেই দুলালের গলায় ক্রুদ্ধ গর্জন শোনা গেল, হুশিয়ার! হুশিয়ার!
ক্যানে?
মাহীর ছুটে এল।কী হয়েছে, কী ব্যাপার?
রাঙির মা এল শিশু কোলে করে। যে শিশুর নাম রাখা হয়েছে চালসা। কারণ চালসায় এসে ছেলেটা পেটে এসেছিল। এখানেই ভূমিষ্ঠ হয়েছে।
আইন আর হকের দাবিতে লাফিয়ে বরহমের কাছে এল দুলাল। চিৎকার করে বলল, হেই বাবা, ওকে হুঁশিয়ার কর।
কিন্তু একটু নড়ল না বরহম। হীরালালের ছেঁড়া খাকি হাফ প্যান্ট আর ছিন্নভিন্ন খাকি শার্টে ওর কালো কুচকুচে শরীর ঢাকা পড়েনি। গজচোখের দৃষ্টি রাখল দুলালের চোখে চোখে। বলল, ক্যানে হে?
বরহমের চোখের দিকে তাকিয়ে আঘাত করতে পারল না দুলাল। সে আরও জোরে চেঁচিয়ে বলল, মনে করেছিস, আইন নেই?
রেঞ্জারের অফিসের লোকজন এসে পড়ল।
কী হয়েছে অ্যাঁ? দিলালীকে ছেড়ে দিতে বলে? দুর্বোধ্য লাগে সকলের। হটাবাহারটা নেশা করেছে নাকি? ক্ষেপে গেল নাকি একেবারে?
সবাইকে ঠেলে সরিয়ে এল হীরালাল। অই, শালা, অই হটাবাহার।
গোল লাল চোখ হীরালালের জ্বলছে। মুখটা এখন আরও ফুলে উঠেছে। সকাল থেকে নেশা করেছে। সে। থাবা বাড়িয়ে বরহমের জামাটা ধরে টানল।-আয়, ব্যাটা ঘরে আয়। মরণের সাধ হয়েছে তোর?
টানতে টানতে নিয়ে গেল ঘরে। ঘর মানেই ধান। কোনও গোলা নেই। ঘরের মধ্যেই ধান, সিদ্ধ করে রাখা। তার মধ্যেই ঠাঁই, ঘর গৃহস্থালী। বরহমকে ধাক্কা দিয়ে বসিয়ে দিল সে।
–অই, তুই ফিরে যেতে চাস?
–হুঁ।
–তুই হটাবাহার না?
হ।
–তুই জানিস না, লড়লে হটাবাহার হয়?
হ।
-আর ভালবাসলে? আইন তোকে শেষবার মারবে। আগে হটাবাহার। তারপরে মরণ।
–হঁ৷ আই বাপ, আমি আর বাইরে থাকতে পারি না।
–থাকতে হবে। সবাই আছে।
–তবে, আই বাপ, তবে যে সবাই ভালবাসে?
না। নাঃ। ও মরণটার সুখ কেউ জানে না। খেলা করে। ভালবাসার খেলা। তুই ধান ব্যাছ। পয়সা নে। পয়সা নিয়ে মালবাজার যা। ভালবাসা খেলে আয়।
বরহম আর্তনাদ করে উঠল, না। আই ধরমবাবা, পারব না।
তবে তুই বুনো দাঁতাল হোস না। হাঁড়িয়া খা। নতুন ধান উঠলে মাঠে যা। কাজ কর। ভালবাসিস না। ভালবাসলে মরণ। ভালবাসা নিয়ম নয়। আইন নয়।
চুপ করে রইল বরহম। তবে ঝড় কেন উঠল?
.
সন্ধ্যার অন্ধকার তখনও নামেনি। ঠিক দুলালের মতো চিৎকার করে উঠল পাঠান। কী, কী চাইরে তোর শয়তান। কুররর…কুররর, রিং কং রিং কং।
সেই কৃষ্ণ নীল বুনো দাঁতাল। একেবারে টিনের শেডের মধ্যে ঢুকে পড়ল। পোষা পুরুষগুলি চিৎকার করে উঠল। কিন্তু বুনো দাঁতালের গুঁড় গিয়ে ঠেকল দিলালীর গায়ে। যাবে তো? তোমার জন্যে এসেছি।
দিলালী শুড় দিয়ে স্পর্শ করল বুনো দাঁতালের গুঁড়া-মুক্ত করো। আমাকে মুক্ত করো এই পাষাণ শিকল থেকে।
সুলতান শুড় ছুঁড়ে মারল বুনো দাঁতালকে। ইতিমধ্যে চিৎকার, টিন বাজানো, রেঞ্জারবাবুর ছররা গুলি। সুলতানের গায়ে একটি সুদীর্ঘ রক্তাক্ত দাগ টেনে দিয়ে, ছুটে অদৃশ্য হল বুনো দাঁতাল।
তবে ঝড় কেন উঠল? লড়লে হটাবাহার। ভালবাসলে মরণ। কিন্তু ফুল ফুটেছে তোমরা দেখনি? আমি ফিরে যাব।
রাত গভীর। হীরালাল ঘুমোয়। রাঙি কী করে? শ্বশুর জামাই আগুন জ্বালিয়ে বসে আছে বাইরে। মশালের আলো।
নাড়িতে রক্তে ফুলে গাছে আকাশে মাটিতে ফিরে যাব।
সহসা যেন কেউ পিচকারি থেকে জল ছিটিয়ে দিল মশালের আর কাঠের আগুনে। অন্ধকার হয়ে গেল। আকাশ জুড়ে সেই বুনো দাঁতাল আবার এসেছে। শুড় ভরে নিয়ে এসেছে জল।
মাহীন্দর আর দুলাল চিৎকার করে দৌড়ে পালাল। আবার টিন বাজল। আবার মানুষের চিৎকার। পোষা কাপুরুষের ভীরু বৃংহিত, রিং কং রিং কং…
পরমুহূর্তেই একটি তীব্র গর্জন, কঙ্ক! আর টিনের শেড যেন মড়মড় করে উঠল। আবার ছররা, আবার আগুন।
ক্রোধে ও ঘৃণায় বুনো দাঁতাল এসে দাঁড়াল খোলা জায়গায়। ছোট ছোট জীবগুলি যেখানে মাছির। মতো ভ্যান ভ্যান করছিল। একবার দেখল সবাইকে। তারপরে অদৃশ্য হল অন্ধকারে।
কিন্তু ভোর হওয়ার আগে আবার এল বুনো দাঁতাল। টিনের শেডের একটা মোটা খুঁটি মটমট শব্দে ভেঙে পড়ল। ঢেউ টিনে শব্দ হল প্রচণ্ড মেঘগর্জনের মতো। যেদিকটায় পাঠান আছে, সেই দিকের থাম ভেঙে পড়ল।
আবার চিৎকার। বুনো দাঁতাল ঘুরে দাঁড়াল। যেখানে মাহীন্দর আর দুলাল আগুন নিয়ে বসেছিল, সেই দিকে ছুটে গেল। ছুটে গিয়ে ধাক্কা দিল ঘরের বেড়ার গায়ে। ঘরটা কেঁপে উঠল।
মাহীন্দর চিৎকার করে বলল, হেই লক্ষ্মী, চিৎকার করিস না, সাড়া দিস না ঘর থেকে। ছেলেমেয়ে সামলে রাখ।
বুনো দাঁতাল সরে এল আবার শেডের দিকে। হাতি আর মানুষের কলরবে চালসার জঙ্গল বিমূঢ় হয়ে গেল। বুনো দাঁতালও বিমূঢ়। সহসা সে রেঞ্জারবাবুর ছররা গুলির বন্দুকটা লক্ষ্য করে ছুটল। বন্দুক পড়ে গেল হাত থেকে। রেঞ্জারবাবু ছুটলেন দিকবিদিক জ্ঞানশূন্য হয়ে।
ফিরে এল আবার বিশাল কালো রুদ্রটা। শেডের মধ্যে ঢুকেই তার তীক্ষ্ণ দাঁত অনেকখানি বিদ্ধ করল পাঠানকে। দাঁত খুলে নেওয়া মাত্র রক্ত ছুটল ফিনকি দিয়ে। পাঠান যেন মৃত্যুযন্ত্রণায় আর্তনাদ করে উঠল। চোখে তার বিভীষিকা। দাঁতালের গুঁড় গিয়ে পড়ল দিলালীর পা বাঁধা শিকলে।
হেই বুনো দাঁতাল, দিলালীকে তুই নিয়ে যা।
–পারবে না।
হীরালাল যেন নির্বিকার গলায় গুঙিয়ে উঠল।–ও মরবে।
-মরবে?
–হাঁ। হটাবাহার হবে।
হটাবাহার হবে?
–হাঁ।
জ্বলন্ত মশাল ছুঁড়ে দিল দুলাল দাঁতালের গায়ে। চিৎকার করে বলল, শিকল ছিঁড়ছে, শিকল।
আগুন গায়ে লাগতেই বুনো দাঁতাল ফিরল। কঙ্ক, কঙ্কো!… ঘৃণিত আগুন। বিশাল দেহ নিয়ে সে ছায়ার মতো দ্রুত অদৃশ্য হল।
তারপরে পাঠানের পরিচর্যা। বাংলোতে স্থানান্তরিত করা হল মাহীন্দরের পরিবারকে। আবার যদি আক্রমণ হয়, এ ঘরটা হয় তো ছাড়বে না।
কিন্তু সারাদিন ধরে বনের পথ আর মাঠ-ঘাট বস্তি থেকে সংবাদ আসতে লাগল, বুনো দাঁতালের ক্ষ্যাপামির।
–আই বাপ, এটা কী ধরম রে? বুনো দাঁতাল ক্যানে পায় না দিলালীকে?
নিয়ম নেই। অই, নিয়ম নেই। তুই তো মা’র গানটা ভুলে গেছিস?
না জীবোন গাতিড। নে জীবোন কাহী নামোগা।
–তুই গানটা গা।
না।
–তুই বুনো দাঁতাল হতে চাস?
–আই বাপ, কাচীম লে লে মদা গীসোবা, আমি ফুলে যাব।
ফুলে যাবি?
–হাঁ। মাটিতে আসমানে যাব। আমি গাছ হব। আমি রক্তে মিশে যাব।
হীরালাল চিৎকার করে ওঠে, অই, তুই বুনো দাঁতাল হবি?
বরহম চুপ করে। সে রাঙির কথা শুনতে চায়। রাঙি জানে, সে বুনো দাঁতাল হবে কি না।
রাত্রের মধ্যে চারবার আক্রমণ করল বুনো দাঁতাল। পরদিন, দিনের বেলাতেও সেই অভিসারের রুদ্র অভিযান শুরু হল।
রেঞ্জারবাবুর জিপ ছুটল জলপাইগুড়ি। ডিভিশনাল অফিসের ঘোষণাপত্র নিল আগে, বুনো দাঁতাল আউট ল। পশুরক্ষা আইনের আওতা থেকে সে বহিষ্কৃত। ভালবেসে দুর্বিনীত হয়েছে পশুটা।
অই দ্যাখ, বুনো দাঁতাল হটাবাহার হয়ে গেছে!
–হটাবাহার?
–হাঁ, হটাবাহার। হটাবাহার হলে কী হয়?
–সবাই তাকে মারে। খেতে দেয় না। কাজ দেয় না।
এবার ওকে মারবে।
–ক্যানে, উয়ার একটা ধরম বাবা নাই?
পচুঁইয়ের হাঁড়িটা মুখে ঠেকিয়ে বীভৎস গলায় ঘোষণা করল হীরালাল, না।
–কোনও রাজা হটাবাহার নাই ওর?
না। ও ভালবেসেছে। ও মরবে।
মরবে। হটাবাহার দাঁতালটা এবার মরবে। পরদিন সকালবেলা এল চা বাগানের দুই সাহেব। অগ্রহায়ণের রোদ ওদের গায়ে লাল আগুনের মতো দেখাল। বড় বড় দুটি বন্দুক ওদের হাতে। আইন নিয়ে এসেছে ওরা খুনের জিঘাংসা খুশি হয়ে উঠেছে ওদের চোখে।
ওরা জিজ্ঞেস করল। কোনখান দিয়ে সে আসে?
বন থেকে যে পথ বাংলোয় ঢুকেছে, সেই পথে।
কখন আসে?
যে-কোনও মুহূর্তে আসতে পারে।
বাংলোর সীমানা থেকে সবাইকে সরিয়ে দেওয়া হল। চার হাতিকে সরিয়ে দেওয়া হল টিনের শেড থেকে। শুধু দিলালী রইল। কারণ বুনো দাঁতালটা দিলালীকে চায়। তারপর লাল লাল মানুষ দুটো কোথায় অদৃশ্য হয়। শুধু ঝিঁঝি ডাকতে লাগল। ঝিঁঝির ডাকের সঙ্গে শুধু দিলালীর প্রতীক্ষা স্তব্ধ হয়ে রইল। শুধু প্রতীক্ষা, সেই বিশাল কৃষ্ণনীল প্রাণের দয়িতের।
বরহম ছটফটিয়ে উঠল ঘরের মধ্যে। হীরালাল তাকে ধরে রাখল। অই, হটাবাহার, তুই তোর মরণটা দেখ।
না। আমার বুকের ধুকধুকিটা চলে।
–এটা তোর মরণ। তুই দেখ। ওই দেখ, বুনো দাঁতালটা আসছে।
আসছে। কিন্তু পদক্ষেপ ধীর। সন্দিগ্ধ, অস্বস্তিকর। কিন্তু অপ্রতিরোধ্য আগমন। কঙ্ক, কুররর। দিলালী, বিপদ কিছু আছে?
কঙ্ক! কঙ্ক! আছে।
থাকবেই। তবু আসতে হবে। কারণ ভালবেসে সে বন্ধুদের দলচ্যুত। আইনের আশ্রয়চ্যুত। হয় তো শত্রুরা আরও অনেক ষড়যন্ত্র করেছে। হয়তো এই মুহূর্তে পা ধসে যাবে। পড়ে যেতে হবে কোনও গভীর গর্তে। কিংবা একটা গাছ-ই ফাঁদ হয়ে জড়িয়ে ধরবে। কিংবা অদৃশ্য থেকে ছুটে আসবে সেই মৃত্যুর হুল
অটোমেটিক সাইড হ্যাঁমার গর্জে উঠল দু দিক থেকে। একমুহূর্তে থমকে গেল বুনো দাঁতাল। মনে হল তার হৃৎপিণ্ডে যেন কীসে কামড়ে ধরল।
সে চোখ তুলে দেখল দিলালীর দিকে। ছুটল দিলালীকে লক্ষ্য করে।
কিন্তু সাইড হ্যাঁমারের গর্জন থামল না। অগুনতি অসংখ্য শব্দে চালসার বন কাঁপল। সমস্ত পাখি উড়ল আকাশে। অরণ্যের সারা জীবজগতে ছুটোছুটি পড়ে গেল বুঝি।
বুনো দাঁতালের গলায় দুর্বোধ্য চিৎকার উঠল, আংক্! আংক! কিন্তু সে থামল না। ছুটল। ছুটতে ছুটতে, টিনের শেডের মধ্যে ঢুকল। তখন বিশাল কালো শরীরের জায়গায় জায়গায় রক্তের ফিনিক। বুনো দাঁতালটা মুখ থুবড়ে পড়ল দিলালীর পায়ের ওপর।
দিলালী একবার ডাকল, কঙ্ক। শুড় বাড়িয়ে দিল বুনো দাঁতালের গায়ে। তার পাষাণ শিকলের মুক্তি শেষ নিশ্বাস ফেলছে। তার এলায়িত শুড়ের উষ্ণ নিশ্বাস, দিলালীর পায়ে লাগছে।
উৎসবের কলরোল ফেটে পড়ল বাংলোর উঠোনে।
হীরালাল পচুঁইয়ের ভাঁড়টা বরহমের মুখে উপুড় করে ধরল। মুখের মধ্যে গেল কিছু কিছু বাইরে গড়িয়ে পড়ল।
হীরালালের গলা কোলা ব্যাং-এর মতো শোনাল, হটাবাহারটা মরল। তুই দেখলি?
–হঁ৷ দেখলাম।
–এটা তোর মরণ।
না, আমার বুকের ধুকপুকিটা চলে। আমি রাঙির কাছে যাব।
রাঙি একটা মানুষ।
–হ, রাঙি একটা মানুষ। আই বাপ, মনের মানুষ যে।
-মনের মানুষ?
–ই, মনের মানুষ। আমি রাঙির কাছে যাব।
হীরালালের দৃষ্টি বিভ্রান্ত হয়ে উঠল। সে যেন বিমূঢ় বিস্ময়ে তাকাল বরহমের দিকে। যেন ভয় পেয়ে, চাপা গলায় বলল, তবে তুই যাস না। অই হটাবাহার, তুই তোর মা-র গানটা গা।
–ক্যানে? আই বাপ?
–না, তুই কখনও ফিরতে পারবি না, তোকে বাইরে পড়ে থাকতে হবে। তোকে কপাটে নাড়া দিয়ে ঘুরতে হবে। তুই মরবি না।
বরহম প্রায় চিৎকার করে উঠল, ক্যানে?
না। মনের মানুষ নাই জগতে।
–আই বাপ, বলিস না।
না নাই।
বরহম ছুটে বেরিয়ে গেল ঘর থেকে। রাঙি? কোথায় রাঙি? হত্যা উৎসবের ভিড়ের মধ্যে গেল না সে। ওখানে রাঙি নেই। রাঙি কোথায়?
আই, আমি একটা হটাবাহার হে। ঝড় লেগেছে। সেই বাতাসে ভর করে আমি ফিরে যেতে চাই। হে মা, তোর গান আমি গাইব না।
রাঙি কোথায়? ওই ওখানে, ভিড়ের বাইরে, সেগুন চারার জঙ্গলে, ঝি ঝি ডাকা নির্জনে। দিলালীর কান্নাটা কাঁদছে রাঙি?
রাঙি আরও ঘন ঝোপে ঝাড়ে গেল। আরও, যেখানে বারোমাসের সন্ধ্যাচণ্ডী মলিন হয়ে আছে। দিনের আলোয়। শেষ ঘাস ফুল যেখানে বিষণ্ণ হয়েছে অগ্রহায়ণে।
রাঙি চোখ তুলে তাকাল বরহমের দিকে। হাসল। এ হাসি নিঃশব্দ। এ হাসির কোনও ভূমিকা নেই। এ হাসির কোনও পাড়-ভাসানো উচ্চ তরঙ্গ নেই। এই হাসি পাড়ভোবানো, নিঃশব্দ। এ হাসি আকণ্ঠ। এ হাসি তারপরে শুধু চোখের জলে গড়িয়ে পড়তে পারে নিঃশব্দে।
রাঙি দু হাত দিয়ে জড়িয়ে ধরল বরহমকে। নির্ভয়ে জড়িয়ে ধরল, একটি পরম পাওয়ার গম্ভীর সোহাগে ও গভীর স্নেহে। কিন্তু বুনো দাঁতালের শক্তি কোথায় বরহমের হাতে। তার বুকের মধ্যে কাঁপতে লাগল। সে জানু পেতে বসল রাঙির পায়ের কাছে।
রাঙিও বসল। চোখে চোখে তাকাল বরহমের।
আই হটাবাহার, তোর বুকে ঝড়, তুই বোবা কেন হয়ে গেলি?
রাঙির মেহেদীরাঙানো হাত তরাইয়ের বন্য বিশাল শক্ত শরীরটায় বুলিয়ে দিল। তার চোখে জল দেখা দিল। তবু সে হাসল। সে তরাইয়ের প্রান্ত পাথরে ঠোঁট ছোঁয়াল। এ কোন রাঙি! রাঙি তবু নিঃশব্দে হাসল।
তারপর রাঙি চোখের ইশারায় দেখিয়ে দিল বাংলোর দিকে। বহরম দেখল। বুনো দাঁতালের দাঁত দুটি কাটা হয়ে গেছে। তার সর্বাঙ্গে রক্ত। ছোট্ট চোখ দুটি উদ্দীপ্ত। যেন সপ্রশ্ন চোখে তাকিয়ে আছে দিলালীর দিকে। সে কাত হয়ে পড়ে আছে। তাকে আষ্টেপৃষ্টে বেঁধে, দিলালী আর রাজা টেনে নিয়ে চলেছে। মাটি হেঁচড়ে হেঁচড়ে রক্তাক্ত পাহাড়টাকে টেনে নিয়ে চলেছে। ফেলে দিয়ে আসবে দূরে। অনেক দূরে। পশুপাখিতে খাবে। তারপরে হাড়গুলি ছাড়িয়ে নিয়ে অবশিষ্ট পুঁতে দেওয়া হবে মাটিতে।
রাঙি আঙুল তুলে বলল, দেখেছ?
বরহম বলল, হঁ রাঙি!
রাঙি তার মেহেদীরাঙানো হাতে মুঠো করে ধরতে চাইল বরহমের আরণ্যক পাথর শরীর। বিশাল থাবা দুটি আছড়ে ফেলল তার বুকের চূড়ায়। তারপর চুপিচুপি যেন বলল, চলে যাও। চলে যাও।
কুথা হে রাঙি?
–যেখানে তোমার খুশি।
–আই রাঙি, আমার মরণ হল না। রাঙির শ্বাস দ্রুত হল। তারপরে রুদ্ধ হল। রাঙি বড় হতে লাগল। শরীর ছাড়িয়ে, ছাড়িয়ে, উঠে উঠে, অনেক উঁচু থেকে বলল, সত্সারে শরীলটা না মরে? মনের মরণ নাই।
রাঙি চলে গেল ঘরের দিকে। বরহম স্তব্ধ হয়ে দাঁড়িয়ে রইল। তাকে চলে যেতে বলেছে। আই হটাবাহার! রাঙি একটা মানুষ। মনের মানুষ হে। আই হটাবাহার, তুই তোর মায়ের গানটা গা। আই আমি একটা হটাবাহার, কিন্তু মানুষ। আমি আমার মায়ের গানটা গাই,
নে জীবোন কাহী নামোগা।
কারণ, জীবনটা সেই দরদের মতো, যে দরদটা কখনও সারে না।

বিবর মুক্ত
আমি আমার সেই পুরনো দিনগুলিকে স্মরণ করতে চাই। কারণ আমি বুঝতে পারছি, আমার দিন যেন ঘনিয়ে আসছে। অবধারিত মৃত্যুই কি না সেই অনাগত, পা টিপে টিপে আসা ভয়ংকর ছায়াটি, তা জানি নে। মৃত্যুর কি কোনও রূপ আছে? কিন্তু যে-ছায়াটি আমাদের চারদিকে, খুব ধীরগতি চোখ-খাবলার মতো এগিয়ে আসছে একটু একটু করে, সে মৃত্যুই কি না আমি জানি নে। হলে আমি অবাক হব না।
কেন?
না, আমি পুরনো দিনগুলির কথা চিন্তা করতে চাইছি। চাইছি। বললে ভুল বলা হয়। প্রাকৃতিক নিয়মের মতো একটি অপ্রতিরোধ্য গতিতে পুরনো দিনের সেই সব স্মৃতি যেন চুঁইয়ে চুঁইয়ে আসছে। অনেকদিন ধরেই, বোধ হয়, মাটির তলায় চাপা পড়ে থাকা সেইসব দিনের কাহিনী আমার পাথুরে প্রতিরোধকে ভাঙছিল। একটু একটু করে। ফাটল সে পেয়েছে। এক বার যখন তা চোঁয়াতে আরম্ভ করেছে, এ বাঁধ ভাঙতে আর দেরি হবে না।
কেন এত ভয় আমার সেই পুরনো দিনগুলিকে স্মরণ করতে? কারণ, স্মৃতির এই অন্ধকার বন্ধ দরজা যেন আমার রক্ষাকবচ রক্ষিত কুঠরি। এইখানে আমার মৃত্যুবাণ। তাকে যতদিন রক্ষা করা যায়, ততদিনই জীবন। হারায় যেদিন, সেদিনই মৃত্যু। পুরনো দিনগুলিকে মনে করা আমার পক্ষে তেমনি। তাকে যতদিন ভুলে থাকা যায়, ততদিনই রক্ষা। কিন্তু একবার যদি সেই যখ-দেওয়া অন্ধকারের চিরবন্ধ। দরজাকে ভোলা যায়, তা হলে অন্ধকারের অদৃশ্য বাহু আমাকে আর কোনওদিন ছেড়ে কথা কইবে না। কিন্তু কোন সোনার হরিণ আজ আমার চোখে পড়ল, জানিনে। আমার সব গণ্ডি গেল ঘুচে। ভয়ংকরের সব ত্রাস তুচ্ছ হয়ে গেল আমার কাছে।
বসন্তের সেই ঘোর দুপুর দিনটির মুখোমুখি দাঁড়ালাম আমি। বিশ বছর? না, বিশ নয়, বাইশ বছর। এটা উনিশশো কত? ও! হ্যাঁ, মনে পড়েছে। ঠিক বাইশ বছরই হবে। বাইশ বছর আগের সেই প্রথম চৈত্রের ঘোর দুপুর দিনটিও যেন অনেক বুঝে সুঝে মোকাবিলা করতে দাঁড়াল আমার মুখোমুখি।
যা ভাবছি, এ সব কথা ঠিক এভাবে লিখতে পারলে আমাকে হয়তো লেখক বলা যেতে পারত। কিন্তু লেখা মানেই তো প্রেম। মেয়ে পুরুষের প্রেম। প্রেম নেই, বিরহ মিলন নেই, আমি লিখলেই বা কী আসে যায়। লোকে কি তাই বলে না? আমি তো তাই জেনে এসেছি। তাই শুনে এসেছি।
তা ছাড়া আমি লিখতে পারব না। আমি যে লিখতে পারি নে তা নয়। কিন্তু আমি যা ভাবছি তা লেখা যায় না। লিখতে গেলেও হয়তো কলম কোথাও থেমে যেতে পারে। কারণ, বাইশ বছর ধরে নিজের সঙ্গে সব ফাঁকি আমি নিজের কাছে খুলে ধরব। সে সব কথা কি লেখা যায়? আজ পর্যন্ত পৃথিবীতে কি কেউ লিখতে পেরেছেন? আমি জানি নে। শুনেছি, কেউ কেউ পেরেছেন। সত্যি? সত্যি পেরেছেন? তাঁদের লজ্জা করেনি? সংকোচ হয়নি? ভয় হয়নি? আত্মসম্মানের ভয়ের কথা বলছি নে। পাগল কিংবা বিকৃত পশুসুলভ জীব ভেবে লোকের পীড়নের ভয়।
তা হলে সেটাই ছিল বোধ হয় তাঁদের লেখার কায়দা। না, ভুল ভাবছি। তাঁদের লেখার কায়দা এ কথাটি বললেই লোকে আমার ওপর রুষ্ট হবে। আসলে, তাঁরা মহৎ বলেই বোধ হয় তাঁদের পাপের কথা পরিষ্কার করে লিখতে পেরেছেন।
পাপ? কিন্তু আমি তো কোনও পাপ-ই করিনি। কারণ, কোনও পাপ করবার যোগ্যতাই আমার নেই। মহাত্মা গান্ধী পতিতালয়ে গিয়েছিলেন, আমি তাঁর জীবনীতে পড়েছি। এরকম আরও হয়তো দেশি কিংবা বিদেশি মহৎ মানুষের জীবনীতে আমি পড়েছি। বেশ্যাবাড়ি যাওয়া শুধু নয়, আরও নানানরকম ওই জাতীয় অপরাধের স্বীকারোক্তি। সেগুলি ঠিক অপরাধ কি না জানি নে। কিন্তু লোকে জানে, ও সব অপরাধ। এবং স্বীকারোক্তিটাই এত বিস্ময়কর যে, মুহূর্তে সবাই মুগ্ধ হয়ে যায়। ভক্তিতে মন গদগদ হয়ে ওঠে।
আর সমাজে যেন ওই একটিই মাত্র অপরাধ আছে। যিনি ওই বিষয়ে তাঁর সব কিছু স্বীকার করতে পেরেছেন, তিনিই আশ্চর্যরকম সৎ বলিষ্ঠ ও সাহসী মানুষ বলে খ্যাত হয়েছেন।
কিন্তু আমি তো কখনও মেয়েদের গায়ে হাতই দিইনি। পনেরো বছর বয়সের পর থেকে এমন সুযোগ কখনও আসেনি যে মেয়েদের গায়ে হাত দিতে পারি একটু। আমি জানি না, মেয়েদের গা কেমন। এখন আমার সাঁইত্রিশ বছর বয়স। যদিও আমাকে দেখে কেউ সে কথা বলবে না। এতখানি বয়সেও আমি জানিনে, মেয়েদের গা কেমন। হাত দিলে কেমন লাগে।
আচ্ছা, বোবা কি জানে, কথা কী? জানে, নিশ্চয় জানে। বোবা যেরকম জানে, কথা কী, আমি। সেরকমই জানি মেয়েদের গা কেমন। তার বেশি কিছু নয়।
বোবা কথা বলতে পারে না। কিন্তু বলার জন্যে তার সমস্ত ইন্দ্রিয় পশুর মতো আঁ আঁ করে। যেন। তার কথা বলবার মুখে কেউ টুটি টিপে ধরে রাখে।
মেয়েদের সম্পর্কে এই বোবার মতো কথা বলার ইচ্ছেটা আমার খুবই চাপাচাপি চুপি চুপি বিষয় নয় কি? এই সব মহৎ মানুষদের পাপের স্বীকারোক্তির চেয়ে, আমার অক্ষম বাসনা অনেক বেশি অশ্লীল বলে আমার ধারণা। তাই সে সব কথা লেখা দূরের কথা, যার প্রমাণ থাকে না, সেই মুখের কথাও মুখ ফুটে বলা যায় না। কিন্তু বাসি খবরের কাগজে যে সব লোমহর্ষক অপরাধের সংবাদ আমি পড়ি, ফুসলানো, ভুলানো, ধর্ষণ, খুন, কিংবা আরও সব সামাজিক অপরাধ, যেমন, বেশ্যাবাড়ি যাওয়া, মাতলামি, চুরি, জোচ্চোরি, আমি এ সবের ধারে কাছেও কোনওদিন যাইনি। কারণ, আমার পক্ষে তা সম্ভব নয়। আমার পা নেই। হাঁটুর বেশ খানিকটা ওপর থেকে আমার দুটি পা-ই কাটা। আমি বাইশ বছর ধরে, রাস্তার ধারের এই ঘরের দরজায় বসে আছি। দরজার নীচেই মানুষডোবা নর্দমা। তারপরে খোয়া-ওঠা সরু রাস্তা। রাস্তার ওপাশে আরও একটি ছোট নর্দমা। ওই নর্দমায় এই ঘোর দুপুরে তিনটি ছোট ছোট ছেলেমেয়ে বসে আছে, একটি মেয়ে, দুটি ছেলে। ওদের আমি জন্ম থেকেই চিনি। একটি ছেলে আর একটি মেয়ে নিতাই ময়রার। আর একটি ছেলে নিতাইয়ের দাদা গৌরের।
এখানে, ঠিক আমার দরজার মুখোমুখি ওরাই বেশি বসে। ওদের দাদা দিদিরাও বসত। তারা এখন বড় হয়ে গেছে। বিয়েও হয়ে গেছে কারুর কারুর। বিশেষ করে মেয়েদের। এমনকী ছেলেপিলেও হতে শুরু করেছে। শ্বশুরবাড়ি থেকে এলে দেখতে পাই। সময় হয়ে এল, এবার তাদের বাচ্চাকাচ্চারাও মুখোমুখি নর্দমায় এসে বসবে।
এখন যে তিনজন বসেছে, শুধু এরাই নয়। আরও অনেক আসে। বেচু পাল, গগন সাধুখাঁ, বিপিন ঠাকুর, সকলের বাড়ির ছেলেমেয়েরাই আসে তবে ময়রাদের বাড়ির ছেলেমেয়েরাই বেশি আসে। আমাদের বাড়ির ছেলেমেয়েরা, (আমাদের বাড়িকে সাধু কুণ্ডুর বাড়ি বলা হয়) এ বাড়ির ছেলেমেয়েরাও আসে।
ওরা যখন প্রথম প্রথম আসতে শেখে নর্দমার ধারে, তখন আমার দিকে ভয় ভয় চোখে তাকিয়ে থাকে। তারপরে আস্তে আস্তে ভুলে যায়। আমি যে একটা মানুষ, একটা জীব এখানে বসে আছি–সে কথা একবারও ওদের মনে হয় না আর। দেয়াল রাস্তা খোয়া দূর্বা এ সব যেমন অলক্ষ্যে থেকে যায়, আমি ওদের কাছে তেমনি। কিন্তু একটা পাখি এসে বসুক। ওরা ঢিল ছুড়বে, ভ্যাংচাবে পাখিটাকে। একলা হলে কথাও বলবে। কিন্তু আমার দিকে তাকাবার কথা মনে থাকে না ওদের। আমি অবশ্য নতুন মুখ দেখলে প্রথমেই জিজ্ঞেস করে জেনে নিই, এই তুই কোন বাড়ির ছেলে রে? কোন বাড়ির মেয়ে তোরা?
ওরা প্রথমে ভয়ে ভয়ে জবাব দেয়। তারপরে ঘৃণা করে। তারপরে ভুলে যায়। অনেকদিন দেখতে দেখতে ভুলে যেতেই হয়। আমিও যেমন ভুলে যাই এক এক সময়। ভুলে যাই, খেয়াল থাকে না, ওরা কখন এল, কখন গেল। আমি যেমন আমার এই পদবিহীন, বিরাট লোমশ, দাড়ি গোঁফওয়ালা চেহারাটা নিয়ে ওদের চোখের সামনে একাকার হয়ে মিশে যাই; মানুষ-ডোবা নর্দমায়, শেওলা ধরা দেয়ালে, খোয়া ওঠা রাস্তায়, রাস্তার কুকুরের সঙ্গে কিংবা শহরের ভ্রাম্যমাণ শুয়োরের সঙ্গে। তেমনি ওরাও হারিয়ে যায়। সামনের দেয়ালটায়, পথের লোকের মধ্যে, গগন সাধুখাঁর বাড়ির সদর দরজার মাথায় গজানো বড় বড় ঘাসে, ঘাস পার হয়ে সাতু চক্কোত্তির দোতলার জানালায়, জানালা পার হয়ে আকাশটায়। আমার ঘরের পাশে রাধাবল্লভের মন্দিরের নানান কথায়, শাঁখ-ঘণ্টার শব্দে। উলঙ্গ শিশুগুলি একাকার হয়ে যায় ধূপ-চন্দনের গন্ধে, খোল-করতালের সঙ্গে গানে, আর আমার নিজের জন্যে চিন্তার অন্যমনস্কতায়। আর নিজের জন্যে চিন্তার অন্যমনস্কতা, ওটাই সবচেয়ে ভয়ংকর। ওটা অন্যমনস্কতা নয়। একটা আধমরা পিঁপড়ে, যখন নিজের হুল নিজের মুখে ঢুকিয়ে, গোল হয়ে পাক খায়, সেরকম। তখন সে তার জগতের সংবাদ রাখে না। কালা হয়ে যায়। অন্ধ হয়ে যায়। কুৎসিত হয়ে যায় দেখতে। আগে আগে কাট-পিঁপড়েকে ওরকম করতে দেখে হাসি পেত আমার।
আমার সঙ্গে আমার লড়াই সেটা। আমি চুল টানি, দাড়ি টানি। রাত্রে দেয়ালে আমার ছায়াটার গায়ে। আমি থুথু ছিটিয়ে দিই। নিজের কাছে মিছে বলা যায় না। এ সব কথা কি আত্মজীবনীতে লেখা যায়? আরে? আমার আত্মজীবনীর কথা আসছে কেন? না, যদি লিখতে চাই, লেখা যায় কি এ সব? এ সবই তো নিশ্চয়ই একটা বিকার। নিশ্চয়ই বিকার। মিছে নয়, তার পরমুহূর্তেই হয়তো আমি একটা স্বপ্ন দেখতে চেয়েছি।
একটি স্বপ্ন, আমার শরীরে, আমিই জাগিয়েছি, আমার রক্তে। আমার রক্তে কোষে কোষে, কণায় কণায় উল্লাস, উন্মত্ত আনন্দের স্বপ্ন। ভীষণ ব্যথিত, অসহ্য যন্ত্রণা, ভয়ংকর নিষ্ঠুর। এবং ওই স্বপ্নটার সময় নিশ্চয় আমাকে জেলে ধরে নিয়ে যাওয়া উচিত। কিংবা কোনও পাগলা গারদে। কিন্তু তারপরে। শুধু কষ্ট। ফুঁপিয়ে ফুঁপিয়ে কাঁদা ছাড়া আমার কোনও উপায় থাকে না। আর অবসাদ আসতে থাকে। তখন মুক্তি আসতে থাকে। ঘুম নামে। কিংবা অন্ধকার ঘর থেকে বাইরের আর একটা স্বপ্নের মধ্যে যাই।
আর একটা স্বপ্ন, যেখানে রাস্তার আলোয় ছায়া ফেলে ফেলে পায়েরা যায়। আমার চোখ তখন পা ছাড়িয়ে ওঠে না। আমি শুধু পায়ের মিছিলের স্বপ্ন দেখি। নানা ধরনের জুতো, স্যান্ডেল-পরা কিংবা খালি পা। রোগা-মোটা, দুর্বল-সবল, পুরুষ-মেয়ে, যুবক-বৃদ্ধদের পা। নানান শব্দে, নানান ভঙ্গিতে আমার স্বপ্ন-দেখা চোখের ওপর দিয়ে পায়েরা যেতে থাকে। আর ওই পাগুলি মুখের ছায়ার মতোই আমার কাছে ধরা দেয়। মুখ কিংবা একটি মানুষকে দেখে যে চরিত্র ফুটে উঠে, পায়েদের মধ্যে আমি তা দেখতে পাই। তারপর হাততালি। মায়ের হাততালি আর, থি, থি, থি! খোকন হাঁটে, বাবু হাঁটে, থি, থি, থি!…
ঘুম নামতে থাকে। স্বপ্নময় ঘুম। কেবল, আমার উরুতের নীচে একটা শূন্য স্থান কাঁপতে থাকে থরথর করে। আর মন্দিরের ভিতর থেকে সাতু চক্কোত্তির ভাগবত পাঠ ভেসে আসতে থাকে। আমি জানি নে, ভাগবতে কী আছে। শুনেছি, সাতুঠাকুর নাকি রোজই রাত্রে ভাগবত পাঠ করে। কিন্তু আমার বরাবর মনে হয়েছে, সাতুঠাকুর যেন আমাকে বলছে, এবার তুই ঘুমো। নরেন্দ্র! এবার তুই ঘুমো।’…
আমি ঘুমোই। কিন্তু স্বপ্ন আমাকে ছেড়ে যায় না। আমি ঘুমোই। আমি ঘুমন্ত স্বপ্নের ঘোরে নিজেকেই বলতে থাকি, ঘুমো, নরেন্দ্র, এবার তুই ঘুমো। আর আমি দেখি, সাধু কুণ্ডুর ছেলে, নরেন্দ্র কুণ্ডু, ঠিক একটি মরা বুনো মোষের মতো, ফাটা চটা দুর্গন্ধময় মেঝের ওপর পড়ে আছে।
তারপর সকালবেলা সেই বুনো মোযটা আবিষ্কৃত হয় অপরের চোখে। আমাদের ভিতর বাড়ির লোকেদের চোখে। আমাদের ভিতর বাড়ি, যেখানে প্রায় বারো-তেরোখানি ঘর আছে একতলা দোতলায়। সাধু কুণ্ডুর বাবার তৈরি বাড়ি। তিন পুরুষেই বাড়িটার পলেস্তরা খসে গেছে। শ্যাওলা ধরেছে। ফাটলে ফাটলে ইট ঘাস আর অশ্বথের চারা গজিয়েছে। কিন্তু বিজলি বাতি আছে ঘরগুলিতে। সুরেন্দ্রর ঘরে রেডিও আছে। বীরেন্দ্রের ঘরেও আছে। সত্যেন্দ্র ও সব পছন্দ করে না। নামগুলি সাজাতে হলে, এভাবে সাজাতে হয়, সত্যেন্দ্র, সুরেন্দ্র, তারপরে একটা ফাঁক দিয়ে বীরেন্দ্র। মাঝখানের ফাঁকটা পনেরো বছর বয়স পর্যন্ত নরেন্দ্র ভরতি করত। এখন আর করে না। এখন সাধু কুণ্ডুর তিন ছেলে। ধান চাল তিল তিসি খৈল তেলের পৈতৃক ব্যবসা যাদের। শুধু একজন বাদ পড়ে গেছে।
শুধু একজন বাদ পড়ে গেছে, কারণ সে অন্য কিছু হতে চেয়েছিল। আর তাই সে এই বাইরের বাড়ির মানুষ-ডোবা নর্দমার ধারের ইঁদুরের আড্ডায় বাসা পেয়েছে।
আমার ভয় করছে সেই দিনটিকে স্মরণ করতে। সেই দিনটি, যে দিনটি আমাকে অন্য পথে যেতে দেয়নি। এখানে ফেলে দিয়েছে। এই বাইরে। আমার ভয় করছে, কিন্তু অপ্রতিরোধ্য সেই চুঁইয়ে আসার স্রোত। ফাটল সে পেয়েছে। আমার বাইশ বছরের বাঁধ ভাঙছে। আমি ভাঙতে চাইনি।
প্রাকৃতিক বিপর্যয়ের মতো, অনেক পায়ের সঙ্গে সেই পা দুটি আজ আমি দেখেছি। অনেক পায়ের সঙ্গে সে দুটি পায়ের কোনও মিল নেই। কোটি পায়ের মধ্যেও সেই পা দুটি চিনতে আমার কোনওদিন ভুল হবে না।
বাইশ বছর বাদে সেই পা দুটি আমি দেখলাম। আমার অন্ধ বদ্ধ ভুলে যাওয়া স্মৃতির কুঠরিতে তার পদাঘাত আমি অনুভব করেছি। দরজা ভেঙেছে। আচমকা ঝড়ের মতো। ঘুমন্ত স্তব্ধ রাত্রে সহসা বন্যার মতো। আমি জানি, একটা কী আসছে আমাকে ঘিরে। বুকে-হাঁটা, ক্লেদাক্ত সরীসৃপের মতো, খুব ধীরে ধীরে, চারদিক থেকে গণ্ডি বেঁধে ঘিরে আসছে। তার অপলক স্থির চোখ আমি দেখতে পাচ্ছি শুধু। যে-চোখের মধ্যে প্রতিবিম্বিত দেখছি বাইশ বছর। এই বিবরে। এই অন্ধকার গর্তে।
–এই, এই ছেলেটা, শোন বাবা। আমাকে এক বালতি জল এনে দে না বাবা ওই কল থেকে। অনেকক্ষণ জল খাইনি। আমাকে রাস্তার ছেলেদের ডেকে জল আনিয়ে নিতে হয়। সবাই এনে দেয় না। কেউ ভ্যাংচায়। কেউ কেউ ঢিল মেরে পালায়। কেউ ফিরে না তাকিয়েই চলে যায়। তা যাক। এখন আর এ সব আমার গায়ে লাগে না। একজন না একজন কেউ এনে দেবেই। দরজার ওপরে, নর্দমাটার ওপর হুমড়ি খেয়ে এরকম ঘ্যান ঘ্যান করতে করতে কেউ না কেউ এক সময়ে এনে দেবে। কারুর না কারুর দয়া হবেই। তবে আমি ছোট ছোট ছেলেদের কাছেই বেশি চাই। কারণ বড়রা কখনওই সাহায্য করে না। ছোটরা এনে দেয়। ওদের দয়া বেশি। কৌতূহল বেশি। অনেকক্ষণ দাঁড়িয়ে দাঁড়িয়ে আমাকে দেখে অনেক ছেলেরা যারা নতুন আসে এ শহরে। কেউ কেউ ওদের কোমল, কৌতূহলিত, এমনকী আমার বয়সকে শ্রদ্ধা দেখিয়ে জিজ্ঞেস করে, কী হয়েছিল আপনার পায়ে?
আমি চুপ করে থাকি। পালাক ছেলেটা। পালাক। এ সব কথা আমার একদম ভাল লাগে না। আমি মাথা নিচু করে থাকি। আমার মনে পড়ে না কী হয়েছিল। আমি ভুলে গেছি।
জবাব না পেয়ে আমাকে পাগল ভাবা ছাড়া উপায় থাকে না। হতাশ হয়ে, বিরক্ত হয়ে চলে যেতে হয় সেই সব ছেলেদের।
কিন্তু আমি ভুলিনি। ভুলে থাকতে চেয়েছি। মনে করেছিলুম, আমৃত্যু পারব। পারলাম না। আজ আমি সেই দিনটির মুখোমুখি দাঁড়াতে যাচ্ছি। সেই দিন, ফাল্গন না চৈত্র? চৈত্র মাসেরই ঘোর দুপুরে, মানদা পুলের কাছে, কালাসাহেবের বাগানের ধারে।
কিন্তু একটু জল? আর একটু বাদেই কলের জল বন্ধ হয়ে যাবে। এই যে, ও ভাই, ও মশাই..।
অথচ আমি শুনতে পাচ্ছি, জল পড়ছে ছল ছল করে, আমাদের বাড়ির ভিতরের চাতালে। শ্যাওলা-ধরা পিছল উঠোনটা চারদিকের ঘরের ছায়ায় অন্ধকার। সেখানে একটা কুয়ো আছে। আর আছে জলের কল। সেখানে জল পড়ছে ছরছর করে। ঝিয়েরা আর বউয়েরা কাজ করছে, শোনা যাচ্ছে। কিন্তু ওরা আমাকে একটুও জল দেবে না। চিৎকার করে মরে গেলেও না। উপরন্তু নানা অঙ্গভঙ্গি করবে, হাসবে, বাসন মাজার ছোবড়া ছুঁড়ে মারবে জানালা দিয়ে। দরজাটা খোলা পায় না। আমার দাদা আর ভাইয়েরা দরজায় একটা ভারী তালা মেরে রেখে দেয়। জানালাটা বন্ধ করে দেয় না। এইখান দিয়ে আমি বাড়িটার ভিতরে দেখতে পাই। কাল, সুরেনের স্ত্রী, আমার মেজোবউদি, এক ঘটি জল আমার গায়ে ঢেলে দিয়েছে। আমি জল চেয়েছিলাম।
আজ সকাল বেলাই তো মার খেলাম? হ্যাঁ, আজ সকালেই বীরেন এসে মেরে গেছে আমাকে। চন্দ্রনাথ বলে কোথায় নাকি একটা তীর্থ আছে? পাহাড় আছে নাকি সেখানে? যেখানে গেছল আমার বাবা। সেখান থেকে নিয়ে এসেছিল একটা লাঠি। লাঠির সারা গা খোঁচা খোঁচা। ছেলেবেলায় আমি ওটা তলোয়ার হিসেবে ব্যবহার করতাম। কারণ ডগাটা বেশ সরু আর ছুঁচলো, আগাটি মোটা। সেই লাঠিটা এখন ছোট ভাই বীরেনের ঘরে থাকে। ওইটা দিয়ে সে আমাকে মেরে গেছে। কারণ, আজ সকালেও আমাকে বাড়ির বউয়েরা আর ঝিয়েরা ওইভাবেই আবিষ্কার করেছে। কুড়ি বাইশ চব্বিশে যে-মোযটা রোজ মরে পড়ে থাকত, সে এখনও মাঝে মাঝে মরে পড়ে থাকে। সেই সাঁইত্রিশ বছর বয়সে।
এই সাঁইত্রিশ বছর বয়সে, সাতু চক্কোত্তির দোতলায় নীল আলো জ্বলা ওই ঘরটায় কাল রাত্রে আবার আমার দৃষ্টি পড়েছিল। আমি জানিনে, ওই জানালায় যা দেখছিলাম, কিংবা প্রায়ই দেখে থাকি, তার মানে কী? আমি খালি দেখি, একজন একজনের হাত ধরে টানে। যাকে টানে, তার যেন হাড়গোড় নেই। লতিয়ে বুকে পড়ে যায়। দু জোড়া যেন জাদুকরের খেলার মতো নানান ভঙ্গিতে নড়াচড়া করতে থাকে। মুখে মুখ ঠেকায়।
তৎক্ষণাৎ আমি দেয়ালে আশ্রয় খুঁজি। ফাটা-ফুটো, আরশোলা বিছে-ঘোরা দেয়ালের কোথাও নিজেকে ঢোকাবার জন্যে, লুকোবার জন্যে আমি মাথা কুটতে থাকি। হামা দিয়ে পাক দিতে থাকি সারা ঘরটার মধ্যে। নিজেকে গালাগাল দিই কুৎসিত ভাষায়। নিজের দাড়ি ধরে চুল ধরে টানি। ঘৃণা উথলে উঠতে থাকে আমার বুকের মধ্যে। ঘৃণায় থুথু ছিটিয়ে দিই নিজের গায়ে।
শুধু সেই নিষ্ঠুর স্বপ্নের সব লক্ষণ আমার শরীরে ফুটে ওঠে। ঘৃণায় এবং আনন্দে, আমার রক্তের উল্লাসকে আমিই উন্মত্ত খেলায় মাতাই। সাতু চক্কোত্তি, হে রাধাবল্লভ, তোমরা নিশ্চয় জান, আমি সত্যি জ্ঞান হারাই না। আমি সত্যি পাগল নই। তবু সেই ক্ষ্যাপা মোযটাকে আমি মরতে দেখি। একটি অদৃশ্য বিষাক্ত তীরের মার খেয়ে, ওকে আমি মরতে দেখি। অবসাদ, ঘুম, মুক্তি আসতে থাকে। তারপরেই সেই তালার মধ্যে চাবি ঢোকাবার শব্দ। আমার ঘুম ভেঙে যায়। নিজের দিকে ফিরে তাকাবার খেয়াল থাকে না আমার। সামনে রুদ্র মূর্তি। আমার ছোট ভাই বীরেন। হাতে সেই কাঁটা-ওঠা চন্দ্রনাথের লাঠি। জানালায়, মুখের হাসি আঁচল চাপা বউ ঝিয়েরা। তাদের দৃষ্টি অনুসরণ করে আমি আমার কাপড়টা খুঁজতে থাকি। আর তখনই সপাং সপাং লাঠি পড়তে থাকে।–আবার, হারামজাদা, আবার তুই ন্যাংটো হয়ে ভেতরবাড়ির জানালার কাছে শুয়েছিলি?
আমি চিৎকার করি। কারণ কাঁটাগুলি আমার গায়ে বেঁধে। রক্ত বেরোয়। ঘরময় হামা দিয়ে ছুটোছুটি করি, আর চিৎকার করে বলি, আমি জানি না বীরু, মাইরি বলছি আমি জানি না, কখন কাপড় খুলে গেছে। বিশ্বাস কর, আপন গড’–
আপন গড। আমাদের পনেরো বছর বয়সে কথাটা বলা একটা অদ্ভুত ফ্যাশান ছিল। কিন্তু বীরেন বিশ্বাস করে না। চিৎকার শুনে বড়দা ভুঁড়ি কাঁপাতে কাঁপাতে আসে। মেজদা দোতলার জানালা থেকেই উঁকি মেরে দেখে। আর বীরেন মারতে থাকে অন্ধের মতো। শয়তান, বদমাইস, পাগলামির ভান তোমার?
সপাং। সপাং। রাস্তার ধারের জানালায় ভিড় জমে যায়। কারুর মার খাওয়া দেখতে লোকের এত ভাল লাগে! নর্দমা টপকে, ছোট ছেলেগুলি জানালার গরাদ ধরে ঝুলে দেখতে থাকে। আমি বুঝতে পারি, বীরেনের সম্মান তাতে নষ্ট হয় না। বাইরের লোক দেখে, ওর মারের নেশা আরও বাড়ে। আর বউ ঝিয়েরা হাসে।
তারপরে এক সময়ে বীরেন থামে। তালাটা এঁটে দিয়ে চলে যায়। কাপড়টা খুঁজে পাই। পাঁচ হাত কাপড়টা আমারই চোখের সামনে পড়ে থাকে। মার খাওয়ার সময় আমার চোখে পড়ে না। আর তখন ঘুম ভাঙে রাধাবল্লভের।
তখন রাধাবল্লভের ঘুম ভাঙানো হয় ঘন্টা বাজিয়ে। টিং টিং টিং…। রাধাও আছে মন্দিরটার মধ্যে। আমার মনে আছে, কালো পাথরের রাধাবল্লভ। অপলক দুটি চোখ। যেন একটি কচি কালো ছেলে, বড় বড় চোখে অবাক হয়ে তাকিয়ে আছে। সোনার অলংকার তার সারা গায়ে। আর সাদা পাথরের রাধা। কপালে লাল টিপ বাসন্তী রঙের শাড়ি পরা। মনে হয়, রাধাবল্লভের চেয়ে বয়সে বড়, ভরাট শরীর একটি সুন্দর মেয়ে। আমার জ্যাঠামশায়ের প্রতিষ্ঠিত। আমার বাবা মারা গেছে। মা মারা গেছে। জ্যাঠামশাইও মারা গেছে। কিন্তু দু চোখ অন্ধ জ্যাঠাইমা বেঁচে আছে। সে মন্দিরেই থাকে। মন্দিরের পাশে একটা ছোট ঘরেই তার ঘরকন্না। ভোগ খেয়ে বেঁচে থাকে জ্যাঠাইমা। ভোগ রান্না করে একজন ব্রাহ্মণ বিধবা। শুনেছি, সে সাতু চক্কোত্তির বিধবা শালী।
রাধাবল্লভের ঘুম ভাঙানো হয়। জ্যাঠাইমা তখন তাঁর সরু ভাঙা ভাঙা চড়া গলায় গান গাইতে থাকে,
এ আঁধারে অন্নবো ও ও ও,
পার কর রাধাবল্লভভা ও ও ও…।
মরার কথা আমার একটুও মনে হয় না তখন। তবু আমিও গানটা গাইতে থাকি। কাপড়টা পরতে পরতে, মনে মনে গাই। কারণ, চেঁচিয়ে গাইলে, আবার হয়তো বীরেন ছুটে আসবে। ওরে, আবার ধম্মের গান গাওয়া হচ্ছে?
যদিও ধর্ম নয় সত্যি, এমনি আমি মনে মনে আওড়াই। আমার গলা শুনলে হয়তো জ্যাঠাইমা-ই গান থামিয়ে দেবে। মুখ ঝামটা দিয়ে বলবে, আ মলো, নরা খোঁড়াটাও গাইছে নাকি?নরা হল নরেন্দ্র।
আর আমার মার খাওয়া অতিরিক্ত লোমশ গায়েও দু-এক জায়গায় রক্ত ফুটে ওঠে তখন। হাত দিয়ে মুছি। কিন্তু আমার যন্ত্রণাবোধ কি নেই? কী জানি। খুব তাড়াতাড়ি আমার কষ্ট দূর হয়ে যায়। হামা দিয়ে এগিয়ে আসি, দরজা খুলি। আমার ভোলার সুবিধার জন্য দরজার কুলুপটা নীচের দিকে। দরজা খুললেই, রাস্তার ওপারের নর্দমায় সারি সারি ছেলেমেয়েদের চোখে পড়ে। উলঙ্গেরা বসেছে পাইখানায়। তবু ওরা গল্প করে। নর্দমার ধারটা ওদের যেন প্রাতঃকালীন আসর।
–আমাল অ্যাত্তা ফিতে আথে।
–তোল তো নদেন নেই, হ্যাঁ।
আর গোঁয়ার ছেলেটা গৌর মোদকের। সেটা প্রায় গাঁজাখোরের মতো গলা করে একরাশ কথা বলে উঠবে, না তোদেল ফিতে নেই। নদেন নেই। আমাল অ্যাত্তা ঘোলা আথে। গোলা (অর্থাৎ গোরা, অর্থাৎ গৌর, বাবাকে ও নাম ধরে আদর করে ডাকে, কারণ শেখানো হয়েছে) আমাকে ঘোলা এনে দিয়েথে। তোদেল তাপতে দেব না। গোলা নদেন আনবে, ফিতে আনবে, দেখিত। গোলাকে বলে তোদেল পিতুনি খাওয়াব, দেখিত। তোদেল কিথু নেই।
কারুর কিছু নেই, ওর সব আছে। আর কারুর কিছু থাকলেই ওর রাগ। যদিও ওই সঙ্গিনী দুটি ছাড়া, গোঁয়ারটাকে আমি কখনও একলা দেখতে পাইনে।
ওরা বক বক করে নর্দমায় ঝুলে বসে। তবু জ্যাঠাইমা ঘণ্টাটা বাজাতে থাকে ঢিমে তেতালায়। আর এ আঁধারো অন্নবো’…গাওয়া হতে থাকে। কাকেরা আসে। কুকুরটা এসে বসে থাকে নর্দমাটার ধারে। আমাকেও এই সময়, আমার ঘরের পাশে মানুষ-ডোবা নর্দমাটায় ঝুলে বসতে হয়। আশে পাশে জানালা দরজা বন্ধ হতে থাকে ঠাস ঠাস করে। রাস্তার লোক হাসে, গালাগাল দেয়। দু-চারটে ঢিল পাটকেল এসে গায়ে পড়ে। কিন্তু আমার কোনও উপায় নেই। আমাকে আর বাড়ির মধ্যে ঢুকতে দেওয়া হয় না।
আবার আমি ঠিকঠাক হয়ে বসি দরজায়। পায়েরা যাতায়াত শুরু করে। স্কুলের পা, বাজারের পা, অফিসের পা, বেড়াবার পা, ডাক্তারখানায় যাবার পা, রাত জেগে ফিরে আসা পা, ভিক্ষেয় আসা পা, পালানো পা। নানান পায়ের মিছিল।
এই মিছিলেই সেই পা দুটি আজ..
-এই, এই খোকা, আমাকে এক বালতি জল এনে দাও না।
চলে গেল। কেন? আমার মুখটা নিশ্চয় বদলে গেছে। গলার স্বরটা শুনেও তবে দয়া হতে চায় না কেন?
গায়ের মধ্যে কী যেন একটা বেয়ে বেড়াচ্ছে। হাত দিয়ে চেপে ধরলাম। এক ফোঁটা রক্ত। বেয়ে পড়ছিল। বীরেন মেরেছে আজ সকালেও। অথচ, কই সাতু চক্কোত্তির ছেলের জানালাটা শুধু গরাদের ওপারে একটি চৌকো অন্ধকার। এখন সেখানে কিছুই নেই। রাত্রের সেই স্বপ্নময় আলোয় দেখা দুটি ছায়ার আশ্চর্য খেলা। আঃ। কী যে খেলা। আমার শরীরে বীরেনের আঘাতের চেয়ে তা অনেক নির্মম।
কবে আমাকে বীরেন প্রথম মেরেছিল? বীরেন নয়। মেজদা প্রথম মেরেছিল। সুরেন্দ্র। তখন মেজোবউদি আমাকে খেতে দিতে আসত। দাঁড়িয়ে খাওয়াও দেখত। গেলাসে জল ঢেলে দিত। এঁটো পেড়ে নিয়ে যেত খাওয়া হয়ে গেলে।
মেজোবউদির দিকে চোখ তুলে তাকাতে গেলে, আমার দৃষ্টি নেমে যেত। কেন? আমি জানতাম না। তখন কত বছর বয়স আমার? বাইশ? চব্বিশ? ছাব্বিশ? মনে নেই। দৃষ্টি আমার নেবে যেত। কিন্তু কোনও কোনও সময় ভুলে যেতাম, চোখ নামাতে মনে থাকত না।
মেজোবউদি হেসে মুখঝামটা দিত, অমন বাঁদরের মতো তাকিয়ে কী দেখছ?
তাড়াতাড়ি লজ্জায় চোখ নামাতাম। কী দেখতাম আমি? আমার রক্তের মধ্যে একটি দুর্বোধ্য ইচ্ছা, একটি দুর্বিনীত আকাঙ্ক্ষাকে আমি দেখতাম। মেজোবউদি কি আমার গায়ে একটু হাত ঠেকিয়ে আদর করতে পারে না? পোষা বাঁদরকে আদর করার মতোই না হয় হল। একটু কাছে এসে বসে দুটি কথা? আমাকে আমার কথা একটু আধটু জিজ্ঞেস করা?
তা কি কখনও হয়? অমন সেজেগুজে পান খেয়ে, তেল স্নোর গন্ধ ছড়িয়ে, একটু যে দাঁড়িয়ে থেকে খাওয়া দেখে যেত, সে-ই তো অনেক। তবু হে, সাতু চক্কোত্তি, হে রাধাবল্লভ, তোমরা জানতে, আমার জ্ঞান ছিল। আত্ম ও পর-সম্মানবোধ ছিল। এমনকী সাধু কুণ্ডুর বাড়ির এই ঘষে ঘষে টাকা গোনা আর সিন্দুকে ভরা জীবনের রীতিনীতি আমার ভাল লাগত না। স্কুল মনে হত। অযোগ্য, নিচু, হীন মনে হত নিজেকে। তবু, কালো কুচকুচে একটা ক্ষ্যাপা মোষ কেন দাপিয়ে উঠত আমার রক্তে? কেন আমি বলতে গেছলাম, মেজোবউদি, একটু বসো আমার কাছে?
-কেন?
একটা বাঁকা তীক্ষ্ণ শলা যেন আমার চোখে বুকে ঢুকিয়ে দিয়েছিল মেজোবউদি।-কেন, কী দরকার?
আমার হাত আমার কথা শোনেনি। হাত বাড়িয়ে তার হাত ধরেছিলাম। একটু বসো না, একটু কথা বলো। মেজদার ব্যবসা আজকাল কেমন–
একটি ঝটকাতেই আমার হাত ছিটকে পড়েছিল। আমি অবাক হয়ে, প্রায় কাঁদতে গিয়ে থমকে তার ছিটকে বেরিয়ে যাবার পথের দিকে তাকিয়েছিলাম। পরমুহূর্তেই দরজায় আবির্ভাব হয়েছিল মেজদার। সে বুঝি তখুনি তার গদি (দোকান) থেকে ফিরেছিল। আমার সারা গায়ে কিল চড় লাথি পড়েছিল মুহুর্মুহু।–’ খোঁড়া বদমাইস, ভাজের গায়ে হাত দিতে শিখেছ? এতবড় সাহস তোমার? কানে শুনেছ বুঝি, তোমার প্রাণের বন্ধু হারাণ ঘটক বে’করেছে। তাই আর সামলাতে পারছ না নিজেকে?’ বলা আর মার।
সেই প্রথম আবিষ্কার হল, আমি আর মানুষ নই। সেই প্রথম সবাই জানল, আমার এ ঘর একটি অন্ধকার সুড়ং। সেই থেকে নরেন্দ্রের অতীত বলে আর কিছু রইল না।
আর হারাণ ঘটক? আমার বুকের মধ্যে আমি প্রলয় শঙ্খের গর্জন শুনতে পেলাম। আজ বাইশ বছর। বাদে। বাইশ বছর পরে, এই চৈত্রের বেলায়, প্রতি পলে পলে সেই দিনটি আমার মুখোমুখি এগিয়ে। আসছে। হারাণ ঘটক। নামটা মনে পড়ল, আর মুহূর্তে আমি আমার উরুতের নীচে শূন্য ঘৃণ্য জায়গাটার দিকে ফিরে তাকালাম। জল চাইনে। তৃষ্ণা নেই আমার। দরজাটা জোরে ঠেলে দিয়ে, ঠ্যাং ঘষে ঘষে আমি ঘরের মধ্যে ঢুকে পড়লাম। হারাণ ঘটক! হারাণ ঘটক! আজ আমি তোমাকে অফিস-যাওয়া পায়ের মধ্যে দেখতে পেয়েছি। বাইশ বছর পরে, এই প্রাণকৃষ্ণ কুণ্ডু লেনের রাস্তায় তোমার নিউকাট-পরা পা দুটি আমি দেখতে পেয়েছি শক্ত পা, মোটা গোড়ালি, চকচকে জুতো। দেখেছি। দেখেছি, তোমার শক্ত পা তবু একবার থমকে গিয়েছিল আমাকে দেখে। মাটি বোধ হয় কেঁপে উঠেছিল তোমার পায়ের তলায়। শুধু ভয় নয়, একটা বিতৃষ্ণা দেখলাম তোমার পায়ে। নিউকাটের ঝলকে তোমার মনের কথা পড়লাম আমি, ইস! ভুল করে এ পথে চলে এসেছি।
ভুল নয় হারাণ, বাইশ বছর পরে, তোমার নিয়তি তোমাকে টেনে এনেছে এ রাস্তায়। আমার শেষ, তার আগে তোমার নিষ্কৃতি নেই।
আমার ঘুঁটে কয়লা যে কোণে থাকে, সেখানে ছুটে গেলাম আমি উরুত ঘষটে ঘষটে। কিন্তু যেতে গিয়ে থমকে গেলাম আবার। কে? ও জানালায় কে? বীরেন। বীরেন আর তার বউ। বীরেন বউয়ের চোখ টিপে ধরেছে। আমি উপুড় হয়ে শুয়ে পড়লাম, দেখতে পেলে বীরেন এসে মারবে আমাকে। বলবে, ছোট ভাইয়ের জানালার দিকে তাকিয়ে থাকতে লজ্জা করে না পাজি?
বলেই মারবে। আমি উপুড় হয়ে শুয়ে পড়লাম। দেখলাম জানালা দিয়ে কখন গুটিকয় আল, দু-একটা পেঁয়াজ, কাঁচা লঙ্কা ফেলে দিয়ে গেছে। নিজের রান্না নিজেকেই করে নিতে হয় আমার। অনেকদিন, প্রায় দশ বছর আর ওরা আমাকে রান্না করে দেয় না।
নিয়মটা বীরেনই করে দিয়েছিল। যখন ও আমাকে প্রথম মারতে শুরু করেছিল। তখন নতুন বিয়ে করেছে বীরেন। আমাকে জানালা দিয়ে বিয়ে দেখতে হয়েছে। বড়দা মেজদার বিয়ে আমি বাইরে, সকলের সঙ্গে বসেই দেখেছিলাম। বীরেনের বিয়ের সময় আর সে সুযোগ পাইনি। কারণ, আমি যদি মেয়েদের গায়ে হাত দিই। আমি তো বিকারগ্রস্ত জড়বুদ্ধি পশু ওদের কাছে। নইলে, আমি কখনও মেজোবউদিকে ও কথা বলতে পেরেছিলাম? আমি কেন দেয়ালে মাথা ঠুকি? আমি কেন এক এক সময় আপন মনে কাঁদি? আমাকে কেন উলঙ্গ পাওয়া যায় ঘরের মধ্যে? মার খেয়েও আমি মরিনে কেন? নিশ্চয়ই আমি আর মানুষ নেই। কিন্তু হে সাতু চক্কোত্তি হে রাধাবল্লভ! তোমরা জানতে, বীরেনের বউকে আমি জেনেশুনে ইচ্ছে করে ভয় দেখাইনি। কতটুকুন ছেলেমানুষ তখন মেয়েটি। আমার ভাদ্রবউ না? আমি ভাশুর। কখনও ভয় দেখাতে পারি?
তবু বউটি ভয় পেয়েছিল। বীরেনের খেয়াল ছিল না। জানালার সামনেই বউকে আদর করছিল ও। আমার ঘরে আলো জ্বলছিল। আমি কালো ছায়ার মতো আমার জানালায় ছিলাম। প্রথমে খেয়াল করিনি। কিন্তু যখন খেয়াল হয়েছিল, তখন আর সরে আসতে পারিনি। বীরেনের গায়ে যে রক্ত, আমার গায়েও সেই রক্ত কি ছিল না? মনে হয়েছিল, আমার হাতও যেন কাউকে জড়িয়ে ধরেছে। আদর করছে। সেই বোবার কথা বলার মতো। একটা অবোধ যন্ত্রণাদায়ক অনুভূতিতে আমার বুকের মধ্যে নীরব আর্তনাদ উঠছিল।
ঠিক সেই সময়েই, একটি মেয়েলি আর্তনাদ উঠেছিল, ওগো, ওটা কী? ওটা কী ওই নীচের জানালায়?
বীরেন তৎক্ষণাৎ ছুটে এসেছিল। সেই প্রথম চন্দ্রনাথের লাঠি আমার গায়ে কেটে কেটে বসেছিল।–জানোয়ার, ভাদ্দরবউয়ের দিকেও তোমার নজর?
দাদারা বউদিরা বলেছিল, এটাকে এবার বিষ দিয়ে মেরে ফেলা উচিত।
আমি পারি, এ সব কথা আমি লিখতে পারি। কিন্তু হায়, এমন আত্মকথা কখনও লেখা যায়? এতে কোনও নতুন সংবাদ নেই। কোনও মহত্ত্ব নেই। অথচ সংসারের সহস্র রকমের পাপের সঙ্গে আমার কোনও সংস্রব নেই। তবু আমার কথা লেখা যায় না। বলা যায় না। আমি যদি বলি, আমার দেহ বলে এখন আর কোনও কিছু অবশিষ্ট নেই। তাই শরীরে আঘাত করলে, এখন আর আমার লাগে না। দেহটা একটা পাথরের মতো, তার তলায়, কোথায় যেন আমি আছি। আমি নিজেও সেটা ভাল জানিনে। এও নিশ্চয় পাগলের প্রলাপ। কিন্তু কথাগুলি তো সত্যি। আমার দেহের কষ্ট এখন আর নেই বললেই চলে। সত্যি, আমার কোনও প্রতিবাদ কেউ শুনল না। মার খেয়ে খেয়ে, আমিও কেমন যেন ঘাঁটা পড়া, অবাক অবুঝ রাস্তার কুকুরটার মতো হয়ে গেছি। আমি নিজেও সেটা বুঝি।
তবু পাথরের তলায় চাপা-পড়া নরম মাটিতে কচি ঘাস গজানোর মতো এ জীবনটার কথা প্রতিনিয়ত কেন নতুন করে অঙ্কুরিত হত? কেন হয়?
আমি বুঝতে পারতাম, ওরা আমাকে বিষ দিয়ে মারতে ভয় পায়। ভয় পায়, তার কারণ, আমি সাধু কুণ্ডুর সম্পত্তির মালিক। আমি যে খাই, সেটা আমারই টাকায় খাই। বাড়িতে আমার অংশটা তিন ভাই কিনে নিয়েছে। তার দরুন যে টাকা আমার পাওনা, তাই দিয়ে আমার খাওয়া চলে। যদিও ওরা বলে, আর আমার টাকা নেই। সবই ওরা দয়া করে দেয় এখন। বাইরের দিকে এ ঘরটা মা আমাকে জীবন-স্বত্ব দিয়ে গেছে। তাই ওরা আমাকে তাড়াতে পারে না।
কিন্তু যদি ওরা আমাকে বিষ দিয়ে মেরে ফেলে, তা হলে পুলিশ আসবে। এ কথা ওরা আমার সামনেই আলোচনা করে। পুলিশ এসে নাকি ওদের হেনস্থা করবে। বলবে নাকি, লোকটার সম্পত্তি বিক্রির টাকাটা তোমরা মেরে দেবার জন্য মেরে ফেলেছ। জীবনস্বত্ব ঘরটা ভাড়া খাটাবার লোভে লোকটাকে চিরজীবনের জন্য সরিয়েছ।
বাবা রে! ওরা এত কথাও চিন্তা করতে পারে? আমি পারি না। আমি শুধু নিজের চিন্তায় ভোর হয়ে থাকি। একটি জড় পদার্থ, অচৈতন্য থাকতে গিয়েও আমি দেখলাম, অনুভূতি আমার মরছে না। বোধ শূন্য হচ্ছে না। আমার রক্তের মধ্যে সে চুপি চুপি জেগে থাকে। দশজনের দশ রকমের কথা যেগুলি আমার কানে আসে, তার মধ্যে আমি আমার বোধকে দেখতে পাই।
তবু নিজের প্রতি ঘৃণাটা আমার যায় না। কারণ, মাঝে মাঝে একটা কালো কুচকুচে ক্ষ্যাপা মোষকে আমি দেখতে পাই। এ মোষটা নিশ্চয়ই পৃথিবীর কোনও সুস্থ মানুষের মধ্যে নেই? এ নিশ্চয় শুধু আমারই রক্তে? মহৎ সৎ জীবনচরিত্র মালা’ সিরিজের ব্যক্তি চরিত্রগুলির কথা বাদই দিই। আর যাঁরা আত্মচরিত লিখতে পেরেছেন, তাদের কথাও বাদ। কারণ, তাদের হয়তো কিছু পাপের কথা বলা আছে। কিন্তু সাধারণ মানুষদের সচ্চিন্তার সঙ্গে নিশ্চয় আমার তুলনা চলে না। আমি কী? আমি কি পাপ? একটা বলির পশু কি পাপ? তা নয়। বলির জন্যই পশু। আমি বোধ হয় তেমনি পশু।
অথচ যুদ্ধ গেল, মন্বন্তর গেল, স্বাধীন হল দেশ। আমি চেয়ে চিন্তে খবরের কাগজ পড়েছি। আমি কোনও কিছুতেই অবুঝ হইনি।
তবু আমার সর্বাঙ্গ কুৎসিত। আর এই কুৎসিতের মধ্যে সৃষ্টিহীনের যন্ত্রণাটা তবু গেল না কোনওদিন। সেই যন্ত্রণা আমার কখনও কমল না চারিদিকের মানুষকে দেখে। পুরুষ মেয়েদের দেখে। দেখে দেখে, নিজের মুখে নিজের হুল পুরে দেওয়া, পাকখাওয়া পিঁপড়েটার মতো মরছি।
এটাই তো আমার জীবন। বাইশ বছরের স্মৃতিতে আমার এইটুকু তো ওলট পালট করে দেখা। এই দেখাটাকেই আমি ভয় পেয়েছি। কারণ, এই দেখাটাই তো জীবনের শেষ। আর আমার কী দেখা বাকি থাকে? কিছু না।
আজ আমার ভয় গেল। আজ সেই বাঁধ ভাঙল। আজ আমি হারাণ ঘটককে দেখেছি। আর আমার ভয় নেই। এই তো আমি দাঁড়িয়েছি সেই দিনটির মুখোমুখি। অনেকক্ষণ আগে দাঁড়িয়েছি। শুধু গিয়ে পৌঁছুতে যেটুকু সময় লাগে। যে মুহূর্তে আমি হারাণ ঘটকের অফিস যাওয়া পা থমকাতে দেখলাম, সেই মুহূর্তেই আমার যাত্রা শুরু হয়েছে। আমি বাইশ বছর পেছিয়ে তোমার পা দেখলাম হারাণ ঘটক। তোমার নিয়তি তোমাকে আজ বাইশ বছর বাদে টেনে নিয়ে এসেছে এই প্রাণকৃষ্ণ কুণ্ডু লেনে। বাইশ বছর আমাকে ছেড়ে কথা কইবে না। আমিও আর ছেড়ে কথা কইব না। আজ রাত্রে তোমার সঙ্গে আমার শেষ দেখা হবে। আজ রাত্রে আমি বাইশ বছর বাদে প্রথম বেরুব আমার এই গর্ত থেকে। আমার পলাতক, মার-খাওয়া কুণ্ডলী আমি আজ ধীরে ধীরে খুলব। হে সাতুঠাকুর, হে রাধাবল্লভ, আর আমি ঘুমোব না। আর আমি নিজের ছায়াকে মারব না। তারপরে গিয়ে আমি তোমার সঙ্গে দেখা করব হারাণ ঘটক! হারাণ! হারু! কেন দেখা করব তুই বুঝতে পারছিস? সমস্ত যন্ত্রণাটাকে শেষ করব বলে। কোন যন্ত্রণা, তোর মনে আছে?
মনে আছে, সেই গঙ্গার ধারে, মাদারতলায়, তুই আর আমি বসেছিলাম? বাইশ বছর আগে, আমরা পনেরো বছরের দুইজন। হারাণ ঘটক আর নরেন্দ্র কুণ্ডু। দুই প্রাণের বন্ধু।
তুই বললি, পারবি তো নরেন?
আমি বললাম, খুব পারব। তুই পারবি তো হারু?
তুই বললি, আমার আর কোনও ভয় নেই। চল তবে যাই।
দুজনেই উঠে পড়লাম। আমাদের দুজনের জীবনের সব লজ্জা, সব বিদ্রূপ, সব মিথ্যা এক ঠাঁই এক প্রাণ করে দুজনেই গেলাম সেই মানদার রেল পুলের নীচে। কালা-সাহেবের বাগানের শুকনো পাতা মাড়িয়ে আমরা এগুতে লাগলাম। মরণের চেয়েও খারাপ, কেমন বীভৎস অশুভ একটা সাঁই সাঁই শব্দ হচ্ছিল বাতাসে। শুকনো পাতার শব্দগুলি কেমন যেন বুকের মধ্যে মরমর করছিল। আমরা দুজনেই পরস্পরের দিকে তাকিয়েছিলাম। আমরা হাসতে চেয়েছিলাম। পারিনি। শুধু মনে হয়েছিল, আমাদের দুজনেরই জ্বর হয়েছে।
তোকে বাড়িতে মেরেছিল। আমাকে মারেনি, কিন্তু বাবা দাদা মা অপমান করেছিল। সবাই আমাদের দুজনকে আঙুল দিয়ে দেখিয়ে দেখিয়ে বলেছিল, এই যে মানিকজোড়। গোল্লায় গেছ দুটিতে।
আমরা সেই সব স্মরণ করে ক্রমেই এগিয়ে গিয়েছিলাম কালাসাহেবের বাগান দিয়ে। বাগান শেষে কাঁটাতারের বেড়া ডিঙোতে গিয়ে আমাদের গা ছড়ে গিয়েছিল। (এখন মনে হলে কী ঘেন্না করে! কত অবাস্তব! না হারু?) আমরা দেখেছিলাম, ডাউন দিয়েছে, ট্রেনটা আসছে। যদিও ট্রেনটা দেখা যায় না। কারণ আমরা একটা বাঁকের মুখে ছিলাম।
তুই প্রথমে একটা লাইনে গলা পেতে দিলি। বললি, আর একটা লাইনে, মুখোমুখি গলা পাত নরেন।
আমরা দুজনেই গলা পেতে দিয়েছিলাম। তুই বলেছিলি, আর একবার পরীক্ষা দিলে নিশ্চয়ই ম্যাট্রিক পাশ করতে পারতাম। কিন্তু কেন মারল আমাকে?
আমি বলেছিলাম, ওরা আমাদের অবিশ্বাস করে। এ লজ্জা নিয়ে আমি বাঁচতে চাই না। কেন আমরা কি লেখাপড়া করিনি? আমরা কি খালি ফাঁকি দিয়েছি?
তুই বললি, ওরা বলে আমি নাকি নস্যি নিই, বিড়ি খাই।
আমি বললাম, আমাকে বলে, আমি নাকি পয়সা চুরি করে সিনেমা দেখতে যাই। অথচ
–অথচ তুই কখনও মুদিখানার ব্যবসা করতে চাসনি। তুই খুব বিদ্বান হতে চেয়েছিলি নরেন।
–আর তুই রবিঠাকুরের মতন কবি হতে চেয়েছিলি হারাণ।
তখন লাইনে ঝমঝম শব্দ হচ্ছিল। আমাদের মনে হয়েছিল, আমাদের বুকেই শব্দ হচ্ছে। আমার মনে হচ্ছিল, কেউ যেন পিছন থেকে আমার পা দুটি ধরে টেনে তুলে নিতে চাইছে লাইন থেকে। আর তোর হাত দুটি কাঁপছিল থরথর করে। গাড়িটা দেখা দিতে না দিতেই, আমাদের কাছে এসে পড়ল! ঘন ঘন হুইসল দিল। তুই মাথা তুললি, আমি দেখলাম। সেই যে মাথা তুললি, আর পাততে পারলিনে। লাফ দিয়ে উঠে পড়ে বলেছিলি, পারব না নরেন, আমি পারব না।
তোকে উঠতে দেখেই আমিও লাফ দিয়ে উঠেছিলাম। ভুল করে তোর দিকে ছুটে গেলাম। কিন্তু যাওয়া হল না। এঞ্জিনটা আমার গায়ের ওপর দিয়ে চলে গেল।
তারপরে যখন আমার জ্ঞান হল, আমি জানলাম, আমি মরিনি।
আমি মরিনি, হারাণ ঘটক! সে দিন তুমি মনস্থির করতে পারনি। আজ কিন্তু আমার মন স্থির।
না, আমার জল চাইনে। আমার তৃষ্ণা নেই। সন্ধ্যা বুঝি হয়ে এল। আমার ক্ষুধাও নেই। আমার সামনে থেকে তরকারিগুলি আমি ছুঁড়ে ছুঁড়ে ফেলে দিলাম। উরুত ঘষে ঘষে আমার রান্নার জায়গায় গেলাম। কোথায় সেটা? আমার তরকারি কাটার ধারালো ছোট বঁটিটা। যেটা অনেকদিন অনেক রকমভাবে আমার চোখের সামনে নেচেছে, ডেকেছে, হেসেছে।
এই যে! পেয়েছি। আমার হাতে অসুরের বল পেলাম। নোড়া দিয়ে গুঁতিয়ে গুঁতিয়ে, কাঠ থেকে বঁটিটাকে আলাদা করে নিলাম।
হারাণ ঘটক, আজ প্রাণকৃষ্ণ লেনে তুমি তোমার অন্তিম দিনে ঢুকেছিলে। তুমি পরের বছর ম্যাট্রিক পাশ করেছিলে। ভাল চাকরি পেয়েছ, বিয়ে করেছ। তোমার কয়েকটি ছেলে মেয়ে হয়েছে। চাকরিতে তোমার বেশ উন্নতি হয়েছে। তুমি আজকাল নাকি মদ্যপানও কর। স্ত্রীতে অনাসক্তির দরুন বেশ্যালয়ে নাকি তোমার আনাগোনা। আরও শুনেছি, তোমার উন্নতির মূলসূত্র নাকি চটকলের রেশন চুরি। একবার তোমার চাকরি যেতে গিয়েও, ঘুষ দিয়ে বেঁচে গেছ।
মহৎ নও জানি। আত্মচরিত আমার তোমার কারুরই লেখবার মতো নয়। তবু তুমি সাধারণ মানুষদের রঙ্গমঞ্চে লীলা করছ। আমি সেই মঞ্চের তলায়, কাঠের আর পেরেকের খাঁচায় ক্ষতবিক্ষত হচ্ছি। কেন হারাণ?
তখন আমরা ছেলেমানুষ ছিলাম। শুধু সেই একটুখানি ছেলেমানুষির জন্য? না, তা হবে না। আজ আমি আবার যাব হারাণ। আমরা আবার দুজনে মরব। আমার সঙ্গে মরণের নিয়তির হাত থেকে তোমাকে কেউ রক্ষা করতে পারবে না।
.
ঢং ঢং ঢং! কাঁসর ঘণ্টা বাজনা আরম্ভ হয়ে গেল। রাধাবল্লভের আরতি শুরু হয়ে গেল। কাঁসরের শব্দটা আমি কোনওদিনই ভালবাসিনে। আজকে আমার কানে ঢুকল না। আমি জামা গায়ে দিলাম। ধারালো বঁটিটা গুঁজে নিলাম কোমরে। তারপর দরজায় গিয়ে বসলাম।
পায়েরা চলেছে। পাগুলি সবই প্রায় ঘরমুখো। উজানে কিছু বেড়ানো পা। আজ আর আমি কোনওদিকে তাকাব না। সাত চক্কোত্তির দোতালায় নয়। আজ আর আমি আমার রক্তের সঙ্গে মিশে নিজেকে হারাব না।
কাঁসর থামতেই ভাগবত পাঠ শুরু হল। না, হে সাতু ঠাকুর, আজ আমি ঘুমোব না। আমি জানি, তুমি আমাকে শান্ত করতে চাইবে। কিন্তু তুমি জানো, এ সেই বাসুকীর কুণ্ডলী স্থলন। আজ তুমি বোলো না, ‘নরেন্দ্র ঘুমোও।’
থেমেছে ভাগবত পাঠ? হ্যাঁ, থেমেছে। আবার জ্যাঠাইমার সেই গলা,
এ আঁধারো অন্নবো। 
পার কর রাধাবল্লভো।
অভ্যাসবশে আমিও মনে মনে আওড়ালাম। রাস্তা একেবারে নির্জন হল। দরজা বন্ধ হল মন্দিরের। এবার আমি যাব। হারাণ, আমি সারারাত্রি কোথায় অপেক্ষা করব তুমি জান? তোমাদের বাড়ির পিছনে একেবারে বাগানের ধারে। কারণ, সেখানেই তোমাকে আমি একলা পাব। আমি দেখতে পাচ্ছি মিলে যাবার আগে, ভোররাত্রেই তুমি গামছাটি পরে গাড়ু হাতে আসছ নির্জন বাগানে, খিড়কির দোর খুলে। তোমার কানে থাকবে হয়তো পৈতা জড়ানো। তুমি তো আবার সাত্ত্বিক মানুষ।
কোনখান দিয়ে ঢুকব? কেন, তোমাদের বাড়ির যে দিকটায় পুকুর, সেই পুকুরের পাড় দিয়ে, সেই ঝুপসি বটগাছটার তলা দিয়ে, বাগানে যাব। কারণ খিড়কির দোর খুললেই, বাগানের হাতায় তোমাদের পায়খানা। গিয়ে পায়খানার অন্ধকার সিঁড়ির পাশে লুকোব। তুমি যে মুহূর্তে সিঁড়িতে পা দেবে, সেই মুহূর্তেই আমার শক্ত হাতে তোমার পা ধরে হেঁচকা টান দেব। টেনে মাটিতে ফেলব, যাতে তুমি দৌডুতে না পার। তারপর তোমার বুকে চেপে
বীরেন! চলি ভাই। আমাকে দেখে আর তোর রাগ হবে না। আমার কিন্তু ভাদ্দর বউয়ের সশ্রদ্ধ ভাশুর হতে খুব ইচ্ছে ছিল রে। মেজদা, চলি। আমার মুখ দেখে আর তোমার অযাত্রা হবে না। মেজোবউদি, মিছে বলব না। তোমার কাছে আমি চিরকাল ধরে বসতে চেয়েছি। কিন্তু তোমায় দুঃখ। দেবার জন্যে নয়। একটু বসে থাকা, তীর্থের কাকের মতো। তোমার ঘর গৃহস্থালির দুটি-চারটি কথার, কাজের ফাঁকে, ঠাকুরপো’ বলে এক আধবার তুমি ডাকবে, একটু বা ধমকাবে তোমার চোখ তুলে, অমন রাক্ষসের মতন দেখছ কী গো!’ এইটুকু চেয়েছি।
একটু হাসবে নয় রাগবে। চলতে ফিরতে তোমার চুলের, তোমার শাড়ি জামার একটু গন্ধ বাতাসে ভাসতে থাকবে। এইটুকু চেয়েছি।
আঃ! মেজোবউদি, আঃ! শুধু একটু দেখায়, শুধু একটু শোনায়, বিরাট এক ক্ষ্যাপা কালো কুচকুচে মোষ একেবারে নিঃশব্দে, বিকারহীনভাবে বলি হতে পারত। কিন্তু, বোধ হয়, ভাগ্য আমার যদিও বলির মানত করা পশুর সঙ্গে জড়িয়ে, তবু, সময়ের আগেই বহু কলঙ্কের ক্ষতে আমি নষ্ট হয়েছি। ভ্রষ্ট হয়েছি। এ বলি তুমি নিলে না। মেজোবউদি, তোমার স্বামী যেদিন রাত্রে বাড়ি থাকে না, সেই ঘুম-না-আসা, চেয়ে থাকা অন্ধকারে, কখনও কি আমাকে দেখতে পাও?
না থাক। পেলে তুমি ভয় পাবে। আমার প্রতি ঘৃণা আরও বাড়বে। আমার দোষ নেই মেজোবউদি, এ ঘরে আমার অস্তিত্বের কথা, তোমাদের অভ্যাস অনেকদিন ভুলতে দেবে না। কিন্তু আজ আমার। শেষ। বড়দা, বড়বউদি, তোমাদের আমি আমার বাবা মায়ের মতো দেখেছি। তোমাদের দুজনের কি। মাঝে মাঝে মনে হত, আমার জীবনটা সত্যি বড় অসহায়, করুণ! কাল কিন্তু তোমরা সবাই চমকে উঠবে। জেঠি, মরতে চাইনি। তবু তোমার গান ছাড়া আমি আর গান শিখিনি।
কোমর থেকে বঁটিটা খুলে, আগে রাস্তায় ছুঁড়ে ফেললাম। আমাকে ঝাঁপ দিয়ে নর্দমাটা পার হতে হবে। কারণ মাঝখানে কিছু পাতা নেই। আমি যদি বেরিয়ে যাই, সেইজন্যই কখনও কিছু পেতে দেওয়া। হয়নি। ঝাঁপ দিতে গিয়ে পড়ে গেলে, আমি আর উঠতে পারব না। কালকে বীরেনরা মারতে মারতে তুলবে।
তবু এই গর্তে আর নয়। আমি ঝাঁপ দিলাম।
একী? আমার গায়ে এ কীসের স্পর্শ? আমি লুটিয়ে পড়লাম রাস্তায়। হাতড়ে হাতড়ে ঠাণ্ডা বস্তুটি অনুভব করলাম। ও! মাটি! নিচু হয়ে আমি গন্ধ নিলাম। মাটি! আমি মাটির স্পর্শ ভুলে গেছি? ওই গর্তটায় এতদিন এ গন্ধ তো পাইনি।
আমার গায়ে বাতাস লাগল। আমি তো এ বাতাস কখনও পাইনি আমার গায়ে! এ কোথাকার বাতাস? এই পৃথিবীর?
আমার উচ্ছিষ্টভোগী পরিচিত কুকুরটা এসে দাঁড়াল কাছে। বঁটিটা শুকল। বঁটিটা তুলে আমি কোমরে গুঁজলাম। প্রাণকৃষ্ণ কুণ্ডু লেনটা পার হতে লাগলাম উরুত ঘষটে ঘষটে। আমার মনে পড়ল আমার গন্তব্য। আশ্চর্য! এমন অন্যমনস্ক আমি?
আচ্ছা, ডান দিকের এ বাড়িটা কাদের? বিশুদের তো? আর বাঁ দিকে? নয়ন স্যাকরার না? তা কী করে হবে। বাঁ দিকেরটায় তো সেই একুশ আঙুল ডাক্তারবাবু ছিলেন। আমি কি সব ভুলে গেছি?
বাতাস লাগল আবার। এ কী, এটা কোথাকার বাতাস? এই পৃথিবীর? আমার গায়ে কাঁটা দেয় কেন তবে? আমার গায়ের লোমগুলি এমন শিউরে শিউরে উঠছে কেন?
প্রাণকৃষ্ণ কুণ্ডু লেনের মোড়ে এলাম আমি। আমি যেন একটা বড় ব্যাং। হাতে ভর দিয়ে লাফিয়ে লাফিয়ে এলাম। এ রাস্তাটার নাম যেন কী? হাচিনসন রোড? না, এটা তো সেই পুরনো হাড়িপাড়া। নাম ছিল হরিলক্ষ্মী রোড।
এ কী! কীসের গন্ধ লাগছে আমার নাকে? ফুল, ফুলের গন্ধ? আমি পাগলের মতো চারদিকে তাকাতে লাগলাম। বহু জন্ম আগে যেন এ গন্ধটাকে আমি চিনতাম? ও! এ কি সেই বাতাবি লেবু ফুলের গন্ধ? আমি তো এ গন্ধ বড় ভালবাসি।
এ জন্য কেন কাঁদি? আমি কি জানতাম, এ সব রয়েছে এ পৃথিবীতে? হঠাৎ চমকে উঠলাম একটা শব্দে। গোঁ গোঁ শব্দ হচ্ছে। আমি হরিলক্ষ্মী রোডের ডানদিকে তাকালাম। যেদিকে আলকাতরা ঢালা বড় রাস্তাটা দেখা যায়। আমার চোখের উপর দিয়ে একটা মোটর গাড়ি চলে গেল। মোটর গাড়ি! মোটর গাড়ি! আমি কখনও বুঝি দেখিনি। সহসা আমার সমস্ত স্মৃতি তোলপাড় করে উঠল। আমি ছেলেমানুষের মতো বড় রাস্তার দিকে ছুটতে গেলাম আর সঙ্গে সঙ্গে পড়ে গেলাম মুখ থুবড়ে।
কিন্তু আবার! আবার মোটর গাড়ি। ওই তো যাচ্ছে। আরে? আমার হাততালি দিয়ে উঠতে ইচ্ছে করল।
আজকাল অনেক মোটর গাড়ি হয়েছে, শুনতে পাই। যুদ্ধের পরে সব নাকি বদলে গেছে। যাব নাকি একবার আমাদের ইস্টিশনের দিকে?
কুকুরটা এসে দাঁড়াল আমার মুখোমুখি। আমার গন্তব্যের কথা মনে পড়ল। কিন্তু ডান দিকে তো আমার যাওয়া চলবে না। বাঁ দিকে যেতে হবে। বাঁ দিকে গিয়ে, তারপর ডানদিকে, রক্ষাকালীতলার পথে যেতে হবে। আমার সব মনে পড়ছে। বাঁয়ে মোড় নিলাম আমি।
কিন্তু সেই গন্ধটা তো বিদায় হয়নি। ধুলো উড়ছে বাতাসে। আঃ! ধুলো হাতে নিয়ে ঘাঁটতে এত ভাল লাগে? আমার হাতের প্রতিটি বিন্দু, ধুলোর প্রতিটি চূর্ণকে যেন অনুভব করছে।
এ আবার কীসের গন্ধ? এটা সেই হরিআনন্দদের বাড়ি না? হ্যাঁ, তাই এত কনকচাঁপার গন্ধ। এ গন্ধটা তা হলে এ পৃথিবীতে ছিল? মাগো, তুমি না কত ভালবাসতে এ ফুল? ও নরু বাবা, আমায় দুটি কনকচাঁপা এনে দিস কোথাও থেকে। মা, আমিও যে বড় ভালবাসতাম এ গন্ধ।
আ, আমি কেন কাঁদি? এত আনন্দ আমার কোথায় ছিল? সত্যি, কেমন করে গন্ধ হয়? আঃ, ইস! পাকা বেলের গন্ধ লাগছে আমার নাকে। আরে, তুলসী পাতার এমন গন্ধ তো আমি কখনও পাইনি। জ্যাঠাইমা না আমাকে কত বলত, ও বাবা নরু, আমাকে ভাল তুলসী পাতা তুমি এনে দিয়ে। তোমাকে বাতাসা দিয়ে তুলসী পাতা খেতে দেব। রাধাবল্লভ তোমাকে খুব ভালবাসবে।
আমার বুক থেকে একটা অসহ্য বেগ মুখ দিয়ে উঠে আসতে চাইছে। ধুলোতেই মুখ চেপে ধরলাম আমি। আঃ! আমার এত আনন্দ আমি আর ধরে রাখতে পারছি নে। এ সব যে ছিল, আমি তো জানতাম না। এত আনন্দ হলে বুকে বড় ব্যথা লাগে।
হঠাৎ দুটো কুকুর ঘেউ ঘেউ করে ছুটে এল আমার দিকে। আমি শক্ত হয়ে উঠলাম। যদি কামড়ে ছিঁড়ে দেয়! কিন্তু আমার সঙ্গে সেই কুকুরটা ছিল। সে রুখে দাঁড়াল। কুকুরটা তা হলে আমাকে ভালবাসে।
এই-ই তো সেই জগত। আমি জগতটাকে ভুলেই গিয়েছিলাম। কিংবা আমি আবার গত জন্মে এ পৃথিবীতে এসেছিলাম। আমি যে চোর নই, অরক্ষণীয় নই, এটা যেন বুঝল কুকুর দুটো। কিছুক্ষণ ঘেউ ঘেউ করে চলে গেল!
ওই যে রক্ষাকালীতলা। ঝুড়ি নামা সেই বটগাছ। অন্ধকার দিনেও থাকে। রাত্রে আরও, নীর, নিকষ কালো। একটি মাত্র টিমটিমে বিজলি আলোয়, পিছনের অন্ধকারে কারুর লুকিয়ে থাকাটা যেন আরও বেশি মনে করিয়ে দেয়।
আবার গন্ধ। জুই, এ জুই ফুলের গন্ধ। না কি বেলি? রক্ষাকালীতলা পার হয়ে, বাঁ দিকে মোড় নিতেই, সেই বাগান। তাই এত উঁই বেলির গন্ধ।
মনে আছে হারু, এ বাগান থেকে আমরা অনেক উঁই বেলি তুলেছি। আর সেই মোহনদা, মোহন রক্ষিত, আমাদের বাংলা পড়াতেন স্কুলে, কবিতা লিখতেন, সুন্দর দেখতে, আর ভালবাসতেন গার্লস স্কুলের হেডমিস্ট্রেস বিধবা হেনাদিকে, যে জন্য তাঁর অনেক দুর্নাম ছিল, সেই মোহনদাকে আমরা জুই আর বেল ফুল দিয়ে আসতাম। কারণ, আমরা জানতাম, সেই সব ফুলই মোহনদা হেনাদিকে দেন। হেনাদির খোঁপায় পরিয়ে দিতেন। তাঁদের বিয়ে হবার কথা হয়েছিল! কিন্তু, কাল রোগে ধরল মোহনদাকে। যক্ষ্মা। আর হেনাদি কলকাতায় গিয়ে অন্য একজনকে বিয়ে করেছেন।
কী ভয়ংকর ব্যর্থতা, কিন্তু আর একজনের তাতে কী আসে যায়, এ সংসারে।
মোহনদা বলতেন, আমাকে আর তোকে তোমরাও ফুলের মতন।
আঃ, ফুলের মতো। এই জীবন ফুলের মতো। কুষ্ঠ কুৎসিত কীটের গর্ত থেকে বেরিয়ে পৃথিবীর সেই কথাগুলি আমার মনে পড়ছে।
কীসের শব্দ আসছে? ওই দুরে, আকাশের গায়ে ওটা কী? এ কী, আকাশে ওটা কালপুরুষ না? ওই তো বুঝি সপ্তর্ষিমণ্ডল। এই তো ছায়াপথ আমার ডাইনের আকাশে। মৃগশিরা নক্ষত্র যেন কোথায়?
সবই তো আছে? এ পৃথিবীতে কিছুই তো হারায়নি। আমি না কী হতে চেয়েছিলাম? বিজ্ঞানী! আরে! কাঁচা আমের গন্ধ পাচ্ছি যেন। কীসের শব্দ আসছে? দূরে আকাশের গায়ে ওটা কী? হারাণদের বাগানের পাশ দিয়ে আমার চোখে পড়ল।
আমি এগিয়ে গেলাম। এ কী, গঙ্গা! গঙ্গা ঠেকে আছে আকাশে? গঙ্গার জলের গন্ধ আমার চেনা। নিরু আমাদের বড় পুণ্যিমন্ত ছেলে। হ্যাঁ বাবা নরু, এক কলসি গঙ্গা জল এনে দিয়ে। তোমার জেঠির লাগবে, আমারও লাগবে। ভগবান তোমাকে বছর বছর পাশ করিয়ে দেবে।’
মা গো, তুমি কী করে বলেছিলে? না, আমি কেন কাঁদি? আসলে তো আমার হাসিই পাচ্ছে। আমি কি তখন বুঝতাম? আমি তো ছেলেমানুষ ছিলাম।
আমি গঙ্গার জল একটু ছোঁব। মা কত সন্ধ্যায় গঙ্গার জল ছিটিয়ে দিয়েছে গায়ে।–দেখি রে নরু, একটু বাইরের দোষ কাটিয়ে ঘরে ঢোক। তবে না লেখাপড়ায় মন বসবে রে।’
আহা! আহা! মা গো, ও জেঠি, আমি একটু গঙ্গা জল ছোঁব। বড্ড যে ঢালু এ জায়গাটা। তবু নামি। সাবধান গড়িয়ে গড়িয়ে নামি।
এই তো, বিষকাটারির জঙ্গল। হাত পা কাটলে, এ পাতা থেঁতো করে কত লাগিয়েছি। আঃ, কী নরম মাটি! পলি মাটি।-ও বাবা নরু, একটু গঙ্গা মাটি আমাকে এনে দিয়ে বাবা, রাধাবল্লভের আসনের নীচে একটু নেপে দেব। রাধাবল্লভ তোমাকে সুমতি দেবেন।
আঃ, এই না সেই মাটি! না, আমার এত আনন্দে বড় কষ্ট হচ্ছে। হামা দিয়ে আমি জলের কাছে গেলাম। হাত দিলাম জলে। আর আমি আমার বুকে-চেপে-রাখা তীব্র আনন্দময় কান্নাটার চিৎকার থামাতে পারলাম না। এখানে আমি কত ভেসেছি। কত ডুবেছি। কী আশ্চর্য! এ পৃথিবীতে তেমনি গঙ্গা গান গেয়ে যায়?
ওটা কী? সহসা নদীর বুকে একটি কালো ছায়া আমার চোখে পড়ল। একী, একটা নৌকা? কালো নৌকা। পালটাও কি কালো? কে আসে ওই নদীতে। রাত্রি কি নেই? তাই তো, আকাশে যে আলোর রেখা দেখি! হারাণ, আমার যে সময় হল না। আর আমি সময় চাইনে। আমি কি জানতাম, বাইরে পৃথিবীটা আছে। সেখানে এত আনন্দ আছে? শুধু আমিই গর্তের মধ্যে বাইশ বছর ধরে, একটা ধিক্কার, বিকার, কষ্ট, দুঃখ, অনুশোচনা, যন্ত্রণাকে বাড়িয়েছি। বিরাট করেছি, বিশাল করেছি।
আর করব না। ওই নৌকোটা কোথায় যাচ্ছে? জেলে নৌকা না কি? কী রকম কালো, কিন্তু ঢেউয়ে কেমন নাচছে। ওর মধ্যেও একটা হিল্লোল আছে। তরঙ্গে চলছে। আরও বেলা হলে অমন কালো ছায়া দেখাবে না।
হারাণ, তুই কাজে যা। আজ বুঝি শুধু তোর কাছেই আমার বিদায় নেওয়া বাকি ছিল। কিন্তু কী আশ্চর্য মোটা আমার হাড়। চামড়াও। বঁটিটা ভেদ করেও রক্ত কেমন থমকে রইল পাঁজরায়। আমার বুকের হাড়ও খুব শক্ত। এত জোরে বঁটিটার ওপর শুয়েও, তার আমূল আমি অনুভব করছি হৃৎপিণ্ডে। এখনও আমি গঙ্গার জলের ছলছলানি শুনছি। কিন্তু আমার শরীরে অনুভূতি তো কবেই মরেছে।
পৃথিবীর এমন হাসি আমি কতদিন শুনিনি। আমার পাথরের তলায় নরম ঘাসগজানো মাটিতে সেই জল ঘা খাচ্ছে। আমি ওখানেই ছিলাম। শেষ মুহূর্তেও রইলাম।

বিষের ঝাড়
মান্ধাতার আমলের পুরনো নোনাধরা দোতলা বাড়িটা পশ্চিম দিকে হেলে পড়ছে এমনভাবে যেন হুমড়ি খেয়ে পড়ার মুহূর্তে হঠাৎ ঠেকো দিয়ে দাঁড় করানো হয়েছে। বাড়িটা পুবমুখো। সেদিকের সদর দরজার মাথার ঠিক উপর দিয়ে একটা অশ্বথের শিকড় বাড়িটার একটা অংশ দীর্ঘদেহ অজগরের মতো বেড় দিয়ে সেই পশ্চিমে ডালপালা পত্রপল্লবে ঝাঁকড়া হয়ে ঝুঁকে পড়েছে। বাদবাকি একটা অংশ ভেঙে-চুরে একটি মস্ত স্তূপ হয়ে উঠেছে আধলা ইটের। বাড়িটার চারপাশ ঘিরে আছে আগাছা জঙ্গলে; আর বড় বড় আম জামের ছায়ায় কেমন একটা ভুতুড়ে অন্ধকার থমথমিয়ে আছে। পুবদিকে ভাঙাচোরা ফাটল-ধরা রকটা ছাগল-বিষ্ঠায় ভরা। সদর দরজাটার সামনেই একগাদা গোবর। আগাছার মাঝখান দিয়ে একটি সরু পথ দরজা থেকে পাড়ার গলিপথটায় গিয়ে মিশেছে।
সন্ধ্যা প্রায় ঘনায়। বাড়িটারও রূপ বদলায়। ঝুপসিঝাড়ের কোল থেকে অন্ধকার গলে গলে পড়ে বাড়িটাকে ঢেকে ফেলতে শুরু করেছে।
মনে হয় বাড়িটাতে মানুষ নেই। অথচ পোড়ো বাড়ির মতো বাতাস এখানে হাহাকার তোলে না। নৈঃশব্দ্য নিরেট নয়, যেন ছটফট করছে। সেই ছটফটানি টের পাওয়া যায় আচমকা শিশুকণ্ঠের দুর্বোধ্য স্বরে কিংবা যেন হঠাৎ ঝোড়ো হাওয়ায় ভেসে-আসা কিশোরী গলার গানের সুরে। আর সে সুরের কোনও বৈচিত্র্য নেই। একই সুর, একই কথা। ধনধান্যে পুষ্পেভরা আমাদের এই বসুন্ধরা…।
সদর দরজার চৌকাঠ আছে, পাল্লা নেই। সেই দরজা দিয়ে ভিতর থেকে বেরিয়ে এল হারাধন চক্রবর্তী, এ বাড়ির বাসিন্দা। মালিক নয়, ভাড়াটিয়া। মালিকেরা চার শরিক, চার মুলুকে থাকে। মাঝে মাঝে তারা এসে তম্বি করে হারাধনের উপর এবং যাবার সময় শুনিয়ে যায়, দাঁড়াও মামলাটা হোক, তখন তোমাকে দেখব। কিন্তু মামলা আর তাদের হয় না, সেজন্য কোনও গতিও হয় না ভাগের মায়ের। সেই পড়ে-থাকা ভাগের মায়ের কোল আঁকড়ে পড়ে আছে হারাধন।
দুই পুরুষের ভাড়াটে তারা। এক পুরুষ ভাড়াটা কড়ায় গণ্ডায় শোধ করে গেছে, কারণ তখন চার শরিকের একটা বাপ ছিল। শরিক বলে কথা নয়, হারাধন ভাড়া দিতে পারে না। সে বলে, মুরোদ বড় মান, তার ভেঁড়া দুটো কান। মামলা হয়ে যদি কোনও বিলিব্যবস্থা হয়ে যায়, তবু ওই চার শরিকের বাড়িটা ভাগাভাগি করে গড়তে হবে তো! সে হবেও না, আর এ বাড়ি না ধসলে আমারও ছেরাদ্দ হবে না।’
সুতরাং এ সব বৈষয়িক বিষয়ে হারাধন মাথা ঘামায় না।
দরজার মুখে পিছল মাটির উপর গোবর দলাটা দেখেই খিঁচিয়ে ওঠার মতো তার এক পাটি অসমান দাঁত বেরিয়ে পড়ল, হিংস্র জানোয়ারের যেমন সামান্য বিরক্তিতে ভয়ংকর দাঁতগুলো এক বার ঝকমকিয়ে ওঠে। তা ছাড়া হারাধনের সিংহরাশি কি না জানা নেই, চেহারার মধ্যে পশুপতির ছাপ আছে খানিকটা। তবে উপবাসী এবং সেইজন্যে ক্ষ্যাপাটে পশুপতি। দাঁত খিঁচিয়েই আছে। শক্ত মোটা হাড়ের চামড়া লম্বাও নেহাত কম নয়, কিন্তু মাংস নেই। তার মাঠের মতো পাথুরে কপালটার ঠিক মাঝখান থেকে সূক্ষ্মাগ্র তীরের মতো উঠে সারা মাথায় সিংহের পাকানো কেশরের মতো চুল ছড়িয়ে পড়েছে। এককালে এ চুল কালো ছিল। এখন হয়েছে খানিকটা মেটে আর জায়গায় জায়গায় পাক ধরে সাদা কালোর মাঝামাঝি ধোঁয়া ধূসর বর্ণ। নাকটা মন্দ ছিল না কিন্তু নীচের দিকে একেবারে থ্যাবড়া হয়ে গেছে। চোখ দুটো সামান্য গোলাকৃতি, তাতে গাছের শিকড়ের মতো লাল ছাড়ের ছড়াছড়িতে কিছুটা হিংস্র হয়ে উঠেছে। অনবরত কুঞ্চনের ফলে ঠোঁটের ডানপাশটা কুঁচকে বেঁকেই থাকে। শরীরটা সব সময়েই ঝুঁকে থাকে সামনের দিকে। পরিশ্রম হলে তো কথাই নেই। তখন এই চার শরিকের বাড়িটার। মতো হারাধনকেও মনে হয় মুখ থুবড়ে পড়তে গিয়ে কোনও রকমে চলেছে। আর এই হারাধন, যার। আঠারো বিশে হয়তো শরীর ছিল সটান, আজ তার জঙঘা থেকে ঠ্যাং দুটো নেমেছে যেন পাকা বাঁশের বাঁকা গোড়া। গোড়ালিতে গোড়ালি ঠেকলে দু-পায়ের মাঝখানে একটা বিরাট ফাঁক থেকে যায়। বয়স মাত্র চল্লিশের কোঠা ধরব ধরব করছে। এই হল হারাধন চক্রবর্তী। সব নয়, চেহারায়। কাজের মধ্যে গল্প, সর্বদর্শন, এবং ডাক্তারি। হ্যাঁ, ডাক্তারিটাই প্রধান। ডাক্তারিও আজব, সৃষ্টিছাড়া। তার কোনও ডিসপেনসারি নেই, তার ঘরে কোথাও খুঁজে পাওয়া যাবে না একটা ওষুধের শিশি বা কোনও সরঞ্জাম। সে তো অনেক দূরের কথা, ঘরের মানুষের রোগে এক ফোঁটা ওষুধ কেউ হারাধনকে হাতে করে আনতে দেখেনি। কোনও রোগীকে এসে দাঁড়াতে দেখা যায়নি আজ অবধি ওই চার শরিকের ফাটা ভাঙা রকের উপর, হারাধন ডাক্তারের অপেক্ষায়। তার জীবনে সে কারও নাড়ি দেখেনি, দেখেনি জিভ চোখ বা পেট টিপে। তবু হারাধন ডাক্তার। পাড়ার ফক্কড় ছোঁড়াগুলি বলে, ডবল এম বি। পাড়ার এম বি ডাক্তার বলেন, ব্যাটা আমেরিকা-ঘোরা ভি-ডি স্পেশালিস্ট। হোমিওপ্যাথি ডাক্তার নন্দদুলাল বলেন, মরা হ্যাঁনিম্যানের ভূত হারাধন। ওর জুড়ি নেই। বলেই অবশ্য তাড়াতাড়ি জরি দিয়ে বোনা হ্যাঁনিম্যানের কোটের কলারের দিকে তাকিয়ে ক্ষমা ভিক্ষা করেন হাত জোড় করে। অর্থাৎ হ্যাঁনিম্যানের আত্মা যেন ক্ষুণ্ণ না হন।
আর হারাধন মাঝে মাঝে চৌমাথার জনারণ্যের ভিড়ে কিংবা দু ধারে কারখানার উঁচু পাঁচিলে আড়াল করা শহরের পাকা সড়কে আচমকা ঝুঁকে দাঁড়িয়ে পড়ে প্রায় দেড় ফুট ঠ্যাং ফাঁক করে। ঠোঁট কুঁচকে মনে মনে বলে, এঃ সত্যি সত্যি ডাক্তার হয়ে গেছি!….
তারপর ঘাড় ফিরিয়ে তাকায় ইলেকট্রিক পাওয়ার হাউসের চিমনি চারটের দিকে, আশেপাশের কারখানা বাড়িগুলোর দিকে। দুনিয়াজোড়া মানুষ এসে একটা গতি করে নিয়েছে এখানে কিন্তু তার। সামনে সমস্ত ফটক বন্ধ হয়ে গেছে কেবলি। বাপ ছোটকাল থেকে যজমানের বাড়ি নিয়ে নিয়ে ঘুরেছে। ছেলেকে একটি অকালকুষ্মাণ্ড করে দিয়ে মরেছে। সে বলে, শালা মন্তর বলাটাও ভাল করে শিখিয়ে। দিয়ে যায়নি! যজমানি করা দূরের কথা, হপ্তায় নারায়ণপুজোটার জন্যও কেউ ডাকে না। দুটো চাল কলা এলেও বা…। না, সে তার জীবনের প্রথম দিকেই শেষ হয়ে গিয়েছে। বাপের মৃত্যুর পর যজমানেরা ডেকেও জিজ্ঞেস করেনি। বলেছে, বামুনের ঘরের আকাট। ও কোষাকুষিতে হাত দিলে তা অপবিত্র হবে।
গোবর দলাটার দিকে আর একবার দেখে সে উপরের দিকে তাকিয়ে কাকে যেন ডাকতে উদ্যত হয়ে থেমে গেল! তার কানে এল সেই গানের কলি, ধনধান্যেপুষ্পে ভরা…নিজেই সে উবু হয়ে তাড়াতাড়ি খাবলা খাবলা গোবর হাতে তুলে নোনা-ধরা ইটের গায়ে চাপটি মেরে দিল। বাড়ির পেছনে পানা পুকুরটায় হাত ধুয়ে ঘাড় দুলিয়ে দুলিয়ে চলতে শুরু করল বড় রাস্তার দিকে। আশেপাশে দেখে না, সামনে মুখ তোলে না। দূর থেকে দেখে মনে হয় পিঠে বোঝা নিয়ে বুঝি একটা মানুষ আসছে।
আশপাশ থেকে নানান কথা ছিটকে আসে ওকে উদ্দেশ করে। উৎকট কুৎসিত সব মন্তব্য। সিনেমার ধারের চা-খানার কাছ থেকে একজন চেঁচিয়ে ওঠে
হারাধনের দশটি রোগী, ঘোরে বাজার ময়। 
একটি মল গরমি রোগে রইল বাকি নয়।
হারাধন নির্বিকার। কোনওদিকে দৃকপাত না করে রোজকার মতো লাইটপোস্ট গুনতে গুনতে এগোয় সে। সতেরো, আঠারো…। তেত্রিশটা হলেই ডানদিকের অন্ধকারে হারিয়ে-যাওয়া গলিটার মধ্যে ঢুকে পড়ে। এমনি রোজ। কেমন করে যেন এটা তার অভ্যাসে দাঁড়িয়ে গেছে। বোধ হয় সামনে তাকায় না বলেই।
অচেনা লোককে হঠাৎ হকচকিয়ে থমকে দাঁড়িয়ে পড়তে হয় গলিটার মোড়ে। মনে হয় একটা অন্ধকার গুহা, তার মধ্যে দূরে দূরে কতকগুলি জোনাকি জ্বলছে পিটপিট করে। আর অশরীরী ছায়ার মতো যেন কারা ঘোরাফেরা করছে সেখানে। ভিড় করে আছে কারা সারবন্দি হয়ে গুহার গায়ে পাথরের মূর্তির মতো। নিঝুম নয়। হাসি, গান, গল্প, মারধোর, কান্না, হাঁক, হল্লা, কী নেই! তবু যেন হাওয়া নেই, আকাশ নেই গলিটার মাথায়। রুদ্ধশ্বাস দমবন্ধ, পাথরে ঠেসে ধরতে চাইছে।
সেলাম হো ডগদরবাবু। জং-ধরা গলায় প্রথমেই একজন অভিনন্দন জানায় হারাধনকে।
লোকটাকে এ মহল্লার মালিক বলা চলে। মোষের মতো বিশাল কালো লোমশ চেহারা, গলায় সোনার সরু চেন, কানে দুটো সোনার মাকড়ি।
হারাধন তার কথার জবাব না দিয়েই এগুল।
মাতাল মেয়ে-গলার বেসুরো গান এক কলি শোনা গেল
প্রেমের বাজারে যাব গো সজনী, 
দেখে শুনে আনব প্রেমের পশরাখানি।…
কে একজন মুখে জিভ দিয়ে তবলা বাজিয়ে উঠল, তাক ডিমা ডিম।
শ্লথগতি হয়ে এল হারাধনের। দাঁতে দাঁত চেপে প্রায় ভেংচে উঠল চাপা গলায়, প্রেমের পশরাখানি!
বাউনবাবা নাকি গো।’ একটা মধ্যবয়সি মেয়েমানুষ রকের উপর হারাধনের কাছে এসে দাঁড়াল। এই তোমার জন্যেই বসে আছি। সময় আর তোমার হয় না আজকাল।
সামান্য আলোর একটা রেখা পড়েছে হারাধনের মুখে। মুখটা তার আরও বিকৃত হয়ে উঠেছে, চোখ দুটো তীক্ষ্ণ, খোঁচা খোঁচা দাঁতগুলো বেরিয়ে পড়েছে হিংস্র জন্তুর মতো। বলল, কেন, এখনও তো মরনি, তবে এত তাড়াতাড়ি কেন?
উর্বশী নাচুনির বোন না আমরা? আমাদের কি মরণ আছে?’ মোটা গলায় হাসল মেয়েমানুষটি।
তবে আর তাড়া কীসের। তোদের না মেরে তো আমি মরছি না।’ বলে হারাধন লম্বা লম্বা ঠ্যাং ফাঁক করে এগুল সামনের অন্ধকারের দিকে।
কী হল, আসবে না? মেয়েমানুষটি আবার বলল।
আসছি, পুতুলের ঘরটা ঘুরে।
আশপাশ থেকে অনেক মেয়েই বাউনবাবাকে ডেকে ওঠে, অকারণ দুটো কথা বলে জবাবের প্রত্যাশা না করে। যে সব পুরুষেরা ভিড় করেছে, তাদের কেউ কেউ মুখ লুকোবার চেষ্টা করছে। হারাধনকে দেখে, কয়েকটা পাড়ার ছোকরা ছুটে পালায় এদিক ওদিক দুড়দাড় করে।
হারাধন এ পাড়ায় বাউনবাবা’ বলে পরিচিত, আসলে এখানেই সে ডাক্তারি করে। সে কয়েক বছর আগের কথা। হারাধনের তখন ছ-মেয়ের পর একটি ছেলে হয়েছে। তার বিশিষ্ট বন্ধু, ইতর শ্রেণীর মহাপুরুষ বলে যার খ্যাতি সেই পরাণ ভটচায় এসে বলল, দেখ হেরো, কারখানার দরজা ধাক্কিয়ে তো সে মন্দিরের দরজা খুলতে পারলিনে, মাঠের ঘোড়াও তোকে খালি ল্যাং মেরেই গেল আর বড় বড় কথা বলে কার পেট ভরাবি? তার চে এক কাজ কর। উঁচ ফুড়তে পারবি?’
হারাধন প্রথমটা ঠাওর করতে পারেনি। বলেছিল, উঁচ যুঁড়ব মানে?
মানে ডাক্তারি করতে হবে।’ বলে পরাণ ভটচায বুঝিয়ে দিয়েছিল যে, বাজার ঘরের মেয়েদের তো চিকিৎসার কোনও বালাই নেই। অথচ সবগুলোই ব্যামোতে ভোগে। ওদের যারা কর্তা, তারা রোজের টাকাটা উঠিয়ে খালাস। কে মল বাঁচল সে সব ওরা দেখে না। তা মেয়েগুলোর তো আর রোগ পুষে রাখা চলে না। রোজগার করতে হবে যে! লুকিয়ে চুরিয়ে কিছু পয়সা ওরা রেখে দেয়, সেটা দিয়েই। ওষুধ কেনে। তবে কর্তারা তা জানে, বিশেষ কিছু বলে না। আর বাজারের ডাক্তারদের খাই মেটানো ওদের পক্ষে সম্ভবও নয়। আমি ওদের বুদ্ধি দিয়েছি, তোরা পয়সা দিয়ে বাপু ওষুধগুলো কিনে আনিস, আমি ছুঁড়ে দেব। যা হয় দিস আমাকে, আর যদ্দিন পারিস রোগ সারিয়ে বেঁচে থাক। তা ফলটা কিছু খারাপ হয়নি রে। তবে বাজার সবখানেই মন্দা। খদ্দের আছে কাঁড়ি কাঁড়ি, পয়সা নেই। চুঁচ ফোঁড়াও কিছু খারাপ নয়, লক্ষণটা একটু বুঝে নেওয়া। সে দু-দিন দেখলেই হয়ে যাবে। বাজারের ডাক্তারে তাও। দেখে না।
হারাধন প্রথমটা পরাণ ভটচাযের কথা বিশ্বাস করতে পারেনি। খোঁচা খোঁচা দাঁতগুলো বের করে হাসবার চেষ্টা করেছিল পরাণের রসিকতায়। কিন্তু পরাণ রসিকতা করেনি। রেগে বলেছিল, তবে ঘর-ভরা মা ষষ্ঠীর কৃপা নিয়ে বসে থাকা ঘোড়ার লাথি আর পাঁচজনের ভিক্ষেতে শালা পো-পেটা পড়ে থাকগে। ব্যাটা বামুনের ঘরের আকাট হয়েছিস, বেশ্যার ডাক্তার হতে পারবিনে?
সত্যি, ঘোড়া ঠিক দৌড়াতে পারলে ভাগ্য ফেরে, তার ল্যাং খাওয়া যায়। গয়লার ছেলে কেনও একটু চা দিতে হলে জাত নিয়ে গালাগালি দেয়। কেউ কেউ তাকে দু-চার আনা পয়সা দিত, যাদের ঘোড়ার টিপ ধরে দিত সে। যারা পেয়েছে এক আধবার, তারা হারাধনকে একটু ভাল নজরেই দেখে। তা ছাড়া মিছে মামলার হক-দার সাক্ষী সে বাঁধা, সত্য বই মিথ্যা না বলবার প্রতিজ্ঞা বোধ করি তার জীবনের গোড়া থেকেই শুরু হয়েছিল। তবু বড়মানুষ ছোটজাতের যজমানি হারাধন নেয়নি। বামুনে শুয়োরের ব্যবসা করে, তা বলে কি রাঢ়ী কখনও বারেন্দ্র হয়, না, নিজেকে ভঙ্গ করে। আর খিদের সময়। নিজের সন্তানদের কাড়াকাড়ি, বাপ হয়ে বাটপাড়ি, তার ফাঁকে ফাঁকে বউয়ের মাটির পুতুলের মতো চোখ জোড়ার বিচিত্র অবাক অলস চাউনি, এ সব ভেবে গয়লা কেনোর আর-না-চাওয়ার দিব্যি-দেওয়া। চা গিলে সে উঠেছিল এসে পরাণ ভটচাযের কাছে।
সেই থেকে শুরু। পরাণ ভটচায সব ভার বুঝিয়ে দিয়ে কবে কোথাও উধাও হয়ে গেছে, রয়ে গেছে হারাধন। মেয়েরা পরাণকে বলত ভটচায, কেননা সে ছিল তাদের বন্ধু। হারাধন বন্ধু হয়েও বাপ। হয়েছে। তাই সে হয়েছে বামুনবাবা।
এখানকার বস্তির বাইরে থেকে ভেতরটা বোঝা যায় না। সেখানে আছে অনেকগুলো হ্যারিকেনের আলো, একটা লম্বা চওড়া কাঁচা উঠোন, তার মাঝখানে তুলসীমঞ্চ ও ছোট ফোকরের মধ্যে জ্বলছে সন্ধ্যাপ্রদীপ। বাইরের চেয়েও বেশি লোক, বেশি হল্লা হাসি গান। চারপাশ জুড়ে ঘর।
উঠোনটা ভেজা ছিল। তার উপরে একটা মাতাল পড়ে পড়ে গড়াগড়ি দিচ্ছে আর গান গাইছে।
প্রথম প্রথম এ সব চেয়ে দেখেছে হারাধন। এখন দেখা দূরের কথা, মনেই থাকে না। সে দেখে খালি মেয়েগুলোকে, চেনে মেয়েগুলোকে, কথা বলে কেবল ওদেরই সঙ্গে এবং কোনওদিনও হেসে কথা বলেনি। যেটা হাসি বলে মনে হয়েছে সেটাকে দাঁত খিঁচোনো বলাই ভাল।
পুতুল ঘরের মধ্যে কাত হয়ে শুয়ে মুখের কাছে একটা বালিশ নিয়ে গান করছিল। হারাধনকে দেখে তাড়াতাড়ি উঠে বসল।
হারাধন মুখ খিঁচিয়েই আছে। বলল, গান হচ্ছে? বলি কোন সুখে।
ব্যামোর। ম্লান হেসে বলল পুতুল। ব্যামোতে মানুষ গান গায় তা বুঝি জান না, বাউনবাবা?
জানি না বইকী। পাগলে ছেলে মলেও হাসে। ঢিল খেলেও হাসে। এখন ওষুধ বের কর দিনি।
হারাধন এখন একজন প্রকৃতই ডাক্তার। বলল, খেয়েছিস কখন?
সেই দুকুরবেলা।
খ্যাঁক করে উঠল হারাধন, মিছে কথা বলিস কেন? গাদা বমি করে মরবি। বিকেলে কিছু খাসনি?
পুতুল অমনি আদুরে মেয়েটির মতো ঠোঁট ফুলিয়ে বলল, সে তো কোন বেলায় দুটি মুড়ি আর চা খেয়েছি।’
তবু কতক্ষণ আগে?
তা চার ঘণ্টা হবে।
ঠিক তো?’
তো কী, তোমাকে মিছে বলব?’
পাগল, তা কখনও বলতে পারিস। দাঁতগুলো বেরিয়ে পড়ল হারাধনের বিকৃত মুখটা বিস্ফারিত করে।
আবার চকিতে গম্ভীর হয়ে পুতুলের নাড়ি দেখল গভীর অভিনিবেশ সহকারে। এটুকুও সে জানে বোঝা গেল। তারপর পকেট থেকে একখানি ছোট পিজবোর্ডের বাক্স বার করে সিরিঞ্জ নিল, স্পিরিট তুলো বার করল, টকাস করে ভাঙল ইনজেকশনের অ্যামপিউল।
পুতুল তাড়াতাড়ি হাঁক দিল, ও পুঁটি, একদুস আমাকে ধরবি আয় ভাই।
পুঁটির জবাব এল, হ্যাঁ, পেখম রাত্তির, আমার কি দরজা ছেড়ে যাওয়া চলে?
পুতুলের গলায় আরও খানিক ভয় ও মিনতি ফুটে ওঠে, তোর পায়ে পড়ি পুঁটি।
হারাধন সিরিঞ্জে ওষুধ পুরতে পুরতে বলে উঠল, এখনও মরণের ভয়? বাঁচতে সাধ?
তা বাউনবাবা, মরতে পারলে কি আর গঙ্গার জল কিছু কম ছিল?
থাক।’ বলে নিঃশেষিত অ্যামপিউলটি ফেলে দিয়ে চোখ তুলে সে পুতুলের দিকে তাকাল। এক মুহূর্তের জন্য তার মুখের আঁকাবাঁকা রেখাগুলো উঠল সরল হয়ে। বলল, একটু দেখেশুনে মানুষ ঘরে তুলতে পারিসনে, অ্যাঁ?’
পুতুলের মুখটি পুতুলের মতোই হয়ে উঠল। তা কি হয় বাউনবাবা? খদ্দের কানা হোক, খোঁড়া হোক, সে যে ভরসা! পরমুহূর্তেই মুখটা বিকৃত করে বলল, তা রোগ ব্যামো কি মুখপোড়াদের ধরা যায়।
পুঁটি এল মুখ গোঁজ করে। উপায় তো নেই। ঘুঁটে পোড়ে, গোবর হাসে, এমন দিন সবারি আসে। পুঁটিকে এক দিন ধরতে হবে হয়তো পুতুলকে এসে।
একটা পাকা ডাক্তারের মতো শিরা খুঁজে প্যাঁক করে হারাধন উঁচ ঢুকিয়ে দিল। কষ্ট হলে বলিস।
ইনজেকশনের পর, খানিকক্ষণ পড়ে থেকে পুতুল চার আনা পয়সা বাড়িয়ে দিল হারাধনের দিকে। ওষুধ এনে এই ছিল বাউনবাবা, পরে আবার দেব।
হারাধনের ক্রুদ্ধ মুখটার দিকে চাওয়া যায় না। চিবিয়ে বলে, তোরা মরবি কবে, কবে?
নিশ্চুপ পুতুল তেমনি পড়ে রইল। হারাধন তার হাত থেকে ছোঁ মেরে পয়সা চার আনা নিয়ে গেল বেরিয়ে।
বাইরে গজগজ করছে পুঁটি। কে জানে এই দশ মিনিটের মধ্যে হয়তো একটা খদ্দের মিলত তার।
একটা লোককে কয়েকটা মেয়ে মিলে পিটছে। লোকটা নাকি পয়সা ফাঁকি দেয়।
অবসর নেই কিছু দেখবার হারাধনের। সে চষছে সারা মহল্লাটা। পাকা বাঁশের মতো বাঁকা পা বকের মতো ফেলে ফেলে, ঘর থেকে ঘরে।
কিন্তু তার চেয়েও দ্রুত হুতোশে মন দৌড়চ্ছে মেয়েদের। দাঁড়িয়ে দাঁড়িয়ে, দুরু দুরু বুকে শিকারির মতো অপলক চোখে তারা পথের দিকে তাকিয়ে আছে। কিন্তু কে যে শিকারি, তা বোঝবার যো নেই। যে দেখছে, না, যে দেখাচ্ছে?
গান তেমনি চলছে, প্রেমবাজারে যাব লো…। আর দম-দেওয়া পুতুলের মতো হারাধন ফিসফিস করে চলেছে ভেংচে। প্রেম না পেম।…কেউ ওষুধ কিনে রাখেনি, কেউ না। অথচ রোজই বলে, রাখবে। তারপরে আর পয়সা থাকে না। থাকলেও নেশা করে বসে থাকে, নয়তো কিছু খেয়ে বসে থাকে। ভাল-মন্দ। কিন্তু বেশির ভাগই পয়সা জমাতে পারেনি। একটা অজানা রাগে তার আঙুলের টিপুনিতে সিকিটাই না ভেঙে যায়।
চণ্ডী, চণ্ডী কোথায়? সে তো মাথার দিব্যি দিয়ে বলেছিল ওষুধ এনে রাখবে।’…চণ্ডীর দরজার কাছে এসে দাঁড়াতেই খুট করে দরজাটা খুলে গেল আর চামচিকের মতো ফুড়ুৎ করে একটা লোক গেল ছুটে বেরিয়ে।
চণ্ডীর গায়ে কাপড় নেই। হারাধন বিকৃত মুখটা ফিরিয়ে বলল, কাপড় পর।
মদ খায়নি, তবু যেন নেশাচ্ছন্ন চণ্ডী তার কালো মোটা শিথিল শরীরটা ঢাকল ধীরে ধীরে, নিস্তেজ গলায় ডাকল, এস বাউনবাবা।
ঢুকেই হারাধন তার দাঁত বের করে খিঁচিয়ে উঠল, তবে তোর ব্যামো সারবে কী করে? খুব তো এনতার…’
বাধা দিয়ে বলে উঠল চণ্ডী, কোথায় বাবা, সবে তো দুজন।
কথা বেরোয় না মুখ দিয়ে হারাধনের। মনে হল এখুনি এক ঘুষিতে অর্বাচীন চণ্ডীর মুখটা ভেঙে ফেলবে। কিন্তু মুখ কই?
চণ্ডীর তো মুখ নেই! মাটির ডেলা তো একটা। বলল, ওষুধ এনেছিস?
এনেছি।’
বার কর।
সেই এক কথা, এক ভাব, এক ব্যাপার।
ইনজেকশনের শেষে একটা পুঁটলি বাড়িয়ে ধরল চণ্ডী হারাধনের দিকে। এইগুলো নেও বাউনবাবা, পয়সা নেই।
কী এগুলো?
চাল একসের।
চাল? হঠাৎ যেন হারাধনের শূন্য পেটটা পাক দিয়ে উঠে মুখটা রসালো হয়ে উঠল। ভাতের গন্ধ লাগল যেন তার নাকে। তবু বলল, চাল কলা আমার বাপ আনত মন্তর পড়ে, আমি কী করব?
খাবে। নিরুপায় গলায় বলল চণ্ডী, এর জনেই তো সব বাউনবাবা। শরীলে যে এত বিষ ধরি…’
কিন্তু কী যে মোহিনী গন্ধ চালের! হারাধন ততক্ষণে একমুঠো চাল কটর মটর করে চিবোতে আরম্ভ করেছে। তার চিবোনো মুখের খুশি দেখে মনে হল সে সব ভুলে গেছে বুঝি। তারপর হঠাৎ চণ্ডীর দিকে নজর পড়তেই অপ্রস্তুত হয়ে চালের দলাটা গিলে ফেলল কোঁৎ করে। মুখটা বিকৃত করে বলল, শালা চাল নিতে হবে? আচ্ছা, তাই সই।
বলে পুঁটলিটা নিয়ে আবার ফিরে বলল, তোর চাল আছে তো?
চালিয়ে নেব কোনওরকমে। চণ্ডী এলিয়ে পড়ল বলতে বলতে।
মুখটাকে আরও কুঞ্চিত করে পুঁটলিটা মাটিতে রেখে বলল হারাধন, তবু বাঁচতে হবে।
হেসে ফেলল চণ্ডী, তোমার কী কথা মাইরি, বাউনবাবা। বাঁচতে না হলে তুমিই বুঝিন এ হুঁড়িদের দেখতে?
হয়েছে, থাক।’ খ্যাঁক করে উঠে হারাধন বলল, ওর থেকে দুটো রেখে বাকিটা আমাকে দিয়ে দে।
চণ্ডী সংশায়ান্বিত চোখে ভয়ে ভয়ে জিজ্ঞেস করল, তুমি রাগ করবে না তো বাবা?
হারাধন তখন আপন মনে বিড়বিড় করছে, শালা পরাণ ভটচায কি আপদের কাজে রেখে গেল আমাকে। এর থেকে আমার…’
অমনি তার মনে আবার প্রশ্ন ওঠে, কী? চেয়ে চিন্তে, মিছে ধার করে আর মরীচিৎকার মতো ঘোড়ার পেছনে পেছনে ছুটে জীবনধারণ? না-ই বা হল। কিন্তু এ কোন বিদঘুঁটে জীবনের সঙ্গে বাঁধা পড়েছে তার ভাগ্য? একদল প্রতিমুহূর্তে গণ্ডুষ গণ্ডুষ বিষ পান করছে, কী ক্ষমতা আছে হারাধনের সে বিষ সে শুষে নেবে?
চণ্ডী এক কুনকে চাল রেখে আবার পুঁটলিটা তুলে দিল হারাধনের হাতে। হারাধন চলে যেতে যেতে বলল, দু-একটা রাত একটু কামাই দে, কামাই দে।
চণ্ডীর সেই মাটির ড্যালা মুখটাতে যেন আচমকা আগুন ধরে গেল। সত্যিই একটা মুখ ফুটে উঠল এবার এবং বিতৃষ্ণায় রাগে ঘৃণায় তা যেন জ্বরবিকৃত। এ জীবনে কামাই দেওয়া আর হবে না। এক রাত্রিও থামতে পারা যাবে না। এ শরীরের বিশ্রাম নেই। পারলে কি নিজের মুখের ভাত কেউ তুলে দেয়!…’।
কোলাহল লেগেছে ঝগড়ার। একটা ছুতোর অপেক্ষা মাত্র। ঝগড়া তাদের, যাদের পসার নেই আর যাদের আছে তাদের মধ্যে।
সরলা বসে আছে রকের উপর। সেজেছে, রং মেখেছে, কাজল টেনেছে চোখে, কপালে বসিয়েছে টিপ। কিন্তু পথের ধারে যায়নি। কাপড় এলিয়ে খাটো জামাটা শরীরটাকে আরও কটুদৃশ্য করে তুলেছে। হারাধনের দিকে তাকিয়ে আছে ভিক্ষুকের মতো যন্ত্রণাকাতর মুখে।
হারাধন পাথরের মতো শক্ত মুখে তার পাশ দিয়ে চলে গেল। কিন্তু খানিকটা গিয়ে হঠাৎ ফিরে দাঁড়িয়ে খেঁকিয়ে উঠল, তাকিয়ে আছিস কেন, কীসের জন্যে? আমি কি ভগবান যে তোর রোগ সারিয়ে দেব? ওষুধ না পেলে কিছু হবে না।’
সরলা কাছে এসে বলল, কী করব বাউনবাবা, রোজগারে কুলোয় না যে?
রেগে কটুক্তি করে উঠে হারাধন, শালা ভিক্ষুকের ডেরা নাকি এটা? তাদেরও তো রোজগার আছে, আর…। আমি কী করব? আমার কী আছে?
এক, একই ব্যাপার ঘরে বাইরে। কোনও যেন ফারাক নেই ঘরের বউটার সঙ্গে এদের। তার রোগ নেই, কিন্তু সেও যেন এমনি অবস্থায়, প্রাণভীত চোখে হারাধনের সামনে এসে দাঁড়ায়।…চালের পুঁটলিটা শক্ত করে ধরে সে সরে গেল।
উপায় নেই। আগুনের হলকা লেগে যেন সরলা ছুটে পথের উপর চলে যায়।
বাবা। বাউনবাবা।…’
কচি গলার ডাক শুনে ধ্বক করে উঠল হারাধনের বুক। যেন তার সেজো মেয়েটি এসে ইজের পরে দাঁড়িয়েছে তার সামনে? রোগা লম্বা, সরল রেখার মতো অপুষ্ট কাঁচা মেয়েটা। ক্রুদ্ধ নিষ্ঠুর বাউনবাবার প্রকৃতি ওর জানা নেই, তাই হারাধনের হাত জাপটে ধরে মেয়েটা বলে উঠল, শরীলে আমার রোগ হয়েছে, সারিয়ে দেও, সারিয়ে দেও।
হারাধনের মনে হল কে যেন গান গাইছে কচি গলায়, ধনধান্যে পুষ্পেভরা।…
এই-এই ছোকরি।’ হাঁকছে সেই মোটা লোমশ চেহারা, গলায় সোনার চেন-দেওয়া লোকটা। মেয়েটা শুনল না সে ডাক। লোকটা হেসে উঠল। আচ্ছা, আচ্ছা ডাক্তার, কাল এসে ওকে দাবাই দিয়ে যেও, আমি আনিয়ে রাখব। চলে আয় ছোঁকরি, চলে আয়।…
মেয়েটা শুনল না।
কিষণ! মোটা লোকটা জোর গলায় চেঁচিয়ে উঠল।
সেই ডাক শুনে চকিতে মেয়েটা কাদার মতো দলা পাকিয়ে যেন গড়িয়ে গড়িয়ে চলে গেল। কিষণ এখানকার বেয়াদপ মেয়েদের যম। মোটা লোকটা কেশো গলায় হেসে উঠল, তুমি ডাক্তার, মেয়েগুলোর মাথা খাচ্ছ!…’
দড়াম করে একটা ঘরের দরজা খুলে রানি একটা সুবেশ ছেলের হাত ধরে বেরিয়ে এল চেঁচাতে চেঁচাতে। আরে আমার কোথাকার পুঁটকে ভাতার এলরে। দ্যাখো দিনি কাণ্ড। বলে আমার নেই সময়, ছোঁড়া কাজ মিটিয়ে পালাবি, তা না, বলে তুমি কেন বেবুশ্যে হয়েছ? এ কি যাত্রার ঢং রে বাবা। এখন আমি ওর সঙ্গে গল্প ফাঁদি আর কী। কেন হয়েছি সে তোর বাড়িতে জানে।’.বলে অগোছাল রানি অশ্রাব্য কটুক্তি শুরু করল।
ছেলেটার দিকে এক মুহূর্ত দেখে হারাধন এগিয়ে গেল সেদিকে। নরম শান্ত নবীন যুবক। হারাধন তার চিবুক ধরে বলল, কাকে খুঁজছ বাবা? চন্দ্রমুখী, না, পিয়ারিবাইজি?
ছেলেটা সন্ত্রস্ত বড় বড় চোখে হারাধনের দিকে তাকিয়ে রইল। তার হাত-পা ঠক ঠক করে কাঁপছে, ঠোঁট দুটো নড়ে চড়ে উঠছে।
হারাধন তার খোঁচা খোঁচা দাঁতে বোধ হয় হেসে বলল, এরা সব মেয়ে কুলি, ফুরনে খাটে। ও সব গল্পেই ভাল জমে, নয়তো জায়গা বাছতে হয়। এখানে সে সময় নেই। বাড়ি যাও, বাবা।
ছেলেটার চোখে তখন প্রায় জল দেখা দিয়েছে। সে প্রায় ছুটে পালিয়ে গেল।
রানি খিলখিল করে হেসে উঠে বলল, ছোঁড়ার মরণ ধরেছে! চন্দ্রমুখীটা কে বাউনবাবা?
সে এক গল্পের বেবুশ্যে। শরৎ চাটুয্যের নাম শুনেছিস?
নরসিং চাটুজ্যেকে তো চিনি, ও নাম তো জানি না।
হারাধন বলল, তিনি বেবুশ্যেদের গল্প লিখতেন, খুব নামী লোক ছিলেন রে। পরমুহূর্তেই মুখটা ঘোঁচ করে বলল, তা বলে তিনি তোদের মতো হাভেতেদের কথা লেখেননি উনি; যাদের কথা লিখতেন, তাদের একটা প্রাণ ছিল।
সে পেরাণ নিয়ে তোমরা থাক গে, জান থাকলে বাঁচি। মুখ বেঁকিয়ে রানি সরে গেল।
জান থাকলে বাঁচি।’ বিড়বিড় করতে করতে হারাধন এগোয়। ছোঁড়াটা বোকা, তাই এখানে এসেছে প্রেমের সন্ধানে। ব্যাটা মুখে দুটো তুলে দিয়ে প্রেম কর, জমবে। সবই জমবে। তা না, নভেলিয়ানা! চালের পুঁটলিটা নাকের কাছে ঘষতে ঘষতে পথে এল হারাধন।
সারাক্ষণ ঘুরে তার বারো আনা আর ওই চালটুকু রোজগার হয়েছে। তাও আট আনা পয়সা ভবিষ্যতের জন্য একটা মেয়ে জমা রেখেছে।
প্রেমবাজারে যাব লো সজনী…’ সেই গান চলছে। হারাধন অন্ধকারে ঠাওর করে দেখলে, গান গাইছে মতিবালা। বয়স বেশি নয়, কিন্তু চামড়াগুলো ছাইপানা হয়ে কুঁচকে ঝুলে পড়েছে, চুলগুলো হয়েছে পাঁশুটে, দাঁত নেই একটাও। চোখ আছে দুটো সাপের মতো। বলল, কে, বাউনবাবা? এই আঁধারে বসে গাইছি। দেখি যদি কেউ আসে।’
হারাধন মুখ ভেংচে বলল, প্রেমের শখ এখনও মেটেনি?’
মতি মাড়ি বের করে বলল, যা পেলেম না, তা মিটবে কী করে? আর পেটটা তো ভরাতে হবে। গান শুনে এক বার উঁকি তো দেবে।
দিলই বা।
তখন ঘরে না যায়, দুটো পয়সা চেয়ে নেব।’
তবু মরবে না।’…ছিটকে গলিটা থেকে বেরিয়ে এল হারাধন। এক, দুই…লাইটপোস্ট গুনতে আরম্ভ করেছে সে। রাতটা এখন ফাঁকা। দোকানগুলো বন্ধ হয়ে গিয়েছে। ঘাড় গুঁজে হেলে পড়ে ছায়া ফেলে চলেছে হারাধন। মাঝে মাঝে হঠাৎ থমকে পড়ছে। কেবল মনে হচ্ছে সামনে এসে কে যেন দাঁড়াচ্ছে। কে? কেউ না। রাতে পুলিশের বুটের শব্দ আসছে। তবু যেন একটা কীসের দেওয়াল এসে পথরোধ করছে বার বার হারাধনের।…হঠাৎ মনে হল রাস্তাটা একটা কুৎসিত ব্যাধির মতো দলা পাকিয়ে উঠে এসেছে তার সামনে। ধাক্কা দেওয়ার মতো এগিয়ে গেল সে। আঙুলে যেন সিরিঞ্জ ধরেছে। ফিসফিস করে উঠল, দেব শালা ছুঁচ ফুড়ে? দেওয়া যায় না ইনজেকশন করে এক হাতে দুনিয়াটাকে সাপটে ধরে?..ঊনত্রিশ ত্রিশ…
গলিটাতে ঢুকে তার গতি শ্লথ হয়ে আসে। ঘাড়টা আরও খানিক ঝুঁকে পড়ে। বাঁকা পায়ের পদক্ষেপের তালে তালে যেন সে বলছে, ধরণী দ্বিধা হও! দ্বিধা হও!
গলিটাতে আলো নেই, কিন্তু শুক্লপক্ষের চাঁদ ছিল আকাশে। অষ্টমীর চাঁদ বোধ করি। এক বিচিত্র কুহেলিকাপূর্ণ আলো আঁধারে ভরা সমস্ত গলিটা। কোথায় একটা গো-সপিণী উলু দেওয়ার মতো লু লু করে ডেকে উঠছে গো-সাপকে।
ডোবার ধারের সরু ধার দিয়ে ঝুপসিঝাড়ে ছাওয়া হেলে পড়া বাড়িটার সামনে এসে হারাধন দাঁড়াল। ভুতুড়ে বাড়ি, ছিটেফোঁটা ঝাপসা আলোয় মনে হয় নিশ্বাস আটকে হেলে পড়ে দাঁড়িয়ে আছে ভূতটা।
হারাধনের পায়ের শব্দে কীসে যেন ফোঁস করে উঠল। সে দেখল দেওয়ালের ফাটলে অর্ধেক বেরিয়ে আছে কাল নাগ, চকচক করছে রং। কিন্তু হারাধন যেন চেনা মানুষ। মাথা নামিয়ে তাড়াতাড়ি গর্তে ঢুকে গেল। বাস্তু সাপ এটা। একজোড়া আছে। ওরা চার শরিককে চেনে না, চেনে হারাধনকে। পোড়ো বাড়িতে ভূতের মতো নিঃসাড়ে ঢুকল হারাধন। ভাঙা সিঁড়ি বেয়ে উপরে উঠল। উঠোনটাতে আগাছার ঝাড়–তার ব্যাপ্তি উপরে ও নীচে সর্বত্র। উপরের সব ঘরগুলোই ভাঙা আধ ভাঙা, একটা ঘর আস্ত। হারাধন সে ঘরে গিয়ে ঢুকল। দাঁতগুলো তার বেরিয়ে পড়েছে। বুক খোলা জামাটার ফাঁক দিয়ে ঝুলে পড়েছে পৈতেটা।
ঘরটাতে জানলা ও ভাঙা ফাঁক দিয়ে আলো ঢুকছে। সেই আলোয় দেখা গেল সারি সারি তার নটি ছেলেমেয়ে শুয়ে আছে। আটটি মেয়ে, একটি ছেলে। বড় মেয়ে দুটোর সারা গায়ে রং-এর জাদু লেগেছে। হারাধনের মুখের এলোমলো কোঁচগুলো যেন কোথায় উধাও হয়ে গেল। সে উবু হয়ে সকলের ধার দিয়ে এক বার হাত বুলিয়ে গেল। ছেলেটার কাছে এক মুহূর্ত থমকাল।
আলোয় যেন নীল দেখাচ্ছে ছেলেটার মুখটা। ছেলে মাত্র একটি। মুখের কষ বেয়ে নাল পড়ছে। অঘোরে ঘুমুচ্ছে। হঠাৎ তার একটা কথা মনে পড়ে গেল।..কিছুদিন আগে পাড়ার কে দু-কোয়া কাঁঠাল দিয়েছিল ছেলেটাকে। ছেলেটা ডোবার ধারে বসে তা খাচ্ছিল। হারাধন হঠাৎ কী মনে করে খেলাচ্ছলে কাককে দিয়ে দেবে বলে ক্ষ্যাপাতে ক্ষ্যাপাতে কপ করে কাঁঠালের কোয়াটা মুখে দিয়ে গিলে ফেলেছিল।…আর ছেলেটার সে কী চিল চেঁচানি! হারাধন ভয় পেয়ে উপরের দিকে তাকিয়ে দেখেছিল তার বউয়ের সেই একজোড়া অপলক চোখের অলস চাউনি। তাড়াতাড়ি ছেলেটাকে কোলে নিয়ে সে ছুটে গিয়েছিল গয়লা কেনোর দোকানে একটা বিস্কুট দিয়ে ঠাণ্ডা করতে।
কিন্তু বউটা কোথায়? একেবারে অন্য গলায়, নরম সুরে সে ডাকল, নবউ! নবউ কোথায় গেলিরে?’
সে ডাকে যেন সারা ঘরটায় একটা মায়া ছড়িয়ে পড়ল। কিন্তু কোনও জবাব এল না। হারাধন ঘরে থেকে বেরিয়ে এদিক ওদিক করে পুবদিকের ছাদটার দিকে গেল।
সেখানে জামরুল গাছটার পাশে, আলসের ধারে নবউ নিশ্চল দাঁড়িয়ে আছে।..হঠাৎ দেখলে মনে হয়, ন-বউ অপরিসীম সুন্দরী। এই আলোয় গায়ের রং যেন ধপধপ করছে, রূপময়ী হয়ে উঠছে নবউ। মাথায় ঘোমটা নেই, ময়লা কাপড়ে শরীরটা ঢেকে রেখেছে।…
কিন্তু সামনে এলে দেখা যায়, সমস্ত শরীরটা একটা সরল রেখা। কোথাও তার নেই উঁচু নিচু বঙ্কিম রেখা। মুখটা কঙ্কালের মতো সাদা ও ছোট। সেই হাড়কপালে একটা মস্ত লাল টিপ। চোখ দুটো যেন পোয়াতি গাভীর।
হারাধন চালের পুঁটলিটা রেখে বউয়ের হাত ধরে ডাকল–কী করছিস এখানে ন-বউ, খুঁজে আর পাই না।’
ন-বউ তাড়াতাড়ি ক্লান্ত হারাধনের দিকে ফিরে দু হাত ধরে তাকে বসায়, জামাটা খুলে নেয়, বলে, কখন এসেছ?
এই তো কিছুক্ষণ! হারাধন একটা নিশ্বাস ফেলে ন-বউয়ের কাঁধে একটা হাত রেখে বলল, চাঁদ দেখছিস?
চাঁদ কোথায়?’ ন-বউ অবাক হয়ে দেখল সত্যিই তো চাঁদ রয়েছে আকাশে।
হারাধন বলল, চোখেও পড়েনি, না রে? এ সব বুঝি আর চোখেই পড়বে না কোনওদিন। ন-বউ, এ বাড়িটার মতোই আকাশটা কোনওদিন ভেঙে পড়বে।
নবউয়ের মুখটা যন্ত্রণাকাতর হয়ে উঠল। হারাধনের হাড় বের করা মুখটা হাত বুলিয়ে বলল, তোমার যে শরীরটা’–
বলিস নে। বাধা দিয়ে বলে উঠল হারাধন। বলিস নে ন-বউ। তুই গায়ে হাত দিয়ে বসেছিস। আমি যে তোদের দিকে আর তাকাতে পারিনে।..এই তো রোজগার করেছি বারো আনা পয়সা তিন পো চাল। কী দিয়ে তোদের ছোঁব, বল।
বুঝি রাত থেমে গেছে, চাঁদ ঢেকে গেছে, হাওয়া বন্ধ হয়ে গেছে।
ন-বউ বলল, তা হলে তোমাকে দুটি রান্না করে দিই?’
আজ আর নয়, কাল দিস। চল ঘরে যাই।বলে ন-বউয়ের হাত ধরে কাছে টেনে নিল সে।
ন-বউ উঠল কিন্তু তবু দাঁড়িয়ে রইল। হারাধন ডাকল, চল, রাত যে পুইয়ে এল?
যেন দারুণ অপরাধিনীর মতো ন-বউ হঠাৎ হারাধনের পায়ের কাছে পড়ে ফুঁপিয়ে উঠল, উঠানের ওই তেলাকুচোর ঝাড়টা তুমি কেটে দিও।
হারাধন অবাক হয়ে বলল, কেন রে?
ওখান থেকে কী একটা ফল খেয়ে আমাদের ছেলেটা মরে গেছে।…’
হারাধনের মনে হল সত্যি আকাশটা ভেঙে পড়েছে তার মাথায়, বাড়িটা টলছে, চাঁদটা ছিটকে পড়ছে আকাশ থেকে। নবউ তখন বলছে, সন্ধ্যাবেলা কেবলি খেতে চাইছিল আর কাঁদছিল। ওদের জন্য কখানা রুটি করছিলাম। সেই ফাঁকে…খোকার খিদে মানল না।…দেখলাম, কী খেয়ে যোবা ছেলে শুয়ে আছে।…
হারাধনের চোখের উপর ভেসে উঠল ছেলেটার নীল মুখ, নাল গড়াচ্ছে। যেন আকাশের বুক থেকে বলল, ও! তবে জন্মের মতো দেখে এসেছি তাকে?… তবু চল নবউ, সে যে একলা রয়েছে।… আমার যে আরও জ্যান্ত আটটা মেয়ে রয়েছে।
পরদিন ছেলেকে শ্মশানে পুঁতে এসে হারাধন পৈতেটা কোমরে গুঁজে একটা মস্ত ঠ্যাঙ্গা দিয়ে। ঝাড়টাকে পিটে পিটে দুমড়ে দিতে লাগল।
সেই ঝাড়ে ঘা লেগে ছরকুটে যেতে লাগল সবুজ লাল সব বিচিত্র ফল। পালাল কতগুলো ঢোঁড়া হেলে সাপ, পোকামাকড়। শিকড়ে ঘা লেগে সারা বাড়িটার দেয়ালের বিস্তৃত শিরা-উপশিরায় টান পড়ে যেন নড়ে উঠল বাড়িটা।
ন-বউ উপরে দাঁড়িয়ে অপলক চোখে তাই দেখছে। মেজো-মেয়েটা কোলের বোনটাকে ঘুম পাড়াতে পাড়াতে দোলাচ্ছে আর সরু মিষ্টি গলায় গাইছে, ধনধান্যে পুষ্পে ভরা…

