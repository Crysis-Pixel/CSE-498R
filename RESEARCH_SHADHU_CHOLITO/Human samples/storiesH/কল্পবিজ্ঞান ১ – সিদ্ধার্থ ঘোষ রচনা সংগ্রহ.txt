মন্ত্র মাহাত্ম্য
বেহালার বীরেন রায় রোড ইস্টে ঢুকে দশ মিনিট পায়ে হেঁটে এগতে হবে বলেছিল। কিন্তু ইট বার করা ভাঙা মন্দিরটা কোথায়? ডান দিকে পড়বার কথা। এই তো গাছের আড়ালে। বোঝা যাচ্ছিল না। তাহলে এই বাঁ দিকের রাস্তাটা দিয়েই ভেতরে ঢুকতে হবে।, পথ ভুল হয়নি। পানাপুকুরটার উত্তর দিকের রাস্তাটা ধরে এগলেই বাঁ দিকের মোড়ে… এই তো গেটটা। কাঁটাতার লাগানো মানুষসমান উঁচু পাঁচিলের সঙ্গে মানানসই বিরাট লোহার পাল্লা। জায়গা চিনতে ভুল হয়নি দেবাশিসের। ওপরেই বিরাট হরফে লেখা– সত্যসাধন দেবায়তন। কিন্তু গেটটা তো ভেতর থেকে বন্ধ। কী করে ডাকা যায়! কোনও কলিং বেলও তো দেখা যাচ্ছে না। আশ্চর্য, লোকে ঢোকে কী করে?
হঠাৎ কানের কাছে একটা শব্দ শুনে চমকে গেল দেবাশিস। কাকে চাইছেন? ঘাড় ঘুরিয়ে তাকিয়েও কাউকে দেখতে পেল না।
আবার কণ্ঠস্বর কানে এল, বাঁ দিকে তাকালেই দেওয়ালের গায়ে মাইক্রোফোনের মুখ দেখতে পাবেন। ওখানে কথা বলুন।
এতক্ষণে দেবাশিসের চোখে পড়ে। গেটের পাশে কংক্রিটের থামের গায়ে এমনভাবে লুকানো রয়েছে স্পিকারটা, না জানা থাকলে চোখে পড়ার কথা নয়।
দেবাশিস স্পিকারের কাছে মুখ নিয়ে গিয়ে বলল, আমি মহান্তজির দর্শনপ্রার্থী।
উনি শুক্রবার সকাল ছ-টা থেকে ন-টা অবধি শুধু সাক্ষাৎ করেন।
কিন্তু আমি জানি, কালই একজন ওঁর সঙ্গে দেখা করেছিল।
একমাত্র আগে থেকে অ্যাপয়েন্টমেন্ট করেই সেটা সম্ভব।
শুনুন–আমার খুব জরুরি দরকার। আমার মামা–সৌরেনবাবু ওঁর শিষ্য। কালই উনি এসেছিলেন। একটা বিপদে পড়ে…
বললাম তো, শুক্রবার ছাড়া উনি দেখা করেন না। ফোনে অ্যাপয়েন্টমেন্ট চাইতে পারেন। সকাল দশটা থেকে বারোটার মধ্যে।
খট করে একটা শব্দ হল স্পিকারে। দেবাশিস মাইক্রোফোনে একেবারে মুখ লাগিয়ে ডাকতে লাগল, হ্যালো, শুনছেন, হ্যালো
কোনও শব্দ নেই। হতাশ হয়ে দেবাশিস এদিক-ওদিক তাকিয়ে দেখে। বিশাল দেয়ালের বাধা পেরিয়ে যোগাযোগ স্থাপন করা অসম্ভব। পিছু ফিরে সবে দু-এক পা এগিয়েছে, ঘড়ঘড় করে গেট খোলার শব্দ শুনেই সে ঘুরে দাঁড়াল। একটা গাড়ি বেরবে বলে গেট খুলছে। একছুটে গেটের কাছে এসে হাজির হল দেবাশিস। পুরো গেটটা এখনও খোলেনি। দারোয়ানকে একবার অনুরোধ করবে বলে ভেতরে এক পা দিতে না দিতেই পেছন থেকে নিঃশব্দে কে যেন তার কাঁধের কাছে জামার কলারটা মুঠো করে ধরে এক হ্যাঁচকায় বাইরে টেনে নিয়ে এল। প্রায় উলটে পড়েছিল। কোনওক্রমে টাল সামলে খাড়া হতেই একটা কর্কশ কণ্ঠস্বর কানে এল, জবরদস্তি ঢোকবার চেষ্টা করে কোনও লাভ নেই। আগেই বারণ করা হয়েছিল।
দেবাশীষ দেখল, গেরুয়া লুঙ্গি আর ফতুয়া পরা একটা নেড়ামাথা যণ্ডামার্কা লোক ভেতরে ঢুকে যাচ্ছে। গাড়িটা গেট গলে বাইরে বেরিয়ে আসতেই দেবাশিস চেঁচিয়ে উঠল, ডাক্তারবাবু-ডাক্তারবাবু।
গাড়িটা থামতেই দেবাশিস এগিয়ে গিয়ে পেছনের জানলায় কনুইয়ের ভর রেখে মাথা নিচু করে বলল, ডাক্তারবাবু, চিনতে পারছেন? আমি দেবাশিস।
হ্যাঁ, মুখটা চেনা চেনা লাগছে। মাঝবয়সি ভদ্রলোক চোখ থেকে চশমাটা নামিয়ে ভুরু কুঁচকে তাকান।
আমার মামার দাঁত বাঁধাবার সময় আপনার কাছে এসেছিলাম। মনে পড়ছে– সৌরেনবাবুর…।
ওহ্ হো, তা-ই বল। তুমি তো আমাদের পাড়ার ছেলে। তা এখানে কী ব্যাপার?
আমি একটু মহান্তজির সঙ্গে দেখা করতে এসেছিলাম, কিন্তু…
সে কী হে, তুমি মামাকে আগে জিজ্ঞেস করনি কেন? উনি তো আজ দেখা করেন না। বাড়ি ফিরবে তো, চল আমার সঙ্গে।
ডাক্তারবাবু, আপনি যদি একটু বলে দেন। আমার খুব দরকার ছিল দেখা করার। ডাক্তারের ইঙ্গিতে ড্রাইভার সামনের সিট থেকে হাত বাড়িয়ে পেছনের দরজাটা খুলে টেনে ধরল।
ওঠ, ওঠ, আজ দেখা হবে না।
দেবাশিস উঠে পড়ল। গাড়ির পেছনের জানালা দিয়ে তাকিয়ে দেখল, গেটের লোহার পাল্লা বন্ধ হয়ে গেছে।
ডাক্তারবাবু, আপনি একটু বলে দিলে নিশ্চয় দেখা হয়ে যেত। দেবাশিস আবার বলে।
ডাক্তারবাবু হাসেন। কিছুতেই হত না। আমি ডাক্তার বলে আসতে পেরেছি। এমনিতে আর আমার সঙ্গে কতটুকু পরিচয়। বরং তোমার মামাকে বললে–
না ডাক্তারবাবু, মামাকে কিছু বলবেন না। দেবাশিস বাধা দেয়।
কেন বল তো?
আপনি জানেন না মামাবাবু… দেবাশিস কথাটা শেষ না করেই ভাবে, ডাক্তারের দিকে তাকায় কথাটা বলা কি ঠিক হবে? ডাক্তারও কি মহান্তজির শিষ্য? মুহূর্তের মধ্যে দেবাশিস ঠিক করে ফেলে, না বলাই ভালো। শিষ্য হোক বা না হোক, মহান্তজির কৃপায় ডাক্তারের পসার যে বেড়েছে–এ ব্যাপারে কোনও সন্দেহ নেই। ডাক্তারখানাটা আগে খাঁ খাঁ করত। পাড়ার ছেলেরা বলত ডাক্তার মালাকার ঘোড়ার দাঁত বাঁধায়। কিন্তু এখন ভিড়ের চোটে সাত দিন আগে থেকে একটা অ্যাপয়েন্টমেন্ট করতেই হয়। রুগিরা সবাই আসে মহান্তজির কাছ থেকে। মামাবাবুর মুখেই শুনেছে, মহান্তজি নিজে মুখে ডাক্তার মালাকারের প্রশংসা করেন। যে মহান্তজির এককথায় লোকে ঘরবাড়ি বেচে দিতে পারে…
কী হল দেবাশিস? ডাক্তারবাবু ঘাড় ফিরিয়ে প্রশ্ন করেন।
দেবাশিস হঠাৎ চুপ করে যাওয়াটাকে চাপা দিতে বাইরের দিকে তাকিয়ে বলল, আচ্ছা, মোহিনী অ্যাভিনিউটা এখানে না? অনেকদিন আগে একবার এসেছিলাম। আমার এক বন্ধু থাকত।
ঠিক বলতে পারছি না।
থাক গে। দেবাশিস কথা ঘুরিয়ে নেয়। আপনি কিন্তু মামাকে কিছু জানাবেন না। দেবাশিস হাসে। মানে, জানেন তো, আমি চিরকালই নাস্তিক ছিলাম। মামার সঙ্গে অনেক কথা কাটাকাটিও করেছি এই নিয়ে। কিন্তু কিছুদিন যাবৎ মনে হচ্ছে, আমি বোধহয় এতদিন ভুল করেছি। মহান্তজি সত্যিই মহাপুরুষ…
ডাক্তারবাবু সিট থেকে একটু এগিয়ে বসে দেবাশিসের হাঁটুর ওপর হাত রেখে বলেন, শুধু মহাপুরুষ নয় হে, এমন ভবিষ্যদ্রষ্টা তুমি দুটো পাবে না। জান, বিহারে পুরুষোত্তম দাস নামে এক ব্যবসায়ী আছে। মহান্তজির বাণী পেল সে একদিন। তার বসতবাড়িটা দু দিনের মধ্যে বিক্রি করে দিতে বললেন তিনি। আত্মীয়স্বজন, বন্ধুবান্ধব সবাই তাকে এমন বারণ করল যে, অর্থের লোভে বাড়িটা সে বেচতে পারল না। তারপর কী হল জান? এক মাসের মধ্যে প্রচণ্ড এক ভূমিকম্পে… কী হল দেবাশিস?
ডাক্তারের প্রশ্নে দেবাশিসের চটকা ভেঙে যায়। হঠাৎ অন্যমনস্ক হয়ে পড়েছিল। মামাবাবুর মুখেও সে একই গল্প শুনেছে। হ্যাঁ, এটাকে সে গল্প ছাড়া কিছু মনে করতে রাজি নয়। মামাবাবু তাঁর অত বড় কারখানাটা বেচে দেবেন, ঠিক করে ফেলেছেন। অশোক দেবাশিসের মামাতো ভাই, সে-ও কত বুঝিয়েছে তার বাবাকে। কিন্তু কিছুতেই কিছু হবার নয়। মামাবাবু স্বপ্নে বাণী পেয়েছেন। ওই বিরাট কেমিক্যাল ফ্যাক্টরিতে নাকি ভয়াবহ অগ্নিকাণ্ড ঘটবে তিন মাসের মধ্যে। সবচেয়ে আশ্চর্যের কথা, দেবাশিসের মা প্রথমে অনেক বারণ করেছিল। তারপর হঠাৎ মা-ও মত পালটে ফেলেছে। মা দেবদ্বিজে বিশ্বাস করতে শুরু করবে, দেবাশিস ভাবতেই পারে না। মহান্তজির কাছে যাওয়া-আসা শুরু করার পর থেকেই মা-ও বলেছে যে, কেমিক্যাল ফ্যাক্টরিতে অগ্নিকাণ্ড ঘটবে।
কী হল দেবাশিস? কী ভাবছ?
অ্যাঁ? ও না… ডাক্তারবাবু। আজকাল মাঝে মাঝে কেমন যেন উদাস হয়ে যাই। কানের কাছে কে যেন গুঞ্জন করে… মা এবং মামার মুখে শোনা কথাটাকে চালিয়ে দেয় দেবাশিস।
গুঞ্জন? হঠাৎ যেন চাবুকের আঘাতে ডাক্তার চমকে ওঠে।
দেবাশিস আশ্চর্য হয়ে যায়। হঠাৎ গুঞ্জন শুনে ডাক্তারের অবাক হবার কী হল?
কেন তা আপনি শুনতে পান না? আমার মা, মামা সবাই তো…
ডাক্তারবাবু একটু হেসে ঠেস দিয়ে বলেন, তা-ই বল, মহান্তজির শিষ্য-শিষ্যাদের কথা বলছ।
কেন শিষ্য-শিষ্যারা ছাড়া কেউই তাঁর আশীর্বাণী পাবে না? আমার তো মনে হয়, কে যেন গুনগুন করে কানে কানে বলছে–তুই এখুনি মহান্তজির সঙ্গে গিয়ে দেখা কর।
ডাক্তারের ভুরুটা আবার কুঁচকে যায়। কী যেন চিন্তা করছেন।
সত্যি শুনতে পাও?
হ্যাঁ–পাই তো। দেবাশিস নজর রাখে ডাক্তারের মুখের দিকে।
দেবাশিস দৈববাণী শুনতে পায় শুনলে তো ওঁর খুশি হবার কথা। সেই জন্যেই তো আজ ছুটে এসেছিলাম। গুঞ্জন শুনতে পাচ্ছি অথচ নির্দেশগুলো ঠিক বুঝতে পারছি না। আপনি যেভাবে হোক আমাকে একবার মহান্তজিকে দর্শনের ব্যবস্থা করে দিন ডাক্তারবাবু। দেবাশিস আকুলভাবে ডাক্তারের হাতটা চেপে ধরে। মহান্তজির আশ্রমের ভেতরে ঢোকার একটা ব্যবস্থা করতেই হবে।
ডাক্তার মালাকার হঠাৎ নাকে হাত চাপা দিয়ে মুখটা সরিয়ে নিলেন। তোমার কি পায়োরিয়া আছে?
পায়োরিয়া! দেবাশিস অবাক।
হ্যাঁ। তোমার মুখে বিশ্রী গন্ধ। দেখি তো, হাঁ কর একবার।
দেবাশিস চিন্তা করার আগেই মুখ হাঁ করে ফেলল।
এই তো পরিষ্কার দেখা যাচ্ছে। ডাক্তার আপন মনে বলেন, লেট আপার জ-এর ফার্স্ট মোলারটা।
দেবাশিস মুখ বন্ধ করতে ডাক্তার বললেন, দাঁতে ব্যথা হয়?
কই, না তো।
ভাগ্য ভালো। দু-এক দিনের মধ্যেই পোকা-দাঁতটা তুলিয়ে নাও। না হলে একবার যদি যন্ত্রণা শুরু হয়, খুব কষ্ট পাবে।
দেবাশিস বলল, তাহলে আপনার কাছেই যাব। কবে যাব বলুন? যা ভিড় থাকে।
ভিড়ের জন্যে তোমায় ভাবতে হবে না। কালই বিকেলের দিকে চলে এসো।
দেবাশিসের মাথায় হঠাৎ একটা চিন্তা বিদ্যুৎপ্রবাহের মতো খেলে যায়। মা দাঁত বাঁধাবার পর থেকেই মহান্তজির অন্ধভক্ত। মামাবাবুর দাঁত বাঁধিয়েছে ডক্টর মালাকার। এবার দেবাশিসেরও দাঁত বাঁধাবার…
অত ভাবার কী আছে? সামান্য ব্যাপার। ভয়ের কোনও কারণ নেই।
দেবাশিস হেসে বলল, তা নয় ডাক্তারবাবু। আসলে কাল শুক্রবার তো, মহান্তজির সঙ্গে একবার সাক্ষাৎ না হওয়া পর্যন্ত যেন শান্তি পাচ্ছি না।
বেশ তো তাহলে শনিবার এসো। দুপুর দুটোর সময়।
গাড়িটা আশুতোষ কলেজের সামনে আসতেই দেবাশিস বলে উঠল, আমি একটু এখানে নামব।
ড্রাইভার! দাঁড়াও।
আমি তাহলে শনিবার আসছি। দেবাশিস নেমে দরজাটা টেনে দিল। গাড়িটা অদৃশ্য না হওয়া পর্যন্ত একদৃষ্টে তাকিয়ে রইল দেবাশিস। মহান্তজির সব শিষ্যই কি দাঁতের রোগে ভুগছে? আশ্চর্য ব্যাপার তো। কোথায় যেন মনের ভেতরটা খচখচ করে। একটা কোনও রহস্য আছে এর মধ্যে। কিন্তু সেটা কী? এখন কী করবে? এমন একটা লোক নেই, যার সঙ্গে ব্যাপারটা নিয়ে আলোচনা করা যায়। ঠাকুর-দেবতায় বিশ্বাস করে না এমন লোকের অভাব নেই। কিন্তু তা হলেও যদি বলে, কাকাবাবুর কারখানা বিক্রির পেছনে মহান্তজির হাত আছে, কেউ বিশ্বাস করবে না। বলবে, প্রমাণ কোথায়! ঠিকই তো, কোনও অভিযোগ আনতে গেলে প্রমাণ তো চাই। কাকাবাবু অন্ধবিশ্বাসের জন্য নিজেই যদি নিজের ক্ষতি করেন, তার জন্যে মহান্তজিকে তো ষড়যন্ত্রকারী বলা যায় না। তার ওপর এখন আবার এই দাঁতের রোগ। নাঃ–মাথাটা খারাপ হয়ে যাবে। হঠাৎ দেবাশিসের মনে পড়ে যায় হাজরার মোড়ে রঞ্জনের দাদার চেম্বার। উনিও তো দাঁতের ডাক্তার। দেবাশিস পেছন ফিরে সাহস করে হাঁটতে শুরু করে।
চার-পাঁচজন পেশেন্ট বসবার ঘরে অপেক্ষা করছিল। বেয়ারাটা বসতে বলল দেবাশিসকে। কিন্তু সে সটান স্যুইং ডোর ঠেলে ঢুকে পড়ল ভেতরে। অঞ্জনদা–অঞ্জন প্রেসক্রিপশন লিখছিল। ডাক শুনে ঘাড় ফেরাল, কী রে,তুই হঠাৎ?
আর বলো না। দাঁতের ব্যথায় যা কষ্ট পাচ্ছি না। চট করে একবার দেখে দেবে। এখুনি বাড়ি ফিরতে হবে। দেবাশিস হাত দিয়ে চোয়াল চেপে ধরে।
অঞ্জন উঠে দাঁড়ায়। কই দেখি–কোনখানটায়?
দেবাশিস আঙুল দিয়ে দেখায়, ওপরে পাটির বাঁ দিকটায় বোধহয় কশের দাঁতে।
অঞ্জন পেনসিল টর্চের আলো বুলিয়ে বলে, দূর–কিসসু হয়নি। নিশ্চয় খুব আইসক্রিম সাঁটিয়েছিস। যা যা–ও কিছু নয়।
অঞ্জন গিয়ে আবার প্রেসক্রিপশন লিখতে শুরু করে।
অঞ্জনদা–কী বলছ, এত ব্যথা করছে! নিশ্চয় পোকাটোকা লেগেছে।
আরে না রে বাবা। একেবারে মুক্তোর মতো দাঁত তোর। আমার দাঁতও বোধহয় তোর মতো ভালো নয়।
ঠিক বলছ অঞ্জনদা? হ্যাঁ
রে–হ্যাঁ–আগামী দশ বছরেও তোর কিছু হবে না? বুঝলি?
থ্যাঙ্ক ইউ অঞ্জনদা। চলি—
দেবাশিস বাড়ির দিকে পা বাড়ায়। সন্দেহটা তার অমূলক নয়। ডাক্তার মালাকার মিথ্যে কথা বলেছেন। তার দাঁতের কোনও রোগ নেই। কিন্তু কেন? পয়সা কামাবার ধান্দা! আর মহান্তজিও কি তাঁর প্রিয় শিষ্য বলেই ডাক্তার মালাকারের কাছে সবাইকে পাঠিয়ে দেন? ভেবে লাভ নেই কোনও। শেষ পর্যন্ত দেখতে হবে। তবে সবচেয়ে আগে সত্যসাধন। দেবায়নের উঁচু পাঁচিলের পেছনে কী আছে, সেটা দেখা দরকার। আজই ফোনে অ্যাপয়েন্টমেন্ট করে রাখতে হবে।
অ্যাপয়েন্টমেন্টমতো ঠিক সকাল ন-টার সময় সত্যসাধন দেবায়তনের সামনে পৌঁছে গেল দেবাশিস। একজন লোক সবে ভেতর থেকে বেরিয়েছে। একনজরেই মনে হল, ভদ্রলোকের পয়সাকড়ি আছে। ঘাড় ফিরিয়ে তাকিয়েই দেখল তার অনুমান মিথ্যে নয়। রাস্তার মোড়ে একটা কালো অ্যাম্বাসাডার দাঁড়িয়ে আছে। গাড়ির ড্রাইভার আসতে দেখেই নেমে পড়ে দরজা খুলে দাঁড়িয়েছে। ভদ্রলোকের পাশ দিয়ে যাবার সময় দেবাশিস বলে উঠল, ইস, এত সুন্দর ফিগার, কিন্তু তবু দাঁতের রোগে ধরেছে।
কথাটা দেবাশিস আপন মনে বলার মতো করে বললেও বেশ জোরেই বলেছিল। ভদ্রলোক চমকে ঘুরে তাকালেন। দেবাশিস বুঝল, তার দাওয়াই ঠিক জায়গায় পড়েছে। সে মুখ ফিরিয়ে গেটের দিকে এগিয়ে গেল। মাইক্রোফোনে নিজের নামটা ঘোষণা করে পেছনে তাকিয়ে দেখল, ভদ্রলোক তখনও দাঁড়িয়ে আছেন। বড় গেটের মধ্যে ছোট একটা দরজা খুলে গেল। মাথা নিচু করে ভেতরে ঢুকে গেল দেবাশিস।
গেরুয়াধারী নেড়ামাথা একটি অল্পবয়সি ছেলে বলল, এদিকে আসুন। কথাটা দেবাশিসের কানেই ঢুকল না। বিশাল প্রাঙ্গণের চারপাশ ঘিরে পাঁচিলের সঙ্গে লাগোয়া একতলা ঘরের সারি। মাথায় টালির চাল। সামনে একফালি করে বারান্দা। বিশাল একটা পুকুর রয়েছে জায়গাটার ঠিক মাঝখানে। বাঁধানো ঘাটের সিঁড়িটার মুখে একটা কাঠের ডান্ডার মাথায় ফলক লাগানো রয়েছে–নমর্দা কুণ্ড। ঘাটের ঠিক ডান ধারে ছোট্ট একটা পাকা ঘর জলের ওপর ঝুঁকে রয়েছে। পুকুরের মধ্যে নেমে গেছে তার দুটো কংক্রিটের পা। ঘরের ঠিক মাঝখানে ঝকঝক করছে শ্বেত-মার্বেলের একটা নিচু সিংহাসন।
গেরুয়াধারী এবার ডাকল, চলুন–আমাদের ওই পুকুরের পেছনের বাড়িটায় যেতে হবে। মহান্তজি ওখানেই সাক্ষাৎ করেন।
দেবাশিস এগতে এগতেই বলল, কী সুন্দর পরিবেশ। মনটা স্নিগ্ধ হয়ে যায়। টলটল করছে পুকুরের জল। আর এত গাছ–অপূর্ব। আচ্ছা, এটা কী?
ঘাটের ধারের ঘরটার দিকে আঙুল তুলে প্রশ্ন করে দেবাশিস।
এটা ধ্যানমন্দির। মহান্তজি এখানে আহ্নিক করেন।
দেবাশিস আবার প্রশ্ন করে, ওই ছোট বাড়িগুলোয় কারা থাকে?
ওগুলো শিষ্যদের বাড়ি।
শিষ্যদের? তার মানে বাইরে থেকে অনেক শিষ্য আসে বুঝি?
না, না–বাইরে থেকে আসবে কেন! এঁরা আশ্রমের চিরকালীন শিষ্য।
তার মানে?
এঁরা এখানেই বসবাস করেন।
দেবাশিস মুহূর্তের জন্যে কী চিন্তা করে দারুণ উচ্ছ্বসিত হয়ে বলে, সত্যি, যত দেখছি, শ্রদ্ধায় আমার মন ভরে যাচ্ছে। আজকালকার দিনে গরিব-দুঃখীদের তো কেউ দেখে না। তবু এরা এখানে যে এমন সুন্দর জায়গা পেয়েছে।
গেরুয়াধারী বলে, এরা যে সবাই গরিব-দুঃখী তা নয়। অনেক নামকরা লোক, বিত্তবান মানুষও আছে। মহান্তজির আশীর্বাদে এঁরা এঁদের সমস্ত সম্পত্তি দান করে দিয়ে এই সেবাকুঠিতে সাধন-ভজন নিয়ে রয়েছেন।
তা-ই নাকি! চমৎকার তো! জানেন, আমার কাকাও বোধহয় এখানে আসবেন।
কী নাম বলুন তো?
শ্রীসৌরেন্দ্রনাথ রায়।
ওঃ হো-বুঝেছি। ওই দেখুন। আপনার ডান ধারের ওই ৪৭ নং সেবাকুঠিটা ওঁর জন্যে ঠিক করা হয়েছে।
দেবাশিস বলল, আচ্ছা ভাই–আমি যদি আপনার মতো এখানে সেবা করতে চাই তাহলে কী করতে হবে?
ছেলেটি হাসল। আপনি শিষ্য হন আগে। তারপর যদি মহান্তজি আশীর্বাদ করেন, চিরশিষ্য হয়ে আসবেন। চিরশিষ্য হয়ে সাধন-ভজনে মহান্তজিকে তুষ্ট করতে পারলে নিশ্চয় গুরুভাই হতে পারবেন।
গুরুভাইরা বুঝি গেরুয়া পরে?
আজ্ঞে হ্যাঁ।
এখানে আপনার মতো ক-জন গুরুভাই আছেন?
এখন দশজন। আরও দু-জনের আসার কথা আছে। আমরা এসে পড়েছি, জুতোটা এখানে রাখুন। এই ঘরটায় ঢুকে যান, দেখবেন, ধুতি রাখা আছে। জামা-প্যান্ট ছেড়ে ধুতি পরে আসুন। আমি অপেক্ষা করছি।
দেবাশিস মিনিট দুয়েকের মধ্যেই ধুতিটা লুঙ্গির মতো জড়িয়ে বেরিয়ে এল।
এ কী, গেঞ্জি ছাড়েননি?
গেঞ্জিও ছাড়তে হবে?
নিশ্চয়। সেলাই করা কোনও জিনিস পরনে রাখা চলবে না।
দেবাশিস গেঞ্জিটা খুলে বলল, কিন্তু মেয়েরা কী করবে?
গেরুয়াধারী দেবাশিসের দিকে তাকাল, কেন? শুধু শাড়ি গায়ে যাবে। এটা পবিত্র ধাম। জাগতিক মালিন্য এখানে কাউকে স্পর্শ করে না। চলুন।
গেরুয়াধারী গুরুভাই তাকে নিয়ে লম্বা একটা দালান পেরিয়ে একটা হলঘরে গিয়ে ঢুকল। অন্ধকার ঘরের ঠিক মাঝখানে একটা চৌবাচ্চার মতো। তাতে কাঠের আগুন জ্বলছে। অগ্নিকুণ্ডের ঠিক সামনে পদ্মাসনে বসে আছে এক দীর্ঘকায় ব্যক্তি। পরনে তারা সাদা সিল্কের আলখাল্লা। গলায় রুদ্রাক্ষের মালা। মুখে বিড়বিড় করে কী বলছে আর মাঝে মাঝে ওং স্বাহা বলে ঘি ছিটিয়ে দিচ্ছে অগ্নিকুণ্ডে। অমনি চড়বড় শব্দে আগুনের কয়েকটা শিখা দপ করে লাফিয়ে উঠে তারপর মূল আগুনের শিখা থেকে নিজেকে যেন ছিঁড়ে নিয়ে ওপরে পালিয়ে যাচ্ছে।
গুরুভাইয়ের নির্দেশ অনুসারে হাতজোড় করে বসে পড়ল দেবাশিস। মিনিট পাঁচেক বাদে উঠে দাঁড়ালেন মহান্তজি। গেরুয়াধারী সাষ্টাঙ্গে প্রণাম করতে যেতেই তিনি এক পা পিছিয়ে গেলেন।
স্পর্শ করো না–যজ্ঞ সাঙ্গ হয়নি।
গেরুয়াধারী দূর থেকেই প্রণাম সেরে পিছিয়ে দাঁড়াল। দেবাশিসও পদস্পর্শ না করে প্রণাম করল। মহান্তজির নির্দেশে গেরুয়াধারী একটা তামার কুশি থেকে হোমের ফোঁটা পরিয়ে দিল দেবাশিসের মাথায়।
যা বেটা, আজ যা। পরে তোকে ডেকে নেব।
কিন্তু মহান্তজি, আমি যে পরশু দিন হাওড়া চলে যাচ্ছি। কলেজ খুলবে…
হাঃ হাঃ হাঃ। হাসির দমকে ঘরটা যেন কেঁপে ওঠে। হাওড়া কেন রে, তুই জাহান্নমে থাকলেও তোকে আমি এই স্বর্গধামে টেনে আনব। কোনও চিন্তা নেই তোর–যা! কালই ভাব পাবি, বুঝলি?
মহান্তজি আবার যজ্ঞাসনে বসতেই গেরুয়াধারীর নির্দেশে দেবাশিস তার পিছুপিছু নিঃশব্দে ঘর ছেড়ে বেরিয়ে এল।
জানেন, এইটুকু দর্শনে প্রাণ যেন ভরল না। দেবাশিস গুরুভাইকে বলল।
মহান্তজি কাউকেই দু-মিনিটের বেশি সময় দেন না। অপেক্ষা করবেন না–ওঁর সান্নিধ্যে পাঁচ সেকেন্ডও যথেষ্ট।
তা ঠিক। দেবাশিস বলে। তবে, আজ একদম ভিড় ছিল না, এটা আমার ভাগ্য বলতে হবে। কী বলুন।
গুরুভাই ঘাড় নাড়তে নাড়তে বলে, এটাই ওঁর রীতি। একসঙ্গে দু-জনের সঙ্গে সাক্ষাৎ করেন না।
গেটের কাছে দেবাশিসকে পৌঁছে দিয়ে গেরুয়াধারী বিদায় নিল। দেবাশিস পায়ে হাত দিয়ে প্রণাম করেছে। গেট পেরিয়ে দু-পা যেতে না যেতেই ধবধবে সাদা একটা বিদেশি গাড়ি আসছে দেখল দেবাশিস। সে একপাশে সরে দাঁড়াল। গাড়ি থেকে নেমে এলেন অপূর্ব সুন্দরী এক ভদ্রমহিলা। কপালে গোল করে পরা সিঁদুরের টিপ। সিঁথিতে সিঁদুর জ্বলজ্বল করছে। পরনে লালপেড়ে গরদের শাড়ি। গাড়ি থেকেই নামতেই ড্রাইভার তাঁর হাতে শ্বেতপাথরের নৈবেদ্যের থালা তুলে দিল। ভদ্রমহিলা থালা হাতে গেটের ভেতরে অদৃশ্য হবার আগেই দেবাশিস দেখল, তিনি সদ্য স্নান করে এসেছেন। ভিজে চুলের রাশি কোমর অবধি ছড়িয়ে রয়েছে। সঙ্গে সঙ্গে তার মনে পড়ে গেল, মহান্তজিকে দর্শন করার সময় গায়ে কোনও সেলাই করা পোশাক রাখা যায় না। সারাটা শরীর তার ঘৃণায় শিরশির করে উঠল। দেবাশিস একটু সরে গিয়ে চায়ের দোকানে বসে পড়ল। ধীরেসুস্থে দু-বার চা খাবার পর ভদ্রমহিলাকে বেরতে দেখল দেবাশিস। ঘড়ির দিকে তাকিয়ে দেখল, প্রায় তিরিশ মিনিট তিনি দেবায়তনে ছিলেন। গেরুয়াধারী বলেছিল, মহান্তজি কাউকে দু মিনিটের বেশি সময় দেন না।
অনেক চিন্তাভাবনা করেও কোনও পথ দেখতে পেল না দেবাশিস। একরকম বাধ্য হয়েই কাঁচা দাঁতটা তোলবার জন্যে হাজির হতে হল ডাক্তার মালাকারের চেম্বারে। প্রথমে ভেবেছিল, সঙ্গে কাউকে নিয়ে আসবে, কিন্তু শেষ পর্যন্ত চিন্তাটা ত্যাগ করতে হয়েছে। সত্যিই যদি মহান্তের সঙ্গে ডাক্তারের কোনও যোগসাজশের ব্যাপার থাকে তাহলে ওরা সতর্ক হয়ে যাবে। বেশিক্ষণ অপেক্ষা করতে হয়নি তাকে। বড়জোর পনেরো মিনিট। এর মধ্যে সে তীক্ষ্ণদৃষ্টিতে পর্যবেক্ষণ করেছে আশপাশ। সন্দেহজনক কিছুই চোখে পড়েনি। এমনকী অপারেশন থিয়েটারে ঢোকার পরও নয়। ডাক্তার মালাকার সাদা অ্যাপ্রনটা গায়ে দিয়ে এগিয়ে এলেন। কী ভয় করছে? কোনও ভয় নেই। কই, হাতটা দেখি। বাঁ হাতটা বাড়িয়ে দিতেই ফ্যাকাশে হলদে রঙের একটা তরল ছুচের ফুটো দিয়ে তার কনুইয়ের ওপর দিকে একটা শিরার মধ্যে চালান করে দিলেন তিনি।
এরপর ঘণ্টা চারেকের কথা দেবাশিসের মনে নেই। টেবিলে শুয়ে মাথার ওপর বিরাট বাটির মতো আলোটাকে দেখতে দেখতেই একসময় অ্যানিস্থেশিয়ার সৌজন্যে তার জ্ঞান লোপ পেয়েছিল। কয়েকবার চোখ পিটপিট করে তাকাল দেবাশিস। পাশেই অপেক্ষা করছিল নার্স। জ্ঞান ফিরছে দেখেই সে কাচের কাপে আইসক্রিম নিয়ে এল। এটা খেয়ে নিন। অল্প অল্প করে খাবেন।
দেবাশিস উঠে বসল। মাথার পেছন দিকটা টনটন করছে। একটু গা-বমি বমি ভাব। এক চামচ আইসক্রিম মুখে তুলেই তার মনে পড়ে গেল, দাঁত তোলবার জন্যে তো পুরোপুরি অজ্ঞান করে না! মাড়ির মধ্যে শুধু একটা ইনজেকশন দেয় শুনেছে। নার্সের দিকে মুখ তুলে দেবাশিস প্রশ্ন করল, আমাকে কি পুরোপুরি অজ্ঞান করা হয়েছিল?
মৃদু হাসল নার্স। হ্যাঁ। আপনি যা ভিতু।
দেবাশিসের ভুরু কুঁচকে যায়। উত্তর একটা জিবের ডগায় এসেছিল, কিন্তু চেপে গেল। ভিতুদের বুঝি অজ্ঞান না করে করা যায় না?
না। হঠাৎ যদি ঘাবড়ে যায় তাহলে মুশকিল। ওটা আমরা লোক বুঝে করি।
দেবাশিস আর কথা বাড়ায় না। আইসক্রিম খেতে খেতেই ভাবতে শুরু করে। ওকে অজ্ঞান করে ডাক্তার মালাকার কী করল? একটা আস্ত দাঁত তোলার জন্য ডাক্তারের এত ইচ্ছে কেন, তার রহস্য এখনও ভেদ করা যায়নি। দাঁত তোলার নাম করে অজ্ঞান করাটাই কি আসল উদ্দেশ্য ছিল? কিন্তু অজ্ঞান অবস্থায় এমন কী করতে পারে–হিপ্নোটাইজ– ব্রেনওয়াশ–কোনও সিদ্ধান্তটাই মনে ধরে না।
দেবাশিস বলল, আর কতক্ষণ বাদে যেতে পারব?
ঘণ্টাখানেক বসুন। ডাক্তারবাবু এলে যাবেন।
নাঃ–আমি বরং এখনই চলে যাই।
নার্স কোনও বাধা দিল না। যদি শরীর খারাপ না লাগে, যেতে পারেন। তেমন কোনও ব্যাপার নয় তো।
তাহলে আমার বিলটা দিন।
বিল তো ডাক্তারবাবু না এলে হবে না। বিলের জন্য চিন্তা কী, পরে পাঠিয়ে দেব।
.
বাড়ি ফিরে বারান্দায় রেলিং-এর ওপর পা তুলে ইজিচেয়ারে গা এলিয়ে দিল দেবাশিস। মা-বাবা কেউ বাড়িতে নেই এখন। এইটাই সবচেয়ে সুবিধে। সবাই মামার বাড়িতে রয়েছে। মামাবাবুর কোম্পানি বেচে দেবার কথা শোনার পর থেকেই মামিমার মাথায় একটু গোলমালের মতো দেখা দিয়েছে। দেবাশিস একদিনই দেখতে গিয়েছিল। আর তার যাবার কোনও ইচ্ছে নেই। মা এবং মামাবাবু নাগাড়ে মামিমার পেছনে লেগে আছেন, একবার মহান্তজির ওখানে চল। সব ঠিক হয়ে যাবে। মামিমা কিন্তু অসম্ভব জেদি। কারও কথা শুনতেই রাজি নয়। ভাগ্যিস বাবা এখনও মহান্তজির দলে ভেড়েনি, না হলে বোধহয় জোর করেই মামিমাকে টেনে নিয়ে যেত। হঠাৎ দেবাশিসের মনে পড়ে গেল মা ক-দিন আগে বাবাকে বলছিল, তোমার মুখে এত দুর্গন্ধ কেন? এ কথার মানে একটাই। বাবাও ক-দিনের মধ্যে ডাক্তার মালাকারের কাছে যাবে দাঁত তোলাতে। আর তারপর…
কে? দেবাশিস উঠে দাঁড়াল। কানের কাছে কে যেন মোটা গলায় ওর নাম ধরে ডাকছে। কিন্তু বারান্দায় তো কেউই নেই। ঘরের মধ্যে এসেও কাউকে দেখতে পেল না। আশ্চর্য ব্যাপার। এইমাত্র পরিষ্কার শুনতে পেল, কে যেন তাকে ডাকল। আবার বারান্দায় বেরিয়ে এল। রেলিং-এ কনুইয়ের ভর রেখে দাঁড়াতেই আবার সেই কণ্ঠস্বর কানে এল। মোটা ভারী গলায় স্পষ্ট উচ্চারণ, দেবাশিস! দেবাশিস ঝুঁকে দেখল রাস্তায় কেউ নেই। সঙ্গে সঙ্গে সে ছুটে এল ঘরের মধ্যে। নিশ্চয় কেউ লুকিয়ে আছে। প্রথমেই বাইরের দরজাটা বন্ধ করে দিল। যদি কেউ থাকে, বেরতে পারবে না। ঘরের মাঝখানে টেবিলের ওপর থেকে পেতলের ফুলদানিটা তুলে নিয়ে শক্ত করে ধরল। কিন্তু কেউই তো নেই। হঠাৎ কাঠের আলমারিটার দিকে চোখ পড়ে। হ্যাঁ, ওটার মধ্যে কারও লুকিয়ে বসে থাকা অসম্ভব নয়। দেবাশিস দু-পা এগিয়ে এসে জোরে চেঁচিয়ে উঠল, বেরিয়ে আয় শালা শয়তান। এবার আর তোর রেহাই নেই। আমি তিন গুনব, তার মধ্যে যদি না বেরস… দেবাশিস দাঁতে দাঁত চেপে গুনতে শুরু করে, এক-দুই-তিন কিন্তু কেউই বেরিয়ে এল না। একলাফে এগিয়ে গিয়ে হ্যাঁচকা টানে আলমারির পাল্লাটা খুলতেই দড়াম করে তার গায়ের ওপর খসে পড়ল কালোমতো কী যেন একটা। শিউরে উঠে পেছনে সরে এল দেবাশিস। তারপরেই চোখে পড়ল, পশমের তৈরি তার ছেলেবেলার কালো ভালুকটা মাটিতে পড়ে আছে। কয়েক মিনিট সময় লাগল দেবাশিসের ধাতস্থ হতে। পাখাটা চালিয়ে দিয়ে তার তলায় মোড়াটা টেনে বসে পড়ল। সঙ্গে সঙ্গে আবার কানে এল সেই গলা, তুমি খুব ভাগ্যবান দেবাশিস। স্বয়ং মহান্তজির আত্মার সঙ্গে সংযোগ ঘটেছে।
এবার আর চমকে যায় না দেবাশিস। চুপ করে বসে থাকে। ঘরের মধ্যে কেউ লুকিয়ে থাকতে পারে না, কিন্তু কণ্ঠস্বর এই ঘরের মধ্যে থেকেই আসছে। কী হতে পারে? কোথাও কি কোনও মাইক্রোফোন লুকানো আছে? থাকতেও পারে, কিন্তু সেটা খুঁজে বার করা মুশকিল। এত জিনিসপত্রের মধ্যে–সব ভেঙেচুরে দেখতে হবে। আবার সেই কণ্ঠস্বর শোনা যায়, শোন দেবাশিস, কাল প্রভাতে ঠিক সাড়ে পাঁচটায় তোমার মামিমাকে নিয়ে তুমি আমার সঙ্গে সাক্ষাৎ করবে। দেবাশিসের বুঝতে বিন্দুমাত্র অসুবিধা হয় না যে আমার সঙ্গে মানে মহান্তজির সঙ্গে।
দেবাশিস দু-হাতে মাথা চেপে ধরে। এটা ভয় পাবার ব্যাপার নয়, কিন্তু ভাবতে ভাবতে পাগল হবার উপক্রম হয়েছে তার। অদ্ভুত একটা অস্থিরতা। এখন বুঝতে পারছে, কেন মা, মামাবাবু–এরা সবাই মহান্তজির অন্ধ-ভক্ত হয়ে পড়েছে। দেবাশিসও যদি সরল মনে মেনে নিতে পারত যে, এটা মহান্তজির দৈবশক্তির ব্যাপার তাহলেই পুরো ব্যাপারটা সহজ হয়ে যেত।
দেবাশিস টেলিফোনটার কাছে এগিয়ে যায়। প্রদীপ যদি বাড়ি থাকে, ওদের ওখানে চলে যাবে। একা একা বাড়িতে থাকা অসম্ভব। তা ছাড়া ঘরের মধ্যে যদি মাইক্রোফোন লাগানো থাকে তাহলে বাইরে বেরলে ওই ভৌতিক কণ্ঠের হাত থেকেও রেহাই পাওয়া যাবে!
হ্যালো। কে মাসিমা? দেবাশিস বলছি। প্রদীপ আছে… দিন না একটু… প্রদীপ বলছিস? এই শোন, আমি পাঁচ মিনিটের মধ্যে তোদের ওখানে যাচ্ছি। একটা বিশেষ দরকার আছে। কী? না… না–গিয়েই বলব। খুব জরুরি ব্যাপার। হ্যাঁ-হ্যাঁ–এক্ষুনি। ছাড়ছি তাহলে।
ট্যাক্সিতে প্রদীপের বাড়িতে যাবার পথেও বার তিনেক ভৌতিক কণ্ঠস্বর তাকে আহ্বান করেছে। বক্তব্য মোটামুটি একই, দেবাশিস যেন ঈশ্বরের জ্ঞানে মামিমাকে নিয়ে সত্যসাধন দেবায়তনে কাল ভোরে সাড়ে পাঁচটায় হাজির হয়। না হলে কলেজের পরীক্ষায় সে কৃতকার্য হতে পারবে না। দেবাশিস বুঝল, ঘরের মধ্যে মাইক্রোফোন ফিট করার আইডিয়াটাও ধোপে টিকল না।
ট্যাক্সির ভাড়া মিটিয়ে একরকম ঊর্ধ্বশ্বাসে সিঁড়ি ভেঙে সে প্রদীপের ঘরে এসে ঢুকল। স্টিরিয়োতে শচীন দেববর্মন চাপিয়ে ঠ্যাঙের ওপর ঠ্যাং তুলে বসে ইলেকট্রনিক ওয়ার্ল্ড এর পাতা ওলটাচ্ছিল প্রদীপ। দেবাশিস ঢুকতেই তার চেহারা দেখে সে চমকে গেল। এ কী রে! কী হয়েছে। বস বস–প্রদীপ উঠে দাঁড়াল। শরবত খাবি?
দেবাশিস সজোরে হাত নেড়ে বাধা দিল। আগে তুই বস–অনেক কথা আছে।
প্ৰদীপ একটা মোড়া টেনে নিয়ে দেবাশিসের কাছ ঘেঁষে বসে পড়ল। দেবাশিস একেবারে মামাবাবু ও মা-র মহান্তজির শিষ্যত্ব গ্রহণ থেকে শুরু করল। একটিও প্রশ্ন করেনি প্রদীপ। প্রায় মিনিট পনেরো নাগাড়ে বকে গেল দেবাশিস। শুনলি তো? এবার বল্। তুই নিশ্চয় এটুকু বিশ্বাস করবি যে, আমি কানের কাছে সত্যিই মহান্তজির গলা শুনতে পেয়েছি? আমি তো আর মহান্তজির শিষ্যসংখ্যা বাড়াবার ব্যবস্থা করছি না। কিন্তু এই রহস্যের কূলকিনারাও যে পাচ্ছি না। আমি যদি তোর জায়গায় থাকতাম তাহলে আমার পক্ষেও বিশ্বাস করা কঠিন হত।
প্রদীপ বুঝতে পারে, দেবাশিস ভয় পাচ্ছে যে, ও হয়তো তার কথা বিশ্বাসই করবে না। প্রদীপ বলে, শোন–ওসব কথা থাক। আমি শুধু ক-টা জিনিস মেলাবার চেষ্টা করছি। মহান্তজি একটা ভণ্ড। সে লোকের ঠাকুর-দেবতার ওপর ভক্তির সুযোগ নিয়ে তাদের সম্পত্তি হাতিয়ে নেয়। এ অবধি কোনও অসুবিধে নেই। তারপর আসছে ডাক্তার মালাকার। সব শুনে বোঝা যাচ্ছে, ডাক্তার মালাকার মহান্তজির অ্যাসিস্ট্যান্ট। শুধু তা-ই নয়, বোধহয় সে-ই নাটের গুরু। কারণ তার কাছে দাঁত তোলাবার জন্য না গেলে কেউ মহান্তজির অন্ধ-ভক্ত হতে পারে না। তুই বলছিস, দাঁত তুলিয়ে আসার পর থেকে স্পষ্ট কানের কাছে মহান্তজির কথা শুনছিস। ন্যাচারালি এটা যদি সাধারণ কোনও মানুষের বেলায় ঘটে তাহলে সে হয়তো মহান্তজির নির্দেশে নিজের গলাও কেটে ফেলতে দ্বিধা করবে না।
ঠিক তা-ই।
কিন্তু প্রশ্নটা থেকেই যাচ্ছে, কী করে এমন হচ্ছে, তা-ই তো? ডাক্তার মালাকার দাঁত তোলার নাম করে কী করে? প্রদীপ ঘরের মধ্যে পায়চারি করছে।
প্রদীপ! চিৎকার করে ওঠে দেবাশিস। শুনতে পাচ্ছিস?
সঙ্গে সঙ্গে ঘুরে দাঁড়ায় প্রদীপ। ভুরু কুঁচকে কান খাড়া করে শোনার চেষ্টা করে।
দেবাশিস বলে, শুনতে পাচ্ছিস না?
প্রদীপ একেবারে দেবাশিসের গা ঘেঁষে এসে দাঁড়ায়।
দেবাশিস বলে, বাস–শেষ। শুনতে পাসনি? দেবাশিস দেবাশিস বলে দু-বার ডেকে তারপর শাসানি দিল। কাল ভোরবেলায় মামিমাকে নিয়ে হাজির না হলে কী কী অমঙ্গল হবে, তার ফিরিস্তি।
প্রদীপ ঘাড় নেড়ে জানাল, সে কিছুই শুনতে পায়নি। দেবাশিস উত্তেজিত হয়ে দাঁড়িয়ে উঠল, তবে কি তুই বলতে চাস, পুরোটাই আমার মনের বিকার! মরুভূমিতে মরীচিকা দেখার মতো!
প্রদীপ দেবাশিসের পিঠে হাত রাখে। আমি কি একবারও সে কথা বলছি? অত অধৈর্য হলে চলবে না। আমি শুনতে না পেলেই তুই শুনতে পাবি না এমন কোনও কথা আছে কি?
কিন্তু তা কী করে সম্ভব? এত কাছে রয়েছি দু-জনে।
কেন? ইয়ারপ্লাগ লাগিয়ে যখন কেউ রেডিয়ো শোনে, অন্য লোকে কি বুঝতে পারে?
তা ঠিক। কিন্তু ইয়ারপ্লাগ—
হঠাৎ প্রদীপ দেবাশিসের হাত ধরে টান লাগায়। এই, এদিকে আয় তো একবার।
ঘরের ইলেকট্রিক আলোটার তলায় দেবাশিসকে দাঁড় করিয়ে সে হাঁ করতে বলে। নিজে একটা মোড়ার ওপর উঠে দাঁড়িয়েছে। পকেট থেকে ডট পেনটা বার করে সে মুখের মধ্যে পুরে দিয়ে বলে, তোর এই দাঁতটা তুলেছে না?
হ্যাঁ।
দাঁড়া একটু। টুল থেকে লাফিয়ে নেমেই প্রদীপ হাঁক লাগায়, মা–ও মা-শিগগির বাবার সন্নাটা নিয়ে এসো তো। ও মা–
কী হল রে? হাঁকডাক লাগিয়ে দিলি কেন? মাসিমা পাশের ঘর থেকে বেরিয়ে আসেন।
সন্নাটা এনেছ? কই দাও?
সন্না কী হবে রে?
মায়ের কথার জবাব না দিয়েই প্রদীপ দেবাশিসের মুখের মধ্যে সন্না পুরে দেয়।
উঃ- দেবাশিস কাতরে ওঠে।
প্রদীপ সন্নাটা টেনে বার করে নিয়েছে। হুঃ–ডাক্তার মালাকার শুধু তোর দাঁতই তোলেনি–ফিলারও বসিয়েছে।
ফিলার? দেবাশিস অবাক।
এই দেখ। সন্নাটার মুখটায় একটা ছোট্ট টুকরো রয়েছে। দেখল দেবাশিস।
প্রদীপের মা জিজ্ঞেস করে, কী হয়েছে রে…
চুপচুপ হঠাৎ প্রদীপও চেঁচিয়ে ওঠে। সন্না সমেত হাতটা কানের কাছে তুলে আনে। কী সাংঘাতিক ব্যাপার!
দেবাশিস প্রদীপের পাশে আসতেই সে সন্নাটা ওর দিকে বাড়িয়ে দেয়। দেবাশিস সন্নাটা হাতে নিয়েই চমকে যায়। এ কী রে, এটা এরকম কাঁপছে কেন?
প্রদীপ বলে, কাঁপছে না, বাজছে। ভাইব্রেশন খুব অল্প তাই বুঝতে পারছিস না। তোর মহান্তজি কথা বলছে তোর সঙ্গে।
তার মানে?
খুব সোজা। ওটা ফিলার নয়, একটা ক্রিস্টাল রেডিয়ো।
রেডিয়ো? প্রদীপের মা এক পা এগিয়ে আসেন। সে কী রে! দাঁতের মধ্যে রেডিয়ো কী রে?
দাঁড়াও–দাঁড়াও বলছি। মহান্তজি আর মালাকারের শ্রীঘরবাস এবার আর কেউ ঠেকাতে পারবে না।
দেবাশিস উত্তেজিত কণ্ঠে বলে, কিন্তু প্রদীপ, ওদের অনেক শিষ্যরই তো এমনি দাঁতের মধ্যে রেডিয়ো লাগানো আছে। আমার নাম করে ডাকলে তো সবাই সেই একই কথা শুনতে পাবে। তাহলে তো আর…
তা কেন? প্রদীপ বাধা দেয়। যখন রেডিয়োর বিবিধ-ভারতী শুনিস, তখন কেউ হয়তো কলকাতা-ক শুনছে বা কলকাতা-খ। এ-ও ঠিক তেমনি। তোর জন্যে যে নির্দেশ, সেটা শুধু তুই-ই শুনতে পাবি। এই সেটগুলো ওরা সেইভাবেই টিউন করে রেখেছে। ট্রান্সমিটার থেকে বিশেষ বিশেষ ফ্রিকোয়েন্সিতে বার্তা পাঠায়।
তার মানে তুই বলতে চাস, ওদের ট্রান্সমিটিং স্টেশনও আছে? দেবাশিস প্রশ্ন করে।
আলবত–নিশ্চয় আছে।
প্রদীপের মা সব কথা না শুনলেও খানিকটা আন্দাজ করে নিয়েছে এর মধ্যেই। তিনি ভীত হয়ে ওদের কাছে এগিয়ে আসেন। ফিসফিস করে বলেন, তোরা একটুও চেঁচামেচি করিসনি এখন। সব জানাজানি হয়ে গেলে মুশকিল। প্রদীপ, আমি তোর বাবাকে পাঠিয়ে দিচ্ছি, সব আলোচনা করে যা ব্যবস্থা নেবার নিস।
প্রদীপের মা বেরিয়ে যেতেই দেবাশিস বলল, মাসিমা ঠিকই বলছেন। বেটাদের হাতেনাতে ধরতে হবে। একেবারে ট্রান্সমিটার সমেত। সাবধান! না হলে পাখি উড়ে যাবে।
[প্রথম প্রকাশ: ফ্যানট্যাস্টিক, ১৯৭৯ সেপ্টেম্বর]
গোল রহস্য
তিনিও এলেন এবং চলে গেলেন। যেমন এর আগে দু-জন এসেছেন ও চলে গেছেন। জুতোর ডগাটা ঠেকাবার চেষ্টা করে বিস্তর গুতো খেয়ে তিনবারই শেষ পর্যন্ত পিছিয়ে আসতে হয়েছে। আবার একটা আসছে। এই বাসটায় উঠতে না পারলে অফিসে নির্ঘাত লেট। ছাতাটা বন্দুকের মতো ব্যাগে পুরে পাকা সোলজারের মতো তৈরি হয়ে আছেন। ঠিক সময়মতো, ওয়ান টু থ্রি–একেবারে চার্জ করে ঢুকে যাবেন। বাসটা থামামাত্র তিনি পরিকল্পনা অনুযায়ী ধেয়ে গেলেন। কী আশ্চর্য, বাসটা একেবারেই ফাঁকা যে! অনায়াসে পাদানির ওপর দুটো পা-ই জায়গা পেয়ে গেল। তাঁর বুকটা মহানিশ্চিন্তির একটা হাঁপ ছাড়ল, কনডাক্টর বাস ছাড়ার টিং টিং হুকুম দিয়ে দিল, আর অমনি তড়বড় করে দু-জনের পা মাড়িয়ে, ছাতার বাঁটের টানে একজনের পাঞ্জাবির পকেট ফাঁসিয়ে হরিহরবাবু আবার। নেমে পড়লেন। লোকটা পাগল নাকি! এত কাণ্ড করে উঠে
হরিহরবাবু বাস থেকে নেমেই বাস স্টপে আড্ডারত দুটো ছেলেকে চোখ পাকিয়ে জামার আস্তিন গুটিয়ে ধমক লাগালেন, ছি ছি–সাতসকালে এমন অলক্ষুনে কথা বলে কেউ! বোঝা গেল, এদেরই কোনও একটা কথা শুনে তাঁকে নেমে আসতে হয়েছে।
একটা ছেলে বিমর্ষ কণ্ঠে বলে ওঠে, অলক্ষুনে কথা নয় দাদা। একেবারে সত্যি কথা। কাবুর দাদা আনন্দবাজারের অ্যাকাউন্ট্যান্ট। উনি নিজে বলেছেন, ফুমাঞ্চু আজ খেলবে না।
কেন কেন? হলটা কী তার?
দারুণ জ্বর। নিউমোনিয়া।
হায় হায় করে ওঠেন হরিহরবাবু। শেষ পর্যন্ত কূলে এসে ভরাডুবি! কয়েক লক্ষ টাকা খরচ করে ফুমাঞ্জুকে বর্মা থেকে নিয়ে আসা হয়েছে। আজই সে প্রথম মাঠে নামবে এবং সবাই জানে যে, ইস্ট বাগানকে অন্তত দুটো গোল সে দেবেই। নাঃ, মোহন বেঙ্গলের লাকটাই খারাপ।
আচ্ছা, এর পেছনে ষড়যন্ত্র নেই তো? হরিহরবাবু হঠাৎ কুটিল হয়ে ওঠেন।
ঠিক বলেছেন দাদা। আমার একেবারে মনের কথাটা বলে ফেলেছেন। সমীরও হরিহরের সন্দেহে সন্দেহ মেশায়।
হরিহরবাবু সমীর আর অপুর সঙ্গে কাফে ডি কেস্টোয় ঢুকে বেঞ্চিতে বসে পড়লেন। মনের এরকম অবস্থায় অফিস করা সাজে না। এখানেই ঘণ্টাদুয়েক কাটিয়ে সাড়ে এগারোটা নাগাদ মাঠের দিকে রওনা হয়ে যাবেন।
দক্ষিণ কলকাতায় হরিহরবাবুর অফিস যাওয়াটা যখন পণ্ড হয়ে গেল, ঠিক সেই সময় তুলকালাম চলেছে উত্তর কলকাতার রমেশ ঘোষাল বাই লেনের পাঁচের-একের-তিনের উঠোনে। ভ্যাবলা ভেউ ভেউ করে কাঁদছে, হাবলা কান ধরে নিল-ডাউন, ভ্যাবলা-হাবলার মা একবার করে ঘরে ঢুকছে আর ছুটে বেরিয়ে আসছে।
দেখ দেখ–এইটা নয় তো?
তোমার মাথায় কি কোনওদিন বুদ্ধি ছিল? রঘুবাবুর হুংকারে বাড়ি থরথর করে কাঁপছে। হাফপ্যান্টের পা অত লম্বা হয় নাকি? হাফপ্যান্ট মানে জানো?
হাবলা-ভ্যাবলার বাবা খেপে আগুন। তাঁর হাফপ্যান্টটা লোপাট। এ এক অদ্ভুত বাড়ি। এতগুলো লোক রয়েছে, তবু কোনও জিনিসটা যদি ঠিক জায়গায় পাওয়া যায়। দুখানা আলমারি, তিনটে তোরঙ্গ, দুটো আলনা সব উপুড় করে খোঁজা হয়ে গেছে, তবু হাফপ্যান্টটা পাওয়া যায়নি। শুধু তা-ই না, রঘুবাবুর সন্দেহ ক্রমেই ঘোরতর বিশ্বাস হয়ে উঠছে যে, তাঁর হাফপ্যান্টটা দরজিকে দিয়ে কাটিয়ে নিশ্চয় ভ্যাবলাটার ফুলপ্যান্ট বানানো হয়েছে, আর নয়তো ওই নতুন স্টেনলেস স্টিলের গেলাসটা কেনার সময় বাসনউলিকে… রঘুবাবুর গলা চিরে একটা আর্তনাদ বেরিয়ে এল। এক ঝটকায় গেলাসটাকে তিনি ছুঁড়ে ফেলে দিলেন। ওই গেলাসটাই এখন তাঁর সবচেয়ে বড় শত্রুর। ওই গেলাসটার জন্যই নিশ্চয় তাঁর সাধের ইস্ট বাগানকে দুর্ভোগে পড়তে হবে।
গেলাসের খনখন শব্দে রঘুবাবুর মা বাতের ব্যথা অগ্রাহ্যি করে আস্তে আস্তে বেরিয়ে এলেন ঘর থেকে। চশমার লগবগে ডাঁটিটা কানের খাঁজে খুঁজে তিনি মোটা গলায় ধমক লাগালেন, বাড়িটাকে যে একেবারে মেছো পট্টি করে তুলেছিস! ছেলেগুলোর ওপরেও দয়া-মায়া বলে পদার্থ নেই মোটে! বুড়ো খোকার নাচনকোঁদন দেখ একবার। হাফপ্যান্ট হাফপ্যান্ট করে একেবারে হেদিয়ে পড়ল। কী ছিরির চেহারা, হাফপ্যান্ট পরে আরও খুলবে। তা বলি, কচি খোকা হবার আবার সাধ জাগল কেন?
মায়ের ধমকে রঘুবাবু একটু ঘাবড়ে গিয়েছিলেন। কিন্তু ঠাকুমার বকুনি শুনে হাবলার জলে ভেজা মুখে হাসি ফুটতে দেখে আবার তেলে-বেগুনে জ্বলে উঠলেন তিনি। হ্যাঁ, সবাই এখন মজা পাচ্ছে আমায় দেখে। সব ঘরের শত্রু বিভীষণ! কেন হাফপ্যান্ট খুঁজছি, সেটা জান?
বলে কেতাত্থ করো, শুনি। মায়ের তবু মন ভেজে না।
এই প্যান্ট, আমার পয়মন্ত প্যান্ট। এই হাফপ্যান্ট পরেই দু-বছর আগে ইস্ট বাগানকে নিশ্চিত হারের হাত থেকে বাঁচিয়ে এনেছি। আর গত বছর খেলার মাঠে যাইনি বলেই ইস্, একেবারে দু-দুটো গোল। না না–এই প্যান্ট আজকে আমার চাই-ই চাই। যেখান থেকে পার নিয়ে এসো। আজ ইস্ট বাগান যদি না জেতে–
এই নে তোর পয়মন্ত প্যান্ট রঘুবাবুর মা তালগোল পাকানো একটা জিনিস ছুঁড়ে দিলেন।
সঙ্গে সঙ্গে আনন্দে লাফিয়ে উঠলেন রঘুবাবু–পাওয়া গেছে, পাওয়া গেছে–ভ্যাবলা, হাবলা, ভ্যাবলা হাবলার মা, রঘুবাবু সকলে ঝাঁপিয়ে পড়ল কাপড়ের ডেলাটার ওপর।
মা যথাস্থানে দাঁড়িয়ে হাফপ্যান্ট হারানোর রহস্যভেদ করে দেন, ওদের কারও দোষ নেই। আমিই ওটাকে ঠাকুরঘরের ন্যাতা করেছিলাম।
হাফপ্যান্টটা পাওয়া গেলেও ন্যাতা হিসেবে সে একেবারেই নেতিয়ে পড়েছে। তার সাদা রং কালো কুটকুটে হয়েছে। সবেধন নীলমণি একটা বোতাম শুধু ঝুলঝুল করছে, তারও অর্ধেকটা ভাঙা, কিন্তু রঘুবাবু বিন্দুমাত্র বিচলিত নন। হাবলা-ভ্যাবলার মা-কে আদেশ জারি করে দিয়েছেন, এখুনি ফুটন্ত জলে সোডা-সাবান দিয়ে ওটাকে কেচে নাও। তারপর ইস্ত্রি করে শুকিয়ে নিয়ে কটা বোতাম লাগিয়ে দিলেই হল। হাফপ্যান্ট যখন পাওয়া গেছে, ইস্ট বাগানকে আজ ঠেকায় কার সাধ্যি? মোহন বেঙ্গলকে খুব কম করে হলেও দু-দুটো তো ঘোসাবেই!
.
খেলা শেষ হবার পাঁচ মিনিট আগে লালবাজারের কন্ট্রোল রুম থেকে ফোর্ট উইলিয়ামে ফোন ছুটল। তিন মিনিটের মধ্যে ময়দানে পলটনদের তলব করা হয়েছে। আজ যা ঘটতে চলেছে তা ঠেকাবার সাধ্য কলকাতা পুলিশের বা সিআরপি-র নেই। আজ বোধহয় এই শতাব্দীর সবচেয়ে বড় দাঙ্গা বাধবে কলকাতায়। মোহন বেঙ্গল ইস্ট বাগানের রেষারেষি তো আছেই, কিন্তু তা বলে এরকম ঘটনা কেউ কখনও দেখেনি। এমনকী যে মোহন বেঙ্গল দুই-একে জিততে যাচ্ছে, তাদের সমর্থকরাও নিশ্চয় বুকে হাত রেখে বলতে পারবে না, মোহন বেঙ্গল ভালো খেলে জিতেছে। রঘুবাবুর পয়মন্ত হাফপ্যান্ট, ও আরও তিরিশ হাজার মানুষের কারও ঠনঠনে কালীর জবা ফুল, কারও দই-হলুদের ফোঁটা ও কারও বিভূতি বিফল করে সেকেন্ড হাফের তিরিশ মিনিট বাদে পরপর দুটো গোল খেয়ে গেছে ইস্ট বাগান। আর গোল মানে কী, বল দুটো যেন আপন মনে গড়াতে গড়াতে গেলে ঢুকে গেল। রেফারির বাঁশি বাজার পর বল যখন আবার মাঝমাঠে বসানো হচ্ছে, তখন বোঝা গেল, সত্যিই গোল হয়েছে। এমনকী মোহন বেঙ্গলের সমর্থকরা অবধি উল্লাসে ফেটে পড়তে দেরি করেছে। একটা গোলও না-হয় সহ্য করা যেত, ভুল মানুষমাত্রেরই হয়। সুজয় গোলকি হিসাবে ইস্ট বাগানকে অনেক বিপদ থেকে উদ্ধারও করেছে। কিন্তু দ্বিতীয় গোলটা? ছি ছি ছি! রঘুবাবু হলফ করে বলতে পারেন, তাঁর পুঁচকে ভ্যাবলাও বলটাকে রুখে দিতে পারত। কত কাণ্ড করে হাফপ্যান্টটা জোগাড় হল–কিন্তু হাফপ্যান্টের তো দোষ নেই। হাফ টাইম অবধি ইস্ট বাগানই তো জিতছিল এক গোলে এবং সত্যিকার ভালো খেলে। ইস্ট বাগানের দাপটের সামনে কুঁকড়ে গিয়েছিল মোহন বেঙ্গল। চিটিংবাজি–সব চিটিংবাজি! গোলকিকে ঘুষ খাওয়ানো হয়েছে–এ ছাড়া এরকম অঘটন ঘটতেই পারে না। লজ্জায় মাথা হেঁট হয়ে গেল একেবারে! জ্বরের রুগি ফুমাঞ্চু পুঁকতে ধুঁকতেও দুটো গোল ঢুকিয়ে দিয়েছে।
ইস্ট বাগানের সুজয়, কলকাতার মাঠের সেরা গোলকি যে ঘুষ খেয়ে দু-দুটো জোলো বল গোলে ঢুকিয়ে দিয়েছে, সেটা একেবারে প্রমাণ হয়ে গেল খেলা ভাঙার আড়াই মিনিট আগে। ইস্ট বাগানের তিরিশ হাজার সমর্থক তখন মিলেমিশে একটা বুভুক্ষু রক্তচোষা দৈত্যের দেহ ধারণ করছে। খেলাও শেষ হবে আর দৈত্যটাও ঝাঁপিয়ে পড়বে। তিরিশ হাজার মানুষের ষাট হাজার চোখ সুজয়ের ওপর। কিন্তু সুজয় সবাইকে একেবারে ভেলকি দেখিয়ে দিল। খেলা শেষ হবার আড়াই মিনিট আগে হঠাৎ সে মাঠ ছেড়ে সোজা দৌড় লাগাল টেন্টের দিকে। ব্যাপারটা বোঝার আগেই পুলিশ মিলিটারি তাকে ঘিরে ধরে মাঠের বাইরে নিয়ে চলে গেল। এইভাবে কোনও জানান না দিয়ে, গোল ফাঁকা রেখে কেউ মাঠ ছেড়ে চলে যেতে পারে? আজ অবধি ইস্ট বাগান-মোহন বেঙ্গলের ইতিহাসে এরকম ঘটনা ঘটেছে কোনওদিন? যে এতখানি দায়িত্বজ্ঞানহীন, তার পক্ষে ঘুষ নিয়ে টিমকে হারানো তো খুবই সহজ ব্যাপার।
সুজয়কে ধরতে না পারার রাগটা পুষিয়ে নিয়েছে সমর্থকেরা নিজেদেরই টেন্টে আগুন দিয়ে। যেন ভাই বেইমানি করেছে বলে দাদা নিজের ঘরই পুড়িয়ে দিল।
কলমটা রেখে অভিরূপ মুড়ির ঠোঙাটা তুলে নিল। খবরের কাগজের প্রেস রুমটা খাঁ খাঁ করছে এখন। শুধু টেলিপ্রিন্টার যন্ত্রটাই মাঝে মাঝে কটকটে গলায় আপন মনে একবার করে একটু বক্তৃতা দিয়ে আবার ঘুমিয়ে পড়ছে। অভিরূপের আজ নাইট ডিউটি। কিছুক্ষণ আগে অবধি বিকেলের অঘটন নিয়ে জল্পনা-কল্পনা চলেছে। খেতে যাওয়াটাও হয়ে ওঠেনি। মুড়ি চিবিয়েই কাটাতে হবে রাতটা। অভিরূপের হয়েছে সত্যিকার জ্বালা। সুজয় তার অনেক দিনের বন্ধু। ঘুষ নেবার ছেলে সুজয় নয়। তবু নিজের চোখকেও অবিশ্বাস করতে পারে না অভিরূপ। কাউকে বোঝানো যাবে না, কী করে ওইরকম গোল খেতে পারে সুজয়। কোনও ফার্স্ট ডিভিশন… নাঃ, ভেবে আর লাভ নেই, রিপোর্টটা শেষ করা দরকার। ঠোঙাটা টেবিলে রেখে কলমটা সবে হাতে নিয়েছে, ম্লান কণ্ঠে টেলিফোনটা ডাক দিল।
হ্যালো
প্রেসরুম? অভিরূপবাবুর ফোন।
কথা বলছি।
হ্যালো, অভিরূপ বলছিস?
হ্যাঁ।
আমি সুজয়। কোনও ভয় নেই, আমি নিরাপদেই আছি। কারও সঙ্গে যোগাযোগ করিনি। আমি শুধু একটা কথা জানাব বলে ফোন করছি। আচ্ছা, তুইও কি বিশ্বাস করছিস যে, আমি ঘুষ খেয়েছি?
না, মানে তা নয়, কিন্তু কিছুই তো
বিশ্বাস কর অভিরূপ, ঘুষ আমি খাইনি। কিন্তু প্রশ্নটা শুধু ঘুষ খাওয়ার নয়। কে কী মনে করে আমার সম্বন্ধে, তাতে কিছু যায়-আসে না। তুই ভালো করেই জানিস, আমি সেইভাবে পয়সার কাঙাল নই।
কিন্তু কী করে তুই এরকম– অভিরূপ জানে, এখন এ কথাটা না বললেই বন্ধুর মতো হত। কারণ ইস্ট বাগানের সমর্থকদের হাতে পড়লে সুজয়কে আর বাঁচানো যাবে না। তবু জিজ্ঞেস না করে পারে না।
আরে, সেইটা বলব বলেই তো ফোন করা। কেন ওভাবে গোল খেলাম, জানিস? একসঙ্গে দুটো বল দেখেছিলাম।
কী? কী বললি? দুটো বল? কী বলছিস তুই? কিছুই বুঝতে পারছি না।
বিশ্বাস কর বা না কর আমি একসঙ্গে দুটো করে বল দেখেছি। সবসময় নয়, হঠাৎ হঠাৎ। হাফ টাইমের আগে যখন দেখেছিলাম, গোলটা খাইনি, কারণ আসল বলটার দিকে নজর দিয়েছিলাম। আর এই দুটো গোল যে খেয়েছি, তার কারণ ওই দুটো বলের মধ্যে আসল বলটাকে চিনতে পারিনি।
অভিরূপ আর বন্ধুত্বের মর্যাদা রক্ষা করতে পারে না। বেশ বিরক্ত হয়েই বলে, তোর এইসব গাঁজাখুরি গল্প কেউ বিশ্বাস করবে না। এ কখনও হতে পারে?
সুজয়ের কিন্তু কোনও বিকার নেই। সে দৃঢ় গলায় দাবি করে, কেউ বিশ্বাস করবে না জানি। আমি নিজেও তো কিছু বুঝে উঠতে পারছি না। ঠাকুর-দেবতায় বিশ্বাস থাকলে না হয় ভেবে নিশ্চিন্ত হতাম, তাঁরই লীলা বলে। থাক গে, কী আর করা যাবে, তুইও যখন–
অভিরূপ তাড়াতাড়ি বলে ওঠে, কোথায় আছিস তুই?
সে কথা জেনে আর কী হবে বল?
না, আসলে তোর খুব সতর্ক হয়ে থাকা দরকার। বুঝতেই তো পারছিস। আচ্ছা, তোর চোখটাখ খারাপ…।
আমার চোখের জ্যোতি ও মাথার বুদ্ধি–দুটোই তোর থেকে বেশি! বুঝলি?
খটাস করে ফোনটা ছেড়ে দিল সুজয়। অভিরূপ রিসিভারটা তখনও নামায়নি, পায়ের শব্দ শুনে পেছন ফিরে তাকাল। ফোটোগ্রাফার রায়চৌধুরী মুখ চুন করে টেবিলের পাশে এসে দাঁড়িয়েছে।
রিসিভারটা নামিয়ে জিজ্ঞেস করল অভিরূপ, কী হে রায়চৌধুরী, ব্যাপার কী?
রায়চৌধুরী টেবিলের ওপর একটা খাম ফেলে দিয়ে ধপাস করে চেয়ারে বসে পড়ল। আমার শুধু পাগল হতে বাকি আছে। তিন ঘণ্টা ধরে শুধু একটা নেগেটিভ দেখছি আর প্রিন্ট করছি!।
ব্যাপারটা তো কিছুই বুঝছি না।
বোঝার আর কী আছে? খামটা খুলে দেখ, তাহলেই বুঝবে।
অভিরূপ খামটা খুলতেই তিন-চারটে ছবি আর একটা নেগেটিভ বেরিয়ে পড়ল। আজকের খেলার মাঠের ছবি। ফোটোটা চোখের কাছে তুলেই যেন বিদ্যুতের ঝিলিক লাগল সারা শরীরে। জালের কাছে একটা জটলার ছবি। ফুমাঙ্কুর পায়ে একটা বল, আর একটা বল ঠিক তারই কিছুটা ডান দিক চেপে। দুটো বল! সঙ্গে সঙ্গে অভিরূপের মনে পড়ে গেল সুজয়ের কথা। সে-ও দুটো বল দেখেছে। ভুরু কুঁচকে আরেকবার মনোযোগ দিয়ে ছবিটা দেখল অভিরূপ, তারপর খাম থেকে নেগেটিভটা টেনে নিয়ে উঁচু করে আলোর সামনে ধরল।
রায়চৌধুরী বিষঃ গলায় বলে উঠল, দেখার কিছু নেই। সত্যিই দুটো বল ধরা পড়েছে। ক্যামেরার চোখে।
ছবিটা তো তুমিই তুলেছ, তখন দেখতে পাওনি? অভিরূপ প্রশ্ন করে।
না। তবে সেটার মধ্যে আশ্চর্যের কিছু নেই। ফোটোগ্রাফাররা খুব যান্ত্রিকভাবে এইসব অ্যাকশন শট নেয়। আগের থেকেই সব রেডি করা থাকে, শুধু সুযোগ ও সময়মতো শাটার টেপা।
কিন্তু আমি তো ভাবতেই পারছি না, এ কী করে সম্ভব! সুজয় তো তাহলে ঠিকই বলেছে। কিন্তু আমরা যদি এই ছবি ছেপেও দিই, তবু কি কেউ বিশ্বাস করবে? বলবে গাঁজাখুরি। খবরের কাগজের কারসাজি। অভিরূপ রীতিমতো দিশেহারা হয়ে পড়ে।
রায়চৌধুরী চেয়ার ছেড়ে উঠে দাঁড়িয়ে প্রায় চিৎকার করে ওঠে, এই ছবি কাল ছাপতেই হবে, না হলে আমি রিজাইন করব। যে কোনও বিজ্ঞানী, ফরেনসিক ডিপার্টমেন্ট টেস্ট করে দেখতে পারে নেগেটিভ। শুধু একটা নয়–দু-দুটো নেগেটিভে এইরকম দুটো বলের ছবি উঠেছে।
রায়চৌধুরী রেগে পা ঠুকতে ঠুকতে ঘর ছেড়ে বেরিয়ে গেল। চেয়ারে ঠেস দিয়ে বসে রইল অভিরূপ। এখন উপায়? হঠাৎ তার মনে পড়ে গেল, রায়চৌধুরী মোহন বেঙ্গলের একেবারে কট্টর সাপোর্টার। সেই জন্যেই সে সারাক্ষণ ইস্ট বাগানের গোলপোস্টের পাশে দাঁড়িয়ে ছিল। মোহন বেঙ্গলের সাপোর্টার হয়েও সুজয়ের দুটো বল দেখার কথাকে সমর্থন করার জন্যে বুজরুকি করবে–অসম্ভব–অকল্পনীয়।
অভিরূপ মনস্থির করে ফেলল, ওই দুটো বল দেখার কাহিনি ছবি সমেতই কালকের কাগজে ছেপে দেবে।
.
খবরের কাগজের ভ্যান ভোর ছটা নাগাদ দৈনিক বার্তাবহকে কলকাতার বিভিন্ন কেন্দ্রে পৌঁছে দিল আর তার দু-ঘণ্টার মধ্যে মধ্য কলকাতার দৈনিক বার্তাবহর অফিসের কোনও জানালার একটি শার্শিও আর অটুট রইল না। আবার নতুন করে দাঙ্গা লাগার উপক্রম। হাজার হাজার মানুষ হাজার রকমের মতামত নিয়ে জমা হয়েছে। একদিকে তাদের নিজেদের মধ্যে চুলোচুলি, অন্যদিকে দৈনিক বার্তাবহর প্রতি আক্রোশ। এইরকম একটা ঘটনা নিয়েও খবরের কাগজের মুনাফা লোটার মনোভাব বরদাস্ত করা যায় না। চল্লিশ পয়সা দামের দৈনিক বার্তাবহর দাম উঠেছে দশ টাকা।
অবস্থা একেবারে আয়ত্তের বাইরে চলে যাবার উপক্রম। অভিরূপের প্রায় হাত কামড়ানোর দশা। কী কুক্ষণেই যে খবরটা ছেপেছিল! এইরকম সময়ে হঠাৎ একটা টেলিগ্রাম এসে পৌঁছাল। দীর্ঘ টেলিগ্রাম। বিরক্ত হয়েই টেলিগ্রামটা খুলেছিল অভিরূপ, কিন্তু তারপরেই চমকে উঠল। চশমা লাগিয়ে ঝুঁকে পড়ল টেলিগ্রামের ওপর
ডিয়ার স্যার। গোলকিপার সুজয় সত্যিই দুটো বল দেখেছিল। ফোটোগ্রাফারের ছবিতেও সেই বল দুটোই ধরা পড়েছে। সুজয়ের কোনও দোষ নেই। এর জন্য আমিই দায়ী। দয়া করে মার্জনা করে দেবেন আমাকে। দশ বছর আমি দেশছাড়া। পদার্থবিদ্যা নিয়ে গবেষণার ফাঁকে ছুটি পেয়ে দেশে এসেছিলাম। আমরা তিন পুরুষ মোহন বেঙ্গলের সাপোর্টার। পুরানো টিমকে যদি সাহায্য করতে পারি–এই ভেবেই কাণ্ডটা করে ফেলেছি। বুঝতেও পারিনি যে, এখন ইস্ট বাগান-মোহন বেঙ্গলের খেলা নিয়ে এইরকম কাণ্ড হয়। যা-ই হোক, এবার দুটো বল দেখার রহস্যটা ভেদ করে নিই। আমি লেজার রশ্মি নিয়ে গবেষণা করছি। আপনারা হয়তো লেজার রশ্মির বিস্ময়কর ক্ষমতার কথা শুনেছেন। পেনসিল টর্চের আলোর মতো সরু একটা লেজার রশ্মি পাঠিয়ে মহাকাশযানকে খতম করে দেওয়া, বাড়িঘর বা ধাতব বস্তু ইত্যাদি পুড়িয়ে দেওয়ার অনেক গল্পই আজকাল সায়েন্স ফিকশনে লেখা হচ্ছে। এই লেজার রশ্মির বিশেষ একটি ধর্মকে কাজে লাগিয়ে আজকাল এক ধরনের ছবি তোলা হয়, তার নাম হলোগ্রাম। আমরা সাধারণত যেসব ফোটো বা সিনেমা দেখি, সেগুলো দ্বিমাত্রিক, অর্থাৎ সেই ছবি থেকে বস্তুর দৈর্ঘ্য ও প্রস্থই শুধু বোঝা যায়, বস্তুর গভীরতা টের পাওয়া যায় না। কিন্তু একটি বস্তুর যাবতীয় তথ্য রাসায়নিক প্রক্রিয়ায় হলোগ্রামের ফলকে মুদ্রিত থাকে। তার মানে হলোগ্রাম হল বস্তুর ত্রৈমাত্রিক চিত্রের নেগেটিভ। এই হলোগ্রামের ওপর আলো ফেললে নির্গত আলো ওই বস্তুটির ত্রৈমাত্রিক প্রতিবিম্ব সৃষ্টি করে। সবচেয়ে মজার কথা হল, এই প্রতিবিম্ব কোনও পরদার ওপর ফেলার দরকার হয় না। এটা শূন্যের মধ্যেই দেখা যায় এবং এই বাস্তব প্রতিবিম্বের ছবি ক্যামেরাতেও ধরা পড়ে। হলোগ্রামের প্রতিবিম্বর আরেকটা বৈশিষ্ট্য আছে। ধরুন, একটা মোটর গাড়ির হলোগ্রাম তোলা হল। এবার আপনি একটা দৃষ্টিকোণ থেকে মোটরগাড়ির সামনেটা দেখতে পারেন, আবার দৃষ্টিকোণ পালটালে মোটরগাড়ির পাশে দরজার দিকটাও দেখতে পারেন। অর্থাৎ আসল মোটরগাড়িটাকে ঘুরে ঘুরে দেখলে যেমন দেখায়, তেমনি দেখায় এই হলোগ্রামের প্রতিবিম্বেও। যাক গে, এ বিষয়ে আপনারা যে কোনও পদার্থবিদের কাছে বিশদভাবে জেনে নিতে পারবেন। আসল কথাটা এবার বলি। আমি খেলার মাঠে এসেছিলাম একজন প্রেস ফোটোগ্রাফারের কার্ড জোগাড় করে। সঙ্গে ছিল ফুটবলের একটা হলোগ্রাম এবং হলোগ্রামের প্রতিবিম্ব দেখাবার উপযুক্ত প্রোজেক্টার ইত্যাদি। গোলকিপারের সামনে এমন একটা জায়গা বেছে নিয়ে দাঁড়িয়ে ছিলাম, যাতে মাঝে মাঝে হলোগ্রামের বলের প্রতিবিম্ব দেখিয়ে গোলকিপারকে ধাঁধা লাগিয়ে দেওয়া যায়। সুজয় যে গোল দুটো খেয়েছে, তার কারণ এইটাই। আমি আজকের ফ্লাইটেই কলকাতা ছেড়ে যাচ্ছি, আর খেলাটা যাতে আবার অনুষ্ঠিত হয়, তার জন্যে আইএফএ, পশ্চিমবঙ্গ সরকার ও কলকাতা বিশ্ববিদ্যালয়ের পদার্থবিজ্ঞান বিভাগের কাছে হলোগ্রামটি সমেত আমার স্বীকারোক্তি পাঠিয়ে দিয়েছি। আশা করি এরপর সুজয় এবং আপনারা দুর্ভোগের হাত থেকে রেহাই পাবেন।–ক, বা.
অভিরূপ টেলিগ্রামটা তিনবার পড়ে আবার চতুর্থবার পড়ার জন্য মুখ নিচু করল।
[প্রথম প্রকাশ: কিশোর জ্ঞান বিজ্ঞান, ১৯৮০]
গহন রাতের সূর্য
হায় হায় করে উঠল রজত। কোনও মানে হয়! ঠিক যেন সময় বুঝে লোডশেডিংটা হল। বেয়াড়া রসিকতার মতো।
কী গো ছোটকা! তুমি যে এত বলছিলে, এ কি তোমাদের কলকাতা! তোমাদের এখানে নাকি লোডশেডিং-এর বালাই নেই! সঞ্জু বিছানার ওপর থেকেই বলে উঠল।
পইপই করে বললুম, আগে মাংসটা নিয়ে আয়। এতক্ষণে কবে রান্না হয়ে যেত। রজত রাগ সামলাতে পারে না। সবে প্রেশার কুকারের ঢাকনিটা লাগিয়ে হিটারে বসাতে যাবে… তিন মাস বাদে মুরগির মাংস খাবার সুযোগ পেয়েও এরকমভাবে বানচাল হবার উপক্রম হলে কার না রাগ হয়! কম কসরত করতে হয়েছে! সঞ্জুটা পুজোর ছুটিতে বেড়াতে না এলে অবশ্য মা-কে ম্যানেজ করা সম্ভব হত না। হিদুর ঘরে মুরগি! ডাক্তারের ভুয়ো সার্টিফিকেট দেখিয়ে বোঝাতে হয়েছে মুরগির মাংস না খেলে বংশের কুলপ্রদীপ একমাত্র নাতির প্রাণ নিয়ে টানাটানি হতে পারে। এতে আর কোন ঠাকুমার না মন ভেজে। কিন্তু মন ভিজলেও হিটার কিনে আনতে হয়েছে। প্রেশার কুকার আলাদা হয়ে গেছে। এখন যদি লোডশেডিং ঘণ্টাদুয়েক চলে তাহলেই চমৎকার। এই ছোট শহরে চাকরি নিয়ে আসাটাই কাল হয়েছে। সারাক্ষণ মায়ের নজরে নজরে–এমন একটা রেস্তরাঁ নেই
অ্যাই, অ্যাই সঞ্জু–ও কী হচ্ছে! মোমবাতি খাটের ওপর উলটে পড়লে ধমকে উঠল রজত। বই বই করেই ছেলেটার দফা গয়া হয়ে যাবে। মোমবাতি জ্বেলে লেপের মধ্যে ঢুকে বই পড়ার চেষ্টা! ইয়ারকি। রজতের সব রাগ গিয়ে পড়ে বইয়ের ওপর। ওই বইটা নিয়ে মশগুল না হয়ে সঞ্জুটা যদি এক ঘণ্টা আগে মাংসটা নিয়ে আসত! দূর-দূর–কোনও কম্মের নয়–
এই, বই ছাড় বলছি–এই অন্ধকারে পড়ে আর চোখের মাথা—
প্লিজ, প্লিজ ছোট্রা–আর দুটো পাতা-ভীষণ, ভীষণ ইন্টারেস্টিং ব্র্যাডবেরির গল্পগুলো
একটা দীর্ঘশ্বাস চেপে হাল ছেড়ে দিল রজত। সঞ্জুটা গোল্লায় গেছে। ট্যাঁশ স্কুলে পড়লে এই হয়। দিনরাত মুখে ইংরেজি বই। জঘন্য। কে বলবে ক্লাস টেনে পড়ে। দাদা-বউদির ওপরে রাগ হয় রজতের। তারপর মায়ের ওপর; যত দোষ মুরগির মাংসের, ওদিকে মুরগির মাংসখেকোদের স্কুলে নাতির পড়ানোর ব্যাপারে তো কই…
বারান্দায় বেরিয়ে এল রজত। মা-কে একবার বলবে নাকি কেরোসিনের স্টোভটা দেবার জন্য? কাল না-হয় নতুন একটা… উঁহু, কী কনকনে হওয়া! রজত ঘরে ঢুকে আলনা থেকে ব্যাপারটা টেনে নিতে গিয়ে চেয়ারটার সঙ্গে ধাক্কা খেল। উফ
লাগল? লণ্ঠনটা জ্বালিয়ে নাও না ছোটকা সঞ্জু বইয়ের পাতা থেকে মুখ না খুলেই অ্যাডভাইজ করল।
কড়ে আঙুলে হাত বোলাতে বোলাতে রজত চেঁচিয়ে উঠল, অয়েল ইয়োর ওন হুইল! ঠান্ডার দিনে লাগলে একেবারে নিয়ে ওঠে। কিন্তু লণ্ঠন জ্বেলে হবেটা কী! লণ্ঠনের আলোয় কি মাংস সেদ্ধ হয়?
মার গুলি! কারওই যখন কোনও ইন্টারেস্ট নেই। শুধু আমিই বা ভাবি কেন! মনে মনে বকবক করতে করতে বারান্দায় এসে দাঁড়াল রজত। থাক আজ ভাত আর ডাল খেয়ে! নাঃ কলকাতার সব রেস্তরাঁ উঠে যাবে। শিয়োরলি উঠে যাবে–লাহোর, নিজাম, সাবির! সব! নেক্সট জেনারেশন যদি সঞ্জুদের মতো হয়, না উঠে উপায় আছে!
মায়ের ঘরটা অন্ধকার। শুয়ে পড়েছে তাড়াতাড়ি। আজ মায়ের খাওয়ার পাট নেই। অমাবস্যার উপোস। পারেও। রজত ভাবল, একবার ঢুকে দেখা যেতে পারে, ঘুমিয়ে পড়েছে কি না। যদিও সেটা একটা ইমপসিবল অ্যাজাম্পশন! রাত বারোটার আগে কখনওই মায়ের চোখে ঘুম আসার সম্ভাবনা নেই। সারাদিন তো উপোস করেছে, তারপরেও যে কেন চোখে ঘুম আসে না, বুঝতে পারে না রজত।
একটা দীর্ঘশ্বাস ফেলে আকাশের দিকে চোখ পড়তেই রজত চমকে গেল। এমন আলো আলো লাগছে কেন? আজ অমাবস্যা না? নাকি আকাশে মেঘ ছিল এতক্ষণ, এখন কেটে যাচ্ছে বলে… না না, মোটেই তা নয়–এত আলো
রজত রেলিং দিয়ে বাইরের দিকে ঝুঁকে পড়ল। ওই তো চাঁদ উঠেছে–একেবারে পরিষ্কার গোল থালার মতো। অমাবস্যা কোথায়, বরং পূর্ণিমা বলে মনে হচ্ছে। নারকেল গাছটার ছায়া এসে পড়েছে বারান্দায়। বেশ জবরদস্ত ছায়া। মানে সাদা-কালোর ভেদরেখাটা বেশ স্পষ্ট। টিকিতে ফুল-গোঁজা পুরুতটা নিশ্চয় ভুল করেছে।
রজত ঘরে ঢুকে মা-কে ডেকে বলল, ও মা! তুমি যে বললে আজ অমাবস্যা!
তাতে ক্ষতি কী হল শুনি?
আহা, ক্ষতির কথা কে বলছে! অমাবস্যার রাতে ফুটফুটে চাঁদ উঠছে, সেই কথাটাই বলছি। না হলে আর কী?
পূর্ণিমা হলেও তোমার উপোস, অমাবস্যা হলেও…
মেলা বকবক করিসনি তো! সবসময় ইয়ারকি না! মা লেপ সরিয়ে উঠে বসে।
আমি ইয়ারকি করছি! নিজে এসে দেখে যাও! তোমার তো যত ভক্তি ওই ভণ্ড পুরুতটার ওপর…।
চুপ কর। পুরুতটা ভণ্ড হল, আর তুই কী–
মা উঠে দাঁড়িয়ে বারান্দার জানলার দিকে তাকিয়েই থমকে গেল। এত বড় ভুল হল! আশ্চর্য! এই রজা, হারিকেনটা জ্বালা তো, ক্যালেন্ডারটা একবার দেখি—
রজত হারিকেনটা জ্বালিয়ে ক্যালেন্ডারের সামনে উঁচু করে ধরল।
এই তো–২৩শে অমাবস্যা
তা-ই তো! রজতও অবাক।
ক্যালেন্ডারে ভুল! কিন্তু তা-ই বা হবে কী করে! পূর্ণিমার উপপিস তো এই সেদিন–ওরে দে দে, পাঁজিটা দে তো একবার
রজত পাঁজিটা মায়ের হাতে তুলে দিয়ে লণ্ঠনটা পাশে নিয়ে আসার আগেই দেখল, ঘরের আলোতেই পাঁজির খুদে লেখাগুলোও দিব্যি পড়া যাচ্ছে। লণ্ঠনের দরকার হচ্ছে না।
ছোটকা–ছোটকা– বারান্দা থেকে সঞ্জুর চীৎকার কানে আসতেই রজত বারান্দায় ছুটে এল।
ভোরের আকাশের মতো উজ্জ্বলতা ছড়িয়ে পড়েছে। চাঁদনি রাতের সেই নীলাভ ফ্লুরোসেন্ট আলো নয়।
সঞ্জু আকাশের দিকে আঙুল তুলে চেঁচিয়ে উঠল, এটা চাঁদ হতে পারে না!
কথাটা মিথ্যে বলেনি সঞ্জু। চাঁদের দিকে তাকালে কি কখনও চোখ ধাঁধিয়ে যায়?
সঞ্জুর কথায় সায় দেবার জন্যই যেন পাশের কৃষ্ণচূড়া গাছটা থেকে সেই ঝগড়টে কোকিলটা গলা ছেড়ে ডেকে উঠল। সঙ্গে সঙ্গে দূরের কোনও গাছ থেকে তার সঙ্গী উত্তর দিল। কা কা করে দু-একটা কাক এ গাছ-ও গাছ করতে শুরু করেছে।
ঘড়ির দিকে তাকাল রজত। এখন সকাল সাতটা হলেই সব ল্যাটা চুকে যেত। অবাক হবার আর কিছু থাকত না। কিন্তু ব্যাপারটা তো তা নয়। রাত নটা পনেরো। এবং আজ অমাবস্যা।
ছোটকা! নিউক্লিয়ার এক্সপ্লোশন! পালাও! পালাও! রেডিয়ো-অ্যাকটিভ ফলআউট হবে! হঠাৎ বিকট চিৎকার করে ছুট লাগাল সঞ্জু। রজতও ঘাবড়ে গিয়ে দৌড়ে গেল তার পেছন পেছন।
সঞ্জু দরজা খুলে একছুটে নিচে চলে গেল। শিগগির নেমে এসে ছোট্রা! ঠাম্মা, ঠাম্মা– ছুটে এসো! প্রাণ বাঁচাতে হলে এই চৌবাচ্চার মধ্যে।
রজত দেখল, সঞ্জু উঠোনের চৌবাচ্চার মধ্যে লাফ দিয়ে পড়ল।
কী দেখছ দাঁড়িয়ে হাঁ করে! হাইড্রোজেন বোম টেস্ট হচ্ছে–হ্যারি আপ!
রজত ছুটে এল ঘরের মধ্যে। চারপাশের বাড়ি থেকে শাঁখ বেজে উঠেছে। কান্না চিৎকার-আর্তনাদে সারা পাড়া জেগে উঠেছে। মা-ও শাঁখে ফুঁ দিচ্ছে।
শিগগির চল মা!
কোথায় যাব?
চৌবাচ্চার জলের মধ্যে। সঞ্জু বলছে—
ভগবানের নাম নে বাবা। ভগবানের নাম নে। সব শেষ, সব শেষ হয়ে যাবে–প্রলয়, মহাপ্রলয়–কলিযুগের মহাপাপে–
বাজে না বকে চল তো মা! রজত অস্থির হয়ে পড়ে। ঠাকুর-দেবতার অশেষ ভক্তির এই দোষ। সঞ্জু নিজে যখন যা-ই হোক, ছেলেটার পড়াশোনা আছে–
তুই যা বাবা। আমাকে শেষ ক-টা মুহূর্ত ঠাকুরের পায়ে মাথা রাখতে দে।
মা জপের মালা হাতে ঠাকুরের পায়ে মাথা নিচু করেছে দেখে রজত বুঝল, আর কিছু করার নেই।
সারা ঘর এখন যেন দুপুরের রোদে ভাসছে। রাস্তা দিয়ে লোক ছুটছে আর চিৎকার করছে ভয়ে। সব মরবে সব! ভাগ্যিস সঞ্জু জলের ভেতর নামবার বুদ্ধিটা বাতলেছে, নিশ্চয় বইয়ে পড়েছে। রজত শেষ চেষ্টা করল, মা–পাগলামি করো না, চলা
মা কোনও উত্তর দিল না।
নিচের থেকে আবার সঞ্জুর ডাক কানে এল। রজত ছুটে বেরিয়ে গেল। সিঁড়ি দিয়ে নামতে নামতে সরকারদের গাড়িটার স্টার্ট দেবার শব্দ কানে এল। তা-ই তো! কথাটা একেবারে খেয়াল হয়নি। এ পাড়ায় ওদেরই শুধু গাড়ি আছে। সরকার সাহেবের বুড়ি মা র সঙ্গে তো মায়ের বেশ আলাপ আছে। মা বললে এখুনি ওরা গাড়িতে তুলে নেবে।
সিঁড়ির জানালা দিয়ে মুখ বার করে চেঁচিয়ে উঠল রজত, সরকার সাহেব! আমাদের নিয়ে নিন। আমরাও যাব! সরকার সাহেব!
রজতের গলা কিন্তু হাজারখানেক লোকের চিৎকারে ডুবে গেছে। গাড়ি ঘিরে দাঁড়িয়ে আছে সকলে। গাড়ির ছাদ, বনেট, ক্যারিয়ার কোনও জায়গা বাকি নেই। সবাই পালাতে চাইছে। কিন্তু গাড়ি যাবে কোথা দিয়ে? মানুষের সমুদ্রে আটকা পড়ে আছে। আর সেই সমুদ্র গাড়ির মধ্যে স্থান পাবার জন্যে ব্যাকুল। গাড়ির ইঞ্জিনের রেস বাড়িয়ে ঘোঁং ঘোঁং গর্জন ছেড়ে ও ক্রমান্বয়ে হর্ন চেপে ধরেও সরকার সাহেব এক ইঞ্চি এগতে পারছেন না।
রজত গাড়ি চড়ার আশা ছেড়ে নিচে নেমে এল।
হারি আপ ছোটকা। এনি টাইম এখন–ঠাম্মা! ঠাম্মা এল না?
চৌবাচ্চার মধ্যে লাফিয়ে পড়েই রজতের খেয়াল হল, র‍্যাপারটা অবধি খোলা হয়নি গা থেকে। অত শখের ব্যাপারটা। শাল মিউজিয়ামের হাজারখানেক শাল নেড়েচেড়ে তারপর পছন্দ করেছিল। কিন্তু আশ্চর্য, এখন ব্যাপারটার জন্য একটুও দুঃখ হচ্ছে না! এমনকী হাড় কাঁপানো ঠান্ডার কথাও যেন বিস্মরণ!
ছোটকা, টাইম কত হল?
এক বুক জলে দাঁড়িয়ে রজত ঘড়ি দেখল, ন-টা চল্লিশ
তার মানে প্রায় পনেরো-কুড়ি মিনিট হয়ে গেছে। ইন্টারেস্টিং
সঞ্জুর কথা শুনে রজত তেলে-বেগুনে জ্বলে উঠল, হোয়াট ডু ইউ মিন?
এটা কখনওই পারমাণবিক বিস্ফোরণের ব্যাপার হতে পারে না। তার জন্যে এতক্ষণ সময় লাগবে কেন? ছবি দেখনি হিরোশিমা-নাগাসাকির?
নে নে, আর বিদ্যে ফলাতে হবে না!
চল–বাইরে গিয়ে দেখা যাক, ব্যাপারটা কী!
না, না, অত বাহাদুরিতে কাজ নেই!
ধ্যাত, তুমি না! কোনও স্পিরিটই নেই। এই ঠান্ডায় চৌবাচ্চার মধ্যে দাঁড়িয়ে থাকাটা কি কাওয়ার্ডলি ব্যাপার বল তো। সঞ্জু ছোটকার পারমিশন না নিয়েই উঠে পড়ল।
ভিজে র‍্যাপারটা গা থেকে খুলে রজতও তার পেছনে পেছনে ওপরে উঠে এল। বৈশাখের রোদ্দুরের মতো আলোর তেজ। বারান্দায় বেরিয়ে চোখ তুলে তাকানো যাচ্ছে না। একটা আগুনের বিশাল গোলা যেন মাঝ-আকাশে জ্বলছে। আকারে বোধহয় দ্বিপ্রহরের সূর্যের চেয়েও বড়।
এটা আর যা-ই হোক, সুর্য নয়। রজত মন্তব্য করল।
কারেক্ট। অনেক কাছে রয়েছে জিনিসটা। তাই অত বড় লাগছে।
রজত দেখে, তার কপাল দিয়ে ঘাম গড়াচ্ছে। কনকনে শীতের রাতে ঠান্ডা জলে ভিজে গিয়েও… ভাবলেই মাথা খারাপ! রাস্তার কোলাহলে কিছুটা ঝিম ধরছে। চরম উত্তেজনাও একনাগাড়ে বেশিক্ষণ জিইয়ে রাখা যায় না।
আধ ঘণ্টা ধরে এই বিচিত্র অক্ষিগোলক আকাশে স্থির হয়ে দাঁড়িয়ে আছে। শুধু তাপমাত্রাই যা ক্রমে ক্রমে বৃদ্ধি পেয়েছে।
দি আইডিয়া! সঞ্জুর সঙ্গে থাকতে থাকতে রজতেরও ইংরেজি বলার বদ অভ্যেস তৈরি হয়ে যাচ্ছে। এবার বুঝতে পেরেছি
সঞ্জু ঘাড় ফিরিয়ে তাকাল, কী বুঝতে পেরেছ?
হুঁ-হুঁ–বলতে তো পারলি না–এটা আসলে বিরাট একটা উল্কা। বিশালতম–অন্য গ্রহ থেকে ছিটকে
মাই গড! তোমার মতো ননসেন্স
কী বললি?
মানে বিজ্ঞানে তোমার সেন্স নেই। উল্কা কখনও মাঝ-আকাশে দাঁড়িয়ে হাওয়া খায়?
রজত অনেক কষ্টে তার ডান হাতটাকে আটকে ফেলল সময়মতো। ওই পাকা ছেলেটার মাথায় রামচাঁটি মারতে পারলে বোধহয়… কিন্তু সেটা কি ঠিক হত? কথাটা তো সঞ্জু মিথ্যে বলেনি। উল্কারা ছুটতেই অভ্যস্ত, দাঁড়িয়ে দাঁড়িয়ে আলো ছড়ানো আর তাতানো–এসব অপকম্ম তারা করে না।
বুঝলে ছোটকা, ডেফিনিটলি এটা একটা ইউএফও। ক্যামেরা আছে?
ইউএফও মানে?
তা-ও জান না? আনআইডেন্টিফায়েড ফ্লায়িং অবজেক্ট। একটি অজানা উড়ন্ত বস্তু। অন্য কোনও গ্রহ থেকে–মহাকাশ থেকে এসেছে–এইচ জি ওয়েলসও পড়নি? ওয়ার অব দ্য ওয়ার্ল্ডস?
মেলা পণ্ডিতি ফলাসনি! মোটেই এসব ভালো লাগছে না।
ভালো না লাগলে কী হবে? দেখো তুমি, আমার কথা সত্যি হয় কি না। হয়তো দেখবে, কাঁকড়ার মতো আট হাত-পা-ওয়ালা সব জীব বেরচ্ছে কিংবা মানুষের মাথা বসানো পাখি… কিন্তু চেহারা যা-ই হোক, আমাদের থেকে তারা অনেক ইন্টেলিজেন্ট! ওহ্, ভাগ্যিস তোমার এখানে এসেছিলাম, না হলে তো…।
সঞ্জুর কথা শেষ করার আগেই হঠাৎ অগ্নিগোলকটা যেন দপ করে লাফিয়ে উঠে নিবে গেল। সঙ্গে সঙ্গে ঘুটঘুঁটে অন্ধকার ঝাঁপ দিয়ে পড়ল আকাশ থেকে। ভয়ার্ত আর্তনাদে ফেটে পড়ল মানুষ। ডিসেম্বরের এক অমাবস্যার রাতে সূর্যোদয় যেমন অলৌকিক, তেমনই অলক্ষুনে ব্যাপার সেই সূর্যের এইভাবে নিবে যাওয়া। মোমবাতির শিখার মতো। চোখের নিমেষে।
মিনিট পনেরোর মধ্যেই বিজলি আলো জ্বলে ওঠাতে সবাই যেন কিছুটা হাঁপ ছাড়ল। তবু তো পাঁচজনের মুখগুলো দেখা যাবে। ভৌতিক কাণ্ডকারখানা নিয়ে আলোচনা শুরু হয়ে গেল। কিন্তু রাস্তায় কেউ নেই। যে যার বড়িতে। কে বলতে পারে, আবার ওই বিদঘুটে আগুনের গোলাটা জ্বলে উঠবে কি না? কিংবা আরও নিচে নেমে আসবে কি না?
সঞ্জু ছুটে বেরিয়ে গেল সরকার সাহেবদের বাড়িতে। ওদের ফোন আছে। যদি কিছু খবর পাওয়া যায়। রজত হিটার জ্বালিয়ে মাংস চড়িয়ে দিয়ে পাশের ঘরে এসে দেখল, মা তখনও জপের মালা হাতে বসে।
সারারাত জপ করে কাটিয়ে দেবে নাকি? শোবে না?
মা ঘাড় ফিরিয়ে তাকাল রজতের দিকে। তারপর মাথা নিচু করে প্রণাম সেরে উঠে দাঁড়াল।
আরও নিষিদ্ধ জিনিস খাও। ছি ছি–এসব ম্লেচ্ছগিরির ফল। বুঝলে? এত পাপ ধরিত্রীর সইছে না। পইপই করে বারণ করলুম, কোনওদিন ওসব জিনিস আমাদের চৌকাঠ পেরয়নি–।
যাক বাবা। যত দোষ গিয়ে পড়ল ওই মুরগিছানাটার ওপর! ওর সঙ্গে… আর বলার কিছু নেই। নাও, নাও, শুয়ে পড়–এই আমি নাকে খত দিচ্ছি, আর কোনওদিন খাবার ব্যাপারে নাক গলাব না। সেদ্ধ ভাত খেয়ে যে কটা দিন বাঁচা যায়–
সঞ্জুর পায়ের আওয়াজ শুনে রজত বেরিয়ে এল, কী রে, কিছু খবর পেলি?
নাঃ। কেউই কিছু বলতে পারছে না। নিউজপেপার, আবহাওয়া বিভাগ কিছু জানে না। তবে শুনলাম, টেলেক্সে খবর পাঠানো হয়েছে। বিজ্ঞানীরা যাতে ইমিডিয়েটলি ফিল্ড ইনভেস্টিগেশানে আসেন–ও, একটা কথা, এই আগুনের ডেলাটা নাকি মাইল দুয়েক দূরেও দেখা গেছে!
প্রেশার কুকারটা ফাঁস করে নিঃশ্বাস ছাড়তেই সঞ্জু লাফিয়ে উঠল, করছ কী! আর ইউ ম্যাড ছোটকা?
তার মানে?
তুমি রান্না করছ?
তা রান্না করব না কেন? বেঁচে যখন আছি। খবরদার! আজ কোনও খাওয়াদাওয়া নয়। রিপোর্ট না-পাওয়া অবধি জলস্পর্শ করা। চলবে না। আগে রেডিয়ো-অ্যাকটিভিটির মাত্রা নির্ধারণ করা দরকার, মানে তেজস্ক্রিয়তার মাত্রা–তারপর খাওয়াদাওয়া! আরে, বৃষ্টি পড়ছে নাকি? সঞ্জু এক মিনিট ভুরু কুঁচকে দাঁড়াল; তারপর ছুটে চলে গেল বারান্দায়। ঠিকই শুনেছে, ফোঁটা ফোঁটা বৃষ্টি পড়ছে।
সঞ্জু ঘরে ঢুকে বলল, তাড়াতাড়ি একটা খালি শিশি দাও তো! কুইক!
খালি শিশি?
সঞ্জু কোনওদিকে না তাকিয়ে কালির দোয়াতটা নিয়ে ছুটে গেল কলঘরে। ভরতি শিশিটা উপুড় করে ঢেলে দিল নর্দমায়। তারপর আবার জল ভরে বেশ ভালো করে ঝাঁকিয়ে পরিষ্কার করে ফেলল। রজতের আর বাধা দেবার শক্তি নেই।
শিশিটা কেমিক্যালি ক্লিনড হল না, কিন্তু উপায় নেই। যা পাওয়া যায়। সঞ্জু ফুলঝাড়াটাকে মাটিতে শুইয়ে তার মাথায় কালির শিশিটাকে সুতো দিয়ে বেঁধে নিল।
তারপর বারান্দায় এসে শিশিসুদ্ধ ঝুলঝাড়াটাকে বাড়িয়ে ধরল বাইরে। এখন বেশ ঝিরঝির করে বৃষ্টি পড়ছে।
এই যে স্যাম্পল কালেক্ট করছি না, এরই মধ্যে সব রহস্য আছে। কাল সকালে বিজ্ঞানীদের টিম এলেই এটা তাদের হাতে পৌঁছে দিতে হবে। বৃষ্টির জল বিশ্লেষণ করলেই সব জানা যাবে।
তার জন্যে ঝুলঝাড়ার মুখে শিশি ঝোলাবার দরকারটা কী? রজত আর না বলে পারে না।
তুমি কি আমায় মারতে চাও? যদি কোনও পারমাণবিক বিক্রিয়া ঘটে থাকে বায়ুমণ্ডলে, তাহলে এই বৃষ্টির জল কী বিপজ্জনক হতে পারে, জান?
প্রেশার কুকারটা আবার শিস মেরে উঠতেই তটস্থ হয়ে গেল রজত। প্রেশার কুকারদের এই দোষ। ঢাকঢোল না পিটিয়ে কাজ সারতে পারে না।
তবু তুমি রান্না করছ? সঞ্জু বেশ কড়া গলায় ছোটকাকে ধমক দিল।
রজা, এই রজা! সঞ্জু যে তোকে বারণ করল। এত বয়স হল, তবু নোলা গেল না! অ্যাঁ!
মায়ের গলা কানে আসতেই রজত তাড়াতাড়ি ঘরে ঢুকে হিটারটার সুইচ অফ করে দিল।
.
নকল সূর্য! নকল সুর্যা হকাররা কাগজ বেচছে।
একটা কাগজ নিয়ে চল্লিশ পয়সা দিতে হকার বলল, আজ পঞ্চাশ পয়সা। কাগজ কিনে বাড়ি এল রজত।
বিদ্যুৎ চুরি করে নকল সূর্য! বিরাট হেডলাইন।
রজত পড়তে শুরু করে, বোকারো তাপবিদ্যুৎ কেন্দ্রের হাইটেনশন লাইন থেকে বিদ্যুৎ চুরি করে কাল কোনও এক অজ্ঞাতনামা বিজ্ঞানী কোনও এক অজ্ঞাত গবেষণাগারে বসে বৈদ্যুতিক যন্ত্রপাতির সাহায্যে রাতের আকাশে এক নকল সূর্য জ্বেলেছিলেন। বিজ্ঞানীরা জানিয়েছেন, এই অজ্ঞাতনামা বিজ্ঞানী চুরি করা বিদ্যুৎকে হাই ফ্রিকোয়েন্সি জেনারেটর ও বিকিরণকারী প্রতিফলকের মাধ্যমে বায়ুমণ্ডলে ঘনীভূত করেন।
এই তড়িৎ-চৌম্বক রশ্মির প্রভাবে ভূপৃষ্ঠ থেকে পনেরো কিলোমিটার উঁচুতে বায়ুমণ্ডলের নাইট্রোজেন ও অক্সিজেন অণুগুলো তেতে উঠে ঝলমল করতে শুরু করে। নকল সূর্যের শিখায় বায়ুমণ্ডলে যে প্রতিক্রিয়া ঘটে তার ফলে নাইট্রিক অক্সাইড সৃষ্টি হয়। কাল রাত্তিরে বৃষ্টি হয়েছিল। সেই বৃষ্টির জল পরীক্ষা করেই এ কথা জানা গেছে। বিজ্ঞানীরা জানিয়েছেন, সাধারণ মানুষের ভীত হবার কোনও কারণ নেই। এর থেকে কোনও ক্ষতি হবে না, উপরন্তু নাইট্রিক অক্সাইড সার হিসেবে অতি মূল্যবান। ইন্টেলিজেন্স ব্রাঞ্চকে নির্দেশ দেওয়া হয়েছে অবিলম্বে এই অজ্ঞাতনামা বিজ্ঞানী ও তাঁর গবেষণাগারের হদিশ বার করবার জন্য। হাই ফ্রিকোয়েন্সি জেনারেটর ও রেডিয়েটর নির্মাণ করে এই অজ্ঞাত বিজ্ঞানী যেমন তাঁর বৈজ্ঞানিক ও কারিগরি দক্ষতার পরিচয় দিয়েছেন, তেমনি পরিচয় দিয়েছেন সামাজিক দায়িত্বজ্ঞানহীনতার। আমাদের দেশে যেখানে বিদ্যুৎসংকটে কল কারখানার কাজ অবধি ব্যহত হচ্ছে, সেখানে নকল সূর্য তৈরি করার কী প্রয়োজন? অবশ্য এই হাই ফ্রিকোয়েন্সি জেনারেটরকে নাকি পরিবহণ ও শক্তি স্থানান্তরের কাজেও ব্যবহার করা যায়। কিন্তু সে কাজ একটা জাতীয় গবেষণাগারের পক্ষেই শুধু গ্রহণ করা সম্ভব। সামাজিক নিয়ন্ত্রণ ছাড়া বিজ্ঞান মানুষের উপকারে লাগতে পারে না।
রজত এক ধাক্কা দিয়ে সঞ্জুকে তুলল, পড়ে দেখ, কী লিখেছে। মহাপণ্ডিত হয়ে গেছিস তুই! রেডিয়ো-অ্যাকটিভিটি–রেডিয়ো-অ্যাকটিভিটি করে কাল সারারাত না খাইয়ে রেখেছিস!
সঞ্জু মুহূর্তের মধ্যে রিপোর্টটা পড়ে ফেলে বলল, রেডিয়ো-অ্যাকটিভিটি হোক বা না হোক, ওই বৃষ্টির জল পরীক্ষা করেই কিন্তু রহস্যভেদ হয়েছে। সেটা তোমায় স্বীকার করতেই হবে। আমার পদ্ধতিতে কোনও ভুল ছিল না।
রজত হিটারের সুইচটা তুলে দিয়ে বলল, আমার পদ্ধতিতেও ভুল নেই। ব্যবস্থা যা করে রেখেছি, তাতে মাংসটা এখন আরও জমবে।
[প্রথম প্রকাশ: কিশোর জ্ঞান বিজ্ঞান, সেপ্টেম্বর ১৯৮১]
সরোজমামার শিশি
ট্রেনে উঠেই সরোজমামা রেগে গেল, দেখে-শুনে কী ট্রেনে তুললি বলতো? এত ভিড়! জানিস তো আমার শরীরের অবস্থা। সারারাত জাগার ধকল সইলে হয়!
কী বলছ মামা? অপু বেজায় অবাক। জান, এটা মোগলসরাই প্যাসেঞ্জার! সেই মোগল আমল থেকে চলছে। আর কোথায় যাচ্ছে, সেটাও ভেবে দেখ! সরাইখানায়! ট্রেনের নামের মধ্যেই তো ঐতিহাসিক ফ্লেভার। তুমি ইতিহাসের অধ্যাপক বলেই তো…
অপুর তারিফ না-করে পারা যায় না। ওর ইমাজিনেশনের তুলনা নেই। স্বাস্থ্য উদ্ধারের জন্যে গিরিডিতে এক মাস বাড়ি ভাড়া করার পর তাই প্রথমেই অপুর কথাটাই মনে পড়েছিল। ছুটির ক-দিনে একটা ঐতিহাসিক অভিযান লেখার বাসনা আছে। অপু পাশে থাকলে সুবিধে অনেক।
চন্দননগরে ট্রেন থামতেই অপু চোঁ করে ছিটকে গেল প্ল্যাটফর্মে। কয়েক মিনিটের মধ্যেই সে জানলা দিয়ে দু-ভাঁড় চা গলিয়ে দিল। এত রাত্তিরে চা ম্যানেজ করা চাট্টিখানি কথা নয়।
অপু ফিরে আসতে চায়ের ভাঁড়ে চুমুক দিয়ে সরোজমামা বললেন, কী ভাবছিলাম জানিস? ভাবতে ভাবতে মশগুল হয়ে গিয়েছিলাম। ধরু–আমরা মোগল আমলে গিরিডি চলেছি।
ট্রেনে করে তো?
ধ্যাত–বলতে দে না। মোগল আমল, হ্যাঁ। সেই গর্জাস মোগল আমল। ভাবু একবার! ঘোড়ার গাড়ি করে পিচ ডার্ক নাইটে মাইলের পর মাইল টগবগ-টগবগ-টগবগ-টগবগ-কী সব ছাঁইপাশ ইংরেজি বই পড়িস! একবার যদি রিয়্যাল ইতিহাসে ডুবে যেতে পারিস না…
আচ্ছা মামা, মোগল আমলে কি শালা গালাগালটা চালু হয়েছিল?
মামার হাতের ভাঁড়টা ভরতি থাকলে চলকে গিয়ে চা পড়ে যেত।
না, মানে হঠাৎ জানতে ইচ্ছে করল… অপুর দিকে তাকাতেই সরোজমামা দেখল, ওপাশের বাঙ্কে মোটা লোক দুটোর বকবকানি বন্ধ হয়ে গেছে। কটমট করে তাকাচ্ছে দুটোতে। ট্রেনে ওঠা ইস্তক গলা ছেড়ে গল্প শুরু করেছে, আর ওদের কথার মাত্রাই হল– গালাগাল।
সরোজমামা অপুর কানের কাছে মুখ এনে ফিসফিস করে বলল, অপু! আমরা কিন্তু দুর্বল। আমার শরীর খারাপ, আর তুই একা পারবি কি? ডোন্ট গেট ইনটু কনফ্রন্টেশন!
.
মোগলসরাই প্যাসেঞ্জার ভোরবেলা মধুপুরে পৌঁছাল। এখান থেকে ট্রেন বদল করতে হবে। প্ল্যাটফর্মে দাঁড়িয়ে চা খেয়ে খালি ভাঁড়টা ছুঁড়ে ফেলতে যাবে, হাঁ-হাঁ করে উঠল সরোজমামা, ফেলিসনি! ফেলিসনি! আমায় দে।
কী হবে শুনি?
স্যাম্পল কালেক্ট করছি। তুই তো মোষের মতো ঘুমালি। আর আমি মানুষ বলেই সারারাত জেগেছি। কতবার যে চা খেতে হয়েছে, কী বলব। শরীরের আর কিছু রইল না। তবে হ্যাঁ-লাভ একটা হয়েছে–এই দেখ! সরোজমামা গ্ল্যান্ডস্টোন ব্যাগ খুলে ধরতেই গোটা আষ্টেক চায়ের খুরি দেখা দিল। দেখলি? বুঝলি কিছু? বিভিন্ন স্থানের হস্তশিল্পের নিদর্শন। ফোক আর্ট। ট্র্যাডিশন। এই হরেকরকম ছাঁদের ভাঁড়ের মধ্যেই লুকিয়ে আছে হাজার হাজার বছরের
মাটি! স্রেফ মাটি! অপু কথাটা শেষ করে দিল।
কী বললি? মামা চোখ পাকাল।
বলছি তো–মাটি। মাটি অনুযায়ী বিভিন্ন অঞ্চলের ভাঁড় বিভিন্নরকম চেহারা নেয়। এটা তোমার হিস্ট্রি নয়, সায়েন্সের ব্যাপার।
অপুটা সায়েন্সকে যেন হাতুড়ির মতো ব্যবহার করে। সমস্ত সুন্দর কল্পনাকে ভেঙে চুরমার করেই ওর যেন আনন্দ।
সরোজমামা গম্ভীর মুখে স্মরণ করিয়ে দিল, অপু তার চেয়ে বয়সে পনেরো বছরের ছোট। কথা বলার সময় সর্বদা যেন খেয়াল রাখে।
.
গিরিডিতে ওরা টাঙা নিল। শহর থেকে দূরে নিরিবিলি জায়গা জেনেই বাড়িটা ভাড়া করা হয়েছিল। কিন্তু বাড়ির চেহারাটা ওদের হতাশ করল। একতলা বাড়ি। সামনেই দশ-বারো ধাপ সিঁড়ি। সিঁড়ি দিয়ে ওপরে উঠলে প্রথমেই একটা ছাত-খোলা বারান্দা পড়বে। সিঁড়ির মুখে দু-পাশে বারান্দার ওপর পিঠে ঠেস দিয়ে বসবার মতো সিমেন্টের বেঞ্চি। বাড়ির দেওয়াল জরাজির্ণ। নোনা-ধরা দেওয়ালে লাল ইটের পাঁজরার উঁকিঝুঁকি। কালো কুচকুচে জানলা-দরজার দিকে আঙুল তুলে সরোজমামা মন্তব্য করল, ব্যাড টেস্ট!
উঁহু, উইয়ের উপদ্রব। আলকাতরা।
সরোজমামা ঘাড় নাড়তে নাড়তে বলে, বুঝলি, এই জন্যেই বাঙালিদের ব্যাবসা হয় না। বাড়ি ভাড়া দেবে অথচ মেনটেন করবে না। এই যদি হত কোনও…।
নমস্কার! আপনি নিশ্চয় সরোজবাবু? গলার আওয়াজে পেছন ফিরতেই দেখা গেল, লাঠি হাতে এক বৃদ্ধ দাঁড়িয়ে রয়েছেন রাস্তার ওপরে একটা কুঁড়েঘরের দরজায়। ওটাকে ওরা চায়ের দোকান বলে ভুল করেছিল।
দয়া করে বাড়ির চাবিটা যদি নিয়ে যান। আমিই দীননাথ লাহিড়ী। ছেলে বাড়ি নেই, সায়াটিকা আমায় একেবারে পঙ্গু করে দিয়েছে…
অপু তাড়াতাড়ি এগিয়ে গেল। চাবিটা নিয়ে জিজ্ঞেস করল, আমাদের জন্য আপনি বাড়ি ছেড়ে দিয়ে…।
বৃদ্ধ দীননাথ একটু হেসে অপুর পিঠে হাত রেখে বলল, না ইয়াং ম্যান। আমরা এই কুঁড়েতেই থাকি। ওই বাড়িটুকু থেকেই তো যা রোজগার!
কিন্তু আমরা তো মাত্র দু-জন, অত বড় বাড়ি তো
সবাই কি বাবা তোমাদের মতো? ব্যবহার করা বাড়ি ভাড়া নিতে চায় না। ডিজিজ-এর ভয় পায়। ফি-বছর চুনকাম করার কোত্থেকে বল? যাও ইয়াং ম্যান, বিশ্রাম নাও। ঘরদোর সব পরিষ্কার করা আছে। উঠোনের কুয়োর জল খেতে পার।
.
একটা চোরাকুঠুরি আছে, আবিষ্কার করার পর বাড়িটা সরোজমামার পছন্দ হয়ে গেছে। শোবার ঘরের মেঝের ওপর কাঠের ডালা টেনে তুললেই এক সারি সিঁড়ি নেমে গেছে নিচে। রহস্যের গল্প পেয়ে সরোজমামা টর্চ হাতে এক্সপ্লোর করবার জন্য উদগ্রীব হয়ে। উঠেছে দেখে অপু বলেছিল, ফটকিরি আছে তো? সঙ্গে নিয়ে।
কেন? মামা থমকে দাঁড়িয়ে ছিল।
সে কী! তুমি জান না, ফটকিরি হল কাঁকড়াবিছের মোক্ষম দাওয়াই!
খেয়েদেয়ে, হেঁটে বেড়িয়ে প্রথম দুটো দিন দেখতে দেখতে কেটে গেল। সরোজমামা এখনও লেখায় হাত দেয়নি। গুছিয়ে বসার জন্য সময় নিচ্ছে। তা ছাড়া অপুকে বলে দিয়েছে, একবার লেখায় হাত দিলে আর কোথাও বেড়াতে যাওয়াটাওয়া চলবে না।
নন্দনকানন ও উশ্রী জলপ্রপাত যাবার খোঁজখবর ও ব্যবস্থা করতে বেরতে যাচ্ছিল অপু। ইতিমধ্যেই সে একটা সাইকেল ভাড়া করে ফেলেছে। বাজারটা এখান থেকে অনেক দূরে। মামা বললে, দেখিস তো, বাজারে একটা ছিপ পাস কি না?
ছিপ, আবার সেই শেওলা পুকুরে পা হড়কাবার ব্যবস্থা করছ?
মামা জ্বলে উঠল, একবার পড়েছি বলে কি… তুই… তুইও পড়তিস, যা বলছি, করবি। অনেক মাছ আছে।
ঘণ্টাখানেক পরে বাড়ির সামনে সাইকেল থেকে নামতে নামতেই মামা ছুটে এল। অপু প্রমাদ গুনল। ছিপ না কেনার একটা জুতসই যুক্তি খাড়া করতে না পারলে…।
বাঁদর ছেলে! জোয়ানের আরক এনেছিস?
সত্যিই থ হয়ে গেল অপু, জোয়ানের আরক!
আকাশ থেকে পড়লি যেন! যেন কিছু জানিস না। জোয়ানের আরকের শিশিটা তো ভেঙে চৌচির। তুই তো ভেঙেছিস!
আমি? আমি ভেঙেছি? তুমিই তো বললে কুলুঙ্গিতে রাখতে। কাল রাত্তিরেই তো খেলে।
খাব বলেই তো আনা। শিশিটা ভাঙলি কী করে বল তো?
তোমার মাথাটাথা খারাপ হয়েছে? আমার কাজ নেই? চল তো দেখি– কুলুঙ্গির কাছে এসে অপুও অবাক। শিশিটা টুকরো টুকরো হয়ে গেছে। জোয়ানের আরক ছড়িয়ে পড়েছে কুলুঙ্গির ভেতর থেকে দেয়াল বেয়ে। আঙুল ছুঁইয়ে অপু দেখল, এখনও ভিজে ভিজে লাগছে। ঘণ্টাখানেকের মধ্যেই ভেঙেছে, না হলে চুনসুরকির গাঁথনির দেয়াল এতক্ষণে শুষে নিত। ভাঙল কী করে শিশিটা? উলটেও তো পড়েনি দেখা যাচ্ছে, তাহলে তলার অংশটা এরকমভাবে থুবড়ে বসে থাকত না।
অপুকে আবার সাইকেল নিয়ে বাজারে ছুটতে হল। ওষুধ কিনে না-আনা অবধি মামাকে কিছুতেই বোঝানো যাবে না যে, গিরিডির মানুষেরও অসুখবিসুখ করে।
দুপুরে খেতে খেতে সরোজমামা বোঝাচ্ছিল, বুঝলি অপু, তোকে একটু কষ্ট দিলাম হয়তো, কিন্তু অ্যাকোয়াটাইকোলিস ছাড়া আমি একেবারে পঙ্গু। ওটা আমার অন্ধের যষ্টি। জোয়ানের আরক বললে ওষুধটার তেজ যেন ফিল করা যায় না।
হাত ধোবার জন্যে কুয়ো থেকে জলভরা বালতি টেনে তুলছে, হঠাৎ মামার চিৎকার কানে আসতেই চমকে গেল। বালতি-দড়ি ছেড়ে এঁটো হাতে ছুটে এল অপু।
মামা আতঙ্কে কাঠ হয়ে দাঁড়িয়ে আছে কুলুঙ্গির সামনে। বাঁ হাতে গেলাস, ডান হাতে চামচে। নতুন জোয়ানের আরকের শিশিটাও টুকরো টুকরো হয়ে গেছে। চমক লাগার মতোই কাণ্ড। সবে ঘণ্টাখানেক হল ওষুধটা কিনে এনেছে। নিজে হাতে বসে থেকে বার করেছে অপু। টিনের ছিপিটাকে মোচড় দিয়ে সিল কেটেছে, তারপর শিশিটা বসিয়ে রেখেছে কুলুঙ্গিতে। এর মধ্যে বাড়িতে যে অন্য কোনও লোক ঢুকেছে তা-ও নয়। দীননাথবাবুর বাড়ি থেকে খাবার তো দিয়ে গেছে সেই এগারোটার সময়।
সরোজমামা ঘাড় নাড়তে নাড়তে বলে, আর আমি এ বাড়িতে এক দণ্ড বাস করতে রাজি নই।
অত অধৈর্য হচ্ছ কেন, ইনভেস্টিগেট করলেই নিশ্চয়…।
কর তুমি ইনভেস্টিগেট, আমি নেই। এ তোমার সায়েন্সের কর্ম নয়। পুরো ভৌতিক ব্যাপার। বলি, যখন বিশ্বাস করিস না তো–সুপারন্যাচারালকে মুখের কথায় উড়িয়ে দেওয়া যায় না। রাম রাম–দিনদুপুরে এরকম কাণ্ড, রাত্তিরে তাহলে… শিউরে উঠল সরোজমামা। তারপরেই গম্ভীর মুখে বলল, একটা জিনিস লক্ষ করেছিস অপু-আমাকেই কিন্তু টার্গেট করেছে। জানে জোয়ানের আরক ছাড়া দেখ তোর ব্রিলক্রিমের শিশিটা কিন্তু
.
অপু আবার বাজার থেকে জোয়ানের আরক কিনে নিয়ে এল। সরোজমামার ধারণা হয়েছিল, জোয়ানের আরক আর কিনতে পাওয়া যাবে না। ভূত যখন পেছনে লেগেছে, শহরের সব জোয়ানের আরককেই আক্রমণ করবে। মামা অপুকে বলেছে, নিশ্চয় পেটের রোগে মরেছিল লোকটা, আর তখনও জোয়ানের আরক আবিষ্কার হয়নি কিংবা সময়মতো পায়নি। পেটের রুগিরা এমনিতেই খিটখিটে হয়ে যায়।
আবার সেই কুলুঙ্গিতে ওষুধ রাখা নিয়ে আপত্তি করেছিল মামা। অপু কানে তোলেনি। রাত্তিরবেলা তাড়াতাড়ি খাওয়াদাওয়ার পাট সেরে মামাকে ওষুধ খাইয়ে দিয়েছে, এর মধ্যে আর কোনও অঘটন ঘটেনি।
মামা-ভাগনে মশারির মধ্যে ঢুকে পড়ল। বাইরের বারান্দায় শিকেয় ঝোলানো হারিকেনটা টিমটিম করছে। অপু ঘুমায়নি, পাশ ফিরে শুয়ে দৃষ্টি রেখেছে কুলুঙ্গির ওপর। সরোজমামাও ঘুমাবে না ভেবেছিল, কিন্তু কখন চোখের পাতা জুড়ে এসেছে বুঝতে পারেনি।
হঠাৎ চোখ খুলেই সরোজমামা দেখল, হারিকেনটা চলে-ফিরে বেড়াচ্ছে। ধড়াস করে উঠল বুকটা। কুলুঙ্গির দিকেই যেন এগচ্ছে… মামা চোখ বুজে হাত বাড়িয়ে ঠেলা লাগাল অপুকে, আর সেই সঙ্গে আবিষ্কার করল অপু পাশে নেই। তার মানে অপুই উঠেছে।
হারিকেনের সলতে নামিয়ে শিকে ঝুলিয়ে অপু ফিরে আসতেই মামা জিজ্ঞেস করল, ঠিক আছে?
তুমি এখনও ঘুমাওনি! হ্যাঁ, ঠিকই আছে দেখলাম। মনে হয়, আর ভাঙবে না।
তাহলে আগের দু-বার কী করে ভাঙল শুনি?
থাক গে, এখন ঘুমাও তো!
আমায় উপদেশ না দিয়ে তুই নিজে ঘুমো না।
সকালেও শিশিটা অক্ষত আছে দেখে দুজনেই হাঁপ ছেড়েছিল, কিন্তু এবার এক অন্য চমক লাগল ব্রেকফাস্টের সময়। রাস্তার ধারের দোকানটাতে চা-জিলিপির ওপর দিয়ে। জলখাবার সেরে নেবে ভেবেছিল। গিয়ে দেখে, বেশ ভিড় জমেছে। জায়গাটা বেশ নির্জন। জন চার-পাঁচ লোককেও এখানে চিৎ কখনও একসঙ্গে দেখা যায়। দূরের গ্রাম থেকে শহরে যাবার পথে কিছু কিছু দেহাতি খবরাখবর বিনিময়ের জন্য চা খেতে বসে। ব্যাপার কী?
দোকানের মালিকের মুখ থেকে শোনা গেল, পাশের পুকুরটায় সব মাছ মরে ভেসে উঠেছে। সেই খবর শুনে ভোরবেলা থেকে দলে দলে লোক আসতে শুরু করেছে। মাছ আর এখন একটিও পড়ে নেই।
ডেঞ্জারাস! অপু, বাজারে আজ আর মাছ পারচেজ নয়! কেউ নিশ্চয় বদমাইশি করে পুকুরে ফলিডল দিয়েছে… হায় হায়, গরিব লোকগুলো এই খেয়ে এখন… মরা মাছের সঙ্গে মৃত মানুষের ছবি চোখের সামনে ভেসে ওঠে, সরোজমামা শিউরে যায়।
দোকানির মুখে কিন্তু হাসি মেলায়নি, হামারা তো গরিব আদমি ঠিকই। লেকিন একটো বিল্লিকে খাইয়ে দেখে নিয়েছি ও মছলি বিলকুল আচ্ছা হ্যায়। ফলিডলকা কাম নেহি।
অপু আর সরোজমামা পুকুরঘাটে এল। মাছও নেই তাই লোকজনও চলে গেছে। কয়েকটা মরা ব্যাং শুধু ভাসছে। অপু ঘাটের সিঁড়িতে পা দিতেই সরোজমামা সাবধান করে দিল, ভীষণ শেওলা কিন্তু
অপু সিঁড়ির দিকে তাকিয়ে অবাক হয়ে গেল। কোথায় শেওলা! জলে ডোবা সিঁড়িগুলোর সিমেন্ট বাঁধানো অংশ খরখর করছে। পোস্তদানার মতো দেখা যাচ্ছে প্রতিটি সিমেন্টকণা। যেন দু-দিন আগে শান বাঁধানো হয়েছে। অথচ জায়গাটা যেভাবে সিমেন্ট খসে ইট বেরিয়ে পড়েছে, তাতে বুঝতে অসুবিধে হয় না যে, কয়েক যুগের মধ্যে ঘাটের কোনও সংস্কার হয়নি। নজর করতেই অপু দেখল ঘাটের ওপরের সিঁড়িগুলোতে কিন্তু অল্পস্বল্প শেওলা রয়েছে, সেগুলো জলের মধ্যে ডুবে নেই। অপু হাঁটু গেড়ে বসে পুকুরের জলে হাত ডুবিয়ে একটু নাড়তেই সিঁড়ির কিনারা থেকে ডেলা ডেল শেওলা জলে ভাসতে শুরু করল। মখমলের মতো পুরু শেওলাগুলো কে যেন চেঁচে ফেলে দিয়েছে পুকুরের জলে।
হঠাৎ লাফিয়ে উঠল অপু, হতেও পারে! সরোজমামাকে পেছনে ফেলে সে সোজা ছুট লাগাল বাড়ির দিকে–আমি একটু বাজার থেকে আসছি।
অপু প্যাডেলের ওপর দাঁড়িয়ে পড়ে পায়ের জোর চাপে সাইকেল হাঁকিয়ে চলে গেল।
বেলা প্রায় তিনটে বাজে, অপুর দেখা নেই। সরোজমামা ঠায় বসে আছে বাইরের বারান্দায়। ওই ভূতুড়ে বাড়ির মধ্যে পা দেবার বিন্দুমাত্র ইচ্ছে নেই। হঠাৎ গাড়ির শব্দে মুখ তুলে তাকাতেই দেখা গেল, একটা জিপ এসে থেমেছে। অপু সাইকেলটাকে টেনে নামাচ্ছে জিপের পেছন থেকে। নিশ্চয় ট্রেনের টিকিট কেটে একেবারে গাড়ি ভাড়া করে নিয়ে এসেছে।
সরোজমামা এগিয়ে আসতেই গাড়ির গায়ে লেখা আছে দেখল–এক্সপ্লো ইন্ডিয়া। চালকের পাশ থেকে এক ভদ্রলোক নেমে এলেন।
অপু পরিচয় করিয়ে দিল, মামা, ইনি ডক্টর বসু। এক্সপ্লো ইন্ডিয়ার সায়েন্টিস্ট।
আমার মামা সরোজকুমার। সরোজমামা নমস্কার সেরে চুপ করে রইল। তার মানে কলকাতা যে এখন অথই জলে। কোত্থেকে আবার কী আপদ জুটিয়ে আনল কে জানে!
ডক্টর বসু ঘড়ির দিকে তাকিয়েই ব্যস্ত হয়ে উঠলেন, সময় হয়ে এল। আর মিনিট পাঁচেকের মধ্যে এক্সপ্লোশন হবে। অশোক, রেডিয়োমিটারটা নিয়ে এসো শিগগির।
ডঃ বসু ও তাঁর অ্যাসিস্ট্যান্টকে কুলুঙ্গির সামনে নিয়ে এল অপু। চামড়ার বাক্স খুলে ওরা একটা মিটার বসানো যন্ত্র উঁচু করে তুলে ধরেছে। অপু উত্তেজিতভাবে সরোজমামাকে। বলল, ভালো করে নজর রাখ, এখুনি ভূত ধরা পড়বে। এই যন্ত্রটা রেডিয়োমিটার আলট্রাসনিক ডিটেক্ট করে, বুঝলে?
অপুর কথা শেষ হবার আগেই কুলুঙ্গির মধ্যে একটা অদৃশ্য হাতুড়ি যেন জোয়ানের আরকের শিশিটাকে নিঃশব্দে ঘা মারল। চারজোড়া চোখের সামনে মুহূর্তের মধ্যে শিশিটা চড়াৎ করে ফেটে গেল।
আবার! আবার গেল! ভয়ে দু-পা পিছিয়ে গিয়ে চেঁচিয়ে উঠল সরোজমামা।
ডক্টর বসু হেসে বললেন, ভয় পাবেন না। এই শেষ। আর এরকম হবে না। ভূতটা ধরা পড়ে গেছে। মাস্টার অপরেশ, তোমার কথাই ঠিক দেখা গেল–একটা স্ট্রং আলট্রাসনিক কিন্তু সৃষ্টি হচ্ছে আন্ডারগ্রাউন্ড টেস্টিং-এর সময়। রেডিয়োমিটারে স্পষ্ট ধরা পড়েছে।
তাহলে চলুন, পুকুরের ব্যাপারটাও টেস্ট করে দেখে নেওয়া যাবে। ঠিক কুড়ি মিনিট পরেই তো আরেকটা আন্ডারগ্রাউন্ড বিস্ফোরণ ঘটার কথা!
যেতে যেতেই সরোজমামা ডক্টর বসুকে জিজ্ঞেস করে, ব্যাপারটা যদি একটু খুলে বলেন, আমার সাবজেক্টটা আনফরচুনেটলি ইতিহাস কিনা…।
দোষটা আমাদেরই। আমরা, মানে এক্সপ্লো ইন্ডিয়া কোম্পানি বিস্ফোরক নিয়ে গবেষণা করে।
বিস্ফোরক। মানে বোমা! বোমা কোম্পানি! ডেঞ্জারাস জিনিস মশাই। লাইফ রিস্ক।
না, ঠিক তা নয়। এখান থেকে বেশ দূরে একটা নির্জন পাহাড়ের পাদদেশে আমাদের টেস্টিং গ্রাউন্ড। কাল আমরা প্রথম একটা বড় আকারের ভূগর্ভস্থ বিস্ফোরণ ঘটাই। দু-বার টেস্ট করা হয়েছিল। সেই দু-বারই বিস্ফোরণের ফলে যে কোনওভাবেই হোক। আলট্রাসনিক তরঙ্গ সৃষ্টি হয়, তারই আঘাতে কাল পরপর দু-বার ওই শিশি ফেটে গেছে, মাছও মরেছে…।
কিন্তু কোনও আওয়াজ তো শুনিনি।
না, আওয়াজ হয়নি। আলট্রাসনিক তরঙ্গ আওয়াজ সৃষ্টি করে না, এদের কম্পনাঙ্ক এমন যে, আমাদের কানের পরদায় ধরা পড়ে না।
অপু বলে উঠল, দ্যাট মিনস–নিঃশব্দ শব্দ। বাদুড়রা এই আলট্রাসনিক তরঙ্গের সাহায্যে অন্ধকারেও পথ ঠাওরায়।
নিঃশব্দ শব্দ! সরোজমামা চিন্তিত হয়ে পড়ে।
বুঝলে না, এক্স-রে যেমন অদৃশ্য আলো, তেমনি আলট্রাসনিক হল নিঃশব্দ শব্দ।
বড় ডেঞ্জারাস শব্দ তো! শোনা যায় না, অথচ মাছ সাবাড় হয়ে গেল, শেওলা খসে পড়ল, শিশি ভেঙে চৌচির। সরোজমামার মন্তব্য ডক্টর বসুর কানে যেতে বললেন, ভাগ্যিস আপনার ভাগনে বুদ্ধি খাঁটিয়ে ঠিক আন্দাজ করেছিল, না হলে আরও বড় ক্ষতি হয়ে যেতে পারত।
ডক্টর বসু যন্ত্রপাতি নিয়ে ব্যস্ত হয়ে পড়তে সরোজমামা অপুকে জিজ্ঞেস করল, কিন্তু তুই ব্যাপারটা ধরলি কী করে বল তো?
অ্যাক্সিডেন্টালি। মানে, তোমার অ্যাক্সিডেন্ট থেকেই অ্যাক্সিডেন্টালি একটা আইডিয়া পেয়ে যাই।
মানে?
ওই যে তুমি শেওলায় আছাড় খেলে, তোমার পা না হড়কালে কি আর ঘাটে এসে শেওলা দেখতে পেয়ে অবাক হতাম? আমাদের স্কুলে দেখিয়েছিল, কীভাবে আলট্রাসনিক ব্যবহার করে কাপ-ডিশ থালাবাসন একেবারে ঝকঝকে পরিষ্কার করে ফেলা যায়। আলট্রাসনিক পাঠাও জলের মধ্যে। এক ফোঁটা শব্দ শুনতে পাবে না, কিন্তু সব সাফ।
কিন্তু ওই ডেঞ্জারাস বোমা কোম্পানির সঙ্গে…।
কীভাবে আলট্রাসনিক সৃষ্টি হতে পারে, ভাবতে ভাবতেই বাজারের সামনে এক্সপ্লো ইন্ডিয়ার অফিসের সাইনবোর্ডটা চোখে পড়ে গেল, তারপরে দুয়ে দুয়ে চার।
আচ্ছা, শুধু জোয়ানের আরকের শিশিটাই বা ভাঙল কেন? পাশেই তো তোর ব্রিলক্রিমের শিশিটাও ছিল।
এটা স্রেফ যোগাযোগের ব্যাপার। অনেক দূরে বাজ পড়লেও অনেক সময় সেতারের বিশেষ একটা তার বেজে ওঠে। কোন তারটা বাজবে বা আদৌ বাজবে কি না, সেটা ন্যাচারাল ফ্রিকোয়েন্সির ওপর নির্ভর করে। বাজের শব্দ ফ্রিকোয়েন্সি বা কম্পন সেতারের যে তারটার ন্যাচারাল ফ্রিকোয়েন্সির সঙ্গে মিলে…
বুঝেছি! বুঝেছি! বাঁধা তবলাও যে কেটে যায় অনেক সময়, এই জন্যেই, তা-ই না?
হু! কলকাতায় গিয়ে একটা শিশুপাঠ্য ফিজিক্স বই দেব তোমাকে, ব্যাপারটা পুরো ক্লিয়ার হয়ে যাবে।
ঠিক তিনটে চল্লিশে পুকুরের জলে আলট্রাসনিক তরঙ্গের উপস্থিতি ধরা পড়ল ডক্টর বসুর যন্ত্রে। উনি ব্যবস্থা করেই এসেছিলেন, যাতে তিনটে কুড়ির সময় একবার আর তিনটে চল্লিশে টেস্টিং গ্রাউন্ডে বিস্ফোরণ ঘটানো হয়। সেই সময়টায় রেডিয়োমিটারের সাহায্যে যাচাই করলেই বোঝা যাবে অপুর অনুমান সত্যি কি না।
গাড়িতে ওঠার আগে অপুর প্রশংসায় পঞ্চমুখ হয়ে ডক্টর বসু বললেন, তোমার যদি কিছু দরকার লাগে, আমাকে জানিয়ো, কোনও লজ্জা করো না।
অপু বলল, যদি একদিন আপনাদের একটা গাড়ির ব্যবস্থা করতে পারতেন…।
সরোজমামা মনে মনে খুশি হয়, যাক। পরেশনাথের পাহাড়ে বেড়াতে যাবার একটা সুরাহা হয়ে গেল।
ডক্টর বসু বলেন, নিশ্চয়–নিশ্চয় পাবে–কবে চাই বল। বলেই জিপে উঠলেন।
জিপটা রাস্তার মোড় ঘুরতেই সরোজমামা হায় হায় করে উঠলেন, এই যা–কী ভুলটাই হয়ে গেল। আমার ওষুধের দিকে তোর যদি একটুও খেয়াল থাকে। ওই গাড়িতে করেই চলে যেতে পারতিস বাজারে!
[প্রথম প্রকাশ: কিশোর জ্ঞান বিজ্ঞান, ১৯৮১ পূজাবার্ষিকী]
ছোড়দার রেকর্ড
একজন হিমশিম খাচ্ছে আর আরেকজন চরকিপাক মারছে। যে চরকিপাক মারছে, সে মুখ বুজে আছে, কারণ তার মুখ নামক অঙ্গটি নেই। কিন্তু আমার কেসটা তো আর তার নয়। আসলে ও-ই যে লোকটা তক্তপোশের ওপর উপুড় হয়ে রয়েছে, দুর্ভাগ্যবশত ওই আমার ছোড়দা। ইলেকট্রনিক ইঞ্জিনিয়ার। বইয়ের মধ্যে মুখ গুঁজে রয়েছে, কিন্তু ওটা তো ভান। আসলে দৃষ্টি রয়েছে আমার ওপর… যাক গে, কিন্তু আমি ভাবছি, দুনিয়ায় কত রকমের পাগলই না দেখা যায়। না, ছোড়দার কথা বলছি না। তবে পাগলদের মধ্যে তারাই সবচেয়ে খারাপ জাতের, যারা অন্যদেরও পাগল করে ছাড়তে পারলে বেজায় খুশি হয়। বুদাপেস্টের রুবিক সাহেব নিশ্চয় এই ধরনের লোক। বাপ রে, কী বিদঘুটে জিনিসটাই না বানিয়েছে। শুধু ঘোরাচ্ছি আর ঘোরাচ্ছি–এপাশ, ওপাশ, সেপাশ, ছ-পাশ– একবার একটা পিঠের সব ক-টা খোপই পুরো নীল হয়ে গিয়েছিল দেখে আনন্দে প্রায়। লাফিয়ে উঠেছিলাম, কিন্তু তারপরেই রুবিক কিউবটা ঘুরিয়ে দেখি অন্য পাঁচটা পিঠেই রঙেরা একেবারে লন্ডভন্ড। এমন বেয়াড়া হালচাল। তুমি কর দেখি, বলে ছোড়দাকে চ্যালেঞ্জ করতেও ভরসা হচ্ছে না। এসব ব্যাপারে ওর মাথাটা বেশ পরিষ্কার, কিন্তু তা বলে ওর এ কথাটা বলা উচিত হয়নি–রুবিক কিউব নিয়ে লড়ে যা। বুদ্ধি ধারালো হবে। অবশ্য যা নেই, তাতে কখনও ধার দেয়া যায় না…
কলিং বেলের শব্দটা যে কত মিষ্টি লাগতে পারে, এখন বুঝতে পারছি। ভাবতেও পারিনি, রবিবার দুপুরে এই অসময়ে কেউ আমায় উদ্ধার করতে আসতে পারে।
দরজা খুলে অবাক। পেল্লায় লম্বা লোকটাকে কোথায় যেন দেখেছি! মাঝবয়সি, মাথার চুলগুলো কদমছাঁট, গায়ের রং-টা তামাটে না হয়ে কালো হলে নিগ্রো মনে হত। আমায় কোনও কথা বলার সুযোগ না দিয়ে লোকটা একেবারে ঘরের মধ্যে ঢুকে পড়ল। শুধু তা ই নয়, নিজের হাতে দরজাটাও টেনে দিয়েছে। ঘটনাটা রাত্তিরের দিকে ঘটলে নিশ্চয় ভয় পেতাম।
আই ওয়ান্ট টু মিট মিস্টার মানটু সেন।
কথা বলছে না তো যেন চোখ পাকিয়ে শাসানি দিচ্ছে। সাউথ ইন্ডিয়ান হতে পারে বলে মনে হয়েছিল, উচ্চারণ শুনে বুঝলাম তা নয়।
আর কথা না বাড়িয়ে ঘরে ডেকে আনলাম। ছোড়দা তখনও তক্তপোশে। কালো সাহেবের দৃষ্টি আকর্ষণ করে বললাম, মিস্টার সেন–দেয়ার লাইয়িং।
ছোড়দা কটমট করে আমার দিকে তাকিয়ে উঠে এল। নিশ্চয় ইংরিজি উচ্চারণে কোনও ভুল খুঁজে পেয়েছে।
সাহেব হেসে হাত বাড়িয়ে হ্যান্ডশেক করল। আমার সঙ্গে এমন তেরিয়া মেজাজ দেখিয়ে এখন…।
ভালো ইংরিজি বলতে না পারি, বুঝি সব। কালো সাহেবের নাম রিচার্ড রোজ। এসেছে সিলোন থেকে। ছোড়দার সঙ্গে খুব জরুরি কথা আছে। প্রাইভেট।
রিচার্ড আমার দিকে তাকাল। কিন্তু ছোড়দা না বললে আমি নড়ছি না। তুমি কে হে… সঙ্গে সঙ্গে রুবিক কিউবটা হাতে নিয়ে মশগুল হয়ে গেলাম। স্বীকার করতেই হবে, রুবিক কিউব বুদ্ধি বাড়ায়। এতক্ষণে মনে পড়ল, লোকটাকে কোথায় দেখেছি!
আসছি! আচমকা হাঁক ছেড়ে পাশের ঘরে উঠে এলাম। ছোড়দা নিশ্চয় বুঝবে যে, আসলে কেউই আমায় ডাকেনি। ছোড়দা আসছে দেখে আরও দু-পা সরে এলাম।
কী রে?
ছোড়দা, এই লোকটাকে বুক ফেয়ারে দেখেছি। সেই যে দোকানটায় দাদার বই বিক্রি হচ্ছিল। দাদার বইটা হাতে দিয়ে কী সব খোঁজ নিচ্ছিল। যেই জিজ্ঞেস করেছি, আপনি মিস্টার সন্তু সেনকে চেনেন, বাস–চোখ পাকিয়ে বইটা একেবারে ছুঁড়ে দিয়ে বেরিয়ে গেল। কিচিরমিচির করে কী সব বলেওছিল–কত চেষ্টা করলাম বলবার যে, সন্তু সেন। আমার দাদা, কে কার কথা শোনে।
খুব ইন্টারেস্টিং! চল দেখা যাক ব্যাপারটা কী। থ্যাঙ্কস-ট্যাঙ্কস দেওয়া ছোড়দার ধাতে নেই।
ঘরে ঢুকে দেখি, রিচার্ড পায়চারি জুড়েছে। হাত দুটো কোমরে পেছনে, আঙুলে ফাঁস লাগানো। আমাদের ঢুকতে দেখে ব্যস্ত হয়ে পড়ল, আমি আর দশ মিনিটের বেশি কিছুতেই থাকতে পারব না। প্লিজ–
ছোড়দা মাফ চেয়ে রিচার্ডকে বসতে অনুরোধ করল।
চেয়ারের সামনের দিকে ঝুঁকে বসেছে রিচার্ড। চোখ দুটো ছোট হয়ে এসেছে, কপালে চিন্তার রেখা।
আপনার দাদা মিস্টার সেন কেপ টাউনে গৃহবন্দি অবস্থায় দিন কাটাচ্ছেন। প্লিজ ডোন্ট পুট কোয়েশ্চেনস, ট্রাই টু বিলিভ মি।
রিচার্ড আমাদের চমকে দিল। আমাদের চোখ-মুখের অবস্থা দেখে রিচার্ড মুহূর্তের জন্য থামতেই ছোড়দা বলে উঠল, ও কি সাদা-কালোর ঝামেলায় জড়িয়ে পড়েছে?
ঠিক তা-ই। কিন্তু আপনি জানলেন কী করে?
আপনি তো জানেন, দাদা ডিস্ট্রিক্ট সিক্স নামে অ্যালবার্ট রাইভের একটা উপন্যাস বাংলায় অনুবাদ করেছেন। উপন্যাসটা বর্ণবিদ্বেষের বিরুদ্ধে। দক্ষিণ আফ্রিকা সরকার অ্যাপার্টথেড নীতির জন্য যেরকম কুখ্যাত। কিন্তু দাদা তো কখনও রাজনীতির মধ্যে।
রিচার্ড বাধা দিল, মিস্টার সেন, এটা রাজনীতির প্রশ্ন নয়। কোনও বিবেকবান মানুষের পক্ষে কখনও দক্ষিণ আফ্রিকার সরকারকে সমর্থন করা সম্ভব নয়। রাজনীতি করলে আপনার দাদা নিশ্চয় ইঞ্জিনিয়ারের চাকরি নিয়ে কেপ টাউনে আসতেন না। বা, এলেও, কখনও রাইভের উপন্যাস অনুবাদ করতেন না। শুনলে অবাক হবেন, ওঁকে গৃহবন্দি রাখার কারণ মাত্র একটি। ওই অনুবাদটাই ওঁর বিপদ ডেকে এনেছে। রাইভ বর্ণবিদ্বেষ বিরোধী সাংস্কৃতিক কর্মী, বর্তমানে দেশছাড়া। এই উপন্যাসটা অনূদিত হয়েছে জানতে পেরে শ্বেতাঙ্গ সরকার সন্দিগ্ধ হয়ে ওঠে। আপনার দাদার সঙ্গে ওখানকার রাজনৈতিক কর্মীদের আদৌ কোনও যোগাযোগ নেই। ভালো লেগেছিল তাই অনুবাদ করেছেন। কিন্তু বড় একরোখা মানুষ উনি। গোয়েন্দা বিভাগের লোকদের একটিও প্রশ্নের উত্তর দিতে রাজি হননি। আরও মুশকিল হল, আমাদের নিজেদের লোকেরা যখন ওঁর কাছে কোনও প্রস্তাব নিয়ে যাচ্ছে, উনি তাদেরও বিশ্বাস করতে পারছেন না। চেনেনই না তো
দাদা তো গভর্নমেন্ট চ্যানেলে চাকরি নিয়ে গেছে। বিদেশমন্ত্রকের সাহায্যে ছোড়দা কথা শেষ করার সুযোগ পেল না।
রিচার্ডের হাসিটা দারুণ তেতো–আপনি দক্ষিণ আফ্রিকার হালচাল জানেন না। কোনও লাভ হবে না। কেউই প্রমাণ করতে পারবে না যে, ওঁকে গৃহবন্দি করে রাখা হয়েছে। ডিস্ট্রিক্ট সিক্স-এর গল্পটা মনে আছে? ওটাকে গল্প না বলে সত্য বলা উচিত। কেপ টাউনের অশ্বেতাঙ্গ অধিবাসীরা সত্যিই ডিস্ট্রিক্ট সিক্স নামে একটি নরককুণ্ডে বাস করে।
হ্যাঁ রে, বাবাকে ডেকে আনব নাকি?–আমি ছোড়দাকে বললাম।
রিচার্ড জিজ্ঞেস করল, হোয়াট ইজ হি সেয়িং?
ছোড়দা আমার পরিচয় দিল।
রিচার্ড হেসে আমার দিকে তাকিয়ে বলল, ইয়াং ম্যান, সেদিন তুমি আমাকে প্রায় ডুবিয়েছিলে। মনে আছে, বুক ফেয়ারে দেখা হয়েছিল? তোমাদের ঠিকানা তো ওখান থেকেই জোগাড় করেছি। দীর্ঘ চার বছর আমি দেশছাড়া। বিশেষ নির্দেশ পেয়ে তোমাদের সঙ্গে যোগাযোগ করতে এসেছি। ঘুণাক্ষরেও…
আপনি কি বাবার সঙ্গে…।
না, কী দরকার? তাঁর নিশ্চয় বয়স হয়েছে, দুর্ভাবনা বাড়বে।
ছোড়দা বলল, শারীরিক নির্যাতনের ভয় আছে নাকি? মানে তেমন কিছু…
হ্যাঁ–মাস তিনেক পরে কেপ টাউনে আমরা একটা বড় আন্দোলন শুরু করব। তার আগে আমরা আমাদের সমর্থক বিদেশি বন্ধুদের নিরাপদ স্থানে সরিয়ে দিতে চাইছি। ইতিমধ্যে অনেকেই চলে গেছেন।
তার মানে দাদা যদি আপনাদের ওপর নির্ভর করতে রাজি হয়–
তিন দিনের মধ্যে তাঁকে কলকাতা পৌঁছে দেব। আমাদের সংগঠন খুব ভালো। এমনকী যে ছ-জন পুলিশ ওঁকে সারাক্ষণ পাহারা দেয়, তাদের মধ্যেই আমাদের একজন লোক আছে। পালাবার প্রস্তাবও রাখা হয়েছিল। কিন্তু ওই যে বললাম, উনি কাউকেই বিশ্বাস করতে পারছেন না।
চিঠি দিলে কি পৌঁছাবে? দিন সাতেক আগেও আমরা ওর একটা ছোট্ট চিঠি পেয়েছি।
খুব কড়া সেন্সর। যদি এতটুকু সন্দেহজনক মনে হয়—
বাংলা পড়ারও লোক আছে তাহলে? আমি জানতে চাইলাম।
সার্টেনলি!
আচ্ছা, বাবার শরীর খুব খারাপ বলে যদি টেলিগ্রাম পাঠানো যায়? বা, ভারতীয় দূতাবাসের সাহায্যে যদি সে খবরটা আমি পথ খোঁজার চেষ্টা করি।
রিচার্ড মাথা নাড়ে, খুব একটা সুবিধে হবে না। চেষ্টা করে দেখতে পারেন।
ছোড়দা বলল, নাঃ-বাবাকে রাজি করানো শক্ত। বাবা রাজনীতি করার বিরোধী, কিন্তু ঠিক বলবেন, দাদা নিজে যখন প্রোটেস্ট করছে, তখন এভাবে মিথ্যে কথা লিখে
রিচার্ড উঠে দাঁড়াল, আমি আর আজ দেরি করতে পারব না। চলি। আপনারা ভালো করে চিন্তা করে দেখুন এমন একটা উপায় বার করা যায় কি না, যাতে উনি আমাদের ওপর আস্থা রাখতে পারেন। ধরুন, এমন কোনও নাম বা শব্দ, যেটা আমাদের লোকের মুখে শুনলেই উনি বুঝতে পারবেন–
আচ্ছা, আপনাদের যে লোকটি পাহারাদারদের দলে আছে, তার নাম জানেন? ছোড়দা জানতে চাইল।
জর্জ লেম। একটা আইডিয়া এসেছে মনে হচ্ছে?
না, ঠিক তা নয়। একটু ভেবে দেখি। আপনার সঙ্গে কীভাবে যোগাযোগ হবে?
ঠিক সাত দিন পরে, নেক্সট রবিবার সকাল সাতটায় আমি ফোন করব। ফোন যদি না পাই তাহলে আসব। আমি কিন্তু তার পরের দিনই ক্যালকাটা থেকে চলে যাব। যা করার, এরই মধ্যে। এখানে বেশি দিন থাকা আমার পক্ষে সেফ নয়।
দরজার কাছে পৌঁছে রিচার্ড বলল, আপনারা আর আমার সঙ্গে এগবেন না। চলি, গুড বাই!
ছোড়দা ঘরে ঢুকে আবার তক্তপোশে লম্বা হল। ঘাড়ের পেছনে দু-হাত রেখে সেই খ্যাতিমান কড়িকাঠের কাছ থেকে নিশ্চয় বুদ্ধি ভিক্ষা চাইছে। দেখে কেমন কষ্ট হল। একটু হেল্প করার জন্যে বললাম, বুঝলে ছোড়দা, একটা লিস্ট করা যাক–এমনিতেই তো আমরা বড়দার কাছে মাঝে মাঝে জিনিসপত্র পাঠাই, এই ধর টিনে ভরা রসগোল্লা, বইটই, আমসত্ব–
রুবিক কিউবের প্রবলেম সলভ হয়ে গেছে?
সঙ্গে সঙ্গে প্রতিজ্ঞা করলাম যে, ভবিষ্যতে আর কখনও মানুষকে সাহায্য করার চেষ্টা করব না।
তাতেও রেহাই নেই। ঘণ্টাখানেক বাদে হঠাৎ হুকুম এল, গীতাঞ্জলিটা নিয়ে আয় তো শিগগির।
অবাক হয়েছি, কিন্তু প্রশ্ন করিনি। অবাক তো হতেই হবে। দেবব্রত বিশ্বাসের গান হলেও যে মুখের সামনে থেকে ইলেকট্রনিক্সের বই নামায় না… নিশ্চয় কোনও মতলব এঁটেছে। এমন কোনও গানের রেকর্ড পাঠাতে চায় নিশ্চয়, যেটা শুনে বড়দা… তা ছাড়া এ-ও ঠিক যে আমরা প্রায়ই বড়দাকে রবীন্দ্রসংগীতের রেকর্ড পাঠাই।
গীতাঞ্জলি এনে দিলাম, কাগজ-কলম এনে দিলাম, তবু ছোড়দা স্পিকটি নট। মাঝে মাঝে খসখস করে কী লেখে, একটু ভাবে, তারপরে আবার পাতা ওলটায়।
বাস–এতেই হবে। ধুলো ঝাড়ার মতো সশব্দে বই বন্ধ করে ছোড়দা উঠে দাঁড়াল। সঙ্গে সঙ্গে কাগজের ফালিটা চার ভাঁজ করে পকেটে পুরে ফেলেছে। কয়েক মিনিট বাদেই পাশের ঘর থেকে ওর গলা শুনতে পেলাম। কান খাড়া করতেই বুঝলাম, অবনীকাকুর সঙ্গে ফোনে কথা বলছে। লাকিফোন রেকর্ডিং কোম্পানির মালিক অবনীকাকু। বাবার ছোটবেলার বন্ধু। বুঝলাম, কিছু ভুল করিনি। একটা রেকর্ডই নিশ্চয় পাঠাবে বড়দার কাছে।
রাত্তিরে সবে এসে শুয়েছি, ছোড়দা বলল, ওরে, বড় ভুল হয়ে গেছে। অ্যালার্মটা দিয়ে রাখতো, ভোর পাঁচটায় উঠতে হবে।
ক-টায় অ্যাপয়েন্টমেন্ট অবনীকাকুর সঙ্গে?
ছ-টায়। কিন্তু সেই বেলঘরিয়ায় যেতে হবে।
অ্যালার্মের চাবি ঘোরাতে ঘোরাতে গম্ভীর গলায় প্রশ্ন করলাম, তা বেলঘরিয়া না ছুটে মেলোডির দোকান থেকে কিনে নিলে হত না?
ও রেকর্ড পাওয়া যায় না।
কী গান সিলেক্ট করলে শুনি!
ওই তো, লিখে রেখেছিলাম কাগজটায়। দেখ না। ও কী রে, এতক্ষণ ধরে দম দিচ্ছিস কেন! ওহ হো–এটার তো অ্যালার্মের স্প্রিংটা কাটা।
ঠিক বলেছে। একেবারে মনে ছিল না। ঘড়ি নামিয়ে রেখে কাগজের টুকরোটা হাতে নিলাম।
তাহলে কী হবে? ঘুমকাতুরে ছোড়দার হাহাকার কানে এল। পরমুহূর্তে আমাকে আক্রমণ, তুই যা কুম্ভকর্ণ
আমি না-হয় কুম্ভকর্ণ, তুমি কী?
আমি ঘুমাই অত্যধিক চিন্তা করতে হয় বলে, তুই ঘুমাস অকারণে। যাক গে, তিন গেলাস জল নিয়ে আয়।
কী?
জল, জল। এইচ-টু-ও। তিন গেলাস পেটে ভরে নিলে সময়মতো বিপদসংকেত আসবে–
ছোড়দা জল গিলে পাশ ফিরে শুতে কাগজটা খুললাম। দুটো রবীন্দ্রসংগীত পুরো কপি করেছে। একলা আমি বাহির হলেম তোমার অভিসারে/ সাথে সাথে কে চলে মোর নীরব অন্ধকারে এবং যেতে যেতে একলা পথে নিবেছে মোর বাতি/ ঝড় এসেছে, ওরে, এবার ঝড়কে পেলেম সাথী।
কী মিথ্যুক! এই গানের রেকর্ড কিনতে পাওয়া যায় না!
.
অনেক চেষ্টা করেও ছোড়দার মুখ দিয়ে কথা বার করতে পারিনি। শুধু এইটুকু জানতে পেরেছি যে, অবনীকাকুর ওখান থেকে একটা নতুন রেকর্ড করে আনতে প্রায় হাজারখানেক টাকা জলে দিয়েছে। ওর মতে, সেটাও নাকি খুব সস্তা। এখনও বড়াই করে চলেছে যে, বড়দা ফিরলেই তার কাছ থেকে সুদে-আসলে সব আদায় করে নেবে। গাছে কাঁঠাল, গোঁফে তেল। আমি নিজে তো শুনেছি রেকর্ডটা। যতই বুদ্ধি করে লুকিয়ে রাখুক। ওই গান শুনে কী বুঝবে বড়দা?
তবু রিচার্ডের ফোন আসার তক্কে ছিলাম। পরের রবিবার, ঠিক কাঁটায় কাঁটায় সাতটা, ফোনটা ঝনঝন করে উঠল।
রিসিভার তুলে ছোড়দা বলল, মিটার রোজ-ব্যবস্থা একটা হয়েছে। মনে হয়, কাজ হবে। দাদার কাছে আমরা একটা রেকর্ড পাঠিয়েছি এয়ার মেলে। আপনাকে এবার একটা কাজ করতে হবে। ওখানে মিস্টার লেম বলে যিনি আছেন, তাঁর কাছে খবর পাঠাতে হবে, তিনি যেন দাদাকে রিকোয়েস্ট করে বলেন, ওই নতুন রেকর্ডটা শুধু লেফট চ্যানেলে শোনার জন্য। খুব গোপনে বলতে বলবেন কিন্তু। হ্যাঁ–লেট চ্যানেলে। না না, একেবারে প্লেন অ্যান্ড সিম্পল টেগোরের রেকর্ড। আচ্ছা! আচ্ছা–ওকে, থ্যাঙ্ক ইউ!
আমার দিকে ফিরে ছোড়দা বলল, এখনও বুঝলি না? সেদিন তো খুব লুকিয়ে লুকিয়ে শুনছিলি রেকর্ডটা!
এবার ছোড়দার মধ্যে জ্ঞান বিতরণ শুরু করার সিম্পটমগুলো প্রকাশ পাচ্ছে। হলও তা ই। চেয়ারে গ্যাঁট হয়ে ঝাড়া আধটি ঘণ্টা কাটিয়ে দিল স্টিরিয়ো রেকর্ড করার কায়দাকানুন সম্বন্ধে বক্তৃতা ঝেড়ে।
দুটো মাইক্রোফোনের সাহায্যে স্টিরিয়ো রেকর্ড করা হয়। সে রেকর্ড বাজানোও হয়। দুটো অ্যামপ্লিফায়ার ও লাউডস্পিকার দিয়ে। স্টিরিয়ো রেকর্ডের যে খাঁজ বা গ্রুভের মধ্যে শব্দগুলোর স্পন্দনের আকৃতি ধরা থাকে, তার দুটো কিনারা আছে। একটা কিনারাকে বলা হয় লেফট চ্যানেল আর অন্যটাকে রাইট চ্যানেল। লেফট চ্যানেলে থাকে বাঁ দিকের মাইক্রোফোনের শব্দ আর রাইট চ্যানেলে ডান দিকের মাইক্রোফোনেরটা। রেকর্ড বাজবার সময়েও ঠিক এইভাবেই একটা স্পিকারে লেফট চ্যানেলে রেকর্ড করা শব্দগুলো বাজে আর অন্য স্পিকারটায় রাইট চ্যানেলের শব্দগুলো। স্টিরিয়ো রেকর্ড চালাবার সময় দুটো চ্যানেলই একসঙ্গে বাজে। মানে, দুটো স্পিকার থেকেই শব্দ বেরয়। এই অবধি শুনেই তিনবার হাই উঠেছিল। নিশ্চয় সেটা চোখে পড়েছিল ছোড়দার। দুম করে টেবিলে ঘুষি মেরে বলল, এখনও বুঝলি না? তোর দ্বারা কিসসু হবে না। রবীন্দ্রসংগীত দুটো রেকর্ড করবার সময় লেফট চ্যানেলে শুধু বেছে বেছে কয়েকটা শব্দ রাখা হয়েছে, বাকি সব বাদ। রাইট চ্যানেলে পুরো গানটা আছে। এমনিতে শুনলে, মানে দুটো চ্যানেলই যখন বাজছে, পুরো গানটাই শোনা যাবে। তুইও তো বাজিয়েছিলি, কিছু ধরতে পারিসনি তো! কিন্তু ডান দিকের স্পিকারটা বন্ধ করে শুধু বাঁ দিকের স্পিকার অন করে রাখলেই শোনা যেত —লেম… তোমার… সাথে সাথে… চলে। এটা কোন গান বল তো?
একলা আমি বাহির হলেম তোমার অভিসারে/ সাথে সাথে কে চলে মোর গভীর অন্ধকারে। হলেম-এর হ-টা বাদ দিয়ে লেম বানানো হয়েছে।
যাক। বুদ্ধিমানের মাথায় ঢুকেছে তাহলে। টিকটিকি বাবাজিরা হাজার চেষ্টা করলেও ধরতে পারবে না, কী বল? ভাগ্যিস আমাদের দেশেও এখন স্টিরিয়োফোনিক সাউন্ড রেকর্ড করা শুরু হয়েছে, না হলে কি আর দাদার কাছে রবীন্দ্রসংগীতের ফাঁকে ফাঁকে এইভাবে গোপন সংবাদ পাঠানো যেত! এবার তুই বল তো, দ্বিতীয় গানটা থেকে ঠিক এইভাবে কোন কোন শব্দ লেফট চ্যানেলে রাখা হয়েছে?
আমার বুদ্ধির প্রশ্ন তুলেছে তাই পরীক্ষায় নামতেই হল। গান-লেখা কাগজটা হাতে নিয়ে তাচ্ছিল্যভরে মুহূর্তের মধ্যে ক-টা শব্দের নিচে দাগ দিয়ে ছোড়দার দিকে বাড়িয়ে দিলাম।
যেতে যেতে একলা পথে/ নিবেছে মোর বাতি/ ঝড় এসেছে, ওরে, এবার ঝড়কে পেলেম সাথী। (পথে এবার লেম সাথী)।
ছোড়দাঁ বোধহয় ভাবেনি, এত তাড়াতাড়ি পেয়ে যাব। আমার দিকে তাকিয়ে বলল, জানিস, কলম্বাস একবার একটা ডিম হাতে নিয়ে বলেছিল, আপনাদের মধ্যে কেউ কি এটা সোজা করে বসাতে পারবেন? কেউ পারল না। তখন কলম্বাস যেই এক ঠোক্করে ডিমটাকে থেঁতলে বসিয়ে দিল, সবাই হইহই করে উঠল, এ আর এমন কী! যা যা, শিগগির রুবিক কিউব নিয়ে বসে যা। তোর মগজখানার অবস্থা যা,
এই ঘটনার এক মাস পরে মিস্টার লেমের সাহায্যে বড়দা বাড়ি ফিরে এসেছে। দারুণ একটা পেন দিয়েছে আমায়। কিন্তু সবচেয়ে ভালো জিনিসটা, ক্যামেরাটা বাগিয়ে নিয়েছে মিস্টার কলম্বাস।
[প্রথম প্রকাশ: কিশোর জ্ঞান বিজ্ঞান, ১৯৮২ পূজাবার্ষিকী]
ঝন্টুমামার ছিপ
মাখন স্যার আজ আসেননি। শেষ পিরিয়ডটা তাই হল না। বিল্টুকে একধারে টেনে এনে বললাম, ফুটবল পিটবি না বাড়ি যাবি? ঝন্টুমামা
আর বলতে হল না। বিল্টুর চোখ দুটো নেচে উঠল, সেই ভালো। ঝন্টুমামা নিশ্চয় এতক্ষণে ফিরে এসেছে।
চুপিসারে দু-জনে সটকে এলাম ফুটবলের মাঠ ছেড়ে। বিল্টুর ঝন্টুমামার কথা আমরা বন্ধুদের কাছে বলিনি। সবাই তো সব জিনিসের কদর বোঝে না। হঠাৎ যদি দুম করে কেউ বেফাঁস কিছু বলে বসে বা হাসি চাপতে না পারে–কেলেঙ্কারির একশেষ হবে। ঝন্টুমামার গবেষণাকক্ষে ঢোকাটাই হয়তো তখন চিরকালের মতো বরবাদ হয়ে যাবে। কতদিন ধরে কত পরীক্ষা দিয়ে তবে না আমরা দু-জন ওই ঘরে ঢোকার ছাড়পত্র। পেয়েছি। এ তো জানা কথাই যে, সব প্রতিভাধর মানুষেরই একটু-আধটু পাগলামি থাকে। কিন্তু সেটা নিয়ে হাসাহাসি আহাম্মকেরাই করে। না না, আহাম্মক বলা ঠিক নয়। তাহলে আবার বিল্টুর মামার বাড়ির লোকেরা চটে যাবে। কারণ বিল্টুর মামার বাড়িতেও কেউ ঝন্টুমামার কদর বোঝেনি। ভাগ্যিস বিল্টুর বাবা ঝন্টুমামাকে নিজের বাড়িতে এনে গবেষণাগার তৈরি করার সুযোগ দিয়েছিলেন। না হলে কি আর মামা থাকত এ দেশে! নিশ্চয় নাইরোবি কি কুয়ালা লামপুর চলে যেত। হ্যাঁ তা-ই। আমেরিকা-ইংল্যান্ডে যাবার পাত্র নয় ঝন্টুমামা। ভারত যদি ছাড়তেই হয় তো ভারতের মতোই কোনও গরিব দেশের উপকারে লাগবার চেষ্টা করবেন। না, ঝন্টুমামা নিজের মুখে এ কথা বলেননি। তিনি তো গড়ফার স্কুলে মাস্টারিটা ছাড়বার কথাও চিন্তা করতে পারেন না। তবে সব কথাই কি আর মানুষকে বলতে হয়? ঝন্টুমামা পুঁথির পাতা আর কাগজে-কলমে বিজ্ঞান নিয়ে মেতে থাকার লোক নন। তাঁর মতে আমাদের দেশের প্রতিটি বিজ্ঞানীকে কারিগরও হতে হবে। ফলিত বিজ্ঞানী হতে হবে–বিজ্ঞান যাতে সাধারণ মানুষের জন্য ফল ফলাতে পারে।
বিল্টুদের বারান্দায় বসে আছি দু-জনে। মুড়ির বাটি কখন খালি হয়ে গেছে। দু-তিনবার জানলা দিয়ে উঁকি মেরেছি মামার ঘরের মধ্যে। ওহ–এমন ইন্টারেস্টিং ঘর আর হয় না। কত রকমের সাজসরঞ্জাম, কলকবজা। শিশি-বোতল-ব্যাটারি-ফানেল-কুপি। পুলি-গিয়ার শেকল-দড়ি। হাতুড়ি-কাতুড়ি-তাতাল-তুরপুন। গবেষণাগারের সবই অভিনব। এখানে সময় মাপা হয় জলঘড়িতে। টপটপ করে জল পড়ছে বালতিতে, আর জল যত বাড়ছে, তত ঠেলে তুলছে একটা ফাঁপা পেতলের চোঙা। এই চোঙার গায়ে লাগানো দাঁতকাটা ডান্ডাটা ঘোরাচ্ছে একটা গিয়ার। আর গিয়ারের কেন্দ্রে জোড়া রয়েছে মিনিটের কাঁটা। সব মামার হাতে তৈরি। মোমের চোঙা লাগানো কলের গান-ওটা দেখবার মতো। গলাটা একটু খোনা শোনায়, তা ছাড়া ঘড়ি মোটরের স্প্রিংটা নরম হয়ে গেছে বলে দমটা একটু কম নেয়। তা হোক–এটি ছাড়া আর কি কেউ আছে যে, টেপ রেকর্ডারের সঙ্গে কমপিট করতে পারে! ও হ্যাঁ, মামার গবেষণাগারে অ্যাসিটিলিনের আলো জ্বলে। কখনও সখনও আর্ক ল্যাম্পও।
জানলার সামনে দাঁড়িয়ে বেমালুম দু-তিন ঘণ্টা কাটিয়ে দেওয়া যায়, কিন্তু মামা আবার উঁকি-মারা কৌতূহল পছন্দ করেন না।
ব্যাপার কী বল্ তো সন্তু, এখনও ফিরছে না কেন? বিল্টুও দেখছি অধৈর্য। ফুটবল খেলাটাও
কথা শেষ করতে হল না। মামা আসছেন। কিন্তু এ কী চেহারা! হাতে বিকারটা না থাকলে চিনতেই পারতাম না (মামা বিকারেই চা খান এবং ওটা মোড়ের দোকানেই জমা থাকে)। উশকোখুশকো মাথার চুল–পাঞ্জাবির ডান হাতটা এমনভাবে ছিঁড়ে গেছে, যে কোনও মুহূর্তে টিকটিকির লেজ-খসার মতো একটা কাণ্ড ঘটতে পারে।
হনহন করে আসছিলেন মামা। আমাদের লক্ষ করেননি। চা ভরতি বিকারটা বাঁ হাতে নিয়ে পকেট থেকে চাবি বার করলেন। আমরা গুড বয়ের মতো চুপটি করে পেছনে দাঁড়িয়ে। কিন্তু এক হাতে চাবিটা নিয়ে কিছুতেই আর তালার ফোকরটাকে ম্যানেজ করতে পারছেন না। চাবি আর তালা চোর-পুলিশ খেলতে শুরু করেছে। এ তো আর যে-সে তালা নয়, ষোড়শ শতাব্দীর পারসিয়ান তালার ডুয়িং অনুযায়ী মামা নিজে দাঁড়িয়ে থেকে পিটিয়ে তৈরি করে এনেছেন হিমু কামারের দোকান থেকে।
বিল্টু এক পা এগিয়ে এসে বলল, মামা, ধরব বিকারটা? কে মামা চমকে পেছন কিরলেন। অ! দুই মক্কেলই হাজির। ধরবি না তো কী করবি? এতক্ষণ মজা দেখছিলি নাকি?
বিল্টুর হাতে বিকারটা দিয়ে তালায় চাবি ঘোরাতেই–ওরে, গেছে গেছে গেছে– মামা ডান পা শূন্যে তুলে বাঁ পায়ের ওপর দু-তিন লাফ নেচে নিয়ে মেঝের ওপর বসে পড়লেন। মুঠো করে পায়ের বুড়ো আঙুলটা চেপে ধরেছেন। আগেই বলেছি–অসাধারণ তালা। চোর যদি কায়দা করে কখনও তালাটা খুলেও ফেলে, তবু নির্ঘাত জখম হবে। চাবি ঘোরানোমাত্র তালা নামে পাঁচসেরি বিশুদ্ধ লৌহখণ্ড সড়াৎ করে খসে পড়বে। সাধারণ তালার একদিকের পাটিতে যেমন কবজা থাকে, এখানে তা নেই।
মামার জখম খুবই সামান্য। ঘরে ঢুকেই তিন ঢোকে চা শেষ করে ফেললেন। তারপর নিঃশ্বাস ফেলে বললেন, বুঝলি তো–চোরেদের আঘাত করার ব্যবস্থা করলে নিজেদেরও ব্যথা পেতে হয়। এটাই ন্যাচারাল–আফটার অল, চোরও তো মানুষ। বল?
ঠিক বলেছেন। আমরা একযোগে বলে উঠলাম।
কিন্তু তোরা এমন অসময়ে যে? জানিস তো, সন্ধে ছ-টা থেকে আমার কাজের সময়।
আমরা সেই চারটে থেকে–, পাছে বিল্টুর কথা শুনে মামা আবার খেপে ওঠেন তাই কথাটা ঘুরিয়ে দিলাম, ঝন্টুমামা, আপনার পাঞ্জাবি যে ফর্দাফাঁই—
অ্যাঁ! ছিঁড়ে গেছে? তা-ই তো! দেখেই মামার ভুরু কুঁচকে গেল, কেন ছিঁড়বে না শুনি? ছেঁড়াই তো উচিত। সেইটাই তো ন্যাচারাল। আফটার অল, সুতিদ্রব্যের শিয়ারিং বা টেনসাইল স্ট্রেংথ যা, তাতে বাসের ভিড়ে–ওফ!
সত্যি, বাসে যা ভিড় বাড়ছে দিন দিন। নিশ্চয় সেই জন্যেই আপনার ফিরতে এত দেরি হয়ে গেল, তা-ই না? বিল্টু বলল।
হ্যাঁ, সেই কখন থেকে দাঁড়িয়ে আছি।
আচ্ছা মামা, আপনি তো ইচ্ছে করলেই রকেটগাড়ির মতো একটা কিছু তৈরি করে ফেলতে পারেন। হঠাৎ আমার মুখ ফসকে বেরিয়ে পড়ল।
কী বললে? মামার মুখের চেহারা দেখে ভয়ে আমি সঙ্গে সঙ্গে খরগোশ। বেশ বুঝতে পারছি, বিটা মনে মনে হাসছে। রকেটের তুমি কী বোঝ হে? মামা চেপে ধরলেন। জান কে রকেট তৈরি করেছিল?
জানি মামা। গডার্ড সাহেব। বিল্টুটা এমন বিচ্ছু, আমার মুখের কথাটা কেড়ে নিল।
গডার্ড সাহেব! সবই সাহেবরা করেছে, না? তোদের এডুকেশন সিস্টেমকে গঙ্গাজলে চান করিয়ে আনা দরকার।
মামার ধমক শুনে কী ভালো যে লাগল। বি আড়চোখে তাকাচ্ছে আমার দিকে। ঠিক হয়েছে, ফলাও আরও বিদ্যে।
হঠাৎ মামার গলার সুর পালটে গেল, যাক গে, তোদের আর বকে লাভ কী। তবে জেনে রাখ, আমাদের টিপ সুলতানও যুদ্ধে রকেট ব্যবহার করেছিলেন। যুদ্ধক্ষেত্রে সেই প্রথম রকেটের ব্যবহার।
আমি নিচু গলায় বললাম, না, মানে, বাসে-ট্রামে বড় ভিড় তো, তাই আপনি যদি কোনও নতুন ধরনের গাড়ি তৈরি করেন–
বুঝেছি, আর বলতে হবে না। তোমাদের মাথায় এখন সুপারফাস্ট যানবাহনের কথা ঘুরছে। এই জন্যে বলি, মেলাই বিদেশি সিনেমা দেখিসনি। লিনিঅর রেল জেট প্রোপালশন –আজ্ঞে না, আমি ও পথ মাড়াব না। এটা তো জাপান বা আমেরিকা নয়। তবে হ্যাঁ তোরা শুনলে খুশি হবি, আমিও এই পরিবহণ সমস্যা নিয়ে চিন্তা ও কর্ম শুরু করেছি। তবে সেটা সুপারফাস্ট নয়, সুপারচিপ। অতি দ্রুতর বদলে অতি সস্তা। বুঝলি না? ওই দেখু—
মামার আঙুল বরাবর তাকিয়ে দেখি উত্তরের দেওয়ালে একটা বিরাট গজাল পোঁতা। তার থেকে একটা হ্যাঁঙারে মামার পাঞ্জাবি ঝুলছে আর ঝুলছে একটা দড়ি-বাঁধা সাইকেলের চাকা। টায়ার-টিউব সমেত রিমটা। শুধু চাকাটা দেখে কিছুই মাথায় ঢুকল না।
মেটিরিয়াল সংগ্রহ শুরু করেছি, বুঝলি? হ্যাঁ, ভালো কথা, এই বিল্টে, তোর প্যারাম্বুলেটরটা কোথায় রে?।
আমি অবাক হয়ে বিল্টুর দিকে তাকাই। চোদ্দো বছর বয়সেও বি প্যারাম্বুলেটর চড়ে, জানতাম না। বিল্টুরও দেখছি মুখ হাঁ।
তুই যে একেবারে আকাশ থেকে পড়লি। প্যারাম্বুলেটর তো চড়তিস একদিন, না কী? জিজ্ঞেস করছি, সেটা গেল কোথায়?
বিল্টুর চোখ দুটো জ্বলজ্বল করে উঠল, আছে! আছে! মনে পড়েছে। চিলেকোঠায় ঠাকুমার ঠাকুরঘরের মাথায় চাতালটার ওপর তোলা আছে।
আস্তে আস্তে। চেঁচাচ্ছিস কেন? একবার যদি কানে যায়–শোন্ এই বেলা ছুটে ওপরে চলে যা। কেউ নেই এখন। নিয়ে আয় ওটা। মামা নির্দেশ দেন।
আমি দেখলাম, মামা উঠে দাঁড়িয়ে দাবার বোর্ডে খুঁটি সাজাচ্ছেন। ঘাবড়ে গিয়ে বলে উঠলাম, বিল্টু, একা পারবি তো?।
উঁহু! উঁহু! তোমার যাবার কোনও দরকার নেই। ও আসুক–ততক্ষণে একহাত হয়ে যাক আমাদের। শোন, পুরো প্যারাম্বুলেটরটা আনা দরকার নেই। যে কোনও একটা চাকা খুলে আনবি। বেশ মজবুত দেখে একটা।
বিল্টু মুচকি হেসে পালাল। শুরু হয়ে গেল খেলা। খেলা তো নয়–শিক্ষা। আর শিক্ষা মানেই ধমক–মাথা খাটাও, মাথা খাটাও। মামার মতে দাবা না খেললে মনের একাগ্রতা আসে না, আর একাগ্রতা ছাড়া বিজ্ঞানচর্চা অসম্ভব।
পরের দিন উদগ্রীব হয়ে ছিলাম বিল্টুর জন্য। গাড়ি তৈরির খবর নিতে হবে। কিন্তু বিল্টু বাবাজি এলেনই না। পরের দিনও তার পাত্তা পাওয়া গেল না। হঠাৎ মনে হল, মামা নিশ্চয় বিল্টুটাকে কোনও গুরুত্বপূর্ণ দায়িত্ব দিয়েছে। আর বিটাও হিংসুটের মতো আমার কাছ থেকে সেটা চেপে রেখেছে। পরের দিনই স্কুলে। আসার পথে চলে এলাম বিল্টু দের বাড়ি।
ভেতরে ঢুকে দেখি, বিল্টু সিঁড়ির পাশে একটা ছোট্ট টুল আর টেবিল নিয়ে বসে আছে। আমায় দেখেই তাড়াতাড়ি একটা বই চালান করে দিল টেবিলের তলায়। তারপর বলল, ও! তুই! মা ভেবেছিলাম।
ফেলুদা পড়ছিলি নিশ্চয়?
না রে। শঙ্কু।
কিন্তু তোর ব্যাপারটা কী? বিল্টু গবেষণাগারে ঢুকতে পায়নি দেখেই আমার রাগটা পড়ে এসেছিল।
এই দেখ না–বিল্টু টেবিলের ওপর চাপা দিয়ে রাখা একটা কাগজ দেখাল। লাল ফেল্ট পেন দিয়ে বড় বড় ছাঁদে লেখা দুটো নম্বর–১০১ আর ২৪-২২২২।
কাগজটা নিয়ে হাঁ করে বসে আছিস কেন? আর সিঁড়ির ধারে—
বাবা বলেছেন। যতক্ষণ মামা সাইকেলের ফ্রেম বানানোর জন্যে ওয়েল্ডিং-এর কাজ করবে, একজনকে রেডি থাকতে হবে। বাবা অফিসে বেরিয়ে গেছে তাই আমি আছি। এই জন্যেই তো দু-দিন স্কুলে যেতে পারিনি। এখানে বসে গবেষণাগারের ওপর ভালোভাবে নজর রাখা যায়।
কী বলছিস, কিছুই তো বুঝতে পারছি না।
বুঝলি না? ও দুটো ফায়ার ব্রিগেডের নম্বর। দরকার পড়লেই যাতে ছুটে গিয়ে ফোন করে দিতে পারি।
অ্যাঁ!
নয়তো কী! ওয়েল্ডিং কি সোজা কাজ! তবে যা-ই বল–সাইকেলটা যা হচ্ছে না, হয়েই গেছে বলা যায়। একবার উঁকি মেরে যেতে পারিস! তবে খুব সাবধান, মামার মুখোমুখি পড়ে গেলে কিন্তু সব বানচাল হয়ে যাবে। তিন জায়গায় হাত পুড়েছে–বুঝতেই পারছিস তো কত ধকল।
-কিন্তু কী যেন বানচাল হবার কথা বলছিলি?
ও হ্যাঁ, ওইটাই তো আসল কথা। এই রবিবার আমরা সাইকেল অভিযানে বেরচ্ছি। বুঝলি তো? বাবা পারমিশন দিয়েছে। তুইও ম্যানেজ করে নিস। বারাসাতে আমাদের দেশের বাড়িতে যাব। তোর তো সাইকেল আছেই। মামা যাবে নতুন সাইকেলে। ট্রায়াল রান।
বারাসাত এমন কিছু দূর নয়। আরও ঘণ্টা দুয়েক বাদেও আমরা যাত্রা শুরু করতে পারতাম, কিন্তু মামা কিছুতেই রাজি হননি। বারাসাতে পৌঁছেই তিনি মাছ ধরতে বসবেন পুকুরঘাটে। আগেই খবর পাঠানো হয়েছে বারাসাতে। ভোর পাঁচটায় রওনা হতে হবে শুনে রাগ ধরে গিয়েছিল, কিন্তু এখন বুঝছি, এতে মঙ্গলই হয়েছে। মামার সাইকেলটা যেভাবে আমাদের আকর্ষণ করছে, তাতে দিনের বেলায় হলে রাস্তায় কীরকম লোক জমত, বেশ বুঝতে পারছি। ভোর হবার আগেই কলকাতা ছাড়তে না পারলে বিপদ আছে। শহরতলির লোকেও অবাক হবে, কিন্তু খাঁটি কলকাতাবাসীরা অবাক হলেই যেরকম সব কিছু ছুঁয়ে ছুঁয়ে দেখে, সেরকম করবে না নিশ্চয়। মামার সাইকেলের সামনের চাকাটা প্রমাণ সাইজের, কিন্তু তারপরেই সাইকেলের ফ্রেমটা পেছনের দিকে লেজের মতো সরু হয়ে ঝুলে পড়েছে, আর সেই লোহার লেজের এক্কেবারে নিচে রয়েছে ছোট্ট একটি চাকা বিল্টুর প্যারাম্বুলেটর থেকে সেটা খুলে নেওয়া হয়েছে। ঝন্টুমামা চড়ে বসেছেন সামনের বড় চাকাটার কাছ ঘেঁষে ফিট করা সিটটার ওপর। সাইকেলের প্যাডেলজোড়াও সামনের বড় চাকাটার সঙ্গে লাগানো। ফলে, চেন স্ট্রকেটের কোনও বালাই নেই। সাইকেলের চেহারা আরও খুলেছে হ্যাঁণ্ডেলের বদলে খেলনা-গাড়ির স্টিয়ারিং লাগানোয়। অনেকবার কাকুতিমিনতি করলাম আমরা দুজনেই, কিন্তু মামার হৃদয় বলে কোনও বস্তু নেই। চড়তেই দিল না। ভেরি রিস্কি। অভ্যাস না থাকলে– এই বলে নিজের পাজামা টেনে ধরল। দেখি পায়ের গোড়ালি থেকে হাঁটুর নিচে অবধি ব্যান্ডেজ বাঁধা। আমাদের মুখের অবস্থা দেখে ঝন্টুমামা আবার রেগে গেল, আজ্ঞে না মশায়, পায়ে আমার কিছুই হয়নি। এটা সতর্কতামূলক ব্যবস্থা। বুঝলেন? সস্তার সাইকেল তৈরি করতে হলে ফ্রি হুইল ব্যবহার করা যায় না। তাই এই সাইকেলে যতক্ষণ চাকা ঘুরবে, তার সঙ্গে সঙ্গে প্যাডেলও ঘুরবে। সাইকেল এগবে আর তুমি পা না নাড়িয়ে সেটি প্যাডেলে চেপে রাখবে তা হচ্ছে না। চাকা ঘুরবে, প্যাডেল ঘুরবে আর তার সঙ্গে তাল মিলিয়ে পা চালাতে হবে। না হলেই ঝটকা। ব্রেক কষার সময় পা দুটো ফাঁক করে সরিয়ে নিতে হবে প্যাডেল থেকে, তারপর এই সুতো ধরে টান লাগালেই
পয়সা বাঁচানোই মামার উদ্দেশ্য তাই ব্রেকের সঙ্গে লোহার লিভার না জুড়ে স্রেফ সুতো দিয়েই কাজ সেরে নিয়েছেন। হ্যাঁন্ডেলের নিচে সাইকেল ফ্রেমের কাছে সুতোর শেষ মুখে একটা আংটা পরানো আছে। সেই কলের সুতোর খালি লাটিমের গুলির ওপর দিয়ে দুটো মোড় নিয়ে সুতোটা ব্রেক-জুতোর কাছে পৌঁছেছে।
দেখতে দেখতে দমদমে এসে গেলাম। আমরা চলেছি মামার পেছনে। নয়ন ভরে দেখছি, যত দেখছি, তত মুগ্ধ হচ্ছি। আমাদের শ্রদ্ধা আর বিস্ময়ের ভাব দেখে মামাই জানিয়েছেন যে, আমরা যতটা প্রশংসা করছি, তার সবটাই তাঁর একার প্রাপ্য নয়। একশো বছর আগেই এরকম বেমানান চাকার সাইকেল তৈরি হয়েছিল। লোকে বলত পেনি-ফার্দিং। পেনি বলতে বড় চাকাটা বোঝাত আর ফার্দিং বলতে ছোটটা। পেনি-ফার্দিং না বলে আমরা টাকা-পয়সা বলতে পারি। তবে এটা ঠিক যে, ইতিহাসের অন্ধকার ঘেঁটে ঠিক সময়মতো এই রত্নটি উদ্ধার করার কৃতিত্ব ঝন্টুমামারই প্রাপ্য।
হঠাৎ দুটো কুকুর গাঁক গাঁক করে তেড়ে এল মামার সাইকেল লক্ষ্য করে। মামা!–চিৎকার করে সতর্ক করে দেবার আগেই দেখি, মামা প্যাডেলের ওপর দাঁড়িয়ে পড়েছেন।
মামা চেঁচিয়ে উঠলেন, এইবার স্পিড টেস্টা
মামার বেপরোয়া মনোভাব দেখে অবাক হইনি। সাচ্চা বৈজ্ঞানিক এমনই হয়। কিন্তু দিনরাত্তির বোয়িং ৭৪৭ দেখে অভ্যস্ত কুকুরগুলো এই নতুন ধরনের সাইকেল দেখে এত উতলা হয়ে পড়ল কেন, বোঝা গেল না।
কুকুর ছুটছে, সাইকেল ছুটছে–হঠাৎ দেখা গেল, সামনেই একটা হৃষ্টপুষ্ট মোষ রাস্তা পেরতে গিয়ে একটু উদাসীন হয়ে পড়েছে। রাস্তা জুড়ে দাঁড়িয়েছে। মামা ব্রেকের সুতোয় টান লাগিয়েই আর্তনাদ করে উঠলেন–ব্রেক ফেল! ধর ধর–হেল্প!
মামা এখন প্যাডেল থেকে দু-পা সরিয়ে নিয়েছেন। কুকুরদের কামড় এড়াবার জন্য পা দুটোকে উঁচু করে রাখতে হয়েছে। সাইকেল ছুটছে টলমলিয়ে। আমরা জোরসে পা চালিয়ে মামার পাশে চলে এলাম। বিল্টু ধরল মামার সাইকেলের হ্যান্ডেল, আমি ধরলাম সিট। তারপরে আমরা দুজনে ব্রেক কষতেই, তিনজনে মিলে তালগোল পাকিয়ে গড়িয়ে পড়লাম।
ঝেড়েঝুড়ে উঠে দেখলাম–ব্যাপার বেগতিক বুঝে কুকুররা ফিরে গেছে, মোষও সরে গেছে। আমাদেরও ছোটখাটো আঁচড়ের বেশি ড্যামেজ হয়নি। মামা ব্রেকের ছেঁড়া সুতোয় গিঁট বাঁধতে বাঁধতে জানালেন, গুলু ওস্তাগরের দোকানে খবরদার জামা তৈরি করতে দিবি না। ও পচা সুতোয় সেলাই করে। না হলে কখনও ছিড়ত না। ওর কাছ থেকেই নিয়েছিলাম এই সুতোটা।
বারাসাতে পৌঁছে শুধু চা খাবার সময় দিয়েছে ঝন্টুমামা। মুড়ি-নারকেল পুকুরঘাটেই হবে। বিল্টুর জ্যাঠামশাই ঠাট্টা করে বললেন, ওহে সায়েন্টিস্ট, নিদেনপক্ষে একটা পুঁটিমাছ কিন্তু ধরতেই হবে। না হলে কলকাতার বদনাম।
মামা হেসে বললেন, মাছ ধরাটা আমার কাছে অত ইমপর্ট্যান্ট নয়, বড় কথা হল ছিপ নিয়ে বসা।
সে কী!
চুপ করে বসে চিন্তা করার এমন সুযোগ। মনের একাগ্রতা আসে। দাবা খেলা ছেড়ে এবার থেকে মাঝে মাঝে ছিপ নিয়ে বসব ভাবছি। যতই হোক, দাবা একটা বিদেশি অ্যামিউজমেন্ট।
হু! সায়েন্টিস্ট মাছ ধরতে পারবে না তাই… জ্যাঠামশাইয়ের ঠোঁটের কোণের হাসি সাদা দাড়িতে ঢাকা পড়েনি।
ঝন্টুমামা গুরুজনকে সম্মান দিয়েই বললেন, আজ্ঞে, মাছ ধরাটা কিন্তু থিয়োরি অব রিলেটিভিটি আয়ত্ত করার মতো কঠিন নয়। বৈজ্ঞানিক দৃষ্টিভঙ্গিটাই আসল কথা। এটা যার আছে, তার কাছে কোনও কাজই—
জ্যাঠামশাই হাবু-হাবু! বলে হাঁক পাড়তেই খালি গায়ে কোমরে দড়ির বেল্ট-আঁটা হাফপ্যান্ট-পরা একটা বছর দশেকের ছেলে ছুটে এল। জ্যাঠামশাই বললেন, হাবু, দাদাবাবুরা এখন মাছ ধরতে যাবে। তুই ছিপ নিয়ে যা ওদের সঙ্গে। দেখিস–দাদাবাবুদের হাতে যেন বঁড়শি দিসনি, ফুটেমুটে গেলে–।
জানা গেল, আমাদের মাছ ধরার কাজে সাহায্য করার জন্যই হাবুকে আনা হয়েছে। পুঁচকে হাবুর সামনে আমাদের এমন অপমান করা হল, অথচ ঝন্টুমামা কোনও প্রতিবাদ করলেন না। এ কীরকম বৈজ্ঞানিক নিরাসক্তি! মনে মনে রাগ হচ্ছিল। ঝন্টুমামা বোধহয় সেটা আন্দাজ করেছিলেন তাই পুকুরঘাটে পৌঁছে বললেন, আসলে এ অঞ্চলের মাছেদের খাদ্যাভ্যাস তো আমাদের জানা নেই, তাই হাবুই আমাদের গাইড করবে।
বঁড়শিতে কেঁচো গাঁথছে দেখেই আমার গা শিউরে উঠল। পেয়ারা ডালের ছিপটা ঝন্টুমামার হাতেই আছে, কিন্তু এই মুহূর্তে তাঁর দৃষ্টি বঁড়শিকে বর্জন করে আর সব দিকেই ঘুরছে। হাবুই টোপসুদ্ধ বঁড়শিটাকে পুকুরজলে ছুঁড়ে দিয়ে ছিপটা আবার মামার হাতে তুলে দিল। ঝন্টুমামা মৌজ করে বসে বললেন, মাছ যদি থাকে তো তার নিস্তার নেই। বুঝলি সন্তু, মনে রাখিস কিন্তু, জীবনে এই আমি প্রথম ছিপ ধরছি। দেখবি কেমন এক্সপার্টের মতো কুড়ি ডিগ্রি অ্যাঙ্গলে খেঁচকা মেরে
হাই দেখ– হাবু ফাতনার দিকে দৃষ্টি আকর্ষণ করায়। কুপ কুপ করে খাবি খাচ্ছে। দাঁড়াও–দাঁড়াও, হাবু টান লাগাতে বারণ করল, কিন্তু মামা সে কথায় কান না দিয়ে কুড়ি ডিগ্রি অ্যাঙ্গলে লাগিয়ে দিল সায়েন্টিফিক হ্যাঁচকা। ফাতনা ও বঁড়শি সমেত ছিপের সুতো
পুকুরপাড়ে বাঁশ গাছের গায়ে চড়ে বসল।
যাঃ–গেল তো ফসকে! হাবু ছুটে গেল বঁড়শি ছাড়াতে।
ঝন্টুমামা বেজার হয়ে বললেন, ফসকে মানে? ধরেই তো ছিলাম। টানটা জোর হয়ে গেছে বলে মাছের মুখ ছিঁড়ে বঁড়শি খুলে এল। না হলে—
পরের বার তাহলে অত জোরে টানবেন না। এখানকার স্থানীয় মাছেদের ঠোঁটের টিয়ারিং স্ট্রেংথ–।
চোপ! মামা বিল্টুকে থামিয়ে দিলেন। আমি কি ইচ্ছে করে জোরে টেনেছি! মশাটা এমন কটাস করে কামড়ে দিল মোক্ষম সময়ে! জায়গাটা যা আস্তাকুঁড় করে রেখেছে সবাই মিলে! হবে না মশা।
মামা ছিপ ফেলে উঠে পড়ছে দেখে আমরা হতাশ হয়ে পড়লাম। আমাদের মুখের অবস্থা দেখে করুণা হল মামার, হবে হবে! ঘাবড়াচ্ছিস কেন। এবার ঘরে বসে ছিপে করে মাছ ধরব, বুঝলি? হ্যাঁ
মামা বাড়ির দিকে রওনা হলেন। আমাদের দুজনের অবস্থা রামভক্ত হনুমানের মতো।
মামার কথায়-কাজে ফারাক নেই। বিকেল তিনটের মধ্যে সব আয়োজন সম্পূর্ণ। একটা মোটাসোটা ফাতনার মাথায় ছোট্ট একটা চুম্বক জুড়ে দেওয়া হয়েছে ফেভিকল দিয়ে। ফাতনাটা এখন মাথায় চুম্বক নিয়ে পুকুরজলে ভাসছে। ফাতনার ওপর দিয়ে যে লোহার রিংটা গলিয়ে দেওয়া হয়েছে, সেটা একটা গাছের ডাল থেকে সুতো বেঁধে ঝোলানো। ফাতনার যা কিছু নাচানাচি, সবই এই লোহার রিং-এর ফোকরের মধ্যে। গাছের ডালটা পুকুরের জলের ওপর হাত বাড়িয়ে ঝুলে পড়েছিল বলে রিংটা টাঙাতে খুব সুবিধে হয়েছে। লোহার রিংটায় পাকিয়ে পাকিয়ে জড়ানো হয়েছে এনামেল-করা সরু তার। এই এনামেল করা তারের দুটো প্রান্ত গাছের ডালে ডালে চড়ে জানলা গলে বাড়ির দোতলায় এসে ঢুকেছে। ওইখানেই জড়ো হয়েছি আমরা সবাই। বিদ্যুৎপ্রবাহ মাপার মিটারের সঙ্গে ওই তার দুটো জুড়ে দিয়েছেন ঝন্টুমামা। তার-পাকানো লোহার রিং-এর মধ্যে ফাতনার চুম্বক এখন জলের ওপরকার মৃদু ঢেউয়ে অল্প অল্প নড়ছে এবং ওই সামান্য নড়াচড়াও ফ্যারাডের বিদ্যুৎ-চৌম্বকীয় আবেশের তত্ত্ব অনুসারে মিটারের কাঁটাকে এপাশ-ওপাশ কাঁপাচ্ছে। মাছ যখন টোপ গিলবে–ফাতনাটা ঝটাস করে নড়ে উঠবে আর মিটারের কাঁটাও যে তখন বেজায় লাফ মারবে–এ বিষয়ে এখন আমরা নিঃসন্দেহ। জ্যাঠামশাই অবধি তাজ্জব। আশপাশের সব বাড়ি থেকেও লোক জড়ো হয়েছে। ছিপের সুতোটাও দু তিনটে গাছের ডালের ওপর দিয়ে টেনে এনে দোতলার ঘরে ঢোকানো হয়েছে। যেই মিটারের কাঁটা ঝিলিক মারবে, অমনি মামা টিপবেন সুইচ-সঙ্গে সঙ্গে একটা বৈদ্যুতিক চুম্বক জ্যান্ত হয়ে উঠে হ্যাঁচকা টান লাগাবে লোহার আংটায়। এই আংটার সঙ্গেই বাঁধা আছে ছিপের সুতো। কাজেই মাছ বাবাজির ঠোঁটে বঁড়শি না গেঁথে কোনও উপায় নেই। তারপর তো স্রেফ সুতো ধরে মার টান–মাছটাকে টেনে তোলা।
হাবুকে সহজ করে বোঝাচ্ছিলেন ঝন্টুমামা, বুঝলি–একেই বলে রিমোট কন্ট্রোল। মানে, দূরে বসেই কাজ সারা। এই যে মিটারের কাঁটা দেখছিস, এটাই এখন ফাতনা হয়ে গেছে। আমাকে অবশ্য অনেক তার টানাটানি করতে হয়েছে, কিন্তু বিনা তারেও ব্যাপারটা করা যায়। বেতার ব্যবস্থার সাহায্যে–বুঝলি না? রেডিয়ো শুনিস তো, তা তোর রেডিয়োর সঙ্গে কি রেডিয়ো স্টেশন তার দিয়ে
ঝন্টুমামা কথা শেষ করার আগেই ঘরের মধ্যে শোরগোল। নড়েছে–ফাতনা নড়েছে– মানে, কাঁটা নড়েছে। মামা খপ করে বৈদ্যুতিক চুম্বকের সুইচ টিপে দিলেন। সঙ্গে সঙ্গে টান পড়ল ছিপের সুতোয়। আমরা সবাই ঝুঁকে পড়েছি জানলা দিয়ে। ঝন্টুমামা দু-হাতে এবার ছিপের সুতো ধরে টানছেন।
আবার চিৎকার। উঠেছে–উঠেছে–পেয়ারা গাছের ডালের নিচে বঁড়শি থেকে ঝুলছে আধহাতি একটা মাছ।
এমনি সময়ে ঘটে গেল অঘটন। আমাদের চোখের সামনে একটা পুঁচকে ছোঁড়া এক লাফ দিয়ে বঁড়শি সমেত মাছটাকে সুতো থেকে ছিঁড়ে নিয়ে জলে পড়ল। তারপর হাঁকপাক করে পাড়ে উঠেই ছুট! ব্যাপারটা আমাদের চোখের সামনে ঘটল, কিন্তু কিছুই করা গেল না, কারণ ঘটনাস্থল রিমোট। ছেলেটার এত বড় আস্পদ্দা যে, পালাবার সময় আবার আমাদের কলা দেখিয়ে গেল। শুধু তা-ই নয়। এতক্ষণে আমরা বুঝতে পেরেছি যে দুষ্কৃতকারী স্বনামধন্য হাবু। কখন যে দোতলা থেকে ভেগেছে, উত্তেজনার মধ্যে আমরা খেয়ালই করিনি।
আমরা মর্মাহত। কারও মুখে কোনও কথা নেই, হঠাৎ জ্যাঠামশাই হাততালি দিয়ে চেঁচিয়ে উঠলেন, ভো কাট্টা–ভো কাট্টা-হাবুকে বাদ দিয়ে তোমরা মাছ ধরতে গিয়েছিলে তো! কেমন কলা দেখাল!
ইচ্ছে না থাকলেও আমি আর বিল্টু হেসে ফেলেই তারপরে ভয়ে ভয়ে তাকালাম ঝন্টুমামার দিকে। কিন্তু তাজ্জব কাণ্ড–ঝন্টুমামা একটুও রাগেননি। শুধু মাথা ঝাঁকাচ্ছেন আর বিড়বিড় করে বলছেন, হবে না, হবে না, হতে পারে না
কী বলছ সায়েন্টিস্ট? কী হবে না? জ্যাঠামশাই জিজ্ঞেস করলেন।
বলছি–এ দেশে বিজ্ঞানের অগ্রগতি সম্ভব নয়। কী করে হবে বলুন। লোকের পেটে এত খিদে থাকলে কাজ হবে কী করে? এই যে হাবুটা–নিশ্চয় বহুদিন ওর ভাগ্যে মাছ জোটেনি, তাই না বিজ্ঞানের এই বিস্ময়কর সাফল্য ওকে এতটুকু নাড়া দিল না। মাছটা ছিনিয়ে নেওয়াই বড় হয়ে উঠল।
[প্রথম প্রকাশ: কিশোর জ্ঞান বিজ্ঞান, জানুয়ারি ১৯৮২]
রংবেরঙের সমস্যা
পাজামা শুকোয়নি দেখেই মেজাজ খিঁচড়ে গিয়েছিল। শুভকর্মের সূচনায় সকালবেলাতেই বাধা পড়ল। পাজামা আরও দুটো আছে, কিন্তু সেগুলোয় মাড় দেওয়া। অত ক্ষুরধার বস্তু এখন বর্জনীয়। প্যান্ট পরে নিচু হয়ে কাজ করতে অসুবিধে হয়। শেষ পর্যন্ত বাবার ছেড়ে রাখা ধুতিটাই লুঙ্গির মতো চড়িয়ে নিলাম।
টেবিল-চেয়ারের জঞ্জাল একপাশে সরিয়ে মেঝের ওপর মানচিত্রটা বিছিয়ে তার ওপর ট্রেসিং পেপারটা রাখলাম। ম্যাপটা এত বড় যে টেবিলে আঁটে না। মা-র পায়ের শব্দ পেয়েই তাড়াতাড়ি হামাগুড়ি দিয়ে চড়ে বসলাম ট্রেসিং পেপারের ওপর। দেখছ তো কী ঝামেলার কাজ–ট্রেসিং পেপারের আর কতটুকু ক্ষমতা বল? ঘষা লেগে পাছে নষ্ট হয়ে যায় তাই বাবার ধুতিটা…।
মা-কে কিছু বলবার সুযোগ দিইনি। কানে এল বাবাকে বলতে, যত পাগলের কাণ্ড। কিছু ভুল বলেনি। সাধারণ লোকে সাধারণ কাজ করে, অসাধারণ কাজ তো পাগলেই করে।
সন্তর্পণে ম্যাপের ওপর থেকে নেমে এলাম। কলমের নিবে চাইনিজ ইঙ্ক ঠেকিয়ে নিতে হবে। এই ভঙ্গিতে কাজ করার সবচেয়ে সুবিধে হল, দুটো হাঁটু আর বাঁ হাতের কনুইটাকে পেপার ওয়েটের মতো ব্যবহার করা যায়। তা ছাড়া এখন আর আমায় নিজের প্রয়োজনে ম্যাপ নিয়ে টানাটানি করতে হবে না, ম্যাপের টানেই আমি গিয়ে হাজির হব যথাস্থানে।
হিল্লি দিল্লি তো আর ম্যাপ নির্মাতাদের কাছে ধরা দেয় না, ধাওয়া করেই ধরতে হয় তাদের।
কী রে, তুই আবার শিল্পী হবার সাধনা জুড়লি নাকি?
চমকাবার কোনও মানে হয় না। জানা কথা যে তপু ছাড়া আর কারও মুখেই এমন বাক্যবাণ ছোটে না। তবু মুখ তুলে তাকাতে গিয়ে ট্রেসিং পেপারটা নড়ে গেল।
দিলি তো গন্ডগোল করে। ভারত-ভুটান সীমান্তে গোলযোগ দেখা দিলে আন্তর্জাতিক পরিস্থিতি ঘোরালো হয়ে উঠবে। কাজটার গুরুত্ব বোঝাবার চেষ্টা করা দরকার।
তপু দু-হাঁটুতে হাতের ভর রেখে ঝুঁকে পড়ে বলল, খামকা ম্যাপ কপি করতে গিয়ে হিমশিম খাচ্ছিস কেন? এ তো মাধ্যমিক পরীক্ষা দেবার আগে ছেলেরা প্র্যাকটিস করে।
অনেক কষ্টে রাগ চেপে তপুকে সংক্ষেপে জানিয়ে দিলাম, ভূগোলের বই লিখছি। তপুর বোঝা উচিত যে, বিনা পরিশ্রমে কোনও মহৎ কার্য হয় না।
অ! স্বরবর্ণের প্রথম বর্ণটিকে ব্যঞ্জনবর্ণের ব্যঞ্জনা দিল তপু। ঘরের কোণে ইজিচেয়ারে গা এলিয়ে জানলার ওপর ঠ্যাং তুলে দিয়েছে। তার চেয়েও বড় কথা, এতগুলো চেয়ার ছেড়ে ওইখানে বসা মানে ইন্টেনশনালি আমার দিকে পিঠ ফিরিয়ে রাখা।
এ অবস্থায় তপুকে গ্রাহ্য না-করাই শ্রেয়। ট্রেনিং পেপারটাকে নেড়েচড়ে ম্যাপের সঙ্গে মেলাবার চেষ্টা করছি, তপু বলে উঠল, অবশ্য এ ছাড়া আর তুই লিখবিই বা কী!
আর চুপ করে থাকা অসম্মানজনক তাই বলতেই হল, তোর মতে তো অঙ্ক ছাড়া আর সব সাবজেক্টই ফালতু।
অঙ্ক না জানলে কোনও সাবজেক্টেই বেশি দূর এগনো যায় না।
তা-ই নাকি!
নিশ্চয়! এই তো চোখের সামনেই উদাহরণ। চারটে বই উলটে গবেষণামূলক পঞ্চম কেতাবটা লিখছিস আর পুরানো ম্যাপ ট্রেস করছিস। কোন ম্যাপটা তোর দরকার, সেটা তোর ভূগোলের পাবলিশারকে জানিয়ে দে–দেখবি ওদের কাছে রেডিমেড ছবি আছে।
না জেনে-শুনে কথা বলিসনি তপু। মোটেই গবেষণা করছি না–এটা একটা টেক্সট বুক। ম্যাপটার আউটলাইনটা শুধু ট্রেস করছি। তারপর এটাকে ইম্প্রভ করব। কত কষ্ট করে ন্যাশনাল অ্যাটলাস থেকে জোগাড় করেছি জানিস ম্যাপটা? একেবারে নতুন আইডিয়া নিয়ে…
রিও প্যাপিরাসের ওপর প্রবন্ধটা পড়লি? তপু একগুঁয়ে স্বার্থপরের মতো প্রশ্ন করল। আমার কাজের প্রতি ওর এতটুকু ভালোবাসা নেই।
কোন প্রবন্ধটা? নিজেকে সামলে নিয়ে জিজ্ঞেস করলাম।
কোন প্রবন্ধটা মানে! সেদিন যে দিলাম তোকে। পৃথিবীতে গণিতচর্চার প্রাচীনতম পাণ্ডুলিপি। তার মানে পড়িসনি।
পড়িনি তো বটেই, কোথায় যে রেখেছি বইটা তা-ও মনে পড়ছে না। কথাটা ঘুরিয়ে দেওয়ার চেষ্টা করলাম, দেখছিস তো কীরকম ব্যস্ত, পাবলিশার বড্ড তাগাদা দিচ্ছে। আর তা ছাড়া, তোর কিন্তু সবতাতেই অঙ্ক-অঙ্ক করাটা একটা বাতিকে দাঁড়িয়ে যাচ্ছে। মানছি যে ভূগোলেও হিসেবনিকেশের ব্যাপার আছে, কিন্তু। আমি যে অংশটা নিয়ে—
তার মধ্যে অঙ্কের কোনও স্থান নেই, এই তো?
তপু এতক্ষণে দয়া করে আমার দিকে মুখ ফেরাল। কিছু জানিস না, তবু তড়পানো চাই।
তপু উঠে এসে মানচিত্রটার দিকে আঙুল দেখিয়ে বলল, এর মধ্যেও অঙ্কের সমস্যা আছে, বুঝলি ভূগোলানন্দ।
কী মুশকিল, আমি তো আর জরিপ করে ম্যাপ বানাচ্ছি না।
ও! শুধু জরিপ করতেই অঙ্ক লাগে। এই যে ম্যাপটা টুকছিস–দেখ ভালো করে, ম্যাপটার মধ্যে কমসে কম কতগুলো রং আছে জানিস?।
আমার আর কাজ নেই, বসে বসে রং গুনব। তবে আছে বেশ কয়েকটা। থাকতেই হবে। না হলে গায়ে গায়ে লাগানো দেশগুলোর সীমারেখা গুলিয়ে যাবার ভয়। বলতে বলতেই চোখ বোলাচ্ছিলাম ম্যাপটার ওপর, নিদেনপক্ষে তিন-চারটে রং তো লাগবেই
তপুর মুখে চোরা হাসির আভাস দেখে কথাটা শেষ করার ইচ্ছে উবে গেল। গণিতের মামলায় প্রতিপক্ষ একটা বেফাঁস কথা বললে হয়, অমনি কাঁকড়াবিছের লেজ ছোঁড়ার মতো হাসি এসে বিধবে। তপুকে দেখেই বুঝতে পারছি, বিজয়ী বিজ্ঞানীরা আর যা-ই জানুক, এই সোজা কথাটা বোঝে না যে, মানুষমাত্রেই ভুল করে। অর্থাৎ যে ভুল করে না, সে মানুষই নয়।
তবু তপুর হাসি থামাবার শেষ চেষ্টা করলাম, চার-পাঁচটা রঙের বেশিও লাগতে পারে, আবার কমও লাগতে পারে। সেটা নিশ্চয় মানচিত্রের রকমসকমের ওপরেই নির্ভর করে। অনেকগুলো দেশ যদি গায়ে গায়ে জড়াজড়ি করে থাকে, সেখানে হয়তো নিদেনপক্ষে ছ টা, সাতটা কিংবা আরও…
বাস, বাস, আর দরকার নেই। এইরকম রূঢ় কথা শোনার চেয়ে মাথায় একটা চাঁটি খাওয়াও কম কষ্টকর।
তপু বলল, এখুনি বলছিলি না, অঙ্কের কী দরকার? শোন যে কোনও ম্যাপ, তা সেখানে যত খুশি দেশ থাকুক, ম্যাক্সিমাম চারটে রংই কাজ সারার পক্ষে যথেষ্ট। এক দেশের সঙ্গে লাগোয়া অন্য দেশের সীমান্ত পৃথক করার জন্য ম্যাপের মধ্যেকার দেশগুলোকে আলাদা আলাদাভাবে রং করতে খুব বেশি হলে চারটে রং দরকার। ইচ্ছে করলে কেউ এর বেশিও রং ব্যবহার করতে পারে, কিন্তু দরকার চারটে।
কথাটা শুনে খটকা লাগল, তবু বললাম, তা হবে হয়তো। আমি তো আর অঙ্ক কষে দেখিনি।
হত না, হত না–অঙ্ক কষে দেখলেও হত না।
আমার অমন উদাসীন উত্তরকে নিয়ে এতখানি উচ্ছ্বাস অকল্পনীয়। আমার অজ্ঞানতার সুযোগ নিয়ে তপু বোঝাতে আরম্ভ করে, অঙ্কের পণ্ডিতরা অনেক হিসেব কষে দেখেছেন যে পাঁচটা রং দরকার হবার কথা। কিন্তু আজ অবধি এমন কোনও মানচিত্র পাওয়া যায়নি বা তৈরি করা যায়নি, যেখানে চারটের বেশি রং দরকার হচ্ছে। বুঝলি, ওসব ভূগোলের বই টুকলিফাই করে কিসসু হবে না, তার চেয়ে বরং অঙ্ক কষে প্রমাণ করার চেষ্টা কর যে চারটে রংই যে কোনও মানচিত্রকে রাঙাবার পক্ষে যথেষ্ট। কিংবা এমন একটা ম্যাপ খুঁজে বার কর, যেখানে নিদেনপক্ষে পাঁচটা রং না হলেই নয়। পারিস যদি, তোর নোবেল প্রাইজ লাভ আটকায় কার সাধ্যি। দেড়শো বছরে কেউ যা পারেনি, তুই যদি
একজনকে একটা অসম্ভব কাজের ভার দিয়ে তারপর সুকুমার রায়ের বেড়ালের মতো হাসাহাসি শোভন নয়।
ভাবতেও পারিনি যে, এক মাসের মধ্যেই প্রতিশোধ নেবার এমন সুযোগ পাব। মুদ্রাকরদের আমি এক ফোঁটা বিশ্বাস করি না। কারণ ওদের হাতে এক ফোঁটা কালিও অস্থানে-কুস্থানে পড়ে অসাধ্য সাধন করে দিতে পারে। আমার প্রথম বইটা ছাপার সময়েই তার প্রমাণ পেয়েছি। সেই বল্লাল সেনের আমল থেকে আমরা ঘোষ পদবি ভোগ করছি, কারওর সাধ্য হয়নি ঘকে ম-য়ে রূপান্তরিত করার। অবশ্য এটাও ঠিক যে আমার পূর্বতন পুরুষরা খুবই বিচক্ষণ, তাই পদবি কালিমালিপ্ত হতে দেবেন না বলেই নিশ্চয় কখনও বইটই ছাপানোর দিকে পা বাড়াননি।
ভূগোল বইটা ছাপার কাজ শুরু হলে একদিন প্রেসে এলাম তদারকি করতে। সেই সবে প্রথম মানচিত্র ছাপা শুরু হচ্ছে। অবাক হয়ে দেখছিলাম মেশিনচালকের কী দুর্জয় সাহস। লোহার জন্তুটা যেই কপ করে কাগজটা মুখে ভরে একবার চিবিয়ে দিচ্ছে, অমনি লোকটা তার মুখের মধ্যে হাত ঢুকিয়ে ছাপা কাগজটা ছোঁ মেরে টেনে নিয়ে আরেকটা কাগজ ভেতরে ঠেলে দিচ্ছে। হঠাৎ তপুর কথা মনে পড়ে গেল। মেশিনটা হাঁ করে জিরচ্ছে দেখে সেই সুযোগে মেশিনম্যানকে জিজ্ঞেস করলাম, ম্যাপগুলো চার রঙে ছাপা হচ্ছে তো?
না। চার রং কোথায়? বাই-কালার ব্লক তো।
সে কী! বাই-কালারমানে দুটো রং?
আমার চোখে-মুখে হতাশা, আতঙ্ক এবং আরও কী কী ছিল জানি না, মেশিনম্যানের বোধহয় মায়া হল। সে বাঁ ধারে ঘাড় ফিরিয়ে মালিক সিটে নেই দেখে আমাকে সান্ত্বনা দেবার চেষ্টা করল, মালিক চার কালারের ব্লক দেখিয়ে বিল করেছে নিশ্চয়। যেই বুঝেছে আপনি এই লাইনে…
আরে না না, বিল-ফিলের ব্যাপার নয়। বলছি, দু-রঙে ছাপলে ম্যাপটাই তো মাঠে মারা যাবে।
তার মানে?
মানে আর কী। সব দেশ তো গায়ে গায়ে জড়িয়ে একরকম হয়ে যাবে। আলাদা আলাদা রং না হলে, মানে চারটে রং না হলে তো কিছুতেই
কী বলছেন আপনি? কত ম্যাপ ছাপি–সবই তো দু-রঙে। বাই-কালার ব্লক।
মহাসমস্যায় পড়লাম। কারিগরকে বিশ্বাস করি, না বিজ্ঞানীকে? শেষ পর্যন্ত মেশিনম্যান আমার হাতে একটা ছাপা ম্যাপ গুঁজে দিল। খুব খুঁটিয়ে দেখে নিশ্চিন্ত হলাম। দু-রঙে ম্যাপ ছাপা হলেও কোনও অসুবিধে দেখা দেয়নি। রহস্যটাও ভেদ করে দিয়েছে মেশিনম্যান। বাই-কালার বা দু-রঙা ব্লক মানে একই ছবির দুটো ব্লক। প্রথমে একটা রং মাখিয়ে প্রথম ব্লকটা ছেপে নিয়ে, তারপর সেই ছাপা কাগজের ওপরেই ভিন্ন রঙে দ্বিতীয় ব্লকটা ছাপা হবে। এখানে যেমন প্রথম ব্লকটা নীল রঙে ছাপতেই কতকগুলো দেশ নীল হয়ে গিয়েছিল, বাকিগুলো তখন অবধি সাদাই ছিল। তারপর দ্বিতীয় ব্লকটা হলদে রঙে ছাপতেই একেবারে ভোজবাজির মতো নীল ও হলদে ছাড়াও কোনও কোনও দেশের রং সবুজ হয়ে গেল। বাকি দেশগুলো সাদাই পড়ে রইল। বুঝলাম, তপু কথাটা একেবারে ভুল বলেনি, চারটে রংই তো ফুটে উঠেছে ম্যাপটাতে-নীল, হলদে, সবুজ আর সাদা। (দেখলি তো তপু, সাদাটাকে যে রং হিসাবে গণ্য করতে হবে সে বুদ্ধি আমার আছে!) মেশিনম্যানের কাছেই শিখলাম যে নীলের সঙ্গে হলদে মেশালে সবুজ হয়। যে দেশগুলোকে এখন সবুজ দেখাচ্ছে, সেগুলোকেও প্রথমে হলুদে রঙে ছাপা হয়েছিল, তারপর দ্বিতীয় ব্লকটা দিয়ে তাদের ওপর নীল রং চড়াতেই এখন তাঁরা সবুজ হয়ে গেছেন।
প্রেস থেকে ট্যাক্সি ধরে সোজা তপুর বাড়ি। ম্যাপটা ছাপার পর চারটে রং ফুটে উঠেছে ঠিকই, কিন্তু মাত্র দুটো রং দিয়েই তো কম্ম সারা হয়েছে। সাদাটাকে ধরলে না-হয় তিনটে রংই হল। এবার দেখি তপুর তড়পানি কোথায় যায়।
তোর প্রবলেম সল্ভ করে ফেলেছি। তপুকে আমি এক মুহূর্ত সময় দিলাম না, খুব যে সেদিন হইচই জুড়ে দিয়েছিলি, যে কোনও ম্যাপ রং করতে চারটে রং চাই-ই আর অঙ্কের হিসেবে নাকি পাঁচটা রং না হলেই নয়। কিসসু জানিস না, শুধু লম্ফঝম্প।
তপুর ভুরু কুঁচকে গেছে। মানুষকে নাজেহাল করার এই উচিত শাস্তি। তপুর নাকের সামনে ম্যাপটা খুলে ধরে বললাম, এই দেখ, সোজা প্রেস থেকে নিয়ে আসছি। মাত্র তিনটে রঙেই কেল্লা ফতে। নীল, হলদে আর সাদা, মানে বাই-কালার ব্লক দিয়ে…।
তপুটা এক টানে ম্যাপটা সরিয়ে দিয়ে চেঁচিয়ে উঠল, ওহে ভূ-গুলেশ্বর, তুই একটা আস্ত গবেটক। এভাবে চিন্তা করলে তিনটে রং কেন, একটা রং দিয়েও যে কোনও ম্যাপের দেশগুলো স্বতন্ত্র করা যায়।
একটা রং? খটকা লাগল কেমন। বেশ বুঝতে পারছি, আমার বিজ্ঞানচেতনার খামতিটুকুর সদ্ব্যবহার করেছে তপু। নিজের রাজয়কে বিজয়ে রূপান্তরিত করতে চাইছে। সব বুঝেসুঝেও বলতেই হল, কীরকম শুনি।
এই দেখ, কাগজ ও পেনসিল টেনে তপু একটা মানচিত্রের খসড়া এঁকে নিল। বিভিন্ন দেশের খুপরির মধ্যে একটায় ছোট ছোট বৃত্ত বসাল, দ্বিতীয়টায় বসাল ফুলস্টপের মতো নিরেট ফুটকি, তৃতীয়টায় তেঁড়া দিল আর চতুর্থটাকে পুরো অন্ধকার করে দিল শিষ ঘষে ঘষে।
ইংরিজির একের মতো পেনসিলটা খাড়া করে ধরল আমার নাকের সামনে। সত্যি, এ সম্ভাবনার কথা আমার মাথায় আসেনি। তবু হাল ছাড়ব না ঠিক করলাম, হ্যাঁ, স্বীকার করছি যে, এভাবে একটা রং দিয়েও ম্যাপের মধ্যে বিভিন্ন দেশকে আলাদা করা যায়, কিন্তু সে পথ তো আমিই তোকে বাতলেছি। চার রংকে তিনে টেনে নামাবার পরই না তুই পদ্ধতিটির আরও উন্নতিসাধন… ।
তুই বাতলেছিস না কচু। বাতলেছে ছাপাখানার মেশিনম্যান।
বজ্রাহত করে দিল তপু। মেশিনম্যানের কথা ও জানল কী করে? সেই হাফপ্যান্টের বয়স থেকে তপুর সঙ্গে বন্ধুত্ব, অথচ আমার বিদ্যেবুদ্ধির ওপর এইটুকু আস্থা নেই যে আমি… মুশকিল হচ্ছে প্রতিবাদ করার পথটাও বন্ধ! আন্দাজে ঢিল ছুড়লেও লেগেছে ঠিক।
বন্ধুত্বের এত বড় অসম্মানে মুহ্যমান হয়ে পড়তে বোধহয় তপুর দয়া হল। আমায় সান্ত্বনা দিয়ে বলল, বুঝলি, তুই কিন্তু একটা গ্রেট সার্ভিস করেছিস। অঙ্কের বইয়ে এই ম্যাপের ব্যাপারটাকে চারটি রঙের সমস্যা বলে লেখা হয়। আসলে লেখা উচিত চারটি সংকেতের সমস্যা। রং বলতে এখানে সংকেতই বোঝাচ্ছে। চারটে রঙের বদলে এ-বি সি-ডি গোছের চারটে অক্ষর বা চার ধরনের সাংকেতিক চিহ্ন ব্যবহার করলেও চলে। গণিতবিদের সঙ্গে যদি ছাপাখানা বা ব্লক তৈরির কারখানার কর্মীদের বন্ধুত্ব থাকত তাহলে তাঁরা নিশ্চয় এরকম ভুল বোঝাবুঝির স্কোপ দিতেন না। পাঠ্যপুস্তক নকল করে তুই কস্মিনকালেও নাম করতে পারবি না, কিন্তু কারিগরদের সঙ্গে গণিতজ্ঞদের যোগাযোগ ঘটানোর জন্য ইতিহাসের আনাচে কানাচে তোর নামটা থেকেও যেতে পারে।
[প্রথম প্রকাশ: কিশোর জ্ঞান বিজ্ঞান, ১৯৮২ জুলাই]
ঝন্টুমামার ছিপি
অপমানিত হয়েছেন ঝন্টুমামা।
তারপর থেকেই আমরা তাঁর আশ্রিত জীব হিসেবে বাস করছি। ন্যাশনাল জিয়োগ্রাফিক যাঁর তোলা ফোটো ছেপে কৃতার্থ হয়, এমন একটা মানুষ নিজের পাড়া ছেড়ে আমাদের। ফ্ল্যাটে এসে উঠলে এ ছাড়া আর কী-ই বা বলা যায়?
ক-দিন ধরে ঝন্টুমামার হুকুমে পদার্থ, রসায়ন ও জীববিজ্ঞানের নানান রোমাঞ্চকর কাহিনি আওড়ে যাচ্ছি। কিন্তু তাঁর ভাষায় কোনওটাই এখনও ক্লিক করেনি। ঠিক কী জানতে চাইছেন, জিজ্ঞেস করেও লাভ নেই। তাহলেই শুনতে হবে, তা-ই যদি জানব, তবে তোমাদের মতো বেতনভুক আধাবিজ্ঞানীদের সঙ্গে বসে ঘণ্টার পর ঘণ্টা নষ্ট করব কেন? সোজা চলে যাব স্ট্যাটিস্টিক্যাল ইনস্টিটিউটের লাইব্রেরিতে বা…
কোনও দেমাক নেই ঝন্টুমামার। অকপটে স্বীকার করেন, পাঠ্যপুস্তকের মাধ্যমে কোনও বিজ্ঞানের সঙ্গেই তাঁর যোগাযোগ হয়নি কোনওদিন। তা বলে গোটাকয়েক ডিগ্রির তকমা এঁটেছি বলে তিনি আমাদের গুণমুগ্ধ নন। বারবার মনে করিয়ে দেন, বিদ্যাকে কাজে লাগাবার বুদ্ধি নড়াচড়া করবে কোথায়? সে জায়গা আমাদের মাথায় নেই। ঝন্টুমামা তাই ওঁর মাথাটাকে কাজে লাগাবার সুযোগ দেবার জন্যেই মাঝে মাঝে আমাদের এখানে চলে আসেন।
-কার এত বড় দুঃসাহস যে আপনাকে পাড়াছাড়া… রাগ এবং ক্ষোভ মিশিয়েই শুরু করেছিলাম, কিন্তু নিলয় বাধা দিয়ে বলে উঠল, না, মানে আমি তো ভাবতেই পারি না যে আপনাকে অপমান করা…
–অপমান তো করেনি।
ঝন্টুমামা নির্বিকার কণ্ঠে বললেন, তবে অপমান করার চেষ্টা করেছিল।
–কিন্তু অপমান করার চেষ্টাটাও তো কম অপমানকর নয়! কে–কে এত বড় আহাম্মক, যার এত বুকের পাটা যে…
নিলয় রীতিমতো খেপে গেছে।
–আহাম্মকই বটে। তোমাদের সেই আদিদাস।
আদিদাস! এবার সত্যিই চমকে গিয়েছি। ঝন্টুমামা চম্পককুমারের নাম দিয়েছেন আদিদাস। কথাটা প্রথম কানে আসার পর থেকেই ভয়ে ভয়ে আছি। ভবানীপুরে এমন বাসিন্দা নেই যে চম্পককুমারের নাম শোনেনি! মঞ্চের ওপর ফ্লাডবাতির নিচে এসে দাঁড়ায় যখন, মনে হয় এখনই বুঝি এক পুকুর তেলে ডুব দিয়ে উঠে এল। তারপর শুরু হয় হুসহুস শব্দে দম নেওয়ার দমকে দমকে হাত-পা নাড়া। সমস্ত দেহটা যেন কথা বলে। তবে কথাকলি না বলে কথা-গুলি আখ্যা দেওয়াই ভালো। কারণ আসলে চম্পককুমারের পেশি ওরফে গুলিরাই কথা বলে। এহেন চম্পককুমারকে ইংরেজিতে adidas লেখা বাহারি টি-শার্ট পরতে দেখেই ঝন্টুমামার মাথায় ঢুকেছে, ব্যায়ামবীর মাত্রেই সত্যিকার আদিদাস। মানে, এরা সেই আদিম মানুষের মতো এখনও শুধু দৈহিক শক্তির দাসত্ব করছে। মাথার মধ্যে তো মগজ নেই, বুঝলে না, ওর মগজ এসে জমেছে মাসলের ডেলার মধ্যে।-ঝন্টুমামার এইজাতীয় উক্তি আগেও শুনেছি। তবে কি চম্পককুমারের কানে…
-না না ঝন্টুমামা, এইসব লোকের সম্বন্ধে কোনও মন্তব্য করা ঠিক নয়। যেচে হাঙ্গামা বাধানো। চম্পককুমার তো শুধু ভবানী পুরশ্রী নয়, একেবারে যাকে বলে মস্তান।
নিলয় ঘাবড়ে গেছে বোঝা গেল।
-খুব ভুল করছ। আদিদাসকে আমি কিছুই বলিনি। বরং গত বছর ওরাই আমায় খাতির করে ডেকে নিয়ে গিয়েছিল মঙ্গলচক্র অভিযাত্রীর অ্যানুয়াল ফাংশনে। আসলে ভেবেছিল, আমি যদি ছবি তুলি তাহলে খবরের কাগজে নিশ্চয় ছাপা হবে।
-তাহলে গেলেই তো পারতেন। ল্যাটা মিটে যেত। কী আর, একটা তো ছবি।
গিয়েছিলাম, গিয়েছিলাম। ছবি তুলেছি, খবরের কাগজে বেরিয়েওছে–উচ্চপ্রশংসাও লাভ করেছে বিদগ্ধ মহলে। তবে ওই আর কী, মাথাটা ছিল না। আর তারপর থেকেই আদিদাস ভাবছে, কী করে আমার ওপর একচোট নেবে। দারুণ ছবি, ওদিকে মাথা নেই আমাদেরই এবার মাথা বিগড়ে না যায়! এইরকম পরিস্থিতিতে মনে না পড়ে উপায় থাকে না যে ঝন্টু সেন ভারতের একমাত্র আলোগ্রাফার। ফোটোগ্রাফার ঢের আছে, কিন্তু আলোগ্রাফার এই একজন। বাংলার এই নতুন শব্দটি সৃষ্টি করার কৃতিত্বও তাঁর।
–এখনও বুঝতে পারছ না? আরে, গত বছর মঙ্গলচক্র অভিযাত্রীর অ্যানুয়াল ফাংশনের প্রধান আকর্ষণ ছিল, লৌহমানব হাতে করে টেনে একটা জিপগাড়ি থামাবে। রক্তমাংসের এমন সুন্দর শরীরটাকে লোহা বানাবার মতো বুদ্ধি বা বুদ্ধির অভাব কার হতে পারে, বলার দরকার নেই নিশ্চয়। যা-ই হোক, বলেছে অত করে, ক্যামেরা ঝুলিয়ে হাজির হলাম। দেখি রাস্তার মধ্যে তিনটে গোদা গোদা গজাল পুঁতে তার গায়ে ঠেসিয়ে রেখেছে একটা কাঠের তক্তা। সেই তক্তায় দু-পা চেপে আদিদাস জাঙ্গিয়া পরে খালি গায়ে রাস্তায় পিঠ রেখে শুয়েছে। হাতে একটা মোটা জাহাজ-বাঁধা কাছি। কাছির অন্য দিকটা একটা জিপগাড়ির পেছন দিকের বাম্পারের সঙ্গে বাঁধা। রাস্তার দু-ধারে মেলাই লোক জমেছে। জিপ স্টার্ট দিতেই আমিও ক্যামেরা ফোকাস করে রেডি। ঘড়ঘড় শব্দে গর্জে উঠল ইঞ্জিন, লোকের জয়ধ্বনি–জিপটা একটু এগিয়েই আটকা পড়েছে আদিদাসের কাছির টানে। ইঞ্জিন যতই গর্জাক, গাড়ি আর এগয় না। শুধু ধোঁয়া আর ধোঁয়া। ততক্ষণে আমার ছবি তোলা হয়ে গেছে। বুঝলাম, সাধারণ মানুষের বিজ্ঞানচেতনার অভাবকে কাজে লাগিয়ে এখনও দিব্যি হাততালি কুড়নো যায়। কেউ লক্ষ করেনি যে, জিপটা যতটুকু এগিয়েছিল, আদিদাসকেও ঠিক সেই পরিমাণে টেনে ধরেছে, ফলে শোয়া অবস্থা থেকে সে ধনুকের মতো ভোঙা হয়ে উঠেছে।
ঝন্টুমামাকে বাধা দিয়ে বললাম, আপনি বললেন না, তারপরেও গাড়িটা এগবার চেষ্টা করেছে, কিন্তু পারেনি?
–এগবার চেষ্টা মানে তো গরগর করা। তাই এগতে না-দেওয়াটা আদিদাসের কৃতিত্ব, না জিপচালকের কৌশল… তবে সে যা-ই হোক, এসব কথা কিছুই লিখিনি। নিঃসংশয়ে প্রমাণ করতে পারব না এমন ঘটনা সত্য হলেও আমি বলতে চাই না। আমি শুধু ফোটোটার তলায় একটা ক্যাপশন লিখে দিয়েছিলাম।
–আর সেই ফোটোতে আদিদাসের মাথাটা কাটা পড়েছিল।
-তা তো পড়বেই। যে কাজে মাথার কোনও ভূমিকা নেই, সেখানে ছবির মধ্যে মাথাকে শুধু শুধু খানিকটা জায়গা ছেড়ে দেওয়া যায় না। ফোটোটার মধ্যে আদিদাসের কবজি অবধি অবশ্য ছিল। আর ছিল ধোঁয়া–প্রচুর ধোঁয়া–জিপগাড়ির মবিল-পোড়া ধোঁয়া। ও ভালো কথা, ছবিটা অবশ্য খবরের অংশ হিসেবে ছেপে বেরয়নি। ইন্টারন্যাশনাল অটোমোবাইল হসপিটালের নাম শুনেছ? কলকাতার এক নামকরা গাড়ি সারাবার কারখানা। ওই কোম্পানিরই একটা বিজ্ঞাপনে ছবিটা ব্যবহার করা হয়েছে। ভালোই পয়সা দিয়েছে আমায়। কাটিংটা সঙ্গেই আছে। এই যে
একনজর দেখেই বুঝতে পারছি যে, এরকম কাণ্ড ঘটলে মস্তিষ্কহীনদের পক্ষেও উত্তেজিত হওয়া সম্ভব। শুধু তো ছবি নয়, তার নিচে এই ক-টি লাইন, হৃদয় লোহার হলেও বিদীর্ণ করবে।
এ দৃশ্য আপনার অপরিচিত নয় নিশ্চয়! কিন্তু তা বলে এটিকে কি আপনি শুধু পরিবেশ দূষণের সমস্যা বলে মনে করছেন? না–এর থেকেই বোঝা যায়, জিপের মতো গাড়িরও কম্প্রেশন ঢিলে হয়ে গেলে তার শক্তি কত কমে যায়। সময়মতো গাড়ির যত্ন নিন– ইন্টারন্যাশনালে আনুন।
কাটিংটা ফেরত দিয়ে ঝন্টুমামার দিকে তাকিয়ে বসে আছি, কিন্তু ঝন্টুমামাকে দেখতে পাচ্ছি না। তাঁর প্রতিপক্ষ আদিদাসের চেহারাটাই চোখের সামনে ভাসছে। ঝন্টুমামার সরল স্বীকারোক্তি শুনে আমাদের রক্ত জমে গেছে। জিবের ডগাটা শুধু নিশপিশ করছে, কী দরকার এসব কাণ্ড বাধাবার, যাতে ঘরছাড়া, পাড়াছাড়া হয়ে….
ঝন্টুমামার কথা এখনও শেষ হয়নি, মজা কী জান, এ ঘটনা গত বছরের। ভাবতেও পারিনি আদিদাসের পক্ষে মনে মনে এতদিন রাগ পুষে রাখা সম্ভব। এবারে মঙ্গলচক্র অভিযাত্রীর রজতজয়ন্তী হল। সেই উপলক্ষে পাড়ার মানীগুণীদের সংবর্ধনা দেবার জন্যে একটা অনুষ্ঠানের ব্যবস্থা করেছিল। আমাকেও বলল, খুব বিনীত ভঙ্গিতেই–স্যার, আপনাকে কিন্তু আমরা সম্মানিত করতে চাই। আসতেই হবে।
-ইস–শেষ পর্যন্ত সবার সামনে আপনাকে, ছি ছি! না না, আপনার বোঝা উচিত ছিল।
হাহাকার করে উঠলাম। চরম পরিণতির কথাটা নিজের কানে শুনতে যেন আর ইচ্ছে নেই।
নিলয় বলল, সব তো ভেঁপো ছেলেদের কাণ্ড। গেলেন কেন? সম্মান দেওয়া মানে তো একটা লাঠি আর পাকানো ধুতি। সোজাসুজি এড়াতে না পারেন, বলে দিলেই হত, পেট খারাপ হয়েছে কিংবা ন্যাশনাল জিয়োগ্রাফিকের অ্যাসাইনমেন্ট নিয়ে চলে যেতেন না-হয় কঙ্গো কিংবা মোজাম্বিকে যেচে অপমান…
–আবার ভুল করছ। অপমান নয়, অপমান করার চেষ্টা। বৃথা চেষ্টা অবশ্য। যা-ই হোক, ব্যাপারটা আগে শোন। বক্তৃতাপর্ব শেষ হলে আমাকেই সবার আগে ডাকা হল পুরস্কার গ্রহণের জন্যে। উইংস পেরিয়ে মঞ্চে পা রেখেই মতলবটা বুঝতে পারলাম। আমার উচ্চতার অভাবকে ব্যঙ্গ করার ব্যবস্থা। উপহার হাতে সভাপতি এমন একটা টুলে উঠে দাঁড়িয়েছে যে, হাত বাড়িয়ে দূরের কথা, লাফিয়েও তার নাগাল পাব না।
-কী কেলেঙ্কারি!
–শুধু তা-ই নয়, সভাপতি যেটার ওপর দাঁড়িয়ে ছিল, সেটা আকারে এতই ক্ষুদ্র, তার ওপরে উঠে উপহার নেব যে, তারও উপায় রাখেনি। ওদিকে আদিদাস ততক্ষণে একটা পিঁড়ে হাতে আমার পেছনে এসে দাঁড়িয়েছে। নির্বোধের হাসি–বাধা দিয়ে তো আটকানো যায় না, দাঁড়িয়ে রইলাম। হাসির দমক কমলে জমায়েতকে নমস্কার জানিয়ে একটা কথাই শুধু মনে করিয়ে দিলাম, বাঁশঝাড়ে ফুল ফুটলে একমাত্র বোকারাই কিন্তু আনন্দিত হয়!
ঝন্টুমামা থামলেন। তারপর সেই বিচিত্র অবর্ণনীয় হাসি, যার প্রথম অর্থ হল, এবার বুঝে নাও। কিন্তু বুঝতে যে পারব না, সেটাও ওই হাসিটাই বাতলে দিচ্ছে। এইরকম অবস্থায় চুপ করে দু-তিন মিনিট বসে থাকলে বোঝা যায়, মহাশূন্যে ভারশূন্য অবস্থায় নভশ্চারীদের কী দশা হয়।
এবার বুঝলে তো, কেন বলেছি অপমান করতে পারেনি? এর চেয়ে বড় শাসানি আর কী হতে পারে বল? কখন বাঁশঝাড়ে ফুল ফোটে জান? কখনও সখনও, কালেভদ্রে! আর ওই ফুলই তার মৃত্যু-পরোয়ানা। ফুল ফোঁটার পর বাঁশঝাড় আর বেশি দিন বাঁচে না।
ঝন্টুমামার বাঁশ-তত্ত্ব ক-জন উপলব্ধি করে শঙ্কিত হয়ে দিনযাপন করছে, জানতে চাইনি। এখন তার চেয়ে বড় সমস্যা, বাঁশঝাড়ে ফুল ফুটিয়েই চলে এসেছেন তিনি, কিন্তু ফুল ফোঁটার পরিণামটা…
–আচ্ছা, ভালো কাচের বোতল কোথায় পাওয়া যায় বলতে পার?
বাঁশঝাড় থেকে বোতলে সরে আসাটা যতই আকস্মিক হোক, সেই সঙ্গে এটাও বুঝতে বাকি নেই যে ঝন্টুমামার মাথায় নিউরোনগুলো এখন ভয়ংকরভাবে সজীব।
বোতল মানে কাচের ছিপি দেওয়া বোতল। ওই তোমাদের কেমিস্ট্রির উচ্চ তাপ ও চাপ সহ্য করতে প্রস্তুত ওই মুখবন্ধ ফ্লাস্ক আর কী। খুব হাই কোয়ালিটির জিনিস চাই, বুঝলে। তোমাদের কাছেই তো থাকা উচিত।
ঝন্টুমামার মতে, বাড়িতে পরীক্ষাগার না স্থাপন করে কেউ বিজ্ঞানশিক্ষা দান করার যোগ্যতা অর্জন করতে পারে না। সবিনয়ে নিজেদের অযোগ্যতার কথা স্বীকার করেই বললাম, আমাদের কলেজে ল্যাবরেটরির যাবতীয় যন্ত্রপাতি সরবরাহ করে কন্টিনেন্টাল ইকুইপমেন্টস কোম্পানি। ওদের কাছে সিগকলের তৈরি সেরা জিনিস পাবেন। আমাদের নাম করলে ওখানকার মিস্টার লাহা নিশ্চয় কিছুটা কমিশনও দেবেন।
অবশেষে বৈজ্ঞানিক গবেষণায় ঝন্টুমামার প্রেস্টিজ রক্ষার জন্য আধ ডজন ফ্লাস্কের আনুমানিক দাম ধরে দেবার পর আমাদের নিরাশ্রয় করে বিদায় নিলেন স্বনামধন্য আলোগ্রাফার। অনেক আরজি পেশ করেও তাঁর বোতল-তলবের উদ্দেশ্য জানা যায়নি। তবে সান্ত্বনা বলতে এইটুকুই যে, ঝন্টুমামা স্বীকার করেছেন, কাল রাত্তিরে তন্দুরি রুটি যোগে মাটন-চাঁপ সেবন করার পর ইজিচেয়ারে লম্বা হয়ে আমাদের মুখে বিজ্ঞানের একটি কাহিনি শুনতে শুনতে একটা আইডিয়া ক্লিক করেছে। তিন দিনে কয়েক হাজার গল্প শুনিয়েছি, কিন্তু তাহলেও বোতল কেনার কথা শুনে আমরা যদি কিছু ধরতে না পারি, ঝন্টুমামার মতে সেটা একটা শোচনীয় ব্যর্থতা ছাড়া আর কিছু নয়।
ঝন্টুমামার বাড়ি থেকে এই তলবটা আসার জন্যেই অপেক্ষা করছিলাম। বোতল রহস্যের শেষ অঙ্কে যবনিকাপাত কিংবা বাঁশঝাড়ে ফুল ফোঁটার পরিণাম জানার জন্যে মানুষ অধৈর্য না হয়ে পারে!
ঝন্টুমামাদের গলিতে পা দিয়ে দেখি, সারাটা পাড়া যেন ভেঙে পড়েছে। মাথায় নিশ্চয় ছিট আছে–ইত্যাদি নানান মন্তব্য কানে আসছে। খোঁজ নিয়ে জানা গেল, ঝন্টুমামার আবেদনেই এসেছে সকলে। পরশু দিন সন্ধেবেলা মঙ্গলচক্র অভিযাত্রীর ক্লাবঘরে গিয়ে তিনি নাকি চম্পককুমারের শরণাপন্ন হয়েছিলেন। দারুণ বিপদে পড়েছেন। পারলে চম্পককুমারই এখন যদি পারে… চম্পককুমার প্রথমে কানই দিতে চায়নি, কিন্তু শেষ পর্যন্ত পাড়ার দাদাদের মধ্যস্থতায় রাজি হতে হয়েছে। যতই হোক, ঝন্টু সেন বয়োজ্যেষ্ঠ। আন্তর্জাতিক খ্যাতি তাঁর। এই সুযোগে পুরানো বিবাদের জের মিটিয়ে নেওয়াই তো ভালো। অতঃপর সমস্যার কথাটা বুঝিয়ে বলেছিলেন ঝন্টুমামা। খোদ মার্কিন মুলুক থেকে অর্ডার দিয়ে কিছু কাচের ফ্লাস্ক আনিয়েছিলেন তিনি আলোগ্রাফির পরীক্ষানিরীক্ষার কাজে। টাকা বা ডলার গুনে এসব জিনিসের দাম যাচাই করা সম্ভব নয়। কিন্তু অদ্ভুত একটা কাণ্ড ঘটেছে। ফ্লাস্কের ছিপিগুলো এমন আটকে যাচ্ছে….
বোতলের ছিপি খোলার জন্যে চম্পককুমার! ঝন্টুমামার দৈহিক শক্তির প্রতি এরপরে বেশ কিছু কটাক্ষবর্ষণ হয়। কিন্তু সেসব অগ্রাহ্য করে চম্পককুমারকে রাজি করিয়েছেন তিনি।
তবে শুধু ছিপি আটকে যাওয়ার ব্যাপার হলে সারা পাড়া এভাবে ভেঙে পড়ত না। ঝন্টুমামা বোতল-রহস্যকে প্রায় ভূতুড়ে গল্পের মতো জমিয়েছেন। নতুন অবস্থায় বোতলের ছিপিগুলো এতটুকু বেগরবাই করে না। ছিপি লাগাতে বা খুলতে এতটুকু বাড়তি জোর লাগে না। কিন্তু তিনবার–গুনে গুনে ঠিক তিনবার ছিপি খোলার পর চতুর্থবার সেটা এমন এঁটে বসে, এক্কেবারে নট নড়নচড়ন। ছ-টা বোতলের মধ্যে পাঁচটার ছিপি ইতিমধ্যেই আটকে গেছে, একটা শুধু এখনও নতুন আছে। তার মানে সেটার ছিপিটা তিনবার খোলা যাবে, কিন্তু চারবারের বার…
নিলয় আমার কানে কানে বলল, একেবারে মোক্ষম অস্ত্র। লোক জমবে না মানে!
আশপাশের গুঞ্জন বুঝিয়ে দিল, চম্পককুমার আসছে। আজকে সে ভিআইপি, তাই রীতিমাফিক পনেরো মিনিট লেট। বাতাসে যেন সাঁতার কাটতে কাটতে এল। হাত নাড়লেই মনে হয়, গেল বুঝি জামার হাতাটা ফেটে, প্রত্যেকবার দম নেয় তার জামার বোতাম-আঁটা সুতোগুলো চড়চড় করে।
-কই সে বিদঘুটে বোতল, দেখি একবার।
দন্ত্য-স-এর ওপর বেশ খানিকটা মস্তানি ফুলিয়ে বলল চম্পককুমার।
দোরগোড়ায় দাঁড়িয়ে ঝন্টুমামা একটা বোতল বাড়িয়ে দিয়ে বললেন, এই নাও। এটা এঁটে গেছে।
–হেঁঃ, দু-আঙুলে পিষে…
-না না, ভেঙে ফেললে তো সর্বনাশ। শুধু ছিপিটা খুলে দাও। বোতলটা নিয়ে ছিপিতে বার তিনেক টান দিল ব্যায়ামবীর। হল না। আশপাশের লোকের মুখের ওপর একবার চোখ বুলিয়েই তার বীরত্ব অপমানিত হল। কটমট করে ঝন্টুমামার দিকে তাকিয়ে বলল, স-ব বুঝি! আমায় টাইট দেবার চেষ্টা! মিথ্যে কথা–এ ছিপি জন্মে কোনওদিন খোলা যায়নি। হতেই পারে না। হ্যাঁ–এই আমি বলে দিচ্ছি। আসলে এটা হয়তো ছিপিই নয়, বোতলটার সঙ্গে জোড়া…
হাঁ হাঁ করে বাধা দিলেন ঝন্টুমামা।–কী বলছ তুমি! বিশ্বাস না-হয় এই দেখ—
সবাইকে থ বানিয়ে ঝন্টুমামা একই রকম চেহারার আরেকটা বোতলের মুখ থেকে ছিপি খুলে ধরলেন। কোনওরকম জোরাজুরির বালাই নেই। সবাই ঘিরে ধরেছে তাঁকে। ছিপিটা লাগিয়ে বোতলটা এবার বাড়িয়ে ধরলেন ঝন্টুমামা। অনেকগুলো হাত ছোঁ মারার চেষ্টা করেছিল, সভয়ে পিছিয়ে এলেন ঝন্টুমামা, করছেন কী! একজন–একজন–
দ্বিতীয়বারও ছিপিটা সত্যিকার ছিপির মতো লক্ষ্মী ছেলে হয়ে টানতেই খুলে এল।
–আহা, এমন ছিপি খুলেই আনন্দ। ঠিক যেন ঢলঢলে মোজা, তাই না?
ঝন্টুমামা নিজেই বর্ণনা দিলেন। তৃতীয়বার ছিপি খোলার তথাকথিত শেষ সুযোগ নিতে সবাই এত আগ্রহী যে, ঝন্টুমামা আর রিস্ক নিলেন না। নিজেই ছিপি খুলে বললেন, বাস, হয়ে গেল। কিন্তু এই শেষ।
ছিপিটা লাগিয়ে করুণ মুখে তাকালেন ঝন্টুমামা, এই জমিয়ে বসল, আর উনি নড়বেন না। শেষ বোতলটাও গেল। আমি জানি, আর খোলা যাবে না
–কিসসু জানেন না!! চম্পককুমার ছিনিয়ে নিল বোতলটা। এবার আর আঙুলের ওপর ভরসা নয়। ছিপিটা দাঁতে কামড়ে দু-হাতে বোতলের গলা টিপে ধরে–মার টান–
–বা বা, চমৎকার। এই না হলে বুদ্ধি? হ্যাঁ, ছিপিটাকে যত পার কামড়ে ধর। কোনও ভয় নেই। ওটা একেবারে নিরেট গ্রাউন্ড গ্লাস। মানে ঘষা কাঁচ।
শক্তিপ্রয়োগের নতুন কৌশলকে উৎসাহিত করলেন ঝন্টুমামা।
চম্পককুমারের চোখগুলো নিখুঁত বৃত্ত হবার চেষ্টা করছে, কপালে ঘাম–তবু কিছুতেই মেনে নিতে পারছে না ছিপিটার এত বড় বেয়াদপি।
কারও মুখে রা নেই। শেষ পর্যন্ত ফিরিয়েই দিতে হয়েছে বোতলটা। ঝন্টুমামা বিমর্ষ মুখে ঘাড় নাড়তে নাড়তে বললেন, জানতাম, হবে না। বিভীষণে পারবে না, তবু সবাই বলে, তোমার মতো শক্তি নাকি কারও নেই, তাই একবার শেষ চেষ্টা করলাম। যাক গে– তা আদিদাস এবার বুঝতে পারছ তো গায়ের জোরটাই শেষ কথা নয়?
ছিপির কাছে বেমক্কা পরাজয়ে চম্পককুমার এমন মিইয়ে গেছে যে, আদিদাস সম্বোধন শুনেও সে রুখে দাঁড়ায়নি।
শেষ খবর। আদিদাস এখন ঝন্টুমামার স্টুডিয়োয় কাজ শিখছে। বিনা পয়সার অ্যাপ্রেন্টিসগিরি করছে। ঝন্টুমামা অবশ্য তাকে প্রতিশ্রুতি দিয়েছেন, ডেভেলপিং ও প্রিন্টিং-এর কাজটা ভালোভাবে রপ্ত করতে পারলে রহস্যময় বোতলের ভৌতিক ছিপির কী ও কেন বাতলে দেবেন।
গোল্লায় যাক আদিদাস। সে তার কৃতকর্মের শাস্তি পেয়েছে। কিন্তু আমাদের কেন ঝুলিয়ে রাখবেন ঝন্টুমামা? নিজেদের অজান্তে হলেও আইডিয়াটা তো আমরাই সরবরাহ করেছি!
–একটা ছবি মনে করার চেষ্টা কর। হ্যাঁ–ছবি। ষোলোটা ঘোড়া হিমশিম খাচ্ছে। এদিকে আটটা। কিন্তু পারছে না। টেনে ফাঁক করতে পারছে না। কী, মনে পড়ছে না?
ঘোড়া, টেনে ফাঁক করা কিছুই মাথায় ঢুকছে না। কোথায় বোতল আর কোথায় ষোলোটা ঘোড়া!
–দেখেছ, দেখেছ, এ ছবি দেখেছ। মাগৃডেবুগের খোলা মাঠে মহামান্য সম্রাটের উপস্থিতিতে…
বুঝেছি, এবার বুঝেছি। ঝন্টুমামা অটো ভন গেরিকের পরীক্ষার কথা বলেছেন। তা অমন টিপে টিপে কথা বললে বোঝা যায় কখনও! ক্লাস এইটের ছেলেও জানে গেরিকের পরীক্ষার কথা। সমান মাপের দুটো টুকরো জুড়ে তৈরি করা একটা ধাতব গোলকের ভেতর থেকে হাওয়া টেনে বার করে নেওয়া হয়েছিল। তখন বলটার ভেতরে আংশিক বায়ুশূন্যতার জন্যে বায়ুমণ্ডলের চাপে টুকরো দুটো মুখে মুখে এমন এঁটে বসেছিল যে, দু ধারে আটটা করে ঘোড়া জুড়েও তাদের টেনে ফাঁক করা যায়নি। পদার্থবিদ্যার ইতিহাসে এই প্রথম পরীক্ষা, যা বায়ুমণ্ডলের চাপের কিংবা শূন্যতার শক্তির দিকে মানুষের দৃষ্টি আকর্ষণ করেছিল।
–একই তো ব্যাপার!–ঝন্টুমামা জানালেন।
–একই ব্যাপার মানে? হ্যাঁ, এটা মানছি যে, বোতলের ভেতর থেকে কিছুটা বাতাস টেনে বার করে দিতে পারলে বায়ুমণ্ডলের চাপে ছিপিটা এঁটে বসবে। কিন্তু সবার চোখের সামনে বোতলটাকে বায়ুশূন্য করা হল কখন? কীভাবে? তিনবার তো দিব্যি খুলে গেল ছিপিটা, চারবারের বার হঠাৎ, আপনা থেকে…।
বিজ্ঞানে হঠাৎ, আপনা থেকে কিছুই ঘটে না। মনে আছে নিশ্চয়, তৃতীয়বার ছিপিটা আমিই খুলেছিলাম। বন্ধ করার সময় শুধু হাতের কায়দায় ছোট্ট এক টুকরো লিথিয়াম ফেলে দিয়েছিলাম ভেতরে।
লিথিয়াম! এবার আর মনে না পড়ে উপায় নেই। সেদিন রাত্তিরে ঝন্টুমামার কাছে আমরা লিথিয়ামের অদ্ভুত রাসায়নিক সক্রিয়তার গল্প করেছিলাম। এই সক্রিয়তার জন্যেই বিশুদ্ধ লিথিয়ামকে রক্ষা করাই এক সমস্যা। ভেসলিন বা প্যারাফিন মাখিয়ে না রাখলে; দেখতে না দেখতে অক্সিজেন, নাইট্রোজেন–সব শুষে নেবে আশপাশের বাতাস থেকে।
হাঁ, এক টুকরো লিথিয়ামই বোতলের ভেতরটাকে আংশিকভাবে বায়ুশূন্য করেছিল। তবে ফেলার আগে আঙুলের ফাঁকে ঘষে ভেসলিনের আবরণটা সরিয়ে দিতে হয়েছিল। ও কিছু নয়–একটু অভ্যাস করলেই যে কেউ পারবে।
কিন্তু অন্যায়কে, অত্যাচারকে এমন বৈজ্ঞানিক শাস্তি দিয়েও ঝন্টুমামার মনে যেন শান্তি নেই মনে হচ্ছে। ব্যাপারটা কী?
দীর্ঘশ্বাস ফেলে ঝন্টুমামা বললেন, ঠিকই ধরেছ। আসলে আমি কিন্তু বিজ্ঞানকে এরকম ম্যাজিকের মতো, অলৌকিক ক্ষমতা হিসেবে ব্যবহার করতে ভালোবাসি না। কিন্তু কী করব বল, বাঁশঝাড়ে ফুল ফুটলে–
ছিপি তো আটকে যাবেই।–আমরাই কথাটা শেষ করলাম।
[প্রথম প্রকাশ: ফ্যানট্যাস্টিক বার্ষিকী ১৯৮৩]
পরমমানবিক যুদ্ধে ঝন্টুমামা
একটা হাত তুলে আধখানা নমস্কার। কুর্নিশ নয়, স্যালুটও নয়, শুধু বাঁ হাত তুলে নমস্কার জানিয়েছে ঝন্টুমামাকে।
তারপর থেকেই আমরা ঝন্টুমামার আশ্রিত। মানে ঝন্টুমামা চক্রবেড়িয়া স্ট্রিটের নিজের বাড়ি ও গবেষণাগার ছেড়ে আমাদের ফ্ল্যাটে এসে উঠেছেন। সত্যি বলতে ঝন্টুমামাকে কাছে পাওয়া ভাগ্যের কথা। ওঁর মতো হাই ভোল্টের মাথা খুব কম লোকেরই আছে। এই অতুলনীয় মাথাটাকে আমাদের ধার দেবার জন্যেই উনি মাঝে মাঝে এখানে চলে আসেন। চোখ বন্ধ করে ইজিচেয়ারে বসে থাকেন তিনি আর আমরা অনর্গল শুনিয়ে যাই বিজ্ঞান ও কারিগরি জগতের খবরাখবর। স্কুল-কলেজে বিজ্ঞানের পাঠ নেননি তিনি। আমরা দু-চারটে ডিগ্রির লেজ জুড়েছি বটে, কিন্তু মগজগুলো একেবারেই মজে গেছে। আমাদের বিদ্যা এখন ঝন্টুমামার মাথার মতো একটি গভীর সরোবরকে পেয়েছে বলেই যেটুকু নড়েচড়ে খেলা করে। এই তো মাসকয়েক আগে একদিন কথা প্রসঙ্গে তাঁকে স্প্রিং-এর K, অর্থাৎ স্টিফনেস ফ্যাক্টরের হিসেব বাতলে দিয়েছিলাম। ভাবতেও পারিনি, স্প্রিং-এর K-ছাত্ব জানতে পেরেই তিনি ভারোমিটার নামে এমন একটা কলের নকশা বানিয়ে ফেলবেন যে, রিকশাওয়ালারা তাঁকে ধন্য ধন্য করবে। এইখানেই ঝন্টুমামার সঙ্গে আমাদের তফাত। সাধে কি উনি আমাদের মাঝে মাঝে আদর করে কণিষ্ক বলে ডাকেন (প্রত্নতাত্ত্বিকরা কণিষ্কের যে অপূর্ব মূর্তিটি উদ্ধার করেছেন, তার মধ্যে খুঁত বলতে অতি সামান্য-মূর্তির মাথাটা নেই, এই যা)।
কিন্তু পরশু দিন ওই আধখানা নমস্কারের কথা বলেই ঝন্টুমামা মুখ বুজেছেন। আগের অভিজ্ঞতা থেকেই জানি এ অবস্থায় প্রশ্নরা পাওয়ারলেস। আমরা তাই ডিউটি পালন করছি। পদার্থ ও রসায়নবিদ্যা আর বিজ্ঞানের ইতিহাস থেকে এলোমেলো আওড়ে যাচ্ছি, কিন্তু ক্লিক করছে না কিছুতেই। ঝন্টুমামার মাথায় এখনও কোনও আইডিয়া সরবরাহ করতে পারিনি। আমরা অন্ধ বলেই অবশ্য অন্ধকারে ঢিল ছুঁড়তে দ্বিধা করি না।
নিলয় বলল, বেলা তো হয়েছে, একটু খেয়ে নিলে হত না?
ঝন্টুমামা চোখ না খুলেই বললেন, না না, সামান্য একটু প্রোটিন ছাড়া অযথা এখন পেট ভারী করার কোনও মানে হয় না।
প্রোটিন, প্রোটিনই তো। চিকেন স্যান্ডউইচ।
ঝন্টুমামার দোষ নেই। জাতে কুলীন হলে প্রোটিনদের হদিশ পাওয়ার জন্যে চোখ পাকিয়ে তাকাতে হয় না। সেদিক থেকে চিকেন স্যান্ডউইচ একটা ব্যতিক্রম।
চার টুকরো স্যান্ডউইচ খাবার জন্যে ঝন্টুমামা যা সময় নিলেন, তাতে সাধারণ মানুষ হলে তাকে রীতিমতো ক্ষুধার্ত মনে করতাম। চায়ের কাপে চুমুক দিয়ে ঝন্টুমামা আমাদের প্লেটের দিকে তাকিয়ে বললেন, কখনও জোর করে খাবে না, বুঝলে? শরীরের যতটুকু প্রয়োজন, তার বেশি নয়।
তা বলে আপনার মতো গপগপ করে… বেফাঁস বেরিয়ে গিয়েছিল কথাটা।
তোমরা গপগপ বলতে কী বোঝ জানি না। কিন্তু আমার থিয়োরি অনুসারে খাদ্য সংগ্রহের কাজটিই শুধু চ্যালেঞ্জিং, গুরুত্বপূর্ণ। তারপর ভক্ষণ, সে তো নেহাতই জান্তব প্রক্রিয়া। তার জন্যে আমি সময় নষ্ট করতে চাই না।
ঝন্টুমামা পকেট থেকে সিগারেট মিক্সচারের মোড়ক আর কাগজ বার করছেন দেখে তাড়াতাড়ি চারমিনারের প্যাকেটটা বাড়িয়ে ধরলাম। সবে উনি মুখ খুলেছেন, মানে একটা কঠিন পদার্থ তরলে রূপান্তরিত হচ্ছে। এই ক্রিটিক্যাল মুহূর্তে মামুলি সিগারেট পাকানোর কাজে সময় নষ্ট করলে পুরো প্রক্রিয়াটাই আবার উলটো দিকে মোড় নিতে পারে।
তোমাদের ওই সিগারেটে আমার জুত হয় না। চারমিনারটা ধরিয়ে ঝন্টুমামা বললেন। খইনির মতো তামাক ডলা, কাগজে পাকানন, তারপর জিবের ডগায় চুঁইয়ে কাগজের ধারটাকে চিটিয়ে নেওয়া–মৌজই আলাদা। কিন্তু চারমিনার কোম্পানি লকআউট না-হওয়া অবধি আমার পকেটে সিগারেটের প্যাকেট থাকবেই, আর ঝন্টুমামাকেও কষ্ট করে ভালোবাসার দান…।
কিন্তু ঝন্টুমামাকে আধখানা নমস্কারের প্রসঙ্গে ফিরিয়ে আনা চাট্টিখানি কথা নয়। এ ব্যাপারে তাঁর সঙ্গে সাইকেল বা মোটর সাইকেলেরই বেশি মিল। প্যাডেল উলটো দিকে ঘোরালেও সাইকেল পিছায় না। আর মোটর সাইকেলে তো ব্যাক গিয়ারেরই বালাই নেই। এই ডিজাইন ডিফেক্টের জন্যেই আলোচনাটা নিলয়ের সঙ্গে শুরু করলাম। অনেকটা জায়গা পেলে যদি ঘুরে ঘুরে ফিরে আসেন…
তুই যা-ই বলিস নিলয়, কোনও জিনিসেরই আধখানা ভালো নয়।
ভালো নয়! বলছিস কী? বল–সাংঘাতিক! নিলয় যেন শিউরে উঠেছে। ধর, ধর–কেউ তোকে সিনেমা দেখাবে বলে আধখানা টিকিট দিল। অ্যাঁ? কিংবা বিয়েবাড়িতে কনে দেখে বেরিয়ে এসে দেখলি, তোর আধখানা চটি শুধু পড়ে রয়েছে।
আড়চোখে দেখলাম, চারমিনারের স্বাদ ও গন্ধের মান নিম্নমুখী কি না বোঝার জন্যে ঝন্টুমামা এখনও চেষ্টা করছেন। কাজেই নিলয়ের সঙ্গে মতে মিলতে পারলাম না। টিকিট ও চটি ছেড়ে গালের ওপরে চলে আসতে হল।
আধখানা মুখের দাড়ি কামানোটাই কি কম অপমানজনক? কিংবা ক্ষুর টেনে শুধু আধখানা মাথার শাঁস বার করে দেওয়া? ভাবা যায় না! না, ঝন্টুমামা-আধখানা নমস্কারকে আপনি যতটা লাইটলি নিয়েছেন…
প্যারাবোলা!-ঝন্টুমামা দু-আঙুলের ঝটকায় সিগারেটের শেষ অংশটুকুকে বারান্দার রেলিং পার করে শূন্যে ছুঁড়ে দিয়ে আমাদের দৃষ্টি আকর্ষণ করলেন। তারপর ইজিচেয়ারে ঠেস দিয়ে বললেন, তোমাদের উপমাগুলো শুনেই বোঝা যায়, সাহিত্যও পড়নি, বিজ্ঞানও বোঝ না।
ঝন্টুমামার আক্রমণ আমাদের দিশেহারা করে না। উলটে ঝড়ের পর দু-চার ফোঁটা বৃষ্টির আশা থাকে। নিলয় আমতা আমতা করে, ঠিকই বলেছেন। আমারও কেমন মনে হচ্ছিল, কোনওটাই খোলতাই হচ্ছে না। আসলে আধখানা নমস্কারের ইতিহাসটা না জেনেই…
আধখানা নমস্কারের সঙ্গে তুলনা চলতে পারে শুধু আধখানা মইয়ের। হ্যাঁ মই– ভারতীয় মই!
মই! আধখানা নমস্কার ইকুয়াল টু আধখানা মই?
ইকুয়াল টু নয়, ইকুইভ্যালেন্ট টু। কাউকে মাথায় তোলার প্রতিশ্রুতি দিয়ে শেষে আধখানা মই তুলে ধরার মানে বোঝ? ভারতীয় মই বাঁশের তৈরি, তাই তার আধখানা মানে একটি বাঁশ। একটি লম্বা তেল বাঁশ। কাজেই সেটা তুলে ধরা কার্যত
ঝন্টুমামার কথাটা নিলয়ের মুখেই শেষ হল, বাগিয়ে ধরা বা খুঁচিয়ে দেওয়া।
আদিদাস তো শুধু গার্গল করা আর জষ্ঠি মাসে কম্ফোর্টার জড়াতে দেখেই ফায়ার। কিন্তু আমার কাছে ওই আধখানা নমস্কারের একটা জুতসই আধখানা উত্তর দেওয়াটাই এখন…
আচ্ছা ঝন্টুমামা, এমনও তো হতে পারে যে লোকটার ডান হাতটা, মানে ইনসাল্টিং হাতটা, সেটা হয়তো অকেজো? মানে প্যারালিসিসটিসিস নিলয়ের মাথায় হঠাৎ একটা বুদ্ধির ঢেউ খেলেছে। না হলে, আমি তো ভাবতেই পারি না যে আপনাকে কেউ…
হোমো স্যাপিয়েন্স কুলেই আইনস্টাইনের জন্ম, আবার হিটলার-আইখম্যানও তা-ই। সেটাও তো অকল্পনীয়। তা-ই না?
ঝন্টুমামা যা-ই বলুন, এখন আমার দ্বিতীয় বিশ্বযুদ্ধের মাঠে নামার বিন্দুমাত্র ইচ্ছে নেই। বললাম, আচ্ছা ঝন্টুমামা, থিয়োরেটিক্যালি এই আধখানা নমস্কারের সাচ্চা জবাব কী হতে পারে?
দুটো পথ আছে। একটা দৈহিক–আদিদাসকে বললেই হত। আধপাটি দাঁত ফেলে দেওয়া। কিন্তু তোমরা তো জান, আমি বিজ্ঞানকে ভালোবাসি। ব্রেক সিলিন্ডারের আধখানা খালি করে গাড়িতে চড়িয়ে ছেড়ে দিতাম। আমাদের মুখের অবস্থা দেখে আরেকটু বুঝিয়ে বলতে হল, ব্রেক সিলিন্ডারের তেল পুরো বেরিয়ে গেলে তো ফেল। ডেথ। কিন্তু অর্ধেক বেরিয়ে গেলে–অ্যাক্সিডেন্ট। জখম। আধমরা।
ঝন্টুমামার বৈজ্ঞানিক প্রতিশোধের ভয়াবহ পরিণাম চিন্তা করে চমকে ওঠার আগেই জানতে পারলাম, ঘাবড়ে যাবার কিছু নেই। তাত্ত্বিক উপমা দিলাম। তবে হ্যাঁ, সত্যিকার শাস্তি যা দেব, এর চেয়েও বেশি জখম করবে। গুঁড়িয়ে দেবে। ঠুনকো কাচের মতো চুরচুর।
কী গুঁড়িয়ে দেবেন ঝন্টুমামা?
গর্ব। গর্ব। দেমাক।
আধা নমস্কারের বিভীষিকা মর্মে মর্মে টের পেয়েছি, কিন্তু তার ইতিহাস বা ভূগোল এখনও অজানা। একটিমাত্র ক্ল পাওয়া গেছে–আদিদাস। আদিদাসের কাছ থেকে নিশ্চয় কিছুটা জানা যাবে।
বছরকয়েকের মধ্যে চম্পককুমারকে যারা দেখেনি, চমকে যাবে। মানুষের এমন পরিবর্তনও ঘটে! ভবানীপুরশী, ব্যায়ামবীর, বছরকয়েক আগের ডাকসাইটে মস্তান সেই চম্পককুমারকে ঝন্টুমামা এখন আদিদাস বলে ডাকেন। এবং সেই ডাকে সে গলে গিয়ে সাড়া দেয়। ঝন্টুমামার কাছে কাজ শেখার জন্যে দিনরাত ঘুরঘুর করে। আমরা বোতলপর্বের কাহিনিটা জানি তাই, না হলে এই রহস্যের বই মেলা ভার হত। সামান্য একটা ছিপি–একটা স্বচ্ছ কাচের বোতলের মুখে ঘষা-কাচের ছিপি–সেইটাকে টেনে ফাঁক করতে পারেনি এ যুগের ঘটোৎকচ। তারপর থেকেই চম্পককুমার ওরফে আদিদাস নাড়া বেঁধেছে ঝন্টুমামার কাছে; তবে শুনেছি, সে সত্যিকার বৈজ্ঞানিক কর্মে ঝন্টুমামাকে সাহায্য করতে শুরু করেনি, এখনও তার এম সংশোধন-এর পর্ব চলছে। প্রচলিত শব্দের ওপর সবসময় ভরসা রাখতে পারেন না ঝন্টুমামা। এম সংশোধন তাঁর সৃষ্টি করা শব্দের মধ্যে অন্যতম। হরিচরণ বন্দ্যোপাধ্যায়ের ঢাউস অভিধান হাতের কাছে থাকলেই কি বানানের ভুল ঠেকানো যায়? ভুলটাকে ভুল বলে চিনতে পারলে তবে তো শুধরে নেবার প্রশ্ন। এম সংশোধন তাই ভ্রম সংশোধনের নিষ্ফল অথচ খাঁটি সদিচ্ছা।
মানুষে মানুষে রক্তক্ষয়ী সংঘর্ষের ক্ষেত্রে পৃথিবীর ইতিহাসে কোনওদিন এত অগণিত মানুষ কখনও এত মুষ্টিমেয় কয়েকজনের কাছে এতখানি ঋণী হয়নি। ঝন্টুমামার বজ্রকণ্ঠ ঘোষণা চমকে দিল। সব শ্রান্তি-ক্লান্তি-ভাবনা ছুঁড়ে ফেলে তিনি পায়চারি করতে করতে আমাদের দিকে মাঝে মাঝে জ্বলন্ত দৃষ্টি হানছেন। সিংহের কেশরের মতো চুলের ঝালরের নিচে তাঁর ডান চোখের আধখানা ঢাকা পড়েছে।
বিশে আগস্ট। হ্যাঁ–বিশে আগস্ট এই কথা যখন বললেন–এত বড় প্রশংসা–তখনও তো সত্যি বলতে নরক গুলজার শুরুই হয়নি। পরপর–একের পর এক সাতান্নটা রাত ধরে আকাশ ছিঁড়ে জাহান্নম থেকে ছুটে আসছে ঝাঁকে ঝাঁকে যন্ত্রের পাখি। গড়ে প্রতি রাতে দুশোটা। হাজার হাজার লোহার ডিম ফেলে যাচ্ছে লন্ডনের ওপর। সাতই সেপ্টেম্বর থেকে তেসরা নভেম্বর–একটা রাতের জন্য বম্বিং থামেনি।
কী বলছেন ঝন্টুমামা? লন্ডনের আর তাহলে রইল কী? সব তো ভেঙেচুরে… অথচ এত বড় একটা খবর আমরা কিছুই জানি না? অর্ধেক নমস্কারের জের হিসেবে শেষে লন্ডন ধ্বংস হয়ে গেল….
হবেই তো। এ তো শুধু তথ্য সংগ্রহের ভুল নয়। কমিউনিকেশন খামতি। মানব-চরিত্র সম্বন্ধে অজ্ঞ হলে এই হয়। আরে, অস্ত্র শুধু উন্নততর আর সংখ্যায় বেশি হলেই কি যুদ্ধ জেতা যায়! মূর্খ বলেই ভেবেছিল, তামাম ব্রিটেনের শিরদাঁড়া ভেঙে যাবে…।
এতক্ষণে দম ফেললাম, যাক, তাহলে বলুন, ক্ষয়ক্ষতি তেমন কিছু হয়নি। শুধু চিন্তাভাবনার মধ্যেই আছে ব্যাপারটা।
চিন্তাভাবনার মধ্যে মানে? হাজার হাজার নিরীহ মানুষ প্রাণ হারিয়েছেন, তবু শহর ছেড়ে পালাননি। মৃত্যুকে ককপিটে নিজের পাশে বসিয়ে কত বীর পাইলট টহল দিয়েছে ইংলিশ চ্যানেলের ওপর। তবে না প্রত্যাহার করে নিল অপারেশন সি-লায়ন।
সি-লায়নের পরিচয় খুঁজে বার করার ভার আমাদের ওপর ছেড়ে দিয়ে ঝন্টুমামার পায়চারি শুরু হতেই নিলয় ছুটল সর্দারজির দোকানে। এমন উত্তপ্ত আবহাওয়ায় লস্যিই সহায়…
সতেরোই সেপ্টেম্বর বাতিল হয়ে গেল অপারেশন সি-লায়ন। অবশ্য লন্ডনের ওপর বিমানহানা তখনও থামেনি। তা-ও থামল একদিন, না থামিয়ে তো আর উপায় ছিল না।
লস্যির গেলাসটা ঝন্টুমামার হাতে খুঁজে নিলয় বলল, কিন্তু ক্ষতি যা হবার তো
হ্যাঁ, ক্ষতি হয়েছিল। তবে ধ্বংস ও মৃত্যুর কথা স্বীকার করে নিয়েও এ কথা বলতে হবে, ইংল্যান্ডের পাইলটরা ওদের নাকে ঝামা ঘষে দিয়েছিল। সেই চোট আর কোনওদিন সামলাতে পারেনি লুটভাফে। মানে হিটলারের বিমানবাহিনী।
নিলয়ের মুখের দিকে তাকালাম। ঝন্টুমামা তাহলে এতক্ষণ ১৯৪০ সালে দ্বিতীয় বিশ্বযুদ্ধের রণাঙ্গনের ধারাবিবরণী দিচ্ছিলেন! নিলয় ফিসফিস করে জানিয়ে দিল, উপাখ্যানের শুরুতে ঝন্টুমামা যে উদ্ধৃতিটি দিয়েছিলেন সেটা নাকি চার্চিলের। ব্রিটেনের রয়্যাল এয়ারফোর্সের স্পিটফায়ার আর হারিকেন বিমানদের গৌরবময় অভিযানের কাহিনি ঝন্টুমামার মুখস্থ। লস্যিতে টান দেওয়ার ফাঁকে ফাঁকে তিনি জার্মানদের ফাইটার বিমান টুইন প্রপেলার ME110 আর স্টুকা বহুবারদের দুর্বলতারও হদিশ দিয়ে দিলেন। তুচ্ছ আধখানা নমস্কারকে পেছনে ফেলে কত সাগর, মহাসাগর, মহাদেশ পার হয়ে গেছি।
লস্যি শেষ হল, ঝন্টুমামা শান্ত হলেন। চেয়ারে বসেছেন, চোখ বন্ধ, আঙুলের ফাঁকে চারমিনার জ্বলছে। দক্ষিণের বারান্দায় রোদ্দুরের ঝাঁজ থেকে বাঁচাবার জন্যে আমরা তাঁকে চেয়ার সমেত ফুট চারেক সরিয়ে এনেছি। ঝন্টুমামা যেন আপন মনে কথা বলছেন। আরও কাছে ঘেঁষে আসতে হল।
তাই তো ভাবছি, বিজ্ঞানীরা কী করছিল তখন? ইংল্যান্ডের বিজ্ঞানীরা? ওই তাজা ফুটফুটে রয়্যাল এয়ারফোর্সের তরুণ নির্ভীক পাইলটদের প্রাণ বাঁচানোর জন্য কী করেছিল? জার্মানদের গুলির আঘাতে বিমান যখন…
কেন, প্যারাশুট?–নিলয়টা এমন গাড়লের মতো চেঁচিয়ে উঠল, যেন ঝন্টুমামা এই বস্তুটির নাম শোনেননি।
প্যারাশুট! নাঃ, হবে না। এটাকে একটা ট্র্যাজেডিই বলতে পার। প্যারাশুটের মতো উপকারী জিনিসও তাই সবসময় কাজে লাগে না। পৃথিবীর তিন ভাগের দু-ভাগ জুড়ে যে জলেদের রাজত্ব। তা ছাড়া সমুদ্র ঘিরে রেখেছে ইংল্যান্ডকে। আর সেইটাই আমার জিজ্ঞাস্য–এরোপ্লেন থেকে প্যারাশুটে করে ঝাঁপ দিয়ে সমুদ্রে এসে পড়ার পর কিভাবে। প্রাণ বাঁচাত পাইলটরা? কীরকম লাইফবোট ব্যবহার করত? তার গঠন প্রক্রিয়া বা কার্যধারাটা আমার জানা নেই। দেখ যদি ফাঁকিবাজির গাফিলতিতে হঠাৎ কোনও তথ্য আবিষ্কার করতে পার। তাহলে হয়তো আধখানা নমস্কারের উত্তরটা দিতে পারব।
যত দূর জানি, নিলয় ও আমাকে ছাড়া ঝন্টুমামা তৃতীয় কোনও ব্যক্তিকে ফাঁকিবাজিতে গাফিলতি দেবার জন্য কখনও প্রশংসা করেননি। বিরল সম্মান। বুদ্ধি খাঁটিয়ে ভেবেচিন্তে আমরা ঝন্টুমামাকে নতুন আইডিয়া দিতে পারি না। কিন্তু কথা প্রসঙ্গে আমাদেরই সরবরাহ করা তথ্য যে তাঁর কাজে লাগে, সেটা তিনি এইভাবেই স্বীকার করেন।
ওহে, আমার ক্যামেরার ব্যাগটা একটু নিয়ে এসো তো!
হয়ে গেল। সলিলসমাধি। এত আয়োজন সব বৃথা। ক্যামেরা নিয়ে বসা মানেই মৌনী পর্ব। পরিষ্কার টার্কিশ তোয়ালের ওপর এখন লেন্সরা মিষ্টি রোদ আর হাওয়া খাবেন। নিশ্চয় ঝন্টুমামার মনে হয়েছে, আজকে সকালের রোদে জলীয় বাষ্পের পরিমাণ কম। সবচেয়ে বিরক্তিকর হচ্ছে, যে বস্তুটির জন্যে এই আলোচনায় ছেদ পড়ল, সেটি প্রায় অচল। আর ক্যামেরা যত অচল হয়, ততই নাকি বেশি মনোযোগ দাবি করে। শাটারের গতি বাড়িয়ে-কমিয়ে ঝন্টুমামা এখন তাদের এক্সারসাইজ করাবেন। এক-একবার বোতাম টিপবেন আর ক্যামেরাটাও গলা পালটে খটখট খুর খুর, নানারকম আওয়াজ ছেড়ে প্রভুকে সন্তুষ্ট করবে। ঝন্টুমামা বলেন, ছবি তোলার শখ আছে এমন কোনও দুর্বল হৃদয়ের মানুষের কাছে ডাক্তাররা নাকি এই ক্যামেরার নাম উচ্চারণ করতে বারণ করেন। হাসেলব্লাড। হ্যাঁ জানি, এই ক্যামেরা হাতে নিয়েই মানুষ প্রথম চাঁদের পিঠে দাঁড়িয়ে ছবি তুলেছিল, কিন্তু ইতিহাস সৃষ্টিকারী যন্ত্রটিও এখন আমাদের কোনও সান্ত্বনা দিতে পারছে না।
কলেজ থেকে ছুটি নিয়েছি আর এইভাবে সকাল না পেরতেই ছুটিটার অপঘাতে মৃত্যু? ঘরে ঢুকে নিলয়কে জামা পালটাতে দেখে কাটা ঘায়ে নুনের ছিটে পড়ল। আরেকটু হলেই ভেগেছিল। চললি কোথায়?
কেন, ন্যাশনাল লাইব্রেরি। ঝন্টুমামা কী বললেন, শুনিসনি? পাইলটদের রেসকিউ করার… নিলয়টা এমন গাঁক-গাঁক করে উঠল যে, নিচের তলার লোকও শুনতে পাবে। কোনও মানে হয়! তুই তো বাবা পৌঁছাতে চাস ওই বারান্দা অবধি।
কিন্তু তোর দৌড় তো পদার্থবিদ্যার বেড়ায় গিয়ে আটকাবে। না বলে আর পারলাম না, রসায়নবিদরা কী করেছিল জানতে হলে আমাকেও… একসঙ্গে বেরলেই হত না?
তাহলে বল ঝন্টুমামাকে। দুপুরে খাওয়ার ব্যবস্থা তো…
বারান্দা থেকেই উত্তর দিলেন ঝন্টুমামা, সাড়ে বারোটায় তড়কা-রুটি। যাবার সময় মোড়ের ধাবাতে অর্ডার দিয়ে যেয়ো। পাঠিয়ে দেবে। কিন্তু তাড়াতাড়ি হাত চালাও, ঘণ্টাখানেকের মধ্যে পৌঁছাতে না পারলে কাজটাই মাটি হবে।
ভাবছি, ন্যাশনাল লাইব্রেরিতে এক ঘণ্টা দেরিতে পৌঁছালে কী এমন মহাভারত অশুদ্ধ হবে; আবার তাড়া এল, নাঃ, তোমরা দেখছি, আজ আর আদিদাসের দেখা পাবে না।
আরেকটু হলেই হাত থেকে জলের গেলাসটা খসে পড়ত। আরও ক্রিটিক্যাল অবস্থা নিলয়ের। প্যান্টের মধ্যে জামাটা খুঁজছিল। তার হাতে বেল্টটাকে এখন গোরু চোরের দড়ি মনে হচ্ছে। তার মানে, নিলয়ও যাবার পথে আদিদাসের সঙ্গে দেখা করার মতলব ভেঁজেছিল। আর আমাদের মতো বেতনভুক আধাবিজ্ঞানীদের মাথায় কোনও চক্রান্ত যদি জন্ম নেয়, ঝন্টুমামা তার হদিশ পাবেন না, তা-ও কি হয়?
বেরিয়ে পড়েছি, কিন্তু অজানাকে জানার আনন্দের ওপর গোবর-ন্যাতা লেপে দিয়েছেন ঝন্টুমামা। এখন রোদটাকে বেখাপ্পা চড়া মনে হচ্ছে। কলকাতায় বাস-ট্রামের ভিড়ের সঙ্গে বিছুটিপাতার সাদৃশ্য খুঁজে পাচ্ছি। মহাবিশ্বের পার্সপেকটিভে আমাদের অস্তিত্ব যে কতটা অকিঞ্চিত্বর, বুঝতে আর বাকি নেই। তবু দীনবুদ্ধি, হীনশক্তি দুটি মানুষ যাবতীয় দার্শনিক উপলব্ধি ও তামাম জগতের ওপর নিদারুণ ক্ষোভ সত্ত্বেও এমন একটা রুট ধরে এগিয়ে চলেছে যে, আদিদাসের সঙ্গে দেখা না হয়ে যায় না।
নিলয়কে সান্ত্বনা দিতে ইচ্ছে করল, মন খারাপ করিসনি, বুঝলি! হাজার বাধাবিঘ্ন, উপেক্ষা, গ্লানি তুচ্ছ করেও রহস্যভেদ করার তীব্র বাসনা থেকেই মানুষ মানুষ হয়েছে।
চক্রবেড়িয়া স্ট্রিটে বাড়িটার সামনে এসে পড়েছি। বাড়িটা যে একদিন ২২১ নম্বর বেকার স্ট্রিট বা ৭২ নম্বর বনমালী নস্কর লেনের খ্যাতিকেও বিজ্ঞানভিত্তিক উপায়ে ছাড়িয়ে যাবে, সেটা তার নম্বরেই মালুম দিচ্ছে। ৩৭ নম্বর বাড়ি। যে কোনও রাস্তায় নিদেনপক্ষে সাঁইত্রিশটা বাড়ি থাকলে একটার নম্বর সাঁইত্রিশ হতে বাধ্য। কলকাতায় ৩৭ নম্বরধারী বাড়ির সংখ্যাও নিশ্চয় অগুনতি। তা বলে বাড়ির গায়ে এমন একটি ফলক আর কোথাও নেই–
ঝন্টু সেন
(৩২+৭২)– (৩*৭) চক্রবেড়িয়া স্ট্রিট
পেতে হিসেব করলে ৩৭-ই হয়। ৩৭ সংখ্যাটির আরেকটি গুণপনার কথা শুনেছি ঝন্টুমামার কাছে। ৩৭ দিয়ে ৩ আর ৭-এর যোগফলকে গুণ দিলে যা হয়, ৩-এর ঘনর সঙ্গে ৭-এর ঘনকে যোগ দিলেও তা-ই। তিন আর সাতকে নিয়ে এই মন-মাতানো সাঁইত্রিশের টানেই একদিন পৈতৃক ভিটে ছেড়ে ঝন্টুমামা উঠে এসেছিলেন দিদি জামাইবাবুর বাড়ি। মামা খেতাবটা ভাগনে পরেশের ডাকাডাকির সুবাদেই। পরেশের মা বাবা বাড়ির নিচের তলাটা বিজ্ঞানের স্বার্থে ত্যাগ করে এবং নিজেদের খরচায় একটা টেলিফোন বসিয়ে দিয়ে নিশ্চিন্ত হয়েছেন। ডায়ালের ওপর মোটা ফেল্ট পেন দিয়ে লেখা আছে–১০১ এবং ২৪-২২২২। ফায়ার ব্রিগেডের ফোন নাম্বার। বৈজ্ঞানিক গবেষণা বেশি তেতে উঠলে এটা হয়তো সামান্য কাজে লাগলেও লাগাতে পারে, তাই আপত্তি করেননি ঝন্টুমামা।
বেল টিপলাম। মানে, সত্যিকার পাঁচ আঙুলে পাকড়ে মুঠোয় ভরে টিপুনি দেওয়া। এটা ইলেকট্রিক ঘণ্টির শৌখিন পুঁচকে সুইচ নয়। হাওয়াই ঘণ্টা। ট্যাক্সিতে লাল রবারের বল লাগানো প্যাঁচালো নলওলা যেরকম ভেঁপু দেখা যায়, তারই দীর্ঘতর, বৃহত্তর, উন্নততর সংস্করণ। একই সঙ্গে একতলা ও দোতলাকে সচকিত করে। শুধু লোডশেডিং-এর সময়ে সিস্টেমটাকে চালু রাখার জন্যে এই ব্যবস্থা ভাবলে ভুল হবে। বিপদ-আপদে অজ পাড়াগাঁ থেকেও লোকে আসে ঝন্টুমামার কাছে। ইলেকট্রিক কলিং বেলের চেয়ে এটা তাদের কাছে অনেক বেশি চেনা। তা ছাড়া রাত্তিরে সদর দরজায় ওই একরত্তি সুইচের হদিশ দেওয়ার জন্য আবার কত বাড়িতে আলো জ্বেলে রাখতে হয়। শক্তির অপচয়। হর্নটাকে তাই ফ্লুরোসেন্ট রং মাখিয়ে দিয়েছেন ঝন্টুমামা।
দরজা খুলে একটা দৈত্য এসে দাঁড়াল। পরনের টি-শার্টটার দিকে তাকালেই আদিদাস নামকরণের হেতু বোঝা যায়। বুকপকেটের ওপর লেখা, সাবুর পাঁপড়ের মতো কড়কড়ে ইংরেজি হরফগুলোকে জিবে একটু ভিজিয়ে নরম করে নিলেই হবে।
ঘরে ঢুকে কথাটা পাড়তে গিয়ে ইতস্তত করছিলাম। এটা ঠিক যে, শ্রদ্ধাভক্তির স্কেলে ঝন্টুমামার ঠিক নিচেই আমাদের ও জায়গা দেয়, তবু বলা তো যায় না, যদি ভাবে, লুকিয়ে কোনও কথা জেনে নিতে এসেছি… বীজ ফেলার আগে মাটিতে একটু সার ছড়িয়ে নেওয়া দরকার। সিগারেটের প্যাকেটটা বাগিয়ে ধরে বললাম, নাও, খাও খাও। এখন ঝন্টুমামা আসবে না।
খাই তাহলে! অ্যাঁ?–একগাল হেসে হাত বাড়াল আদিদাস। আর বলবেন না, সেই সকাল থেকে ডেভেলপিং-এর কাজ…
সবে একটা টান দিয়েছে ফোনটা বেজে উঠল।
হ্যালো?–হ্যালোর রেশ মেলাবার আগেই দেখি, আদিদাস রিসিভার হাতে উঠে দাঁড়িয়েছে। সিগারেটকে বাঁ হাতের তালুর খোপে বন্দি করেও শান্তি হয়নি। হাতসুদ্ধ পেছনে কোমরের দিকে চালান করে অ্যাটেনশন। ঝন্টুমামার কানও যে দেখতে পায়, তার মোক্ষম প্রমাণ।
বার দশেক হ্যাঁ আর আচ্ছা বলে ফোন ছাড়ল আদিদাস। এখন লজ্জিত মুখে ঘাড়ের ওপর হাত বোলাচ্ছে। হবে না, অত ফোর্সে ঘাড় নড়লে খ্যাঁচকা তো লাগবেই।
কী বললেন ঝন্টুমামা?
আপনারা এসেছেন কি না জানতে চাইছিলেন। বললেন ঘণ্টাখানেকের মধ্যে সব শুনেটুনে নিতে। না হলে ন্যাশনাল লেব্রেটরি না কোথায় যেন যাওয়ার কথা, সেখানে লেটার হয়ে যাবে।
বিজ্ঞানকর্মী ঝন্টুমামার চেলার হাতে লাইব্রেরি না-হয় লেব্রেটরি হল, কিন্তু লেটারটা কী? ইংরিজিচর্চায় আদিদাসের স্বদেশি উদ্যোগ ধাঁধায় ফেলে দেয় মাঝে মাঝে।
ওই তো, মানে লেট আর কী! বেশি লেট হলে লেটার হবে না!
ভালো ড্রিবলিং জানে নিলয়। হাসিটাকে কাটিয়ে গেছে। কিন্তু চান্স পেলে আবার ওভারটেক করতে পারে।
রিস্ক নেওয়াটা ঠিক নয়। সরাসরি আধখানা নমস্কারের কথা পাড়লাম।
বরের মাথায় টোপর, সভাপতির গলায় গোড়ের মালা আর মঙ্গলচক্র অভিযাত্রীর উৎসবে-অনুষ্ঠানে ঝন্টুমামা। এবারেও অ্যানুয়াল ফাংশনে ঝন্টুমামার স্নেহধন্য আদিদাসকে শিখণ্ডী খাড়া করে পাড়ার ছেলেরা এসেছিল। এগারোজোড়া মোজা ও বুট পায়ে এগারোটা হাফপ্যান্ট ও ঘামে ভেজা জার্সি লাইন দিয়ে দাঁড়িয়ে ছিল ৩৭ নম্বরের ফটকের সামনে। প্র্যাকটিস সেরেই সটান মাঠ থেকে চলে এসেছে। তা এত পরিশ্রম, রোদে পুড়ে, কাদায় গড়াগড়ি দিয়ে কীসের লোভে পাড়ার ফুটবল টিম জানপ্রাণ কবুল করে তৈরি হচ্ছে? সে তো ওই নেত্যকালী স্মৃতি-চ্যালেঞ্জ ট্রফির জন্যেই। ঝকঝকে বার্নিশ করা পাঁচকোনা কাঠের বরফির ওপর সাঁটা রুপোর পাতে বুটের ডগায় একজন ফুটবল নাচাচ্ছে। ট্রফির উলটো পিঠের ওপর খোদাই করা গত দশ বছরের চ্যাম্পিয়নের নাম। এমন ট্রফি এলেবেলে সভাপতির হাত থেকে গ্রহণ করা যায় না।
সেন্টার হাফ গবলাই তো বলেই বসল, ঝন্টুমামা সভাপতি হলে ম্যাডেক্স সমিতিকে গুনে গুনে দুখানা ঢোকাবেই।
আদিদাসও ওকালতি করার সুযোগ ছাড়েনি, ঝন্টুমামা সভাপতি মানেই গবলাই স্কোর টু নিল। আর নেত্যকালীও উইন।
ঠোঁটে আঙুল ঠেকিয়ে ওদের বক্তব্য শোনার পর ঝন্টুমামা বললেন, বেশ বেশ। ফুটবল খেলা খুব সায়েন্টিফিক। আমি ভালোবাসি। সভাপতি আমি হতে পারি, কিন্তু তার আগে আমার কটা প্রশ্ন আছে। না না, তেমন কিছু নয়। এই–এই ফুটবল নিয়েই। মাত্র চারটে প্রশ্ন, যে কোনও একটার উত্তর দিতে পারলেই হবে! কী বল, প্রশ্ন করব?
সত্যিই ছোট্ট চারটে প্রশ্ন। এক–ফুটবলের ব্যাস কত? দুই-তার ওজন কত? তিন–যে ফালিগুলো জুড়ে ফুটবল তৈরি হয়, সেগুলো পাঁচকোনা না ছ-কোনা? চার–এরকম ক-টা ফালি লাগে একটা ফুটবলে?
বৈজ্ঞানিক প্যাঁচে সভাপতি ধরার জাল কেটে বেরিয়ে গেল ঝন্টুমামা। কিন্তু রেহাই দিল না খেলোয়াড়দের দাদা গ্রুপটা। পাড়ার সিনিয়ররা ঠিক করেছে, অ্যানুয়াল ফাংশনে জলসা নাইট করবে। সন্ধের মুখে না-হয় ক্লাবের সভাপতি, কোষাধ্যক্ষ ও পৃষ্ঠপোষকদের কাচ্চাবাচ্চারা কিচিরমিচির করে ম্যানেজ করল। কিন্তু তারপর?
কিশোর কি হেমন্তকুমার ধরাছোঁয়ায় বাইরে। এখন উদীয়মান শিল্পী শিখিভূষণই ভরসা। সবাই এসে ধরল ঝন্টুমামাকে। তাঁকে একবার কষ্ট করে শিখিভূষণের সামনে দাঁড়াতে হবে। গুণী মানুষ শিখিভূষণ! দেবব্রত বিশ্বাসের মতো ভারী দরাজ গলায় উদ্দীপনাময় গান গেয়ে আমেরিকাতেও প্রশংসা কুড়িয়েছে। ভারতের একমাত্র আলোগ্রাফার ঝন্টু সেন ছাড়া আর কে ফেস করবে তাঁকে। দক্ষিণায় কিছু ঘাটতি পড়লেও সে না বলতে পারবে না, কারণ ফোটোগ্রাফার ভারতে গুচ্ছের, কিন্তু আলোগ্রাফার এই একজন। ন্যাশনাল জিয়োগ্রাফিকের মতো আন্তর্জাতিক খ্যাতিসম্পন্ন খানদানি ম্যাগাজিনও তাঁর তোলা আলো ছাপতে পারলে কৃতার্থ হয়।
ঝন্টুমামা প্রস্তাব দিয়েছিলেন, শিখিভূষণের গাওয়া একটা গানের বর্ণালি বিশ্লেষণ করে আগে দেখে নিলে হত না? পাড়ার দাদাদের বয়স হয়েছে বোঝা গেল। ফুটবল খেলোয়াড়দের মতো সব কথা তারা শুনতে পায় না।
অগত্যা ঝন্টুমামাকে নিয়ে ক্লাবের সেক্রেটারি আড্ডিদা আর আদিদাস একদিন সকাল ন-টার সময়ে এসে পৌঁছালেন শিখিভূষণের বাড়ি। কলিং বেলের সুরেলা টুংটাঙের সঙ্গে অ্যালসেশিয়ানের বেয়াড়া ধমক শুনেই ঝন্টুমামার ভুরু কুঁচকে গেল, তোমরা বলছ বটে উদীয়মান, কিন্তু ঠিক কতখানি উদয় হয়েছে…।
সন্তর্পণে বারান্দার দরজা খুলে এক ভদ্রলোক বেরিয়ে এলেন, বলুন– বোঝা গেল, রাস্তায় দাঁড়িয়েই কথা বলতে হবে।
আড্ডিদা হেসে বললেন, আজ্ঞে আমরা ভবানীপুরের মঙ্গলচক্র অভিযাত্রীর তরফ থেকে আসছি। অ্যানুয়াল ফাংশনের–আচ্ছা, তার আগে এঁর সঙ্গে পরিচয় করিয়ে দিই। শ্রীঝন্টু সেন। নাম শুনেছেন–
ডেটটা কবে?
ঝন্টুমামার তোয়াক্কা করেনি লোকটা। আচ্চিদা আড়চোখে ঝন্টুমামার দিকে তাকিয়ে কাঁচুমাচু হয়ে জানালেন, সতেরো তারিখে। ও মাসে।
দাঁড়ান। ভদ্রলোক বাড়ির ভেতরে চলে গেলেন।
ঝন্টুমামা আড্ডিদার দেওয়া সিগারেট ধরিয়ে বললেন, মধ্যগগনে। উদীয়মান নয়, উদিত!
অ্যাপয়েন্টমেন্ট ডায়েরিটা হাতে নিয়ে ফিরে এসে পাতা উলটে লোকটা বলল, খালি আছে। বারোটায় শ্রীরামপুরের প্রোগ্রামটার আগে হতে পারে। পুরোটা অ্যাডভান্স করবেন, না… জানেন নিশ্চয়, পাঁচ হাজারের নিচে স্যার প্রোগ্রাম করেন না। তিন হাজারের কমে বায়না হয় না।
এতক্ষণের অশিষ্টতার নায়ক শিখিভূষণ নয় জেনে আডিড়দা যেন আবার আলো দেখলেন, দয়া করে একবার শিখিবাবুর সঙ্গে দেখা করিয়ে দেন যদি…
অসম্ভব। তা ছাড়া তাতে রেট কমার কোনও চান্স নেই। টাকাকড়ির ব্যাপারে ওঁর সেক্রেটারি হিসেবে যা বলার…
একটা রিকোয়েস্ট রাখুন ভাই! শুধু বলুন, ঝন্টু সেন দেখা করতে এসেছেন। বলেই দেখুন না।
লোকটা আধো অবিশ্বাস নিয়ে ঝন্টুমামার দিকে তাকাল। তরুণ কৃষ্ণচূড়ার গুঁড়ির মতো যার গায়ের রং, চৌকো ডিম্বাকৃতি (সুপার-ইলিঙ্গ) মুখে করমচা-চোখ, অথচ বেগুন গাছে আঁকশি দেবার মতো উচ্চতা। চুলের ঝরনা, জলদস্যুর মতো জুলফি বিস্তার ও গড়িয়ে নামা গোঁফ–এই তিনটি ধারা মিশেছে গালের ওপর। ঝন্টুমামাকে শেষ পর্যন্ত অবহেলা করতে পারল না।
পায়ে বিদ্যাসাগরি আওয়াজ তুলে শিখিভূষণ এলেন। সিল্কের রামধনু-লুঙ্গি, খালি গায়ে পইতে ঝুলছে ও গলায় কম্ফোর্টার। মুখটা আকাশের দিকে তুলে রেখেছেন। ঠোঁটের ফাঁক দিয়ে ধোঁয়া আর গরগরানি। প্রায় মিনিটখানেক বাদে গাৰ্গলের জল ফেলে দিয়ে তিনি শ্বাস নিলেন!!
ইস–ফেলে দিন, ফেলে দিন। কী মড়া-পোড়া গন্ধ!–আড্ডিদার সিগারেটের দিকে আঙুল তুলে তিনি ধমকে উঠলেন। ব্যাপারটা কী? যা বলার আমার সেক্রেটারি তো বলেইছে। সাড়ে চারশো টাকা মাইনে দিয়ে রেখেছি ওকে। সবতাতে আপনারা যদি আমাকে টানাটানি করেন… আরে মশাই, একটু বোঝার চেষ্টা করুন। এই যে গার্গল করছিলাম, জানেন, ওই এক শিশি ওষুধের কত দাম? রিজার্ভ ব্যাঙ্ক থেকে ফরেন এক্সচেঞ্জ জোগাড় করে আনাতে হয়। তা ছাড়া রেট এমনই একটা জিনিস যা একবার কমালে আর বাড়ে না।
না না, আমাদেরই ভুল হয়েছে। এখন বুঝতে পারছি। আচ্ছা, নমস্কার। আড্ডিদাকে আর কথা বলার সুযোগ দেবার ইচ্ছে ছিল না বলেই ঝন্টুমামা ইতি টানতে চেয়েছিলেন। নমস্কারের উত্তরে শিখিভূষণের বাঁ হাতটা নাক অবধি উঠেছিল। এবং সেই মুহূর্তে তার সর্বনাশের ডঙ্কা বেজে গেছে। ঝন্টুমামা সবার অজান্তে নিঃশব্দে পরমমানবিক যুদ্ধ ঘোষণা করেছেন। কোনও বুল টেরিয়ার, ম্যাস্টিফ বা সেন্ট বার্নার্ড যদি আধখানা নমস্কারের আধখানা জ্বালা টের পেত তাহলে সঙ্গে সঙ্গে ছিঁড়েখুঁড়ে খেতে লোকটাকে।
সেদিনও ন্যাশনাল লাইব্রেরি থেকে ফিরে তীর্থের কাকের মতো অপেক্ষা করছিলাম। সাত দিন ধরে এই চলেছে। আমাদের নোটবইয়ের বিশেষ কোনও লাইনের ওপর ঝন্টুমামার চোখ যদি একটু দাঁড়ায়–অমনি ঝুঁকে পড়ব। আমাদের সারাদিনের ঘাড় বেঁকানো খাটুনির ওপর চোখ বোলাতে অবশ্য ঝন্টুমামার পাঁচ মিনিট আঠেরো সেকেন্ড লাগে।
কাল থেকে আর তোমাদের পণ্ডশ্রম করতে হবে না। বাতিল করা নোটবইটা হঠাৎ পকেটে গুঁজে উঠে দাঁড়ালেন ঝন্টুমামা। এ কী কাণ্ড! যতক্ষণ পাশে দাঁড়িয়ে ছিলাম, ঘুণাক্ষরেও জানতে পারিনি যে, তিনি পাশুপত অস্ত্রের হদিশ পেয়ে গেছেন। নোটবইটা তিনি হাতিয়ে না নিলেও অবশ্য তেমন কোনও সুবিধা হত না। হাত ফসকে খড়ের গাদায় ছুঁচ পড়ে গেছে। আমার জিনিস বলে চেঁচালেই কি আর উদ্ধার করা যাবে! তবে বিদায়। নেবার আগে ঝন্টুমামা কথা দিয়ে গেছেন, সময়মতো স্মরণ করবেন আমাদের।
তা বলে চার মাস পরে ডাক পড়বে ভাবিনি। হায়ার সেকেন্ডারি পরীক্ষায় ইংরিজিতে গোঁত্তা মারার অপমানকেও এতদিন জিইয়ে রাখা যায়নি। তাই ভেবেছিলাম, শিখিভূষণের অশিষ্টপনাও এতদিনে কালের সমাধিতলে বেশ খানিকটা তলিয়ে গেছে। তা ছাড়া শিখীর শিখা তো এখন টিমটিম করছে। কথাটা অবৈজ্ঞানিক জেনেও বলতে ইচ্ছে করে-ধর্মের কল একটি দারুণ উইন্ডমিল, হাওয়া দিলেই নড়ে। তার অমন সাধের গলাটি কিছুদিন যাবৎ মালিকের সঙ্গে বেইমানি করছে। বিদেশি তরলের বদলে নুন-জলে গার্গল করলে, নেমকহারামির একটা হাই ক্লাস দৃষ্টান্ত হত। টেবিলের ড্রয়ার খুঁজলে কম করে সাত আটটা খবরের কাগজের কাটিং পাওয়া যাবে, যার মধ্যে কোনও সংগীত সমালোচক বলছে, শিখিভূষণের উচিত আরও রেওয়াজ করা। কেউ বলছে, সুর তাকে ত্যাগ করেছে। আবার কেউ কেউ রেখে-ঢেকে কথা বলা পছন্দ করে না, লোকের পয়সা এবং সময় কি এতই সস্তা যে, কবে কে কোনকালে দু-ফোঁটা নাম করেছিল বলে আজও আসরে বসে ইঁদুরের গান শুনে ধন্য হতে হবে!
কাটিংগুলো ঝন্টুমামাই পাঠিয়েছিলেন। বিজ্ঞানী মানুষ তিনি, এরপরেও মড়ার ওপর ঘা দিয়ে খাঁড়ার ক্ষতি করবেন ভাবতে পারিনি। কিন্তু ইডেন গার্ডেনসে আসন্ন অখিল পশ্চিমবঙ্গ-আধুনিক-সংগীত-নাইটের দুটো অতিথি ছাপ-মার কার্ড পেয়ে হিসেবটা গুলিয়ে গেল। সঙ্গে একটা তিন লাইনের চিঠি শিখিভূষণের গান শুনতে এসে। ইন্ডিয়া ডিস্টার্বড কাগজের তরফে আলোগ্রাফার হিসেবে এ বছর আমি আধুনিক গানের আসরের ছবি তুলছি। ন-টার মধ্যে আসন গ্রহণ করবে।–Jhons.
ঝন্টুমামাকে না চিনলেও Jhons–এই স্বাক্ষরটি চেনে না এমন কোনও ফোটোরসিক নেই। কিন্তু তা বলে জলসার ছবি তুলতে ঝন্টুমামা? এই তো গেল বছর প্রধানমন্ত্রীর কলকাতা সফরের ছবি তোলার ডাক পেয়েই তিনি পড়িমরি করে তেলিপাড়ায় উধাও হয়ে গেলেন। ফেরার পর জানা গেল, বানারহাটের সন্ধানী বিজ্ঞানচক্র থেকে কৃষ্ণপদ কুণ্ডুর চিঠি এসেছিল। ওখানে মরাঘাট টি-গার্ডেনের বড়কাঝোরায় নাকি এমন সব মাথামোটা ও লেজ-ঝোলা বেঙাচির খোঁজ পাওয়া গিয়েছিল, যারা বর্ষাকালের তোয়াক্কা না করে সেপ্টেম্বরে, মানে ঘোর শরঙ্কালেই বংশবৃদ্ধি করছিল। এরপরেও ঝন্টুমামা না গিয়ে পারেন! কাজেই শিখিভূষণকে শিক্ষাদানের মতলব না থাকলে জলসার ছবি তুলতে…
সাত নম্বর গেটের মুখে এসে দাঁড়াতেই ভেতর থেকে হাততালির শব্দ কানে এল। স্টেডিয়ামে নিশ্চয় তিলধারণের ঠাঁই নেই। করিডরে পা দিতেই দেখি সামনেই ঝন্টুমামা। গলায় ক্যামেরা, কাঁধে ঝুলছে ফ্ল্যাশলাইটের ব্যাটারি। কার সঙ্গে যেন কথা বলছেন। প্রেক্ষাগৃহের দরজাটা ফাঁক হতেই কানে এল পরবর্তী শিল্পীর নাম ঘোষণা–এবার আপনাদের সামনে আসছেন শিখিভূষণ। এবার কিন্তু হাততালি জমাট বাঁধেনি।
ঝন্টুমামা, চলুন।–নিজেদের উপস্থিতি জানান দিলাম।
যাক, এসে পড়েছ। তোমাদের জন্যেই অপেক্ষা করছিলাম। ঝন্টুমামা পাশের ভদ্রলোকের সঙ্গে পরিচয় করিয়ে দিলেন, শালিগ্রাম মুখুজ্জে। ইন্ডিয়া ডিস্টার্বড-এর অ্যাসিস্ট্যান্ট জয়েন্ট অ্যাক্টিং সাব-এডিটর।
ভদ্রলোক কোনওরকমে সৌজন্য রক্ষা করে আবার ঝন্টুমামাকে নিয়ে পড়লেন, যা বলছিলাম, ফোটোগ্রাফার হিসেবে আপনার বিশ্বজোড়া খ্যাতির পেছনে মেন রিজনটা কী আপনার মতে?
উচ্চতার অভাব।
অ্যাঁ?
হ্যাঁ। এই যে আমাকে দেখে লোকে বেঁটে ভাবে, তা নয় কিন্তু। এটা শুধু উচ্চতার অভাব। সেই জন্য জন্মাবধি আমার দৃষ্টিটা একটা নিচু অ্যাঙ্গল থেকে পৃথিবীর ওপর নজর রাখছে। ভিউপয়েন্টটা নিচু হওয়ায় আমার ছবির মধ্যে, আলোগ্রাফে, একটা অন্য ডাইমেনশন বা নতুন মাত্রা থাকে। সেটাকে বৈশিষ্ট্যই বলুন বা সাফল্য। যা ইচ্ছে। আচ্ছা, চলি তাহলে, পরে কথা হবে।
আমরা অডিটোরিয়ামে ঢুকেছি। ঝন্টুমামা গ্রিনরুমে।
শিখিভূষণের নজরুলসংগীত বেশ জমেছে, না হলে দেরি করে ঢোকার জন্যে লোকে বিরক্তি প্রকাশ করত না। সিটে বসামাত্র একটা চেনা গলা কানে এল। আবছায়ায় আদিদাসকে দেখতে পাইনি।
আমিও আছি। আড্ডিদা জানান দিলেন। শিখিভূষণকে সামনের মাসে ক্লাবের ফাংশনে আসার জন্য আজ কথা বলব?
সামনের সারির শ্রোতারা বারবার ঘাড় ফিরিয়ে চাইছে। ইচ্ছে থাকলেও কথা বলার উপায় নেই। গানের মধ্যে তলিয়ে যাবার চেষ্টা করলাম। বেশ ভালোই তো গাইছে। তবলচিকে দিয়ে বেশ মেহনত করিয়ে নিচ্ছে। সারেঙ্গিওয়ালার ভঙ্গি দেখে মনে হচ্ছে, তার ডান হাত এবং ছড়টা আরও ফুটখানেক লম্বা হলে তবে বোধহয় করুণভরা টান মেরে তার মন ভরত। শিখিভূষণ নিশ্চয় গলা ফিরে পেয়েছে, না হলে এত বড় আসরে বাঘা বাঘা শিল্পীর সঙ্গে এক মঞ্চে বসার সাহস পেত না। আজকের আসর তার কাছে নাম উদ্ধার করার একটা বড় সুযোগ। গজল শেষ হতেই হাততালির দমকে ইডেনের আশপাশের বেশ কিছু গাছে কাক-চিলেদের ঘুম ভেঙে গেল।
মাথা নিচু করে বার তিনেক প্রণাম ঠুকে হাসিমুখে একটা রিডের ওপর আঙুল চেপে ধরল। তবলচির টুকুর টুকুর শেষ হয়েছে। গানের প্রথম কলিই মাতিয়ে দিয়েছে দর্শকদের। শিখিভূষণের ভরা দরাজ গলায় গানটি বড় ভালো খুলেছে। ছেড়ে দাও কাচের চুড়ি বঙ্গনারী–মনোমোহন চক্রবর্তী রচিত মুকুন্দদাসের গাওয়া এই স্বদেশি গানের আবেদন এখনও অটুট। ছবি তোলার আইডিয়াল টাইম মিস করেননি ঝন্টুমামা। মঞ্চে উঠে জ্বলন্ত ধূপ-গাঁথা রজনিগন্ধার গুচ্ছের পাশে দাঁড়িয়ে ফোকাস করছেন। ফ্ল্যাশ ঝলসে উঠল। এবার অন্য একটা অ্যাঙ্গল থেকে, হাঁটু গেড়ে বসে। দুটো ছবি তুলে ঝন্টুমামা উইংসের পেছনে অদৃশ্য হলেন।
শিখিভূষণ লম্বা একটা টান ধরেছে। তোমাদের অঙ্গে সাজেনার না-কে নিয়ে ইলেকট্রিক ট্রেনের মতোই অনায়াসে ধেয়ে যাচ্ছিল স্বরটা। হঠাৎ ভারী গলাটা যেন চিহি চিঁহি রবে ককিয়ে উঠল।
এ হে হে–গেছে গেছে। ফিশপ্লেট চুরি।–নিলয় হাহাকার করে ওঠে।
কী বললি?
গলার ফিশপ্লেট চুরি। সুর ডিরেল্ড।
কিংবা ভরাডুবিও বলতে পারিস। নয়তো গলাডুবি।
প্রাচীন শ্রোতারা ঠোঁট বেঁকিয়ে বেজার ভঙ্গিতে ঘাড় নাড়ছে, অর্বাচীনরা শিখিভূষণের পরিবর্তিত কণ্ঠের সঙ্গে কার মিল বেশি, বোঝাবার চেষ্টা করছে। কুকুর, বেড়াল ও ইঁদুরের ডাকে কান পাতা দায়। শিখিভূষণ হারমোনিয়ামের কাছে আশ্রয় ভিক্ষা চাইছে। ঝড়ের বেগে তার আঙুল নাচ জুড়েছে রিডের ওপর। হারমোনিয়ামের বেলো তো নয়, কামারশালার হাপর। সারেঙ্গি, তবলা–সবাই জানপ্রাণ কবুল করছে, সময় নিচ্ছে, শিখিভূষণের গলাকে সামলে ওঠার সুযোগ দিচ্ছে। শ্রোতাদের হল্লার ঠেলায় শিল্পী আবার মুখ খুলল এবং আবার নির্ভেজাল মিকি মাউসের কাঁউমাঁউ।
হাততালি। উলু। সিটি।
কয়েকটা ছেলে মঞ্চের দিকে বিপজ্জনকভাবে এগচ্ছে।
বাদ্যযন্ত্রের মায়া ত্যাগ করে শিখিভূষণ অ্যান্ড পার্টি ভ্যানিশ হয়ে গেল।
উদ্যোক্তারা সময়মতো পরবর্তী শিল্পী লোকসংগীত গায়ক মজনুকুমারের নাম ঘোষণা না করলে লঙ্কাকাণ্ড ঠেকানো যেত না।
আড্ডিদা ও আদিদাসের কথামতো আমরা বাইরে বেরিয়ে এলাম। আড্ডিদা জানালেন, ঝন্টুমামা বলে রেখেছেন, শিখিভূষণের গান শেষ হলে, গ্রিনরুমে চলে আসতে।
শুনলেন তো গানের ছিরি। এরপরেও বায়না? নিলয় বলল।
বিনি পয়সার বায়না তো। পয়সা চাওয়ার মুখ আছে নাকি? ডাকবে কে?
পয়সা নেবে না বলে বেচারাকে আবার অপদস্থ করার জন্য… মৃদু আপত্তি করলাম। যথেষ্ট শিক্ষা তো হয়েছে।
আমিও সে কথা বলেছিলাম। কিন্তু ঝন্টুমামা জোর দিয়ে বলছেন, শিখিভূষণ আমাদের প্রোগ্রামে নাকি দারুণ গাইবে।
আদিদাস ফোড়ন কাটল, স্যারের কথা ভুল হতে পারে না।
মর্মান্তিক দৃশ্য চোখে পড়ল গ্রিনরুমের পেছনের দরজায়। ঝন্টুমামার দু-হাত ধরে কেঁদে ফেলেছে শিখিভূষণ। বাজনদারদের কাছে যখন মুখ দেখাবার উপায় নেই, দরজায় পুলিশ দাঁড় করিয়ে তাকে পালাবার সুযোগ দেওয়া হচ্ছে–এমন সময় দেবদূতের মতো ঝন্টুমামার উদয়। পরের মাসে পাড়ার জলসায় আমন্ত্রণ জানিয়েছেন।
আপনি বিশ্বাস করুন, বিশ্বাস করুন–আমার এই দুঃসময়ে আপনি যে পাশে এসে দাঁড়িয়েছেন, এ আমি কোনও দিন ভুলতে পারব না। আশপাশের জটলা উপেক্ষা করে ধরা-ধরা গলায় বলে চলেছে শিখিভূষণ। এখন কিন্তু তার গলাটা মিকি মাউসের মতো শোনাচ্ছে না।
ওসব ছেঁদো কথা ছাড়ুন। ইনভাইট করছি ঠিকই, তবে একটা পয়সা অ্যাডভান্স নয়। গান শুনিয়ে খুশি করতে পারেন যদি
লাগবে না–কোনও দরকার নেই। আপনি কত বড় সুযোগ দিচ্ছেন, জানেন না। যে করে থোক, যেভাবে হোক–আমি নিশ্চয়, নিশ্চয়–
হ্যাঁ, আত্মবিশ্বাস থাকা ভালো। কিন্তু গর্ব করবেন না। আর বিনি পয়সায় গান গেয়ে আমাদের কৃতার্থ করার কথাও ভাববেন না। গাইতে যদি পারেন-ন্যায্য পাওনা যা তা-ই পাবেন–পাঁচশো টাকা। স্বদেশি, দেশাত্মবোধক গান গেয়ে এর চেয়ে বেশি চাওয়াটা তো গেরুয়া পরে ডাকাতি!
.
এক মাস পরের কথা।
মঙ্গলচক্র অভিযাত্রীর জলসায় শিখিভূষণের গান শুনে মুগ্ধ হয়ে বাড়ি ফিরে দেখি, বারান্দায় আলো জ্বলছে। ঝন্টুমামা এলেন কখন?
তোমাদের জন্যেই বসে আছি। ছাড়তে চাইছিল না, তাই না?
কী বলছেন ঝন্টুমামা?
বলছি, শিখিভূষণকে শ্রোতারা ছাড়তে চাইছিল না। ঝন্টুমামা কিন্তু জলসার ধারকাছ মাড়াননি, আহা, অবাক হবার কী আছে! আমি না জানলে, জানবে কে! আমিই তো ওর গলা থেকে গান কেড়ে নিয়েছিলাম।
তার মানে? গান কেড়ে…।
ওই হল। সুর কেড়ে নেওয়া মানেই তো গানের দফারফা।
নিলয় হাঁটু গেড়ে ঝন্টুমামার পায়ের কাছে বসে সবিনয়ে আরজি পেশ করল, প্লিজ ঝন্টুমামা, ওই সুর কেড়ে নেওয়ার পদ্ধতিটার একটু ডিটেল যদি জানান…
জলে ভাসাব ভেলা। হ্যাঁ, ঠিকই শুনেছ–ভেলা। তখন ইংলিশ চ্যানেলের ওপরে আকাশে চলেছে তুমুল লড়াই। জার্মান দস্যুদের গুলিবিদ্ধ স্পিটফায়ারটা লটপট করে মুখ গুঁজে পড়ল জলে। পাইলটের সলিলসমাধি অবধারিত বুঝে জার্মান প্লেনটা উড়ে গেল। কী এবার ধরতে পারছ?
উত্তর পাবেন জানলে কি আর ঝন্টুমামা প্রশ্ন করতেন?
ব্রিটিশ পাইলটের কাছে ছিল মোক্ষম দাওয়াই। একটুখানি লিথিয়াম হাইড্রাইট। জলের সংস্পর্শে আসতেই মুহূর্তের মধ্যে লিথিয়াম হাইড্রাইট থেকে রাসায়নিক ক্রিয়ায় তৈরি হল হাইড্রোজেন। ফুলিয়ে তুলল চোপসানো ভেলা, মানে প্রাণ বাঁচানো লাইফবোট আর সংকেত জারি করার বেলুন। মাত্র এক কেজি লিথিয়াম হাইড্রাইটের মধ্যে আটাশশো লিটার হাইড্রোজেন থাকে। কী মনে পড়ছে?
মনে না-পড়ার কোনও সংগত কারণ থাকতে পারে না। এ তথ্য আমরাই সংগ্রহ করেছি ন্যাশনাল লাইব্রেরিতে বসে। কিন্তু তাতে কোনও সমস্যার সুরাহা হল! নিলয় বলে উঠল, জল শোষণ করার অদ্ভুত ক্ষমতার জন্যই লিথিয়ামের যৌগগুলো সাবমেরিনের হাওয়া পরিস্রুত করার জন্যে বা এয়ারকন্ডিশনারেও ব্যবহার করা হয়, কিন্তু…
অবান্তর, অপ্রাসঙ্গিক। ওটা আলোচ্য বিষয় নয়। তাহলে ধরে নিতে পারি যে, লিথিয়াম হাইড্রাইট ডুবন্ত পাইলটকে ভাসিয়ে তুললেও শিখিভূষণের গলাকে কী করে ডোবাল, সেটা বুঝতে পারনি! ঝন্টুমামা চোখ বুজলেন।
আঙুলের ফাঁকে চারমিনার খুঁজেও কোনও লাভ হয়নি। শেষ পর্যন্ত সদয় তিনি হলেন, কিন্তু জানি না সেটা আমাদের করুণ মুখ দেখে, না রুটি-তড়কার গুণে।
গত কয়েক মাস ধরে তিনি প্রেস ফোটোগ্রাফার হিসেবে বিভিন্ন জলসায় শিখিভূষণের ছবি তোলার নাম করে স্টেজে উঠেছেন। ছবিও তুলেছেন। কিন্তু এ কথাটা কেউই জানত না যে, তাঁর বাঁ কাঁধে ঝোলানো ফ্ল্যাশলাইটের ব্যাটারির বাক্সের মধ্যে আসলে দুটো খোপ ছিল। তার একটাতে থাকত লিথিয়াম হাইড্রাইট, অন্যটাতে জল। আসল ফ্ল্যাশলাইটা থাকত ক্যামেরার সঙ্গেই লাগানো। গায়কের মুখের কাছে এগিয়ে এসে ফোকাস করার সময় ছোট্ট একটা সুইচ টিপলেই জল এসে মিশত লিথিয়াম হাইড্রাইটের সঙ্গে। সঙ্গে সঙ্গে হুসহুস করে বেরত হাইড্রোজেন। ব্যাটারির তারটার বদলে তিনি জুড়ে নিয়েছিলেন একটা পেঁচানো ফাঁপা নল। তারই মধ্যে দিয়ে বেরিয়ে আসত গ্যাস। তবে হ্যাঁ, যতক্ষণ হাইড্রোজেন বেরত, দম আটকে দাঁড়িয়ে থাকতে হত ঝন্টুমামাকে। না হলে নিশ্বাসের সঙ্গে হাইড্রোজেন গ্রহণ করা মানে ঝন্টুমামার গলা থেকেও শিখিভূষণের মতো উঁদুরে ডাক বেরত।
ঝন্টুমামার কাছেই জানলাম, বেশি মাত্রায় হাইড্রোজেন যদি গলা দিয়ে ফুসফুসে প্রবেশ করে তাহলে যমরাজের গলাও বাচ্চা ছেলের মতো প্যানপ্যানানি জুড়বে। আসলে অত্যন্ত হালকা এই গ্যাসটা স্বরতন্ত্রীকে উত্তেজিত করে, ফলে তার স্বাভাবিক কম্পনাঙ্ক বেড়ে যায়।
ইজিচেয়ারে শরীরটাকে টানটান করে ছড়িয়ে ঝন্টুমামা মাথার পেছনে দু-হাত রেখে বিষণ্ণ সুরে বললেন, ভালো লাগে না। বিজ্ঞানকে এরকম রহস্যময় ম্যাজিকের মতো ব্যবহার করতে আমি ভালোবাসি না। কিন্তু এরকম সংকটে পড়লে পরমমানবিক যুদ্ধ ঘোষণা না করেই বা উপায় কী! তা ছাড়া সত্যিকার উপকৃত যদি কেউ হয়ে থাকে, সে স্বয়ং শিখিভূষণ। এতদিনে সে গান শিখল। সত্যিকার গান। তোমরাই বল, যে লোকটা মানুষ হবারই শিক্ষা পায়নি, সে কি গায়ক হতে পারে?
ঝন্টুমামা না বললেও এ কথা বুঝতে আমাদের একটুও অসুবিধে হচ্ছে না যে, আধখানা নমস্কার তো কোন ছার, পারমাণবিক শাসানির বিরুদ্ধে রুখে দাঁড়াবার এই একটিমাত্র পথ। পরমমানবিক যুদ্ধ ঘোষণা।
[প্রথম প্রকাশ: কিশোর জ্ঞান বিজ্ঞান, ১৯৮৩ পূজাবার্ষিকী]
লাখ টাকার আবর্জনা
মরচে-ধরা পেঁচানো সিঁড়িটার সামনে পৌঁছে হতাশ হয়ে ওপরদিকে তাকাল। রায় বুঝতে পারছে, তার পক্ষে অতগুলো ধাপ ভেঙে পাঁচতলার ওপরে ওই চিলেকোঠায় ওঠা সম্ভব নয়। তাহলে কি ফিরে যাবে? রাস্তার ধারে দাঁড়-করানো সোলার স্কুটারটার দিকে নজর পড়ল। ব্যাটারির অবস্থা কাহিল, এখন অন্তত ঘণ্টাছয়েক রোদ্দুরে চার্জ না করলে বাড়ি অবধি ফেরা যাবে কি না সন্দেহ। কী কুক্ষণে যে মাথায় ঢুকেছিল শর্মার সঙ্গে দেখা করার কথা। কিন্তু দেখা না করেই বা উপায় কী! কপালে বিন্দু বিন্দু ঘাম জমছে। তার মানে পোশাকের এয়ারকন্ডিশনারটাও ঠিকমতো কাজ করছে না। শুধু অচল আর অচল। রায়ের জীবনের চারধারে ভাঙাচোরাদের ভিড় বেড়েই চলেছে। ভিডিয়োকোনটা চালু থাকলে কি আর মান্ধাতার আমলের সোলার স্কুটার চড়ে খুটুর খুটুর করে আড়াইশো মাইল পেরিয়ে শর্মার সঙ্গে দেখা করতে আসত? অবশ্য ভিডিয়োকোনটা অচল নয়, তিন বছর ট্যাক্স দেওয়া হয়নি। কিন্তু শর্মাও যে তাকে কোনওরকম সাহায্য করতে পারবে, সেরকম কোনও আশার আলো চোখে পড়ছে না। ওর বাসস্থানের অবস্থান তো রায়ের চেয়েও শোচনীয়। কিন্তু এত দূরে এসে দেখা না করে ফেরা সম্ভব নয়।
পনেরো-কুড়ি ধাপ উঠেই হাঁটুর ব্যথাটা টের পায় নতুন করে। জিরিয়ে নিতে হয়। এসক্যলেটর আর ভ্যাকুয়াম টানেলের যুগে প্রাক্তন অ্যাস্ট্রনট ভিক্টোরিয়ান আমলের কাস্ট আয়রন স্পাইরাল সিঁড়ি দিয়ে ঘামতে ঘামতে হাঁপাতে হাঁপাতে ওপরে উঠছে। ভাবলে হাসিও পায়, আবার জেদও চেপে বসে–একটা কিছু সত্যিই করা দরকার। এভাবে চলতে পারে না।
দরজার কাছে পৌঁছে রেলিংটা দু-হাতের মুঠোয় চেপে ধরে ঝুঁকে পড়ল রায়। চোখ বন্ধ করে দাঁড়িয়ে আছে। শরীরের নিচের অর্ধেকটা, ওপরদিকটাকে যেন নিচে টেনে নামাতে চাইছে। বুকভরে বারকয়েক শ্বাস নিল। অক্সিজেন সিমুলেটরের নলে মুখ গুঁজেও এখন লাভ হবে না। তিন বছর আগে শেষবারের মতো রিফিল করেছিল।
ঘরের মধ্যে সরকারি সিল ভেঙে ইলেকট্রনিক মিটারের ওপর ঝুঁকে বসে ছিল শর্মা। আঁতকে উঠল। নিউমেটিক চেয়ার থেকে উঠে দাঁড়াল।
রিনা! রিনা! ফিসফিস করে ডাকল শর্মা।
–কে এল দেখ তো! এরকম নিঃশব্দে… বলে দিয়ে আমি নেই।
রিনা শুকনো মুখে এসে দাঁড়াল কিচেন থেকে, আমার হাতে যে কেরোসিনের গন্ধ পাবে। তুমি দরজা খোল।
–শ-শ। এক লাফে শর্মা ইলেকট্রনিক বোর্ডের চৌকো সবুজ সুইচটা টিপে দিল। শব্দনিরপেক্ষ ব্যবস্থা।
–সাতসকালে কে বলেছিল তোমায় কেরোসিন ঘাঁটতে! এখন উপায়?
শর্মার চোখে চোখ রেখে রিনা বলল, কোনও খবর তো রাখ না, গ্যাস-ক্যাপসুল আর পাঁচটা আছে। এরপর তো কাঁচা জিনিস চিবিয়ে খেতে হবে। তোমারই বা সাতসকালে বেআইনি রিপেয়ারিং নিয়ে বসার কী দরকার ছিল? যাও ওদিকে–আমি দেখছি।
ইন্টারকমে মুখ দিয়ে রিনা বললে, বাড়িতে কেউ নেই। আমি রাঁধুনি, দরজা খুলতে পারব না।
ভাঙা কাঁসির মতো শোনাল কথাগুলো। হাঁটুর বাতের ব্যথা ভুলে হাসি পায় রায়ের। পাঁচতলার টঙে ঘর নিয়েছে, সঙ্গে কোনও হেলিপ্যাড কুকিং নেই, সেখানে রাঁধুনি আসবে কোত্থেকে? এখন তো সবই হেলিকপ্টার-কুকিং সার্ভিস। নিশ্চয় বিশেষ কোনও মতলব আছে শর্মার। অবশ্য শর্মা চিরকালই এই টাইপের–ভাঙবে তবু মচকাবে না। তা ভালো। যে জন্যে আসা, সেটা উদ্ধার হবে।
রায় ইন্টারকমে বলল, ওস্তাদি মারার দরকার নেই। আমি প্রোটেকশন ফোর্সের লোক নই বাবা। মিশন স্যাটার্ন, প্রোজেক্ট নাম্বার ওয়ান-জিরো জিরো-ওয়ান-এর রায় বলছি।
রায়! শর্মা নিজেই এবার এগিয়ে এসে দরজা খুলল।
রিনা সরে যায় একপাশে। দুই বন্ধু কয়েক মিনিট নীরবে পর্যবেক্ষণ করে একে অন্যকে।
ভিটামিন ভেকিসিয়েন্সি। ফটি ভিশন।–রায়ের প্রথম উক্তি।
–বাত! দুটো হাঁটুই জখম মনে হচ্ছে।–শর্মার সমালোচনা।
–তোমরা যে ডাক্তারির কম্পিটিশন জুড়ে দিলে!–রিনা বলল।
–ডাক্তারি নয়, ডাক্তারি নয়! কুড়ি বছরের অভিজ্ঞতা! আমাদের হাত দিয়ে কত অ্যাস্ট্রনটের লাইসেন্স ইস্যু হয়েছে জান? বল রায়?
-ওই পুরানো কচকচানি নিয়েই থাক। তা এতই যদি করেছ, এখন ভুলেও কেউ খবর নেয় না কেন! বেঁচে আছি না…
–নেবে নেবে! আবার খবর নেবে। আমরা বহুদিন কোনও খবর হয়ে উঠিনি,  তাই কেউ আমাদেরও খবর নেয় না। যাক, বুঝলে রায়, বহুদিন চা-কফি জোটেনি…
অসম্ভব। ইচ্ছে থাকলেও সামর্থ্য নেই। আমরা দু-মাস ধরে প্রায় আধকাঁচা খেয়ে আছি। রিনা কোনওরকমে ম্যানেজ করে… কথা থামিয়ে সামনে ঝুঁকে পড়ল শর্মা। কোনও বিপদের সম্ভাবনা নেই জেনেও ফিসফিস করে বলল, কেরোসিন আনছে।
–সে কী! ধরা পড়লে যে…
–আমি একটা স্পেশাল স্টোভ বানিয়ে দিয়েছি। ধোঁয়া এবং গন্ধকে এমনভাবে প্রসেস করে দেয় যে, ডিটেক্টর যন্ত্র ধরতে পারে না। বাদ দাও ওসব–তোমার খবর শুনি। মাথার অর্ধেকটা দেখছি নেড়া মাঠ করে ফেলেছ।
–আর তুমি যে নিজের কপালটাকে রুল-টানা কাগজ বানিয়েছ। উপায় নেই ব্রাদার আমরা দুজনে একই নৌকোয়…
-ফুটো।
–কি বললে?
-বললাম ফুটো। নৌকোটা ফুটো। হাজার চেষ্টা করলেও শেষ অবধি ভাসিয়ে রাখা যাবে না।
–যাক, তাহলে বুঝতে পেরেছ! চল, তাহলে নৌকোর মায়া ত্যাগ করে শেষবারের মতো আবার রকেটে চাপি।
বেতের মতো লিকলিকে শীর্ণ চেহারার শর্মা এভাবে হাসির ঝড় তুলতে পারে, খুবই অপ্রত্যাশিত। রিনা বেরিয়ে এল পাশের ঘর থেকে।
–শোন রিনা, শোন, রায়ের কথা শোন। রকেট ট্রিপের কথা ভাবছে। ম্যালনিউট্রিশনে রায়ের শরীরটাই শুধু ভেঙে পড়েনি, মস্তিষ্কের ঘিলুও শুকিয়ে গেছে।
আর তোমারও কাণ্ডজ্ঞান লোপ পেয়েছে। না হলে রসিকতা ধরতে পার না। রিনা ধমক লাগায়। এতদিন পরে একজন বন্ধু এল, কেউ তো পা মাড়ায় না, তার সঙ্গে এরকম অভদ্রতা রিনার ভালো লাগে না। চা-কফি খাওয়াতে না পারুক, দুটো ভালো কথা বলতে তো বাধা নেই।
রায় চেয়ার ছেড়ে উঠে দাঁড়াল। বাঁ হাত কোমরে, ডান হাত থুতনিতে ঠেকিয়ে, কিন্তু কেটে কেটে উচ্চারণ করল, আমায় পাগল ভাবার কোনও কারণ নেই। চিন্তা না করে আমার মতো অবস্থায় আড়াইশো মাইল পথ সোলার স্কুটারে চড়ে আসত না। আমার প্রভিডেন্ট ফান্ডের সব টাকা তুলে নিয়েছি এবং তার সবটাই ইনভেস্ট করেছি।
–কী বলছ রায়? এ তো সুইসাইড।
কিংবা ইন আদার ওয়ার্ডস–বাঁচার জন্য শেষ চেষ্টা। এটাকে কি বেঁচে থাকা বলে।
রিনার মুখে ভয়ের আভাস। শর্মার ভুরু থেকে অবিশ্বাস দূর হয়নি। বোধহয় সেটা লক্ষ করেই রায় বলল, বিশ্বাস করতে পারছ না তো? শোন, নেভিগেটর দাস আর অ্যাস্ট্রনট ওয়েল্ডার মণ্ডল কনট্রাক্ট সই করে আমাদের টিমে যোগ দিয়েছে, শুধু…
–না! ওকে আমি যেতে দেব না। কেন আপনি… রিনার ছেঁড়াখোঁড়া ভয়গুলো জমে রাগের চেহারা নেয়। এই বয়সে আবার এ কী পাগলামি! সারাজীবন সে অনেক সয়েছে। যতবার স্পেশ ফ্লাইটে গেছে শর্মা, ততবার মহাশূন্যের নীরবতা আর অন্ধকার ভোগ করেছে রিনা। শুধু পার্সোনাল ভিডিয়োর পরদায় প্রতিদিন দু-ঘণ্টা চোখের দেখা পাওয়ার আশায় যেন শবরীর প্রতীক্ষা। কতবার মহাশূন্যে পাড়ি দিয়েছে শর্মা? কম করে বার পঁচিশ নিশ্চয়। শর্মা রিটায়ার করার পরে রিনার মনে হয়েছিল, এতদিনে বুঝি সে সত্যিকার প্রাণ ফিরে পেল। কিন্তু জমানো টাকা ফোরাতে দেরি হয়নি, একের পর এক বাড়ি বদল করতে হয়েছে, তারপরে খাবারেও টান–বছর দশেকের মধ্যে দ্রুত বদলে গেছে পৃথিবীটা, কিন্তু সে যা-ই হোক–রিনা বরং সমস্ত অসুবিধা ভোগ করতে রাজি কিন্তু আর মহাকাশে ছোটা নয়, আর দরকার নেই তিন-চার মাসের জন্য হিরো হওয়ার, খবরের কাগজে নাম ছাপার… এতবার এত কাণ্ড করেও যদি আজ এই হাল হয়, আরেকবার চেষ্টা করেই কি সুফল হবে কোনও…।
নিজের মনের সঙ্গে কথা বলতে গিয়ে সময়ের হিসাব হারিয়ে ফেলেছিল রিনা। তাকিয়ে দেখল, ঠাট্টা-ইয়ারকি ও অবিশ্বাসের পর্ব শেষ করে দুই বন্ধুর আলোচনা এখন ক্রমশই পরস্পরের প্রতি আস্থা বাড়িয়ে তুলছে। ওদের কথাগুলো মাঝে মাঝেই রীতিমতো জটিল হয়ে উঠছে, মানে বোঝা দুষ্কর।… আর কিছু না হোক, শুধু সেলিনিয়ামের কথাই ভাব, কী ক্রাইসিস, অথচ…
রিনার মুখ ফুটে প্রায় বেরিয়ে এসেছিল, যতই ফন্দি আঁট, যেতে তোমায় দেব না…
কিন্তু ঠিক সেই মুহূর্তে সিগারেট ধরাল শর্মা। শুধু তা-ই নয়, রায়কেও অফার করেছে। নিজের চোখকে বিশ্বাস করতে পারে না রিনা। তিন মাস আগের কথা। সারাদিন চেষ্টা করেও শর্মা ধারে এক প্যাকেট সিগারেট জোগাড় করতে পারেনি। যে লোকটার দিনে দশ প্যাকেট না হলে চলত না, পয়সার অভাবে… তারপরে রিনা অবশ্য মাইনে পেয়েই সিগারেট কিনে এনেছিল। এক-আধ প্যাকেট নয়, পুরো এক মাসের রসদ। কিন্তু অদ্ভুত একটা ভয় পেয়ে বসেছে শর্মাকে। সিগারেট ফুরিয়ে যাবার ভয়। প্যাকেট হাতে তোলে, নাড়াচাড়া করে আবার রেখে দেয়। জিজ্ঞেস করলে বলে, থাক, পরে খাব। রিনা বোঝে, সিগারেট ছাড়া সে কোনও কাজে মনঃসংযোগ করতে পারেনি। চার-পাঁচটা ইলেকট্রনিক যন্ত্র সারাবার কাজ পেয়েছে, যদিও সারাবার কাজ মানেই বেআইনি ব্যাপার, কিন্তু কোনওটাতেই বেশি দূর এগতে পারেনি।
শর্মাকে সিগারেট ধরাতে দেখে বুকের মধ্যে কোথায় যেন দমটা আটকে গেল রিনার। সেটা আনন্দে না যন্ত্রণায়, বুঝতে পারছে না। কতদিন পরে স্বাভাবিক হতে পেরেছে শর্মা… রিনা নিঃশব্দে কিচেনে এসে ঢুকল। শর্মার তৈরি স্মোকলেস স্টোভ ধরিয়ে চায়ের আয়োজন শুরু করে দিয়েছে।
-তাহলে তুমি রাজি?
রায়ের প্রশ্নের সুরেই বোঝা যায়, উত্তর সে পেয়েই গেছে।
-কিন্তু আমি ভাবছি, লাইসেন্স জোগাড় হবে কী করে? শর্মার মাথায় অন্য চিন্তা, আমায় দেখলেই তো আনফিট বলে দেবে। ওদিকে তোমার হাত আমার চেয়েও খারাপ।
-মণ্ডল আর দাসও তথৈবচ!
রায়ের কথা শুনে মনে হয় না এ নিয়ে তার কোনও মাথাব্যথা আছে।
-তাহলে?
-তাহলে আবার কী? পুরোপরি ফিট হলেও কি লাইসেন্স দিত! তুমি বোধহয় খবর রাখ না, স্পেস ভেইকল অফিস থেকে বর্তমানে অ্যাটমিক মহাকাশযান ছাড়া পারমিট দেওয়া হয় না। আমাদের তরল জ্বালানির রকেটের কথা শুনলেই তারা শিউরে উঠবে। তা ছাড়া বললামই তো, কম্পিউটার পাইলট জোগাড় করা যাবে না। তোমায়-আমায় মিলে সেই আগের বারের মতো চোখ, কান আর হাতের ওপর ভরসা রেখে যাত্রা করতে হবে।
তার মানে পুরোপুরি ইললিগাল। ধরা পড়লে…
–ধরা পড়বে না। কারণ ধরার মালিক যে, সে-ই জোগাচ্ছে পুঁজি। না হলে, কোথা থেকে পেতাম রকেট, যন্ত্রপাতি, জ্বালানি, আয়োজনের টাকা… ব্রাদার, তোমাকে স্বীকার করতেই হবে যে, একেবারে আটঘাঁট বেঁধেই নেমেছি!
অন্য কোনও ভাবনায় শর্মা নিশ্চয় মগ্ন ছিল। হঠাৎ বলে উঠল, তার মানে ধরে নিতে পারি, কোনও গ্রাউন্ড কন্ট্রোল ছাড়াই আমাদের…
–শ-শ-নং সমি অব ইয়া রিম্ ঝিম্ (আন্তর্জাতিক সাংকেতিক ভাষায় বাধা দিল রায়) এসব কথা কানে গেলে মিসেস যে ভয় পাবে।
সম্মতি জানিয়ে বারতিনেক ঘাড় নেড়ে শর্মা বলল, কিন্তু আমি বুঝতে পারছি না, যে শয়তানটা টাকা ঢালছে, তার কী লাভ?
-তারই তো সবচেয়ে লাভ। কোনও রিস্ক নেই। আমাদের রোজগারের অর্ধেক সে নেবে। বাকিটা আমাদের চারজনে ভাগ করে নেব। ওর পুঁজি আর আমাদের রিস্ক–এইভাবেই বাটোয়ারা হবে।
রিনা চা দিয়ে বেরিয়ে গেল। ওর উপস্থিতিতে দু-জনে মন খুলে কথা বলতে পারছে না। তা ছাড়া ভেসে-আসা এক-একটা শব্দ তাকে যেরকম বিচলিত করছে, কতক্ষণ নিজেকে সামলে রাখতে পারত, বলা শক্ত।
.
মাথায় জোড়া প্রপেলারওয়ালা আর গায়ে সবুজ ছাপওয়ালা চার্টার্ড হেলিকপ্টার নিউগিনির অরেঞ্জ রেঞ্জে চারজনকে নামিয়ে দিয়ে বিদায় নিল। ভূতাত্ত্বিক ও প্রাণীতাত্ত্বিক অভিযাত্রীর দল হিসাবেই পৌঁছেছে ওরা। এইখান থেকে দুর্গম বনের মধ্যে দিয়ে মাইল তিনেক পায়ে হাঁটার পর ওরা রকেট উৎক্ষেপনকেন্দ্রে পৌঁছাবে। পৃথিবীর নিরক্ষরেখায় অবস্থিত সমুদ্রতলের আড়াই মাইল ওপরে এই কেন্দ্রটি দীর্ঘকাল ব্যবহার হয়নি। কংক্রিটের পথটা বুনো ঝোঁপের আড়ালে প্রায় অদৃশ্য। কালেভদ্রে প্রযুক্তিবিদ্যার ইতিহাস লেখার উপাদান সংগ্রহ করতে দু-চারজন গবেষক এখানে আসে। তাদেরই কেউ বোধহয় অ্যাস্টনটসের গ্রামে যাবার এই পথটা আবিষ্কার করে রাস্তার ধারে ধারে ফলক বসিয়েছিল। সেইগুলো এখন রকেট ঘাঁটির দিক নির্দেশ করেছে।
গুটিগুটি পায়ে এগিয়ে চলেছে চারজনে। চেহারা দেখে এদের নভশ্চর বলে শনাক্ত করা অসম্ভব। রায় খোঁড়াচ্ছে, শর্মা প্রায়ই হোঁচট খাচ্ছে (চোখেও কম দেখে), দাস ঘন ঘন শ্বাস নিচ্ছে। শারীরিকভাবে সবচেয়ে পটু বোধহয় মণ্ডল। বগলে ক্রাচ গুঁজে কাঠের পা খটখট শব্দে সবার আগে আগে চলেছে সে। তাদের অভিযানের চূড়ান্ত সাফল্য নির্ধারিত হবে মণ্ডলের হাতে। তার হাঁটুর তলা থেকে বাদ দেওয়া ডান পায়ের ঘাটতিটুকু মহাশূন্যের কর্মক্ষেত্র তার ভারহীনতার গুণেই পুষিয়ে দেবে।
মিনিট পনেরো হাঁটার পরে দম নিতে থামল সকলে।
–আর কত হাঁটাবে বাবা রায়? দাস প্রশ্ন করে, রকেট অবধি পৌঁছাতে পারব? নাকি দম ফেটে তার আগেই..
কী আর করা যাবে বল! ভাড়া করা হেলিকপ্টারকে তো আর লঞ্চিং সাইটে নিয়ে আসা যেত না, জানাজানি হয়ে যাবে।
-তা এমন বিদঘুটে জায়গা থেকে রকেট ছাড়ার দরকার কী ছিল? মণ্ডল বলল। কেন এত জ্বালানি বাঁচানো হচ্ছে জান? প্রথমত, জায়গাটা পৃথিবীর ঘন বায়ুস্তরের অনেকটা ওপরে। তা ছাড়া পৃথিবীর ঘণ্টায় হাজার মাইল গতিতে পশ্চিম থেকে পূর্বে পাক খাওয়াটাও রকেটকে সাহায্য করবে। তত্ত্বকথা আওড়ায় শর্মা।
তার চেয়েও বড় কথা, এই রকেটটা এখানেই পড়েছিল। সারানো হয়েছে। এমনকী, আন্ডারগ্রাউন্ড ট্যাঙ্কেও প্রচুর জ্বালানি ছিল। সামান্য কিছু আনতে হয়েছে। না হলে কি আর এমন সুযোগ আমরা পেতাম?
রায়ের এই সত্যভাষণ বোধহয় কারওরই মনোবল বাড়াতে সাহায্য করল না। কিছুক্ষণের নীরবতার পরে আবার যাত্রা শুরু হল। হাঁটতে হাঁটতেই যেন দিবাস্বপ্ন দেখছে শর্মা। আকাশ-ছোঁয়া একটা বাড়ির চোদ্দোতলার জানালায় পৌঁছাতে আর পাঁচ-ছ-ফুট বাকি। মাথার ওপরে গভীর রাত্রি। পায়ের নিচে কালো শূন্যতা। শুধু ওই বন্ধ জানালার অন্য পাশে অনেক আলো। হঠাৎ পা পিছলে গেল। মুখ হাঁ করেও শব্দ বার করতে পারল না। চোরের আর্তনাদের জন্য কোনও দরদ অপেক্ষা করে না। দু-হাতে কার্নিশ ধরে দোল খাচ্ছে, না শর্মা নয়, একটা দুঃসাহসী চোর। তারপর…
.
কোনও কাউন্টডাউনের মহড়া নেই, কোনও গ্রাউন্ড কন্ট্রোলের বালাই নেই। বিদায় জানাবার জন্য কেউ অপেক্ষা করছিল না, তবু প্রত্যেকেই হাত নেড়ে অনুষ্ঠানের মর্যাদা রক্ষা করেছে। যে যার সিটে শুয়ে পড়ল। শৰ্মা চালু করে দিয়েছে অয়েল পাম্প। শুরু হয়ে গেছে স্পন্দন। জীবন্ত হয়ে উঠছে বুড়ো রকেটটা। লাল সুইচটার ওপর হাত রেখে শর্মাও শুয়ে পড়ল। তার স্ট্র্যাপ আঁটতে সাহায্য করছে রায়।
রেডি।
বুস্টার রকেটের কান-ফাটানো শব্দ আর শরীরের ওপরে ত্বরণের মন মন চাপ। মাত্র কয়েক সেকেন্ডের ব্যাপার। তারপরেই একটু হালকা ভাব। একটু ঝাঁকানি দিয়ে রকেট থেকে খসে পড়ল জ্বালানির খালি ট্যাঙ্কটা। প্রশান্ত মহাসাগরে সামান্য একটু ঢেউ উঠবে।
এবার রকেটের নিজস্ব ইঞ্জিনের গর্জন। টিভি স্ক্রিনে চোখ রেখে ব্যস্ত হাতে একের পর এক কন্ট্রোল প্যানেলের সুইচ গিয়ার নিয়ন্ত্রণ করে যাচ্ছে শর্মা। ঠিক সেই পনেরো বছর আগেকার নিপুণতা ফিরে পেয়েছে।
না! না!হঠাৎ নেভিগেটর দাসের আর্তনাদে পাশ ফিরে তাকাল। দাস ঝুঁকে পড়েছে। রায়ের ওপরে। স্পেস স্যুটের একপাশ দিয়ে লাল রক্তের ধারা ছড়িয়ে পড়েছে।
নির্বিকার কণ্ঠে মণ্ডল বলল, স্পেস স্যুটের ইয়ার প্লাগ নিশ্চয় ডিফেকটিভ ছিল। তা ছাড়া ব্লাড প্রেশারও নিশ্চয় বেশি ছিল রায়ের। ভাগ্যিস, আমাদের কারও ভাগ্যে ওইরকম পুরানো বাতিল পোশাক জোটেনি, তাহলে এইখানেই যাত্রার ইতি হয়ে যেত। আমি মরলে কে উপগ্রহ কাটাছেঁড়া করত, নেভিগেটর বা ইঞ্জিনিয়ার মরলেও বিপদ ছিল…
দাস আবার আর্তনাদ করে উঠল, ডেড! হি ইজ ডেড!
–দাস! গম্ভীর আদেশ এল শর্মার, টেক চার্জ।
–ছেলেমানুষী করো না, যে গেছে, সে গেছে, আমরা তিনজন তো আছি এখনও! ফিরে চলল শর্মা! প্লিজ মণ্ডল, আই ওয়ান্ট টু গো ব্যাক।
-ইমপসিবল! তা হয় না। তুমি জান তা সম্ভব নয়।
দাস কন্ট্রেলের চার্জ নিল।
এখন শর্মা কিছুক্ষণের জন্য নিশ্চিন্ত। নোজ স্টিয়ারিং রকেট ছুঁড়ে দাসকে এখন মহাকাশযানকে নির্দিষ্ট কক্ষে স্থাপন করতে হবে, নিয়ন্ত্রণ করতে হবে তার গতি, তারপর স্থাপন করতে হবে পৃথিবীর ছায়ায়, পরিত্যক্ত একটি কৃত্রিম উপগ্রহের কাছে। এমন কিছু দুরূহ ব্যাপার নয়। মাইক্রোপ্রসেসরে প্রোগ্রাম একটা করাই আছে।
রায়ের দিকে তাকাল শর্মা। আশ্চর্য, ভয়, দুঃখ কি যন্ত্রণা কিছুই অনুভব করল না। শুধু মনে পড়ল, পনেরো দিনের মধ্যে ফিরতে না পারলে, রিনা একটা চিঠি পাবে। সে ব্যবস্থা করেই এসেছে। রিনাকে অনর্থক কষ্ট দিতে চায় না। দুঃসংবাদ যদি থাকে, যত তাড়াতাড়ি পাওয়া যায়, ততই ভালো। দুর্বিষহ প্রতীক্ষার পর্বটা তো সংক্ষিপ্ত হয়।
টিভির পরদায় ফুটে উঠল কসমো ৯৫৭-এর প্রতিবিম্ব। পরদার ডান কোণে একটি বিন্দু এবার রকেটের দিক পরিবর্তন করে বিন্দুটাকে নিয়ে আসতে হবে পরদার ঠিক কেন্দ্রে, চেরা দাগটার কেন্দ্রে। তারপর শুরু হবে মণ্ডলের খেলা।
প্রশংসা করতে হয় দাসকে। প্রচণ্ড মানসিক চাপের মধ্যেও সামান্য জ্বালানি খরচ করেই মহাকাশযানকে সে লক্ষ্যে নিয়ে এসেছে।
মহাশূন্যে ভ্রমণের পোশাক পরে এয়ারলকের গোলাকার দরজা ও সুড়ঙ্গ পেরিয়ে। ভাসতে ভাসতে বেরিয়ে গেল মণ্ডল তার ওয়েল্ডিং-কাটার নিয়ে। পরিত্যক্ত কৃত্রিম উপগ্রহ ৯৫৭-কে সে টুকরো টুকরো করে তার থেকে সংগ্রহ করে আনবে দুর্মূল্য সেলিনিয়াম ও আরও অনেক ধাতু ও যন্ত্র। তারপর সেই মণিমাণিক্য বোঝাই করে ফিরবে তারা পৃথিবীতে। আর বোধহয় কখনও এমন ঝুঁকি নিতে হবে না, চোরের মতো জীবনযাপন করতে হবে না, বেআইনি কাজ করে সংগ্রহ করতে হবে না জীবিকা…
অবজার্ভেশন জানলায় চোখ রেখে মণ্ডলের কাজ দেখছিল শর্মা। সৌর-ব্যাটারি বসানো একটা পাখনা খুলে ফেলেছে ইতিমধ্যেই। শর্মা ভাবছিল, নিজেদের চোর মনে করার। কোনও যুক্তিসংগত কারণ নেই। মহাকাশে গত পঁচিশ বছর ধরে যত আবর্জনা জমেছে, কেউ তো পরিষ্কার করার চেষ্টা করেনি আজ অবধি। যদিও বৈজ্ঞানিক নিবন্ধে এ নিয়ে লেখালেখি কম হয়নি। কাজেই আজ যদি তারা একটা বাতিল যন্ত্রকে কেটেকুটে সরিয়ে দেয়, তাতে তো সবারই উপকার। মণ্ডল ব্যাকপ্যাক রকেট-গান ছুঁড়ে সরে গেল একপাশে। মহাকাশের উজ্জ্বল অন্ধকারে তার চারধার জুড়ে এখন অগুনতি নক্ষত্রের অপূর্ব দৃশ্য। এখানে তারারা টুইঙ্কল টুইঙ্কল করে না। কিন্তু মহাকাশ দৃশ্য দেখে মোহিত হওয়ার অবসর নেই মণ্ডলের।
-মণ্ডলকে ডেকে নাও শর্মা!
দাসের ঠান্ডা শান্ত গলা যেন ছুরির মতো বিঁধল শর্মাকে। এর আগে তার উত্তেজনা বা আর্তনাদও কিন্তু এভাবে নাড়া দেয়নি। ফিরে তাকাল।
দাস ফুয়েল ইন্ডিকেটরের দিকে শুধু দুটি আকর্ষণ করল। এক ফোঁটা জ্বালানি অবশিষ্ট নেই।
শর্মার নির্বাক দৃষ্টির উত্তরে দাস শুধু বলল, মিটারটা প্রথম থেকেই কাজ করছিল না। তাই এতক্ষণ বুঝতে পারিনি। কিন্তু ট্যাঙ্ক যে পুরো ভরতি ছিল, সে তো তুমি নিজেই পরীক্ষা করেছে।
করেছি, কিন্তু জ্বালানির মান তো পরীক্ষা করিনি। নিশ্চয় গ্রেড ঠিক ছিল না তাই থ্রাস্ট ডেভেলপ করতে যা দরকার, তার চেয়ে বেশি জ্বালানি পুড়েছে।
মণ্ডলকে ডেকে নাও শর্মা, আর লাভ কী! খামকা পরিশ্রম করে?
তবু অবজার্ভেশন জানলায় চোখ রেখে বসে রইল শর্মা। বিদায় নেবার সময় ছোট্ট একটা টবে গোলাপ গাছের কুঁড়িটাকে দেখিয়ে রিনা বলেছিল, তুমি ফিরে এসে টুকটুকে লাল একটা ফুল দেখতে পাবে।
-খুব মজা লাগছে, না? বিকৃত শোনাল দাসের রূঢ় কণ্ঠ। ওই লোকটা এখনও জানে না, হাজার মাল বোঝাই করুক, যত দামি মালই সংগ্রহ করুক, আমাদের জীবন এইভাবে পৃথিবীর চারধারে পাক খেতে খেতেই ফুরিয়ে যাবে। পৃথিবীর দিকে মুখ ফেরাবার আর কোনও উপায় নেই। একজন মরা মানুষ আর যক্ষের মতো আগলে… না, না, শৰ্মা আমি বলছি, ওকে ডেকে নাও। মণ্ডলের সঙ্গে এরকম ইয়ারকি… আমি সহ্য করতে পারছি না।
দাস হঠাৎ জাপটে ধরেছিল শর্মাকে। এক ঝটকায় ছিটকে দিল তাকে শর্মা। ভারশূন্যতা তাকে ভাসিয়ে নিয়ে গেল অন্য ধারে। দাঁতে দাঁত চেপে শর্মা বলল, ডোন্ট বি স্টুপিড। মণ্ডল এখনও বেঁচে আছে। যতক্ষণ না জানতে পারছে ফেরার উপায় নেই, ততক্ষণই বেঁচে থাকবে। কেন, কেন আমরা ওকে আরও কিছুক্ষণ বাঁচার সুযোগ দেব না!
মিনিটকয়েকের নীরবতার পরে দাস বলল, ঠিকই বলেছ শর্মা, আমারই ভুল।
মণ্ডলের কাজ শেষ হয়েছে। বায়োনিক কৃত্রিম হাত মহাকাশযানের কার্গো-বে-র মধ্যে গুপ্তধন বোঝাই করা হল। এয়ারলক পেরিয়ে মণ্ডল ভেতরে ঢুকল। মুখে বিজয়ীর হাসি।
শর্মা দাসের দিকে তাকাল। দাস মুখ ফিরিয়ে নিল।
ব্যাপার কী? দু-জনেই বোবা হয়ে গেলে নাকি!–মণ্ডল হাসতে হাসতেই বলল।
আবার নীরবতা। কে দেবে দুঃসংবাদ? মৃত্যুর বার্তা।
–ও! বুঝেছি। তাহলে এতক্ষণে জানতে পেরেছ তোমরা?–মণ্ডলের কথা শুনে দু-জনেই ফিরে তাকাল। কী বলছে মণ্ডল।
আমি তো আগেই জানতে পেরেছি যে, আমরা আর ফিরতে পারব না। ইচ্ছে করেই বলিনি, বলে তো লাভ নেই।
-তাহলে, তাহলে, তুমি শুধু এই সেলিনিয়াম সংগ্রহ করার জন্যে…।
–না, শুধু শুধু নয়। আমি জানি, কাল হোক বা পরশু, আবার কেউ না কেউ আসবে, ঠিক আমাদেরই মতো মহাকাশের আবর্জনা ঘেঁটে কিছু কুড়িয়ে নিয়ে যাওয়ার জন্য। তাদের কথা ভেবেই কাজটা একটু এগিয়ে রাখলাম। আমাদের পরিত্যক্ত মহাকাশযানটার যদি কেউ খোঁজ পায়, খুব অল্প পরিশ্রমেই তারা সফল হবে… শর্মা চোখ বুজে বিড়বিড় করে আওড়াচ্ছিল, রিনা, তোমার লাল গোলাপটা মণ্ডলকেই দিয়ো। ওটা ওরই প্রাপ্য।
[প্রথম প্রকাশ: কিশোর বিস্ময়, ১৯৮৪ অগাস্ট]
ঝন্টুমামার ছাঁকনি
রূপেনকে সঙ্গে নিয়ে চক্রবেড়িয়া রোডে ঝন্টুমামার বাড়িতে পৌঁছাতে পৌঁছাতেই ছটা বেজে গেল। বাড়ির সামনে ছোট একফালি ফাঁকা জায়গা আছে। তারের জাল-লাগানো গেটটা টেনে ধরতেই এক টুকরো ইট মাটি ছেড়ে হেলেদুলে খাড়া হয়ে উঠল। ব্যাপারটা রূপেনের চোখ পড়েছে দেখে বুঝিয়ে দিলাম, গেটের পাল্লা আর ওই খুঁটিটার মধ্যে দড়ি বেঁধে তার মাঝখানে ইটটাকে ঝুলিয়ে ঝন্টুমামা বঙ্গীয় কায়দায় ডোর ক্লোজার তৈরি করেছেন। গেট টানলেই ইটটা মাটি ছেড়ে শূন্যে ভেসে ওঠে। তারপর ওই ইটের টানেই পাল্লা আপনা হতে বন্ধ হয়ে যায়।
তেজপাতার ঝাঁকড়া গাছের তলায় দেখি, হুমড়ি খেয়ে বসে আছে আদিদাস। ঝন্টুমামার অ্যাসিস্ট্যান্ট! এত বিশাল চেহারায় এত সামান্য বুদ্ধি নাকি পৃথিবীতে কারও নেই। ঝন্টুমামার মতে ওয়েট লিফটিং এর সময় অতিরিক্ত পরিশ্রমে ওর ঘিলুগুলো মেল্ট করে হাতের গুলির মধ্যে এসে জমেছে। কিন্তু আদিদাস কী করছে ওখানে?
চুপিসারে আরও কয়েক পা এগিয়ে দেখি তার সামনে একটা ঘড়ি। শিকার বধ করে একটা বাঘ যেন চার হাত-পায়ে ভর রেখে বসে আছে। ভাবটা, কেল্লা ফতে, এবার খেলেই হয়।
ডাক শুনেই আদিদাস ভুরু কুঁচকে ঠোঁটের কাছে আঙুল তুলে বলল, আস্তে আস্তে!
–আদিদাসও যে বিজ্ঞানী হয়ে উঠল দেখছি। নিলয় টিপ্পনী কাটল।
–প্লিজ চেঁচামেচি করবেন না। হঠাৎ যদি অ্যালার্ম বেজে ওঠে, আর আমি শুনতে না পাই…।
–অ্যালার্ম বাজলে শুনতে পাবে না কেন? ঘড়িটা খারাপ নাকি? রূপেন প্রশ্ন করে।
–আরে বাবা, ক-টায় অ্যালাম দেওয়া আছে, দেখে নিলেই তো হয়। আমি বললাম, হাঁ করে বসে আছ কেন? ঘড়িটাও দেখতে শেখনি?
আদিদাস সঙ্গে সঙ্গে ঘড়িটা উঁচু করে আমার হাতে ধরিয়ে দিয়ে বলল, আপনিই দেখে বলুন।
তাকিয়ে দেখি ঘড়ির কোনও কাঁটাই নেই। সেকেন্ড, মিনিট, অ্যালার্মের কাঁটা কিছু নেই। তবে ঘড়িটা যে চলছে, তাতে সন্দেহ নেই। টিকটিক শব্দ শোনা যাচ্ছে।
নিলয় ও রূপেনের দিকে তাকিয়ে দেখি তাদের অবস্থাও আমার মতো। আদিদাস বলল, স্যার মর্নিং-ওয়াকে বেরিয়েছেন, অ্যালার্ম বাজার মধ্যে না ফিরলে বুঝতে হবে, কোনও আততায়ী নিশ্চয়…
ক্রি-রি-রিং শব্দে হঠাৎ বেজে উঠল অ্যালার্ম। এমন চমকে গিয়েছিলাম যে, আরেকটু হলেই ঘড়িটা হাত থেকে পড়ে যেত।
ওয়ান-টু আওড়ে নিজেই নিজেকে দৌড়ের স্টার্টিং দিচ্ছিল আদিদাস।
বাস বাস–এসে পড়েছি! ঝন্টুমামার সুরেলা গলা কানে আসতেই আদিদাসের মুখ জুড়ে স্বর্গীয় হাসি ছড়িয়ে পড়ল। বিগলিত কণ্ঠে বলল, স্যার আজকেও ঠিক সময়ে এসে গেছেন।
এ অবধি একদিনও আদিদাসকে উদ্ধারকার্যে যেতে হয়নি বলে তার মনে মনে বড়ই দুঃখ। তা ছাড়া প্রতিদিনই নাকি ওই কাঁটাবিহীন ঘড়ির অ্যালার্ম বাজার সঙ্গে সঙ্গেই ঝন্টুমামার উদয় হয়। এ-ও একটা রহস্য বইকি!
–তোমাকে তো চিনলাম না। ঝন্টুমামা সরাসরি প্রশ্ন করলেন রূপেনকে।
আমি তাড়াতাড়ি বলে উঠলাম, ও আমাদের খুব চেনাশোনা। ভারী বিপদে পড়ে, মানে ওর চাকরি নিয়ে…।
–আর চাকরি মানেই প্রাণ নিয়ে… নিলয় আবার আরেক ধাপ এগিয়ে গেল।
–ছেলেটি বোবা বুঝি? ভারী স্নেহের সুরে উচ্চারণ করলেন ঝন্টুমামা।
–না না, বোবা হবে কেন…
–তবে তোমরা খামকা বকবক করছ কেন? ওকে বলতে দাও।
রূপেনের কাঁধে হাত দিয়ে ঝন্টুমামা তাকে পরমাত্মীয়ের মতো ডেকে নিয়ে গেলেন তাঁর গবেষণাগারে। আমরা যে দুটো লোক দাঁড়িয়ে আছি, সেদিকে তাঁর খেয়ালই নেই। কিন্তু প্রফিট-লসের হিসাব কষে বুঝতে পারছি, অভিমান করার কোনও মানে হয় না। গুটিগুটি পায়ে ঝন্টুমামার পিছুপিছু ঘরে ঢুকে পড়লাম।
–তোমার ছবির এগজিবিশন আমি দেখেছি। ঝন্টুমামার কথা শুনে ধড়ে প্রাণ এল। তার মানে রূপেনকে তিনি চেনেন। তোমার ওয়াশের কাজগুলো খুব ভালো লেগেছে।
রূপেন লাজুক মুখে মাথা নিচু করে দু-হাতের দশটা আঙুলকে নিয়ে বড়ই বিব্রত।
–যাক, এবার তোমার প্রবলেমের কথাটা শুনি।
রূপেন মুখে তুলে বলল, আসলে বাবা মারা যাওয়ার আগে তো কিছু বুঝিনি। সংসারের কোনও দায়িত্বই নিতে হয়নি। গত বছর একদিন হঠাৎ বৃষ্টিতে ভিজে জ্বর নিয়ে ফিরলেন। প্রথমটা কেউই গা করেনি। কয়েকদিন গেল, জ্বর আর ছাড়ে না। পাড়ার বংশীবাবুকেই বিপদে-আপদে ডাকা হয়। ভিজিটটাও খুব কম। মাত্র পাঁচ টাকা। তা বলে, ডাক্তার যে খারাপ তা নয়। আদর্শবাদী লোক। যদি মনোহরপুকুর রোডে ওঁর চেম্বারে যান –যে কোনও সময়ে হয়তো উনি ভিজিটে গেছেন, খাঁ-খাঁ পড়ে থাকবে চেম্বার, কাউকে পাহারা দেবার দরকার নেই। সামনেই যে রিকশাওলাদের স্ট্যান্ড, তারাই পাহারাদার। এর থেকেই বুঝতে পারছেন…
–এক মিনিট! তুমি একটু ফাস্টে দিয়ে দাও। ঝন্টুমামা বললেন।
–আজ্ঞে?
-বলছি, একটু রিওয়াইন্ড করে ফাস্ট স্পিডে চালাও। না হলে শেষ করতে পারবে না। ঘণ্টাখানেক বাদে আমাকে একবার বেরতে হবে।
–ও! হ্যাঁ হ্যাঁ বড় আজেবাজে কথা বলছি। আসলে, চাকরি-মানে, আমার চাকরি করাটাই দায় হয়ে উঠেছে। অথচ চাকরিটা ছাড়া কোনওমতেই সম্ভব নয়।
–ফাইন আর্ট করে–বছরে বড়জোর একটা সোলো এগজিবিশন। ক-টা ছবি আর বিক্রি হয় বলুন? বেশ ছিলাম প্রথমে, অফিসটা মোটেই খারাপ নয়। কিন্তু ওই যে সরকার বদলি হয়ে আমার ওপরের পোস্টে এসে জয়েন করল, তারপর থেকেই…।
বিজন সরকার। লোকে নাম দিয়েছে দুর্জন। চেহারাটা কিন্তু গোপাল ভাঁড়ের মতো। গোলগাল মুখ। ঠোঁটে ১২০ জর্দার লাল হাসি লেগেই আছে। মাঝে মাঝে ক্রিকেট স্টারের মতো মাথা ঝাঁকিয়ে কপালের ওপরে ঝুলে-পড়া চুলগুলোকে হটিয়ে টেরিয়ে টেরিয়ে দেখে। চেনাশোনা কারওরই (ওর অধীনস্থ ব্যক্তিদের নাম মনে রাখতে পারে না। দেখা হলেই, এই যে, আহ্-হা, ওই, ওহে বাপু ইত্যাদি দু-চার অক্ষরের সম্বোধন এবং বেশির ভাগ সময়েই অকারণে। দোতলা থেকে একজনকে ডেকে এনে একবার জিজ্ঞেস করেছিল, দোতলায় যাচ্ছিলে নাকি? দুটো শব্দ বা বাক্যের মধ্যে প্রায়ই গ্যাপ সৃষ্টি করে নিঃশব্দে হাসিসমেত চাউনি পুরে দিয়ে। রূপেনের ওপর সরকারের রাগ করার কারণ আছে। কোম্পানির একটা প্রতীক বানাবার জন্য আর্ট সেকশনের সবাইকেই ডিজাইন তৈরি করতে বলা হয়েছিল। খোদ ডিরেক্টর সাহেব সরকারের ডিজাইনকে খারিজ করে দিয়েছিল, রূপেনের কাজটাই সিলেক্টেড হয়েছিল। সেদিন থেকেই রূপেনের কপাল পুড়তে শুরু করেছে। প্রতিমুহূর্তে রূপেনকে অপদস্থ করার যজ্ঞে প্রাণ-মন নিবেদন করেছে। সরকার। অজস্র উদাহরণ আছে, কিন্তু একটা ঘটনার কথা বললেই বাকিটা জানা হয়ে যাবে।
ঠিক অফিস ছুটি হবার মুখে সরকারের তলব পেল রূপেন। ইন্টারনাল ফোনে। সরকার বলল, পিজবোর্ড কেটে কয়েকটা কিউব, মানে চারচৌকো বাক্স তৈরি করে নিয়ে এসো তো।
ছ-টার শো-এ রবীন্দ্রসদনে হাবিব তনবীরের নাটকের টিকিট কাটা ছিল। তাড়াতাড়ি কাজ শেষ করে প্রায় ছুটতে ছুটতে এল সরকারের ঘরে।
–এ কী! পাঁচটা কিউব বানিয়েছ কেন?–সরকার যেন শিউরে উঠল, একটা ইউনিট হিসাবে করবে তো!
-ইউনিট মানে? পাঁচটাতেও তো ইউনিট হতে পারে।
–যাঃ, তুমি কিছু বোঝ না। ইউনিট মানে
–বেশ তো, পাঁচটা থেকে একটা বা দুটো বাতিল করে দিলেও তো
-না না, আমার যে ছ-টা চাই। ছ-টা হলে তাকে দু-ভাগ করলে তিনটে করে হবে, আবার তিন ভাগ করলে হবে দুটো করে…
–সেটা তো বললেই পারতেন প্রথমে।
যা-ই হোক, আরেকটা কিউব তৈরি করে নিয়ে এল রূপেন।
সরকার একটা স্কেল নিয়ে কিউবের বাহু মাপা শুরু করলেন। প্রত্যেকটা কিউবের বারোটি বাহু ইনটু ছটা কিউব–সবসুদ্ধ বাহাত্তরবার মাপ নিয়ে তবে সন্তুষ্ট হলেন, বেশ, এবার কিউবগুলো খুলে চ্যাপটা করে ফেল!
রূপেন স্তম্ভিত, খুলে ফেল মানে?
-তুমি কি একেবারে ফেভিকল দিয়ে সব চিটিয়ে দিয়েছ নাকি! এ হে, হে হে– বাক্সগুলো খুলতে না পারলে তো কোনও কাজই হবে না! সন্দেশের বাক্স দেখনি? সেইরকম দরকার। যাতে ইচ্ছেমতো খুলে চ্যাপটা করে ফেলা যায়।
-কালকে তাহলে করে দেব। আজ তো….
–এই! তুমি এরকম ভেতো বাঙালির মতো কথা বলো না প্লিজ! আজ নয় কাল করেই তো বাঙালি জাতির….
অধঃপতিত রূপেন নিজের ডিপার্টমেন্টে ফিরে এসে আবার তৈরি করল ছ-টা কিউব।
সরকার প্রশংসায় পঞ্চমুখ। তারপরেই দু-আঙুলে ঘি পরখ করার মতো বাক্সের পিজবোর্ডের পুরুত্বের হদিশ নিয়েই ঠোঁট উলটে ঘাড় নাড়তে শুরু করল, না, না, এ আমি টলারেট করব না। কে তোমাকে এত মোটা বোর্ড ব্যবহার করতে বলেছে? কোম্পানিকে ফতুর করে দেবে নাকি হে! পাতলা, আরও পাতলা বোর্ড নাও।
পাতলা বোর্ডে কিউব বানাল, কিন্তু বলাই বাহুল্য, সেগুলো বেশি পাতলা হয়ে গেল।
বাক্স যদি বা অ্যাপ্রুভ হল, তারপরে এল একটা স্ট্যান্ডার্ড বোর্ডের সমস্যা। বাজারে যেসব সাইজের বোর্ড পাওয়া যায়, তার এক-একটা থেকে ছ-টা কিউব বানাতে হবে। ফলে কিউবের সাইজ ছোট করার দরকার হল। মাপে এঁটে গেল বটে, কিন্তু সরকার রায় দিল, ওয়েস্টেজ বেশি হয়ে যাচ্ছে। বাক্স ক-টার মাপ এমন হওয়া চাই, যাতে ছাঁট বাদ না যায়।
–এতটুকু ছাঁট বাদ যাবে না, সেভাবে কাজ করতে গেলে কম্পিউটার লাগবে।
রূপেনের কথার খোঁচা সরকারকে এতটুকু টলাতে পারল না, যত দূর পার চেষ্টা করতে তো দোষ নেই।
–হ্যাঁ, আরও ভালো হলে ভালো হয়।
মুখে যা-ই বলুক রূপেন তা-ও চেষ্টার কসুর করেনি। দেখে-শুনে নেড়েচেড়ে সরকার তার পরবর্তী বাণী দিল, ছাঁটের ব্যাপারে আরেকটু না-হয় তোমায় স্বাধীনতা দিচ্ছি; কিন্তু ছাঁটের চেহারাটা যেন বেশ সুন্দর হয়, তারও মধ্যে একটা প্যাটার্ন, মানে আর্টিস্টিক ব্যাপার থাকে।
রূপেনেরও তখন জেদ চড়ে গেছে। থিয়েটার তো এতক্ষণে শেষ, ক্ষতি যা হবার হয়েইছে। লোকটা কত দূর এগতে পারে দেখা যাক।
সরকার বলল, বাঃ, বেশ হয়েছে প্যাটার্নটা। কিন্তু এই যে জিনিসটা তৈরি করছি, এটা একটা খেলনা ক্যালেন্ডার। মানে, ক্যালেন্ডার-কাম-খেলনা। তুমি যা করেছ, তাতে ক্যালেন্ডার কেটে খেলনা বানাতে গেলে দেখা যাবে, ক্যালেন্ডারের ওপরের অংশ আর নিচের অংশ বিচ্ছিন্ন হয়ে গেছে।
বিচ্ছিন্নতা-বিরোধী অপারেশনেও কৃতকার্য হল রূপেন।
সরকার জানাল, প্রায় হয়ে এসেছে দেখছি। খেলনাটা, মানে কিউবগুলো কেটে, মুড়ে, জুড়ে তৈরি করা ও তা-ই দিয়ে খেলবার নির্দেশাবলি তো ছাপতে হবে। সেই নির্দেশ কোথায় কোন ফাঁকফোকরে বসাবে এবার ঠিক করো। দেখো, ছাপার হরফ যেন বারো পয়েন্টের চেয়ে ছোট না হয়।
এই বলে তিনি সিঙ্গল স্পেসে ঠাসা টাইপ-করা ফুলস্কেপ সাইজের দুটো কাগজ বাড়িয়ে দিলেন।
যে বোর্ডটা কেটে বাক্স ক-টা বার করা হবে, তার মধ্যে ওই লেখার সিকি ভাগ ধরাও সম্ভব নয়। তার ওপর বাক্সের জায়গাগুলোয় কিছু ছাপা চলবে না। এতক্ষণে বোঝ গেল, ছাঁটের অংশটাই (যেটাকে কমাবার জন্য এতক্ষণের প্রাণান্তিক চেষ্টা চলেছে) আকারে সবচেয়ে বড় হওয়া দরকার।
রাত সাড়ে দশটায় কাজ শেষ হল।
–অ্যাটেন্ডেন্স খাতায় সই করার সময়ে আবার যেন ভুল করে দশটা লিখো না। জানই তো, ওভারটাইম চাইলে বড় সাহেবের খারাপ নজর পড়বে। ডিউটি হাওয়ারসের (আওয়ারস বলতে পারে না সরকার) মধ্যে কাজ শেষ করাটাই। সবচেয়ে বিগ ক্রেডিট।
সরকারের উপদেশ মাথায় তুলে রাস্তায় বেরিয়েই রূপেন দেখল, সরকার ট্যাক্সিতে উঠছে। এই সরকারকে, লোডশেডিং সত্ত্বেও, ঘণ্টার পর ঘণ্টা সেকেন্ড ক্লাস ট্রামে বসে অপেক্ষা করতে দেখা গেছে। কাজেই, অফিসের নামে বিল করার সুযোগ না থাকলে সে নিশ্চয়…। আরও ইন্টারেস্টিং, সরকার একবারও রূপেনকে লিফ্ট দেবার নাম করেনি, অথচ দু-জনের বাড়ির অনেকটা পথই কমন।
রূপেনের কথা শেষ হতেই নিলয় উত্তেজিত কণ্ঠে ঘোষণা করল, এ কেসটা ঝন্টুমামার নয়; আদিদাসকেই পাঠাতে হবে মনে হচ্ছে!
খাঁটি কথা বলেছে নিলয়। সুক্ষ্ম বৈজ্ঞানিক শাস্তি বোধহয় এরকম রিয়্যাল পেঁচা, অর্থাৎ পেঁচালো চরিত্রকে সংশোধন করতে পারবে না।
সামনে ঝুঁকে বসে রূপেন বলল, এই জন্যেই আপনার কাছে এসেছি আমি। সরকারকে শায়েস্তা করার একটা রাস্তা আছে, কিন্তু আমার বুদ্ধিতে…
-বল বল, দ্বিধা করার কোনও কারণ নেই। এ ব্যাপারে তোমাকে সাহায্য করা মানেই অন্যায়ের প্রতিবাদ করা।
ঝন্টুমামার মুখে এমন অকপট সরল উক্তি বহুদিন শুনিনি।
-মানে, ব্যাপার হচ্ছে, ওই সরকার একটা জালিয়াতি করেছে। রঙের নদী নামে ও একটা অদ্ভুত জিনিস তৈরি করেছে। জিনিসটা দেখতে খুবই সুন্দর। তিনটে দোয়াত থেকে তিনটে রং আস্তে আস্তে অবিরাম গড়িয়ে নামছে একটা এবড়োখেবড়ো পাথরের টুকরোর ওপর দিয়ে। আর নামার সময়ে রং তিনটে মিলেমিশে বহু রঙের চোখ-ধাঁধানো এক খেলা জুড়ে দেয়। আকারে খুব যে বড় তা নয়–দু-ফুট বাই তিন ফুটের মতো। আসলে, পুরো আইডিয়াটাই কিন্তু ও চুরি করেছে। এমনকী বিভিন্ন ধারার রঙের কম্পোজিশন পর্যন্ত ও কপি করেছে। গত বছর সরকার বেলগ্রেডে গিয়ে একটা মিউজিয়ামে এই জিনিসটা দেখেছিল….
-তাহলে, বেলগ্রেড মিউজিয়ামে একটা চিঠি লিখে…
লিখেছিলাম, কিন্তু ওরা জানিয়েছে জিনিসটা ওদের ওখানে এখন আর নেই। স্ক্র্যাপ করে দিয়েছে। তবে আমি যদি একটা কালার ফোটোগ্রাফ পাঠাতে পারি, তবে তারা সেটা মূল শিল্পীকে দেখিয়ে তার অভিমত জানাতে পারবে। দুর্ভাগ্যবশত, ওদের কাছেও জিনিসটার কালার ফোটো নেই। আসলে এই জিনিসটাকে ওদের দেশের শিল্পীরা ভালো চোখে দেখেনি–আর যা-ই হোক, চমক নিশ্চয় শিল্প নয়।
রূপেনের মুখে আরও জানা গেল, সরকার তার রঙিন খেলাটাকে নাকি বুকে করে আগলাচ্ছে। কাউকে ছবি অবধি তুলতে দিচ্ছে না। বলছে, আগে পেটেন্ট নেবে, তারপরে পাবলিসিটি। আসলে ও এটাকে দেখিয়ে সামনের ইন্টারভিউয়ে প্রোমোশনটা পকেটে করতে চায়। অনেক কাকুতিমিনতির পরে অফিসের ফোটোগ্রাফারকে শুধু কয়েকটা ব্ল্যাক অ্যান্ড হোয়াইট ফোটো তুলতে দিয়েছিল। তা-ও সরকারের ক্যামেরায়, সরকারের কেনা ফিলম ভরার পর। কাজেই কায়দা করে কালার ফোটো তুলে নেবার কোনও সুযোগ নেই। অথচ কালার ফোটো না তুললে ওই নানা রঙের কম্পোজিশনটাও ধরা পড়বে না, রূপেনের কাজও হাসিল হবে না।
মুখ ফসকে বেরিয়ে গিয়েছিল, এ তো অসম্ভব। বিজ্ঞানী তো আর ম্যাজিশিয়ান নয় যে…
নিলয়ও আমাকে সমর্থন করল, কিংবা চোর-ডাকাতও নয় যে, রেনওয়াটার পাইপ বেয়ে উঠে, কি বোম চার্জ করে….
ঝন্টুমামা পায়ের ওপর পা তুলে, চটি নাচাতে নাচাতে আমাদের দিকে তাকিয়ে হঠাৎ যেন খুশি হয়ে উঠলেন, আরে! তোমরা কতক্ষণ?
এরপরেও চেয়ার আঁকড়ে বসে থাকতে শুধু বুকের পাটা লাগে না, কড়মড় শব্দে লজ্জা ঘেন্নার মুণ্ডু চিবিয়ে খেতে হয়। কিন্তু উপায় নেই যখন…
ঝন্টুমামা রূপেনকে জিজ্ঞেস করলেন, তোমাদের অফিসের ফোটোগ্রাফারটি কি মানুষ?
–হ্যাঁ, খুব ভালো ছেলে। ও সব জানে। লুকিয়ে কালার ফিল্ম তোলার জন্য অনেক চেষ্টা করেছে, কিন্তু সরকারের চোখ
বাদুড়ের মতো! তা-ই না?
হঠাৎ বিকট হাসিতে ঘর কাঁপিয়ে উঠে দাঁড়ালেন ঝন্টুমামা। বিজয়ী নেপোলিয়নের ভঙ্গিতে দু-হাত কোমরের পেছনে রেখে তিনি আদেশ জারি করলেন, তোমার ফোটোগ্রাফার বন্ধুকে একবার আমার কাছে পাঠিয়ে দিয়ো। সরকার ঘুঘু দেখেছে, কিন্তু ছাঁকনি তো দেখেনি। হাঃ হাঃ–
কী বললেন ঝন্টুমামা? রূপেনও দেখি উদগ্রীব হয়ে উঠেছে, কিন্তু প্রশ্ন করাটা সমীচীন হবে কি না…।
-যা শুনেছ, ঠিকই শুনেছ। বলছি, সরকার ঘুঘু দেখেছে, কিন্তু ছাঁকনি দেখেনি!
.
এর পরের অধ্যায়টি সম্বন্ধে আমরা সম্পূর্ণ অজ্ঞ। কী ঘটল, আদৌ কিছু ঘটল কি না, তা ও জানতে পারিনি। ইন ফ্যাক্ট, ঝন্টুমামার অসহযোগিতাই আমাদের ঘনঘোর অমানিশার কারণ। রূপেনের ফোটোগ্রাফার বন্ধুর কোনও দোষ নেই। সে বেচারা বলতেই যাচ্ছিল, কিন্তু ঝন্টুমামা এমন জ্যোতির্ময় দৃষ্টিতে তাকালেন… ।
দিন পনেরো পরের কথা। রূপেন সাতসকালে সারা মুখে হাসি মেখে হাজির।
নিলয় বলল, অ্যাঃ! ভাবভঙ্গিতে ওর দেখছি একেবারে ইউরেকা-দশা!
-কাজ হাসিল। বুঝলেন! ঝন্টুমামা সত্যিই গ্রেট
বেজায় খুশি হলে লোকে ক্যাবলার মতো আচরণ করে। রূপেনের এই ঝন্টুমামা-স্তুতি শুনে মনে পড়ে গেল, একজন লোক সাহিত্যসভায় বক্তৃতা দিতে উঠে প্রথম বাক্যেই মাতিয়ে তুলে বলেছিল, রবীন্দ্রনাথ একজন বড় কবি ছিলেন।
কিন্তু আসল ব্যাপারটার কত দূর কী হল?
-কমপ্লিট।
রূপেন পকেট থেকে কয়েকটা কাগজ বার করে বাড়িয়ে ধরল, এই দেখুন ছবি।
কিন্তু এ তো দেখছি সবই সাদায়-কালোয়! তিনটে ছবিই তা-ই। রঙিন ছবি কই?
–হবে, হবে, এর থেকেই হবে!
রূপেনও কি হেঁয়ালি আরম্ভ করল নাকি! এসব ক্ষেত্রে চায়ের উপকারিতা তুলনাহীন। দু-ঢোঁক যেতেই কথা বেরতে শুরু করল।
অফিসের ফোটোগ্রাফার অনেক কষ্টে আবার ছবি তোলার অনুমতি পেয়েছিল। এবারও তাকে সরকারের ক্যামেরায়, সরকারের পুরানো ব্ল্যাক-অ্যান্ড-হোয়াইট ফিমে ছবি তুলতে হয়েছে। এই ছবি তিনটে তারই নমুনা। কিন্তু মজা হচ্ছে, এই তিনটে ছবি থেকে তিনটে ব্লক তৈরি করে সেগুলো একের ওপর আরেকটা তিন রঙে ছাপলেই একেবারে সত্যিকার রংগুলো বেরিয়ে পড়বে।
এত অল্প আলোয় কি অন্ধকার কাটে! বাবা রূপেন, আরেকটু ঝেড়ে কাশ!
রহস্যের মূলে আছে ঝন্টুমামার ছাঁকনি। ছাঁকনিই আসল খেল দেখিয়েছে। ছাঁকনি মানে কালার-ফিলটার। ঝন্টুমামা রূপেনের অফিসের ফোটোগ্রাফারকে তিনটে রঙিন কাচের ছাঁকনি বা কালার-ফিল্টার দিয়েছিলেন। ব্ল্যাক অ্যান্ড হোয়াইট ফিলমেই ফোটো তোলা হয়েছে, কিন্তু হাতের কারসাজিতে, একটা ফোটো তোলা হয়েছে নীল-বেগুনি ফিলটার দিয়ে, দ্বিতীয়টা তোলা হয়েছে সবুজ ফিলটার দিয়ে ও তৃতীয়টা লাল ফিলটার দিয়ে। এবার এই তিনটি নেগেটিভ থেকে তৈরি ব্লক ছাপা হবে যথাক্রমে হলুদ, ম্যাজেন্টা ও সায়ান রঙে। তাহলেই মূল জিনিসটির যেখানে যেমন রং আছে, প্রায় অবিকল সেরকম ফুটে উঠবে ছাপা ছবিতে। আসলে সাদা আলো সাতটি রঙের মিশ্রণ। শুধু তা-ই নয়, এর মধ্যে তিনটি রংকে নানাভাবে মিশিয়ে বাকি সব রং সৃষ্টি করা যায়। এই তত্ত্বের ওপর ভিত্তি করেই রঙিন ছবির প্রতিচ্ছবি ছাপা হয়। একটি কালার ফিলটার শুধু একটি রংকে ছেকে বার করে আনে, বাকি সব রং আটকা পড়ে যায়। যেমন, নীল-বেগুনি ফিলটার ব্যবহার করে ফোটো তুললে নেগেটিভের ওপর শুধু মূল ছবির হলুদ অংশেরই প্রতিবিম্ব পড়ে। তেমনই সবুজ ফিলটার ব্যবহার করলে নেগেটিভ শুধু ম্যাজেন্টা এবং লাল ফিলটার লাগিয়ে তোলা নেগেটিভে শুধু, সায়ান রং-টির ছাপ ধরা পড়ে। এগুলি প্রত্যেকটিই সাদা কালো নেগেটিভ, কিন্তু দেখলেই বোঝা যায়, একই জিনিসের ছবি হলেও তিনটে নেগেটিভ তিনরকম।
গল্পটা এখানেই শেষ হওয়ার কথা। কিন্তু রূপেন সন্দেশের বাক্সের সঙ্গে ঝন্টুমামার ছাঁকনি তিনটেও আমাদের হাতে সমর্পণ করে গেছে। ঝন্টুমামাই নাকি ওগুলো আমাদের দেখতে দিতে বলেছেন, যাতে দেখে শিখে তারপরে ওঁকে ফেরত দিই।
[প্রথম প্রকাশ: কিশোর জ্ঞান বিজ্ঞান, ১৯৮৪ সেপ্টেম্বর]
অন্য কোনওখানে
গায়ে জেব্রার মতো ডোরাকাটা ছটা দাঁতালো ঘোড়া ছুটে চলেছে ছ-জন সওয়ারি নিয়ে। আরোহীরা যে যেমন লম্বা, তার বাহনও সেই অনুপাতে দীর্ঘ।
একটি লতানো বট গাছের ছায়ার কাছে সেন্ট্রল হাইকমান্ডের সদস্যদের পৌঁছে দিয়ে গেল কেন্দ্রীয় পরিবহণ। মাথার ওপরে বড় সূর্যের ঝলসানি আর দিগন্তপারে ছোট সূর্যটা কাত হয়ে ফিকে হলুদ রং ঢেলে দিয়েছে।
সিগমা উঠে গিয়ে বটের মূল গুঁড়িতে হাত বোলাতেই প্রান্তবর্তী ছ-টা ডাল থরথর করে কেঁপে নড়েচড়ে উঠল। আস্তে আস্তে সাপের ফণার মতো উঁচু হয়ে পাতার গুচ্ছ দিয়ে রোদ্দুরকে আড়াল করল। উপবিষ্ট সকলের শরীরে স্নিগ্ধ ছায়া ছড়িয়ে পড়েছে। সিগমা আবার সংকেত জানিয়ে হাত বোলাল গাছের গায়ে। শুধু ওই ছ-টা ডাল আর তাদের পাতাগুলো এখন চামরের মতো দুলছে। বিশাল গাছটার বাকি হাজার হাজার ডাল কিন্তু নিস্পন্দ। ভারী গুমট গরম, একটু বাতাসও নেই।
সিগমা ফিরে এসে শিকড়ের আসনের ওপর বসল। বৃত্তাকার বসেছে সকলে, যাতে প্রত্যেকে প্রত্যেকের মুখ দেখতে পায়। ওরা মনে মনে নীরবে একে অপরের সঙ্গে চিন্তা বিনিময় করে, কিন্তু চোখে চোখ না রাখলে সেটা সম্ভব নয়। শুধু পেছন থেকে কাউকে ডাকতে হলে শব্দের প্রয়োজন পড়ে।
রিয়াস শুরু করল আলোচনা।
–আমাদের এই দুই সূর্যের গ্রহের আয়ু তো ফোরাতে চলল, খুব বেশি হলেও যমজ সূর্যকে আর হাজার দশেকবার প্রদক্ষিণ করব আমরা। কালই ডানাওয়ালা সন্ধানী সবুজ দাড়ি উড়ে এসেছিল। পরীক্ষা করে দেখেছি, ওর টেম্পারেচার রেকর্ডার অনুযায়ী আমাদের এই টাউরেপাস গ্রহের উষ্ণতা দিনে দিনে দ্রুত বৃদ্ধি পাচ্ছে।
আটাকান বলল, আমি তুষারাঞ্চলের রিপোর্ট পেয়েছি, বরফ যে হারে গলছে…।
–কিন্তু আমরা নিশ্চয় এ-সব পুরানো কথা আলোচনা করার জন্য আজকে মিলিত হইনি!–এমার চিন্তায় কিছুটা অসহিষ্ণুতা প্রকাশ পায়। অবশ্য সেটা অস্বাভাবিক নয়। ছায়াপথ গ্যালাক্সির বাসিন্দা, জোড়া সুর্যের গ্রহ টাউরেপাসের বাসিন্দারা দীর্ঘকাল যাবৎ আসন্ন মৃত্যুর জন্য তৈরি হচ্ছে। প্রকৃতির সঙ্গে তাদের অদ্ভুত বোঝাঁপড়ার দৌলতে হয়তো তারা আরও দু-তিন পুরুষ টিকে থাকতে পারবে, কিন্তু নক্ষত্রজগতের বিধানকে খারিজ করার সাধ্য তাদের নেই। এটা তারা স্বীকার করে নিয়েছে।
কথাটা যত সহজে বলা গেল, তত সহজে অবশ্য ঘটেনি। হাজার কুড়ি বছর পৃথিবীর হিসাব) শান্তিপূর্ণ জীবনযাপনের পর হঠাৎ একটি প্রশ্নকে কেন্দ্র করে অস্থির হয়ে উঠেছিল বিদ্বৎসমাজ। অন্তিম পরিণতির মোকাবিলায় তাদের কী করা উচিত? এক দলের মতে, নিকটবর্তী কোনও বাসযোগ্য গ্রহ অধিকার করে সেখানে নতুন বসতি স্থাপন করাই যুক্তিযুক্ত। কিন্তু ভিন গ্রহে গিয়ে বসতি স্থাপনের সুযোগ পাবে ক-জন? শুধু তো মানুষের কথা ভাবলেই চলবে না, জীব এবং উদ্ভিদ জগৎকেও বঞ্চিত করা চলবে না। তার মানে, নির্বাচিত কয়েকজনই শুধু সে সুযোগ পাবে। কী ভিত্তিতে ঘটবে নির্বাচন?
ভিন গ্রহ দখলের সমর্থকরা বলেছিল, এটা কোনও সুযোগের ব্যাপার নয়। নির্বাচিতদের বিশেষ সুবিধাভোগী মনে করার কোনও কারণ নেই, বরং তাদের এক দুরূহ দায়িত্ব পালন করতে হবে। একটা মারাত্মক লড়াই–যার পরিণতি কেউই জানে না।
কিন্তু তবু নির্বাচনের সমস্যা মিটল না। একদিকে নিশ্চিত মৃত্যু, অন্যদিকে অনিশ্চিত ভবিষ্যৎ–এই দুইয়ের মধ্যে দেখা গেল কেউই বিপদের সম্মুখীন হতে পেছপা নয়।
বাধ্যতামূলক কোনও নির্দেশ জারি করাও সম্ভব ছিল না। সে প্রথা আদিমকালেই লুপ্ত হয়েছে। ছলনা বা সত্য গোপন করারও কোনও উপায় নেই, কারণ ওদের মন এখানে আয়নার মতো। একজনের চোখে চোখ রাখলেই সব কথা জেনে ফেলা যায়।
বহু আলোচনা ও তর্কবিতর্কের পর একটা সিদ্ধান্ত গ্রহণ করা হয়েছিল। তারপরেও অবশ্য কেটে গেছে অনেকগুলো প্রজন্ম। কিন্তু কাজ থেমে থাকেনি, উপযুক্ত সুযোগের জন্য অপেক্ষা করছে তারা। ইতিমধ্যে স্বাভাবিক পদ্ধতিতেই প্রথমে তারা রোধ করছে প্রাণী ও উদ্ভিদ জগতের বৃদ্ধি। বর্তমানে দ্রুত কমে আসছে তাদের সংখ্যা। নক্ষত্রজগতের পদার্থবিদ্যার রীতি অনুসারে কিছুকাল পরে এই গ্রহ আর বাসযোগ্য থাকবে না। কিন্তু সেদিন আসার আগেই বুদ্ধিমান প্রাণের শেষ চিহ্নটুকুও লুপ্ত হয়ে যাবে, নিশ্চিহ্ন হয়ে যাবে। সময় ফোরাবার জন্য বসে না থেকে বুদ্ধিমানরাই সময়মতো সরিয়ে ফেলবে নিজেদের।
একটা বড় কাজ কিন্তু এখনও বাকি। তাদের এই মহান সভ্যতা, তার সংস্কৃতি, জ্ঞান, অভিজ্ঞতা–এসবের উত্তরাধিকার তারা যোগ্য হাতে অর্পণ করে দিয়ে যেতে চায়। তাহলে মহাপ্রলয় তাদের কায়িক চিহ্ন মুছে দিলেও তারা প্রসন্ন মনে শেষের সেই দিনটিকে আপ্যায়ন জানাতে পারবে।
এই উত্তরাধিকার কীভাবে অর্পণ করবে তা-ই নিয়েই কিছুকাল যাবৎ টাউরেপাসের সকলে মেতে রয়েছে। দু-জন প্রতিনিধিকে সর্ববিদ্যায় পারদর্শী করে তোলা হয়েছে। কিন্তু উত্তরাধিকারী মনোনয়নের সমস্যা আজও মেটেনি। ছায়াপথ গ্যালাক্সির মধ্যে বিভিন্ন ক্ষেত্র পরিবারে অন্তত পঁচিশটি গ্রহের জীবের মধ্যে বুদ্ধির বিকাশ হয়েছে। তাদের প্রত্যেকের সম্বন্ধে খবরাখবর সংগ্রহ করে চলেছে এরা। আজকেও সেই অনুসন্ধানের ফল আলোচনা করার জরুরি মিটিং তলব করা হয়েছে।
মিটিং-এর প্রধান চিন্তক (পৃথিবীর ভাষায় বক্তা) ডোরে। তার চোখের পরদা ইনফ্রারেড ও আলট্রাভায়োলেট ছাড়াও তড়িৎচ্চুম্বক তরঙ্গের সূক্ষ্মতম কম্পন ও তার তারতম্য ধরতে পারে। জীবন্ত মানমন্দির হিসাবে এখানকার অধিবাসীদের মধ্যে সে অদ্বিতীয়।
ডোরে প্রচলিত পদ্ধতি অনুসারে ভাবনা শুরু করল। স্ফটিকের রামধনু ফুলের ওপর উড়ে বেড়াচ্ছে গায়ক প্রজাপতি। এটা ওদের গ্রহের প্রতীক। ডোরের সঙ্গে সঙ্গে শ্রোতা অর্থাৎ গ্রাহকরাও একই দৃশ্যের কল্পনা শুরু করল, ইন্দ্রিয়গুলির সুর মেলাতে লাগল রামধনুর রঙে, প্রজাপতির ছন্দে। একবার টিউনিং হয়ে গেলে তারপর ডোরের ভাবা বা দেখা সকলেরই ভাবনা ও দর্শন হয়ে উঠবে।
মনের সুরে সুর মেলানো শেষ হতেই ডোরে মহাকাশযান ভয়েজার দুই-এর বর্ণনা দিল। নিষ্প্রাণ এই যন্ত্রযান ১৬০ কোটি কিলোমিটার পথ অতিক্রম করে ১৯৮১ খ্রিস্টাব্দের ২৫ আগস্ট থেকে সূর্য নামে এক নক্ষত্রের ষষ্ঠ গ্রহের (শনির বিবরণ পাঠাচ্ছে সূর্যের তৃতীয় গ্রহে (পৃথিবীতে)। এই শেষোক্ত গ্রহের বুদ্ধিমান জীবরাই নির্মাণ ও প্রেরণ করেছে। ভয়েজার দুই।
ডোরেকে থামতে হল। কারণ তার পরিসংখ্যানগুলো পৃথিবীর এককনির্ভর হয়ে গিয়েছিল। সময়, দৈর্ঘ্য ও ওজন সংক্রান্ত রাশিগুলোকে টাউরেপাসের পরিভাষায় পেশ করল সিগমা।
ডোরে আবার শুরু করল, ভয়েজারের আগেই তারা পাইওনিয়ার দশ নামে আরেকটি মহাকাশযান পাঠিয়েছিল, যা সূর্যের পরিবার ছাড়িয়ে বর্তমানে ছায়াপথ গ্যালাক্সি দিয়ে ছুটে চলেছে।
সাপার নিঃশব্দ হাসি সবাইকে হাসাতে শুরু করে দিল।
তরল জ্বালানি পুড়িয়ে এইরকম মন্থরগতি মহাকাশযান পাঠিয়ে যারা মহাশূন্যের রহস্য ভেদ করার চেষ্টা করে তাদের সাংস্কৃতিক ও বৈজ্ঞানিক মান সম্বন্ধে সন্দেহ জাগাই স্বাভাবিক। এত দিনের প্রতীক্ষার পর এটা কি একটা খবর হল? টাউরেপাসের অধিবাসীরা কমপক্ষে পঞ্চাশ পুরুষ আগে শেষবারের মতো যন্ত্রযান ব্যবহার করেছে।
ডোরে বাধা দিল। তার চিন্তা শেষ হয়নি। সভ্যতার বিচারে পৃথিবীর প্রাণীরা এখনও যন্ত্রযুগে পড়ে রয়েছে, খুবই অনগ্রসর তারা। কিন্তু সেটা মূল বিচার্য নয়। এ অবধি যে ক টি গ্রহে বুদ্ধিমানদের অস্তিত্ব জানা গেছে, তাদের সঙ্গে পৃথিবীর তফাত শুধু একটি। পৃথিবীর বাসিন্দারাই একমাত্র নিজেদের গ্রহের বাইরে বুদ্ধিমান জীবের অস্তিত্ব অস্বীকার করেনি। এমনকী তারা নিজস্ব আদিম কায়দায় তাদের বহির্জগতের বাসিন্দাদের সঙ্গে যোগাযোগ স্থাপনের চেষ্টাও করছে।
মুহূর্তের মধ্যে জমায়েতের সকলেই ডোরের চিন্তায় মনোনিবেশ করল।
নিবিষ্ট দৃষ্টিতে তাকাল ডোরে, হ্যাঁ, ঠিক তা-ই ঘটেছে। পৃথিবীর মানুষ নামে জীবরা ১৪২০ মেগাহার্টজ ফ্রিকোয়েন্সিতে বার্তা পাঠিয়ে যাচ্ছে। ভিন গ্রহ বা নক্ষত্রের বুদ্ধিমানদের কাছে তারা নিজেদের পরিচয় দেবার চেষ্টা করছে। পাইওনিয়ার দশ-এর মধ্যে একটি ধাতব ফলকে তাদের জগতের কেন্দ্র সূর্যের অবস্থানকে তারা চোদ্দোটি পালসারের পরিপ্রেক্ষিতে নির্দিষ্ট করেছে। তা ছাড়া তাদের গ্রহ পরিবারের ছবি, নিজেদের চেহারা এবং পাইওনিয়ার দশের পথেরও নির্দেশ দিয়েছে। এই একটি কারণেই টাউরেপাসের উত্তরাধিকারী হিসাবে পৃথিবীকেই বোধহয় বেছে নেওয়া উচিত।
সর্বসম্মতিক্রমে পৃথিবীর নির্বাচন হয়ে গেলে টাউরেপাসের সবচেয়ে শিক্ষিত অভিজ্ঞ, জ্ঞানী ও বুদ্ধিমান সাপা ও রেগাকে চিরতরে বিদায় জানাতে তৃণভূমি অঞ্চলে হাজার হাজার প্রাণী এসে জড়ো হল। এমনকী অর্ধচেতন গৃহপালিত উদ্ভিদরাও বোধহয় কিছু আন্দাজ করেছিল। না হলে ফোটন রকেট (টাউরেপাসের শেষ যন্ত্রযান) সচল হওয়ার আগের মুহূর্তে সুরেলা গাছটা তার গান থামাবে কেন? ওদিকে হাজার হাজার ডানাওয়ালা বহুরূপী মনের দুঃখে আকাশে পাখা ঝাপটাচ্ছে আর রং বদলাচ্ছে। ওরাও কি জানতে পেরেছে যে, সাপা ও রেগা আর ফিরবে না? পৃথিবীর মানুষকে সব কথা জানাবার পর শেষ শিক্ষা হিসাবে, টাউরেপাসের সেরা উপহার হিসাবে তাদের প্রাণশূন্য দেহ দুটি তারা মানুষের হাতে তুলে দেবে। পৃথিবীর বিজ্ঞানীরা তাদের দেহ দুটি ব্যবচ্ছেদ করবেন। টাউরেপাসের প্রাণীজগতের বিবর্তনের পুরো পরিচয় লাভ করার পক্ষে এইটাই সবচেয়ে সোজা ও নির্ভরযোগ্য উপায়।
পৃথিবীর আকাশে সাপা আর রেগাকে নিয়ে কম্যান্ড মডিউলের ছোটাছুটি কারও চোখে পড়েনি তা নয়। ভিজে গেরুয়া মাটি-মাখা বুটজুতো পায়ে কে যেন সন্ধ্যার আকাশ দিয়ে হনহন করে হেঁটে চলে যায়। ব্যাপারটা সাদা চোখেও দেখা গিয়েছিল। তা নিয়ে সাধারণ মানুষ তেমন বিচলিত হয়নি, মেঘের পরে মেঘ জমে রঙের খেলা তো কতরকমই চোখে পড়ে। ঘুম ছুটে গেল মাউন্ট পালোমার, ককেশাসের র‍্যান-৬০০ এবং জডরেল ব্যাঙ্কের মানমন্দিরের অধিকর্তাদের। তাঁরা কোমর বেঁধে লেগে পড়লেন আকাশের এই রহস্যময় জিনিসটির স্বরূপ জানার জন্য।
নিউ ইয়র্কের টাউনে ম্যাসির বিশাল মার্কেট মল। তারই ধ্রুট কাউন্টারে দাঁড়িয়ে ছিল স্টেভি। যেন দ্বিধাগ্রস্ত, কোনটা ছেড়ে কোনটা নেবে স্থির করতে পারছে না। এই অছিলায় তাকে এখন কিছুক্ষণ এখানে কাটাতে হবে, অথচ ভিসিআর ক্যামেরার চক্ষুশূল হওয়াও চলবে না। ডক্টর রাইন হোন্টের সঙ্গে তার অ্যাপয়েন্টমেন্টটা একটা হঠাৎ দেখা হয়ে যাওয়ার ব্যাপারের মতো ঠেকা উচিত। ইন্টেলিজেন্সকে ফাঁকি দিতে হবে। ভয়টা অবশ্য স্টেভির নয়–রাইনহোল্টের কথা ভেবেই এই ব্যবস্থা।
–হ্যালো স্টেভি! শেষ পর্যন্ত ফ্রেশ টম্যাটো, অ্যাঁ?
-হ্যালো হ্যালো! হোয়াট এ সারপ্রাইজ। এত জায়গা থাকতে শেষে এখানে তোমার সঙ্গে দেখা হবে, বিজ্ঞানীরাও তাহলে বাজার করে? হাঃ হাঃ–
–আমি তো আসতেই চাই, কিন্তু ওই টেলিস্কোপ যে আমায় ছাড়তে চায় না। হাসির জেরটা ঠোঁটের কোণে রেখেই রাইনোল্ট গলা নামিয়ে বলল, স্কুপ আছে। রাশিয়ানরা একটা কৃত্রিম উপগ্রহ ছেড়েছে। কিন্তু সেটার গতিবিধি মিস্টিরিয়াস। এ অবধি এমন উপগ্রহ আমরা কখনও সাইট করিনি। কিছুই ধরা যাচ্ছে না। আমাদের সমস্ত নিউক্লিয়ার ওয়ারহেডকে সতর্ক করে দেওয়া হয়েছে। সত্যি বলতে, এটাকে কখন ছাড়া হল, কোথা থেকে ছাড়া হল, কিছুই জানতে পারিনি আমরা।
স্টেভি হতাশ বোধ করল। গত পাঁচ বছরে এইরকম আসন্ন পারমাণবিক যুদ্ধের কথা সে অন্তত পনেরোবার রিপোর্ট করেছে। কাজেই যদি ধরেও নেওয়া যায় যে সিচুয়েশন সাংঘাতিক, তবু খবরের কাগজে ছাপার হরফে সেটা মোটেই বিশ্বাসযোগ্য ঠেকবে না। অন্তত যতক্ষণ না পালে বাঘ পড়ছে, নিউজ হিসাবে এটার কোনও ভ্যালু নেই। আর স্টেভিও এখন ক্ষুধার্ত–তার নিউজ চাই, জমকালো খবর–শুধু শুধু মাসে হেরাল্ড ডেইলি রাইনহোল্টকে গোছা গোছা ডলার পেমেন্ট করছে না।
স্টেভির মনের ভাব কিছুটা আন্দাজ করেই বোধহয় রাইনহোল্ট বলল, সবচেয়ে ইন্টারেস্টিং কী জান? রাশিয়ানরাই প্রথম এদিকে আমাদের দৃষ্টি আকর্ষণ করে। তখনও আমরা কিছুই জানতাম না। একটা দারুণ চাল চেলেছে। হোয়াইট হাউসে হটলাইনে খবর পাঠিয়েছে যে, ওটা নাকি আমাদেরই কীর্তি–পারমাণবিক অস্ত্রসজ্জিত নতুন ধরনের উপগ্রহ। ওদের টেলিস্কোপে তার ছবি ধরা পড়েছে, রুশদের পাঠানো ছবি দেখেই আমরা এটার সন্ধান পেয়েছি।
–এমনও তো হতে পারে যে, এটা ইউএস এয়ারফোর্সের কারবার, আপনাদের কাছ থেকে গোপন করে…
–অ্যাবসার্ড! আমাদের ডিপার্টমেন্টকে গত দু-বছর এয়ারফোর্স হাইকম্যান্ডের অধীনে রাখা হয়েছে। যাক–অত কথায় কাজ নেই, আমি কৃত্রিম উপগ্রহটার একটা ফোটো এনেছি, শপিং ব্যাগের মুখটা একটু…
টুক করে ফোটোটা চালান হয়ে গেল টমেটোর প্যাকেটের সঙ্গে।
–দেখবেন ফোটোর সোর্সটা যেন…
মিস্টার রাইনহোল্ট, আজ অবধি আপনাকে নিয়ে কি কখনও টনাটানি হয়েছে?
–হয়নি বলেই না এখনও আমার কাছ থেকে নিষিদ্ধ সংবাদ পাচ্ছেন!
–তা পাচ্ছি, তবে সংবাদ মূল্যবান না হলেও আপনাকে মূল্য দিতেই হবে! তা-ই না?
–রাইনহোল্ট অনুভব করল, স্টেভি তার ট্রাউজারসের পকেটে এক গোছা আয়তাকার কাগজ পুরে দিল। সঙ্গে সঙ্গে একটা মধুর উত্তাপে শরীরটা যেন চাঙ্গা হয়ে উঠল।
বার দশেক বৃথা চেষ্টার পর স্টেভি হাল ছেড়ে দিল। রাইনহোল্টের ফোটোগ্রাফের একটাও জুতসই ক্যাপশন লিখতে পারল না। অথচ কড়কড়ে অতগুলো ডলার গলে গেছে।
স্টেভি অ্যাপার্টমেন্টে পা দেওয়ামাত্র রিটা বুঝতে পেরেছিল সাহেবের মেজাজ শরিফ নেই। নীরবে টেবিলে বার দুয়েক কফির কাপ রেখে গেছে। তারপর ভিসিআর নিয়ে বসেছিল রিটা। চেয়ার ঠেলার আওয়াজ পেয়ে উঠে এসে দেখল, স্টেভি ক্যামেলের প্যাকেটে টোকা দিয়ে একটা সিগারেট বার করে মুখে গুঁজছে। ভুরু কুঁচকে রয়েছে। টেবিলের ওপর ঝুঁকে ফোটোগ্রাফটা তুলে নিল রিটা। তারপর প্যাডের কাগজে লাল, নীল, বেগুনি–হরেক রঙে লেখা এবং শেষ অবধি কালো কালির টেড়া টেনে বাতিল করা ক্যাপশনগুলো পড়ল। এই মুহূর্তে আমেরিকা যুক্তরাষ্ট্রের প্রত্যেক জানলার সামনে আকাশে ভাসছে রাশিয়ার পারমাণবিক লাল স্যাটেলাইট।–এই শেষ লেখাটা কাটতে গিয়ে কাগজটাকেই ছিঁড়ে ফেলেছে।
স্টেভি! স্টেভি! হঠাৎ যেন হারিয়ে-যাওয়া কোহিনুরের হদিশ পেয়ে আনন্দে ঝলমল করে উঠল রিটা, আই হ্যাভ গট ইট!
স্টেভি শুধু একবার বেঁকিয়ে তাকাল। পায়চারি থামেনি। রিটা লাফিয়ে চলে এল তার পাশে। সে-ও পায়ে পা মিলিয়ে হাঁটছে। আর সেই সঙ্গে শুরু হয়েছে ভোরের পাখির মতো সরু গলায় বক্তৃতা।
–স্টেভি, এটা ইউএফও-দের বেচে দাও। আই মিন–উড়ন্ত চাকি নিয়ে যারা কারবার করে, তারাই ওই ছবিটার সবচেয়ে ভালো পারচেজার, সবচেয়ে ভালো দাম দেবে। আমি বলছি, হেরাল্ড ডেইলি যা দেবে, তার পাঁচগুণ পাবে ওদের কাছ থেকে। বিলিভ মি
স্টেভি থমকে দাঁড়াল। রিটা হয়তো ওর মন ভোলাবার জন্যেই বকবকানি জুড়েছে, কিন্তু আইডিয়াটা খারাপ নয়। গত পাঁচ বছর ধরে আনআইডেন্টিফায়েড ফ্লায়িং অবজেক্ট (ইউএফও) বা উড়ন্ত চাকি গবেষণা-সংস্থার সাপ্তাহিক কাগজটার বিক্রি নাকি হু হু করে বাড়ছে–ওদেরই একটি জুনিয়র রিপোর্টারের মুখে শুনেছে স্টেভি। ইটি (এক্সট্রা টেরেস্ট্রিয়াল) অর্থাৎ গ্রহান্তরের জীব আর তাদের আগমন সম্বন্ধে মানুষের কৌতূহলের অন্ত নেই। ওদের কাগজের সার্কুলেশন আর বছরকয়েকের মধ্যেই হেরাল্ড ডেইলিকে ছাড়িয়ে যাবে। সবচেয়ে বড় কথা, হেরাল্ড ডেইলি সম্ভবত এই ফোটোগ্রাফ আর নিউক্লিয়ার বিশ্বযুদ্ধের কাল্পনিক গল্প ছাপতে রাজি হবে না।
টেলিফোনে একটা অ্যাপয়েন্টমেন্ট করে স্টেভি ও রিটা ইউএফও পত্রিকার অফিসের দিকে রওনা হল।
পরের দিন সকাল অবধি তর সইল না উড়ন্ত চাকিওয়ালাদের। সন্ধের মধ্যেই বেরিয়ে গেল তাদের টেলিগ্রাম। টেলিগ্রামের একটা কপি হাতে ঘরে ঢুকেই রিটা চেঁচিয়ে উঠল, লুক অ্যাট ইট! সত্যি বলছি, যতই আজগুবি খবর ছাপুক, দে নো হাউ টু রাইট। এমনভাবে লিখেছে, আমি তো সব জানি, তবু যেন বিশ্বাস করতে ইচ্ছা হয়।
স্টেভি টেলিগ্রামটা হাতে তুলে নিল। শুধু ভিন গ্রহের থেকে আগত উড়ন্ত চাকির ফোটোগ্রাফটা ছেপেই ক্ষান্ত হয়নি। এক্সট্রা টেরেস্ট্রিয়াল প্রাণীর একটা বিদঘুটে ছবিও দিয়েছে। শিল্পীর কল্পনা নয়–সত্যিকার ফোটো বলে দাবি করেছে। গঙ্গাফড়িঙের মতো হাত-পা-ওয়ালা অথচ যন্ত্র ও মানুষের মাঝামাঝি চেহারার এই জীবটি যদি সত্যিই রাত্তিরবেলা কারও দরজায় কলিং বেল টিপে ডাক দেয়…
রিটার ডাক শুনে চমকে গেল স্টেভি। উঠে এল বসার ঘরে। রিটার চোখ দুটো টিভি স্ক্রিনের সঙ্গে যেন সেঁটে আছে।
স্টেভি কার্পেটে বসামাত্র রিটা বলে উঠল, আই অ্যাম সরি স্টেভি
–ব্যাপার কী?
–নিউজটা শোন, তাহলেই জানতে পারবে। ফোটোগ্রাফটা সত্যিই একটা নিউক্লিয়ার ওয়েপন ক্যারিয়ার স্যাটেলাইটের। রাশিয়ানদের সমস্ত অ্যাটমিক সাবমেরিন পজিশন নিতে বেরিয়ে পড়েছে। এখুনি ছবি দেখাল।
–সে কী!
এবার আমাদের প্রস্তুতির কথা বলবে। তারপরেই জাতির উদ্দেশ্যে প্রেসিডেন্টের ভাষণ। ব্রডকাস্ট টু নেশন। সব প্রোগ্রাম বাতিল হয়ে গেছে। সমস্ত এয়ারপোর্ট বন্ধ করে দেওয়া হয়েছে। জরুরি অবস্থা ঘোষণা করে দিয়েছে।
পৃথিবীর হিসাবে সাপা আর রেগাকে নিয়ে কম্যান্ড মডিউল সাত দিন ধরে পরিক্রমা করছে। এর মধ্যে তারা পৃথিবীর গতির সঙ্গে গতি মিলিয়ে বারে বারে থমকে দাঁড়িয়েছে। বিভিন্ন দেশের বিভিন্ন শহর ও গ্রামের ওপর। সংগ্রহ করে চলেছে তথ্য। এখন তারা ইংরেজি, চীনা ও রুশ ভাষায় অনর্গল কথা বলতে পারে। পোশাক-আশাকও যা তৈরি করে নিয়েছে, তাতে যে কোনও মহাদেশে লোকের ভিড়ের মধ্যে মিশে যেতে পারে। শুধু জুতো পায়ে দেওয়াটা অভ্যাস করতে বড় কষ্ট হয়েছে। পায়ের সাকশন-কাপগুলো বেশ জখম হয়েছে। তা হোক–ওরা তো আর টাউরেপাসে ফিরছে না!
পৃথিবীতে অবতরণের প্রস্তুতিপর্ব শেষ হওয়ার মুখেই কিন্তু তাদের সব হিসাব বানচাল হয়ে গেল। তাদের ছবি বলে ইউএফও সাপ্তাহিকে যা ছাপা হয়েছে, যেসব কথা তাদের সম্বন্ধে লিখেছে–এ যেন একটা বিরাট থাপ্পড়। মিথ্যে কথা লিখেছে বলে তারা চিন্তিত নয়। পৃথিবীর সভ্যতা এখন যে স্তরে রয়েছে, তাতে শুধু দেহের পুষ্টির ব্যবস্থা করার জন্যও বহু লোককে মিথ্যা বলতে হয়। কিন্তু প্রশ্ন হচ্ছে, সত্যি যখন তারা পৃথিবীতে পা দেবে–মানুষরা কীভাবে গ্রহণ করবে তাদের? চেহারায়, চালচলনে কোনও অমিল খুঁজে পাবে না ঠিকই, কিন্তু যে কোনও মানুষের (বা প্রাণীর) মনের কথা জেনে ফেলার ক্ষমতার পরিচয় তো পাবেই।
সাপা জানাল, আরও পর্যবেক্ষণ করা দরকার। এখনই অবতরণের কথা ভুলে যাও।
রেগাও একমত। কম্যান্ড মডিউল ত্যাগ করে পৃথিবীতে নামা মানেই ফেরার পথ বন্ধ। তা ছাড়া মনে মনে চিন্তা বিনিময়ের ক্ষমতাটুকু বাদে শারীরিকভাবে তাদের সঙ্গে পৃথিবীর মানুষের কোনওই তফাত থাকবে না। পৃথিবীর মঙ্গলের কথা ভেবেই তারা এই ব্যবস্থা গ্রহণ করেছে। কারণ, টাউরেপাসের কোনও ব্যাকটেরিয়াকে তারা পৃথিবীতে নিয়ে আসতে চায় না। কিন্তু সাপা ও রেগা যতই পৃথিবীর ভালো করার কথা ভাবুক, পৃথিবীর মানুষ যদি ওদের কয়েদখানা নামে পরিচিত খাঁচার মধ্যে ভরে ফেলে, তখন কী হবে?
এইসব ভাবতে ভাবতেই পায়ে জুতো পরে হাঁটা অভ্যাস করছিল দু-জনে। হঠাৎ দু জনেই হুমড়ি খেয়ে পড়ল অবজার্ভেশন উইন্ডোয়। নিউ ইয়র্ক থেকে প্রচারিত বিদ্যুৎ চৌম্বক তরঙ্গে ভয়-দেখানো কী সব কথা আর ছবি ভেসে আসছে যেন! মার্কিন প্রেসিডেন্টের বক্তৃতা আগাপাশতলা শুনল দু-জনে। তারপর নিজেদের মধ্যে কোনও ভাব বিনিময় না করেই টিউন করল মস্কো। সেখানকার অবস্থাও একই রকম। লক্ষ লক্ষ মানুষ মস্কো ত্যাগ করে শহরতলির দিকে এগিয়ে চলেছে। মার্কিন পারমাণবিক ওয়ারহেডের হাত থেকে রক্ষা পাবার জন্য সুড়ঙ্গে আন্ডারগ্রাউন্ড শেলটারে গিয়ে ঢুকছে।
সাপা ভাবল, একটা কথা হাইড্রোজেনের মতো পরিষ্কার! রাশিয়া বা আমেরিকা কোথাও নামা চলবে না। কারণ যেখানেই নামি না কেন, সেটা জানাজানি হবেই, আর তখুনি…
রেগা জানাল, কিন্তু আমরা যদি নামার আগে আমাদের পুরো পরিচয়, উদ্দেশ্য জানিয়ে দিই…
তাতেও লাভ হবে না। ধরলাম, আমাদের কথা ওরা বিশ্বাস করল। মানে, বিশ্বাস করে যাতে, তার জন্য না-হয় কিছু ব্যবস্থা করা যেতে পারে। যেমন ধর, সুরেলা গাছ বা বহুরূপী পাখি দেখালাম! কিন্তু তখন তো অবস্থা আরও জটিল হয়ে উঠবে।
-কেন?
–তখন তো আবার আমাদের নিয়ে কাড়াকাড়ি পড়বে। বর্তমানে ওরা জানে, কোন দেশের হাতে কত এবং কী ধরনের অস্ত্র মজুত আছে। এতদিন যে লড়াই বাধেনি, তার কারণ দু-দেশের অস্ত্রের ঘরেই মজুত অস্ত্রের সংখ্যা প্রায় সমান। এখন আমাদের কাছ থেকে বিশেষ কোনও দেশ যদি অদ্ভুত কোনও বিদ্যা শিখে ফেলে–বুঝতেই পারছ, নতুন বিদ্যামাত্রেই ওদের কাছে নতুন অস্ত্র বানাবার ফন্দি
–ঠিক, ঠিক। আমাদের জন্য ওদের ব্যালেন্স যদি নষ্ট হয়ে যায়…
নষ্ট হবার ভয়েই শুরু হয়ে যাবে, কী যেন বলে ওরা?
–তৃতীয় বিশ্বযুদ্ধ।
–তাহলে এখন কী করব?
–প্রথম কাজই হচ্ছে, ওদের দূরবীক্ষণের চোখ থেকে আমাদের কম্যান্ড মডিউলকে অদৃশ্য করা। কারণ, এ অবধি মাত্র বারকয়েক ওরা আমাদের ছবি তুলেছে। এখনও খুব নিশ্চিত হতে পারেনি বলেই পরস্পরকে দোষারোপ করছে আর শাসাচ্ছে। কিছুদিন না গেলে অবস্থাটা স্বাভাবিক হবে না। তখন চুপিসারে আফ্রিকার কোনও দেশে গিয়ে নামব।
–ঠিক ভেবেছ। পৃথিবীর মধ্যে সবচেয়ে দুরবস্থা ওদের। টাউরেপাসে এসব ধনী গরিবের বালাই নেই বলেই বোধহয় কথাটা আমরা ভাবিনি।
লোলো নদীর তীরে কঙ্গোর প্রাগৈতিহাসিক গহন অরণ্য থেকে কাঠ কেটে নৌকায় তোলার সময়ে তারা লক্ষ করল, নীল আকাশের বুকে একটা হলদে তারা ক্রমেই আকারে বড় হয়ে উঠছে। সবচেয়ে আশ্চর্যের ব্যাপার, তারাটার আকার ভিমরুলের চাকের মতো।
অপদেবতার আগমনের খবর ছড়িয়ে পড়ল দামামার তালে তালে। নৌকা ফেলে সকলে ছুটে পালাল জঙ্গলের আশ্রয়ে। দামামা বেজে চলেছে। ওঝারা শুরু করে দিল প্রার্থনা।
সরল মানুষগুলোকে অভয় দিতে সাপা আর রেগা মনে মনে বার্তা পাঠাল। কয়েক হাজার মাইল দূর থেকে নীরবে ভেসে এল তাদের চিন্তা–কোনও ভয় নেই। আমরা তোমাদের অনিষ্ট করব না। তোমাদের বনের ফল, শিকার, পানীয় ও বাসস্থান–তোমাদের যা যা অভাব, সব পূর্ণ করে দিতে আসছি আমরা। এমন বিদ্যা শিখিয়ে যাব যে, সাদা চামড়ারাও হার মানবে তোমাদের কাছে।
বার্তা পেয়েই যে যেখানে ছিল, থমকে দাঁড়াল। বোকার মতো চাইছে সবাই এ ওর দিকে। ইতিমধ্যে বনের পশুপাখি, কীটপতঙ্গ–সকলেই যে যার গোপন আস্তানা ছেড়ে ফাঁকা মাঠে বেরিয়ে এসেছে। মহাকাশযানের ঠিক নিচে এসে দাঁড়াবার জন্য ঠেলাঠেলি, চেঁচামেচি করছে, কিন্তু হিংস্রতার প্রকাশ নেই। টাউরেপাসের বুদ্ধিমানরা উদ্ভিদ ও পশু জগতের সঙ্গে এমন বন্ধুত্ব স্থাপন করেছে যে, সাপা ও রেগার নিঃশব্দ ভাবনা শুধু অরণ্যবাসীরাই নয়, জীবজগৎও অনুধাবন করতে পারছে।
চিরকালের যারা শত্ৰু, সেই সাপ আর ব্যাং-ও যখন গায়ে গা ঘেঁষে এক জায়গায় এসে দাঁড়াল, তখন টনক নড়ল সবার। এটা কোনও অপশক্তির কাণ্ড নয়। নিশ্চয় দেবতার রথ এসেছে।
সঙ্গে সঙ্গে ওঝাদের ওপর ঝাঁপিয়ে পড়ল সবাই বন্ধ কর ঝাড়ফুঁক। আমরা দেবতাদের বরণ করব।
নিমেষের মধ্যে কাঠকুঠো জড়ো করে জ্বালা হল আগুন। তরল সুগন্ধি ছেটানো শুরু হল। পুরোহিতরা দেবতাদের স্বাগত জানাতে নতজানু হয়ে শুরু করেছে স্তোত্রপাঠ। ছেলেমেয়েরা হাতে হাত ধরে আগুন ঘিরে নাচ জুড়েছে, কিন্তু তাদের চোখ রয়েছে। আকাশে। ডিম-ডি ডিমা-ডিম-মাদল বেজে চলে।
কম্যান্ড মডিউল মাটি থেকে মাত্র হাজার ফুটের মতো ওপরে এসে থমকে দাঁড়াল। শেষ মুহূর্তে লিভার টেনে ধরেছে সাপা। না হলে এতক্ষণে নেমে পড়ার কথা।
রেগা ভাবনা পাঠাল সাপাকে, কী হল? সাপা জানাল, অসম্ভব। আমরা মারাত্মক ভুল করতে যাচ্ছি। দেখতে পাচ্ছ না, ওরা আমাদের দেবতা বলে ভাবছে। অর্থাৎ অপ্রাকৃতিক–অলৌকিক একটা কিছু, যার ব্যাখ্যা নেই, কিন্তু মঙ্গলকর শক্তি। আমাদের কাছ থেকে ওরা কিছু শিখতে চাইবে না, শুধু আমরা যা দেব–দান হিসাবে গ্রহণ করবে আর আঁকড়ে ধরে থাকবে আমাদের, আটকে রাখতে চাইবে। ওরা শুধু পুজো দেবে আমাদের আর ভাববে, আমরা সন্তুষ্ট হলেই ওদের সব দুঃখ যাবে ঘুচে।
-তা হয়তো ঠিক, কিন্তু ওদের দুঃসহ জীবনের কষ্ট কিছুটাও যদি..
–তার জন্য আসিনি আমরা। তা ছাড়া, দেবতা হিসাবে আমাদের আবির্ভাব ওদের ক্ষতিই করবে। আমরা চলে যাবার পর ওরা আবার দেবতার দ্বিতীয়বারের আগমনের জন্য বসে থাকবে। আমরা দেবতা নই। নিজেদের দেবতা বলে ওদের ভুল বোঝানোর কোনও অধিকার নেই আমাদের।
-তাহলে?
রেগার উত্তর আসার আগেই সাপা দেখল, তারা পৃথিবী ছেড়ে আবার মহাকাশের দিকে ছুটে চলেছে।
ছায়াপথে আরও তেইশটি গ্রহ আছে, যেখানে প্রাণের বিকাশ ঘটেছে। তারই মধ্যে একটাকে বেছে নিতে হবে। পৃথিবী তাদের হতাশ করেছে।
[প্রথম প্রকাশ: কিশোর জ্ঞান বিজ্ঞান, ১৯৮৪ পূজাবার্ষিকী ]
দাবা খেললেন ঝন্টুমামা
হাসিমুখে ঢুকেছিলাম। গুনগুন করতে করতে (কীসের সুর মনে পড়ছে না)। বারান্দা পেরিয়ে দরজা ঠেলে ঘরের ভেতরে পা-ও দিয়েছিলাম, তারপরেই সেই দৃশ্য!
প্রচণ্ড ভয়ে হাত-পা ঠান্ডা হয়ে এল। গুটিগুটি করে বেড়ালের মতো নিঃশব্দে দু-পা পিছিয়ে এলাম। কোনওরকমে দরজাটা গলে বাইরে বেরতে পারলে হয়। তারপরেই ছুট! এই মুহূর্তে একটা লেজের অভাব অনুভব করছি। আমাদের মূক বন্ধুরা অসময়ে কেন ওই বস্তুটাকে গুটিয়ে ফেলে বুঝতে পারছি।
এ বাড়িতে পা দেওয়ার সময়েই মনে রাখা উচিত ছিল, বি কেয়ারফুল! অর্থাৎ কেয়ার না করলেই ফুল। যা-ই হোক, গতস্য শোচনা করে লাভ নেই। এখন পালাতে পারি যদি..
–আরে, সুগতদা! চলে যাচ্ছেন নাকি?
ফিনিশ! একটি বাক্যে এবং তার সরবতা, তরি আমার হঠাৎ ডুবে গেল। মাঝে মাঝে মনে হয়, আদিদাসকে আমরা যতটা নির্বোধ ভাবি, মোটেই তা নয়। ঝন্টুমামার এই চেলাটি মাঝে সাঝে রীতিমতো হাঙ্গামা সৃষ্টি করে।
ঝন্টুমামার স্যাঙাত আবার হেঁড়ে গলায় হেঁকে উঠল, সত্যি চলে যাচ্ছেন?
বেটার শুধু হাতে-পায়ে মাসল নেই, গলাতেও আছে। এতক্ষণে নিশ্চয় ঝন্টুমামার কর্ণকুহরে সবই পৌঁছে গেছে।
–না ভাই, যাব আর কোথায়! যাওয়া মানেই তো আসা। না গেলে কি ফিরে আসা যায়?
দরজার দিকে এগতে এগতেই মাথা ফিরিয়ে হাসিমুখে বললাম। ছুট লাগাবার একটা সুযোগ কি…
পেলাম না। ঝন্টুমামা বেরিয়ে এসে দাঁড়িয়েছেন। অদ্ভুত সম্মোহনী দৃষ্টি। আপনা থেকেই বলে ফেললাম, এক প্যাকেট সিগারেট কিনে নিয়ে আসছি, ভুলে গিয়েছিলাম…
–আমার স্টকে ঢের সিগারেট আছে।
–না, ঝন্টুমামা, রিসেন্টলি আমি ব্র্যান্ড চেঞ্জ করেছি।
–রথম্যানস না জন প্লেয়ারস? টাকা দিয়ে দাও, আদিদাস নিয়ে আসবে। ঘরে এসো।
–দিন-না, আমি এখুনি এনে দিচ্ছি। ক-টাকা লাগবে?–আদিদাসের আগ্রহের অভাব নেই। কিন্তু আমারও সে কথা শোনার উপায় নেই।
অবশেষে বাঘের মুখে গিয়েই পড়তে হল।
টুলটা টেনে বসো। এই দানটা শেষ করে নিই।
এই আরেক যন্ত্রণা। চেয়ারে বসা চলবে না। ঠেস দিয়ে বসলে নাকি মনঃসংযোগের পাওয়ার কমে যায়।
আমাকে সামনে বসিয়ে রেখে ঝন্টুমামা আমার কথা ভুলে সামনের ছোট টেবিলটার ওপরে ঝুঁকে পড়লেন। আগ্রহের অভাব নেই প্রমাণ করার জন্যে আমাকেও ঝুঁকে বসতে হয়েছে। ঝন্টুমামার চোখ দুটো দেখতে পাচ্ছি না, কিন্তু আমার দৃঢ় ধারণা, সেখানে এখন নরঘাতকের দৃষ্টি জ্বলছে, অদৃশ্য প্রতিপক্ষকে ঘায়েল করার জন্য দৃঢ়সংকল্প। হাতে কাজ না থাকলেই মাথার কাজ নিয়ে ঝন্টুমামা মেতে ওঠেন। কে জানে, ক-ঘণ্টা ধরে উনি একাই দু-জনের জায়গা দখল করে আপন মনে দাবা খেলা চালিয়ে যাচ্ছেন!
–নাঃ, তোমাকে আর বসিয়ে রাখব না। ঝন্টুমামা হঠাৎ উঠে দাঁড়ালেন। পাশের চেয়ার থেকে ফ্ল্যাশগান সমেত ক্যামেরাটা তুলছেন দেখেই বুঝতে পারলাম, বোর্ডের একটা ছবি তুলে রাখতে চান। পরে আবার সেই অনুযায়ী বোর্ড সাজিয়ে…
ঝন্টুমামা!–খুবই কাহিল শোনাল আমার গলাটা।
–কী হল?
–না, বলছি, মাথাটা বড় ধরেছে। আপনি খেলাটা চালিয়ে যান, আমি দেখি।
–মাথা ধরেছে! বলনি কেন এতক্ষণ? এমন একটা ওপেনিং চাল দেব, সঙ্গে সঙ্গে মাথা খুলে যাবে। আরে, দাবার মতো মাথার ওষুধ আর দুটো আছে নাকি?
ঝন্টুমামার ফ্ল্যাশগান ঝলসে উঠতেই আদিদাস এসে ক্যামেরা নিয়ে চলে গেল ডার্করুমে। ঝন্টুমামা নতুন করে বোর্ড সাজাচ্ছেন।
আরেকবার চেষ্টা করলাম।
ঝন্টুমামা, দাবা খেলাটা কিন্তু বিজ্ঞানীদেরই বেশি মানায়। আপনার বোধহয় খেয়াল নেই, আমি নিলয়ের বন্ধু হলেও ইতিহাস পড়াই তো, তাই…
ইতিহাস? তুমি কি মনে কর ইতিহাসের সঙ্গে দাবার কোনও সম্পর্ক নেই! জান দাবার জন্ম কোথায়?
ইতিহাস পড়াই বলে দাবার ইতিহাস জানতে হবে, এমন আবদার ঝন্টুমামারই সাজে।
–বেশ, ইতিহাসের কথাই তুলছ যখন, দাবার বদলে বরং চতুরঙ্গই খেলব। বৌদ্ধ যুগের এই খেলাটির নিয়ম নিশ্চয় জান? সে কী হে, ইতিহাসের অধ্যাপক দাবার আদিরূপ চেন না! বেশ, তাহলে আরেকটু না-হয় এগিয়ে আসা যাক। নববল গুপ্ত যুগের আমলের নিয়মকানুন অনুযায়ী তাহলে বোর্ড সাজাই।
–না, ঝন্টুমামা, দাবার ব্যাপারটাই আমার মাথায় ঢোকে না।
–বুঝেছি, তুমি একটি কুঁড়ের হদ্দ। এড়িয়ে যেতে চাইছ। না না, এটা ঠিক নয়। এই বয়সেই যদি মস্তিষ্কচর্চা ত্যাগ কর, তাহলে আমার মতো বয়সে তো সব গ্রে-সেলেই চর্বি জমে যাবে। আচ্ছা, দাঁড়াও–তোমাকে একটা নতুন খেলা শেখাব। মহারাজ আর সেপাই। এ-ও দাবার প্রাচীন একটা, রূপ কিন্তু ভারী সোজা। নিশ্চয় মজা লাগবে।
লজ্জার মাথা খেয়ে কিছুতেই মুখ ফুটে বলতে পারলাম না, সাধারণ দাবা খেলাই যেখানে বিভীষিকা…
ঝন্টুমামা শুরু করে দিলেন ব্যাখ্যা। এই খেলায় এক পক্ষের খুঁটিগুলো সাধারণ দাবা খেলার মতোই–কোনও তফাত নেই। সেই রাজা, মন্ত্রী, দুটো নৌকো, দুটো গজ, দুটো ঘোড়া আর আটটা বোড়ে বা সেপাই। তাদের চালেও কোনও তফাত নেই। মজা হচ্ছে, অপর পক্ষ কিন্তু একটিমাত্র ঘুটি নিয়েই খেলবে। সেই খুঁটিটার নাম মহারাজা। মহারাজাকে মন্ত্রীর মতো চালানো যেতে পারে, আবার ঘোড়ার মতো আড়াই চালও দেওয়া যায়। খেলার উদ্দেশ্য হচ্ছে মহারাজাকে মাত করা বা অচল করে দেওয়া।
–এ তো একতরফা খেলা। বেচারা মহারাজা একা একা কতক্ষণ লড়বে!
–দেখাই যাক কতক্ষণ লড়ে! আমিই না-হয় বেচারার ভূমিকা নিই।
ফাঁদে পা দিচ্ছি জেনেও বিশ্বাস করতে ইচ্ছে হচ্ছিল না যে, এরকম খেলায় মহারাজার জেতার কোনও সুযোগ থাকতে পারে।
সাড়ে সাত। এই আমার স্কোর। সাধারণ দাবা খেলায় ঝন্টুমামার বিরুদ্ধে আমার হাইয়েস্ট স্কোর আঠেরো মিনিট। এবার তার চেয়েও সাড়ে এগারো মিনিট কম লেগেছে। একা মহারাজা তুড়ি-লাফ মারতে মারতে আমার সৈন্যসাবুদ, নৌকা, ঘোড়া সব গপগপ করে খেয়ে ফেলেছে।
কী, এবার বিশ্বাস হল তো! খেলাটা যে মোটেই এলেবেলে নয়, স্বীকার করবে নিশ্চয়? তাহলে আরেক দান হয়ে যাক!
আর থাকতে পারলাম না–এভাবে আমাকে ধরে-বেঁধে হারিয়ে আপনি হয়তো আনন্দ পান, কিন্তু….
আমি আনন্দ পাই? তোমাকে হারিয়ে? বল কী! হঠাৎ অট্টহাসিতে ফেটে পড়লেন। ঝন্টুমামা।–তুমি কী ভাবছ, তোমার সঙ্গে দাবা খেলে আমার কোনও তৃপ্তি আছে? নিল–কিসসু নেই। প্রতিপক্ষ প্রবল হলে তবেই না খেলার মজা।
–আমি কি একবারও গর্ব করে বলেছি যে, আমি ভালো খেলতে পারি!
-তুমি বললেই বা কী! আমি জানি না? জেনে রাখ, তোমারই ভালোর জন্য আমার বুদ্ধিগুলোকে আমি শুধু নষ্ট করি। এর চেয়ে আমার একা একা বসে খেলা ঢের ভালো।
–আমিও তো তা-ই বলি। একা একাই খেলুন। দয়া করে এভাবে একজনকে হারিয়ে মূর্খ প্রমাণিত করে… নিজে যদি কখনও হারতেন, বারবার হারতেন, হারব জেনে হারতেন…
দাঁড়াও দাঁড়াও। অকারণে উত্তেজিত হয়ো না। আমি একবার নয়, বহুবার হেরেছি, কারণ আমি পেশাদার নই। পেশাদারদের মতো চ্যাম্পিয়নদের সেরা চাল মুখস্থ করি না। তবে তোমার অবস্থা দেখে একজনের কথা হঠাৎ মনে পড়ে গেল। ওই যে বলছিলে, হারব জেনেও হারার কথা–হ্যাঁ, হারব জেনেও, হারাটাই স্বাভাবিক জেনেও কিন্তু আমি চান্স নিতে ছাড়িনি এবং জিতেছিলাম।
বুকের ওপর থেকে ভার নেমে গেল। একটা নয়, দুটো। প্রথমত, দাবা খেলার বিড়ম্বনা, দ্বিতীয়ত, রেগে যাওয়ার জন্য অনুতাপ। ভাগ্যিস বুদ্ধিদেবী আমার প্রতি প্রসন্ন নন, আর সময়মতো রাগটা প্রকাশ পেয়েছিল, না হলে ঝন্টুমামার গল্পটা তো আর শোনা হত না।
নিউ ইয়র্কের ডাউন-টাউনে নেহাতই একটা এলেবেলে হোটেলে উঠেছিলেন ঝন্টুমামা! ন্যাশনাল জিয়োগ্রাফিকের আমন্ত্রণে যিনি এখানে এসেছেন, তাঁর পক্ষে এটা বড়ই বেমানান। সবাই জানে ওই সোসাইটি গুণীজনের সম্মান দিতে এতটুকু কৃপণ নয়। অথচ ঝন্টুমামা…
সোসাইটির চেয়ারম্যানও ঝন্টুমামাকে সেই কথাই বলেছিলেন। কারণটা জানার পর তিনি কিন্তু হেসে প্রায় গড়িয়ে পড়ার উপক্রম। ঝন্টুমামা কমিশনের টাকা কিছুটা বাঁচিয়ে দেশে ফেরার পথে লন্ডন ঘুরে যেতে চান। না, লন্ডন তাঁর দেখা। বার তিনেক গেছেন। কিন্তু হলে হবে কী, একটা দারুণ জিনিস মিস করেছেন। এই নিয়ে তাঁর বড়ই আক্ষেপ ছিল। এবার আর না দেখে ছাড়বে না। ব্যাপারটা অতি সামান্য। ব্রিটিশ মিউজিয়ামে একটা দ্বাদশ শতাব্দীর অসামান্য দাবার বোর্ড আছে–অহিল অব লুইস চেস সেট নামে পরিচিত। ভাইকিংরা নাকি এটিকে হেব্রাইডিসে নিয়ে এসেছিল।
কাম অন সেন। দ্যাটস এ গুড ওয়ান অ্যাজ এ জোক।
ইয়াঙ্কি সাহেবের হাসি আর থামে না। শুধু একটা দাবা খেলার বোর্ড দেখতে কেউ নিউ ইয়র্ক থেকে লন্ডনে ছুটে যাবে, এটা হিসেবি প্র্যাকটিক্যাল মানুষের পক্ষে উপলব্ধি করা সত্যিই শক্ত। আর সেই জন্যেই ঝন্টুমামা অপমানিত বোধ করেননি।
সাহেব কিন্তু তারপর নিজের বিপদ ডেকে আনল। হঠাৎ বলে বসল, দাবা খেলার বোর্ড তো দেখতে যাচ্ছ, খেলার নিয়মকানুনগুলো জান কি?
বিনীতভাবে ঝন্টুমামা বললেন, তিনি শুধু শতরঞ্জ, নববল, চতুরঙ্গ, মহারাজা ও সেপাই এবং ইন্টারন্যাশনাল গেমের ব্যাপারস্যাপার জানেন। এ ছাড়া অন্য কোনও ধরনের খেলা যদি হয়, তাহলে শিখে নিতে তিনি প্রস্তুত।
এরপরেও সাহেবের শুভবুদ্ধির উদয় হল না। বেমক্কা চ্যালেঞ্জ জানিয়ে বসলেন, তবে হয়ে যাক এক হাত। তিনি নাকি এককালে ইউনিভার্সিটি চ্যাম্পিয়ন হয়েছিলেন!
প্রথমবারে পনেরো মিনিটে কাত হলেন সাহেব। দ্বিতীয়বারে সাত চালে।
সাহেবের হ্যান্ডশেক করার ধরন থেকেই ঝন্টুমামা বুঝতে পারলেন, ব্যাপারটায় কিন্তু এখনও ইতি পড়েনি।
পরের দিন আরেক সাহেব এসে রীতিমতো রূঢ় ভাষায় কৈফিয়ত তলব করল, ভালো হোটেলে থাকার জন্য সোসাইটির কাছ থেকে পয়সা নিয়েও এভাবে থার্ড গ্রেড হোটেলে থাকাটার মানে কী?
ঝন্টুমামা পালটা প্রশ্ন করলেন, এক হাত দাবা হোক তাহলে?
মুখটা একটু যাকে বলে পাংশু হয়ে গিয়েছিল সাহেবের। তারপর প্রায় ডুয়েলের চ্যালেঞ্জ গ্রহণ করার মতোই রাজি হয়ে গেল।
আধ ঘণ্টায় তিনবার হেরে সে বিদায় নিল। কিন্তু যাবার সময়ে তার কথাগুলো ঝন্টুমামাকে চিন্তায় ফেলে দিল।
হেলমহোলৎজকে যদি তিনি হারাতে পারেন, তবে বোঝা যাবে তাঁর এলেম। শেষকালে কি ওয়ার্ল্ড চ্যাম্পিয়ন এনে তাঁকে হারাবার জন্য… ঝন্টুমামা স্পষ্ট জানিয়ে দিলেন, তিনি অপেশাদার খেলোয়াড়। কোনও প্রতিযোগিতামূলক খেলায়…
সাহেব বাঁকা হেসে জানাল, তার কোনও দরকার নেই। হেলমহোলৎজও শৌখিন খেলোয়াড়।
ঝন্টুমামার মনে একটা খটকা লাগল। কে এই হেলমহোলৎজ জানা দরকার। হোটেল থেকে বেরিয়ে পড়লেন, টেলিফোন বুক থেকেই শুরু করলেন খোঁজখবর। দাবার জগতের কয়েকজনকে পেয়েও গেলেন, কিন্তু তারা কেউই হেল্মহোলৎজের নাম শোনেনি। মনে একটা অস্বস্তির কাঁটা নিয়েই বেরিয়ে আসছেন–হঠাৎ কী মনে হল, আবার রিসিভার তুললেন। এবার ন্যাশনাল জিয়োগ্রাফিকের অফিস, হেলমহোলজকে একবার দয়া করে ডেকে দেবেন? উত্তরটা পেতেই তিনি জানতে চাইলেন, কিছু মনে করবেন না, আমি হেমহোলৎজের পুরানো বন্ধু। বহুদিন বাদে যোগাযোগ হচ্ছে, এখন ও কোন ডিপার্টমেন্টে, মানে…
-কম্পিউটার ডিভিশন। ইনচার্জ।
ফোনটা কেটে দিলেন ঝন্টুমামা। আর তো কিছু জানার দরকার নেই। হেলমহোলংজ কম্পিউটার যন্ত্রের সাহায্য নিয়ে ঝন্টুমামাকে হারাতে চায়। মানে, হারাবেই। ঝন্টুমামা দেখতে পান, বছরের পর বছর ধরে এই যন্ত্রকে লাস্কর, কাঁপাব্লাঙ্কা, বভিন্নিক, পেত্রোসিয়ান প্রমুখ প্রাচীন চ্যাম্পিয়ন থেকে শুরু করে আধুনিকতম মাস্টারদেরও খেলার চাল, ছক ইত্যাদি শেখানো হয়েছে। অর্থাৎ ঝন্টুমামাকে খেলতে হবে পনের-কুড়িজন বিশ্বচ্যাম্পিয়নের সঙ্গে। অবশ্য তিনি সরাসরি অস্বীকার করতে পারেন, কিন্তু তাহলে তো…
ভাবতে ভাবতেই কখন যে তিনি ম্যাসির মার্কেট মল-এ ঢুকে পড়েছেন খেয়াল করেননি। ভালোই হয়েছে, একটা শ্যাম্পু দরকার। নিউ ইয়র্কেও যে চুলে এত আঠা হয়, জানা ছিল না।
হোটেলে ফিরেই ফোন পেলেন। হেলমহোলংজের আমন্ত্রণ গ্রহণ করলেন তিনি। আজই সন্ধেয় গাড়ি পাঠিয়ে দেবে ওরা।
সৌজন্যের কোনও ধার ধারে না এরা। সবচেয়ে আশ্চর্যের কথা, হেলমহোলজ একবারও গোপন করার চেষ্টা করেনি যে, কম্পিউটারের সাহায্য নিয়ে খেলবে বলেই আসর সাজিয়েছে। পরিষ্কার জানিয়ে দিল, দেখ সেন, আগেই একটা কথা বলে রাখি। আজকের এই মডার্ন এজে মাথাকে অকারণে ট্যাক্স করার কোনও মানে হয় না। আজ যদি কেউ কাগজ-কলম নিয়ে পাতার পর পাতা যোগ দেয় এবং কোনও ভুল না-ও করে, তবু তাকে আমরা বলব মূর্খ। কারণ, সাধারণ একটা ক্যালকুলেটর ব্যবহার করেই সে কাজ করা যায় এবং আরও সংক্ষেপে করা যায়।
ঝন্টুমামা নীরবে শুনছেন।
-তাই বলছি, ভেবে দেখ, খেলতে চাও কি না। কারণ আমি দাবা খেলার শুধু চালগুলোই জানি, কিন্তু তবু তুমি পারবে না। এই যে দেখছ–
-আগেই দেখেছি। কিন্তু এত দূর এসেছি খেলব বলে, তা ছাড়া হারজিতের ব্যাপারটা আমার কাছে বড় নয়। কম্পিউটারের সঙ্গে খেলার অভিজ্ঞতাটাও তো আমার কাছে নতুন।
বাঃ, বেশ বলেছ। যাক, তুমি হারবে জেনেও খেলতে চাইছ শুনে খুশি হলাম। বুদ্ধিশুদ্ধি কিছুটা আছে তাহলে।
–খেলা শুরু হয়ে গেল। তিন-চারটে চাল দেবার পরেই ঝন্টুমামা বুঝতে পারলেন, হেল্মহোলঞ্জ একটা ডাহা মিথ্যে কথা বলেছে। সে বেশ ভালোই খেলা জানে। কম্পিউটারের নিখুঁত কিন্তু ছক-বাঁধা স্মৃতিকে বিভ্রান্ত করার জন্যই একেবারে আনাড়ির মতো এলোমেলো চাল দিতে শুরু করেছিলেন ঝন্টুমামা। সাহেব কিন্তু ফাঁদে পা দেয়নি। প্রয়োজন না হলে সে কম্পিউটারের ওপর নির্ভর করবে না।
মিনিট কুড়ি অসম প্রতিযোগিতা চলার পর পিঠ সোজা করে বসলেন ঝন্টুমামা। চুলগুলো বারবার চোখের ওপর ঝুলে পড়ে বিরক্ত করছে। চিরুনি দিয়ে আঁচড়ে নিলেন। তারপর আবার শুরু হল অসম্ভবের সঙ্গে লড়াই।
আড়াই ঘণ্টা বাদে কম্পিউটার হেরে গেল।
–বেস্ট অব থ্রি? তিনটে গেমের ফলাফলের ওপর হারজিতের বিচার হওয়া উচিত, কী বলুন?
ঝন্টুমামাই প্রস্তাব দিলেন। হেলমহোলৎজের মুখের চেহারার ছবি তুলে রাখা উচিত ছিল। বিড়বিড় করে বলছিল, কিছু একটা নিশ্চয় ঘটেছে। কম্পুটা এরকম গড়বড় করছে!
কলকবজা নিয়ে কিছুক্ষণ পরীক্ষানিরীক্ষা করে সে নিশ্চিন্ত হয়ে ফিরে এল।
কিন্তু সে আর কতক্ষণ! পরবর্তী গেমটা পনেরো মিনিটেই খতম। ঝন্টুমামার ইচ্ছে ছিল, বেশ কিছুক্ষণ ধরে বঁড়শিতে মাছ খেলানোর মতো চালিয়ে যাবেন, কিন্তু বেটা সন্ধেবেলা থেকে এক গেলাস জল অবধি অফার করেনি। বড় খিদে পেয়েছিল।
ঝন্টুমামা থামতেই প্রশ্ন করলাম, তারপর? তারপরের কথা ঝন্টুমামা জানেন না। হেলমহোলৎজ রাগের চোটে তার আদরের কম্পূর মাথায় ডান্ডা মারলেও অবাক হবার কিছু নেই। যে যন্ত্রের মাথা হঠাৎ হঠাৎ বিগড়ে যায়…
–কিন্তু ঝন্টুমামা, আপনার এই গল্প কেউ বিশ্বাস করবে বলে মনে হয় না। কম্পিউটারকেও আপনি ঘোল খাইয়ে দিলেন…।
-করবে করবে। বিশ্বাস করবে। তুমিও করবে। কীভাবে ঘোল খাইয়েছিলাম, সেটা শুনলেই বুঝতে পারবে, আমি শুধু বড়াই করার জন্য এতক্ষণ ধরে বকবক করিনি। বেচারা কম্পুর কোনও দোষ নেই। আমি যে বারবার চুল আঁচড়াচ্ছিলাম, সেটা তো হেলমহোলৎজেরও চোখে পড়েনি। কিংবা চোখের দেখা মন অবধি পৌঁছায়নি। ভাবেনি। এবার বুঝলে? বুঝলে না, তাহলে এতক্ষণ শুনলে কী? বলিনি, ম্যাসির মার্কেট মল থেকে শ্যাম্পু কিনেছিলাম? শ্যাম্পু করা চুলে চিরুনি দিলে কী হয়? শীতকালে দেখনি, কেমন স্ট্যাটিক ইলেকট্রিসিটি তৈরি হয়? চুল আঁচড়ে চিরুনিটা হাতের কাছে ধরলে লোমগুলো খাড়া হয়ে ওঠে। কুঁচো কাগজকেও টেনে নেয়। বিদ্যুৎমোক্ষণের সময় পটপট আওয়াজও শোনা যায় কান খাড়া করলে।
–এই সামান্য স্থিরবিদ্যুৎ থেকেই কম্পিউটার বিগড়ে গেল?
সামান্য? কী বলছ তুমি! এইভাবে কয়েক হাজার ভোল্ট তড়িৎ-বিভব তৈরি হয়। যদিও কারেন্টের পরিমাণ খুব কমই হয়, তবু কম্পিউটারকে বিকল করে দেওয়ার পক্ষে ওই ক্ষণেকের ইলেকট্রিক চার্জই যথেষ্ট। আর সে প্রমাণ তো হাতেনাতেই পাওয়া গেছে। এই সেদিনও একটা ম্যাগাজিনে পড়ছিলাম, ঠিক একইভাবে একটা কম্পিউটারের মাথা হঠাৎ খারাপ হয়ে গিয়েছিল। অনেক খুঁজে পেতে তবে তারা বুঝতে পেরেছিল যে, একজন কর্মীর নাইলন প্যান্ট আর জামার ঘর্ষণে উৎপন্ন বিদ্যুৎ থেকেই এমনটা ঘটছিল।
[প্রথম প্রকাশ: কিশোর মন, ১৯৮৪ পূজাবার্ষিকী]
ওলিম্পিয়া
এগারোটা বেজে গেছে। এত দেরি হবে ভাবতে পারিনি। এখন কোনওরকমে ঘরে গিয়ে ঢুকতে পারলে হয়। তার ওপর আবার যদি কুঁজোটা দেখি খালি, তাহলেই চমৎকার। শুয়ে পড়লেই রাত কাবার হয়ে যাবে। কিন্তু আর কিছু না হোক, দু-গেলাস জল তো চাই। অমিয়র বাড়িতেই দু-মুঠো খেয়ে নিলে হত। অমিয় বোধহয় আমার অবস্থাটা কিছু আন্দাজ করতে পারে। একমাত্র অমিয়। আর সবাই দেখে–বালিগঞ্জ প্লেস। দোতলা বাড়ি। বিলিতি স্টাইলের। লাল মারুতি।
যা ভেবেছি। ঘরে আলো জ্বলছে। সেই মুখোমুখি দেখা হবে। এমনই বাড়ির প্ল্যান যে সামনের ওই ঘরটাকে এড়িয়ে যাবার কোনও পথ নেই। রেন-ওয়াটার পাইপ বেয়ে উঠলেও নয়। সত্তর বছর বয়সে একটা লোক এরকম পরিশ্রম করতে পারে বোধহয় শুধু টাকার লোভেই। মরুক গে–যা বলার বলুক, একটাও উত্তর দেব না। অনেক সহ্য করেছি। আর তো একটা মাস বড়জোর। তা ছাড়া কী বলবে, সে তো মুখস্থ। খাইয়ে পরিয়ে মানুষ করেছে। রাস্তা থেকে তুলে এনেছে। এখন কৃতজ্ঞতার সুদ দিতে হবে। মাঝে মাঝে মনে হয় বলে দিই, আর এক মাস–তারপর আপনার চোখ দুটো কোটর ঠেলে বেরিয়ে পড়বে, মুখ দিয়ে কথা সরবে না।
ধুত-দরজাটা অবধি বেইমানি করছে। অবশ্য দরজা নিঃশব্দে খুললেই কি আর রেহাই পেতাম। ঘাড়টা সিধে করে হেঁটে যাব। চটিটা ফটর ফটর করে অসীমের মতো হাঁটতে পারলে খারাপ হত না। কিন্তু তাহলে মাঝরাতে লঙ্কাকাণ্ড বাধবে। কটা দিন যাক–
আশ্চর্য! ডাকল না তো! ব্যাপার কী? ঘরে নেই নাকি! হতেই পারে না। আলো জ্বালিয়ে চলে যাবে–বাথরুমে গেলেও তা করবে না। তা ছাড়া টাইপরাইটারের শব্দও কানে আসছে না। দেখতে হচ্ছে উঁকি মেরে।
দরজাটা খোলাই রয়ে…এ কী!
টাইপরাইটারের ওপর হুমড়ি খেয়ে পড়েছে। দু-হাত টেবিলে ছড়ানো… তবে কি…
নাঃ, শ্বাস পড়ছে না। বুড়ো তাহলে হার্ট অ্যাটাকেই মরল। অনেকগুলো চিঠি টাইপ করেছে। একটা লেটারহেডের কাগজ তো রাইটার থেকে ঝুলছেও। যাক, সারাজীবনের অপকর্মের ফল পেল তাহলে। তা-ই বা বলি কী করে? হার্ট অ্যাটাকে কয়েক সেকেন্ডের মধ্যে… এ তো সুখের মৃত্যু। ভুগতেও হল না। মৃত্যুযন্ত্রণাও কিছুই টের পেল না। এখন অসীমকেই ডাকি তাহলে…।
না। সাদা কাগজটা টাইপরাইটারে গুঁজেই মরেছে যখন–কিছু টাইপ করে রেখেও তো মরতে পারত। সারাজীবন তুমি আমাকে নিয়ে তোমার ইচ্ছেমতো পুতুলখেলা করেছ। এবার মরার পর আমার একটা ইচ্ছেমতো তোমাকে শেষ কাজটি করতে হবে।
দেখি–না, আঙুলগুলো তেমন শক্ত হয়নি। এখনও শরীরটা গরম আছে। তার মানে বেশিক্ষণ হয়নি। রুমালটা বার করি। না, নিজেরটা দিয়ে নয়। বুড়োর রুমালটাই-হ্যাঁ পেয়েছি। এবার তুমি মরা আঙুলে টুকটুক করে টাইপ করে ফেল দেখি–হ্যাঁ, এই তো বেশ হচ্ছে। বেশি কথার দরকার কী… তাড়াতাড়ি কাজ সারা চাই। হার্ট অ্যাটাকের রুগি তার শেষ ইচ্ছা জানিয়ে যাচ্ছে মরার আগে। কাজেই ছেঁড়া ছেঁড়া শব্দ–বাক্য অসম্পূর্ণ ক্যাপিটাল ব্যবহার না করে–শুধু একটাই তো বক্তব্য–যাবতীয় সম্পত্তি সে তার নেফিউ রঞ্জিত মিত্রকে দান করে দিতে চায়। বাস!
আরেকবার দেখে নিই। টাইপরাইটারের কি-বোর্ডে আঙুলের ছাপ থাকতে পারে না। বুডোর রুমালে আমার আঙুলের ছাপ থাকলেও ঘষে দিয়েছি। ঘরের মধ্যে জুতোর ছাপ না, চলাফেরা কিছুই করিনি। ওহ, টাইপরাইটারের রোলারটা হাত দিয়ে ঘুরিয়েছিলাম– রুমাল দিয়ে মুছে দেওয়া দরকার।
এবার হাঁক ছাড়তে পারি। অসীমকে ডাকব, না রঘুকে? আগে বরং ডাক্তারবাবুকে ফোন করি। মারা গেছে বলে বুঝতে পেরেছি কবুল করব কেন?
–ব্যাপার কী রঞ্জিত?
অসীমের গলা কানে আসতেই চমকে গেল। রিসিভারটা প্রায় হাত ফসকে যাচ্ছিল। সামলে নেবার আগেই অসীম ঘরে ঢুকেছে। মুহূর্তের জন্যে হলেও রঞ্জিতের এস্ত ভাব তার চোখ এড়ায়নি। তারপরে বাবার দিকে নজর পড়তেই শিউরে উঠল অসীম, এ কী! বাবা!
-প্লিজ টাচ করবেন না। রঞ্জিতের গলাটা ঠান্ডা।
–কী বলতে চাস তুই?
হ্যালো! ডাক্তারবাবু, আমি নীহার রায়ের বাড়ি থেকে বলছি। রঞ্জিত। শিগগির আসুন একবার। মিস্টার রায় টেবিলে, টাইপরাইটারের সামনে টেবিলে মাথা রেখে শুয়ে আছেন। ভঙ্গিটা খুব খারাপ। নাকের সামনে হাত রেখে দেখেছি, নিঃশ্বাস পড়ছে না। কী বললেন? জানি না, আমি এইমাত্র ফিরেছি। চোখে পড়ামাত্র ফোন করছি।… না না, কোনও কিছুতে হাত দিইনি।
অসীম জ্বলন্ত দৃষ্টিতে রঞ্জিতের দিকে তাকালেও তার আদেশ অমান্য না-করাটা বোকামি হবে আন্দাজ করেছে।
রঞ্জিত টেলিফোন রেখে ফিরে তাকাল। অসীম টাইপরাইটারের ওপর ঝুঁকে কাগজটা দেখছে।
রঘু! রঘু!
হঠাৎ তারস্বরে চেঁচিয়ে উঠল রঞ্জিত। অসীম যদি টাইপরাইটারের কাগজটা টেনে নিয়ে ছিঁড়ে ফেলে! কথাটা আগে মাথায় আসেনি। গায়ের জোরে তাকে বাধা দিতে পারার মতো পুষ্টিকর খাদ্য কোনওদিনই মামার বাড়িতে জোটেনি।
রঞ্জিতের ভয়ার্ত চিৎকারে একটু থমকে গিয়েছিল অসীম। দ্বিধাগ্রস্ত দু-চার সেকেন্ড। হয়তো টাইপরাইটার থেকে কাগজটা টেনে নেয়ার চিন্তা তার মাথাতেও আসত না, কিন্তু রঞ্জিতের দৃষ্টিই তাকে সচেতন করে দিল। টাইপরাইটার থেকে খামচা মেরে টেনে নিল কাগজটা।
রঘু দরজার কাছে এসে দাঁড়িয়ে ছিল। রঞ্জিত আবার চিৎকার করে উঠল, রঘু! ধর ধর—
বড়বাবুর ঘাড় কাত করে পড়ে-থাকা; অসীমের হাতের মধ্যে দলা-করা কাগজ–কিছু বুঝুক বা না, রঘু লাফিয়ে এসে চেপে ধরল অসীমকে। রঘুর হাত ছাড়িয়ে নেবার মতো ক্ষমতা নেই অসীমের। রঘু প্রায় চেপে ধরে তার মুঠো থেকে কাগজের টুকরোটা বার করে নিল।
রঞ্জিত দেখল, অহেতুক ভয় পেয়েছিল সে। তাড়াহুড়োয় অসীম কাগজের তলার দিকের অংশটা টেনেছিল। টাইপ করা অংশটা টাইপরাইটারেই থেকে গেছে।
বাইরে একটা গাড়ির হর্ন। ডাক্তারবাবু এসে গেছেন।
–আসুন, আসুন অস্বাস্থ্যকরবাবু!
বেশ মর্যাদাপূর্ণ একটি টাকবিশিষ্ট মধ্যবয়স্ক অপরিচিতকে একমাত্র ঝন্টুমামাই পারেন এভাবে সম্বোধন করতে।
ডক্টর সিনহা আগেই নিলয়ের মুখে বিজ্ঞানকর্মী ঝন্টুমামার পরিচয় পেয়েছিলেন। তিনি অবাক হলেন না। বরং অমায়িক ভঙ্গিতে হাসলেন।
ব্যাটারির খোল দিয়ে তৈরি টুলে বসে ডাক্তারবাবু কাজের কথা পাড়লেন। কিছুটা নিলয়ের কাছে শোনাই আছে, তবু ঝন্টুমামা জানতে চাইলেন, ডাক্তারবাবু হঠাৎ ঝন্টুমামার শরণাপন্ন হচ্ছেন কেন?
-না, মানে মিস্টার রায়ের মৃত্যুর ব্যাপারে কোনও সন্দেহ নেই। সিম্পল কেস। আগেও দু-বার হার্ট অ্যাটাক হয়েছিল, মাসিভ অ্যাটাক। কাজেই যা ঘটেছে, অপ্রত্যাশিত কিছু নয়। পোস্টমর্টেম রিপোর্টেও তা-ই বলে। আমি এসেছি অন্য কারণে। মিস্টার রায়ের ভাগনে রঞ্জিতের জন্য। অত্যন্ত বুদ্ধিমান ছেলে। ওর প্রতি আমার একটু দুর্বলতাই আছে বলতে পারেন। মিস্টার রায় রঞ্জিতের সঙ্গে যেরকম দুর্ব্যবহার করেছেন, সেটা জানলে যে কেউই… যাক, এখন কথা হল, রঞ্জিতকে পুলিশ খুব হ্যারাস করছে। শারীরিক নির্যাতনও বাদ যায়নি। এবং সমস্ত ব্যাপারটাই ঘটছে মিস্টার রায়ের গুণধর পুত্র অসীমের নির্দেশে। ভারী অন্যায়। অসীম পয়সার জোরে…।
সবুর, সবুর। আমি যেন শুনেছিলাম, মিস্টার রায় মৃত্যুর ঠিক আগে টাইপ করে তাঁর শেষ উইলে যাবতীয় সম্পত্তি রঞ্জিতকেই দিয়ে গেছেন?
হ্যাঁ, শুনেছেন ঠিকই, কিন্তু ওটাকে উইল বোধহয় বলা যায় না। নিজে সই করেননি, কোনও সাক্ষী নেই–মোট কথা, ওটা আদালতেই নিস্পত্তি হবে।
-তাহলে অসীম এখনও সম্পত্তির উত্তরাধিকার পায়নি?
-না। কিন্তু তার নিজেরও টাকার অভাব নেই। আমি শুধু আপনার কাছে এসেছি রঞ্জিত যাতে অযথা শাস্তি না পায়। সত্যি বলতে সেই রাত্রির ঘটনার তো আমিও সাক্ষী, আজ যদি রঞ্জিতের টাকা থাকত, সে-ও অসীমকে একইভাবে প্যাঁচে ফেলতে পারত।
-কীরকম?
মিস্টার রায়ের মৃতদেহ প্রথম চোখে পড়ে রঞ্জিতের। সে প্রথমেই আমাকে খবর দেয়। তারপর অসীম এসে ঢোকে। টাইপরাইটারে গোঁজা কাগজটার দিকে নজর পড়তেই সে একটানে সেটা তুলে নিয়ে ছিঁড়ে ফেলতে যাচ্ছিল। এমন সময় বাড়ির চাকর রঘু এসে পড়ে। আমি যখন পৌঁছাই তখনও সেই ধস্তাধস্তি-বচসা চলছে। কাজেই বুঝতেই পারছেন, অসীম একেবারে নির্ভেজাল সাধু নয়। মুশকিল হচ্ছে, অসীমের দাবি, ওই উইলটা জালিয়াতি। রঞ্জিতই ওটা টাইপ করে ঢুকিয়ে দিয়েছিল।
-রঞ্জিত সেদিন কখন বাড়ি ফিরেছিল, সেটা জানা গেছে?
–হ্যাঁ। ওর এক বন্ধুর বাড়ি থেকে সেদিন রাত করে ফিরেছিল। এই রাত এগারোটা, সওয়া এগারোটা নাগাদ। আর ডাক্তারি পরীক্ষায় ধরা গেছে, মিস্টার রায় দশটার আগে মারা যাননি। কাজেই ঠিক… তবে আরেকটা কথা, অসীম দাবি করেছে, তার বাবার পক্ষে সমস্ত সম্পত্তি রঞ্জিতকে দান করার মতো অ্যাবসার্ড ব্যাপার আর হয় না। জীবনে তিনি কোনওদিন তার সঙ্গে ভালোভাবে কথা বলেননি। কথাটা রঞ্জিতও স্বীকার করে, কিন্তু সেই সঙ্গে সে এটাও জানিয়েছে যে, গত মাস দু-তিন ধরে পিতা-পুত্রের রিলেশনও খুব স্ট্রেইন্ড ছিল। রঘুও সে কথা বলেছে। ব্যাপারটা অসীমের বিয়েঘটিত। মিস্টার রায়ের পছন্দ-করা পাত্রীটিকে নাকচ করেছিল অসীম।
–আচ্ছা, ওই টাইপ করা কাগজটার কোনও কপি কি…
-এই দেখুন–একটা ফোটোকপি। আর এটা হচ্ছে ভদ্রলোকের মৃত্যুর কিছুক্ষণ বাদে ঘরের মধ্যে তোলা ছবি।
ডক্টর সিনহার হাত থেকে টাইপ করা কাগজটা টেনে নিলেন ঝন্টুমামা।
heart attack i hereby bequeath all my property to my nephew ranjit mitra
একটা ম্যাগ্নিফায়িং গ্লাস বার করে খুঁটিয়ে খুঁটিয়ে পরীক্ষা করলেন ঝন্টুমামা।
ডক্টর সিনহা বললেন, আমি জানতে পেরেছি, টাইপ করার সময়ে অক্ষরগুলোর ওপর সমানভাবে চাপ পড়েনি। ক্যাপিটাল বা যতিচিহ্নও ব্যবহার করেননি। মিস্টার রায় কিন্তু ভালো টাইপ জানতেন। ইন ফ্যাক্ট, প্রথম জীবনে এক জার্মান এজেন্সি হাউসে তিনি টাইপিস্টের চাকরি করতেন। তারপর নিজেই ব্যাবসা শুরু করেন…
-কী বললেন, জার্মান কোম্পানি? টাইপিস্ট?
-হ্যাঁ। কিন্তু হার্ট অ্যাটাকের পর বা সেই সময়ে টাইপ করতে গিয়ে এরকম তো হতেই পারে। হয়তো, হয়তো কেন, নিশ্চয় তাঁর দু-হাত ব্যবহার করার ক্ষমতা ছিল না। এক হাতেই কোনওরকমে–আর সেই জন্যেই ক্যাপিটাল হরফও ব্যবহার করেননি
-না না। আমি সে কথা বলছি না। আচ্ছা, এক মিনিট বসুন তো।
ঝন্টুমামা উঠে গিয়ে আলমারি খুলে একটা বই টেনে নিয়ে তার পাতা ওলটাচ্ছেন। মিনিট দু-তিনের মধ্যেই ফিরে এসে বললেন, মিস্টার রায়ের কীসের ব্যাবসা ছিল?
–এক্সপোর্টের। ডয়টশে হান্ডেল কোং (Deutsche Handel Co.)। একচেটিয়া কারবার।
–উনি নিজে হাতে টাইপ করতেন কেন?
–কাউকে বিশ্বাস করতেন না তাই। জার্মান ফার্মদের সঙ্গে চিঠিচাপাটির ব্যাপারটা নিজেই চালাতেন।
-হুঁ। আচ্ছা, আমার যা জানার জেনে নিয়েছি। এবার আপনাকে দুটো কাজ করতে হবে। এক, রঞ্জিতকে একবার আমার কাছে পাঠাবেন। দুই, মিস্টার রায়ের টাইপরাইটারের একটা ছবি। যাতে পুরো কি-বোর্ডটা পড়া যায়–এভাবে তুলতে হবে। সম্ভব?
–হ্যাঁ, তাতে আর অসুবিধে কী!
.
বছর পঁয়ত্রিশ বয়স। কিন্তু দূর থেকে শীর্ণ চেহারা আর খসখসে চুলগুলো দেখলে আরও দশ বছর বেড়ে যেতে পারে। গালের হাড় দুটো উঁচু, পাতলা ঠোঁট-ময়লা রং। বৈশিষ্ট্য শুধু চোখ দুটো। বুদ্ধিদীপ্ত কিন্তু ভীরু। দাঁড়াবার ভঙ্গিটার মধ্যেও যেন সচেতন কুণ্ঠা।
ঝন্টুমামা দু-বার বসতে বলবার পর কোনওরকমে ব্যাটারির প্রান্তে শুধু সামান্য ভর রেখে এগিয়ে বসল।
ঝন্টুমামার দৃষ্টির সামনে যেন ক্রমেই কুঁকড়ে যাচ্ছে। চোখ দুটো কোথায় রাখবে, ভেবে পাচ্ছে না।
হঠাৎ উঠে দাঁড়াল রঞ্জিত। ঝন্টুমামার দিকে ক্রুদ্ধ দৃষ্টিতে তাকিয়ে বলল, যা-ই বলুন আর যাই করুন, আমি কিছুই ভয় পাই না। পুলিশের কাছে এত আদর খেয়েছি, তারপর আর… আপনি যদি ভেবে থাকেন, শুধু একদৃষ্টে তাকিয়ে থেকেই সব সমস্যার সমাধান করে ফেলবেন, খুব ভুল করছেন।
–এক মিনিট, রঞ্জিত। তোমাকে বেশিক্ষণ আটকাব না। আমায় শুধু একটা কথার জবাব দাও। কেন মিথ্যে নিজেকে অত্যাচার করছ? তুমি তো সত্যিই নীহার রায়ের সম্পত্তি চাও না!
-সম্পত্তি! কে চায় ওই নোংরা সম্পত্তি!
–তাহলে কেন শুধু শুধু সুযোগ দিচ্ছ পুলিশকে…
–পুলিশ কী অত্যাচার করবে? তাহলে শুনুন। সাত বছর বয়সে মা-বাবাকে হারাই। মামিমা নিয়ে আসেন আমাকে। কিন্তু বছর তিনেকের মধ্যে তিনিও চলে গেলেন। দ্বিতীয়বার মা-কে হারালুম। তারপরেই শুরু হল–অসীম আমারই বয়সি। ক্লাস এইটে ও ফেল করল আর আমাকে ছাড়তে হল স্কুল। তারপর থেকেই নীহার রায়ের ক্রীতদাস আমি। ভাবতে পারেন, পঁয়ত্রিশ বছর বয়সেও একটা লোক প্রয়োজনভিত্তিক মাইনে পায় দৈনিক আঠারো ঘণ্টা পরিশ্রম করে! বুঝতে পারছেন না? প্রয়োজনভিত্তিক মানে–রেশন মাসে একটা সাবান, আধখানা টুথপেস্ট, ট্রামের মান্থলি ইত্যাদি। আর তিন টাকা হাতখরচ।
–সবই বুঝছি রঞ্জিত, কিন্তু ওই উইল নিয়ে…
-মন-ভোলানো কথা বলে লাভ নেই। পারেন তো প্রমাণ করুন, ওটা আমি জাল করেছি। আমাকে দিয়ে বলিয়ে নিতে পারবেন না।
–কিন্তু ধর, যদি সত্যিই প্রমাণিত হয় তাহলে কিন্তু স্কুল ফাইনালের রেজাল্ট বেরলেও তুমি আর চাকরিটা পাবে না।
-কী বললেন?
মুহূর্তের মধ্যে রঞ্জিতের মুখটা ফ্যাকাশে হয়ে গেল।
–তোমার ভয় পাবার কোনও কারণ নেই। আরও শুনে রাখ, তুমি ফার্স্ট ডিভিশনে পাশও করেছ। ক-দিনের মধ্যে জানতেই পারবে। তার মানে তোমার বন্ধু অমিয়র বাবার অফিসে চাকরিটা পাকা। যে পরিস্থিতির মধ্যে সবাইকে লুকিয়ে পড়াশোনা করেছ–সত্যি আমি খুব আনন্দিত। অনেক কষ্ট পেয়েছ, এবার সুস্থভাবে বাঁচার সময় এসেছে। কেন আর…
-না না। আপনি যা-ই বলুন, প্রমাণ যদি করতে না পারেন…
–যদি করতে পারি, মেনে নেবে তো? কথা দাও, আর তাহলে এ নিয়ে মাথা ঘামাবে না? অসীম তার বাবার সম্পত্তি ভোগ করুক, তোমার কী? শুধু ঈর্ষা আর রাগ…
কথা দিচ্ছি, উইল যদি জাল প্রমাণ করতে পারেন তো যা বলবেন, মাথা পেতে নেব।
–বেশ। তাহলে এবার এই ফোটোটা দেখ।
–এ তো মামার টাইপরাইটার?
–হ্যাঁ। এটা কোন কোম্পানির তৈরি, পড়তে পারছ? ওলিম্পিয়া। মডেলের নাম– Splendid 33। নামটা একটু অচেনা–তা-ই না? আসলে এটা জার্মান টাইপরাইটার। তুমি কি জান, জার্মান টাইপ রাইটারের সঙ্গে ইংরেজি টাইপরাইটারের কিছু তফাত আছে?
-জানি। মানে দেখেছি। জার্মান টাইপরাইটারের মাথায় ফুটকিঅলা এ আর কী যেন একটা
ও। একে বলে উমলাউট। এ ছাড়াও তফাত আছে। কি-বোর্ডটার দিকে তাকাও। এই দেখ–এই যে y-এর চাবিটা রয়েছে, এটা কিন্তু সাধারণ টাইপরাইটারের জায়গায় নেই। সাধারণ টাইপরাইটারে যে জায়গায় z থাকে, এখানে সেই জায়গায় y, মানে y আর z এখানে জায়গা বদল করেছে। জার্মান ভাষায় ইংরেজির চেয়ে ঢের বেশি ব্যবহার হয় y, সেই জন্যই এই ব্যবস্থা।
heart attack i hereby bequeath all my property to my nephew ranjit mitra
রঞ্জিতের ভুরু কুঁচকে যায়। বিড়বিড় করে বলে, আমি কখনও জার্মান টাইপরাইটার ব্যবহার করিনি।
জার্মান টাইপরাইটার ব্যবহার না করলেও এই ভুল হয়তো হত না, যদি তুমি টাইপিং না শিখতে। তাহলে চোখে দেখে দেখে চাবি টিপে টাইপ করতে। এবার এই উইলটা দেখ। যেখানে যেখানে y আছে, সেখানেই টাইপে ভুল। প্রথমে ইংরেজি টাইপরাইটার ব্যবহারের অভ্যাসবশত z টিপে ফেলে তার ওপর আবার y মেরেছ। শুধু শেষের দিকে my শব্দটার সময় ভুল করতে গিয়েও শুধরে নেওয়া হয়েছে। কিন্তু তারই মধ্যে এক ঘর এগিয়েছে কাগজসুদ্ধ রোলার–তাই m আর y এর মধ্যে একটু ফাঁক দেখা দিয়েছে। তাই বলছি, জালিয়াতিটা তুমি করেছ কি না প্রমাণ না হলেও এটা তো মানবে যে, সারাজীবন যে লোকটা জার্মান টাইপ রাইটার চালিয়ে অভ্যস্ত, সে কখনও এমনভাবে ভুল করতে পারে না–হাঁর্ট অ্যাটাকের পরেও নয়। তুমি কী বল?
মাথা নিচু করে বসে থাকে রঞ্জিত।
আদিদাস পেছনে দাঁড়িয়ে হাঁ-করে গিলছিল কথাবার্তা। ঝন্টুমামা বললেন, কী বুঝলি?
–বাব্বা, এ যে দারুণ এক ডিটেকটিভ গল্প!
[প্রথম প্রকাশ: কিশোর জ্ঞান বিজ্ঞান, ১৯৮৫ পূজাবার্ষিকী]
অনুসন্ধানী ঝন্টুমামা
দরজা খোলার শব্দ পৌঁছালেও হরিনারায়ণ বইয়ের পাতা থেকে চোখ সরাননি। ইজিচেয়ারের পেল্লায় লম্বা দুই হাতলের ওপর পা তুলে তিনি লাল চামড়ায় বাঁধানো বইয়ে ডুবে আছেন। পুবের জানলার আলো তাঁকে সাহায্য করছে। গলা অবধি পাতলা একটা কম্বলের নিচে, শুধু হাতওয়ালা পশমি গেঞ্জিটুকু কষ্ট করে ধরে রেখেছে বইটা। আঙুলগুলো অবধি দেখা যাচ্ছে না।
–মেসোমশাই!
অনেক জড়তা কাটিয়ে সন্তর্পণ ডাক। বইটা দু-ইঞ্চি নেমে এল, বৃদ্ধের মাথা নড়ল না, শুধু চোখের মণি দুটো ক্লান্ত ভঙ্গিতে সরোজের মুখের ওপর নেমে এল।
–তোমাকে আমি বারণ করেছি লুঙ্গি পরে আমার সামনে আসতে।
–হ্যাঁ, মানে–এখুনি তো স্নান করতে যেতে হবে।
চোখে না দেখলে, শুধু কথা শুনে বিশ্বাস করা শক্ত, এই কথাবার্তা চলছে শীর্ণকায় সত্তর পার-করা একজন আর একটা চুয়াল্লিশ বছরের গাট্টাগোট্টা লোকের মধ্যে। হরিনারায়ণের এক মাথা সাদা চুল আর সরোজের মাথাজোড়া টাকই যেন তাদের ব্যক্তিত্বের সংঘাতের ফয়সালা করে রেখেছে।
-বলছিলাম, পরশু তো মিঠুর জন্মদিন। কয়েকজন বন্ধুকে ও সেদিন সন্ধেয় বাড়িতে খেতে বলেছে।
এক নিঃশ্বাসে কথাগুলো বলে গেল সরোজ। যেন বেশ কয়েকবার রিহার্সাল দিয়ে এসেছে।
–মিঠুর বয়স আমার হিসাবমতো আট। তুমিই তার মাথায় জন্মদিনের পার্টির কথা ঢুকিয়েছ। দাদুভাই একটু আগেই এসেছিল–একটি কথাও বলেনি। এইভাবে স্পয়েল করো না। ব্যক্তিগত বা পারিবারিক আনন্দকে হুল্লোড়ের মধ্যে সেলিব্রেট করা আমি অপছন্দ করি। তুমি সেটা জান নিশ্চয়। কিন্তু একটা কথা মনে রেখো, তুমি যা পেয়েছ, সেটা শেষ অবধি রাখতে পারবে কি না আমার সন্দেহ আছে। যেমন সন্দেহ হচ্ছে, শেষ পর্যন্ত দোতলার ফ্ল্যাটটাতেও ক-দিন নিজে থাকতে পারব। তাই বলছি, তোমার-আমার সেম কেস। বার্ডস ইন এ ফেদার।
হরিনারায়ণ বইটা আবার মুখের সামনে টেনে নিলেন। আধ মিনিট নীরবে কেটে গেল। সরোজ তখনও দরজা ভেজিয়ে সরে যায়নি। অনুভবেই তা টের পেলে হরিনারায়ণ। প্রসঙ্গে ইতি টেনে দিতে বাধ্য হলেন তিনি, আমার যা অপছন্দ, তার জন্য আমি একটি টাকাও দিতে পারব না। নিজের রোজগারের টাকায় নিজের ছেলে জন্মদিনের পার্টি বসাও
-দরজাটা টেনে দাও, ঠান্ডা হাওয়া আসছে।
দরজাটা বন্ধ করে বাইরে এসেও সরোজের যেন পা নড়তে চায় না। রোজগারের টাকা। কথাগুলো ভেংচি কাটছে।
অন্যমনস্ক ছিল বলেই সিঁড়িতে পায়ের আওয়াজ পায়নি। বিদেশি গানের সুর শিস দিতে দিতে নামছিল একটা নীল জিনসের প্যান্ট আর লাল টুকটুকে গলাবন্ধ সিন্থেটিক গেঞ্জি। ওর হাবভাব এমন যে, মুখের দিকে নজর পড়ে সবার পড়ে। পার্ক স্ট্রিটের হোটেলে ফ্লোর শো-এ ডুগডুগি বাজিয়ে নাম করেছে।
সরোজ দাঁড়িয়ে আছে দেখে একটু থমকে গেল রবি। তারপর আস্তে আস্তে পা ফেলে নামল শেষ কয়েকটা ধাপ।
গলা নিচু করে ডাকল, ব্রাদার! এদিকে শোন একবার।
চমকে গেল সরোজ। তারপর ভুরু কুঁচকে তাকাল। ইচ্ছে না থাকলেও রবির ইঙ্গিতে বাইরের দরজার দিকে সরে এল।
রবি হাসি হাসি চোখে তাকিয়ে, কী? চিড়ে ভেজাতে পারলে না?
তার মানে?
–ডোন্ট বি সিলি। মানে কী সবাই জানে। তোমার মতো স্টার ক-জনের বল। এলে ভাড়াটে হয়ে, তারপর ভাড়ার টাকা দেওয়ার ক্ষমতা নেই দেখে বাড়িওয়ালা সম্পত্তিটাই দিয়ে দিল ভাড়াটেকে। তা-ও যদি বুড়োটা ব্যাচেলার হত তাহলে বুঝতাম। নিজের ছেলেকে অবধি…
সরোজ সরে যাবার চেষ্টা করতেই রবি তার গেঞ্জিটা মুঠো করে ধরল পেছন থেকে। এবার আর তার ভঙ্গিতে রসিকতার চিহ্ন নেই।–দাঁড়াও। একটা কথা শুনে রাখ। ভোগা দিয়ে বুড়োকে ভিজিয়ে সম্পত্তি ম্যানেজ করেছ, বেশ করেছ। তুমি না থাকলেও আমি যেটুকু পেয়েছি, তার বেশি পেতাম না।
রবি দমাস করে সরাজের পিঠে আদরের থাপ্পড় কষিয়ে গলা ছেড়ে হেসে উঠল। আবার শিস দিতে দিতে বেরিয়ে গেল সে।
সিঁড়ি দিয়ে ওপরে উঠতে উঠতে সরোজের মনে একটা শব্দই গুনগুন করছিল। রোজগার। রোজগার। রোজগারের টাকা। ওষুধের দোকানের সেলসম্যানের এই তেতলার ফ্ল্যাটে বাস করা সাজে না। অনাত্মীয় বাড়িওয়ালার স্নেহ-ভালোবাসা ভাঙিয়ে তার বিলাসিতা করা সাজে না। কিন্তু সাহায্য করেছে বলেই সারাক্ষণ হরিবাবু সবকিছু নিয়ন্ত্রণ করবে। প্রতিটি মুহূর্তে বুঝিয়ে দেবে সে অযোগ্য অপদার্থ। এসবই জানা কথা, তবু মিঠুর জন্মদিনেও উপুড়হস্ত হবে না–ভাবতে পারেনি। ছেলেকেও তো দু-চক্ষে দেখতে পারে না। তাহলে কার জন্যে যক্ষের ধন আগলে বসে-থাকা! সবাইকে নিমন্ত্রণ করাও হয়ে গেছে। এখন আর পিছানোর রাস্তা নেই। সেই দীপার কাছেই হাত পাততে হবে। আবার একটা গয়না–চোখের জল–ওহ্
ঘরের কোণে প্রদীপ জ্বলছে। দীপা শাঁখে ফুঁ দিল।
-কই দাদুভাই, খাও!
মিঠু বাঁ হাতে করে চাকাওয়ালা ক্রেনটাকে ঠেলাঠেলি করছে। সারা সকাল দাদু-নাতি মিলে পাতাল রেলের কোচ নামাবার এই ব্যবস্থা করেছে। এক বছর ধরে খুঁজেপেতে হরিবাবু জোগাড় করেছেন মিঠুর জন্মদিনের উপহার–মেকানোর বাক্স। খেলনা উপহার দিতে চান না তিনি। এমন জিনিস দেবেন, যা থেকে নিজে হাতে খেলনা তৈরি করে নিয়ে খেলতে হবে।
দাদুর মুখে পাতাল রেল বসানোর গল্প শুনতে শুনতে মিঠুর খাওয়া শুরু হল।
হাঁটুর ওপর ভর রেখে ক্রেন ঠেলতে ঠেলতে মিঠু ঘরের বাইরে বেরিয়ে গেল। তার মুখ থেকে নানারকম গর্জন বেরচ্ছে।
মিঠু এখনও মুখ ধোয়নি।
দীপা উঠে দাঁড়াতেই হরিবাবু তাকে ডাকলেন, একটা কথা শোন!
জড়সড়ো হয়ে দাঁড়িয়ে আছে দীপা।
–কোন গয়নাটা বেচলে? কত টাকা পেয়েছ?
দীপা জবাব দেয় না।
–চুপ করে থেকো না। আমি সবই বুঝি….
–না! দীপার গলায় একটা চাপা দীর্ঘশ্বাস।
–কত টাকা দিয়েছ বাঁদরটাকে?
–এক হাজার।
–হুঁ। কাল আমার কাছ থেকে টাকা নিয়ে যাবে। আর গয়নাটা ফেরত এনে আমায় দেবে। বুঝেছ?
–কিন্তু এভাবে আপনি কত দিন সামলাবেন?
–যত দিন বেঁচে আছি। তারপরে এমন ব্যবস্থা করে দিয়ে যাব যে, সরোজ তা ভাবতেও পারবে না। চিন্তা করো না!
.
তিন তলায় সিঁড়ির মুখে একটা পাতাবাহারের টব এনে বসাচ্ছিল দীপা। এক তলায় ঘরের দরজায় তালা লাগানোর শব্দ কানে এল। তাড়াতাড়ি নিচে নেমে এল দীপা। ঠিক সাড়ে চারটে। হরিনারায়ণ হয় বাইরে বেরবেন, নয় তো ছাতে উঠবেন।
বগলে বই দেখেই দীপা বুঝল আজ আর বেরোবেন না।
–মেসোমশাই, আজ বড্ড ঠান্ডা। নিউমোনিয়ার পর ডাক্তারবাবু…
–ছাড় তো ডাক্তারদের কথা। ডিসেম্বরে ঠান্ডা পড়বে না! আর তার জন্য প্রোটেকশন কি নিইনি, দেখতে পাচ্ছ না?
হরিনারায়ণ হেসে মাথার দিকে আঙুল বাড়ালেন। মাঙ্কি ক্যাপ। পায়ে পশমী মোজা। গলাবন্ধ কোট। ধুতির নিচে ড্রয়ার।
–কিন্তু আজ আর ছাতে না বসে সরকারদের বাড়ি…
–তাই তো যাব ভেবেছিলাম। কিন্তু তোমাদের পার্টি তো চলবে রাত আটটা অবধি। অতক্ষণ ওদের বাড়িতে কাটান এমব্যারাসিং।
-তার মানে আপনি রাত আটটা অবধি ছাতে বসে থাকবেন? যতক্ষণ না বাড়ি ফাঁকা হচ্ছে?
হ্যাঁ, তাতে অসুবিধে কী! বেশি হিম পড়ছে দেখলে চিলেকোঠায় ঢুকে পড়ব। সারা জীবন পদার্থবিদ্যাকেই সুয়োরানী করে রেখেছিলাম, শেষ ক-টা বছর তাই সাহিত্য নিয়েই কাটাব ঠিক করেছি। আচ্ছা, তুমি টলস্টয়ের লেখা পড়েছ? ঠিক আছে, শেষ করেই দেব তোমায়। রেসারেকশন। ওহ্ এ এক অন্য জগৎ, বুঝলে।
হরিনারায়ণ বইটাকে হাতে নিয়ে যেন আদর করলেন। তারপর গুটিগুটি পায়ে সিঁড়ি বেয়ে ওঠা।
.
একে একে ফুলগাছের টবগুলোতে জল দিলেন হরিবাবু। শীতকালেই বেশি দরকার। ছাতে জলের ট্যাঙ্কের সঙ্গে লাগানো কলের মুখে প্ল্যাস্টিকের নল জোড়া আছে কাজেই তেমন পরিশ্রম নেই। কিন্তু আজ আর পায়চারি করতে মন চাইছে না, রেসারেকশনের আহ্বান। তা ছাড়া অসুখ থেকে ভুগে ওঠার পর একটু হাঁটাচলা করলেই যেন টায়ার্ড লাগে।
রবি, সরোজ, দীপা, দাদুভাই এদের জন্য কীভাবে কী ব্যবস্থা করে যাবেন এখনও মনস্থির করতে পারেননি। এখন আর সে সব ভাবতে ইচ্ছা করছে না। তবে দ্রুত একটা সিদ্ধান্ত নিয়ে, প্রয়োজন হলে উইলটা চেঞ্জ করা দরকার।
ছাতের দরজার পাল্লা দুটো ভেজিয়ে হরিনারায়ণ দক্ষিণ-পশ্চিম দিকের দেয়ালের কোনে চলে এলেন। চেয়ার পাতাই আছে।
শীতের দিন সংক্ষিপ্ত বেলা। আলোর অবশ্য ব্যবস্থা আছে। কিন্তু জ্বালাব জ্বালাব করেও ওঠা হয়নি। সুইচটা চিলেকোঠায়। নিচে থেকে শিশুকণ্ঠের হাসিখুশির একটা দমকা কোলাহল কানে এল। মিঠুর বন্ধুরা আসতে শুরু করেছে। বইটা কোলের উপর রেখে সামনের দিকে তাকালেন হরিনারায়ণ। ওদের ওই আনন্দের রাজ্যে হঠাৎ যদি তিনি ঢুকে পড়েন, কেমন হয়? আপন মনেই ঘাড় নাড়েন–না, না, এটা একটা আদর্শের প্রশ্ন। তা ছাড়া মিঠু কখনও তার দাদুভাইয়ের উপর রাগ করতে পারবে না। আবার বইয়ের পাতায়। চোখ রাখলেন।
চিলেকোঠার দরজাটা খুলে যায়। হরিনারায়ণ জানতে পারেন না। দ্রুত পায়ে কে একজন ছিটকে সরে যায়। হরিনারায়ণ তাকিয়ে থাকলেও হয়তো তাকে দেখতে পেতেন না। কারণ সে জলের ট্যাঙ্কের নিচে ঢুকে পড়েছে। লোকটা ছাতটাকে উলটোদিকে পরিক্রমা করে এসে দাঁড়ায় হরিবাবুর চেয়ারের পেছনে। সাদা চাদরে মুখ ঢাকা। খালি পা। দু-হাতে টানটান করে ধরে রয়েছে একটা লম্বা ঝাড়ন গোছের কাপড়ের ফালি।
চোখের নিমেষে কাপড়ের ফালিটা চেপে বসল হরিনারায়ণের মুখের উপর। হাত থেকে খপ করে বইটা খসে পড়ল হাতে। কড়া বাঁধনে একটা গিঁট দিয়ে লোকটা সরে এল বাঁ পাশে। কাপড়ের ফালিটা মুখ বন্ধ করলেও চোখের আধখানা ঢাকা পড়েছিল। উত্তেজনার মাথায় কাজটা নিপুণ হয়নি।
হরিনারায়ণ আধখানা দৃষ্টিতেই দেখতে লাগলেন, লোকটা পকেট থেকে দড়ি বার করে তাঁর হাত দুটো চেয়ারের সঙ্গে কষে বেঁধে ফেলেছে। এবার বস্ত্রহরণের পালা। ড্রয়ারটা খুলে নিল। সোজা। তারপর এক হাতের বাঁধন খুলে কোটের আধখানা। তারপর এ হাত বেঁধে ও হাত খুলে পুরোটা। গায়ে জামা ছিল না। দুটো গেঞ্জি। ছুরি দিয়ে চিরে ফেলল। তারপর টেনে খুলে নিল। হরিনারায়ণের বাধা দেওয়ার শক্তি ছিল না। নিশ্চিত হবার জন্য আরেকবার কষে বাঁধল মুখের বাঁধন। হাতের বাঁধন পরীক্ষা করল। কবজি থেকে খুলে নিল সোনার ঘড়িটা। কোটের পকেটগুলোয় হাত ঢুকিয়ে দেখছে, পয়সাকড়ি আছে কি না।
দলা পাকিয়ে ছাতের ওপর পড়ে রইল কোট, মোজা, ড্রয়ার ইত্যাদি। আর শুধু একফালি ধুতি পরনে সত্তর বছরের বৃদ্ধ, সদ্য নিউমোনিয়া থেকে সেরে ওঠা রোগী চেয়ে বসে আছে ডিসেম্বরের মেঘশূন্য আকাশের দিকে।
হরিবাবুকে বিশেষ শ্রদ্ধা করেন বলেই ঝন্টুমামা জন্মদিনের পার্টিতে অ্যাবসেন্ট হতে পারলেন না। হরিনারায়ণ স্বয়ং অনুরোধ করেছিলেন। মিঠুর জন্মদিনে ওরা ছবি তোলার অনুরোধ করবেই। কিন্তু ঝন্টুমামার মতো হরিবাবুও মনে করেন না, এতে শিশুমনের কোনও উপকার হয়। ঝন্টুমামার আগমন তাই শুধু ছবি তোলার সূত্র ধরে হলেও উদ্দেশ্য একটু ভিন্ন। শিক্ষামূলক। তিনি আজ পোলারয়েড ক্যামেরা দিয়ে ছবি তুলবেন। বোতাম টেপার কয়েক মুহূর্তের মধ্যেই রঙিন ছবি দেখতে পাওয়ার আনন্দ তো আছেই, সেই সঙ্গে ঝন্টুমামা ক্যামেরার কারসাজি ব্যাখ্যা করে বুঝিয়ে দেবেন।
দীপার পেছন পেছন সিঁড়ি দিয়ে উঠতে উঠতে ঝন্টুমামা বললেন, দেরি করে ফেলিনি নিশ্চয়?
-না, না। এখনও তো বন্ধুরা সবাই এসে পৌঁছায়নি। এইখানটা একটু সাবধানে। আধখানা ধাপ। দেখুন না, ঠিক দেখে দেখে এখনই লোডশেডিংটা….
আজ মনে হয় বেশিক্ষণ ভোগাবে না। সিঁড়ির ওপরে দাঁড়িয়েই মিঠু চেঁচামেচি জুড়ে দিল, মামু এসে গেছে! মামু এসে গেছে! ঝন্টুমামা ইউনিভার্সাল মামা।
তারপরেই সে ছুটে ঢুকে গেল ঘরের মধ্যে বন্ধুদের খবর দিতে। আজকে পোলারয়েড ক্যামেরাওয়ালা মামুর জন্য ওরা সকলেই উদগ্রীব।
রঙিন কাগজ আর বেলুন দিয়ে সাজানো ঘরটা মোমবাতি আর কেরোসিনের আলোয় বেশ দেখাচ্ছে।
ঝন্টুমামাকে সবাই ঘিরে ধরেছে। এই অন্ধকারে ছবি উঠবে কি না, তা-ই নিয়ে দুশ্চিন্তা।
ঝন্টুমামা বললেন, অন্ধকারেও ছবি উঠবে। কিন্তু ছবি তুলব কি না, সেটা এখনও ঠিক করিনি।
-তা হবে না! না–না–সমস্বরে আপত্তি।
সরোজ টেবিলের ওপর উপহার সাজিয়ে রাখছিল, বলল, সে কী মশাই, এইভাবে বাচ্চাদের ডিসঅ্যাপয়েন্ট করবেন…
সরোজের কথায় কান না দিয়েই ঝন্টুমামা বললেন, ছবি তুলতে পারি একটা শর্তে–যে যে তোমাদের কেকের আধখানা আমায় দেবে–তাদের প্রত্যেককে একটা করে ছবি দেব? রাজি?
–রাজি–রাজি–রাজি
–আসলে বুঝলে, আমি একটু পেটুক লোক। তার ওপর ফ্লরির কেক দেখলে আর…
হ্যাপি বার্থডে গান জুড়েছে মিঠুর বন্ধুরা। ইংরেজি মিডিয়ামে পড়ে বোঝাই যায়।
এসে গেছে–এসে গেছে–এসে গেছে–আলো এসে গেছে!
মিঠুর বন্ধুরা হাততালি আর চিৎকার জুড়ে সিইএসসিকে বাহবা জানাল।
এবার কেক কাটার আয়োজন শুরু করা যেতে পারে।
রঙিন মোমবাতি বসানো ও জ্বালানো হয়েছে। মিঠু উঠে দাঁড়িয়েছে চেয়ারে। ঝন্টুমামার চারপাশে বাচ্চাদের ভিড়। এখুনি ম্যাজিক ছবি উঠবে। মিঠু সত্যিই এক ফুয়ে নিবিয়ে দিয়েছে সব মোমবাতি। তারপরেই কোনওদিকে না তাকিয়ে একছুটে ঝন্টুমামার পাশে।
ক্যামেরা দিয়ে গুরগুর শব্দে বেরিয়ে এল চৌকো ফোটোটা। তারপর সবার চোখের সামনে দেখতে দেখতে, সেটার রংগুলো আস্তে আস্তে ফুটে উঠল। আবার হাততালি।
হাততালির শব্দ মেলাবার আগেই আবার ঝুপ করে ইলেকট্রিক আলো নিবে গেল।
আবার! আবার!–এই তো এল!–ধুত্তোর!–মিই–তুই এমন ফুঁ দিলি যে, মোমবাতি তো দূরের কথা, ইলেকট্রিক বাল্ব অবধি নিবে গেল।
নানারকম মন্তব্যের মধ্যেই ঝন্টুমামা বললেন, বোধহয় লোডশেডিং নয়! ওই তো পাশের বাড়ির আলো জ্বলছে।
দীপা বিরক্ত হয়ে বলল, ঠিক বলেছেন। উফ, ফিউজ হবার আর সময় পেল না!
সরোজকে বেরতে দেখে দীপা ডাকল, ওদিকে যাচ্ছ কোথায়? ফিউজ তো আমাকেই পালটাতে হবে। তুমি বরং এই আলোগুলো ততক্ষণে জ্বাল।
ঝন্টুমামার মনে পড়ে গেল, হরিবাবু একদিন দুঃখ করে বলেছিলেন, যেমন রবি, তেমন সরোজ। এতই অপদার্থ যে, ফিউজের তারটা অবধি পালটাতে শেখেনি। বরং দীপা–সে অনেক চালাক-চতুর। একদিন দেখিয়ে দিতেই সব শিখে নিয়েছে।
দীপা একটা কেরোসিনের আলো হাতে নিয়ে বেরিয়ে গেল। ফিউজ বক্সটা আছে ছাতের চিলেকোঠার ঘরে। ঝন্টুমামা দেখলেন, সরোজ কিন্তু দীপার কথা কানে তুলল না। তার আত্মসম্মানে লেগেছে। বিশেষত ঝন্টুমামার সামনে দীপা ওভাবে না বললেই পারত। দরজার বাইরে থেকে চাপা গলায় দীপা আর সরোজের মধ্যে দু-চারটে কথা কাটাকাটির আভাসও পাওয়া গেল। বাচ্চাদের অবশ্য টের পাবার কথা নয়।
ঝন্টুমামা ফ্ল্যাশ দিয়ে ছবি তুলতে শুরু করলেন। আলো নিবে যাওয়ার দুঃখ ভুলে গেছে। সবাই।
মিনিট পাঁচেকের মধ্যেই জ্বলে উঠল আলো। সেদিকে অবশ্য কারও নজর নেই।
ঝন্টুমামা ক্যামেরায় চোখ লাগিয়েও হঠাৎ সোজা হয়ে দাঁড়ালেন। খুব ক্ষীণ শোনালেও শব্দটা যদি তিনতলার ছাত থেকে এসে থাকে, তবে সেটা বেশ জোরালো আর্তনাদ।
অনেকক্ষণ হল আলো জ্বলেছে, দীপারা কী করছে?
–দাঁড়াও তোমরা, এখুনি আসছি।
ঝন্টুমামা পা চালিয়ে ঘর থেকে বেরিয়ে এলেন। ছাতের সিঁড়ির মাথায় আলো জ্বলছে। দু-তিন ধাপ উঠতেই ওপর থেকে দীপার গলা শোনা গেল। ফুঁপিয়ে ফুঁপিয়ে কাঁদছে।
সরোজ বারবার বলছে, চুপ কর! চুপ কর! বাচ্চারা জানতে পারলে ভয় পেয়ে যাবে। চট। করে গিয়ে ঝন্টুবাবুকে বরং পাঠিয়ে দাও! আমি বাবাকে ততক্ষণ…
সিঁড়ির বাঁক নেওয়ার সমতল জায়গাটায় দীপার সঙ্গে দেখা।
–মেসোমশাই! মেসো
দীপা মুখে আঁচল চাপা দিয়ে গলার স্বরকে চেপে ধরে। তার ভঙ্গিতে, চোখের দৃষ্টিতে শুধু আশঙ্কা নয়, আতঙ্কের প্রকাশ।
ঝন্টুমামা চাপা স্বরে বললেন, এরকম করলে তো চলবে না। এক ঘর ছেলেমেয়ে রয়েছে। ব্যাপারটা কী?
মেসোমশাইকে ছাতে বেঁধে রেখে সব চুরি করে নিয়ে গেছে। দড়ি দিয়ে চেয়ারের সঙ্গে বাঁধা। গায়ে একফালি কাপড় নেই। এই শীতে, নিউমোনিয়ার রুগি। অজ্ঞান হয়ে পড়ে আছেন…
–আপনি শিগগির চোখ মুছে নিচে যান। ওদের কিছু বুঝতে দেবেন না।
ছাতে উঠেই ঝন্টুমামার চোখে পড়ল, সরোজ হরিনারায়ণবাবুর উপর ঝুঁকে পড়ে কোটটা চাপা দিচ্ছে।
ঝন্টুমামার পায়ের শব্দ পেতেই সে সোজা হয়ে দাঁড়াল।
-একটু হেল্প করুন। আগে ওঁকে ঘরের মধ্যে নিয়ে যাওয়া দরকার। এই হিমের মধ্যে আর…
দু-জনে ধরাধরি করে হরিবাবুকে চিলেকোঠার ঘরে নিয়ে এল। সরোজ হরিবাবুকে কোলে নিয়ে বসে রইল। ঝন্টুমামা ছুটে নিচে নেমে গেলেন। একটা কম্বল গোছের কিছু দরকার। তা না হলে শোয়ানো যাবে না। সিঁড়িতেই দীপার সঙ্গে দেখা। সে চাদর, কম্বল ও কয়েকটা গরম জামা নিয়ে ওপরে উঠছিল।
–ওগুলো আমায় দিন। আপনি বরং বাচ্চাদের কোনও একটা ছুতোয় পাশের ঘরে নিয়ে যান। না হলে ওদের সামনে দিয়ে হরিবাবুকে নিচে নামানো…
–অত ভাবার দরকার নেই। আগে তো…
ক্ষতি যা হবার হয়েই গেছে। শুধু শুধু ওদের ভয় পাইয়ে কী লাভ?
ঝন্টুমামা ছাতে উঠে এলেন। একদৃষ্টে হরিবাবুর মুখের দিকে তাকিয়ে বসে আছে। সরোজ।
–আপনি নিচে গিয়ে দীপাকে একটু সাহায্য করুন। ডাক্তারকে ফোন করা….
পুলিশকে খবর দেওয়া দরকার। এই দেখুন, সোনার টিসট ঘড়িটা হাওয়া। কতবার বারণ করেছি, পরো না…
–ঠিক আছে, সে দেখা যাবে, আপনি এখন…।
সরোজ কম্বলের ওপরে হরিনারায়ণকে শুইয়ে দিয়ে চলে গেল।
ঝন্টুমামা কোটটা টানটান করে বিছিয়ে দিল হরিবাবুর বুকের ওপর। দীপা বলেছিল, চোরেরা জামাটামা অবধি সব খুলে নিয়ে গেছে কিন্তু কোটটা তাহলে রেখে গেল কেন? কোটটা একটু সরাতেই চোখে পড়ল, গায়ে জামা বা গেঞ্জি নই। আশ্চর্য! জামা না হয় গরম কাপড়ের–দামি, কিন্তু কোটের চেয়ে গেঞ্জির দাম বেশি?
পায়ের কাছ থেকে চাদরটা একটু সরে গিয়েছিল। টেনে দিতে গিয়েই চমকে উঠলেন ঝন্টুমামা। পায়ের কাছে রক্ত কেন? ভালো করে দেখতেই বোঝা গেল, ডান পায়ের পাতার নিচে কয়েকটা জায়গা যেন তীক্ষ্ণ কিছুর আঘাতে ছড়ে গেছে।
ঝন্টুমামা উঠে দাঁড়ালেন। ছাতের দরজাটা খুলে দেখলেন বড় অন্ধকার। দীপা যে কেরোসিনের আলোটা এনেছিল, নামিয়ে রাখা আছে ঘরের মধ্যেই। সেটা হাতে নিয়ে ফিরে গেলেন।
হরিনারায়ণের চেয়ারটা যেমন ছিল, তেমনই রয়েছে। ঝন্টুমামা হাঁটু গেড়ে বসলেন, ডান হাতে আলো। বেশিক্ষণ কষ্ট করতে হয়নি। যা খুঁজছিলেন, পেয়েছেন। ভাঙা কাচের টুকরো। উঠে দাঁড়িয়ে উপরদিকে তাকাতেই চোখে পড়ল, এক ফালি কাঠের টুকরো থেকে ঝুলছে দুটো তার। আলোটা উঁচু করে ধরতেই তারের প্রান্ত দুটো চোখে পড়ল। ছিঁড়ে নোটাচ্ছে মাটিতে। বাবটা ভেঙে পড়েছিল। তার মানে, হরিবাবু বাধা দেওয়ার চেষ্টা করেছিলেন। কিন্তু হোল্ডারটা কোথায়? শুধু ছেঁড়া তার দুটো… আলো হাতে একটু খোঁজাখুঁজি করতেই হোল্ডারটাও চোখে পড়ল। কিন্তু এত দূরে ছিটকে এল কী করে? কেউ যেন একটানে তার থেকে ছিঁড়ে ছিটকে ফেলে দিয়েছে… ঝন্টুমামা ফিরে এসে ফ্লেক্সিবল ওয়্যারের ছেঁড়া মুখ দুটো আলোর সামনে তুলে ধরলেন। হ্যাঁ–তারের মুখ দুটো গলে গেছে। পজিটিভ ঠেকে গিয়ে শর্ট সার্কিট।
ঝন্টুমামা সোজা হয়ে দাঁড়ালেন। ছাতের পাঁচিলে কনুইয়ের ভর রেখে সিগারেট ধরালেন। একটা টান দিয়েই যেন আশ্চর্য হয়ে পড়েছেন। সিগারেটটাকে আঙুলের টোকা দিয়ে ছুঁড়ে দিলেন নিচে।
হাতটা নিচু করে আলোটা ধরেছেন, যাতে ছাতের ওপর সেটা পড়ে। কোমর ঠেকিয়ে মাথা নিচু করে কী যেন খুঁজছেন তিনি। হামাগুড়ি দিয়েই যেন কাজটা করতে পারলে খুশি হতেন।
হরিবাবুর চেয়ারের পাশেই ফুলের টবের নিচে হাত চালিয়ে তিনি একটা শ্বাস ফেললেন। অন্ধকার না হলে কাপড়ের ফালিটা নিশ্চয় চোখ এড়াত না। এই দিয়েই মুখ বেঁধেছিল।
ঝন্টুমামা ধীরপায়ে ছাত থেকে চিলেকোঠায় ফিরে এলেন। সিঁড়িতে পায়ের শব্দ।
চোখে দেখার আগেই দীপার গলার আওয়াজ পেলেন।
-ঝন্টুবাবু! ডাক্তার আসছেন এখনই! ওঁকে কি নিচে নিয়ে যাবেন? ওঁকে…
-হ্যাঁ। সরোজবাবু এলেই… দাঁড়ান, একটা কথা জিজ্ঞেস করি। হরিবাবু কি রোজই ছাতে এসে বসেন?
দীপার মুখ থেকে সংক্ষেপে ব্যাকগ্রাউন্ডটা জেনে নিতে ঝন্টুমামার সময় লাগল না। ঝন্টুমামা চুপ করে শুনলেন। তারপর জানতে চাইলেন, আজ ছাতে ওঠার সময়ে হরিবাবু ঠিক কী কী পরেছিলেন, বলতে পারেন? মানে এই কোটটা ছাড়া…
–জামা ছিল। মাঙ্কি ক্যাপ। পায়ে গরম মোজা। ড্রয়ার।
–উনি গেঞ্জি পরেন না?
–পরেন বইকি। দু-দুটো করে। সুতির ওপরে গরম গেঞ্জি।
-হুঁ। তার মানে চোরে শুধু কোটটা রেখে বাকি সবই নিয়ে গেছে।
–কী বললেন?
–নাঃ, কিছু নয়। আচ্ছা হরিবাবু কি বাঁ হাতে লেখেন?
–কী করে জানলেন?
–নাঃ! আচ্ছা সরোজবাবু কোথায়?
–নিচে দাঁড়িয়ে আছে। ডাক্তারবাবু এলেই…
–তাহলে আপনি বাচ্চাদের সামলান। ডাক্তারবাবু আসুন, তারপরেই বরং ওঁকে নামাবার ব্যবস্থা করা যাবে।
দীপা নিচে নেমে যেতেই ঝন্টুমামা প্রায় ছুটে বেরিয়ে এলেন ছাতে। পাঁচিলের ওপর দিয়ে নিচে ঝুঁকে পড়ে ক্যামেরাটা তুলে নিয়ে শাটার টিপলেন। ফ্ল্যাশগান ঝলসে উঠল। তাঁর চোখ অবশ্য ক্যামেরায় নেই। আলোটাই দরকার। ঝন্টুমামা আবার একটু ছুটে এলেন ছাতের আরেক পাশে। আবার সেই একই ঘটনা। তবে এবার দেখা গেল তাঁর আর তাড়াহুড়ো নেই।
–এহ দুটো ছবি নষ্ট করলাম!
ঝন্টুমামা স্বগতোক্তি করলেন। ফ্ল্যাশগানটা স্বতন্ত্রভাবে ব্যবহার করলে এটা অফ হত না। জেনে শুনেও মানুষ ভুল করতে বাধ্য হয়, তাগিদ এমনই এক জিনিস।
ডাক্তার চৌধুরীকে নিয়ে সরোজ না-আসা অবধি একের পর এক সিগারেট ধ্বংস করে গেলেন ঝন্টুমামা। হরিবাবুর পাশেই বসে আছেন। এখনও তাঁর জ্ঞান ফেরেনি।
নমস্কার জানিয়েই ঝন্টুমামা ডক্টর চৌধুরীকে জানালেন, উনি ইলেকট্রিক শক খেয়ে অজ্ঞান হয়ে গেছেন।
-তাই নাকি! ডাক্তারবাবু ঝুঁকে পড়লেন।
সরোজ বিস্মিত হয়ে বলল, সে কী! আপনি কী করে…
–সেটা না-হয় পরেই শুনবেন। এখন…
লজ্জিত বোধ করে সরোজ, না, মানে আগে তো কিছু বলেননি তাই…
–আগে বুঝতে পারিনি তাই।
ডাক্তার পরীক্ষা সেরে বললেন, সাবধানে ওঁকে ঘরে নামিয়ে নিয়ে যাওয়াই ভালো।
ইতিমধ্যে দীপাও এসেছে। মিঠুর বন্ধুরা চলে গেছে। মিঠুও শুয়ে পড়েছে। দীপার উৎকণ্ঠা দেখে ডাক্তার সান্ত্বনা দিলেন।–এত ভয় পাওয়ার কিছু নেই। মনে হয় সামলে উঠবেন।
সরোজ ও ঝন্টুমামা ধরাধরি করে হরিবাবুকে নামিয়ে আনল। ডাক্তার এখনও রয়েছেন।
সরোজ ঝন্টুমামার হাত ধরে বললেন, ভাগ্যিস আজ আপনি এসেছিলেন… না হলে…
–এখনও আপনার ধন্যবাদ দেওয়ার সময় আসেনি। ঝন্টুমামার রুক্ষ স্বরে ডাক্তার চৌধুরীও মুখ তুলে তাকালেন।
ঝন্টুমামা বললেন, সরি ডক্টর! আচ্ছা, আপনি তো কিছুক্ষণ আছেন, আমরা একটু আসছি।
চোখের ইঙ্গিতে ঝন্টুমামা দীপা আর সরোজকে বাইরে ডেকে নিয়ে এলেন, আমার কয়েকটা কথা বলার আছে। এখনই তা বলা দরকার।
চলুন, ওপরের ঘরে যাই।–দীপা ডাকল।
সরোজ একটু অস্বস্তি বোধ করছে, ডাক্তারবাবুকে বসিয়ে, আমরা…
–আপনারও কথাগুলো শোনা দরকার।
তিনজনেই ওপরে উঠে এল।
ঝন্টুমামা বললেন, ছাতে ওঠার পর ঠিক কী ঘটেছিল, সেটা আমি জানতে পেরেছি। জ্ঞান ফেরার পর হরিবাবুর মুখে ঠিক যে কাহিনি শুনবেন, সেটাই আমি বলছি–মিলিয়ে দেখার সুযোগ তো পাবেনই। ঝন্টুমামা শুরু করলেন….
কতক্ষণ কেটে গেছে খেয়াল নেই। হঠাৎ যেন তন্দ্রা ভেঙে গেল হরিনারায়ণের। যেন দুর্জয় শীতের রাত্রে হঠাৎ কে মাথায় বরফ-জল ঢেলে দিয়েছে। চোখ খুলে তাকালেন। চোখের সামনে ইলেকট্রিক আলোটা জ্বলে উঠেছে। কে জ্বালল? তাহলে কি কেউ চিলেকোঠায় এসেছে….
না। পরক্ষণেই বুঝতে পারলেন, আগে কেউ জ্বালায়নি। সুইচ দেওয়াই ছিল। লোডশেডিং থাকায় ভেবেছিলেন… কানে এল, নিচের তলায় মিঠু আর তার বন্ধুরা হাততালি দিয়ে একটানা বলে চলেছে, এসে গেছে, এসে গেছে, আলো-পাখা এসে গেছে…
ইলেকট্রিক বাবের আলোটা যেন শীতটা অসহনীয় করে তুলেছে। আলো–উত্তাপ সবই তো রয়েছে–হঠাৎ যেন বাঁচার ইচ্ছা ফিরে এল হরিনারায়ণের। কোনওভাবে দীপা মিঠু যদি জানতে পারে, তাহলেই… কিন্তু সর্বাঙ্গ যেন জ্বরে অসাড় হয়ে আসছে। যতক্ষণ না সবাই চলে যাচ্ছে, কেউ তো খোঁজ করবে না হরিনারায়ণের–কিন্তু সে তো রাত আটটা বা তারও পরে… না না, অতক্ষণ যুঝতে পারবে না হরিনারায়ণের শরীর। তার আগেই তার আগেই
হরিনারায়ণ পা নাড়াতে শুরু করলেন। চোরটা শেষ পর্যন্ত পা বাঁধার প্রয়োজন আছে। মনে করেনি। সারা পায়ে ঝিনঝিনি–একটু নাড়াতেই যেন বিদ্যুতের ঝিলিক। তা হোক– পা নাড়াতেই হবে, এই ঠান্ডাকে রুখতে হলে…
বেশিক্ষণ পা নাড়াতে পারলেন না। দম বন্ধ হয়ে আসছে পরিশ্রমে। আকুল দৃষ্টিতে তাকালেন বালবটার দিকে। যদি ওটাকে বুকের মধ্যে টেনে নামানো যেত–একটু উষ্ণতা…
হঠাৎ হরিনারায়ণের চোখে পড়ল বাটার তারের দিকে। ফ্লেক্সিবল তার থেকে ঝুলছে। নিজে হাতেই ব্যবস্থা করেছিলেন তিনি। প্রয়োজনে নামাবার বা এদিক-ওদিক কিছুটা সরাবার জন্য বেশি করে তার রাখা আছে কুণ্ডলী করে। বাবটা যে কাঠের বাটাম থেকে ঝুলছে, তারই ওপর।
হরিনারায়ণ বাঁ পা-টা উঁচু করলেন। আরেকটু–আরেকটু–দম ছুটে গেল। একটু অপেক্ষা করলেন। আবার চেষ্টা, কোনওরকমে বুড়ো আঙুল আর তার পাশের আঙুলের ফাঁক দিয়ে তারটাকে যদি ধরা যায়… হরিনারায়ণ বাঁ হাতে লেখেন–বাঁ পায়ের ওপরেই বেশি কন্ট্রোল।
ধরা গেল শেষ পর্যন্ত, কিন্তু রাখা গেল না। আচমকা টানে বালবটা তার সমেত আছড়ে পড়ল। আবার অন্ধকার। হরিনারায়ণ ভাবলেন, শব্দটা যদি নিচে কারও কানে যায় তবে… কোনও আশা নেই, হ্যাপি বার্থডে গান জুড়েছে সকলে মিলে বোধহয় এখন কেক কাটা হচ্ছে।
চোখ বন্ধ করে ঘন ঘন শ্বাস নিচ্ছেন হরিনারায়ণ। কয়েক মিনিট বাদে আবার তাকালেন পায়ের দিকে। বালবটা ভেঙে খানখান। শুধু হোল্ডারটা আর তারগুলো এলে মেলোভাবে লোটাচ্ছে। আলো আর জ্বলবে না ঠিকই, কিন্তু ওই তারগুলো এখনও মরেনি। ওগুলো এখনও সজীব। পদার্থবিদ্যার অধ্যাপক নিজেকে খুঁজে পেলেন। এই শেষ চেষ্টা যদি কিছু হয় তো….
পা বাড়িয়ে তারটাকে একটু টেনে নিলেন সুবিধামতো। তারপর হোল্ডারটার মুখের বাঁ দিকে পায়ের আঙুলের ফাঁকে তারজোড়া পোরার চেষ্টা। একটু জিরিয়ে নিলেন। এবার ডান পায়ের আঙুল দিয়ে হোল্ডারটাকে হ্যাঁচকা টান–গায়ের জোরে।
হয়েছে! হয়েছে! তারজোড়া ছিঁড়ে এসেছে। ডান পায়ে কি যেন লাগল–বোধহয় ভাঙা কাচের টুকরো। লাগুক। এখন–এখন–শুধু যদি তারের মুখ দুটো একটু বেরিয়ে থাকে– মাঝে ওপরকার ইনসুলেশনের তলা দিয়ে দু-চার ফালি করে বেরিয়ে থাকে, তবেই…।
দূরের মাল্টিস্টোরি বাড়িগুলোর জানলার অতি ম্লান আলোয় ভালোভাবে কিছুই ঠাহর করা যায় না। তবু চেষ্টা তো করতে হবে। বাঁ পায়ের আঙুলের ফাঁকে আরেক গাছি তার, ডান পায়ের আঙুলের ফাঁকে আরেক গাছি তার পুরে নিয়েছেন। চেষ্টা করে যাচ্ছেন মুখে মুখে ঠেকাবার। পরিশ্রমে পা দুটো থরথর করে কাঁপে। কিছুতেই আয়ত্তে রাখা যায় না। একটু জিরিয়ে নেওয়া দরকার।
আবার চেষ্টা করেন। হচ্ছে না, হচ্ছে না–হঠাৎ চিড়িক করে একটা ক্ষীণ শব্দ কানে এল আর সেই সঙ্গে প্রচণ্ড শক খেলেন হরিনারায়ণ। হরিনারায়ণ অজ্ঞান হয়ে গেলেও জানতেন, এরপর কী ঘটবে।
নিচে থেকে ভেসে আসবে কোলাহল। আবার গেল। আবার লোডশেডিং!
লোডশেডিং যে নয়, সেটা বুঝতে অবশ্য দেরি হবে না। কারণ শুধু দোতলার আলোই নিবে যাবে। কারণ ফিউজ উড়ে যাবে–শর্ট সার্কিট হয়ে। ফিউজ পালটাতে হলে এই চিলেকোঠার ঘরেই আসতে হবে। শুধু তা-ই নয়, ফিউজ পালটাতে দীপাই আসবে।
ঝন্টুমামা আবার সিগারেট ধরালেন। দীপা মুখে আঁচল দিয়ে ফুঁপিয়ে ফুঁপিয়ে কাঁদছে!
সরোজ বললে, কিন্তু চোরগুলো…
–চোরগুলো নয়। একজন। এবং সে চোর নয়, মার্ডারার!
–কী বলছেন আপনি! আপনি তো দেখছি এক সবজান্তা মশাই!
–হ্যাঁ, তা বলতে পারেন। কারণ এমন চোরের কথা কেউ শোনেনি যে, সবচেয়ে দামি কোটটা ছেড়ে ড্রয়ার, মোজা, গেঞ্জি আর জামা নিয়ে…
–কিন্তু ঘড়িটা?
–সেটাও নিশ্চয় পাওয়া যাবে। যেমন পাওয়া যাবে ছাতের ওপর থেকে ছুঁড়ে ফেলে দেওয়া বেশবাসগুলো। অবশ্য সেগুলো এখন আর ঠিক ছাতের নিচে বাড়ির আশপাশে নেই। কারণ, ডাক্তার আসার জন্যে আপনি নিচে অপেক্ষা করছিলেন না। এইগুলো সরানোর এবং লুকিয়ে ফেলার জন্যই…
-মুখ সামলে কথা বলুন!
সরোজ উঠে দাঁড়িয়েছে। তার চোখে মুখে হিংস্র ভাব।
দীপা মুখ থেকে আঁচল সরিয়ে মাথা উঁচু করে তাকাল। তার চোখে আর জল নেই। চোখ দুটো একটু ছোট হয়ে এসেছে, ঠোঁটের ভাঁজে দৃঢ়তা। দীপা বলল, ঝন্টুবাবু, আমি জানি মেসোমশায়ের সোনার ঘড়িটা কোথায়! ছাতে বাবাকে ওই অবস্থায় দেখে আমি যখন আঁতকে উঠি, ও… সরোজ তখন আমায় বলল, আপনাকে ডেকে আনার জন্য। সিঁড়ি দিয়ে নামার সময়েই একটা শব্দ কানে এসেছিল। তখন খেয়াল করিনি। জলের ট্যাঙ্কের ঢাকনা পড়ার শব্দ। সোনার ঘড়ি ভারী দামি জিনিস–ওটাকে কি আর ছুঁড়ে ফেলে দেওয়া সম্ভব… ঝন্টুবাবু, আপনি এখানে থাকুন, আমি আগে ফোনটা করে আসি।
সরোজ জানে, দীপা কোথায় ফোন করবে। ঝন্টুমামা সিগারেট ধরালেন। দীপা স্বয়ং ডিসিশনটা নিক–এইটাই তিনি চাইছিলেন। নান্য পন্থঃ। মিঠুর ভবিষ্যতের দিকে তাকিয়েই নিশ্চয় দীপা এতখানি শক্ত হতে পেরেছে।
[প্রথম প্রকাশ: কিশোর জ্ঞান বিজ্ঞান, পূজাবার্ষিকী ১৯৮৬]
কম্পিউটার চৌর্যবৃত্তি
ঝন্টুমামা সিগারেটের কাগজে তামাক ঢেলে পাকাতে পাকাতে চোখ না তুলেই বললেন, আমি বেশ কয়েকবার রিফিউজ করেছিলাম। সব কথা খুলে না বললে তো আর কয়েক লক্ষ আলোকবর্ষ পেরিয়ে হুট করে পাড়ি দেওয়া যায় না। হ্যাঁ, ফোটন রকেট মানছি। কাজ সেরে ফিরে আসব যখন, বয়সটা একটু কমেও যেতে পারে। তা সত্ত্বেও মাছের ঝোল ভাত মিস করতে হবেই। যত বলি ব্যাপারটা ভেঙে বল, তা সেই এক কথা–প্রাচীনকালের কিছু তালাচাবি জোগাড় করতে পার ভালো, না হলে সে সম্বন্ধে খোঁজখবর নিয়ে রাখ, বাকিটা আসার পরেই জানতে পারবে।
যা-ই হোক, ভাবতেও পারিনি, ওরা আমার অনুমতি পাওয়ার আগেই স্বয়ংচালিত মহাকাশযান পাঠিয়ে এমন একটা কাণ্ড করে বসবে। কাণ্ড ছাড়া কী! আমি যদি তখন না যেতাম, ওই বেগুনী মহাকাশযান পাগলের মতো পৃথিবীকে প্রদক্ষিণ করেই চলত আর সংকেতে করুণ আবেদন পাঠাত বারবার আমার কাছে। আর ঠিক এমনি একটা সুযোগের জন্যই কবে থেকে প্রতীক্ষা করছে ডক্টর হেরম্যান। হেরম্যানই একমাত্র আন্দাজ করেছে, বিটা গ্যালাক্সির একমাত্র বুদ্ধিমান জীব অধ্যুষিত গ্রহ রেঙ্গোর সঙ্গে আমার যোগ আছে। এখন ওই মহাকাশযানটিতে সে যদি কোনওরকমে উঠতে পারে তাহলে আর রেঙ্গোতে গিয়ে হাজির হতে কোনও অসুবিধা হবার কথা নয়। তার পরের কথা ভাবতেও আমার গায়ে কাঁটা দিচ্ছিল। কারিগরি বিদ্যায় রেঙ্গোয়ানরা যতই এগিয়ে থাকুক, কোনও কোনও ব্যাপারে তারা বেজায় সরল-প্যাঁচপয়জারে ওস্তাদ বদমাইশ হেরম্যান তাদের কতটা ক্ষতি করতে পারে, ভাবতে ভাবতেই দেখলাম, মহাকাশযানে উঠে বসেছি।
ভুল খুব একটা করিনি, কারণ হেরম্যান বা অন্য যে কেউ প্রথম এসে প্রবেশ করত, তাকে নিয়েই যন্ত্রমশাই ফিরতি পথে পাড়ি দিতেন। চেকিং বলে কোনও কিছুর বালাই নেই। আমাকে ভাঁড়িয়ে অন্য কেউ আসতে পারে–এটা ওরা কল্পনাও করতে পারে না।
বসার জন্য নির্দিষ্ট স্থানটি গ্রহণ করামাত্র মহাকাশযানে শুরু হয়ে গেল নতুন তৎপরতা। যার একটা হল, আমাকে মধুর স্বপ্নে ডুবিয়ে রাখা।
স্বপ্ন ভাঙল রেঙ্গোর আকাশে দুটো সূর্যের ঝলসানিতে। প্রথম নজরে পৃথিবীর সঙ্গে এটাই মূল তফাত। এদের আকাশের দুটো সূর্য কোনটা যে কখন উঠছে আর ডুবছে, কখন যে দিন, কখনই বা রাত, আমার পক্ষে তার হিসেব রাখা দুরূহ হয়ে উঠল।
প্রথম যে রেঙ্গোয়ানের দেখা পেলাম, তিনি আমার পূর্বপরিচিত, তবে এই প্রথম চোখের দেখা। দু-হাতে জড়িয়ে ধরলেন আমাকে। থ্যাঙ্ক ইউথ্যাঙ্ক ইউ–যান্ত্রিক স্বরে আপ্যায়ন। কম্পিউটার কেন্দ্রের সাহায্যে তিনি ভাঙা ভাঙা ইংরেজি বা বাংলায় কথা চালাতে পারেন। দু-খিলি পান এগিয়ে দিয়ে বললেন, খেয়ে নাও। পানই বলছি, কারণ ওইরকম খিলি করা। এদের একমাত্র খাদ্য। এবং এর কোনও অভাব নেই এখানে।
পৃথিবীর তুলনায় আয়তনে গ্রহটা ছোট। বেশি খুঁটিনাটির মধ্যে যাব না, আমাদের হিসেবে দিনচারেক শুধু সুপার রকেটে চড়ে ঘুরে বেড়ালাম দু-জনে। পোশাকটা পালটে নিয়ে কৃত্রিম সবুজ দাড়ি লাগাবার পরে আর চেনার উপায় ছিল না যে আমি রেজোয়ান নই।
সব চাইতে অবাক হলাম, কিংবা আমাকে অবাক করার জন্যেই বোধহয় ওরা আমাকে নিয়ে এসেছিল ওদের স্পোর্টস ক্লাবে। ওদের ভাষা বুঝতে অসুবিধে হচ্ছিল না, একটা রেডিয়ো লিংক মারফত আধ সেকেন্ডের ব্যবধানে কম্পিউটার অনুবাদ করে পাঠাচ্ছিল। কিন্তু জিজ্ঞেস করার বাধা ছিল। তাহলেই ওরা সন্দেহ করবে। অবশ্য তার দরকারও পড়ল না। খানিকক্ষণ দেখার পরেই ওদের খেলার ব্যাপারটা হৃদয়ঙ্গম করলাম।
একটা সিন্দুকের দশ-বারোটা কবজা, তাতে নানা রকমের তালা পরানো আছে। এবার একে একে ওরা সেই তালা খোলার চেষ্টা করছে। কে কত তাড়াতাড়ি তালাগুলো খুলতে পারে, তারই প্রতিযোগিতা। অবশ্য মুখে বলছি, বোঝাবার জন্য বলছি তালা–আসলে সুরক্ষার ব্যবস্থাগুলো খুবই জটিল। বেশির ভাগই কম্বিনেশন লক। অর্থাৎ নম্বর মিলিয়ে খুলতে হয়। চোখে না দেখলে বিশ্বাস করা শক্ত। পাঁচ অঙ্কের এক-একটা সংখ্যাকেও কী দ্রুত ওরা মিলিয়ে ফেলছিল। তারপর দেখলাম একটা যান্ত্রিক বাধা। এখানে অঙ্ক নয়, দক্ষতা প্রয়োজন। সিন্দুকের গায়ে প্রচণ্ড গতিতে দোল খাচ্ছে একটা অংশ। এই দোলকের মধ্যেই রয়েছে একটি গর্ত, যার মধ্যে চাবির মতোই একটা বিশেষ আকারের যন্ত্র পুরে পাক খাইয়ে ওটাকে খুলতে হবে। একজন প্রথমবার ভুল করেই দোলকের ঝটকায় ছিটকে পড়ল। অমনি সবাই হেসে লুটোপুটি। ছোট্ট একটা যন্ত্র বাঁ হাতে নিয়ে সে আবার উঠে এল। কিছুক্ষণ যেন কী ভাবল, তারপর দোলাতে শুরু করল হাতটা। দোলকের গতির তালে তাল মিলিয়ে খপ করে পুরে দিল চাবি। অবিশ্বাস্য! এরই মধ্যে চাবিটার চেহারাও দেখছি পালটে গেছে। কাজ হাসিল। আরেকটা বাধা ছিল, সেটা রং মেলানোর তালা। কাচের টুকরোর ওপর বেশ কয়েকটা ফালির ওপর নির্দিষ্ট রঙের আলো ফেললে তবে বাধা উন্মুক্ত হবে।
দেখলাম, ওরা একের পর এক আসছে আর তালা ভাঙছে। কমবেশি সময় নিচ্ছে। সবাই, তবে একেবারেই পারছে না এমন একজনকেও দেখিনি।
বন্ধুকে নিয়ে বাইরে বেরিয়ে এলাম। ও আমার অবস্থা নিশ্চয় টের পেয়েছিল। বলল, এ আর কী দেখছ, এ তো গতানুগতিক ব্যাপার। খেলা। যে কোনও ধরনের রেঙ্গোয়ান তালাই ওরা খুলে ফেলতে পারে। ওই যে হাতে একটা করে যন্ত্র দেখছিলে, ওগুলো কম্পিউটার টার্মিনাল। কম্পিউটার চৌর্যবৃত্তি–০৭ (জেনারেশন ওয়াই) সারাক্ষণ ওদের সাহায্য করছে। কয়েক হাজার বছর ধরে ওই কম্পিউটারকে আমরা শিখিয়েছি তালা তৈরির যাবতীয় পদ্ধতি। লকিং অ্যারেঞ্জমেন্ট সম্বন্ধে এখন ওর প্রখর বুদ্ধি। অবশ্য গত দু-শো বছর ওকে আমরা বয়কট করেছি। কিন্তু আশ্চর্য, তা সত্ত্বেও এই দু-শো বছরের মধ্যে আমরা যা কিছুই উদ্ভাবন করছি, সে সবই ওর পরামর্শে খুলতে দশ মিনিটের বেশি সময় লাগেনি।
আমি শুনেই যাচ্ছি।
-এবার বুঝতে পেরেছ তো, কেন তোমাকে ডেকে এনে কষ্ট দিলাম? তোমাদের জগতের কথা ও জানে না। তাই তুমি হয়তো খুব সামান্য একটা কিছুও এমন বাতলে দিতে পার যে চৌর্যবৃত্তি ঠকে যাবে। খুব বেশি নয়, দুটো ঘণ্টা ওকে যে করে হোক আটকে রাখতে হবে। প্লিজ
অনেকগুলো কথা একসঙ্গে মাথায় এল। প্রথমত, এই বিকট মগজের কাছে পৃথিবীর কোনও লকিং অ্যারেঞ্জমেন্টই নিরাপদ নয়। দ্বিতীয়ত, সত্যিই যদি দু-ঘণ্টা চোরেদের হাত থেকে রেহাই পেতে চায়, তবে ওকে সাময়িকভাবে অচল করে দিলেই তো হয়। তৃতীয়ত, দু-ঘণ্টা আটকে রাখা কেন দরকার?
রেঙ্গোয়ান বন্ধু বোধহয় কিছুটা আন্দাজ করেই বলল, পরশু আমাদের একটা গোপন কনফারেন্স বসছে সেন্ট্রাল অ্যাসেম্বলিতে। নিরাপত্তার জন্যই মিটিং-এর সময় অন্তত দু-ঘন্টা কেউ যাতে ঘরের দরজা খুলে ভেতরে ঢুকতে না পারে… না, না, আমাদের এখানে পুলিশ, পাহারাদার–এসব কিছু নেই। দরজা যদি কেউ খুলে ফেলে, তাকে আর আটকানোর উপায় নেই। আর চৌর্যবৃত্তিকে অচল করে দেওয়ারও কোনও উপায় নেই। প্রেসিডেন্ট স্বয়ং হস্তক্ষেপ করলে সেটা সম্ভব, কিন্তু তাহলে তো তখুনি সবাই বুঝে যাবে যে, একটা কিছু গোপনীয় কাণ্ড ঘটতে চলেছে।
এরপর পৃথিবীর হিসেবে নাগাড়ে ছ-ঘণ্টা রেজোয়ান বন্ধুর প্রশ্নের উত্তর দিয়ে গেলাম। গোটা চল্লিশ পানের খিলি হজম হয়ে গেল। পৃথিবীতে তালাচাবির উদ্ভবের কাহিনি থেকে আজ অবধি তার যত রকমফের জানা ছিল, সবই বলেছি, দরকার হলে ছবি এঁকেও দেখিয়েছি। শেষ পর্যন্ত ওকে স্বীকার করতেই হল, এর মধ্যে কোনওটাই চৌর্যবৃত্তি-০৭-কে রুখতে পারবে না।
করুণ মুখে আমার বন্ধু বলল, সরি। তোমাকে খামকা কষ্ট দিয়ে নিয়ে এলাম। আমিও অবশ্য বিপদেই পড়লাম। তোমার সফরের টাকাটা তো আমিই মঞ্জুর করেছি। এখনও সবই গোপন, কিন্তু সামনের অডিটে প্রশ্ন উঠবেই। কী যে কৈফিয়ত দেব… যাক গে, সে আমার চিন্তা। তুমি তো এখন ফিরে যাও। নাকি, আরেকটু বেড়াবার ইচ্ছে…
ঘাড় নেড়ে বললাম, না, বেড়াবার মতলব নেই, তবে এখুনি ফিরছিও না। তোমাদের সম্মেলন শেষ না-হওয়া পর্যন্ত আছি এবং চৌর্যবৃত্তিকে যদি না রুখতে পারি…
ওর মুখ দেখে বুঝলাম, বিশ্বাস করতে পারছে না। সেটাই স্বাভাবিক। যুক্তি দিয়ে ওর অবিশ্বাস দূর করা যাবে না। সময়মতো সাফল্যই প্রমাণ করবে, আমি মিথ্যে আশ্বাস দিইনি। মুখে বললাম, তোমার যখন কোনও বিকল্প নেই, দাও-না সদর দরজাটার ভার আমার ওপর?
-তাতে আপত্তি নেই, কিন্তু মনে রেখো, গায়ের জোর খাটানোর অপরাধে এখানে মৃত্যুদণ্ড দেওয়া হয়।
–আর চুরি করতে পারলে, তালা ভাঙতে পারলে সেটা…
–সেটা তো বুদ্ধিমত্তা!
আরও একটা দিন থেকে গেলাম। দু-ঘণ্টার মিটিং নির্বিবাদে শেষ হল। কয়েকশো রেঙ্গোয়ান চেষ্টা করেছিল সদর দরজা খুলতে, কিন্তু চৌর্যবৃত্তি-০৭-এর সহায়তা সত্ত্বেও তারা হার মেনেছে।
অবশ্য আমার কৌশলের কথা ওদের আমি জানাতে পারিনি। ওরা জোরও দেয়নি, কারণ ভবিষ্যতে ফের যদি এমার্জেন্সি দেখা দেয়, তখন আর এই বুদ্ধিটাও কাজে লাগবে না। আমাকে আরেকবার ডেকে নিয়ে যেতেও ওদের কোনও আপত্তি নেই।
–তা লংওয়ালদের না বলুন, আমাদের তো বলতে বাধা নেই।–পরেশবাবু ব্যাকুল।
–লংওয়াল নয়, রেঙ্গোয়ান। না, আপনাদের বলব বলেই তো এত কথা। ব্যাপারটা খুবই সোজা। ওদের সদর দরজাটা আমি খুলেই রেখেছিলাম।
তার মানে?
–মানে, পাল্লা ভেজানোই ছিল, কিন্তু ওদের যে এলাহি লকিং অ্যারেঞ্জমেন্ট তা আমি ব্যবহার করিনি। ধরুন আপনার এই যে আলমারি, এর পাল্লা দুটো ভেজানো আছে, কিন্তু চাবি বন্ধ করা নেই। এই আর কী।
–অ্যাঁ! সে কী মশাই! অত বড় জাঁদরেল জোচ্চোর কম্পিউটারটা এতেই ভড়কে গেল! পরেশবাবুর কথা শুনে নিলয়ের গলা দিয়ে একটা অদ্ভুত শব্দ বেরিয়েছিল। ঝন্টুমামা বললেন, বোকার মতো হেসো না। ভালোমতো খেয়াল করে দেখ, কম্পিউটারকে কী নির্দেশ দেওয়া হয়েছিল। বলা হয়েছিল, চাবি খোলার ব্যবস্থা করতে বা সেটা বাতলাতে। যে জিনিসটা খোলাই আছে, সেটাকে দ্বিতীয়বার কি খোলা যায়? কম্পিউটারের যন্ত্র-মগজ এ ধরনের সম্ভাবনা নিয়ে কখনও চিন্তা করতে পারে না। দরজা খুলতে যারা এসেছিল, তারা যদি কেউ একটু টেনে দেখত, তাহলেই জানতে পারত, সেটা ভোলা আছে।
[প্রথম প্রকাশ: কিশোর মন, ১৯৮৬ পূজাবার্ষিকী]
অ্যাস্ট্রো-স্কুলের ছাত্র
ইন্টেলিজেন্স ডিপার্টমেন্টের অফিসার কম্পিউটার থেকে নীল কার্ডটা টেনে নিয়ে সুদীপের দিকে এগিয়ে দিলেন। পাসপোর্ট সাইজের ফোটোগ্রাফের ডানদিকে নাম-ঠিকানার নিচে সুদীপের সংক্ষিপ্ত পরিচয়। অ্যাস্ট্রো-স্কুলের ফাইনাল ইয়ারের স্টুডেন্টের প্রি-টেস্টের প্রোজেক্ট রিপোর্ট তৈরির জন্য এক্সপিডিশনে বেরনোর স্পেশাল পারমিট।
ম্যাপ খুললেই দেখা যাবে, সৈকত থেকে আন্দাজ পঞ্চাশ কিলোমিটার দূরে একটা খালের ধারে সমুদ্রমুখ গ্রামে এসে পাকা রাস্তাটার ওপর ফুলস্টপ পড়েছে। কিন্তু সুদীপকে থামতে হল আরও তেতাল্লিশ কিলোমিটার আগে। তাতে অবশ্য সে খুশিই হয়েছে। এক বছর অন্তর কার্টোগ্রাফাররা আসে নতুন ম্যাপ বানাতে। কিন্তু তার জন্য প্রকৃতিদেব তো আর অপেক্ষা করে বসে নেই।
সুদীপের লগ-বুকে প্রথম এন্ট্রি আঞ্চলিক চেহারায় পরিবর্তনের হিসেব। পথ অনেকটা বেড়ে গেল জেনেও সুদীপ ঘণ্টাখানেক খরচ করল মাপজোক সারতে। হয়তো দেখা যাবে, শেষ পর্যন্ত এটাই হবে তার সবচেয়ে উল্লেখযোগ্য আবিষ্কার।
কিন্তু এক্সাইটমেন্টের মুখে একটা ভুল করেছে। ইন্সট্রাকশন ম্যানুয়েলে লেখা আছে, গাড়ি চলার রাস্তা শেষ হলেই নিরাপদ জায়গা খুঁজে বার করে মিনি ট্রাক পার্ক করার ব্যবস্থা করতে হবে।
অবশ্য সমুদ্রমুখে তিন ঘর লোক আর একটা পুলিশ থানা আছে ভেবেই গাড়ি পার্কিং এর কথা লেখা হয়েছিল। এই পরিত্যক্ত গ্রামে গাড়ি ফেলে যেতে হবে ভেবে নার্ভাস লাগে সুদীপের। কাজ সেরে ফিরতে চোদ্দো-পনেরো ঘণ্টা তো লাগবেই। চুরির আশঙ্কাটা উড়িয়ে দেওয়া যায় কি? গাড়ি চুরি হলে ফেরার সময় কতটা পথ হাঁটতে হবে, তার চেয়েও বড় চিন্তা, গাড়িটা ইনশিয়োর করা নেই। সোলারকার-মার্ক সিক্সের চেয়ে পুরানো কোনও মডেল ইনশিয়োর করা যায় না। সুদীপের তিন বছরের পুরানো এই গাড়িটা ভিনটেজ মডেল হতে পারে, কিন্তু সে শুধু চেহারায়। তার বাবা যেভাবে মেন্টেন করেন, তাতে… গাড়ি চুরি হলে সবচেয়ে অসুবিধেয় পড়বে বাবা।
ফাইবার গ্লাস-ব্রিকের আবর্জনার মধ্যে একটা ভাঙা দেওয়ালের পাশে তিনটে তোবড়ানো গাড়ি তিনদিকে মুখ ফিরিয়ে পড়ে আছে। যেন প্রত্যেকের সঙ্গে প্রত্যেকের আড়ি। এককালে এখানে বোধহয় গ্যারেজ ছিল। হোভারক্র্যাফ্টটা নামিয়ে নিয়ে মিনি ট্রাকটাকে ভাঙা গাড়িগুলোর মধ্যেই এক ফাঁকে ঢুকিয়ে দিয়েছে। একটা চাকা রিমসুষ্ঠু খুলে তুলে নিল হোভারক্র্যাফটে। তাতেও মন ভরল না। বাকি চাকা ক-টার হাওয়া বার করে দিল।
পেছন থেকে মোটা গলায় কে কে ডাক শুনে চমকে গেল সুদীপ। মুখ ফিরিয়েও কাউকে দেখতে পেল না। এখানে যদি লোকজন থাকে, যদি লুকিয়ে তার ওপর নজর রাখে, তাহলে তো এসবই পণ্ডশ্রম। সুদীপকে আর ভাববার সুযোগ না দিয়ে কে-কে ডাকটা তারই সামনে উড়ে এল।
দাঁড়কাকটাকে দেখে বিশ্রী লাগে সুদীপের। এমন পালক-খসা শির বার-করা পাখি কখনও দেখেনি। সন্তর্পণে পায়ে পায়ে হেঁটে এগিয়ে এল হোভারক্র্যাফটের কাছে। সুদীপ চায় না কাকটা পালাক। হ্যাঁচ খুলে ড্রাই ফুডের পলিথিন-প্যাক থেকে চিকেন বিস্কুট বার করেছে। অকারণেই সতর্ক হয়েছিল সুদীপ। খিদের চোটে কাকটা মানুষকেও আর তেমন ভয় পাচ্ছে না। ভালো করে বোধহয় ওড়ারও ক্ষমতা নেই। অসুস্থ কাকটা তুড়ক-তুড়ক। পায়ে পায়ে এগিয়ে এল খাবারের গন্ধে। সুদীপ কাঁধের ব্যাগ থেকে মিনি গাইগারকাউন্টার বার করল। তার সন্দেহই ঠিক। কাকটা তেজস্ক্রিয়তার শিকার। তবে মিটারের হিসেব অনুসারে সেটা বিপদসীমার নিচে। এবার বুঝতে পারছে এ অঞ্চলের কেন এই অবস্থা।
ধারে-পাশেই নিশ্চয় কোথাও বেআইনিভাবে গোপনে পারমাণবিক শক্তিচালিত রকেট নিক্ষেপের পরীক্ষা চালানো হয়েছে। তিন বছরে নন-টা পারমাণবিক রকেট ব্যর্থ হওয়ার পর আন্তর্জাতিক শান্তি সংস্থা এই পরীক্ষাকে অমানবিক ঘোষণা করেছে। তা বলে সেই নিষেধ পুরোপুরি মানা হচ্ছে, ভাবার কারণ নেই। এই নিয়ে কয়েকটা রিপোর্ট তো খবরের কাগজেও ছাপা হয়েছে।
কাকটার কয়েকটা রেডিয়েশন ফোটোগ্রাফ তুলল সুদীপ। প্রমাণ। তারপর স্যাম্পল ব্যাগে ভরে নিল কিছুটা মাটি। হোভারক্র্যাফট নিয়ে অনুসন্ধানে বেরলে হয়তো অ্যাটমিক রকেট নিক্ষেপের লঞ্চিং প্যাডটার হদিশ মিলতে পারত। কারণ যতই সেদিকে এগনো যাবে, তেজস্ক্রিয়তার মাত্রা বাড়বে আর গাইগারের কাঁটা টিকটিক শব্দ তুলে হেলতে থাকবে।
দু-হাতে হোভারক্র্যাফটের মাথায় কচ্ছপের খোলের মতো স্বচ্ছ ফাইবার গ্লাসের ঢাকনি তুলে মুখ ঢুকিয়ে ড্যাশবোর্ডের দিকে তাকাল সুদীপ। না, সম্ভব নয়। এক সপ্তাহ ধরে টানা চার্জে রাখার পরেও ব্যাটারির মতিগতি ভালো ঠেকছে না। কিছুটা রাস্তা ডিজেল ইঞ্জিনের ওপর ভরসা করতেই হবে। তারপরে সোলার ইঞ্জিনে সুইচ ওভার। চার ঘণ্টার মতো পথ চলার ডিজেল সংগ্রহ করতেই প্রায় ফতুর হয়ে গেছে। সত্যি বলতে, এই জন্যেই মিনি ট্রাকের পিঠে তুলে এত দূর বয়ে আনতে হয়েছে হোভারক্র্যাফ্টটাকে। না হলে জোকা থেকেই সে সোজা হোভারক্র্যাফটে চড়ে পাড়ি দিতে পারত।
কাকটা বিরক্তিকরভাবে ভাঙা গলায় এখনও ডাকাডাকি করছে। সুদীপ পুরো বিস্কুটের প্যাকেটটাই উপুড় করে দিল।
এখন মনে হচ্ছে, ট্রাকের চাকা-টাকা খোলাখুলি করার কোনও প্রয়োজন ছিল না। এই বিপজ্জনক জনশূন্য এলাকায় কোনও গাড়ি আসারই সম্ভাবনা নেই, তো তা আর চুরি করবে কে?
হোভারক্র্যাফটের ডানদিকের গায়ে লাগানো আংটায় পা রেখে হুড তুলে ড্রাইভারের সিটে এসে বসল সুদীপ। সেলফ স্টার্টারে হাত দেওয়ার আগে চেক করে নিল স্লিপিং ব্যাগ, হ্যাঁভারস্যাক আর জলের ক্যান্টিন। ঘড়ির দিকে চোখ পড়তে নড়েচড়ে বসল। পৌঁছাতে পৌঁছাতে সন্ধে হয়ে যাবে।
ডিজেল ইঞ্জিনটা গরগর করছে। আশা আছে, ঘণ্টাখানেক চললেই ব্যাটারি চার্জ হয়ে যাবে। হোক বা না হোক, সে দেখা যাবে। শুধু ব্রেকডাউনের ভয়েই মাঝপথ থেকে ফিরে যাওয়ার পাত্র নয় সুদীপ।
ডিমের আকারের টু-সিটার হোভারক্র্যাফটের তলার অংশে চারদিক ঘিরে রয়েছে একটা সিন্থেটিক ঘাগরা। হাওয়া জমে সেটা ফুলে উঠছে, আস্তে আস্তে ভেসে উঠছে হোভারক্র্যাফ্ট। মাটি থেকে ছ-ইঞ্চি ক্লিয়ার হওয়ার পর ক্রুজিং প্রপেলার চালু হল। ড্রাইভার কেবিনের পেছনে উলটোদিকে মুখ করে গোল ফ্রেমের মধ্যে ঘুরছে ব্রেডগুলো। এগতে শুরু করেছে। কন্ট্রোল লিভার বাঁ-দিকে ঠেলে মুখ ফেরাল সুদীপ।
একা হোভারক্র্যাফট চালাবার সুযোগের জন্য দু-বছর ধরে সে অপেক্ষা করছে। লাইসেন্স লাভের পরীক্ষার দিন মাত্র মিনিট পনেরোর কথা বাদ দিলে সবসময়েই ট্রেনার থাকত পাশে। তা ছাড়া শহরের ধারেকাছে তেমন জায়গাই বা কোথায়? একমাত্র গঙ্গা পার হওয়া। সে তো কয়েক মিনিটের ব্যাপার।
স্পিডোমিটারের কাঁটার দিকে নজর রেখে ফুল থ্রটল দিল। প্রপেলারের গতি আর বাড়বে না। কিন্তু ঘণ্টাপিছু তিরিশ কিলোমিটারও এগচ্ছে না সুদীপ। বাবাকে জানাতে হবে, ভাড়া নেওয়ার সময়ে গ্যারেজের মালিক কনফিডেন্টাল গুল দিয়েছিল, হেসে-খেলে চল্লিশে চালাতে পারবেন। বেটা জানত, শহরের মধ্যে তো আর সঙ্গে সঙ্গে টেস্ট করে দেখতে পারবে না।
বাবা বারণ করে দিয়েছিলেন বেশি গাছপালার মধ্যে যেন কেরামতি করার চেষ্টা না করে। কিন্তু আধ ঘণ্টার মধ্যে গাছ দূরের কথা, বড়সড় ঝোঁপঝাড়েরও দেখা মেলেনি। সত্যি বলতে একঘেয়ে লাগতে শুরু করেছে এবার। মাঝে মাঝেই চোখে পড়ছে সেকালের ন্যাশনাল হাইওয়ের অংশবিশেষ একেবারে লোপাট। কিন্তু মোটের ওপর রাস্তাটাকে অনুসরণ করে এগিয়ে যেতে অসুবিধে হচ্ছে না।
ডানদিকে মুখ ফেরালেও পশ্চিমের সূর্যটার আর চোখ ধাঁধিয়ে দেওয়ার ক্ষমতা নেই। ঘড়ির দিকে তাকানোর কোনও কারণ নেই জেনেও মাঝে মাঝে চোখ পড়ছে আর উত্তরটা মুখস্থ হয়ে গেছে, তবু হিসেব করছে, পৌঁছাতে ক-টা বাজবে।
কিলোমিটারের পর কিলোমিটার ঘরবাড়ি, খেতখামারের চিহ্ন নেই, মানুষজন দূরের কথা। একটা পাখির ডাক অবধি কানে আসেনি। সুদীপের সন্দেহ হল, তেজস্ক্রিয়তার উৎসের দিকে এগচ্ছে না তো? চারধারে এরকম পতিত জমি কেন? মরুভূমির মতো বালি ছড়ানো নেই, পাথুরে জমিও তো নয়। প্রথম থেকেই রেডিয়েশনের মাত্রাটা মাপতে মাপতে এগনো উচিত ছিল।
গাইগার যন্ত্র অবশ্য আশ্বস্ত করল। বিপদের মুখে পড়ার ভয় নেই। কিন্তু তবু থামতে হল সুদীপকে। ন্যাশনাল হাইওয়ের ধ্বংসাবশেষও আর ঠাহর করা দুষ্কর। একটা ছোট্ট নদীর এপার অবধি যেটার স্পষ্ট নিদর্শন, ওপার থেকে সেটা বিলকুল বেপাত্তা।
হোভারক্র্যাফট দাঁড় করিয়ে নেমে এল। বড় ম্যাপটা যদি সাহায্য করতে পারে। যদি এই নদীটাকে খুঁজে বার করা যায় তো… নাঃ। ম্যাপটা ভাঁজ করতে করতেই নদীর উজানে বেশ কিছুটা দূরে কী যেন একটা তার দৃষ্টি আকর্ষণ করল।
সুদীপ মহা উৎসাহে হাত নাড়তে নাড়তে চিৎকার জুড়ে দিল। একটা নয়, দু-দুটো লোক। খালি গা, হাঁটু-জলে দাঁড়িয়ে কী করছে ওরা?
লোক দুটো চমকে গেছে। জল ছেড়ে তীরে উঠেই দৌড় লাগিয়েছে। পালাতে চায়। সুদীপও ছুটতে শুরু করে। শোন, শোন!
পরনে নেংটির মতো একটা করে গামছা ছাড়া আর কিছু নেই। ভূত দেখার মতো দৌড়াচ্ছে কেন? সুদীপের সঙ্গে এঁটে ওঠার আশা নেই জেনেও মরিয়া হয়ে ছুটছে। আর হাঁপাচ্ছে।
হলটা কী? শুধু শুধু ছুটছ কেন? সুদীপ বলে।
শেষ পর্যন্ত একজন হার স্বীকার করে। ভয়ে সিঁটিয়ে গিয়ে ওর দু-হাত চেপে অনুনয় জানায়, ধরিয়ে দিয়ো না বাবু। ধরিয়ে দিয়ো না। কোনও উপায় থাকলে আসতুম না বাবু…
দ্বিতীয়জন এখনও ছুটছে দেখে সুদীপ বলল, ওকে দাঁড়াতে বল না।
প্রাণের ভয় বাবু, বললেও কি শুনবে?
মহা মুশকিল, খালি ভয় ভয় করছ, ভয়টা কীসের? সেটা বল।
পুলিশ, বাবু, পুলিশ। আর কার। বিশ্বাস কর, খিদের জ্বালায় মাছ ধরতে এসেছি। প্রায় তিন দিন পেটে কিছু পড়েনি। কমপক্ষে পাঁচ ক্রোশ হেঁটেছি আজ।
সুদীপ অনুমান করে, তেজস্ক্রিয় এই অঞ্চলে চলাফেরার ওপর নিশ্চয় নিষেধাজ্ঞা আছে। মাছ ধরা তো নিশ্চয় গর্হিত অপরাধ।
লোকটা এবার কিঞ্চিৎ সাহস পেয়েছে। জানতে চাইল, দেখে তো পুলিশের লোক মনে হচ্ছে না। তা বাবুর কোথায় যাওয়া হবে? এই মড়ার দেশে…
সমুদ্রের ধারে একটা শহরে। খুব দূর নয় এখান থেকে।
শহরে?
মানে এককালে শহর ছিল। শুনেছি, ছুটির দিনে বহু লোক বেড়াতে আসত।
লোকটা এবার রীতিমতো অভিভাবকের সুরে আপত্তি জানায়, না, না। ওসব জায়গায় যেতে নেই। কেউ যায় না। এক কুড়ি বছরে কেউ পা দেয়নি।
কে পা দিয়েছে বা দেয়নি, তাতে আমার কিছু যায়-আসে না।
তা বলে সন্ধের মুখে যাবে? পৌঁছাতে ক-টা বাজবে খেয়াল আছে? জায়গা কোথায় থাকার?
বিরক্ত হয়ে পেছন ফেরে সুদীপ।
শোন বাবু, সত্যিই যেতে হয় তো সকালে যেয়ো না-হয়। আমরা পথও দেখিয়ে দেব।
তার দরকার নেই। পথ চেনার অসুবিধা হবে না।
লোকটা সুদীপের হাত চেপে ধরল পেছন থেকে, ঠিক আছে, যাবেই যদি, আমাদেরও সঙ্গে নাও। একা যাওয়ার চেয়ে…
সুদীপ হেসে ফেলল এবার। ঘাড় নেড়ে বলল, তার তো উপায় নেই। গাড়িতে জায়গা হবে না।
লোকটার মুখে হতাশ ভাব দেখে সুদীপ বলল, কিন্তু হঠাৎ তুমি যেতে চাইছ কেন?
লোকটা যেন ধরা পড়ে গিয়ে লজ্জা পেয়েছে। মুখ নিচু করে বলল, ভাবলুম বাবুর সঙ্গে যাব, দুটো খাওয়া কি আর জুটবে না!
লোকটাকে হোভারক্র্যাফটের কাছে ডেকে আনল সুদীপ। একটা টিন-ফুড বার করে এনে বলল, একজনের দু-দিনের মতো খাওয়া চলে যায়। অল্প খেলেই পেট ভরে। একসঙ্গে বেশি খেয়ো না যেন।
একটা টিন-কাটারও দিল ওকে সুদীপ।
এবার অটোপাইলট নির্ভর করে এগতে হবে। গন্তব্যের ল্যাটিচুড-লঙ্গিচুড আগে থেকেই ফিড করা আছে নির্দেশক যন্ত্রের ইলেকট্রনিক স্মৃতিতে। সুদীপের কাজ হবে অটোপাইলটের ডায়ালের কাঁটাটার ওপর নজর রাখা আর গাড়িটাকে এমন দিক বরাবর চালানো, যাতে লাল ভি-দাগটা ছেড়ে কাঁটাটা এপাশ-ওপাশ সরে না যায়। দিক ভুল হওয়ার কোনও আশঙ্কা নেই, তবে মুশকিল হচ্ছে, আস্তে আস্তে এগতে হবে। সময় লাগবে আরও বেশি। সাধারণত এভাবে গাড়ি চালাবার সময়ে চালককে সাহায্য করার জন্য একজন নেভিগেটরও থাকে।
হোভারক্র্যাফটের ইঞ্জিন চালু হলে মুখ ফিরিয়ে দেখল, লোকটা খাবারের টিনটা দু-হাতে বুকের সঙ্গে চেপে একই জায়গায় মর্মরমূর্তির মতো তখনও দাঁড়িয়ে। কেবিন থেকে কথা বললে শুনতে পাবে না, ইশারায় জানতে চাইল, খাচ্ছ না কেন?
লোকটার উত্তর কানে পৌঁছায়নি, কিন্তু যেদিকে আঙুল দেখাল, বোঝা যাচ্ছে, ওর সঙ্গীর কথা বলছে। ওইদিকেই পালিয়েছে লোকটা। ওকে বাদ দিয়ে একা বোধহয় খেতে চায় না।
অটোপাইলটের ডায়ালে চোখ রাখল সুদীপ।
.
সূর্যাস্তের প্রায় দেড় ঘণ্টা পরে পৌঁছাল সুদীপ। এতক্ষণের এত উৎকণ্ঠার পর এখন পুরো ব্যাপারটা একটা ঠাট্টার মতো লাগছে। সারাটা রাস্তা, মানে অটোপাইলটে ড্রাইভ শুরু করা অবধি কী টেনশন গেছে। আর অদ্ভুত ব্যাপার, ঠিক সেই সময় থেকেই যেন যেখানে সেখানে কাঁটাঝোঁপগুলোও গজাতে শুরু করেছিল। বেজায় বিরক্তিকর।
থ্যাঙ্ক ইউ মিস্টার ফুল মুন! থ্যাঙ্ক ইউ বাপি! জোরে জোরেই বলল সুদীপ।
জোর করে তিন দিন যাত্রা পিছিয়ে দিয়েছিল সুদীপের বাবা। তখন অবাক হয়েছিল সুদীপ। এরকম সন্দেহও উঁকিঝুঁকি মেরেছিল যে, বাবাও কি শেষে ট্যারট কম্পিউটারের ভাগ্যগণনা আর তিথিতন্ত্রের প্রভাব এড়াতে পারল না?
অন্ধকারে অজানা দেশে পৌঁছাতে হবে ভেবে মিথ্যেই ভয় পেয়েছে। জোছনার আলো অবশ্য সমুদ্রের উপকূলে এই মৃত্যুপুরীর রক্তশূন্যতা আরও বাড়িয়ে তুলেছে। অন্ধকারের আশ্রয়ে গা-ঢাকা দেওয়ার সুযোগ পায়নি একটি কোনও ভাঙা দেওয়াল, পাতা-ঝরা গাছের কঙ্কাল, লন্ডভন্ড পরিত্যক্ত সৈকত-নগরী। শুধু দুরন্ত কোনও প্রাকৃতিক বিপর্যয় আর সামুদ্রিক তুফানের কল্পনা জুড়েও শহরের এই বর্তমান অবস্থার কোনও ব্যাখ্যা দেওয়া সম্ভব নয়। এতটা পথ প্রায় সমতলভূমি পেরিয়ে আসার পর মনে হচ্ছে, এখানে বুঝি পৃথিবীর অতল থেকে কোনও রাগী বিস্ফোরণ এলোমেলো ছুঁড়ে দিয়েছে রাশি রাশি বালি আর পাথর। পুরো জায়গাটা ছেয়ে অজস্র উঁচুনিচু এবড়োখেবড়ো টিপি আর পাহাড়।
বার তিনেক ধ্বংসস্তূপের কেন্দ্র ঘিরে টহল দিয়েছে সুদীপ। রিপোর্ট অনুসারে দুটো একতলা বাড়ি অক্ষত থাকার কথা। তারই একটাতে রাত কাটাবে। কিন্তু একটাকেও খুঁজে পেল না সুদীপ। তবে তিনতলা একটা বাড়ি রয়েছে। রিপোর্টটা সে সম্বন্ধে যতই ভয় দেখাক, সারারাত হোভারক্র্যাফটে বসে কাটাতে সে রাজি নয়। এতদিন টিকে আছে আর সুদীপ পা দেওয়ামাত্র হুড়মুড় করে ভেঙে পড়বে।
বাড়ির সামনে সবচেয়ে উঁচু বালির ঢিপির ওপর হোভারক্র্যাফট নামাল। স্লিপিং ব্যাগ ও হ্যাঁভারস্যাক হাতে তুলে নিল।
চাঁদের আলোয় হাড় জিরজিরে বাড়িটা তার একতলার সব কটা দরজার পাল্লা অবধি বিসর্জন দিয়ে উদার অভ্যর্থনা জানাচ্ছে। সুদীপের চোখে পড়ল, তিনতলার কয়েকটা জানালা চিকমিক করে জানাতে ভুলছে না, এখানে কয়েকটা কাঁচ এখনও আস্ত।
একতলার মেঝের ওপর বালি জমে দরজার আধখানা প্রায় ঢেকে ফেলেছে। টর্চের আলোয় সিঁড়িটা যা হোক ধরা দিতে দেরি করেনি। কয়েক পা উঠে থমকে দাঁড়াল। সামনের কয়েকটা ধাপের অবস্থা কাহিল। রেলিংটা জায়গায় জায়গায় ছেঁড়া তারের মতো বেঁকে রয়েছে। ওঠার সময়ে বাধা না পড়লেই হল। দরকার হলে দড়ি টাঙিয়ে নামতে অসুবিধা হবে না।
ঘরটা তার দিব্যি পছন্দ হয়েছে। খাট থেকে নাড়িভুড়ি বার-করা গদিটাকে নামিয়ে দিলে ওখানেই শোয়া যায়। টর্চের আলোটা ঘরের দেওয়ালে দেওয়ালে ঘুরতে ঘুরতেই হঠাৎ চোখ ধাঁধিয়ে দিল। ভাঙা ড্রেসিং টেবিলের আয়না।
সুদীপ আয়নার সামনে এসে দেখল, ডানদিকের কিনারায় ছোটবড় কয়েকটা ফোঁটার মতো কী যেন লেগে আছে। হাত দিয়ে ঘষতেই একটা খসে এল, দু-আঙুলের চাপে ময়লা সরে যেতেই সেটা একটা লাল টিপ হয়ে গেল। সুদীপের বোন নিনা এইরকম নানা রঙের টিপ পরতে ভালোবাসে।
এই প্রথম ভয় পেল সে। এই ঘরে একদিন লোকে বাস করত, মনে হতেই তার গা শিরশির করে উঠল।
আর নয়! এ লং ডে অ্যাহেড। সংক্ষিপ্ত ভোজনপর্ব সেরে স্লিপিং ব্যাগে সেঁধিয়ে গেল। স্লিপিং ব্যাগ থেকে মাথা বার করে তাকিয়েই চোখ বুজে ফেলল সুদীপ। ঘুম ভাঙা আর চোখ ধাঁধানোটা ঘটে গেছে একই সঙ্গে। খাটের ওপর থেকেই দেখতে পাচ্ছে, দূরে বিন্দু বিন্দু অসংখ্য সূর্যে পরিণত সমুদ্রটা থিরথির করছে।
ঘড়ির দিকে তাকিয়ে লাফিয়ে উঠল। দক্ষিণের বারান্দার দরজাটা ভেঙে বেমক্কা ঝুলে পড়েছে। বারান্দায় দাঁড়িয়ে ছবি তুলতে পারলে হত, কিন্তু সেখানে বেরবারই উপায় নেই। জানলার সব কটা কাঁচ আস্ত নেই, কিন্তু গলে বেরতে গিয়ে হাত-পা কাটতে পারে।
সিঁড়িটা বিট্রে করেনি। নির্বিঘ্নে নিচে নেমে এল সুদীপ। একতলায় বালি-ঢাকা মেঝেয় পা দিয়েই মনে হল ভিজে ভিজে। কিন্তু সবচেয়ে বড় সারপ্রাইজ অপেক্ষা করছিল, বাইরে হোভারক্র্যাফটের চিহ্ন নেই।
একসঙ্গে অনেকগুলো সম্ভাবনার কথা মাথায় আসে। সামনের ওই উঁচু ঢিপিটার ওপরেই। যে কাল রাত্তিরে ওটা পার্ক করেছিল, সে বিষয়ে কোনও সন্দেহ নেই। কী হতে পারে?
সুদীপ ঢিপিটার ওপর এসে হাঁপ ছাড়ল। কিন্তু হোভারক্র্যাফ্ট ওখানে গড়িয়ে পড়ল কী করে?
দৌড়ে নেমে গেল। স্রেফ লাকই বলতে হবে! গাড়িটা যদি একেবারে উলটে যেত, একা সুদীপের সাধ্য হত না টেনে সোজা করা। বালির স্তূপের গায়ে কাত হয়ে রয়েছে। সুদীপ দু-হাতে একটা কিনারা ধরে ঝুলে পড়তেই খাড়া হয়ে দাঁড়াল। এখান থেকে চালিয়ে বার করে নিয়ে যেতে অসুবিধা হবে না।
সিটে বসতেই পুরো ব্যাপারটা বুঝতে পারল। রাত্তিরে জোয়ারের জল বেড়ে ভাসিয়ে নিয়ে গেছে। কতটা জল উঠেছিল? কমপক্ষে ওই বাড়িটার দেড়তলা সমান নিশ্চয়? আর ভাবতে চায় না সুদীপ। এখন বড় প্রশ্ন, গাড়িটা চালু হবে কি না।
ইগনিশন অন করে ফুয়েল গেজের দিকে তাকিয়ে দেখল ট্যাঙ্ক খালি। পুরো ডিজেলটা পড়ে গেল! ব্লান্ডার! গ্রেট ব্লান্ডার! বেজায় ভুল করেছে। এতক্ষণে মনে পড়েছে, কাল যাত্রা শুরু করার সময়ে সেই যে ডিজেল ইঞ্জিন চালিয়েছিল, সোলার ড্রাইভে আর সুইচ-ওভার করেনি। সারাটা পথ তেল পুড়িয়েছে। অথচ উচিত ছিল, ব্যাটারি চার্জ হয়ে গেলেই… পুরানো ব্যাটারিটা যদি এখন বিট্রে করে! রীতিমতো ভয়ে ভয়েই সুইচ দেয়।
যাক। ব্যাটারি ডোবায়নি। আর ঝুঁকি নিতে রাজি নয় সুদীপ। ব্যাটারির আয়ু চেক করে নিতে হবে। ড্যাশবোর্ডের নব ঘুরিয়ে দেখল একশো চুয়াত্তর অ্যাম্পিয়ার আওয়ার। তার মানে দিনের আলোয় সোলার সেলগুলো যদি কাজ না-ও করে, তবু ঘণ্টা চারেক চালানো যাবে।
তার মানে আধ ঘণ্টার মধ্যেই ঘোরাঘুরি শেষ করে ফেরার পথ ধরতে হবে। হোভারক্র্যাফট এগিয়ে চলল উপকূলের দিকে। ভাটার টান সমুদ্রকে সরিয়ে দিয়ে সুদীপের পরিক্রমার সুবিধার জন্য মসৃণ ভিজে বালির একটা পাড় বানিয়ে রেখেছে।
আধ ঘণ্টা কেন, মাত্র দশ মিনিট বাদেও সুদীপ যদি ফেরার পথ ধরতে বাধ্য হত, তেমন কিছু মিস করত না। যত দূর চোখ যায় একই দৃশ্যের বিরক্তিকর পুনরাবৃত্তি। বালিয়াড়ি আর সমুদ্রের মধ্যে ভিজে চিকচিকে মসৃণ তটে ইতস্তত ছড়িয়ে আছে নানা আকারের ও আকৃতির অজস্র মরা মাছের কঙ্কাল। জ্যান্ত মাছ কি ঝিনুক অবধি যেন অঞ্চলটাকে এড়িয়ে চলে। কঙ্কাল দেখে মাছ চেনার বিদ্যে সুদীপের নেই। শুধু কয়েকটা হ্যাঁমার-হেড হাঙর চিনতে পেরেছে। ছবি তুলেছে।
মিনিট পনেরো বাদে একটা জায়গা দৃষ্টি আকর্ষণ করল। পরপর কয়েকটা কাঠের খুঁটি পোঁতা আছে। কাছে গিয়ে মনে হল, বোধহয় বিরাট দাঁড়িপাল্লা গোছের কিছু ছিল। আন্দাজটা ভুল নয়, কারণ তারই আশপাশে স্তূপাকার হয়ে রয়েছে মাছের কঙ্কাল আর বিভিন্ন ভঙ্গিতে মুখ থুবড়ে পিঠ উলটে পড়ে আছে জেলে-ডিঙি। সম্ভবত এখানে ফিশিং হ্যামলেট ছিল। কেনাবেচার আসর বসত।
আবার দু-তিনটে ছবি।
ফেরার পথে সুদীপের মন আরও খারাপ করে দিল ছোট্ট একটা হালকা বেগনিরঙা ফুল। প্রায় কুড়ি মিনিট ঘোরার পর একমাত্র প্রাণের নিদর্শন তাকে খুশি করেনি। জংলি লতাটা দুঃসাহসিকভাবে দূষিত পরিবেশের সঙ্গে লড়াই চালিয়েছে, কিন্তু তার অবশিষ্ট চারটি পাতার তিনটিই এখন প্রায় হার স্বীকার করতে বসেছে। বিবর্ণ চেহারা। ধুতরোর আকৃতির ছোট্ট ফুলটাও বোধহয় তাই সে কথা টের পেয়েই মুখ ফিরিয়ে রয়েছে।
ক্যান্টিন বার করে জল ঢালতে গিয়েও ঢালল না। বালিতেই যার চোদ্দোপুরুষের আস্তানা, অভাবটা তার জলের নয় নিশ্চয়।
পথের নানা বিঘ্ন সত্ত্বেও বাড়ি ফিরতে মাত্র ঘণ্টা চারেক দেরি হয়েছে। কিন্তু তারই মধ্যে মা অধৈর্য হয়ে বাবাকে বারবার তাগাদা শুরু করেছিলেন, কেন এখনও ওয়্যারলেসে খবর পাঠাচ্ছে না।
মোড়ের ওপার থেকেই সুদীপ হর্নটা একটানা চেপে রেখেছিল।
বাড়ি ফেরাটা বেশ সগর্জনে ঘোষণা করতে চায়।
বাবা-মা-কে রাস্তায় অপেক্ষা করতে দেখে অবাক হয়নি। কিন্তু হিংসুটে নিনাটা কেন? একটা হ্যাঁচকা ব্রেক আর স্টিয়ারিং-এর পাকা মোচড়, বেশ গ্যাংস্টারের মতো দাঁড় করাল। গাড়িটা। বাবা নিশ্চয় অ্যাপ্রিশিয়েট করবেন। চাকা আর কার্বের মধ্যে পাঁচ মিমি-র বেশি ফাঁক নেই।
ধাঁই করে দরজা বন্ধ করে নেমেই সুদীপের চোখে পড়ল, বাবার পুরানো কোটটার সামনের একটা বোম নেই।
সুদীপ বলল, হোভারক্র্যাফ্টটা ফেরত দিয়ে এলাম। বাবা, ওটা কিন্তু স্লাইটলি ড্যামেজ হয়েছে। বলল, সাতাত্তর ডলার অ্যাডিশনাল বিল হবে। বিশ্বাস কর, আমি…
বাবা ঠোঁট টিপে হেসে সুদীপের হ্যান্ডশেক করলেন। সুদীপ নিশ্চিন্ত হয়। মা এখনও রাগী মুখ করে ভুরু কুঁচকে করেছেন। নিনার গাল টিপে মনে হল ভুল করল। একটি চাঁটি প্রাপ্য। মহা শয়তান। তোর অমন গম্ভীর ভান করার কী হয়েছে?
আধ ঘণ্টা বাদে চায়ের-টেবিলে বসে মা বললেন, তোমরা যা-ই বল, এ স্রেফ গরিবের ঘোড়া রোগ। কোনও দরকার ছিল না অ্যাস্ট্রো স্কুলে ভরতি করার। ওখানে না পড়লে কি আর…
নিনা হেসে বাধা দিল। মায়ের দেখছি দুশ্চিন্তা কমার সঙ্গে রাগ বাড়ার ইনভার্স রিলেশন।
চুপ কর। এই আমি বলে দিচ্ছি, ঝুঁকি নিচ্ছ ভালো কথা, কিন্তু তবু দেখবে, শেষরক্ষা হবে না।
বাবা বললেন, শেষরক্ষা আবার কী? প্রি-টেস্ট তো ধর হয়েই গেল। ঝামেলার মধ্যে বাকি শুধু ফাইনাল কুইজ। তারপরে তো স্কলারশিপের ওপর দিয়েই যাবে।
মা তবু ছাড়তে রাজি নয়। কিন্তু আমি বুঝতে পারছি না। সেই যখন ওকে চাঁদেই পাঠালে না…।
পাঠালাম না বলো না। বলো পাঠাবার উপায় ছিল না। দু-হাজার ডলার কোত্থেকে…।
তা বলছি না। চাঁদে না গিয়েও যদি পরীক্ষায় বসার সুযোগ পায়, তবে এইভাবে বিপজ্জনক জায়গায় না গেলে বা কী ক্ষতি ছিল?
ক্ষতি মানে! যেতে তো হতই। ওদের প্রসপেক্টাসে লেখা আছে, ভেকেশনে একটা সত্যিকারের দুঃসাহসিক অ্যাডভেঞ্চারে যেতে হবে। তার ওপর রিপোর্ট জমা না দিলে পরীক্ষায় বসতে পারবে না। হ্যাঁ, এটা সত্যি যে, সবাই ধরেই নিয়েছে, অ্যাডভেঞ্চার ট্রিপ বলতেই মহাশূন্যে পাড়ি বোঝায়। আর কিছু না হোক, চাঁদে তো যাবেই। বিশেষ করে অ্যাস্ট্রো–স্কুলের ছাত্র যখন।
এ-ও তো একরকম ঠকানো।
কক্ষনো নয়। আমি জোর দিয়ে বলতে পারি, সুদীপের বন্ধুদের দল বেঁধে স্পেস ট্রাভেল করে যা অভিজ্ঞতা হয়েছে, ওর তার চেয়ে কিছু কম হয়নি।
সুদীপ উত্তেজিত কণ্ঠে বলল, জান বাবা, আমি প্রমাণ নিয়ে এসেছি যে, ওই অঞ্চলে বেআইনিভাবে কিছুদিনের মধ্যে নিউক্লিয়ার রকেট টেস্ট করা হয়েছে।
আচ্ছা! কিন্তু সেটা তোমার রিপোর্টের মধ্যে উল্লেখ না করাই ভালো। ওর অন্য ইমপ্লিকেশন আছে। রাজনৈতিক হাঙ্গামায় জড়িয়ে পড়ে লাভ নেই। আমি বরং একটা মজার জিনিস দেখাই।
মায়ের দিকে চেয়ে বাবা বললেন, অ্যালবামটা রাখলে কোথায়?
এতক্ষণে মায়ের মুখে হাসি। মা অ্যালবামের পাতা উলটে একটা ছবি বাড়িয়ে দিলেন।
সুদীপ ও নিনা ঝুঁকে পড়ল।
এ তো তোমাদের ছবি।
হ্যাঁ, কোথায় তোলা জানিস? দিঘায়। তুই যেখান থেকে ঘুরে এলি।
সে কী!
নিনার হাত থেকে অ্যালবাম টেনে নিল সুদীপ। মা বললেন, আমাদের বিয়ের বছরখানেকের মধ্যে। নিজেদের তো ক্যামেরা ছিল না। তোলানো হয়েছিল। এটা হোটেলের সামনে। সমুদ্রের ধারের ছবিটা খুঁজে পেলাম না। কত যে লোক তখন বেড়াতে আসত। জমাট ট্যুরিস্ট-স্পট। ক-বছরের মধ্যে কী যে ঘটে গেল! এখন বেড়ানো বললেই স্পেসে ছোট!
সুদীপ চেঁচিয়ে উঠল, আমি তো এই বাড়িটাতেই কাল রাত্তিরে ছিলাম। হ্যাঁ, হ্যাঁ, এই দেখ, ছবিতে স্পষ্ট পড়া যাচ্ছে–টুরিস্ট লজ। যে ঘরটায় কাল শুয়েছিলাম, তার মধ্যে একটা ড্রেসিং টেবিলের কোণে ইংরিজি হরফে লেখা ছিল টি.এল.। এই সেই তিনতলা বাড়ি।
সুদীপের মুখ থেকে দু-দিনের পুরো বিবরণ শোনার পর বাবা বললেন, তোমার যা অভিজ্ঞতা, তাতে দেখছি তিন হাজার কেন, পাঁচ হাজার শব্দের রিপোর্ট লিখতে বললেও অসুবিধে হত না।
সুদীপ বলল, রিপোর্টের শেষ প্যারাগ্রাফটা কী হবে তা-ও ভেবে ফেলেছি। ব্যাপারটা খুব মজার। ফেরার পথে খড়াপুরের কাছাকাছি তখন, হঠাৎ দেখি সামনে একটা গাড়ি, ইন ফ্যাক্ট, এই প্রথম গাড়ি দেখলাম। কীরকম পাগলের মতো লাগল। ওভারটেক করেই ব্রেক মেরে রাস্তা আটকে দাঁড়িয়ে পড়লাম। পেছনের গাড়ির ড্রাইভার অবাক হয়ে দরজা খুলে নেমেছে, কিন্তু কিছু বলার সুযোগ পেল না। তার আগেই জোরসে বার তিনেক হ্যান্ডশেক করে আর গুড আফটারনুন বলে আমি গাড়িতে ফিরে এলাম, আর কোনও কথা নেই। নিশ্চয় ভাবল, আস্ত পাগল। ও তো আর জানে না, চোদ্দো ঘণ্টা বাদে একটা মানুষের মুখ দেখার পর কীরকম হয়।
বাবা বললেন, বুঝতে পারছ, অ্যাস্ট্রনটদের যখন মাসের পর মাস একা অরবিটাল স্টেশনে বা…
ঠিক সেই কথাটাই তো লিখব ভেবেছি–এ স্মল টাচ অব থিংস টু কাম।
যাক, এসব থাক্‌ এখন। প্রি-টেস্টে অ্যালাও হওয়া নিয়ে তো আর সমস্যা নেই। কিন্তু সামনে আরও বড় চ্যালেঞ্জ। তুমি জান, তোমার সব বন্ধুই ফাইনাল টেস্টের মুন-কুইজে বসার সঙ্গে চাঁদে পাড়ি দেবে। হয়তো অনেকে কয়েকবার ঘুরেও এসেছে এরই মধ্যে। তুমি কিন্তু সে সুযোগ পাবে না।
ওহ্ সে তো আমি জানি। গত পাঁচ বছরের লুনার এক্সপিডিশনের সমস্ত রিপোর্ট আর ম্যাপ তো তুমি জোগাড় করেই দিয়েছ। চাঁদের তিনটে আর্টিফিশিয়াল কলোনির যে কোনওটাতে আমি এই কলকাতার চেয়েও সহজে চলাফেরা করতে পারি। ছবির মতো দেখতে পাই চোখের সামনে।
সুদীপ কনফিডেন্ট। টেস্টে তাকে কেউ আটকাতে পারবে না। তবে এটাও ঠিক যে, একবারও স্পেসে ট্রাভেল না করে সত্যিই যদি সে সফল হয়, সেটা অ্যাস্ট্রো–স্কুলের ইতিহাসে প্রথম।
.
মুন-কুইজ টেস্টে শুধু উতরে গেল না সুদীপ, সারা বছরের পারফর্মেন্সের বিচারে প্রথম স্থান পেয়েছে। স্কুলের অ্যাস্ট্রনট-টিচাররা কিন্তু আজও জানেন না, সে পৃথিবীর বাইরে কখনও পা দেয়নি।
স্কুলের অরগানাইজড ট্রিপেই সবাই রকেট পাড়ি দেয়, তা নয়। প্রাইভেট সার্ভিসের সাহায্য নিতেও বাধা নেই। সেই জন্যেই ধরার উপায় ছিল না।
রেওয়াজমতো যথাসময়ে সুদীপের কাছেও টিভি সেন্টার থেকে আমন্ত্রণ এল। অ্যাস্ট্রো স্কুলের এ বছরের সেরা ছাত্রের ইন্টারভিউ প্রচারিত হবে। পনেরো মিনিটের লাইভ প্রোগ্রাম।
স্কুলজীবন সম্বন্ধে দু-চার কথার পরেই প্রশ্নকর্তা চাঁদ নিয়ে পড়লেন। এ-ও যেন আর এক কুইজ, তবে এখানে প্রশ্নকর্তাই বেশি ব্যস্ত নিজের জ্ঞান জাহির করতে। সেই নিষিদ্ধ প্রশ্নটা কিন্তু এবার উঠল শেষ পর্যন্ত, চাঁদে তো গেছই, স্পেসে আর কোথায় গেছ?
সুদীপ বলল, কোথাও যাইনি।
কোথাও যাওনি। দ্যাটস গ্রেট!
কিন্তু এখানেই থামলেন না প্রশ্নকর্তা: চাঁদে ক-বার গেছ?
একবারও না।
বলছি, চাঁদে ক-বার গেছ?
বলছি তো…।
টিভি সেটটা হঠাৎ নিঃশব্দ হয়ে গেল। সুদীপের বাকি কথাগুলো শোনা গেল না। তারপরেই স্ক্রিনে হিজিবিজি রেখার দৌড়াদৌড়ি।
মা ছুটে গেলেন, ঠিক সময়েই সেটটা বিগড়াল। আশ্চর্য!
বাবা বললেন, উঁহু, টিউনিং-এর ব্যাপার নয়। চলে এসো। সেট ঠিকই আছে। গন্ডগোলটা টিভি স্টেশনেই।
তা-ই নাকি!
হ্যাঁ। তুমি বুঝতে পারছ না? সিম্পল সেন্সর থেকে আটকে দিয়েছে। ওরা চায় না, স্পেস ট্রাভেল না করেও একজন অ্যাস্ট্রনটের ট্রেনিং নেওয়ার সুযোগ পাচ্ছে–এরকম উদাহরণ প্রচারিত হোক।
এবার টিভি স্ক্রিনে পরিচিত ঘোষকের ফরসা মসৃণ মুখটা ভেসে উঠেছে: টেলিকাস্টের যান্ত্রিক গোলযোগের দরুন এই আকর্ষণীয় ইন্টারভিউয়ের বাকি অংশ প্রচার করা সম্ভব হচ্ছে না। সরি ফর দ্য ইন্টারাপশন!
[প্রথম প্রকাশ: আনন্দমেলা, ২ মার্চ ১৯৮৮]
বেলুনে ঝন্টুমামা
এ কথা কারও বুঝিয়ে বলার দরকার নেই যে, ঝন্টুমামার সময়টা খারাপ যাচ্ছে। পৃথিবীর দুর্গমতম স্থানে ক্ষুদ্রতম কীটের ছবি তোলা জাতীয় অভিযানে যিনি সিদ্ধহস্ত, তাঁর পক্ষে মাস ছয়েক ঘরে বসে কাটানো নিশ্চয় বিরাট শাস্তি!
বাড়ির সদর দরজার সামনে পৌঁছেই নিলয় বলল, দেখছিস তো?
নিলয় না বললেও চোখে পড়ত যে সেই পেটেন্ট বায়ুচালিত কলিং বেলের চিহ্ন নেই।
দরজায় ধাক্কা দিতে গিয়ে দেখা গেল ভোলাই আছে। ভেতরে পা দিয়ে মানুষজনের চিহ্ন চোখে পড়ে না। বাইরের ঘর থেকে ভেতরের উঠোনের সংলগ্ন বারান্দায় পা দিলাম। কোনও সাড়াশব্দ নেই। চোর-জোচ্চোর জানতে পারলে বাড়ি ফাঁকা করে দেবে তো!
বাঁ-দিকের বারান্দায় প্রথম দুটো ঘর ঝন্টুমামার গবেষণাগার। খোলা জানলা দিয়ে উঁকি দিতেই বুঝলাম, চোরের আগে ঝন্টুমামা স্বয়ং ঘর সাফাইয়ের কাজ শেষ করে রেখেছেন।
-বুঝলি, ঝন্টুমামা নিশ্চয় ঘর ভাড়া দেওয়ার জন্য…
–কিন্তু এত বড় ক্রাইসিস সত্ত্বেও ঝন্টুমামা আমাদের কিছু জানালেন না…
–শুধু তা-ই নয়। যে গবেষণাগার ওঁর প্রাণ…
–কিন্তু ঝন্টুমামা কোথায়?
পাশের ঘরটায় উঁকি মেরে দেখি, ফোল্ডিং ইজিচেয়ারে গা এলিয়ে একটা মোড়ার ওপর পা তুলে ঝন্টুমামা বই পড়ছেন। পেপারব্যাক বইটা মলাট সমেত ভাঁজ করে শুধু বাঁ হাতে ধরে রয়েছেন। ডান হাত ঘাড় আর ইজিচেয়ারের মাঝে তেকোনা ভাঁজ করা। স্ট্যান্ড ল্যাম্পের প্রাচীন ঘেরাটোপ থেকে মলিন আলো ফুট চারেকের এক বৃত্তের মধ্যেই ফুরিয়ে যাচ্ছে।
ঝকমকে দুপুরে অন্ধকার ঘরে সেঁধিয়ে কী পড়ছেন ঝন্টুমামা?
দরজার পাল্লা খুলতেই ঝন্টুমামা মুখের সামনে থেকে বই সরিয়ে তাকালেন, তোরা? আয় আয়!
ঝন্টুমামা বইটা বন্ধ করে সোজা হয়ে বসলেন, বুঝলি, এডগার অ্যালান পো পড়ছিলাম। সত্যি দুপচাঁই কারেক্ট–বুদ্ধিচর্চার পক্ষে অন্ধকারের জুড়ি নেই।
ভালো লাগল। গুড ওল্ড ঝন্টুমামা। ভাঙবে তবু মচকাবে না।
অবান্তর এ কথা-সে কথার ভদ্রলোকি ভূমিকার পর নিলয় খুব সন্তর্পণে প্রস্তাবটা পেশ করল। ঝন্টুমামার অভিমান বাঁচিয়ে।
-ভালো কথা ঝন্টুমামা। এক ভদ্রলোক খুব বিপদে পড়ে এসেছিলেন আমার কাছে। খুবই পরিচিত মানুষ। বিরাট এক বিজ্ঞাপন প্রতিষ্ঠানের মালিক। বহু অ্যাপইনমেন্ট রয়েছে। অথচ ট্যালেন্টেড ফোটোগ্রাফার পাচ্ছেন না। আমি অবশ্য প্রথমেই বলে দিয়েছি যে, ঝন্টুমামাকে চাকরি অফার করার কথা পাড়াও একটা দুঃসাহসের ব্যাপার…।
দুঃসাহস? কেন? মোটেই তা নয়। ভালো চাকরির অফার নিশ্চয় আমি বিবেচনা করব। ঝন্টুমামা উঠে দাঁড়িয়ে যোগ করলেন, দাঁড়া, চায়ের ব্যবস্থাটা করে আসি।
এত সহজে চাকরি নিতে রাজি করানো যাবে, ভাবতেও অবিশ্বাস্য ঠেকে। নিলয়ের দিকে তাকাই। ওর মনের কথাটা বুঝতে অসুবিধে হয় না। একদিক থেকে যেমন কিছুটা নিশ্চিন্ত, তেমনি সন্দেহেরও আর কোনও অবকাশ নেই যে, সত্যিই ঝন্টুমামা প্যাঁচে পড়েছেন।
ঝন্টুমামা ঘরে ঢুকতে ঢুকতেই বললেন, ল্যাবরেটরির পাট তুলে দিলাম, বুঝলি? লক্ষ করেছিস কি?
আমরা কোনও উত্তর দিলাম না।
–তোরা অমন করুণ চোখে তাকাচ্ছিস কেন? আরে না, ডার্করুম স্টুডিয়ো ওসব ঠিকই আছে। ভেবে দেখলাম, এ যুগে ব্যক্তিগত প্রচেষ্টার জোরে কোনও বিজ্ঞানী, তার যতই প্রতিভা থাকুক, কিছুই করতে পারবে না। নিউটন, আইনস্টাইন আর জন্মাবেন না। এখন সরকার বা মালটিন্যাশনালরাই পুষবে বিজ্ঞানী।
-তা সেটা তো আর নতুন কথা কিছু নয়…
-নতুন কথা নয়, কিন্তু নতুন করে উপলব্ধি করলাম। বৈজ্ঞানিক গবেষণার বদলে বিজ্ঞাননির্ভর অনুসন্ধানের কাজ চালানোটাই ব্যক্তিগত সীমার মধ্যে সম্ভব এবং করণীয়।
–কিন্তু শুনলাম যে, কিছুদিন ধরে বাড়িতে বসে আছেন, কোথাও বেরচ্ছেন না…
খুব সত্যি। বেজায় একটা কাজে ফেঁসেছিলাম। ন্যাশনাল জিয়োগ্রাফিকের কাজ আগেও করেছি, কিন্তু এবারে বিরাট ব্যাপার। এই কাল সব ছবি ছাপার কাজ শেষ হবে। আমাদের মুখের অবস্থা দেখেই বোধহয় ঝন্টুমামা ব্যাপারটা অনুমান করে নিয়ে ঘর কাঁপিয়ে হাসতে শুরু করেন। তোরা কি ভেবেছিস যে, টাকার অভাবে ল্যাবরেটরি তুলে দিলাম? ন্যাশনাল জিয়োগ্রাফিকের এই একটা অ্যাসাইনমেন্টেই দু-বছর বসে খেতে পারি। তবে এটা ঠিক যে, টানাটানি সত্যিই যাচ্ছিল। চাকরিও একটা তাই নিয়েছিলাম।
–আপনি চাকরি নিয়েছিলেন?
-তা বলতে পারিস। চাকরি নিয়েছি, ছেড়েছি এবং নেওয়া ও ছাড়ার মাঝখানেই এই বিরাট সুযোগটাও জুটে গেছে। তাই বলছিলাম, চাকরিমাত্রেই খারাপ নয়। সময়মতো ছাড়তে জানলে চাকরিতে ঢোকা বেশ লাভজনক।
চা আসার পর ঝন্টুমামা গল্প শুরু করলেন।
.
হঠাৎই এল অফারটা। অপরিচিত দুটো মুখ-কর্ড আর জিনের প্যান্ট–একজনের চেন অন্যজনের চোখে মেটালিক ফ্রেমের চশমা এবং দাড়ির সমাহার–বাড়িতে এসে হাজির।
আমার ফোটোগ্রাফিচর্চা সম্বন্ধে অনেক খবর রাখে দেখলাম। বিনয়ে বিগলিত। প্রশংসার আর শেষ নেই। নানা অলিগলি দিয়ে কথা ছুটিয়ে কাপের চা ফোরাতে শেষে আসল জায়গায় পৌঁছাল, আমরা এভরি হোয়্যার থেকে আসছি।
এভরি হোয়্যার শুনেই মনে পড়ে গেল। গত বছরের খবরের কাগজে প্রকাশিত সবচেয়ে চাঞ্চল্যকর দুটি নিউজ ফোটোগ্রাফের নিচে এই নাম দেখেছিলাম। ভিক্টোরিয়া মেমোরিয়ালের মাথা থেকে প্রচণ্ড ঝড়ে পরি খসে পড়েছে আর লিলুয়ার কাছে এই শতাব্দীর বৃহত্তম রেল দুর্ঘটনার চরম মুহূর্তের অবিশ্বাস্য ছবি। শুধু স্থিরচিত্র নয়, পরে টেলিভিশনেও দেখেছি। ওরা ভিডিয়ো ক্যামেরাতেও ছবি তুলেছিল।
সত্যি বলতে এই দুই দুর্ঘটনা রাতারাতি একেবারে নো হোয়ার থেকে এভরি হোয়ার বিজ্ঞাপন তথা সংস্থাকে একেবারে আন্তর্জাতিক খ্যাতি এনে দিয়েছিল। কাজেই এভরি হোয়্যার-এর নাম শুনেই একটু নড়েচড়ে বসলাম।
দুই তরুণ নিজেদের পরিচয় দিল। দু-জনেই কোম্পানির জুনিয়র পার্টনার। সাহা আর মুখার্জি।
জানতে চাইলাম, হঠাৎ আমাকে কেন?
–হঠাৎ! হঠাৎ বলবেন না। কোন এজেন্সি না আপনাকে পেতে চায় বলুন? কিন্তু ইচ্ছা থাকলেই যে সংগতি থাকবে এমন তো নয়।
বুঝলাম, ওরা নিজেদের সংগতির কথাটা জানিয়ে দিল।
–আমরাও প্রথম দিন থেকেই স্বপ্ন দেখেছি, আপনাকে নিজেদের দলে পাব। এবার…
কিন্তু আপনাদের কি ফোটোগ্রাফারের অভাব আছে? তা ছাড়া আমি তো স্টিল ছাড়া…
সাহা চেয়ারের ডগায় এগিয়ে এসে নাটকীয়ভাবে বলল, প্লিজ! ও কথা বলবেন না। আমরা নাকি তাই দুটো সাংঘাতিক ঘটনার মুহূর্তে উপস্থিত ছিলাম। কিন্তু ছবির কোয়ালিটি কী হয়েছে, সে তো আমরা জানি। বলুন না, আপনি যদি ওই ছবি তোলার সুযোগ পেতেন…।
যুক্তিটা উড়িয়ে দেওয়ার মতো নয়। তাই চুপ করেই রইলাম।
মুখার্জি বলল, আমাদের পরিকল্পনাটা আগে শুনুন। তারপরে আপনার সিদ্ধান্ত নেবেন। আমরা একটুও জোর করব না।
সত্যিই ফ্যান্টাস্টিক পরিকল্পনা। আগামী বছর অর্থাৎ ১৯৯০-এ সাহেবি মতে কলকাতার তিনশো বছর পূর্ণ হবে। কলকাতাকে তার জন্মদিনে উপহার দেওয়ার জন্য ওরা তৈরি হচ্ছে। তিনটে বড় বড় কোম্পানি ঢালছে টাকা। ইন্ডিয়া এরোনটিক লিমিটেড ইতিমধ্যেই তৈরি করে ফেলেছে বিশাল এক স্বয়ংক্রিয় বেলুন। সেই বেলুনে চড়ে সাত দিন ধরে কলকাতার মাথায় টহল দিতে দিতে অবিরাম তোলা হবে ছবি–স্টিল এবং ভিডিয়ো দুই। এক অদ্ভুত অভিনব ফোটোগ্রাফিক অভিযান। শুনতে শুনতেই মনে পড়ল, অজন্তা গুহার ছবি তোলার জন্য ঊনবিংশ শতাব্দীতে রবার্ট গিল এইরকম বেলুনে আরোহণের ফন্দি এঁটেছিলেন।
আর কোনও কথা নয়। রাজি হয়ে গেলাম। এক বছরের কনট্রাক্ট। সঙ্গে সঙ্গে চেক বুক খুলে দশ হাজার টাকা অ্যাডভান্স করে দিল। বলল, কয়েকদিনের মধ্যেই খবর দেবে।
কিন্তু কয়েকদিনের জায়গায় প্রায় মাস ফোরাতে চলল, কারও কোনও পাত্তা নেই। একটু অবাক লাগল। এত টাকা খরচ করে শুধু বসিয়ে রাখবে? অবশ্য এজেন্সি লাইনে সেটাও অসম্ভব নয়। আমাকে যাতে অন্য কোম্পানি ব্যবহার করতে না পারে… কিন্তু সেরকম কোনও কাজ তো আমার হাতে ছিল না। বারবার মনে পড়তে লাগল, কনট্র্যাক্ট ফর্মে ক্যাপিটাল হরফে টাইপ করা ছিল–এই বছরের মধ্যে আমি আর অন্য কোনও কমার্শিয়াল কাজ করতে পারব না।
ঘুরতে ঘুরতে নিজেই একদিন চলে এলাম চৌরঙ্গি প্লেসে ওদের অফিসে। ছোট্ট অফিস, কিন্তু আধুনিক সমস্ত সুযোগ-সুবিধা। ছোট ছোট কিউবিকল। এয়ারকন্ডিশন্ড ঝকঝকে চেহারা। এমনকী যে চা দিচ্ছে, সে-ও একেবারে ফিটফাট নিখুঁতভাবে দাড়ি-চাঁচা দিশি সাহেব।
আগন্তুকের স্লিপ পাঠাতেই হন্তদন্ত হয়ে ছুটে এল সাহা আর মুখার্জি, আসুন! আসুন!
সটান নিয়ে এল ম্যানেজিং ডিরেক্টরের ঘরে। মিস্টার উপাধ্যায় টেবিল ছেড়ে উঠে এসে ঘরের এক কোণে নরম খয়েরি সোফায় আমাকে বসালেন। সাহা ও মুখার্জিও বসল। চা-কোল্ড ড্রিঙ্ক মামুলি কথাবার্তা। কাজের কথা তুলব তুলব ভাবছি, উপাধ্যায় গলার টাইয়ের নটটা একটু আলগা করে নিয়ে বাঁ-দিকে মুখ ফিরিয়ে বললেন, মার্সিডিজটা এতক্ষণে ফিরে আসার কথা?
–এসে গেছে। আধ ঘণ্টা হল।
–ও! তাহলে তো আমরা বেরিয়ে পড়তে পারি।
আমার দিকে তাকিয়ে যোগ করলেন, ঘণ্টা দুয়েক সময় দিতে পারবেন? ইন ফ্যাক্ট, আজই আমাদের বেলুনটা ইন্সপেক্ট করতে যাওয়ার কথা। অবশ্য হ্যান্ডওভার হতে আরও দিনদশেক বাকি। ভেবেছিলাম, সব রেডি হলে আপনাকে জানাব। কিন্তু এসেই যখন পড়েছেন…
এয়ারকন্ডিশন্ড মার্সিডিজ ঝড়ের মতো উড়িয়ে নিয়ে এল ব্যারাকপুরে। ঢেউ-টিন ঘেরা বিরাট একটা চত্বরে ঢুকে পড়েছি। তিনজন সিকিয়োরিটি গার্ডের অভিবাদন পেরিয়ে একটা কারখানার শেডের দরজায় এসে দাঁড়াল গাড়ি। বন্ধ জানলার কাছে চোখ ঠেকিয়ে আকাশের দিকে উঁকিঝুঁকি মারছি দেখে ইতিমধ্যে উপাধ্যায় বলেছেন, সরি মিস্টার সেন। আমারই ভুল। বেলুন দেখানোর কথা বলাটা ঠিক হয়নি। বেলুন তো এখনও গ্যাস ভরাই হয়নি, পাট করে রাখা আছে। আসলে আমরা গন্ডোলাটা দেখতে এসেছি।
গন্ডোলা শুনে মনে মনে দুর্গাপুজোর সময়ে ছাড়া গ্যাস বেলুনের তলায় শুধু একটা বেতের ঝুড়ি গোছের এঁটে দিয়েছিলাম। আসল জিনিসটা দেখে তাজ্জব। এটাকে আকাশে ভাসিয়ে তুলবে বেলুনে করে? কত বড় বেলুন ভাবতে ভাবতেই ঢুকে পড়েছি প্রায় পটোলের আকৃতি গন্ডোলার মধ্যে। দু-ধারে টানা কাচের শার্সি-আঁটা বারান্দা মুখ বা লেজের দিকে আবার এরোপ্লেনের মতো প্রপেলার। উপাধ্যায় বুঝিয়ে বলেন, বেলুনটাকে ইচ্ছেমতো পরিচালিত করার যান্ত্রিক ব্যবস্থাও আছে। শুধু হাওয়ার মর্জিমাফিক চলতে হবে না আমাদের।
–তা এত কাণ্ড না করে তো একটা হেলিকপ্টার ভাড়া নিলেই হত।
উপাধ্যায় হেসে বললেন, সে কথা কি আর ভাবিনি? প্রথমত, সামরিক বিভাগ পারমিশন দেয়নি। দ্বিতীয়ত, যেসব কোম্পানি আমাদের অর্থসাহায্য করছে, তাদের নাম-লেখা বেলুনে চড়ে উড়ে বেড়ালে তাদের প্রচারের উদ্দেশ্য বেশি সফল হবে।
বেলুন থেকে দিনে বা রাতে ছবি তোলার সুবিধা করার জন্য দেখলাম আয়োজনের কোনও অভাব নেই। আরও বুঝলাম, দিন সাতেক এই বেলুনেই খাওয়াদাওয়া-শোয়ারও ব্যবস্থা রয়েছে। ইঞ্জিন রুমটায় শুধু ঢুকতে দিল না। বাকি সব দেখে বেরিয়ে এলাম।
গন্ডোলা পর্যবেক্ষণ করে ফিরে আসার পর আবার দু-মাস ওপাশে সব চুপচাপ। ফের সকালে একদিন হাজির হলাম আমার চাকুরিদাতার অফিসে। আবার উপাধ্যায়ের ঘর। দু-চারটে কথার পর একটা ফোন এল, উপাধ্যায় আমাকে একটু বসতে বলে বেরিয়ে গেলেন। ঘরের মধ্যে এধার-ওধার চোখ বোলচ্ছি, হঠাৎ সেক্রেটারিয়েট টেবিলের ওপর কাচের ঢাকনা দেওয়া সুন্দর কয়েকটা প্ল্যাস্টারের মডেল চোখে পড়ল। উঠে গিয়ে দেখি কলকাতার বিখ্যাত সব বাড়ি বা অট্টালিকা কি সৌধের ছোট ছোট মডেল। নিখুঁত হাতের কাজ। ভিক্টোরিয়া মেমোরিয়ল, টাউন হল, মনুমেন্ট। কাচের ঢাকনা সমেত মনুমেন্টের মডেলটা হাতে তুলে নিয়ে ভালো করে দেখতে গেছি, অমনি সেটা একেবারে দু-টুকরো। চটপট সেটাকে টেবিলের ওপর নামিয়ে রেখে আবার সোফায় যথাস্থানে এসে বসে পড়লাম। ভাগ্যিস কেউ দেখে ফেলেনি! কয়েক মিনিটের মধ্যেই উপাধ্যায় ফিরে এলেন। আমাদের যাত্রার দিনক্ষণ ও কাজের আলোচনা সেরে ঘন্টাদুয়েক বাদে বেরিয়ে এলাম।
বেলুনে চড়ে আকাশে ওড়ার জমজমাট অনুষ্ঠানের কথা তো সবাই জানে। খবরের কাগজে ফলাও করে তার বিবরণও ছাপা হয়েছিল ছবি সমেত। তোমরাও পড়েছ নিশ্চয়। কিন্তু বেলুনের আরোহীদের মধ্যে আমি ছিলাম, জানতে না। আর জানতে না–কেউই প্রায় জানে না কেন হঠাৎ অভিযান পরিত্যক্ত হল। যান্ত্রিক ত্রুটির কথা খবরের কাগজে লিখেছে বটে কিন্তু সেটা ধাপ্পা দেওয়ার জন্য।
প্রথম দিন শুধু টহল। কলকাতার এ প্রান্ত থেকে ও প্রান্ত। দিনে এবং রাতে। ছবি তোলার হিসেবনিকেশ। পরিকল্পনা। অদ্ভুত লাগছিল। চেনা শহরেরই অচেনা রূপ। অভিনব দৃষ্টিকোণের মজা। রাত আটটায় নেমে এলাম আমরা। আবার পরের দিন ভোর পাঁচটায় কলকাতার মাথায় চড়ব।
ভোর থেকেই ছবি তোলা শুরু। দুপুরে এসে পৌঁছালাম মনুমেন্টের কাছে। বেলুনটা এবার নেমে এল তার মাথা ঘেঁষে। ভিডিয়ো ক্যামেরাম্যান রায় হঠাৎ চেঁচিয়ে উঠল, দেখুন দেখুন, কত ইঁদুর। সত্যিই তো, মনুমেন্টের পাদদেশে ধেড়ে ধেড়ে ইঁদুর অনবরত গর্তে সেঁধাচ্ছে আর বেরচ্ছে। ক্যামেরার টেলি লেন্সে চোখ দিয়েই বেশ বুঝতে পারছি। বহু লোক জমেছে, তাদের রীতিমতো খাতির করে খাওয়াচ্ছেও। কার্জন পার্ক ছেড়ে এরা আবার এখানে ডেরা বাঁধল কবে!
ইঁদুর নিয়ে রায়ের এত মাথাব্যথার কারণ বুঝিনি তখন। এদিক-ওদিক চরকি মেরে সন্ধেবেলা ফের বেলুন এসে দাঁড়াল মনুমেন্টের মাথায়। রায় এখনও চালিয়ে যাচ্ছে ইঁদুর পর্যবেক্ষণ।
সেদিনের মতো কাজ সেরে ব্যারাকপুরের মাঠে অবতরণের পর গন্ডোলা ছেড়ে তখন সবাই নেমে গেছে। ব্যাগ গোছাতে গিয়ে একটু দেরি করে ফেলেছি। ভাবলাম এই সুযোগ। রায়ের ভিডিয়ো ক্যাসেটটা দেখতে ভারী অদ্ভুত। মুখে বলেওছিলাম একবার, কিন্তু আমাকে ঘেঁষতে দেয়নি। সবে ক্যামেরার লেন্সটার কাছে চোখ নিয়ে গেছি, পেছন থেকে এক গম্ভীর গলা চমকে দিল, চলে আসুন মিস্টার সেন!
পরের দিনও আবার যথারীতি শুরু হল অভিযান। হাওড়া ব্রিজকে বাদ দিয়ে (প্রতিরক্ষার খাতিরে) হুগলি নদীর বহু ছবি তুলে আবার দুপুরে ফিরে এলাম আমরা সেই মনুমেন্টের কাছে। রায় হঠাৎ উত্তেজিত গলায় বলে উঠল, মাই গড! এ কী!
রায়, মুখার্জি ও আমি সকলেই উদগ্রীব। রায় ক্যামেরাতে চোখ লাগিয়েই বলল, ওই নীল ডোরাকাটা জামা গায়ে লোকটাকে দেখতে পাচ্ছেন। মারাত্মক ক্রিমিনাল–আতঙ্কবাদী। ইঁদুরের গর্তের মধ্যে কী যেন করছে। নিশ্চয় মতলব খারাপ। ওহ হো…
–সামথিং ইজ গোয়িং টু হ্যাঁপেন। শিগগির মিস্টার সেন–তৈরি হয়ে থাকুন–মুখার্জি চাপা গলায় বলে উঠল। তারপরই পেছন ফিরে বলল, আমাকে এক্ষুনি ওয়্যারলেসে খবর পাঠাতে হবে লালবাজারে।
গন্ডোলার ভেতরে ইঞ্জিন রুমে জেনারেটরের ধরধর আওয়াজ এখানেও ভেসে আসছে। আর দেরি নয়। টেলিলেন্স থেকে চোখ না সরিয়েই বাঁ পা দিয়ে বার পাঁচেক ঠোক্কর কষিয়ে সব কটা সানগানের আলোর সুইচ অন করে দিলাম। হ্যাঁ, তখন দুপুরবেলা, তবু সুইচ টিপলাম। এবং সুইচ টিপতেও আলো জ্বলল না।
রায়ের আতঙ্কবাদী তখন ইঁদুরের সঙ্গে খেলা শেষ করে গুটিগুটি পায়ে প্রস্থান করছে। রায় তার ভিডিয়ো ক্যামেরা নিয়ে স্থিরদৃষ্টিতে তাক করে রয়েছে মনুমেন্টের দিকে।
দৌড়ে বেরিয়ে এল মুখার্জি। রায় অধৈর্য হয়ে বলে উঠল, কী হল? ব্যাপারটা কী?
নিচু গলায় মুখার্জি বলল, ফুল পাওয়ার অন করেছি, কিন্তু হচ্ছে না… মেকানিক্যাল ট্রাল। তার কণ্ঠস্বরে চরম হতাশা।–ট্রাই এগেন ইউ ফুল!
মুখার্জি আবার ছুটে চলে গেল।
সেদিনের অভিযান আর আধ ঘণ্টার মধ্যেই পরিত্যক্ত। শুনলাম, জেনারেটরের যান্ত্রিক ত্রুটি সারিয়ে আবার কাল আমরা অভিযানে বেরব।
ব্যারাকপুর থেকে মার্সিডিজে করে ফেরার পথে বললাম, মিস্টার রায়, আমি না সত্যিই ভয় পেয়ে গেছিলাম। ইঁদুরের গর্তে ডিনামাইট স্টিক পুরে পুরো মনুমেন্টটাকেও বোধহয় উড়িয়ে দেবে ভেবেছিলাম। কেলেঙ্কারির একশেষ।
রায় কোনও উত্তর দিল না।
আমি আবার বললাম, যা-ই হোক, আপনার ওয়্যারলেসে লালবাজারকে নিশ্চয় সতর্ক করে দিয়েছেন?
কোনও উত্তর নেই।
এসপ্ল্যানেডেই নেমে পড়লাম চাংওয়াতে খেয়ে বাড়ি ফেরার অজুহাতে। তারপর ওয়্যারলেস সংবাদের ওপর ভরসা না করে নিজেই চলে এলাম লালবাজারে।
পরের দিন ভোরের আলো না ফুটতেই আবার অভিযান। তবে এবার আর বেলুনে চড়ে নয়। পুলিশের এ বি সি ডি ইত্যাদি যাবতীয় কর্তাব্যক্তিদের নিয়ে ব্যারাকপুর ফিল্ডে। রায়, মুখার্জি ও উপাধ্যায়–মার্সিডিজ থেকে নামার আগেই গ্রেপ্তার। সাহাকে পেলাম গন্ডোলায়।
তারপর আর মিনিট পনেরোর কাজ। রায়ের ভিডিয়ো ক্যামেরাটা যে ছবি তোলার জন্য নয়, সেটা বোঝাতে আর কতক্ষণ লাগে! ওটা আসলে একটা বিশেষ যন্ত্র, যার সাহায্যে উচ্চশক্তিসম্পন্ন আলট্রাসনিক তরঙ্গ নিক্ষেপ করা যায়। জেনারেটরটা গড়বড় না করলে মনুমেন্টকে কালই ওরা দু-টুকরো করে আছড়ে ফেলে আশ্চর্য সব ছবি তোলার সুযোগ নিতে পারত। ভিক্টোরিয়ার পরি নিপাত বা ওই রেলওয়ে অ্যাক্সিডেন্টও আসলে দুর্ঘটনা নয় –ঘটানো হয়েছিল। এবারও ঠিক তা-ই হত আর দোষ পড়ত আতঙ্কবাদীদের ওপর। হ্যাঁ, ইঁদুরের গর্তে কিছু বিস্ফোরক ভরা হয়েছিল ঠিকই। মনুমেন্ট ভেঙে পড়ার মুহূর্তে মাটিতে বিস্ফোরণ ঘটানো হত একটা। কিন্তু সে শুধু চোখে ধূলো দেওয়ার জন্য। মাটির নিচে ডিনামাইট ফাটিয়ে মনুমেন্টকে উপড়ে ফেলার চেয়ে সেটা মাঝখান থেকে দু-টুকরো হয়ে যাচ্ছে–ফোটোগ্রাফির চোখে ব্যাপারটা আরও শিল্পসম্মত হত। ঠিক যেমনটি দেখেছিলাম উপাধ্যায়ের ছোট্ট মডেলটায়, সেটা ভাঙাই ছিল। জোড়ে জোড় মিলিয়ে রাখা।
গল্প শেষ করে ঝন্টুমামা সিগারেট ধরিয়ে বললেন, যা-ই হোক, আমি চাকুরিদাতাদের কাছে দুটো ব্যাপারে কৃতজ্ঞ–দশ হাজার টাকা আর বেলুনে চড়ে ছবি তোলার সুযোগ। ওই ছবিগুলোই ন্যাশনাল জিয়োগ্রাফিকে…
নিলয় বলল, কিন্তু ওদের জেনারেটরটা যদি ঠিক সময়মতো বিগড়ে না যেত তাহলে তো…
ঝন্টুমামা ভুরু কুঁচকে বিরক্তির স্বরে বললেন, নাও, ঠেলা সামলাও। তাহলে এতক্ষণ শুনলে কী? জেনারেটর বিগড়ে যাবে কেন? বললাম না, আমি পায়ে সুইচ টিপে সব সানগান জ্বালিয়ে দিয়েছিলাম? তাতে আলো একটাও জ্বলেনি, কিন্তু আগেই এমন ব্যবস্থা করে রেখেছিলাম যে, প্রচণ্ড বৈদ্যুতিক রোধ–রেজিস্ট্যান্স সৃষ্টি হয়। একটাই জেনারেটর গন্ডোলার সব বৈদ্যুতিক চাহিদা মেটাত, ফলে আলট্রাসনিক তরঙ্গ সৃষ্টির যন্ত্রাংশ শক্তির অভাবে চালু হতে পারেনি!
[প্রথম প্রকাশ: কিশোর জ্ঞান বিজ্ঞান, ১৯৮৮ পূজাবার্ষিকী]
অধিক শহরের তামাশা
দপদপ করে বারবার জ্বলে উঠছে মাল্টিসিটি।
বিভিন্ন উচ্চতার ও আকারের সুদীর্ঘ ত্রিভুজাকৃতি স্তম্ভের বুকে, মাথায় বা কোমরে গেঁথে দেওয়া ছোট-বড়-মাঝারি নানা রঙের গোলক-ঘর। পলিভিনাইল ফাইবারের সৌজন্যে নন করোসিভ আর্কিটেকচার। অক্ষয় স্থাপত্য।
মাল্টিসিটির কৃত্রিম ও নিচু আকাশে ভাসছে অসংখ্য অক্ষিবলয়। তাদের এলোমেলো বিচ্ছুরণের হিল্লোলে রঙিন তরঙ্গের জোয়ারভাটা। সারা শহর মুহুর্মুহু ডুবছে আর ভাসছে।
মাল্টিসিটির থ্রি পয়েন্ট সেভেন স্টোরি। পাঁচ নম্বর ব্যাবসায়িক উপকেন্দ্র। সবে অ্যান্টিসেপটিকের ঝিরঝিরে বৃষ্টি থেমেছে। সেরামিক টালি বাঁধানো পথ থেকে তখনও চটচটে সবুজ আভা মেলায়নি।
নবাগত ছাড়া এখন কেউ রাস্তায় নামে না। সেই জন্যেই ঘটনাটা দৃষ্টি আকর্ষণ করল সেলসম্যানদের।
গালিপিটের ঢাকনা খুলে প্রায় একই সঙ্গে কিন্তু বিভিন্ন স্থান থেকে রাস্তা ফুঁড়ে বেরিয়ে পড়েছে চারজন। চার কোম্পানির চারজন সিটি এজেন্ট। প্রত্যেকেই সাবসিডাইজড সেলোফেন-চাদরে আবৃত। পয়ঃপ্রণালী ব্যবহার করলে চলাফেরার খরচা লাগে না।
নবাগতকে ঘিরে ধরল এজেন্টরা। সম্ভাব্য কাস্টমার।
এজেন্ট-১: মশাই, ভেগাসে বেড়াতে যাবেন নাকি? সিশিয়াম অ্যাটমিক রকেট ফোর কোম্পানির মতো…
এজেন্ট-২: স্যার, আমাদের রকেট অ্যাটমিক পলিউশন ফ্রি। তিন লক্ষ সাত ছয় পাঁচ নট তিনজন চড়েছে গত…
এজেন্ট-৩: শুনুন না, আমাদের স্পেসশিপে কিন্তু ফাইভ নোভা ফেসিলিটি..
এজেন্ট ৪: তিন বেলা ভাত পাবেন হুজুর। রকেট কোম্পানি তো কতই আছে, আমাদের মতো রাইস-ক্যাটারিং রকেট ট্রিপ ওই একটাই। ভেগাস, ফোবোস কি অ্যান্ড্রোমিডা ফাইভ এক্স-এর তিন নম্বর চাঁদে যদি যেতে চান….
অন্য তিনজন এজেন্ট এবার জোট বেঁধে শেষ এজেন্টের বক্তব্যের প্রতিবাদ করে।
মিথ্যে কথা। অসত্য। বুজরুকি।
এজেন্ট-৪: তবু একই কথা বলে চলে, ইমিটেশন কলাপাতায় খাঁটি ভাত…
ভাঁওতায় একেবারে ভুলবেন না। ভাতের নামে সিন্থেটিক চালাবে। সাড়ে তিন কেজি চাল এবারের উৎপাদন–মিনেস মাইক্রোবুক অব রেকর্ড-এর শেষ খণ্ডটা চালিয়ে মিলিয়ে দেখে নিতে পারেন, মিথ্যে বলছি কি না। কোথা থেকে দেবে ভাত?
মন্থরগতি ডানা ঝাপটানো ফ্ল্যাপারে চড়ে ট্যুরে বেরিয়েছিল ডায়ালগ মিউজিয়ামের কিউরেটর। ফ্ল্যাপারের ডানা মুড়ে নেমে এসেছিল। বাঁ হাতে ইলেকট্রো-প্যাড। এ অবধি যতগুলো কথা রেকর্ড করেছে, সবই বৃথা গেছে। সঙ্গে সঙ্গে মুছে ফেলতে হয়েছে ডান হাত দিয়ে। মোছারও পরিশ্রম আছে। তিনবার উপবৃত্তাকারে পথে পুরো রেকর্ড করা অংশটার ওপর হাতের তালু ঘষতে হবে। কিন্তু এইসব ব্যাকডেটেড সত্য-মিথ্যা মিথ্যা সত্যর তর্ক দিয়ে প্যাড নষ্ট করার মতো গ্রান্ট পায় না মিউজিয়াম। বিরক্ত হয়ে ফ্ল্যাপারের ডানার ক্লিপ খুলে দেয়। গজগজ করে বলে, মাল্টি-মর্নিংটায় এতক্ষণে মাত্র একটা ডায়ালগ পাওয়া গেল। বুদ্ধিজীবীর সংখ্যা এত কমে যাচ্ছে… অবশ্য আজকের সংগ্রহ একটা হলেও অসাধারণ:
প্রাচীনকালে প্রত্যেক পিতার একটি অন্তত সন্তান থাকত, যেমন পাতাদের থাকত গাছ, যেমন লেজেদের থাকত গোরু, মোষ, কুকুর বা বেড়াল ইত্যাদি।
ফ্ল্যাপারে চড়ে কিউরেটর ডায়ালগটা প্লেব্যাক করে শুনিয়ে দিয়ে ঘোষণা করল, কথা যদি খরচ করতেই হয়, এরকম কিছু বল।
এজেন্টরা কিছুই শোনেনি বোঝা যাচ্ছে।
এজেন্ট-৪ আবার শুরু করল: খাঁটি ঝরঝরে আতপ চালের ধোঁয়া-ওঠা ভাত তিন বেলা। কালার ডিটেক্টরে ধরলে দেখবেন, সাদা কাঁটা ঝুলে পড়েছে–এত পরিষ্কার। আরও আছে। ফিরে আসার পর পাবেন কোম্পানির নামের তেলছবি-মারা সত্যিকার কাচের গেলাস। পড়ে গেলেই ভেঙে যাবে, কিছুতেই আর জুড়তে পারবেন না। ইচ্ছে করলে তার গুড়োগুলো আরও গুড়ো করতে পারেন। তারপর মিলিয়ে যাবে… কোনও ট্রেস থাকবে না। বিষ দেবার পক্ষে আইডিয়াল। কোনও ফরেনসিক পরীক্ষাই… এই দেখুন, টিকিটে সব লেখাই আছে। রিয়্যাল ট্রখ… সত্যিকার সত্যি…
রাইস ক্যাটারিং-এর এজেন্টকে জাপটে ধরল বাকি তিনজনে। মাল্টিসিটির পথে সেকেলে শহুরে লোক দেখেই জালিয়াতি শুরু করে দেবে, এসব চলবে না।
এজেন্ট-১ বুক চাপড়ে হেঁকে উঠল, সব মিনি কাউন্টারে টেপ করে নিয়েছি।
চমৎকার! এজেন্ট-২ ভাবতেই পারেনি, এত দামি জিনিস কোনও রাস্তার এজেন্টের কাছে থাকতে পারে! বলল তবে তো স্যাটার্নের ডাবল কোয়ার্টার ম্যাজিস্ট্রেট পুরো ঠুকে দেবে। স্পেশ স্টেশনে পাঁচ দফা ফোর্সড লেবার!
হু হু শব্দে হাসতে লাগল তারা।
কিন্তু তাদের কাস্টমার হঠাৎ দৌড়াতে শুরু করেছে। ভ্যাকাম কাপ পায়ে দিয়ে দৌড়? এ-ও সম্ভব? তারপরেই তারা খেয়াল করল নবাগতের খালি পা। শহুরে লোকেদের পক্ষেই এটা সম্ভব। কোনওমতেই আর ওদের পক্ষে কাস্টমারকে ধরা সম্ভব নয়।
এজেন্ট-৪ লেজার পিস্তল তাক করে হেঁকে উঠল, তোরা আমার কাস্টমার ভাগিয়েছিস। শিয়োর একটা…
পিস্তলের দিকে তাকিয়েই বাকি তিনজন এজেন্ট বুঝল, একঘর অস্ত্র। তা-ও অটো কিলার প্রসেসর নেই… একটু নিশ্চিন্ত হয়েছে। বড়জোর একজনকে মারতে পারবে।
হট-রোলার চালিয়ে যাচ্ছিল নীল ডোরা ক্লিকার। রেট্রো চেপে ধরল। অ্যান্টি-গ্র্যাভিটি করে গাড়ি আকাশে ঝুলিয়ে ছুটে এল।
স্টপ ইট! দাঁড়ান দাঁড়ান। এভাবে নয়।
ক্লিকারের কথা শুনে চমকে গেল পিস্তলধারী এজেন্ট। ক্লিকারের হাতে ওয়াটারগান। এর সামনে কোনও জারিজুরি চলবে না।
ক্লিকার আদেশ দিল, যে যেমন রয়েছেন, নো চেঞ্জ। শুধু সরে আসুন। ওনলি লেগুলার মুভমেন্ট। মুভ–ওই সেন্ট গোয়েবলস উপাসনা সৌধের রেলিং-এ পিঠ দিয়ে দাঁড়ান। আপনারা তিনজন।
তারা নির্দেশ পালন করল। তিনজন এজেন্টের সামনে আগেকার দূরত্ব বজায় রেখেই হাতে পিস্তল উঁচিয়ে দাঁড়িয়ে আছে চতুর্থজন।
বাঃ। ঠিক যা চাই। রাইট ফর্মেশন। ভারী ফোটোজেনিক।
-নীল ডোরা খুশি। পকেট থেকে সোলার মাইক্রোফোন বার করে ফ্রিকোয়েন্সি মডিউলেটেড ঘোষণা শুরু করে দিয়েছে:
লেজার পিস্তলের সামনে তিনজন। অটো ব্যবস্থা নেই পিস্তলে। কিন্তু কে মরবে? এক– দুই–না তিন? বেটিং বেটিং বেটিং
পিস্তলধারীর পোশাকের সাউন্ড রিসিভারে মুখ ঠেকিয়ে নীল ডোরা বলল: পয়েন্ট নট নট ওয়ান পার্সেন্ট প্রফিট তোমার। রাজি?
পিস্তলধারী কিছু বলার আগেই তার দু-চোখে ফোম স্প্রে করে ঠুলি এঁটে দেওয়া হল। রাজি না হলে নিশ্চয় তা করত না।
বাকি তিনজন এজেন্টও খুশি। নীল ডোরা তাদের নিয়ে শুনিয়ে শুনিয়ে ঘোষণা করে চলেছে:
যে মরবে, দশ হাজার লুনার স্টিক। দারুণ অফার–সকলেই মরতে চায়। তাদের হার্টবিট রেকর্ড থেকেই সম্মতি পাওয়া গেছে। যে দু-জন বেঁচে যাবে, তারাও পাবে দু হাজার করে স্টিক। বেটিং-বেটিং
আকাশ থেকে, গালিপিট থেকে, ওয়াটারলাইন থেকে, কম্প্রেসড ভেপার সুপারওয়ে থেকে প্রাণীরা আসতে শুরু করেছে।
ফ্রিজার গান চালিয়ে চারজন এজেন্টকেই নিশ্চল করে দেওয়া হয়েছে।
এখন আর কেউ আধ মিমি নড়বে না। লেজার পিস্তলধারীর কবজিটা শুধু ১.৬৮ ডিগ্রি আর্কেলের মুখে নাড়াতে পারবে, যাতে কেউ না কেউ অবশ্যই মরতে পারে। এটাই বেটিং-এর প্রাথমিক শর্ত।
বাজি ধরার জোর সুযোগ। মোবাইল টিভি ভ্যান এসে গেছে। ঝাঁকে ঝাঁকে মিনি হেলি আসছে। প্রিক্যাব ইনকর্পোরেশনের রোবটের দল মাচা বাঁধার সময় পাচ্ছে না। যতটুকু তৈরি হচ্ছে, সঙ্গে সঙ্গে ভরে যাচ্ছে।
টিভি ক্যামেরা রিলে শুরু করে দিল।
থার্টি-ফিফথ টিভি চ্যানেলের ভাসমান সেন্টার।
রিলে রিসিভ করেছে তারা। এখুনি প্রচার শুরু করা প্রয়োজন। বহু দূরে বসেও দর্শকরা যাতে খেলার সুযোগ পায়, তার জন্যে রিমোট বেটিং-এ অংশগ্রহণের ব্যবস্থা করে দিতে হবে। না হলে জনপ্রিয়তা হারাবার ভয়! কিন্তু হ্যাঁলির কমেট অভিমুখে যাত্রীবাহী স্পেসফ্লোটার-এর সঙ্গে সংযোগ রক্ষা করার কনট্রাক্ট নিয়ে বসে আছে থার্টি-ফিফথ চ্যানেল। একসঙ্গে দুটো কাজ করার মতো যান্ত্রিক সংগতি তো তাদের নেই। এখন উপায়?
স্টেশন ডিরেক্টরের চেম্বার। একসঙ্গে কথা বলছে সবাই। কোনও কথাই তাই বোঝা যাচ্ছে না। আইডিয়ার স্বাভাবিক স্ফুরণ বন্ধ করা যেমন উচিত নয়, তেমনই প্রত্যেকের কথা শোনা দরকার।
ডিরেক্টর ভয়েস ফিলটারের বোম টিপে দিলেন। এবার ওয়ান বাই ওয়ান শোনা যাবে…
প্রাচীনতম কর্মীর কথা সবসময়েই এরকম ট্র্যাশ হয়।
নিউ ব্লাড তিন নম্বর ভালো বলছে, মানে শুধু বলছে না, সাজেস্ট করছে। সেটাই দরকার।
ভয়টা কীসের? কম্পেনসেশনের তো? কিন্তু তার জন্য আমরা এত বড় একটা ন্যাচারাল বেটিং-এর, এমন একটা অকারেন্স–এই খেলা দেখাবার সুযোগ আমরা টিভি ছাড়া করতে পারি না।
কিন্তু সুযোগ বলতে কী বোঝায়? সি হিয়ার–ক্যারুসেল হ্যাঁন্ডি কম্পেনিয়ন থেকে প্রোজেক্ট করছি…
ডিরেক্টর শেষ বক্তাকে থামিয়ে দিলেন… অনেকে দেখছি, এখনও আমাদের মানুষের মতো নির্বোধ ভাবে! থার্টি-ফিফথ চ্যানেলেও এরকম আবর্জনা জমছে শুনতে পাচ্ছি।
নিউ ব্লাড-৩ আবার শুরু করল: সুযোগ মানে প্রফিট। কম্পেনসেশনের অ্যামাউন্ট যতই হোক, তারও চেয়ে বেশি যদি আমরা…
–ডিসিশন টাইম! ডিসিশন! এবার তবে ডিসিশন নেওয়া হক।
সবাই গলা মিলিয়েছে।
–কম্পিউটার বোলাও। ওয়ান, টু, থ্রি–ফায়ার!
কলিং গান তিনবার গর্জে উঠল। ঘরের মাঝের অংশে ছাতের উত্তলতা ক্রমেই বাড়ছে। এবার মেঝের কাছে সে নামিয়ে দিয়েছে হিসাবরক্ষক, আইনজ্ঞ আর পরিসংখ্যানিবদকে। তিনজনকে ঝুলিয়ে রেখে ছাত তার নিজের জায়গায় ফিরে গেছে।
–হিসাবরক্ষক! ফান্ড পজিশন–কুইক—
হিসাবরক্ষকের গ্রাফোপ্রিন্টার থেকে তিন মিমি চওড়া ফিতে বেরচ্ছে।
লম্বা। বেশ লম্বা ফিতে–এখনও বেরচ্ছে। না না, সংখ্যার দরকার নেই। দেখেই বোঝা যাচ্ছে আমরা সলভেন্ট।
ডিরেক্টর তলব করলেন পরিসংখ্যানবিদকে। স্পেসফ্লোটারের (অপারেশন হ্যাঁলির) যত যাত্রী–অ্যাস্ট্রো–কসমোনটদের সম্বন্ধে যাবতীয় পার্সোনাল ডসিয়ের–সব খবর টেনে বার করতে হবে ফ্লপি চাকতি থেকে।
..ছ-জন পুরুষ, পাঁচজন মহিলা, সাতাশজন অ্যান্ড্রোয়েড স্পেসফ্লোটারের যাত্রী।
–ইনশিয়োরড লাইফ। টোটাল ভ্যালু… পাঁচ একর আলুর জমি, তিনটে আমবাগান…
–টু মাচ! এত আমরা দিতে পারব না। ডিরেক্টর পরিসংখ্যানবিদকে থামিয়ে দিল।
আইনজ্ঞ নীল স্ক্রিনে উপদেশ দিল, স্পেসযাত্রীদের পরিবারের খবর দিতে বলুন। কল ব্যাক স্ট্যাটিস্টিশিয়ান!
পরিসংখ্যানবিদকে এবার কোলে তুলে নিয়েছে ডিরেক্টর। স্কিন কনট্যাক্টে তাড়াতাড়ি কথা সারার জন্য। সব খবর দরকার নেই। দরকার যাত্রীদের মধ্যে সবচেয়ে ছোট পরিবার যে ক-জনের, তাদের নমিনিদের পরিচয়।
তিনজনের মাত্র একজন করে নমিনি। বাকিদের হিসেব জটিল। সাতাশজন অ্যান্ড্রয়েডই এক বৃদ্ধের সম্পত্তি। বৃদ্ধের উত্তরাধিকারী এক নাইটি-ফিফথ জেনারেশন হিউম্যানয়েড কিন্তু সে এখনও নাবালক। আরও দশ হাজার ন-শো ছ-মিনিট উনচল্লিশ সেকেন্ড বাদে তবে সে দাবি করার অধিকার পাবে…
ডিরেক্টরের নির্দেশে প্রিন্টার ছেপে দিল তিনজন নমিনি ও বৃদ্ধের নাম। কম্যান্ডো লিডার হাত বাড়িয়ে তুলে নিয়েছে।
–এনি প্রবলেম? ডিরেক্টর জানতে চাইল।
-তিন মিনিট তেরো সেকেন্ড লাগবে। মাইক্রোপ্রসেসরে হিসেব করে জানাল কম্যান্ডো লিডার।
ইনকুডিং হিউম্যানয়েড?
–নো সার।
–কিন্তু হিউম্যানয়েডকেও ধ্বংস করা চাই।
মাইক্রোপ্রসেসর নিয়ে আবার নাড়াচাড়া। পিপ পিপ-কম্যান্ডো লিডার মাথা ঝাঁকাল। ইনডিটারমিনেট প্রবলেম স্যার। অনির্দিষ্ট সমাধান। হিউম্যানয়েড আর আমাদের অ্যাকশন স্কোয়াডের কম্পিউব্রেন–দুটোই ইউ-সা প্রোডাক্ট। শুধু তা-ই নয়, দুটোরই সেম জেনারেশন। কে কাকে এবং কতক্ষণে অ্যানিহিলেট করবে, জানা যাবে না।
তাহলে অবস্থাটা কী দাঁড়াল? স্ট্যাটিস্টিশিয়ান! পিপ পিপ নেট প্রফিট! পিপ পিপ নেট প্রফিট! তিনজন নমিনি খুনের খরচ প্লাস হিউম্যানয়েডের ফিফটি ফিফটি চান্স ধরলে…
–ইডিয়ট! গর্জে উঠল ডিরেক্টর, হিউম্যানয়েড বেঁচে গেছে ধরে হিসাব কর।
–পিপ পিপ নেট প্রফিট। নেট প্রফিট।…
কম্যান্ডো লিডার স্যালুট ঠুকে পকেট ফ্ল্যাগ বার করে নাড়তে নাড়তে বেরিয়ে গেল। অ্যাকশন টাইম।
ডিরেক্টর হাইড্রলিক লিভারের সামনে এসে দাঁড়িয়েছে। ফাইভ মিলিগ্রাম প্রেশারই যথেষ্ট। তাহলেই পুরোপুরি ব্ল্যাক আউট। স্পেসফ্লোটার মহাশূন্যে বোবা-কালা অন্ধের মতো ছুটতে শুরু করবে। কারও সঙ্গে কোনও যোগ থাকবে না। বন্ধ হয়ে যাবে শক্তি সরবরাহ, কম্পিউটার অচল, তিন মিনিট পঞ্চান্ন সেকেন্ডের বেশি কোনওমতেই যাত্রীরা… ততক্ষণে কম্যান্ডোরা…
ডিরেক্টরের স্কাল ক্যাপ হঠাৎ আলট্রাসনিক সাইরেনে কেঁপে উঠল। ডিরেক্টর ভ্যাকাম কাপ-বুট ঠুকে গোড়ালিতে গোড়ালি ঠেকিয়ে দাঁড়িয়েছে। ডান হাত সিধে রয়েছে, শরীরের সংস্পর্শে টানটান। বাঁ হাতও কনুই অবধি সেরকম। শুধু কনুইয়ের পরবর্তী অংশ ভাঁজ হয়ে ঊর্ধ্বমুখী। মুষ্টিবদ্ধ। স্যালুট।
ঘরের যারা ছিল, সকলেই প্রস্তুত। ব্যাপারটা অপ্রত্যাশিত। ডিরেক্টরের পিঠে ঝোলানো বিরাট ডিমের মতো প্লাস্টিক বেলুনটা ঘন ঘন ফুলে উঠছে। উত্তেজনা। বেশ ভালো পরিমাণেই কাউজেন গ্যাস পোড়াচ্ছে।
নিউমেটিক ভিআইপি ট্র্যাপডোর ঠেলে নিঃশব্দে প্রবেশ করল মেগা-ডিরেক্টর পিগমি।
ডিরেক্টর দু-হাত তলপেটের ওপর রেখে পায়ের আঙুলে ভর দিয়ে দু-বার গোড়ালি উঁচু করে অভিবাদন জানাল।
ডিরেক্টরের অদৃশ্য এয়ারকুশন দখল করে পিগমি দোল খেতে শুরু করেছে।
অন্যেরা একে একে ছোট ট্র্যাপডোর দিয়ে ঘর ছেড়ে বেরিয়ে গেল।
পিগমির আগমন মানেই গোপন বৈঠক। এরকম ঘটনা অবশ্য খুবই বিরল।
পিগমির কথা বোঝার জন্য আলট্রাসনিক সংকেত ভাষায় অনুবাদ করার যন্ত্র চালু করে দিল ডিরেক্টর।
পিগমি বলল, কতদূর এগল?
-কম্যান্ডো রওনা হয়ে গেছে–তিন-চার মিনিটের মধ্যেই শুরু হয়ে যাবে লাইভ ব্রডকাস্টিং। গ্রেটেস্ট বেটিং ইভেন্ট…
–কল ব্যাক কম্যান্ডো। এতগুলো রিস্ক নেওয়া ঠিক হবে না। তা ছাড়া প্রচুর খরচ হচ্ছে আর…
–কিন্তু… বলতে গিয়েও নিজেকে সামলে নিল ডিরেক্টর। পিগমির কাছে কিছুই যখন অজানা নেই…
সাব-অ্যাটমিক ওয়্যারলেসে কনট্যাক্ট কর এক্স লাইন বিডি সিক্স থ্রি!
–ইয়েস স্যার!
ব্লিপ ব্লিপ। অসিলোস্কোপও সংযোগ স্থাপিত হওয়ার তথ্য জানিয়ে গ্রাফ আঁকতে শুরু করেছে।
স্পিকারের সুইচ দিয়ে দিল ডিরেক্টর।
পিগমি দুর্বোধ্য কোড-এ কিছু বলল। কয়েক মুহূর্তের নীরবতা। এবার শোনা যাচ্ছে ও প্রান্তের কথা।
–ওল্ডার নট ফাইভ। ওল্ডার নট ফাইভ। ওভার।
থার্টি-ফাইভ চ্যানেল! থার্টি-ফাইভ চ্যানেল। ওভার
–প্রসিড।
–স্পেসফ্লোট হ্যালির ডিজাইনারের সঙ্গে কথা বলতে চাই।
–বলছি। সিক্রেসি মেন্টেন সুইচ অন। ওভার।
অদ্ভুত কতকগুলো শব্দ শোনা গেল। অসিলোস্কোপের সবুজ রেখা এলোমেলো। এরপরে যা কথাবার্তা হবে তা ডুবে থাকবে বৈদ্যুতিক কোলাহলে। সিক্রেসি মেন্টেন সুইচ টিপে ধরলে তবেই তার অর্থ বোঝা যাবে, কিন্তু কোনওভাবেই তাকে রেকর্ড করা যাবে না– বাগিং অসম্ভব।
স্পেসফ্লোটার হ্যালি ধ্বংস করতে চাই। চেক উইথ ল্যান্ড এজেন্ট। তিনটে প্রাকৃতিক কমলালেবুর বাগান আপনার নামে বুক ট্রান্সফার করা হয়েছে। ওভার।
–আননেসেসারি। আমার সহযোগিতা ছাড়াও আপনারা স্পেসফ্লোটার হ্যাঁলি ধ্বংস করতে পারেন। স্পেশাল প্রোটেকশন নেওয়া হয়নি…
–কিন্তু ইনশিয়য়ারেন্স? ইনশিয়োরেন্স কোম্পানি আমাদের ট্রেস করতে পারবে…
–ইনশিয়োরেন্স পে না করে ধ্বংস? অসম্ভব। অসম্ভব।
–আরেকবার ভাবুন। তিনটে অরেঞ্জ গার্ডেন… সেই রসালো ফল, যার রং কমলা… কমলাবাগান… বাগান… তিনটে খেত…
–কিন্তু…
–আপনি ভুলে যাচ্ছেন, ওই স্পেসফ্লোটে কিন্তু গ্রেট রিপার আছে… হ্যালো… হ্যালো…
কিছুক্ষণের নীরবতা।
–আপনি ভুল করছেন না তো?
–কোনও ভয় নেই। জানি শুধু আমি আর আপনি। অবশ্য জানলেও প্রমাণ করতে পারব না। অ্যাডমিট করছি আপনি জিনিয়াস। না হলে পঞ্চান্ন কেজি ওজনের লাইফ কনভিক্টকে লুকিয়ে স্পেসফ্লোটারে তুলে মহাকাশ পার করিয়ে দেওয়া… এমনকী অ্যাস্ট্রনটরাও টের পাচ্ছে না, পাবেও না… রিয়্যালি এ এক ইঞ্জিনিয়ারিং ফিট… পরে আলোচনা করব, কীভাবে পে লোড বাড়ালেন অথচ ফুয়েল..
–আমায় কী করতে বলেন?
–একটা স্বাভাবিক বিশ্বাসযোগ্য ঘটনার আয়োজন
আমাদের শেষ দুর্ঘটনা ঘটেছে আটাত্তর বছর আগে। আনঅ্যাকসেপ্টেবল প্রস্তাব।
–দুর্ঘটনা বলতে বোঝাতে চাইছি হাইজ্যাকিং।
–ও! গ্রেট রিপারকে দিয়ে আপনি…
–কারেক্ট। গ্রেট রিপার অ্যাটাক করবে–হাইজ্যাকিং-এর চেষ্টা–স্পেসফ্লোটার নিজের কোর্স থেকে সরে আসবে–অনিয়ন্ত্রিতভাবে দু-তিন সেকেন্ড চললেই ঢুকে পড়বে সিরিয়ে অপ্টিকার ফিল্ডে। টার্গেট।
-কারেক্ট। সিরিয়ো অপ্টিকার ফিল্ডে স্পেসফ্লোটার শত্রুপক্ষের স্কিনে বিপজ্জনক বস্তু! টার্গেট।
–গ্রেট রিপারকে দিয়ে এ কাজ করাতে পারবেন?
–অসম্ভব নয়। আমার সঙ্গে স্পেশাল যোগাযোগ আছে। তা ছাড়া হি ইজ ক্যারিয়িং এক্সপ্লোসিভ। ধরা পড়ার ভয় দেখালে রিপার ফেরোশাস হয়ে উঠবে।
–পুরো ব্যাপারটাই আপনারা রেকর্ড করে রাখবেন নিশ্চয়?
–রিপারকে পাঠানো আমার ভুল খবরটুকু ছাড়া!
–নিশ্চয়–তিনটে কমলালেবু বাগানে কত ফল ভাবুন একবার!
থ্যাঙ্ক ইউ! নিশ্চিত থাকতে পারেন, আই উইল টেক নো চান্স।
-রিপারের সঙ্গে কসমো অ্যাস্ট্রনটদের লড়াইয়ের মধ্যেই আমি স্পেসফ্লোটারের কম্পিউটারে ফ্রিকোয়েন্সি সার্কিট এবার ছুঁড়ে দেব! বিভ্রান্তি। এই ব্যবস্থাটা আমি করেই রেখেছিলাম। এখন কাজে দেবে… স্পেসফ্লোটার আর ফিরে আসছে না…
-ইনশিয়োরেন্সও কিছু ক্লেম করতে পারছে না আমাদের কাছ থেকে, তা-ই না?
–কারেক্ট।
-ল্যান্ড এজেন্ট কনট্যাক্ট করবে আপনাকে উইদিন এ সেকেন্ড। দু-মিনিট তেত্রিশ সেকেন্ডের মধ্যে থার্টি-ফিফথ চ্যানেল থেকে আমরা ওই মহাকাশযানটি সরিয়ে দিতে চাই।
–ডান। ওভার।
–আহা, তিনটে কমলালেবুর বাগান! ওভার।
ডিরেক্টর সংযোগ বিচ্ছিন্ন করেই ঘুরে দাঁড়াল। তার প্লাস্টিক ফেস মাস্কে জলীয় বাষ্প জমেছে। ওয়াইপারের সুইচ টিপেই বলে উঠল, কিন্তু কম্যান্ডো তো ইতিমধ্যেই নমিনিদের সাবাড় করার জন্য…
–কল ব্যাক!
–উপায় নেই। উপায় নেই-হি ইজ অন হিজ ওয়ে। তা ছাড়া অ্যাকশন টাইমে আপনি জানেন দে আর ডেফ। সেইভাবেই ওদের তৈরি করা হয়েছিল। আপনারই নির্দেশে…
হ্যাঁ হ্যাঁ, আমারই নির্দেশে। আমি জানি। কারণ এরকম কম্যান্ডোকে খুব সহজেই বিভ্রান্ত করা যায়। আমাদের নির্দেশকেই বাঁকিয়ে দিয়ে আমাদের ধ্বংস করে দেওয়া যায়।
–তাহলে…
–তাহলে, একটাই উপায়। স্ট্রাইক দেম অফ আওয়ার রোলস। আজ থেকে আমাদের চাকুরেদের তালিকায় ওদের আর নাম পাওয়া যাবে না।
-কিন্তু আজ তো ফ্লপি অ্যাটেন্ডেন্সে ওদের হার্টবিটস-এর হাজিরা রয়েছে…
–ফ্লপি বাতিল করে দিয়ে নতুন একটা ফ্লপি–দু-নম্বর ফ্লপি খোল। প্রথম ফ্লপি থেকে বাকি সবার রেকর্ডটা তুলবে শুধু কম্যান্ডোদের বাদে।
–ক্লিয়ার? এ তো খুব সোজা। কম্যান্ডোরা যদি আমাদের পে-রোলে না থাকে, তাদের কাজের জন্য আমাদের নিশ্চয় কৈফিয়ত দিতে হবে না। আর সময় নেই, কাজ শুরু করে দাও। এখন বলতে পার, থার্টি-ফিফথ চ্যানেল সত্যিই সব রকমের বাঁধনমুক্ত। বেটিং লাইভ বেটিং–আর দু-মিনিট একত্রিশ সেকেন্ড পরেই আমাদের চ্যানেলের মারফৎ কোটি কোটি লোক এই বেটিং-এ অংশ নেবে… আহা প্রফিট…
.
গোয়েবলস, উপাসনা সৌধের রেলিং।
কৃত্রিম আকাশ থেকে কৃত্রিম আলো নিবিয়ে দেওয়া হয়েছে। মাল্টিসিটি সংলগ্ন স্পেস স্টেশনে এখন রকেট ছাড়ার সময়। ক্ষণে ক্ষণে রকেটগুলি তীব্রবেগে মহাকাশের দিকে ধাবিত হচ্ছে আর তারই জ্বালানি-পোড়া আলোয় কৃত্রিম আকাশ বারে বারে উদ্ভাসিত হয়ে উঠছে বিভিন্ন রঙে। কাছে-দূরে মিলিয়ে সময়ে কোনও ছেদ নেই যখন আকাশ রকেটের আলো পায় না। তফাত হয় শুধু উজ্জ্বলতায় আর রঙে। বেটিং-এর পক্ষে সময়টা আইডিয়াল।
প্রিফ্যাব স্টেডিয়ামের একাংশ ভেঙে পড়েছিল। তিন-চারশো ইনশিয়োরেন্স কোম্পানি হোভার-মোটরে হাজির। সচল বিচারালয়ও স্থাপিত হয়েছে সাতটা। একের পর এক মামলা উঠছে–প্রিফ্যাব কোম্পানি কোনওটাই জিততে পারেনি। প্রচুর ক্ষতিপূরণ দিতে হচ্ছে।
প্রিফ্যাবের চিফ ইঞ্জিনিয়ারও কাঠগড়ায় উঠেছে। মাল্টিসিটির প্রস্তাব শেষ পর্যন্ত না মেনে আর উপায় রইল না। দু-হাজার বাহাত্তর টন ওজনের পলি ইউরিথিন ফোমের রকেটের মতো চেহারার সিলিন্ডার আসছে সাতশো চাকার নিউক্লিয়ার লরি চেপে। ওই সিলিন্ডারের মুখ থেকে এখুনি শুরু হবে ফোম ইনজেকশন। গ্যালারির যত ফাঁপা নলের মধ্যে ঢুকিয়ে দেওয়া হবে। মুহূর্তের মধ্যে জমে গিয়ে কাঠামোর ক্ষমতা বৃদ্ধি করবে। তারপর আর গ্যালারি ভেঙে পড়ার প্রশ্নই ওঠে না।
কয়েকশো বেটিং কোম্পানি স্টল খুলেছে। স্বচ্ছ ছাতার মতো তাদের প্রত্যেকের ক্যানপির ওপর ফ্লুরোসেন্ট বেলুন ভাসছে। কোম্পানির নাম লেখা তাতে। মাইক্রোপ্রসেসর নিয়ে কাউন্টারে শুয়েও কেরানির তাল রাখতে পারছে না। প্রত্যেক কাউন্টারের মাথাতেই ফ্লোটিং গান বেঁধে একের মাথায় আরেকজন ভেসে আছে। দু-তিনশো করে প্রাণীর লাইন। আকাশের দিকে ক্রমে বেড়েই চলেছে লাইনের লেজ।
ফরেনসিক ডিপার্টমেন্ট অবিরাম প্রিন্ট আউট বিতরণ করেও সামলাতে পারছে না। ঘুঘু বেটাররা প্রথমেই চারজন এজেন্টের শারীরিক বিবরণ সংগ্রহ করতে চায়। যে তিনজন পিস্তলের সামনে দাঁড়িয়ে, তাদের উচ্চতা ও বেধ জানা দরকার। একেবারে নিখুঁত হিসেব চাই মাইক্রনে। তাদের হার্টবিটের মনিটরিং দরকার। এসবের ওপরেই নির্ভর করবে প্রবাবিলিটির গণনা। তা ছাড়া গুলি যে ছুড়বে, তারও প্রতিটি অঙ্গের শারীরিক ক্রিয়ার খোঁজখবর নেওয়া হচ্ছে অবিরাম।
মেডিক্যাল আর্কাইভ বিভাগের দপ্তর খুলতে দেরি হয়েছে। এর জন্য তার ডিরেক্টরকে অবশ্যই বদলি করা হবে। এত বড় একটা ঐতিহাসিক ঘটনার সময়ে যারা গাফিলতি করে, তারা সম্পূর্ণ অযোগ্য। আর্কাইভের পেছনে মাল্টিসিটি সরকার তো এই বাজিধরদের উপার্জনই ব্যয় করছে। বাজি ধরতে গেলে এই চারজনের প্রত্যেকের মেডিক্যাল হিস্ট্রি জানা দরকার। জানা দরকার তাদের পেডিগ্রি।
কাউন্টডাউন শুরু হয়েছে। দশ…
আকাশে মাছির মতো ভনভন করছে হেলি-কার। নামার জায়গা নেই, অনুমতি নেই।
নয়…
এই সমস্ত কর্মকাণ্ডের হোত ক্লিকার এতক্ষণ কোথায় ডুব মেরেছিল, কেউ দেখেনি। ক্লিকারই বোধহয় একমাত্র প্রাণী যে বেট ধরেনি।
আট….
চারজন এজেন্ট এখন ফ্রিজার মিক্সারের প্রভাবে ধাতব স্ট্যাচুর মতো অচল। শূন্য মুহূর্তে যুগপৎ তারা প্রাণ ফিরে পাবে–বাঁচবার জন্য প্রত্যেকে বিভিন্ন পদ্ধতিতে পালাবার চেষ্টা করবে (কে কীভাবে কী করতে পারে, তার জন্যই তাদের ব্যক্তিগত ইতিহাস কনফিডেনশিয়াল ফাইল সংগ্রহ করা দরকার হচ্ছে)। এবং সেই মুহূর্তে জ্বলে উঠবে লেজার পিস্তল। একটিমাত্র শট এবং শুধু একজনেরই মৃত্যু হবে।
সুপার ক্রাইওভ্যাক-এর টেস্ট হাউসের সার্টিফিকেটও পাওয়া গেছে। বেটিং-এর প্রাথমিক শর্ত, শুধু একজনের মৃত্যুর গ্যারান্টি দিয়েছে তারা। বাজি যারা ধরেছে, তারা নিঃসন্দেহ যে, এর মধ্যে কোনও জালিয়াতি নেই।
কয়েকটা বেটিং কাউন্টারের মাথায় ঝগড়া বেঁধেছে। বেটারদের কথা চিন্তা করেই স্টলের লাগোয়া আকাশে তিন-চারটে ক্যাটারিং সার্ভিস বিভিন্ন মাল্টিফুডের ধোঁয়া ছেড়ে গিয়েছিল। ধূম্রখাদ্যের ওড়না ছিঁড়েখুঁড়ে ক্ষুধার্তরা শেষ করে দিয়েছে, কিন্তু বিল মেটাবার সময়ে নানা ওজর তাদের।
সবচেয়ে ভালো ব্যাবসা করেছে সৌভাগ্য-সামগ্রী বিপণন। প্রত্যেক বেটিং স্টলের মালিক তাদের কাছ থেকে ফাইবার গ্লাসের সুতোয় গাঁথা একটি করে অতিকায় আকারের পাতিলেবু ও ছ-টি করে লংকা কিনেছে। ইমিটেশন হলেও প্রত্যেকটিতে দশ হাজার-X শক্তির প্রাকৃতিক গন্ধের ছিটে আছে। আর-একটা বিশেষ সুবিধা হল, এগুলি ভাসিয়ে রাখার জন্য কোনও গ্যাসজাতীয় পদার্থের দরকার নেই।
সাত….
ক্লিকারকে এবার দেখা যাচ্ছে সেন্ট গোয়েবলস সৌধের মাথায়। টেলিস্কোপিক ক্যামেরা হাতে দাঁড়িয়ে। আশ্চর্য ব্যাপার-সাড়ে তিনশো বছরের পুরানো এই ক্যামেরা সে পেল কোত্থেকে? আর তার প্লেটই বা জোগাড় করল কীভাবে? অবশ্য ক্লিকার বর্তমানে সেরা চিত্র-সাংবাদিক, তার পক্ষে সবই সম্ভব।
ছয়… পাঁচ…
ক্লিকার তার মুখের কাছে মাইক্রোফোনে কিছু নির্দেশ দিচ্ছে। তার মানে তার পুরো স্টুডিয়োর টিম উপস্থিত। ওই তো সামনেই আলট্রাসনিক টিভি-গান চালাচ্ছে একজন। ওদিকে ইনস্ট্যান্ট হলোগ্রাম টিল ক্যামেরা নিয়ে আরেকজন।
চার… তিন…
বোঝা যাচ্ছে, ক্লিকার এই ঘটনার চাক্ষুষ প্রমাণ লিপিবদ্ধ করার সোল রাইট কিনে নিয়েছে।
দুই… এক…
এক নম্বর এজেন্ট লাফ মেরেছিল।
দুই নম্বর এজেন্ট নিজেকে ছুঁড়ে দিয়েছিল সেরামিক রাস্তার ওপর।
তিন নম্বর এজেন্ট নড়েনি। দুই নম্বর এজেন্ট স্পটডেড।
মৃত্যু-মুহূর্তে থেমে গিয়েছিল সমস্ত কোলাহল। শব্দ-বিধ্বংসী টাইম বোমটা একসময়েই কাজ করেছে।
শব্দটা ফিরে আসার আগেই নিঃশব্দে তাণ্ডব শুরু হয়ে গেছে। বেটিং কোম্পানিরা আর কয়েক সেকেন্ড দেরি করলেই লুট হয়ে যেত। অগুনতি মিলিটারি কম্যান্ডোরাও থামাতে পারছে না আনন্দ আর শোকের তাণ্ডব।
তারই মধ্যে লেডি অব দ্য ডেড-কে চড়িয়ে দেওয়া হয়েছে দুর্লভ দুর্মূল্য হাইড্রোজেন গ্যাসভরা আকাশ ছোঁয়া সাতরঙা বেলুনের বেতের ঝুড়িতে। মৃত দ্বিতীয় এজেন্টের ভাগ্যবতী পত্নী এই মুহূর্তে সবচেয়ে ধনী মহিলা। তাঁর বক্তৃতা শুরু হয়েছে, আমি জানতাম, ও-ই মরবে। আমি কোনও কম্পিউ-এর সাহায্য নিইনি কিন্তু। প্রাইজের টাকা ছাড়াও আপনারা খোঁজ নিয়ে দেখুন, আমি ওর মরার ওপর পঁচিশে-এক বাজি ধরেছিলাম। আমি জিতেছি, কারণ ও মরেছে। ও না মরলে যে আমি জিততে পারতাম না।
লেডির কাছে বিবাহের অজস্র প্রস্তাব আসতে শুরু করে দিয়েছে। লেডি হাসছেন–বাঁ হাত নাড়ছেন। ডান হাত দিয়ে তিনি সিন্থেটিক বস্ত্রের জিপার-মোটরের সুইচ টিপলেন। মুহূর্তে তাঁর নগ্ন দেহের ওপর এসে স্থির হল ইনফ্রারেড লাইট। তাঁর উষ্ণতা রক্ষা করবে।
লেডি ঘোষণা করলেন, দেখুন আমি কী সুন্দর! আমার লাভার নিশ্চয় আমার মতোই। সুন্দর হবে। আমি কি শুধু অর্থেই স্যাটিসফায়েড হব? লেডি ভঙ্গি করলেন। আহ্বান। কিন্তু সবার জন্য নয়।
লেডির মেডিক্যাল হিস্ট্রির সচিত্র প্রিন্ট আউট বিতরণ শুরু হয়ে গেছে। বিনামূল্যে। ক্রমেই উন্মাদনা কমে আসছে। একে তুষ্ট রাখার মতো শারীরিক ক্ষমতার অধিকারী বিরল।
লেডি হাসছেন। আহ্বান করছেন।
দর্শকদের চিৎকারে সাড়া দিতেও কুণ্ঠা নেই তাঁর। সবাই জানতে চায়, তিনি স্টিফেনের স্প্রে ব্যবহার করে চিরযৌবনা কি না।
লেডির নির্দেশে স্টিরিয়ো স্কাই থেকে চিকচিক করে বেজে উঠল নৃত্যের বোল থেকে এক্সসার্পট।
তারই তালে তালে লেডি প্রত্যঙ্গে হিল্লোল তুলে দেখিয়ে দিলেন তাঁর শরীরের অকৃত্রিম নমনীয়তা। খাঁটি রূপজীবী।
.
সেন্ট গোয়েবলস স্মৃতিসৌধ থেকে নেমে এসেছে ক্লিকার। কিন্তু
সবার কাজ শেষ হবার পরেও তার কাজ ফোরায়নি।
স্টুডিয়োর ছাতে গোপনে অপেক্ষা করছে মধ্য মহাকাশের সেকসলস গ্রহ থেকে আগত মিনি ক্যাপসুল। স্টুডিয়োর কাজ প্রায় শেষ। এখুনি বিদায় করতে হবে সেকসলসকে। যে কোনও মুহূর্তে এসে পড়তে পারে আরও দু-জন শ্রোতা।
মহাবিশ্বের সেরা (আন্ডারগ্রাউন্ড) পর্নোগ্রাফিক মার্কেট সেকসলস-এ। প্রবল ধর্মীয় দাপটে নগ্নতার ছবি সেখানে যেমন দুর্লভ, তেমনই দুমূল্য। বিশেষ করে লক্ষ প্রাণীর সামনে বেলুনারোহী নগ্ন লেডির প্রাকৃতিক আহ্বান!
ছবি সংগ্রহ করে সেকসলসের দিকে রওনা হয়ে গেল মিনি ক্যাপসুল। ক্লিকারকে তারা বিশ্বাস করে। একবার চেক করে দেখাও প্রয়োজন মনে করেনি। তাদের এখন সিকিয়োরিটি এড়িয়ে ফেরা নিয়ে দুশ্চিন্তা।
এবার আসবে দ্বিতীয় মহাকাশযান। তবে তারা গোপনচারী নয়। মাল্টিসিটির মতো পুরানো সভ্যতার বর্বরতা সম্বন্ধে প্লেকসাসবাসীকে সচেতন করার জন্যই তারা এসব ছবি কিনবে। ক্লিকারকে তারা ঘৃণা করে, কিন্তু ক্লিকারের পাওনা মিটিয়ে দেবে।
সবার শেষে আসবে সবচেয়ে বড় কাস্টমার। সোলেকস থেকে। অ্যান্টিক ডলার। তারই জন্য প্রাচীন টেলিফোটো লেন্সযুক্ত ক্যামেরায় প্রাচীন প্লেট ভরে ছবি তুলেছে ক্লিকার। এইসব প্লেটের প্রিন্টগুলি কেমিক্যাল বিশ্লেষক যন্ত্রে পরীক্ষা করলেও তাদের নবীনত্ব ধরা পড়বে না। এই অ্যান্টিক ডিলারের তিনজন ক্রেতা আছে। তিন ঐতিহাসিক। তাদের মধ্যে অকশান হবে গোপনে। পুরাতত্ত্ব আবিষ্কারের গৌরবের পরিবর্তে ঐতিহাসিক পাওনা মিটিয়ে দেবে অ্যান্টিক ডিলারের এবং ডিলার তার আগেই ক্লিকারের পকেট ভরে দেবে।
ক্লিকার জানে, আরও এরকম দুটো ঘটনা যদি কভার করতে পারে, তবে ইন্টার স্পেশিয়াল কাস্টমারদের সৌজন্যে তার রিটায়ার্ড লাইফে অকৃত্রিম আতপ চাল দু-বেলা জুটবেই ছুটবে।
[প্রথম প্রকাশ: ফ্যান্টাসটিক, ১৯৮৯ সেপ্টেম্বর]
মহাশূন্যের মণিমুক্তো
রাত আটটা বাইশ। এমনিতেই টিভি চ্যানেলের প্রত্যেকটায় খাস প্রোগ্রামের সময়। তারপর রবিবার থেকে আজ মঙ্গল পেরতে চলল, ঘূর্ণিঝড় আর অবিশ্রান্ত বর্ষার দাপটে কলকাতায় যে যার ঘরে বন্দি। আমরণ বক্সিং, ওয়ান-ম্যান ফুটবল, সিন্থেটিক সংগীত আর সিনেমা দেখে সময় কাটতে চাইছে না। রাবারজাত পণ্যবিক্রেতারা সুযোগ বুঝে অ্যাডাল্টস ওনলি চ্যানেলের সময়সুচির পরিবর্তন ঘটিয়ে (২৫ শতাংশ অধিক ব্যয়ে) প্রায় চার ঘণ্টা আগেই তাদের স্পনসর করা নীল কসরত জুড়ে দিয়েছে।
বিদ্যুৎ সরবরাহ বিচ্ছিন্ন হওয়ার ভঙ্গিতে সতেরোটা চ্যানেলের প্রোগ্রাম আচমকা বন্ধ হয়ে গেল। একই সঙ্গে। পরদার রং মুছে দিয়ে কালো বর্ডার দেওয়া শোকের বাক্সের মধ্যে ফুটে উঠল বড় বড় হরফের ঘোষণা। শব্দরাও কিছুক্ষণের জন্য খারিজ।
এক চলচ্চিত্রকারের দ্বিশত জন্মবর্ষ উপলক্ষে বারো নম্বর চ্যানেলে চলছিল মান্ধাতার আমলের একটা ফিলম। চ্যাপলিন নামটা রাহুলের কাছে অপরিচিত। কিন্তু অন্যমনস্কভাবে দেখতে দেখতেই একসময়ে বেশ জমে গিয়েছিল ব্যাপারটা। ভিসিআর-এ ক্যাসেট পুরে সুইচ টিপে চালু করে দিয়েছে। রিমা ফিরে আসুক, দেখে মজা পাবে।
চ্যাপলিন তার টুপির মধ্যে ভাঙা ঘড়ির টুকরো ভরে অয়েল ক্যান থেকে নিঃশব্দে ফ্যাচফ্যাচ করে সবে তেল ঢালতে শুরু করেছে তখন।
ভুরু কুঁচকে তাকাল রাহুল।
একটি মর্মান্তিক দুঃসংবাদ। এই মুহূর্তে আমাদের কাছে খবর এসে পৌঁছেছে যে, নক্ষত্ৰচারী ডি-সেভেন রকেটটি একশো সতেরোজন ছাত্রী ও সাতজন কর্মী সমেত মহাকাশের এক দুর্ঘটনায় নিশ্চিহ্ন হয়ে গেছে।
রাহুল একবার পড়ল। দু-বার পড়ল। তিনবার। শব্দগুলো কতক্ষণ ধরে দাঁড়িয়ে রয়েছে পরদায়।
সংবাদপাঠকের একটা পরিচিত মুখ এবার পরদায় এসেছে। কিন্তু তার কথা রাহুল ভালো করে শুনতে পাচ্ছে না। রিমোট সুইচের বোতামটা টিপেই চলে। ফুল ভলিউম। অসংলগ্ন ও দুর্বোধ্য শব্দে ঘর কাঁপে।
…মহাকাশ যুগের তৃতীয় বৃহত্তম রকেট-দুর্ঘটনায়… অজানা উল্কাপিণ্ডের সঙ্গে সংঘর্ষ… পৃথিবী থেকে সাতাশ রকেট-দিবস দূরত্বে… টেলিস্কোপের দৃষ্টি পৌঁছায় না… ধ্বংসের পূর্বমুহূর্তের রেডিয়ো-বার্তা.. আরোহী ছাত্রীদের কারও বয়স বারোর বেশি নয়… কলকাতার স্কুল… এসে কম্পিটিশনে.. পুরস্কার হিসাবে মহাকাশে পাড়ি..
পাহাড়ের চুড়োয় দাঁড়িয়ে দু-হাতের ধাক্কায় আততায়ীকে কয়েক হাজার ফুট নিচে ছুঁড়ে দিল রাহুল। টিভি সেটটা আছড়ে পড়ল মেঝের ওপর। কিন্তু ছবির স্রোত তবু কাত হয়েও চলতে থাকে, ঘোষকের গলাটা শুধু ধাতব ধারালো, রিকন্ডিশন্ড রোবটের মতো শোনাচ্ছে।
পিকচারফোনটা জলতরঙ্গের সুর তুলে বেজে ওঠে ভিক্টোরিয়ান তেপায়া স্ট্যান্ডের ওপর। ঘুরে দাঁড়ায় রাহুল। সে জানে, কে ফোন করছে। মুহূর্তের মধ্যে তার খেপামি উবে গেছে। একটু দ্বিধা। ফোনটার দিকে সতর্ক দৃষ্টি। টিকটিকির শিকার ধরার মতো পা বাড়ায়। যেন তার গতিবিধি জানতে পারলেই ফোনটা কেটে যাবে।
রিসিভারে হাত রেখে আর-একটু সময় নেয়। জলতরঙ্গের গতটা শেষ হোক।
হ্যালো?
ফোনের পিকচার স্ক্রিনে দুটো উদ্ভ্রান্ত নীল চোখ।
গুড ইভনিং!
গুড ইভনিং জয়া! কী ব্যাপার, কার বিছানা থেকে ফোন করছ, ডার্লিং?
রাহুল এখন নর্মাল। জয়ার সঙ্গে গত দু-বছরের মধ্যে কালেভদ্রে যখনই যোগাযোগ হয়েছে, এই সুরেই চলেছে আলাপ।
তুমি শোননি? জান না? রিমা–রিমা দু-হাতে মুখ ঢেকেছে জয়া। কান্নাকে অশালীন চেহারা না-দেওয়ার এই রীতি।
রিমা চলে গেছে, তাতে তুমি সিন ক্রিয়েট করছ কেন? তোমার সঙ্গীর রাত্রিটা মাটি করো না। সেন্টিমেন্টাল হলে তোমাকে কুৎসিত দেখায় জয়া।
ফোনটা আলতো হাতে নামিয়ে রাখল। জয়ার টেলিফোনটা তাকে আত্মস্থ হওয়ার সুযোগ দিয়েছে।
উলটে-পড়া টিভি স্ক্রিনের দিকে চোখ ফেরাল রাহুল। একটা সিগারেট ঠোঁটে খুঁজে কার্পেটের ওপরেই বসে পড়েছে। অভিশপ্ত রকেটের আরোহীদের মুখ আর পরিচয়ের মিছিল। রাহুল দেখতে চায়, কিন্তু তার জন্য টিভি সেটটাকে খাড়া করে বসাবার ইচ্ছা নেই। ওটা ছুঁতেও ঘেন্না লাগছে।
ফুটফুটে দশ-এগারো বছরের মেয়েদের একটা করে মুখ ফুটে উঠছে আর। মিলিয়ে যাচ্ছে। প্রত্যেকেই একজন করে রিমা। রাহুল কিন্তু ভাবছে অন্য কথা। অনেকগুলো অসম্ভব একজোট হয়ে রিমাকে টেনে এনেছে দুর্ঘটনার মধ্যে। রাহুল অধ্যাপক। কন্যাকে মহাকাশভ্রমণে কেন, ইয়োরোপ বা আমেরিকায় পাঠানোর সঙ্গতিও নেই তার। রিমাও বোধহয় কখনও কল্পনা করতে পারেনি, এরকম সুযোগ আসতে পারে। তার ক্লাসের বন্ধুদের মধ্যে একমাত্র রিজিয়া গত বছর চাঁদে তিন দিন কাটিয়ে এসেছে। কিন্তু রিজিয়ার বাবার কথাই আলাদা। ভারতের প্রথম সারির শ-খানেক ব্যাবসায়ীর মধ্যে তিনি অন্যতম।
কাউন্টডাউন শুরু হয়েছে মিকিলেট কোম্পানি প্রচণ্ড প্রতিযোগিতার ফর্ম স্কুলে পাঠানোর মুহূর্ত থেকে। চকোলেট চুয়িং গাম ও বাবলগাম ইত্যাদি নানা মুখরোচক পসরা নিয়ে বাজারে নামার আগে মিকিলেটের এই আয়োজন ছিল পাবলিসিটির চমক। তাদের ব্যাবসার পেছনে সুস্থিত হিমালয়প্রমাণ মূলধনের ইঙ্গিত। কলকাতা থেকে তাদের যাত্রা শুরু। প্রথম দফায় কলকাতার যাবতীয় গার্লস স্কুলের সিক্সের ছাত্রীরাই শুধু সুযোগ পেয়েছিল পরীক্ষায় বসার। দু-চারজন নয়, প্রতিশ্রুতি ছিল একশোজনকে তারা দু-মাসের জন্য নিয়ে যাবে শিক্ষামূলক মহাকাশ সফরে। সেই সংখ্যা শেষে বেড়ে একশো সতেরায় ঠেকেছিল।
রাহুল যখন রিমার প্রতিযোগিতার ফর্মে কোনও আপত্তি নেই জানিয়ে সই করে, ভালো করে পড়েও দেখেনি নিয়মাবলি। ক্লাসের সব মেয়েই তো বসছে, রিমাও তারই একজন। সিট অ্যান্ড ড্র, কুইজ কনটেস্ট–এরকম তো কতই হচ্ছে। পড়াশুনোয় রিমার তেমন মাথা নেই। ছবি আঁকাটাই তার একমাত্র নেশা। রাহুল ভেবেই রেখেছিল, স্কুলের গণ্ডিটা পার হলেই ভরতি করে দেবে আর্ট কলেজে।
সেদিন স্কুল থেকে ফিরেই রিমা তার নির্বাচিত হওয়ার সংবাদ ঘোষণা করেছিল। তাদের ক্লাস থেকে মাত্র চারজন সুযোগ পেয়েছে।
তুই যে চমকে দিলি। একবারও তো বলিসনি যে, এত ভালো লিখেছিস!
ভালো না ছাই। সত্যি বাপি–কোন লেখাটা যে ভালো হয় আর কোনটা খারাপ, আগেভাগে আমি কিছুতেই বুঝতে পারি না। যা মনে এল, লিখে দিলাম। বড় হয়ে কী করতে চাও–এ আর এমন কী!
কেন রাজি হল? নিজেকে এখন মিথ্যা প্রশ্ন। মনের কোণে একটা সন্দেহকে সে বাতিল করতে পারছে না। সত্যিই দুর্ঘটনা তো? কারা এই মিকিলেট কোম্পানি? বিজ্ঞাপনের চমক দেওয়া ছাড়া দ্বিতীয় কোনও উদ্দেশ্য নিশ্চয়ই তাদের ছিল না। তাহলে কি পুরানো বাতিল কোনও রকেটে চড়িয়ে ছেড়ে দিল বাচ্চাদের? বেআইনি লাইসেন্স করা রকেট? উল্কার সঙ্গে সত্যিই সংঘর্ষ ঘটেছে, না কোনও যান্ত্রিক ত্রুটির জন্য….
উল্কার সঙ্গে সংঘর্ষ মানে ইনসিয়োরেন্স কোম্পানিকে খেসারত দিতে হবে না।
কিন্তু এ কথা ভাবার পেছনে কোনও যুক্তি নেই। একটু আগেই টিভি-তে দেখানো হয়েছে, বিধ্বস্ত রকেট থেকে পাঠানো বেতার-চিত্রে কীভাবে ধরা পড়েছে উল্কার সঙ্গে সংঘর্ষের প্রাক্-মুহূর্তটি।
তখন অবশ্য ঠান্ডা মাথায় দেখার মতো অবস্থা ছিল না। আরেকবার যদি দেখতে পেত…
মনে পড়ে, ভিডিয়ো ক্যাসেটটা ভরাই আছে। টেপ ফুরিয়ে গিয়ে না থাকলে চ্যাপলিনের ছবির পরেও সবই রেকর্ড হয়েছে।
টেলিফোন অ্যাড্রেস-বুকের পাতা উলটে যাচ্ছে প্রথম থেকে। নামটা কিছুতেই মনে আসছে না। সায়েন্স কংগ্রেসে পরিচয় হয়েছিল। মহাজাগতিক তথ্যকেন্দ্রের ইনফর্মেশন অফিসার।
এই তো! সম্বরণ পালধি। নাম্বারটা আশা করা যায় এর মধ্যে পালটায়নি।
বাড়িতেই ছিল সম্বরণ। পরিচয় দিতেই রাহুলকে চিনতে পেরেছে: আরে মশাই, এতকাল পরে অধমকে স্মরণ! বলুন, বলুন–
একটা প্রয়োজনে ফোন করছি। সাহায্য করলে উপকৃত হব।
আপনাদের উপকার করতে পারলে তবেই না দু-বেলা দু-মুঠো জুটবে। বুদ্ধিজীবীদের কৃপা ছাড়া তথ্যজীবীরা…।
আমার মেয়ে রিমা নক্ষত্ৰচারী ডি-সেভেনে ছিল।
অপর পক্ষ এবার নীরব।
সহানুভূতির দরকার নেই। একটা খবর জানতে চাই। মহাকাশে অভিযান শুরু হওয়ার পর ক-টা যাত্রীবাহী রকেট উল্কার সঙ্গে সংঘর্ষে ধ্বংস হয়েছে? নিশ্চয়ই আপনাদের…
সরি, রাহুলদা। অসম্ভব। এগুলো আমাদের ভাষায় ক্লাসিফায়েড ইনফর্মেশন এক্স। কোনওভাবেই জানানো…
কানেকশন ছিন্ন করে দিল রাহুল। ঘড়ির দিকে তাকাল। সকাল ছ-টা বাজতে দশ। রিমাদের স্কুলের ক্লাস শুরু হতে ঘণ্টাদেড়েক বাকি। কিন্তু আর বসে থাকতে পারছে না। গত রাতটার সঙ্গে যুঝে ওঠার মতো অভিজ্ঞতা ছিল না রাহুলের। এমনকী জয়া চলে যাওয়ার পর প্রথম রাতটার সঙ্গেও এর কোনও তুলনা হয় না।
.
ভোররাত থেকে বৃষ্টি থেমেছে। আকাশ পরিষ্কার। গাড়িটা পার্ক করে গেটের সামনে সে দেখল, নোটিশ ঝুলছে, আজ স্কুল বন্ধ থাকবে। কেন, তার উল্লেখ নেই। দু-পাশে খেলার মাঠ, মাঝখান দিয়ে খোয়া বিছানো পথ। তারই প্রান্তে স্কুলের বাড়ি। পোটিকোর সিঁড়িতে পা দিতেই দারোয়ানের দেখা পাওয়া গেল।
হেডমিস্ট্রেস
যান। দোতলায় বাঁ-দিকের ঘর।
মিস চৌধুরির সঙ্গে রাহুলের পরিচয় আছে। ক্লাসরুমের বাইরে তাঁর চেন-স্মোকিং ভালো লাগেনি। জয়ার সঙ্গে কোথায় যেন একটা মিল। মানসিক অস্থিরতার প্রকাশে সম্ভবত।
চৌধুরি একা নয়, ঘরে আরও তিনজন টিচার ছিলেন। দরজায় নক করেছিল কিন্তু অপেক্ষা করেনি।
মিস চৌধুরি উঠে দাঁড়িয়েছেন। রাহুল নীরবে এগিয়ে এসে একটা চেয়ার টেনে বসে পড়ল। অন্য শিক্ষিকারা, দেখেই বোঝা যাচ্ছে, রাহুলের পরিচয় জানেন না।
রাহুল বলল, আমি রিমার বাবা। তারপর মিস চৌধুরির দিকে ফিরে বলে, দু-একটা কথা জানতে এসেছি।
চৌধুরি দাঁড়িয়েই আছেন। স্টিল রিমের চশমার পেছনে নিশ্চল দৃষ্টি, আড়ষ্ট শরীর। বব করা চুলের কাঁচাপাকা কয়েক গুচ্ছ বাঁ কপালের ওপর।
রিমার গ্যারান্টার হিসাবে ফর্মে আমি যখন সই করি, পড়েও দেখিনি। সত্যি বলতে রিমা যে চান্স পাবে…
রাহুলের কথার মাঝখান থেকে একজন শিক্ষিকা উত্তেজিত কণ্ঠে বলে ওঠেন, আমিও তো ভাবিনি। অবাক হয়েছিলাম। আমি রিমার ক্লাস-টিচার। সবাইকে চমকে দিয়েছিল।
দ্বিতীয় শিক্ষিকা যোগ করেন, শুধু রিমা কেন, ক্লাসের আরও যে তিনজন ছাত্রী। সিলেক্টেড হয়েছিল, তারা কিন্তু কেউই স্ট্যান্ড-করা মেয়ে নয়।
রাহুলের মনে পড়ে, রিমা বলেছিল, তাদের ফার্স্ট গার্ল জয়িতার নাকি রীতিমতো নার্ভাস ব্রেক-ডাউন হয় প্রতিযোগিতার ফল বেরবার পর। পরীক্ষায় দ্বিতীয় হওয়ার অভিজ্ঞতা হয়নি যার, পুরো বাতিল!
তা এরকম আনএক্সপেক্টেড রেজাল্টের কারণ কী? কী মনে হয় আপনাদের?
তিন শিক্ষিকাই একসঙ্গে কথা বলতে শুরু করেন। সেটা নাকি বলা সম্ভব নয়। পুরো পরীক্ষাটাই পরিচালনা করেছিল মিকিলেট কর্তৃপক্ষ। তাদের প্রতিনিধি উপস্থিত ছিল পরীক্ষার দিন। উত্তরপত্রও সেদিনই সিল করে নিয়ে গিয়েছিল। তারপর যথাসময়ে রেজিস্টার্ড পোস্টে হেডমিস্ট্রেসের কাছে রেজাল্ট শিট এল। তাদের নিজস্ব বিচারকরা কীভাবে মেরিট যাচাই করেছেন, কেউই তা জানে না।
মিস চৌধুরি প্রথম মুখ খুললেন এবার, সবটাই ঠিক এবং এটাও সত্যি যে, প্রতিযোগিতার ব্যাপারে ওরা প্রথম যে-সার্কুলার পাঠিয়েছিল, তাতেও এই শর্তগুলোর কথাই ভিন্ন ভাষায় হলেও স্পষ্ট বলা ছিল। এই প্রতিযেগিতা পরিচালনায় স্কুল কর্তৃপক্ষের কোনও ভূমিকা থাকবে না। কলকাতার তিনটেমাত্র। স্কুল এই শর্তে রাজি হয়নি, বাকি সবাই আমাদের মতো…
রিমার ক্লাস-টিচার বললেন, কিন্তু তখন যদি আমরা রাজি না হতাম, গার্জেনদের কাছ থেকে কীরকম চাপ আসত বলুন তো! এমন একটা সুযোগ…।
রাহুল স্বীকার করে, কথাটা উড়িয়ে দেওয়া যায় না। মিস চৌধুরি নীরবে ঠোঁটে ঠোঁট কামড়ে ঘাড় নাড়ছেন। সহানুভূতি প্রকাশের কোনওরকম চেষ্টা না করায় রাহুল নিজের অজান্তেই প্রথমে ভদ্রমহিলার প্রতি কৃতজ্ঞ বোধ করেছিল। এখন একটু বাড়াবাড়ি মনে হচ্ছে। আর পাঁচজনের থেকে সবসময়েই উনি বেশি বোঝেন যেন। নিজেকে জাহির করার ইচ্ছে।
চৌধুরির অভিমত শোনার কোনও ইচ্ছে নেই বুঝিয়ে দেওয়ার জন্যই রাহুল তার পুরানো প্রশ্নে ফিরে গেল, আমাদের দিয়ে যে বন্ডটা সই করিয়ে…।
এইটুকু অগ্রাহ্য দিয়ে চৌধুরির মতো জাঁদরেল হেডমিস্ট্রেসকে নড়ানো যায় না। রাহুলের চেয়েও কাটা কাটা শব্দে তিনি বললেন, বন্ড নিয়ে মাথা ঘামিয়ে লাভ কী? বন্ড যা হয় তা-ই। দুর্ভাবনার একটাই কারণ। আমি জানি, এই প্রতিযোগিতায় কী যাচাই করা হয়েছিল। জানি মানে কালকে জানতে পেরেছি। টেলিভিশনে যখন একের পর এক…।
চৌধুরির কথা সম্পূর্ণ করল রাহুল, রিমাদের মুখগুলো দেখাচ্ছিল… বলুন, বলুন সেন্সলেস হয়ে পড়ব না…
রাহুলের তিক্ততার উত্তরে ঝাঁজিয়ে উঠলেন চৌধুরি, সেন্স থাকলে তবে তো সেটা হারাবার ভয়। একবারও আপনাদের কারও মাথায় ঢুকল না যে, প্রত্যেকটা মেয়েই কীরকম সুন্দরী! হ্যাঁ–ওইটাই ছিল একমাত্র বিবেচ্য। পরীক্ষা-প্রবন্ধ–সব বোগাস। আইওয়াশ। পরীক্ষার দিন যে পরিদর্শক পাঠিয়েছিল, সে-ই করেছে নির্বাচন। শুধু মুখ দেখে। বিজ্ঞাপনে ব্যবহার করার মতো সুন্দর সুন্দর মুখ।
টেলিভিশন যখন প্রথম আঘাত করেছিল, তখনও রাহুলের গলার কাছে এরকম কান্নার ডেলা জমেনি। কিন্তু মিস চৌধুরির যেন রোখ চড়ে গেছে।
আসুন এদিকে। দেখে যান নিজের চোখে। আজ ভোর পাঁচটায় এসে হাজির হয়েছি আমি এই জন্যেই। একবার নয়, তিনবার দেখেছি। এটা অনুমান নয়।
হেডমিস্ট্রেসের সেক্রেটারিয়েট টেবিলের ডান পাশে ছোট্ট আধা-পার্টিশন বসানো খুপরিতে পার্সোনাল কম্পিউটারের সামনে এসে দাঁড়াল রাহুল। তার পেছনে তিনজন শিক্ষিকা।
চেয়ারে বসে কি-বোর্ড অপারেট করছেন চৌধুরি।
একে একে দেখে যান রিমার ক্লাসের মেয়েদের ছবি। ইন অর্ডার অব মেরিট। ফার্স্ট গার্ল।
রাহুল অস্ফুট স্বরে বলল, জয়িতা।
সিলেক্টেড হয়নি। এবার সেকেন্ড গার্ল। রীতা। চান্স পায়নি। থার্ড গার্ল–নো।
ক্লাসের পরীক্ষায় গতবার যারা প্রথম দশটি স্থান পেয়েছে, তাদের কেউই মৃত্যুর ডাক শোনেনি। এগারো নম্বরে পৌঁছে ফুটে উঠল স্বাতী, আর মিস চৌধুরি ঘাড় বেঁকিয়ে পেছনে তাকালেন: আমাকে নিশ্চয়ই বলে দিতে হবে না, স্বাতী কেন নির্বাচিত হয়েছে? আর একবার দেখবেন প্রথম থেকে? কেন জয়িতারা বেঁচে গেল? চৌধুরি যেন আপন মনেই বকে চলেছেন।
প্লিজ, এবার বন্ধ করুন। মুখে বলে রাহুল, কিন্তু তার হাতের মুঠি দুটো চেয়ারের ব্যাকরেস্টটাকে শক্ত করে চেপে ধরেছে আর চোখ দুটো আটকে রয়েছে কম্পিউটারের স্ক্রিনে।
শক থেরাপি তো বটেই। তবে শুধু এইটুকুতে বিশেষ উপকার করতে পারতেন না মিস চৌধুরি। তিনি সব বোঝেন, বোঝাতেও চান, কিন্তু সেটা শুধু রিমার বাবার খাতিরে। অর্থাৎ হতভাগ্য এক পিতার স্বার্থে।
রাহুল অনুরোধ করেছিল খবরের কাগজে একটা বিবৃতি দেওয়ার জন্য। অনুসন্ধানের দাবিতে। সঙ্গে সঙ্গে মিস চৌধুরি হেডমিস্ট্রেস হয়ে গেলেন। সরাসরি প্রত্যাখ্যান। সেটা সম্ভব নয়। আফটার অল, ধারণা ধারণাই। পাবলিক স্টেটমেন্ট দিতে হলে তার আগে ম্যানেজিং কমিটির সঙ্গে কথা বলা দরকার।
রাহুলের মনে হয়, ইনি সেই ইন্টেলেকচুয়াল গোত্রের মানুষ, যিনি শুধু নিজের আত্মার উন্নতির জন্য সত্যের সন্ধান করেন।
আরও চারটে মেয়েদের স্কুল ঘোরার পরে রাহুল বুঝতে পারল, কারও কাছ থেকেই এই সন্দেহের কথা লিখিত বিবৃতিরূপে সংগ্রহ করা যাবে না। প্রথমত, সবাই এই কথা মানতে রাজি নয়। দ্বিতীয়ত, কেউই এসবের মধ্যে নিজেকে জড়াতে চায় না। তা বলে রাহুলের কোনও লাভ হয়নি বলা ঠিক নয়। মিস চৌধুরি একটা সন্দেহ জাগিয়েছিলেন। স্কুলগুলো ঘোরার সুবাদে মিকিলেট নির্বাচিত অন্য ছাত্রীদের ছবি দেখার পর, সন্দেহটা এখন সিদ্ধান্তে পরিণত। অদ্ভুত হচ্ছে, তার মনের অস্থিরতা যেন এখন অনেকটা আয়ত্তের মধ্যে। ঠান্ডা মাথায় চিন্তা করতে পারছে রাহুল।
চিফ সাব-এডিটর নয়, বন্ধু হিসেবেই দীপেশের সঙ্গে কথা হচ্ছিল রাহুলের। খুঁটিয়ে প্রশ্ন করে দীপেশ প্রায় সবই জেনে নিয়েছে। প্রখর বুদ্ধিমত্তা আর নিউজ সেন্স ছাড়া এরকম। পোস্টে ওঠার সুযোগ মেলে না।
কফির কাপটা নামিয়ে রাহুল সিগারেট বার করতেই দীপেশ সামনে ঝুঁকে নিজের লাইটারের শিখাটা বাড়িয়ে ধরল।
তাহলে একটা নিউজ তুই করছিস? রাহুলের ধারণা, আর কিছু না হোক, শুধু চাঞ্চল্যকর হিসেবেও খবরটাকে লুফে নেবে দীপেশ।
কীসের নিউজ?
মানে? তাহলে এতক্ষণ শুনলি কী?
সরি। তুই কিন্তু ভুল বুঝেছিস। তোর ভিউপয়েন্টটা ইন্টারেস্টিং ঠিকই, কিন্তু আই মাস্ট সে, ইউ আর অন এ রং ট্র্যাক।
ঠিক কি ভুল তা নিয়ে তোকে মাথা ঘামাতে হবে না, দীপেশ। প্লিজ–একটা কথা শোন –আচ্ছা, বেশ, খবরের দরকার নেই। ধরু, আমি যদি একটা চিঠি দিই, সেটা ছাপবে তো?
অসম্ভব। কোনও প্রশ্নই ওঠে না।
রাহুল উঠে দাঁড়াল: কেন, সেটা কি জানতে পারি? অনেক অনেক টাকার বিজ্ঞাপন দেবে ওরা, তা-ই না? মিকিলেট হাতছাড়া হয়ে যাবে?
না। আবার ভুল করছিস। মিকিলেট আর কোনওদিনই বিজ্ঞাপন দেবে না। দোষ নেই তোর, বুঝতে পারছি, আজকের খবরের কাগজ পড়িসনি। মিকিলেটকে ডিজলভ করে দেওয়া হয়েছে। এমন অপয়া সূচনার পর সেটাই স্বাভাবিক। শোন্ রাহুল, মিকিলেট সম্বন্ধে তোর ধারণা সম্পূর্ণ ভুল। মিকিলেট কোনও ভুইফোঁড় উটকো কোম্পানি নয়। এটা ছিল স্মিথ লেশনার অ্যান্ড মুখার্জি ইন্টারন্যাশনালেরই একটা নতুন ভেঞ্চার। বুঝলি এবার! হ্যাঁ, আমার কাগজটাও ওই গ্রুপেরই।
ড্রাইভ-ইন-পার্কে বসে চারটি খবরের কাগজ শেষ করেছে রাহুল। প্রত্যেকটার হেডলাইনে। দুর্ঘটনা। নতুন খবর কিছুই নেই। ছবিও প্রায় একই। উল্কার সঙ্গে আসন্ন সংঘর্ষের রেডিয়ো-চিত্র। শিশুাত্রীদের পরিচয়। নিহতদের বাবা-মা-র সঙ্গে কয়েকটি সাক্ষাৎকার। দীপেশ ঠিকই বলেছে, স্মিথ লেশনার অ্যান্ড মুখার্জির বিরাট সাম্রাজ্যেরই অংশ মিকিলেট। দু-পাতা জুড়ে বিজ্ঞাপন দিয়েছে তারা প্রত্যেকটা পেপারে। তার মধ্যেই আছে আন্তর্জাতিক রকেট পরিবহণ নিয়ন্ত্রক সংস্থার সার্টিফিকেটের প্রতিলিপি। নক্ষত্ৰচারী ডি-সেভেন-এর লাইসেন্সে কোনও খুঁত নেই। ট্যাক্স জমা পড়েছে, ফিটনেস সার্টিফিকেট নবীকরণ হয়েছে। শুধু দু-মাস কেন, এই রকেট দশ বছর মহাকাশভ্রমণের ছাড়পত্র পেতে পারে। ক্লাস ওয়ান পর্যায়ের মহাকাশযান।
এমনকী সন্দেহজনক ইনশিয়োরেন্সের ব্যাপারটা তারা নিজেরাই উত্থাপন করেছে। উল্কার সঙ্গে সংঘর্ষের দায়িত্ব বিমা কর্তৃপক্ষের না হলেও কোম্পানি স্বয়ংপ্রবৃত্ত হয়ে দুর্ঘটনাগ্রস্তদের মোটা টাকা ক্ষতিপূরণের প্রতিশ্রুতি দিয়েছে। সেটা বিমার পরিমাণের এক চতুর্থাংশ হলেও…
রাহুল বুঝতে পারে, এই কোম্পানির পক্ষে দুর্ঘটনার আর্থিক দায়িত্ব বহন করা তেমন কিছু নয়। পৃথিবীর ইস্পাত, তেল ও কয়লাখনির মালিকানা ছাড়িয়ে ওরা এখন মহাকাশে পাঁচ রকেট-বর্ষ দূরের কর্ণিকা গ্রহেও গড়ে তুলেছে বিরাট খনিশিল্প উদ্যোগ। প্রতি মাসে তাদের কারগো-রকেট দুর্লভ সব খনিজ সামগ্রী বয়ে নিয়ে আসছে পৃথিবীতে। মহাকাশের চারটি ভিন গ্রহে খননকার্যের অধিকার পেয়েছে চারটি কোম্পানি। তাদের মধ্যে শীর্ষস্থানে রয়েছে স্মিথ লেশনার অ্যান্ড মুখার্জি। মাত্র বছর পনেরোর মধ্যে ফুলেফেঁপে উঠেছে এরা। সন্দেহ নেই যে, তাদের সাফল্য-কাহিনির কেন্দ্রে রয়েছে মহাশূন্যের ওই বন্ধ্যা কর্ণিকা, যেখানে একটি শেওলা বা অ্যামিবা অবধি আজও জন্ম নেয়নি।
উদ্দেশ্যহীনভাবে প্রায় ঘণ্টাখানেক কলকাতার পথে পথে গাড়ি ছুটিয়ে বেড়াচ্ছে রাহুল। এমন কোনও জায়গায় পৌঁছাতে পারেনি, যেখানে থামতে পারে। এলগিন অ্যাভিনিউয়ে ট্রাফিক সিগন্যালে পড়ে ইঞ্জিন বন্ধ করেছিল। ইগনিশনের চাবিতে বারবার আধ প্যাঁচ দিয়েও আর স্টার্ট নেয়নি। পেট্রোল ফুরিয়েছে। অজস্র হনের একটি সর্পিল হুংকারকে পেছনে রেখে একাই গাড়িটাকে ঠেলে রাস্তার পাশে এনে দাঁড় করিয়ে দিল।
বাড়ি ফেরার কথা ভাবেনি, কিন্তু মিনিট দশেক হাঁটার পর রাহুল আবিষ্কার করল, নিজের ফ্ল্যাটের সামনে এসে দাঁড়িয়েছে।
বসার ঘরে প্রতুলকে দেখে অবাক হল না। খবরটা না-পাওয়ার তো কোনও কারণ নেই। কিন্তু বাবা যদি জানতে পারেন তো আরেকটা স্ট্রোক অবধারিত।
রাহুল বসে একটা সিগারেট ধরিয়ে প্যাকেটটা ভাইয়ের দিকে ছুঁড়ে দিয়ে বলল, বাবা শুনেছে?
না। টিভির খবরের আগেই শুয়ে পড়েছিল। খবরের কাগজগুলোও আজ সকালে সরিয়ে ফেলেছি।
জানতে ঠিকই পারবে। আজ বা কাল।
ফোন বেজে ওঠে। দু-জনেই উঠে দাঁড়িয়ে ছিল। রাহুলই তৎপর হয়ে ফোনটা ধরল।
আবার জয়া, সকাল থেকে বারবার চেষ্টা করছি। কোথায় ছিলে?
জয়ার চেহারা, তার উচ্চারণ একেবারে অচেনা ঠেকছে। এই জয়াকে কোনওদিন দেখেনি রাহুল। জয়াকে ক্লান্ত দেখাতে পারে–অবিশ্বাস্য! তার উচ্চারণ থেকে চর্চা-করা আদিখ্যেতার রেশগুলোও উবে গেছে।
রাহুল! শুনছ তুমি! সাংঘাতিক কিছু একটা হয়েছে নিশ্চয়। ইমিডিয়েটলি খোঁজ নাও। ক্যালকাটা সেন্ট্রাল জেলের তিনশো সতেরো নম্বর। লাইফ টার্ম আসামি। প্রদীপ্ত সব কথা আমাকে বলে না, কিন্তু… কিন্তু ও জানে না যে, ডি-সেভেনের রিমা আমার মেয়ে…।
হঠাৎ ফোন কেটে গেল। পাশে দাঁড়িয়ে প্রতুল সবই শুনেছে। তার দিকে ফিরে রাহুল বলল, জয়া কি পাগল হয়ে গেল নাকি?
আশ্চর্য নয়। তবে তুই জানিস কি না জানি না, প্রদীপ্ত, মানে প্রদীপ্ত মুখার্জি হচ্ছে স্মিথ লেশনারের ইয়াংগেস্ট ডিরেক্টর। গত দেড় বছর ওর সঙ্গেই আছে জয়াদি।
রাহুল শূন্যদৃষ্টি নিয়ে তাকিয়ে আছে।
প্রতুল বলে, আরও একটা কথা। ঘণ্টাখানেক আগে সানগ্লাস-পরা রোগা-বেঁটেমতো একটা লোক এসেছিল। ভঙ্গিটা খুব সন্দেহজনক। তুই নেই শুনে যেন হাঁপ ছেড়ে পালাচ্ছিল। তারপর লিফটের মুখ থেকে আবার ফিরে এল। বারবার পেছন ফিরে দেখছে। প্যান্টের পকেট থেকে একটা প্যাকেট বার করে আমার হাতে দিয়ে বলল, এইটা দিলেই হবে। তারপরে প্রায় দৌড়।
একটু নাকিসুরে কথা বলছিল কি?
হ্যাঁ। চিনিস তাহলে লোকটাকে?
নিশ্চয়ই সম্বরণ। কিন্তু কী দিয়ে গেল…
একটা ভিডিয়ো ক্যাসেট। মিনিট সাতেকের। তোর ঘরে বসেই দেখেছি। সাত বছর আগে যাত্রীবাহী রকেট আরএমভি-টেনের সঙ্গে উল্কার সংঘর্ষের ছবি। কোনও সন্দেহ নেই। যে, এই টেপটাকেই কাল আমাদের দেখানো হয়েছে। নক্ষত্ৰচারী ডি-সেভেনের নামে চালিয়েছে।
.
আত্মীয় বা আইনজীবী ছাড়া বন্দিদের সঙ্গে দেখা করার অনুমতি পাওয়া কঠিন। যাবজ্জীবন দণ্ডিতের ক্ষেত্রে তো প্রায় অসম্ভব। সব দিক চিন্তা করেই রাহুল এসেছিল মানবিক অধিকার রক্ষা পর্ষদের দপ্তরে। মিস্টার সেনশর্মার দেখা পাওয়ার জন্য আধ ঘণ্টা অপেক্ষা করতে হলেও কাজ হয়েছে। কোনও কথা গোপন করেনি। সেনশর্মা রাজি হয়েছেন। পর্ষদের লেটারহেডে একটা চিঠি টাইপ করে দিয়েছেন তিনি। নিচে রাহুলের সই অ্যাটেস্ট করা। এর জোরে প্রয়োজনীয় অনুমতি পাওয়ারই কথা।
জেলখানার অভ্যর্থনাকক্ষে অপেক্ষা করছে রাহুল। মিনিট দশেক পেরতে চলল, চিঠিটা হাতে নিয়ে রিসেপশনিস্ট সেই যে উধাও হয়েছে, আর পাত্তা নেই।
সাদা পোশাকের দশাসই চেহারার এক ভদ্রলোককে ঢুকতে দেখেই দরজার দুই প্রহরী আড়ষ্ট হয়ে স্যালুট জানাল।
জেলার বা ডেপুটি জেলার, ভেবেছিল রাহুল। কিন্তু অনুমান ভুল। রাধাবাজারের ডিটেকটিভ ডিপার্টমেন্টের জাঁদরেল অফিসার।
চিঠিটা আপনি এনেছেন? ভঙ্গিটাই যেন আদেশ যে, এখুনি উঠে দাঁড়ান, দাঁড়িয়ে জবাব দিন।
রাহুল আরও ভালো করে ঠেস দিয়ে বসে বলল, একটা লেটার অব ইন্ট্রেডাকশন নিয়ে এসেছি আমি। তিনশো সতেরো নম্বরের সঙ্গে দেখা করার জন্যে।
চলুন।
অফিসার রাহুলকে নিয়ে বাইরের চত্বরে বেরিয়ে এল। সামনেই অপেক্ষা করছিল জানালায় তারের জাল বসানো কালো ভ্যান। পেছনের দরজা খুলে রাহুলকে বলল, উঠুন।
রাহুল আপত্তি করল না। পাশেই দুই পুলিশ প্রহরী। তাদের মতিগতি সুবিধের ঠেকছে না।
পুলিশ অফিসার ড্রাইভারের পাশের সিটে বসেছে। কয়েকবার প্রশ্ন করে রাহুল একটাই উত্তর পেয়েছে: আর মিনিট দশেক ধৈর্য ধরুন।
তবু পরবর্তী অধ্যায়ের জন্য প্রস্তুত ছিল না রাহুল। ছ-জন উচ্চপদস্থ অফিসার ঘিরে ধরেছে তাকে এবং গুলির মতো প্রশ্ন ছুটছে–কেন রাহুল তিনশো সতেরোকে দেখতে এসেছে? আজই বা এল কেন? তিনশো সতেরো তার কে হয়? সে কি জানে তিনশো সতেরোর নাম? কী জানে সে তার সম্বন্ধে?
সন্তোষজনক কোনও উত্তর দেওয়ার উপায় ছিল না রাহুলের। তাহলে জয়াকে জড়াতে হয়। মানবিক অধিকার রক্ষা পর্ষদের দোহাই দিয়েও এগতে পারেনি। হঠাৎ সব ছেড়ে তিনশো সতেরো কেন?
রাহুল বলে, অযথা তিলকে তাল করছেন আপনারা। এর পেছনে কোনও পরিকল্পনা…
কোনও পরিকল্পনা নেই! একজোড়া গোঁফ বেঁকিয়ে ঝুঁকে পড়ল একজন: তাহলে দীপনারায়ণের আজ জেল পালানোর পরিকল্পনার কথাটাও সত্যিই আপনি জানতেন না?
জেল পালানো? দীপনারায়ণ?
বাঃ, আপনি অবাক হচ্ছেন? যা-ই হোক, মনে হয় আপনাকে খুশি করতে পারব না। আপনি কনফার্ম করতে এসেছিলেন, দীপনারায়ণ পালিয়েছে! আমরা জানি। কিন্তু বেচারার গ্র্যান্ড প্ল্যান বানচাল হয়ে গেছে। দ্বিতীয় ফটক আর পেরতে হয়নি। আরে মশাই, যত বুদ্ধি, সবই থাকবে ক্রিমিনালদের? তাহলে আমরা তো ভেসে যাব।
কোথায় দীপনারায়ণ? আই মাস্ট টক উইথ হিম। রাইট নাউ।
রাহুলকে টেনে বসিয়ে দিয়েছে। দীপনারায়ণের সঙ্গে আর কারওই কথা বলার উপায় নেই। সেন্ট্রির রাইফেলের নিশানায় কোনও গলতি ছিল না।
প্রশ্নের কোলাহল কিছুক্ষণ কানে ঢোকেনি রাহুলের। রাহুলের এবার সত্যিই ক্লান্ত লাগছে। মুখ তুলে ধীরে ধীরে বলল, আপনাদের সব প্রশ্নের উত্তর আমি দেব। কিন্তু তার আগে একবার ডিসি সাউথ, ওয়েস্ট মিস্টার চক্রবর্তীর সঙ্গে কথা বলতে চাই। আমার ছোট কাকা।
.
চক্রবর্তীর ব্যক্তিগত হস্তক্ষেপে রাহুল অব্যাহতি পেয়েছে। তবে প্রতিদিন সকালে তাকে ব্যক্তিগতভাবে হাজিরা দিয়ে যেতে হবে। তিন দিন বাদে পরবর্তী ইন্টারোগেশন। সেদিন তার কাকাও থাকবে।
গাড়িটা এতক্ষণ রাস্তার ধারেই পড়ে ছিল। এবার ওটা তার দরকার। জেরিক্যান থেকে পেট্রোল ঢেলে ঘড়ির দিকে তাকাল। ছ-টা বাজতে দশ। অফিস-ভাঙা পথের কথা হিসেবে রেখেও সাতটার মধ্যে নিশ্চয়ই পৌঁছাতে পারবে।
দশ মিনিট আগেই পৌঁছে গেল। সোনাগাছি সুপার কমপ্লেক্স। থ্রি-স্টার রুমের অতিথিরা গাড়ি চালিয়েই উঠে আসতে পারে সেভেন্থ ফ্লোরের পার্কিং কর্নারে। এখানে নবাগত নয় রাহুল। জয়া চলে যাওয়ার পর থেকে মাস দুই অন্তর নিয়মিত আসছে। আসতে বাধ্য হয়েছে। মানসিক ভারসাম্য বজায় রাখার জন্য একটা দুষ্পচ্য ওষুধ ঢক করে গিলে ফেলা। শরীরের দাবিকে পুরো অবহেলা করার মতো নীতিধর্মে বিশ্বাস রাহুলের কোনওদিনই ছিল না।
নিনি, টিনা ও রিনি। তিনজনকে মোটামুটি চেনে। প্রত্যেকেই সিলিকন সুন্দরী। কোনারকের প্রস্তরীভূত সুন্দরীদের চেয়েও তাদের উন্নত স্ফীত বক্ষে সময় কোনও আঘাত হানতে পারবে না।
প্রতি মাসে একটি করে সিলিকন ইনজেকশনের আরও দুটি সুফল আছে। তারা আকাঙ্খ্যার বস্তু, কিন্তু নিজস্ব কোনও আকাঙ্খ্যা নেই। সুপারম্যানের স্পর্শেও তাদের কোমলতম অঙ্গে অনুভূতি সঞ্চারিত হয় না। দ্বিতীয়ত, বছর কুড়ির বেশি এই ইনজেকশন নেওয়ার দরকার হয় না। অতদিন কেউ বাঁচে না।
তাপনিয়ন্ত্রিত ঘর থেকে নিনিই প্রথম দেখেছে রাহুলকে। অনাবৃত ঊর্ধ্বাঙ্গ কাচের জানলায় ঠেকিয়ে মাইক্রোফোনে তার নাম ধরে ডাকল।
কাউন্টারের সামনে মিনি কম্পিউটারে নিনির কোড নম্বর টাইপ করে তিন ঘণ্টার চার্জ পে করতেই কিউবিকলের এক পাল্লা দরজা নিঃশব্দে পথ ছেড়ে পাশে সরে গেল। টয়লেটে ঢুকে বাধ্যতামূলক মেডিক্যাল বাথ নিতে হবে শয়নকক্ষে প্রবেশের আগে। অপরিচিত প্রেমিকের ক্ষেত্রে নিনি অবশ্যই সবার আগে ডাক্তারি সার্টিফিকেটটা দেখতে চাইত।
বেডরেস্টে হেলান দিয়ে রাহুল চাদরটা কোমর অবধি টেনে নিল। নিনি ড্রেসিং গাউন চড়িয়ে লম্বা গেলাসে সাবধানে বিয়ার ঢালছে। ফেনা হলে চলবে না। দুটো বিয়ার ও গোটা চারেক সিগারেট শেষ করবে রাহুল, তারপর বলবে, আলো নিবিয়ে দাও। রাহুলের অভ্যাস তার অজানা নয়। ভিডিয়োতে ব্লু-ফিল্ম দূরের কথা, লাইট মিউজিক অবধি তার বরদাস্ত হয় না।
এক চুমুকে বিয়ারের গেলাস ফাঁকা করে রাহুল বলল, আচ্ছা, দীপনারায়ণকে তুমি চিনতে?
দীপনারায়ণ! একটু যেন চমকে গেল নিনিঃ হঠাৎ? চিনব না কেন, এই কমপ্লেক্সের কে না চেনে? তবে পিয়া ছাড়া আর কারও রুমেই কখনও ঢোকেনি।
এবং পিয়াকেই সে এই কমপ্লেক্সে গত বছর গলা টিপে খুন করেছে। ছোট্ট একটা খবর বেরিয়েছিল তখন। কিন্তু নিনি বা কার মুখে যেন এখানেই তখন অনেক কথা শুনেছিল রাহুল। এসব কাহিনি তাকে টানে না। বলতে গেলে সে-ই জোর করে থামিয়ে দিয়েছিল বক্তাকে। এখন অস্পষ্ট মনে পড়ছে, দীপনারায়ণ নাকি আগেও খুন করেছিল। ফাঁসির আসামি। ধরা পড়েও কীভাবে পালিয়েছিল। পিয়ার প্রতি অদ্ভুত আকর্ষণ ছিল। প্রতি রাতে আসত ঘড়ির কাঁটা ধরে। পিয়াকে এখান থেকে সরিয়ে নিয়ে যাওয়ার ইচ্ছে ছিল তার। পিয়া রাজি হয়নি বলেই নাকি…
পিয়াকেও তো চিনতে তুমি? রাহুল প্রশ্ন করে।
খুউব। ওর মুখেই তো দীপনারায়ণের সব গল্প শুনেছি। একেবারে জন্তুর মতো চালচলন। আবার নাকি ভালোবাসত। পিয়ার অত দূর এগনো উচিত হয়নি। কিন্তু…
কিন্তু কী?
বোধহয় প্রচুর টাকাপয়সা দিত।
যাঃ। একটা ফেরারী আসামি
ফেরারী আসামি তো কি? জান কোত্থেকে পালিয়েছিল? কর্ণিকা থেকে। আজ অবধি ওই একজনই পালাতে পেরেছে। ষোলো বছর বয়েসে প্রথম মার্ডার করে। তারপরে প্রাণদণ্ডের আদেশ হলে কর্ণিকায় চাকরি নিয়ে চলে যায়।
সোজা হয়ে বসে রাহুল। মনে পড়েছে যে কথাটা অনেক আগেই মনে পড়া উচিত ছিল। শুধু কর্ণিকা নয়, মহাশূন্যের যে চারটে গ্রহে খননকার্য চলছে, সেখানে প্রাণদণ্ডে দণ্ডিত আসামি ছাড়া আর কোনও লোককে তিন মাসের বেশি বাস করার অনুমতি দেওয়া হয় না। এটা আন্তর্জাতিক আইন। সেই আইন পাশের সময়ও তুমুল ঝড় উঠেছিল। শুধু মৃত্যুদণ্ডে দণ্ডিত নয়, তারা স্বেচ্ছায় রাজি হলে তবেই। ভিন গ্রহে প্রথম খনি শ্রমিকদের ব্যাচটা কবে রওনা হয়েছিল মনে নেই, তবে দীপনারায়ণ নিশ্চয়ই তাদেরই একজন।
গেলাসে বিয়ার ঢালতে ঢালতে নিনি বলল, তুমি যা-ই বল, পিয়াকে ও খুন করেছে, কিন্তু ওর জন্যেই আমরা বেঁচে গেছি।
আরও বিস্ময়।
সত্যিই বেঁচে গেছি। লুকিয়ে কর্ণিকায় নিয়ে যাওয়ার জন্যে কীরকম টোপ ফেলেছিল, জান? জনে জনে আলাদা করে বলেছিল। যাতায়াতে দশ বছর আর কর্ণিকায় পাঁচ। সবসুদ্ধ পনেরো। কিন্তু টাকা যা দেবে, সারা জন্মে রোজগার করতে পারব না। দীপনারায়ণ না এলে আমরা কি জানতে পারতাম যে, কর্ণিকায় আট-দশ বছর ধরে প্রায় হাজারখানেক লোক কী অবস্থায় বাস করছে। একটা মেয়েছেলের মুখ দেখার সুযোগ পায়নি। পিয়ার মুখেই শুনেছিলাম, দীপনারায়ণ নাকি কর্ণিকায় বসে ব্লু-ফিল্ম দেখেই পিয়াকে পছন্দ করে রেখেছিল। কিন্তু শুধু ব্লু-ফিল্ম দিয়ে আর কাজ হচ্ছে না। কেউ ভুলছে না। কাজকর্ম নাকি সব বন্ধ হওয়ার উপক্রম। সেই জন্যেই…
তোমাদের মধ্যে কেউ রাজি হয়নি?
একজনও না! ওখানে পৌঁছাবার পর আমাদের কী হবে, সেটা বুঝতে পারছ কি? ছিঁড়ে ফেলবে…
মুখে হাত চাপা দিয়ে টয়লেটে গিয়ে ঢুকল রাহুল। পেটে মোচড় দিয়ে ওয়াক আসছে।
.
একের পর এক গাড়ি রাহুলকে ওভারটেক করে যাচ্ছে। রাস্তা ফাঁকা। কিন্তু তার কোনও তাড়া নেই। কী ঘটছে, সেটা আর তার অজানা নেই এবং তাকে এখন কী করতে হবে, সেটাও স্পষ্ট।
সতর্ক হয়ে গাড়ি চালানো দরকার। রাহুলের জীবনটা এখন বিশেষ মূল্যবান। কোনও অকারণ ঝুঁকি নেওয়া চরম দায়িত্বহীনতার পরিচয় হবে।
দীপনারায়ণকে ওরা সুদলি সরিয়ে ফেলেছে। ভাবছে মোক্ষম প্রমাণ বুঝি ওই একটাই। কিন্তু তা নয়। সবচেয়ে বড় অস্ত্র ওই ভিডিয়ো ক্যাসেট। দেশে এখনও মানুষ আছে। সম্বরণ নিশ্চয়ই একটা কিছু আঁচ করেছিল বলেই দিয়ে গেছে ওটা। সেটা এখন প্রতুলের জিম্মায় তার ফ্ল্যাটেই রয়েছে। প্রমাণ হয়তো আরও মিলবে। হয়তো জয়া ইতিমধ্যেই আরও কিছু জানিয়েছে। সেই জন্যই প্রতুলকে বসিয়ে এসেছে ফ্ল্যাটে। এদিকে নিনিরা তো রয়েইছে।
ফ্ল্যাটের দরজায় বেল দিতে গিয়ে রাহুল দেখল পাল্লার ফাঁক দিয়ে একচিলতে আলো। ভেতরে ঢুকে নিজেই দরজাটা টেনে দিল। প্রতুল বোধহয় ভেতরের ঘরে। রেস্ট নিচ্ছে।
দরজার পরদাটা ঠেলেছিল, কিন্তু ভেতরে ঢুকতে পারেনি। ডাবল বেডের ওপর শুধু প্রতুল নয়, জয়াও আছে। হালকা নীল ও সবুজ রঙের এমব্রয়ডারির নকশাওয়ালা বেডশিট দুটো শরীরের রক্তে ভেসে গেছে।
রাহুল পেছন ফিরে ড্রয়িংরুমের ক্যাসেট প্লেয়ারটার দিকে ছুটে এল। কার্পেটের ওপর হাঁটু মুড়ে বসেছে। হাতের চাপ যতই বেশি হোক, নিরাসক্ত যন্ত্র তার স্বভাবসিদ্ধ অলস ভঙ্গিতে মুখ হাঁ করল। কিছু নেই! ক্যাসেট উধাও!
কী খুঁজছেন? ক্যাসেটটা? এই তো আমার কাছে রয়েছে। সোনালি কোনও স্বপ্নচূড়া থেকে মেঘের বাহনে ভেসে আসে মায়াবী শব্দ।
স্লো মোশন সিনেমার হরিণ শেষবার মাথা ফিরিয়ে যাচাই করে মরণের দূরত্ব। রিভলভারের নল।
সদ্য কন্যাশোকে কাতর জনৈক অধ্যাপক তার ভাইয়ের সঙ্গে প্রাক্তন পত্নীকে এক শয্যায় আবিষ্কার করার পর আত্মহারা হয়ে দুজনকেই হত্যা করে এবং তারপরে আত্মহনন।
প্রভাতি দৈনিকপত্রের এই সংবাদ হয়তো কিছু পাঠকের চোখে পড়ে। কিন্তু এখন আর কেউ নেই যে, জানিয়ে দেবে উৎসুক নক্ষত্রচারী ডি-সেভেন-এর অপ্রতিহত যাত্রার কথা। নির্ভুল লক্ষ্যে এগিয়ে চলেছে রকেট তার শিশুযাত্রীদের নিয়ে। আর কর্ণিকা অপেক্ষা করছে পাঁচ বছর পরে একশো সতেরোজন যোড়শীকে অভ্যর্থনা জানাবার জন্য।
[প্রথম প্রকাশ: দেশ, ১৯৮৯]
