দিন শেষ না হতেই রাত্রি নেমে এল। সারাদিনের ছেড়া ছেড়া মেঘ-ছড়ানো আকাশটার এ মুড়ো থেকে ও মুড়ো পর্যন্ত কে যেন দিগন্তহীন আলকাতরার ব্রাশ নিয়ে গেল বুলিয়ে। পুর্ব থেকে পশ্চিমে ছুটেছে আলকাতরার ব্রাশটা, এখান থেকে অনেক দূরে, তীব্রগতিতে, দিক হতে দিগন্তে, দেশান্তরে। যেন মেঘের ডালাটা গলে গিয়ে ছড়িয়ে পড়ছে। ছড়িয়ে পড়ছে আর গলে গলে পড়ছে পৃথিবীতে। কালোয় কালো হয়ে যাচ্ছে আকাশমাটি। কোথাও কোনও সীমারেখা ঠাহর করা যাচ্ছে না।
বাতাস বইছে। পুবে বাতাস। খ্যাপা হাঙরের মতো বাতাসটা কখনও যেন ল্যাজ নাড়ছে ধীরে ধীরে। কখনও তীক্ষ্ণ শিস দিয়ে ঝাপটা মারছে অন্ধকার শুন্যে। গোঁ-গোঁ সোঁ-সোঁ শব্দ উঠছে বাতাসে। থেকে থেকে চুলকাচ্ছে বিদ্যুৎ। যেন আদিগন্ত অন্ধকারকে ছিঁড়ে কুটি কুটি করে ফেলতে চাইছে কতগুলি তীক্ষ্ণ তলোয়ার। ব্যুম ব্যুম শব্দে কাঁপছে মাটি। আর তার সঙ্গে ইলশেগুঁড়ির ছাট। রাশি রাশি ছুঁচের মতো বাতাসের ঝাপটায় গায়ে এসে বিঁধছে। হাওয়ার ঝাপটায় এসে বিঁধছে, আবার হারিয়ে যাচ্ছে। দুর্যোগের অন্ধকার, রাত্রির নয়। ঘড়ির কাঁটায় এখনও নামেনি অন্ধকার, যে ঘড়ি সময়ের চেহারা দেখে না। শুধু চলে আর বাজে। তাই মিউনিসিপালের বিজলি বাতিগুলি জ্বলেনি এখনও।
বাতি জ্বলে উঠছে দোকানে দোকানে। লক্ষ আর প্রদীপ জ্বলে উঠছে ঘরে ঘরে। সেখানে ঘড়ি নেই। মানুষের প্রয়োজনে বাতি জ্বলছে।
ভিড় লেগে গেছে সুদীর্ঘ বি টি রোডের উপর। বি টি রোড। কলকাতা থেকে বারাকপুর, বারাকপুরের চিড়িয়ামোড় থেকে হঠাৎ পুবে মুখ ঘুরিয়ে বি টি রোড জি টি রোড নাম নিয়ে আবার সাঁ সাঁ করে ছুটে গেছে উত্তর দিকে। সেই কাঁচরাপাড়া পর্যন্ত।
এই সুদীর্ঘ রাস্তা জুড়ে ভিড় লেগেছে। কলকারখানার ছুটির ভিড়। সারা বাংলার বৃহত্তম শিল্পকেন্দ্র এই রাস্তা। গঙ্গার তীরে তীরে, রেললাইনের ধারে ধারে অসংখ্য কারখানা ইমারত। তারই ছত্রছায়ায় ছড়ানো আবর্জনা স্তুপের মতো বস্তি। এবড়ো খেবড়ো, বাঁকাচোরা, দোমড়ানো সুদীর্ঘ শিল্পশহর। মাথা তুলে দাঁড়িয়ে আছে অসংখ্য চিমনি। অন্ধকারে অদৃশ্যচারী ভূতের রক্তচক্ষুর মতো। লাল বাতি জ্বলছে চিমনিগুলোর মাথায়। ধোঁয়া ছাড়ছে অনর্গল। সেই ধোঁয়া বৃষ্টির ছাটে ধুয়ে যেন তরল কাশির মতো ঝরছে কারখানায়, রাস্তায়, বস্তিতে। যেন একটা মাইলের পর মাইল কালো পটের উপরে, কালো ভারী পোস্টারকালারের থ্যাবড়া ব্রাশে ছবি আঁকা হয়েছে।
এই সুদীর্ঘ পথ জুড়ে চলেছে ঘরমুখো মানুষের দল। অন্ধগুহার গায় অবয়বহীন ছায়ার মতো চলেছে সবাই। ভিড় জমে উঠেছে চা-খানাগুলিতে, পান বিড়ির দোকানে, গুঁড়িখানায়। কিন্তু আকাশ দ্রুত তাড়া দিয়েছে সবাইকে ঘরে ফেরার।
সবাই বৃষ্টির ছাটে মাথা নুইয়ে গালাগাল দিচ্ছে আকাশটাকে। আকাশের মা, বোন, বাপ, সবাইকে। রাস্তার দুধারে ছড়িয়ে সাজানো বিপণি সামলাচ্ছে দোকানওয়ালারা, পাততাড়ি গুটোচ্ছে তাড়াতাড়ি। ব্যবসা মাটি ফেরিওয়ালাদের। ফেরার তাড়ায়ও অভ্যাসবশত হেঁকে চলেছে তারা হাঁক পাঁক করে। ছিটকে পড়ছে দা-দিনাই-খুজালির দাওয়াইওয়ালারা। বক্তৃতা বন্ধ করে দিয়েছে ইন্দ্রিয়সালসা ও ঈশ্বরদত্তবটিকা বহনকারী, পথে পথে ফেরা হকিম, বৈদ্য, ডাক্তার আর গুনিনের দল। আর চিবিয়ে চিবিয়ে গাল দিচ্ছে প্রকৃতিকে। আর প্রকৃতি যেন, পাগলের পেছনে লাগা ছেলের দলের মতো হওয়ার ছপটি মারছে, ঝরিয়ে দিচ্ছে গুঁড়ি গুঁড়ি ছাট।
কিন্তু ভিড়টা একেবারে কমল না। এই বি টি রোড় শূন্য হয় না কখনও। যেমন গভীর অরণ্য কখনও শূন্য থাকে না। নিরীহ জীব কীট পতঙ্গ আর হিংস্র শ্বাপদ সেখানে নিয়ত যেমন ঘোরে, এই রাস্তাটা তেমনি। ভিড় কমল না তাদের, যাদের ঘরে ফেরার কোনও তাড়া নেই। যাদের ঘর নেই, সেই সব ভবঘুরে বাউণ্ডুলে যারা এই পথেই ঘুরে ঘুরে জীবন কাটিয়ে দিতে বসেছে। কেউ গেল আচ্ছায়, জুয়ার ঘরে, বেশ্যালয়ে। কেউ কেউ শুধু পথে পথে ঘুরতে লাগল আর শিকারি চিলের মতো দেখতে লাগল এদিক ওদিক। গন্ধ শুঁকে বেড়াতে লাগল বাঘের মতো, একটু পেঁয়াজের, একটু আটার দূলার, নিদেনপক্ষে একটু তালরসের।
অনেকক্ষণ পর ভাঁটা পড়তে থাকে ভিড়ে। দোকানপাটগুলিও ঝাঁপ ফেলতে থাকে অন্যান্য দিনের থেকে অনেক তাড়াতাড়ি।
বি টি রোড থেকে একটা কাঁচা সড়ক চলে গেছে পুবে। গোটা কয়েক ছোট বড় বাঁক নিয়ে, নিউ কর্ড রোড মাড়িয়ে গেছে রেললাইন পর্যন্ত। তারপর হারিয়ে গেছে মাঠে ও দূর দূরান্তের গাঁয়ে।
রাস্তাটা সরু। তার চেয়ে চওড়া, খালের মতো নর্দমা কাঁচা রাস্তার দুপাশে। তাতে জল নেই, আবার একেবারে শুকনোও নয়। পাঁক জমে আছে দইয়ের মতো।
রাস্তাটার নাম নয়া সড়ক করা হয়েছে এই সেদিন। যেন এতদিন পরে একটা ভবিষ্যৎ দেখা দিয়েছে সড়কটার জীবনে। নয়া সড়কই বটে। বস্তির ভিড় এদিকটায় কম, কম অই মানুষের ভিড়। একপাশ ধরে রাকিব ফেলে চওড়া করা হচ্ছে রাস্তাটাকে। মিউনিসিপালের কয়েক রাবিশ ও ময়লার গাড়ি কয় নামিয়ে পড়ে আছে ঋরে ধারে।
রাস্তার পাশে দুচারটে চালাঘর উঠেছে পরস্পর থেকে অনেকটা ফাঁক ও দূরত্ব বজায় রেখে। কেবল নিউ কর্ড রোড ও নয়া সড়কের সঙ্গমে, এক ধারে এক লম্বা বস্তি। বেশ বড় বতি। বৃপ্তিটার ধার ঘেঁষেই, কর্ড রোডের দিকে মুখ ফেরানো একটা হাল আমলের দোতলা বাড়ি। নয়া সড়কের বস্তি থেকে এ বাড়িটার দিকে তাকালে, একটা মস্ত অসামঞ্জস্যের দৃশ্যে হেসে ফেলতে পারে কেউ। যেন একটা ঠাট্টা কিংবা একটি দর্শনীয় বস্তুর মতো সাজানো রয়েছে দুটো জিনিস। বস্তিটাকে ঘর বলে চিনতে না পারলে, মনে হতে পারে, ওটা একটা রাবিশেরই স্তূপ।
কিন্তু কর্ড রোড থেকে দোতলা বাড়িটিকে ভারী সুন্দর দেখায়। যেন ছবির মতো।
মোড়ের এ বস্তিটা কিন্তু নয়া সড়কের থেকেও পুরনো। নয়া সড়ক যখন এক পাশে ধানের খেত আর অন্যদিকে বিস্তৃত মাঠের মাঝে একটা সরু গেয়ো পথ মাত্র ছিল, তখন এই বস্তিটা তৈরি হয়েছিল। এখন নয়া সড়ক শহরের শরিক হয়ে উঠছে। কিন্তু এ বস্তি বাড়িটা মান্ধাতা আমলের মতো তেমনি পড়ে আছে। খোলা হওয়া চালা প্রায় মাটি স্পর্শ করেছে। মাথা হাঁটুতে ঠেকিয়ে বেরুতে হয় এখান থেকে। যেন উপর থেকে সমস্ত বস্তিটা ঝপ করে মাটিতে পড়ে প্রায় গেড়ে বসেছে। অন্ধকারে মনে হয় কালো এবং শেওলা ধরা খোলা সাজানো একটা স্তূপবিশেষ।
একটা লোক পুব দিকের গভীর অন্ধকার কোল থেকে এসে মোড়ে দাঁড়াল। চারদিকের চারটে পথের দিকে সে কয়েকবার দেখল। কিন্তু কোন দিকে যাবে ঠিক না করতে পেরে ভূতের মতো দাঁড়িয়েই রইল অন্ধকারে। থেকে থেকে দু-একটা গলার স্বর ভেসে আসছে ওই খোলর পটা থেকে। সেই কুপটার ধারেই এক জায়গা থেকে ছোট একটা আগুনের শিস দেখা যাচ্ছে। যেন ছুঁয়ে ছুঁয়ে ঝিলিক দিয়ে উঠছে বিদ্যুতের মতো। কর্ড রোড-মুখো ইমারতের একটা জানালা দিয়ে খানিকটা আলো এসে পড়েছে ভোলার মাথায়।
সমস্ত পথটা অন্ধকার। আলো নেই পথটাতে, কিন্তু কতগুলি পোস্ট খাড়া করা আছে কিনারে কিনারে। যেন শুটকো হাড়গিলে ভূত দাঁড়িয়ে আছে অন্ধকারে মাথা উঁচু করে।
থেকে থেকে আচমকা হাওয়ার ঝাপটায় ইলশেগুঁড়ি ছাট আসছে। রাস্তাটা ভিজে উঠেছে। কর্দমাক্ত সড়কটার এক একটা জায়গা বিনা আলোতেই চকচক করছে।
লোকটা নয়া সড়কে এক পা এক পা করে এল, তারপর এগিয়ে গেল খোলার বাড়িটার দিকে। আসতে আসতে প্রায় চালাটার গা ঘেঁষে সে দাঁড়িয়ে পড়ল।
ঘর-সংযুক্ত মাটির এবড়ো-খেবড়ো রক। একটা বাতি জ্বলছে সেখানে টিমটিম করে। রকের উপরে কিছু লোক রয়েছে শুয়ে বসে। দু-একজন বয়স্ক মেয়েমানুষও বসে আছে তাদের পাশে শিশুও দেখা যাচ্ছে দু-একটি।
একজন শুধু বসে আছে খাটিয়ায়। তার খালি গা, কালো বর্ণ, শরীরটা মস্ত বড়। মাথা চাঁছা, মস্ত গোঁফ, গভীর কোঁচ নাকের পাশে। সারা গায়ে লোমের ছড়াছড়ি, জুর চুলে প্রায় চোখ ঢেকে গেছে। যেমন কথকঠাকুর রামায়ণ মহাভারত শোনায় লোকজনকে, খাটিয়ার লোকটি তেমনি কথা বলে চলেছে। কথা বলার ভঙ্গিটা তার বড় অদ্ভুত। যেন সব কথাগুলোই সে বিদ্রূপ করে বলছে এবং সবাইকে হাসিয়ে বেশ আনন্দ পাচ্ছে লোকটা। কখনও গোঁফ পাকিয়ে, কখনও ভ্রূ তুলে কিংবা কুঁচকে, হাতের চেটোতে ঘুষি মেরে কিংবা খাটিয়ার বাঁশে তাল ঠুকে, আবার ভীষণ রেগে কথা বলছে। সে হাসছে না। কিন্তু কথাগুলো যারা শুনছে তারা হেসে উঠছে। হাসছেও অবশ্য সসংকোচে, ভয়ে ভয়ে। কেননা হেসে উঠলেই অমনি সে পেটটা ঘোঁচ করে এক ধমকের হাঁকে চুপ করিয়ে দিচ্ছে সবাইকে। শ্রোতারাও অবশ্য সকলেই একনিষ্ঠ নয়। কেউ কেউ ঘুমিয়ে কাদা হয়ে গেছে। কেউ কেউ হঠাৎ গুনগুন করে উঠছে এবং সেই গুনগুনানি যেমনি নিজের কানে গিয়ে লাগছে থেমে যাচ্ছে সঙ্গে সঙ্গে। সে গান যদি কোনওক্রমে একবার বক্তার কানে যায়, অমনি সে কথা থামিয়ে গায়কের দিকে ভ্রূ কুঁচকে তাকিয়ে থাকে।
গায়ক তা বুঝতে পেরেই গান থামায়। কিন্তু বক্তা খুব গভীর অমায়িক গলায় বলে ওঠে, বাঃ বেশ তো গাইছিলি, গলা ছেড়ে ধর না গানটা।
লোকে শুনলে ভাববে বক্তা নিশ্চয়ই গান রসিক, আর শুনতেও চায়। কিন্তু গায়ক আয় কর ললাকেরাই শুধু জানে কেন তার হঠাৎ গানের এত তাগিদ। গায়ক তে বক্তার সেই ভীরু সৃষ্টি ও বাঁকানো গোঁফের দিকে তাকিয়ে কেবলি চোখ পিটপিট করে, মাটিতে নখ দিয়ে দাগ দেয়, গা মাথা চুলকোয় এবং আর বাই তার দিকেই তাকিয়ে থাকে।
তখন খাটিয়ার বক্তা বলে ওঠে, গা না, গা শালা। কী সুখে গাইছিলি গা। সাধ করে বলি যে, তোরা জানোয়ার, অ্যাঁ? একটা কথা হচ্ছে, শুনছে সবাই, অ না ব্যাটা গান ধরে দিলে। না শুনিস তো যা, চলে যা ঘরে, শুয়ে থাক গে।
তারপরে যেন হাসছে এমনি দাঁত বের করে বলে, দ্যাখ দ্যাখ করছে দ্যাখ। বলতে বলতে সে কথান্তরে চলে যায়। বলি, তা হলে শোন এক গাইয়ের কথা বলি।
বলে সে এমনি গল্পে গল্পে গুলজার করতে থাকে। কিন্তু তোরা বোধ করি সে রস গ্রহণে ঠিক সমর্থ নয়, আর নয় তো বলি এ শোনার মধ্যে কোন বাঁধাবাঁধি আছে যে, শুনতেই হবে ভাল লক আর না লাগুক।
তার কথার মধ্যে বারবারই যেটা ফুটে উঠছে, সেটা হল জগতের বটাই যখন মিছে তখন মানুষের এত মাতামাতির কি আছে। নেই। এবং নেই বলেই ওর গল্পের বিষয়বস্তু নাই থাক তার মধ্যে বারবার একজন নায়কই এসে দেখা দিচ্ছে আর মুখ থাবাড়ি দিয়ে সে সবাইকে চুপ করিয়ে দিচ্ছে। তুলনা হিসাবে সে নিজেকে দেখিয়ে বলছে, এই আমি ও সব সইতে পারি নে। সব বুঝে নিয়েছি দুনিয়ার। যা দিয়ে পেট চলবে, সেটি করা, বাকিটা সব বাদ দাও। ল্যাঠা বাড়িয়ে কী দরকার বাবা। সুতরাং গায়কের গল্পের ওই ধরনের একটা পরিণতি দিয়ে গিয়ে তাকে আচমকা থামতে হয়। দেখে হয়তো কেউ বসে থেকেই ঘুমের টানে গড়িয়ে পড়েছে শিশু কেঁদে উঠেছে।
সে অমনি বলে ওঠে, বাঃ, তোর বাচ্চাটা কী সোন্দর কাঁদে। আরও কাঁদিয়ে দে ওকে। যার শিশু, সে বেচারি ভারী ভড়কে গিয়ে তাড়াতাড়ি কান্না থামায়। যে ঝিমিয়ে পড়ে তাকে বলে, আমার খাটিয়াতে শুবি আয়।
ঘুম পালায় অমনি সেখান থেকে।
অথচ লোকগুলির মুখ দেখে মনে হয় না যে তারা এরকম একটা খিটখিটে বা অদ্ভুত মেজাজের লোকের সামনে বসে আছে। বরং যখন কোনও হাসির কথা হচ্ছে তখন বেশ হেসেই উঠছে হে-হে করে। আগন্তুক একটু তাজ্জব হল ব্যাপারটা দেখে। ভারী মজার ব্যাপার তো।
রকের নীচেই একটা ছোট ভোলা উনুনে একজন হাওয়া দিচ্ছিল। তারই সামান্য ফুলকি আগন্তুক দেখতে পেয়েছিল দূর থেকে। উনুনটা ধরে যেতে সেটাকে তুলে নিয়ে উঠবার মুখে লোকটা হঠাৎ আগন্তুককে দেখতে পেল। জিজ্ঞাসা করল, কে হে ওখানে?
আগন্তুক হঠাৎ কোনও জবাব দিতে পারল না।
লোকটা আবার বলল, নীচে দাঁড়িয়ে কেন, রকে উঠে বসোনা।
সকলের দৃষ্টি আগন্তুকের দিকে পড়ল। অচেনা মুখ দেখে সবাই তাকিয়ে রইল তার দিকে।
খাটিয়ার বক্তা মেজাজি গলায় হেঁকে উঠল, কে রে চাঁদু?
চাঁদু উনুন নিয়ে রকে উঠে বলল, চিনি নে, দেখলুম ডাঁইড়ে রয়েছে ওখানে।
কে হে? উঠে এসো এখানে। চড়া গলায় হুকুম করল বক্তা।
আগন্তুক উঠে এল রকে। তার মুখে বিন্দুমাত্র ভয় বা সংকোচের আভাস নেই বরং তার ঠোঁটে মিটমিট করছে একটা চাপা হাসি। বয়সে জোয়ান, একমাথা বড় বড় চুল, মুখে খোঁচা খোঁচা গোঁফ দাড়ি। মুখের ছাঁদটি লম্বাটে, কোলবসা চোখ দুটোতে সরল আর হাসি-হাসি ভাব মাখা। গায়ে মাত্র একটা গলাবন্ধ হলদে গেঞ্জি, কাপড়টা হাঁটু থেকে একটু উপরে তোলা। একটা চটের থলি লাঠির ডগায় বাঁধা। লোমশ ভুর তলায় প্রায় ঢাকা পড়া বক্তার চোখজোড়া তীক্ষ্ণ দৃষ্টিতে একবার আগন্তুকের আপাদমস্তক দেখে নিয়ে যথাসম্ভব বক্র ঠোঁটে জিজ্ঞাসা করল, কী হচ্ছিল ওখানে।
যদি লোকটার কথাবার্তা হাবভাব কিছুক্ষণ আগেও আগন্তুক না দেখত শুনত, তা হলে ওই মুখের সামনে দাঁড়িয়ে চট করে কথা বলতে আটকাত। সে বলল, এই শুনছিলাম হুজুর আপনার গালগল্প।
হুজুর আপনার গালগল্প কথাটা শুনে বক্তা ঘাড় বাঁকিয়ে আরও তীব্র চোখে তাকে দেখে নিল। অর্থাৎ লোকটা তাকে পরিহাস করছে কিনা বুঝে নিল সেটা। বলল, তা এদিকে কী মনে করে।
আগন্তুক একটু উসখুস করে জবাব দিল, শহরে যাবার রাস্তাটা খুঁজছিলুম। যা আঁধার পথ। ভেবেছিলুম ইদিক দিয়ে রাস্তা-টাস্তা হতে পারে।
এদিকে হতে পারে? বলতে বলতে বক্তার মুখ আরও বিকৃত হয়ে উঠল। বলল, আর খানিক রাত করে এলেই ভাল হত, বেশ পথ-টথও সব আপনা আপনিই দেখা যেত। যা দুচারটে ঘটি বাটি কাপড়চোপড় চটপট উঠে পড়ত তোমার হাতে। এখনও তো সব জেগে আছে।
অর্থাৎ আগন্তুককে সে চোর ঠাউরেছে। সকলে ফিকফিক করে হেসে উঠল। আগন্তুক দেখল সেই মাটির দেওয়ালের ঘরগুলো থেকে আরও কিছু নতুন মুখ দেখা দিয়েছে। সেও মিটমিট করে হেসে সবাইকে একবার দেখে জবাব দিল, হেঁ হেঁ হুজুর। সবাই তো পেরায় ল্যাংটা এখানে, কার কী চুরি করব?
সেই আলো-আঁধারিতে ভূতের মতো মানুষগুলোর কেউ কেউ হঠাৎ হেসে উঠল সেকথা শুনে। কেউ কেউ একটু অতিরিক্ত কৌতূহলে কাছে এসে দেখল তাকে। কেউ কোমরে হাত দিয়ে, ঘাড় বাঁকিয়ে। দু-একজন অল্পবয়স্কা মেয়ে বউও দেখে নিল তাকে হেসে হেসে, ঠেরে ঠেরে।
একজন বলে উঠল, বেড়ে চালু দেখছি।
কে আর একজন বলে উঠল, ওকে আমার কাছে পাঠিয়ে দে, কাল থেকে ওকে আমার মাদারি খেলায় নিয়ে যাব। বেশ কাজ দেখাতে পারবে। একেবারে ফাস কেলাস।
মাদারি খেলার অর্থ হচ্ছে বাজিকরী খেলা। ধুলো থেকে চিনি করা, কান মুচড়ে ডিম বের করা, আর রুমাল ঝেড়ে উড়িয়ে দেওয়া জোড়া পায়রা। তবে এর চেয়েও বড় কৃতিত্ব হল অদ্ভুত বক্তৃতায় ও ঢঙে এক হাতে ড়ুগড়ুগি ও আর হাতে আড় বাঁশি বাজিয়ে জনতার জমায়েত ও তাদের এক রহস্য উদঘাটনের রুদ্ধশ্বাস অবস্থায় চাকের মৌমাছির মতো জমিয়ে রাখা।
আগন্তুক বলে উঠল তেমনি হেসে, তা দাদা, একটা কাজ কাম পেলে তো বর্তে যাই।
খাটিয়ার বক্তার লোমশ শরীরটা নড়েচড়ে উঠল একটু, তারপর প্রায় হুংকার দিয়ে বলে উঠল, হঁ! কোত্থেকে আসা হচ্ছে?
তা অ-নে-ক দূর?
বক্তা তার গলার স্বরটা অনুকরণ করে বিকৃতমুখে ভেংচি কেটে বলল, কত্ত–দূর? সাতসমুদ্দুরের ধার থেকে?
আগন্তুক বিনীত হেসে জবাব দিল, না ইছামতির পাড়, ইটিন্ডেঘাট থেকে।
বক্তার গোঁফজোড়া আরও খানিক বেঁকে গিয়ে চোখ দুটো প্রায় ঢেকে গেল। কী জন্য এসেছ?
এই কাজকামের ফিকির টিকিরে।
কী কাজ জানা আছে?
ছুতোরের। জাতেও ছুতোর, কাজেও তাই।
কে একজন বলে উঠল, ও জাতের সঙ্গে শালা কারও বনে না। ওদের ঘরেরই ঠিক থাকে না। কথায় বলে,
ছুতোরের তিন মাগ
ভানে কোটে খায় দায়
থাকে থাকে যায় যায়।
সলি কাঠে কাঠে গুঁতোগুঁতি।
আগন্তুক বলল, হেঁ হেঁ কাঠে কাঠে বলেই থাকে থাকে যায় যায়, কিন্তু যায় না। ওই মজা আর কী! তবে অভয় পেলে একটা কথা বলি।
বলো।
বলছিলুম, আমার নিজের মাগ তার ছেলেপুলে নিয়ে অনেকদিন সগগে গেছে। পরের চেয়ে একটু নিজের ঘরের দিকে নজর রাখা ভাল। নইলে–
সকলেই হেসে উঠল তার কথায়। মেয়েরা একটু বেশি হাসল। বক্তা সবাইকে ধমকে উঠে বলল, আর কোনও পেশা আছে?
নেই। তবে ইয়ার দোস্তরা বলতে চারশো বিশ, মানে ফোর টুয়েন্টি। এবারে হাসির শব্দটা আরও জোরে বেজে উঠল।
ফোর টুয়েন্টি হচ্ছে ভারত সরারের একটি আইনের ধারা, প্রতারণার দায়ে তা আরোপ করা হয়। কথাটা কোনও কোনও মহলে, বিশেষ করে কলকারখানা এলাকায় খুব বেশি শোনা যায়। কথায় কথায় বলে, অমুকে ফোর টুয়েন্টি করে দিয়েছে, অর্থাৎ ধোঁকা দিয়েছে।
একজন বলে উঠল, বসো, বসে, পড়ো ভায়া, আজ বর্ষার রাতটা তোমাকে নিয়েই কাটিয়ে দিই।
খাটিয়ার বক্তার ভুড়ি যেন একটু কাঁপল, গোঁফ যেন একটু উঠল। বলল, ফোর টুয়েন্টি কেন বলে?
আগন্তুক বলল, হুজুর, ওই দায়ে মাস তিনেক জেল খেটেছিলুম। এক কাঠের গোলায় কাজ করতুম, সে গোলার মালিক ধরিয়ে দিয়েছিল।
আর কিছু জানা আছে?
রসিক আগন্তুক এবার একটু চুপ থেকে মিটমিট করে হাসতে লাগল। দেখল সকলেই প্রায় তার দিকে হাসিমুখ নিয়ে তাকিয়ে আছে। কেবল খাটিয়ার ওই দানবীয় মূর্তির মুখভাবও যেমন বোঝা যাচ্ছে না তেমনি ধরা যাচ্ছে না তার মনের হদিসটা। তবু আগন্তুকের সে প্রথম থেকেই কেন জানি মনে নিয়েছে, লোকটা শুধু রসিকই নয়, মনটা ও প্রাণটা তার দরাজ। একটু যা হুজুর কতা ভাব, মেজাজ একটু বা চড়াভরা। কিন্তু মানুষটা ভাল।
সে বলল, আর যা জানা আছে সবই অকাজের। হুজুরের তা পছন্দ হবে না।
তবু শুনি?
এই একটু গান-টানের শখ আছে, গল্প-সল্প বলতে পারি।
হুঁ। বলে বক্তা এক মুহূর্ত আগন্তুকের দিকে তাকিয়ে রইল।
নও বিনা মেঘে বজ্রপলয়, প্রদেশে নানা কাজেতে আবার ত
জিজ্ঞেস করল, নাম?
গোবিন্দচন্দ্র শর্মা।
অন্যান্য লোকেরা গোবিন্দের দিকেই দেখছিল। সকলেরই কেমন একটু ভাল লেগে গিয়েছিল তাকে। চটকল শহরে দৈনিক কত লোকই আসে এবং যায়। দু-দণ্ড বসে কথা বলে যায়। দূরের খবর দিয়ে যায়, নিয়ে যায় এখানকার খবর। সুযোগ পেলে ঢুকে পড়ে কোনও কারখানায়, থেকে যায় ঘরভাড়া নিয়ে। এরকম অনেক লোককে তারা দেখেছে। দেখতে দেখতে সে মানুষ আবার পুরনোও হয়ে গেছে। আবার এসেছে নতুন মানুষ।
কখনও কখনও বিনা মেঘে বজ্রপাতের মতো আসে ছাঁটাই। তখন দলে দলে মানুষের মিছিল এখান থেকে চলে যায় অন্যান্য জেলায়, প্রদেশে নানা কাজে। ঠিকে কাজে, কন্ট্রাক্টরের কাজে, কোথাও পুল তৈরি বা রাস্তা গড়তে, দূর গ্রামাঞ্চলে কৃষিমজুর খাটতে।… আবার আসেও।
কিন্তু এরকম লোক তারা দেখতে পায় খুব কম।
একজন বলল, কাজ-টাজের আশা ছেড়ে দেও, কোনও কলে একটা কাকপক্ষীও ঢুকতে পারছে। গেটের মুখে রোজ গাদা ভিড় লেগে থাকে, আর দারোয়ানের খেউড় শুনে, তো খেয়ে সব ফিরে যায়।
গুড়গুড় করে মেঘ ডেকে উঠল আকাশের কোন দূর থেকে। বার কয়েক বিদ্যুৎ চমকে উঠল মেঘের বুক চিরে। সোঁ সোঁ করে মত্ত হাওয়া ঝাপটা দিয়ে গেল খোলার চালায়।
সকলেই চুপচাপ। হাওয়ায় বাতির শিসটা কেঁপে কেঁপে উঠল, মাটির দেওয়ালের গায়ে সকলের ছায়াগুলো কিম্ভুতকিমাকারের মতো উঠল দুলে দুলে।
খাটিয়ার বক্তা বলল, বসো না কেন ঝোলাঝুলি নামিয়ে। এই ঝড় জল মাথায় করে কোথা যাবে এখন?
গোবিন্দ একবার বাইরের অন্ধকার আকাশের দিকে দেখে বলল, আজকের ঝড় তো কালকেও থাকতে পারে। মাথায় করে বেরুনো ছাড়া কি কোনও গতি আছে হুজুর?
তুমি হুজুর বলছ কেন হে? হঠাৎ বক্তা এবার চড়া গলায় জিজ্ঞেস করল।
গোবিন্দ আবার মিটমিট করে হেসে বলল, দেখে শুনে হুজুর হুজুর মনে নিল, তাই বলছি।
মেজাজি গলায় বক্তা বলল, আমি হলুম বাড়িওয়ালা, এ বাড়ির মালিক। হুজুর টুজুর নই, বুঝেছ?
গোবিন্দ তবু বলল, মালিক মানেই তো হুজুর। এত লোকজন যার, কথায় বলে…
বক্তা আবার তীক্ষ্ণ দৃষ্টিতে তাকাল। লোকটা তাকে ঠাট্টা করছে নাকি? না, সেরকম কিছু ধরা যায় না।
বলল, হ্যাঁ, এখানে আমার হুকুম ছাড়া ছাড়া কারও হুকুম খাটে না। আমার জমি, আমার ঘর, এখানে আইনও আমার।
বলে গোঁফটা বেশ করে পাকিয়ে তুলে বলল, আর দশজন বাড়িওয়ালার মতো আমি ছিচকে নই। আমার কাছে কোনও অন্যায় পাবে না, আবার বেশি তেরিমেরিও চলবে না। ট্যাঁ ফোঁ করলে দূরে করে দিই গলা ধরে। আমি কারও ধার ধারি না। বুঝবে, দিনকতক থাকলেই বুঝতে পারবে।
গোবিন্দ চকিতে একবার বাড়িওয়ালার মুখের দিকে দেখে একটা নিশ্বাস ফেলে বলল, থাকব না যখন তখন আর বোঝাবুঝির কী আছে।
বাড়িওয়ালা ভ্রূ কুঁচকে চুপ করে রইল খানিকক্ষণ। তারপর মুখ তুলে চোখ বুজে বলল, কালো।
কাছেই একটি আধবুড়ো লোক বসেছিল। বলল, বলো।
তুই না কোথা কাজ পাবি বলছিলি?
হ্যাঁ।
কবে থেকে?
পরশু থেকে।
তখন বাড়িওয়ালা বলল গোবিন্দকে, দেখো, তোমার যখন পেছনে কোনও লেন্ডিগেন্ডি নেই, আর তোমার হাড়ে যদি কুলোয়, তবে তুমি আমাদের রান্না করতে পারো।
গোবিন্দ কালো এবং আর সকলের মুখের দিকে একবার দেখল।
এ-সব বস্তিতে ঠিক হোটেল নয়, তবে ওই রকম একটা নিয়ম আছে। যারা পরিবার নিয়ে থাকে তারা সাধারণত নিজেরাই রান্না করে খায়। বাদবাকিরা এক জায়গায় তাদের বন্দোবস্ত করে নেয়। তার মধ্যেও অবশ্য মেয়েপুরুষ সবরকমই আছে। কলে-খাটা মেয়েদের অনেকে রান্নার ঝুঁকিটা নিতে চায় না। যারা স্বামী-স্ত্রী দুজনেই কারখানায় কাজ করে তারাও কারও হাঁড়িতে নাম লেখায়।
গোবিন্দ একটু চিন্তা করে এর ওর মুখ দেখল, বাইরের দিকে দেখল একবার, তারপর লাঠির ডগা থেকে চটের থলেটা খুলে ফেলল।
একজন জড়ানো গলায় বলে উঠল, শালা ছুতোরের হাতে খাওয়া, দেখো বাবা, ভাতগুলো করাত দিয়ে চিরোনি।
প্রৌঢ়া সদী কেশো গলায় হিহি করে হেসে বলল, আর হাতুড়ি বাঁটাল দে সব চেঁছে পুঁছে উনুনে দে বসে থেকো না।
আর রান্না খারাপ হলে হাঁকড়াব দুই কোঁতকা, একেবারে ইটিভেঘাট পাঠিয়ে দেব আবার। নগেন মোটা গলায় বেশ টেনে টেনে কথাগুলি শুনিয়ে দিল।
গোবিন্দের মুখে হাসিটি লেগেই ছিল। সেই হাসিটির জন্য কোনও কারণে বা কথাতেই তাকে হঠাৎ অপ্রতিভ মনে হয় না। ওই হাসিটুকু বর্মের মতো তার মনের সব অন্ধিসন্ধির কপাট বন্ধ করে সামনে দাঁড়িয়ে থাকে। কিন্তু কথাগুলি শুনে একটু ঘাবড়ে গেছে সে। তবু বলল, তা এ তো তোমার আর মিশিনের কারবার নয়! আজ একটু লুনকাটা কাল একটু বোদা পানসে এ তো হবেই।
আর পরশুর কথাটাই বা বাদ যায় কেন? বলল সেদিনে পুড়িয়ে সব ছাই খেতে দেবে। হরি বলল, ঠোঁটের কোণে বাঁকা হাসি নিয়ে। বাদবাকি সকলেই টিপে টিপে হাসতে লাগল।
গোবিন্দ বুঝল এদের বন্ধুত্ব সে ইতিমধ্যেই পেয়ে গেছে তাই এত সহজে সবাই তাকে নানান কথা বলছে। বলল, তা নতুন নতুন দুদিন একটু অসুবিধে তো হবেই। কোনওদিন তো আর…
বলতে বলতে থেমে গেল সে। যেন হঠাৎ তার কিছু মনে পড়েছে এবং মুখে সেই লেগে থাকা হাসিটুকু নিয়েই শূন্য দৃষ্টিতে ক্ষণিক তাকিয়ে রইল লম্ফটার দিকে।
বাজিকর বলে উঠল, যদি কোনও বন্ধক ঠেকায় পড়ে যাও তো, আমার কাছে চাইবে, আশমান থেকে পেড়ে দেব।
কে যেন আস্তে আস্তে বলে উঠল, বউয়ের ঠেকায় পড়লেও।
গোবিন্দ তাকিয়ে দেখল কথাটা বলেছে ষণ্ডামাকা নগেন, আর মেয়েরা হাসছে খিলখিল করে।
বাড়িওয়ালা বলল, আর ওইসব গান-গল্প কী সব বলছিলে, ও-সব বিলকুল চলবে না। ও-সব হল আনাড়ি লোকের কাজ।
গোবিন্দ বলল, কোনও লেখা-পড়া তো নেই।
প্রায় খেপে উঠে বলল বাড়িওয়ালা, এই আমার কথাই লেখাপড়া। নড়চড় হলেই একদম গেট আউট।
কালো বলল, গেঁয়ো হলেও রসিক আছে দেখছি। বলে বাড়িওয়ালার দিকে তাকিয়ে বলল, তা হলে–
হ্যাঁ–বানা এক কলকে, বর্ষাটা নইলে জমছে না। বাড়িওয়ালা পিটপিট করে একবার গোবিন্দকে ভ্রূর তলা থেকে দেখে নিল।
কালো চোখ টিপে গোবিন্দকে জিজ্ঞেস করল, চলে নাকি?
গোবিন্দ এবার পা ছড়িয়ে বসে বলল, অভ্যেস-টভ্যেস নেই, তবে দু-দিন থাকলেই চলবে।
কালো গাঁজা ডলতে ডলতে বলল, ঘুরে ঘুরেই দিন কাটে বুঝি, নইলে যখন যা তখন তা চলবে কেন।
গোবিন্দ বলল, দিনকালটাও দেখতে হবে তো। তা তোমার খ্যানায় থাকলে খ্যানার মতো, ডোবায় থাকলে ডোবার মতো। তখন কি আর জলে কাদায় ঘিনঘিন করলে চলে।
এমন সময় বাড়ির ভিতর থেকে একটা গালাগালির, চিকারের ও মারধোরের শব্দ উঠল। অমনি বাড়িওয়ালা লোমশ বৃহৎ বপু ঝড়াপাড়া দিয়ে উঠে বলল, সে দু-হারামজাদা লেগেছে, না?
কালো বলল, তা ছাড়া আর কারা?
বাড়িওয়ালা তার মস্ত শরীরটা নিয়ে বনমানুষের মতো প্রায় কেটা অন্ধ সুড়ঙ্গের মধ্যে দিয়ে ঘোঁত ঘোঁত করতে করতে অদৃশ্য হয়ে গেল। কালোও উঠল। গোবিন্দকে বলল, আর বাইরে কেন, চলো ভেতরে। কালোর পেছনে পেছনে গোবিন্দ সন্তর্পণে সেই দু-পাশে মাটির দেওয়ালের সুড়ঙ্গের মধ্যে দিয়ে ভিতরে এসে পড়ল।
গোবিন্দ দেখল ভিতরে বাইরের চেয়েও তিনগুণ মেয়েপুরুষের ভিড়। উঠোনটাও লম্বা মন্দ নয়। তবে চওড়া একটু কম এবং তার সমস্তটাই কাদায় থিক থিক করছে যাতায়াতের জন্য মাঝে মাঝে পাতা রয়েছে ইট। সেই উঠোনটার চারপাশেই ঘর। ঘরে ঘরে লম্ফ, নয় তো দলা পাকানো পাটের ফেঁসো মশালের মতো জ্বলছে।
বাড়িওয়ালা তার শক্ত দু-হাতে দুটো জোয়ান ছোকরাকে ধরে রেখেছে। ছোকরা দুটো তবু তড়পাচ্ছে, পরস্পরের প্রতি খিস্তি করছে, হামলে হামলে উঠছে যেন দড়ি দিয়ে বাঁধা দুটো ষাঁড়ের মতো।
কিন্তু যারা ভিড় করে আছে তাদের সকলের চোখ পড়ে আছে অন্যদিকে। যে ঘরের সামনে ঘটনাটা ঘটছে, সে ঘরের দরজার সামনে যে মেয়েমানুষটি নির্বিবাদে এবং কারও দিকে না তাকিয়ে নিজের কাজ করে যাচ্ছে, সবাই সেদিকেই তাকিয়ে তাকিয়ে হাসছে।
গোবিন্দের পাশ থেকে কালো বলে উঠল, ওই মাগীটাই শালা যত গণ্ডগোলের গোড়া।
কথাটা কানে যেতে মেয়েমানুষটি খোঁচা খাওয়া সাপের মতো চকিতে জ্বলন্ত চোখে ফিরে তাকাল।
গোবিন্দের মনে হল সাপই বটে। চোখ দুটি কিঞ্চিৎ গোল এবং তার সে চোখের কোনও পাতা নেই। নাকের পাটা দুটো বিস্তৃত ও মোটা। শরীরটা বেখাপ্পা লম্বা তালগাছের মতো। একটা ফরসা কাপড়ে যথেষ্ট ফিটফাট হলেও তার সমস্ত ভঙ্গিতে একটা নিষ্ঠুর কদর্যভাব ফুটে রয়েছে। তার মোটা মোটা ঠোঁট দুটো টিপতে গিয়ে তা আরও ছুঁচলো হয়ে উঠেছে এবং সে ছুঁচলো ঠোঁটের উপরেই পুঁতির ছোটখাটো নোলকটি চড়ে নড়ে উঠছে ক্রুদ্ধ নিশ্বাসে।
বাড়িওয়ালা চিৎকার করে উঠল ছোকরা দুটোর প্রতি, থাম, শালা ষাড় কাঁহিকা।
কিন্তু ছোকরা দুটো যেন মেশিনে ফিট করা পিস্টন রড। ওরা কেবলই পরস্পরের প্রতি এগিয়ে আসে আর শক্ত হাতের টানে ফারাক হয়ে যায়।
তখন বাড়িওয়ালা তাদের পরস্পরকে হঠাৎ হ্যাঁচকা টানে খটাস করে কপালে কপাল ঠুকে গর্জে উঠল, তো লড় দেখি, কত লড়বি। আমিই লড়াচ্ছি তোদের।
বলে একটাকে কষাল ঘাড়ে এক রদ্দা, আর একটাকে কষাল পাছা বেড়ে এক জোড়া ঘুষি।
তখন দুটো ঝপ করে বসে পড়ল মাটিতে। সকলে বলে উঠল, শালারা ঠাণ্ডা হল এতক্ষণে।
তবু তারা বাড়িওয়ালাকে মধ্যস্থ করে পরস্পরের প্রতি নালিশ করতে লাগল।
কিন্তু বাড়িওয়ালার নজর তখন গিয়ে পড়েছে সেই মেয়েমানুষটির উপর। বলল, এই দ্যাখ লোটন বউ, তোকে আমি হুঁশিয়ার করে দিচ্ছি, এখানে খ্যামটা খেলা চলবে না।
লোটন বউ তার সেই পাতাহীন ঈষৎ গোল চোখে কুটিল দৃষ্টিতে চেয়ে শান্ত ক্রুর গলায় জিজ্ঞেস করল, কী খেলা খেলতে হবে?
কোই খেলা নহি মাংতা। প্রায় ঝাঁপিয়ে পড়ার মতো দু-পা এগিয়ে তার বোষ কুঞ্চিত ভুর তলায় চোখ ঢেকে হিসিয়ে উঠল বাড়িওয়ালা, অওরত বলে খাতির নেই। বেশি বেচাল হলে
মারবে? নির্মম শ্লেষে ঠোঁট উলটে লোটন বউ তার তালগাছের মতো শরীরটা একটা বিচিত্র দোলানিতে এগিয়ে নিয়ে এসে বলল, মারো না দেখি একবার, কত তোমার তাগদ।
বাদবাকি মেয়ে পুরুষ সকলেই প্রায় রুদ্ধশ্বাস অস্বস্তিতে লোটন বউ ও বাড়িওয়ালাকে দেখছিল।
বাড়িওয়ালার মুখের ও গলার সমস্ত পেশিগুলো মোটা দড়ির মতো ফুটে বেরুল, গোঁফের পাশ  দিয়ে দুটো ক্রুর রেখা উঠল কেঁপে কেঁপে। চিবিয়ে চিবিয়ে বলল, যেদিন পাকড়াব, তোর টুটি ছিঁড়ে কুত্তার মুখে ফেলে দেব।
তারপর পেছিয়ে এসে সকলের দিকে তাকিয়ে বলল, হারামজাদী ডাইনী। অওরত যখন শয়তান হয়, তখন তার চালটা কী রকম হয় একবার দেখ।
আরও নির্মমভাবে বলে উঠল লোটন বউ, আরে যাও যাও, তোমার মতো ভাল চালের আদমি আমি ঢের দেখেছি। এবং তার সেই কথায় কোনও প্রতিক্রিয়া শুরু হওয়ার পূর্বেই সে হঠাৎ ডাক ছেড়ে প্রায় মরা কান্না জুড়ে দিল। তাকে কান্না না বলে বলা চলে জেদী গলায় চিৎকার করে উঠল, আরে আমার তকদির…আরে আমার দিল-টুটানো মিনসে, এমন দুশমনের কাছে তুমি আমাকে ছেড়ে গেছ। দেখো এসে একবার এরা তোমার অওরতকে আজ কেমন বেইজ্জতটা করছে।
এ ঘটনার এই হল দৈনন্দিন শেষ।
বাড়িওয়ালা তবু চিৎকার করে উঠল, তুই পারিসনে এই ষাঁড় দুটোকে ঠিক রাখতে—অ্যাঁ, পারিসনে? রোজ শালা এক ব্যাপার, কাঁহাতক পারা যায়।
লোটন বউ সেই কান্নার ফাঁকেই চিলের মতো চেঁচিয়ে উঠল, আমি পারব না। ওরা জাহান্নমে যাক। আমার কেউ নেই…সবাই দুশমন…
বস্তির মেয়েরা প্রায় সকলেই গজগজ করছিল, পুরুষেরা সকলেই হাসছিল মজা পেয়ে। কিন্তু এটা বেশ বোঝা যাচ্ছে লোটন বউয়ের জিভকে সকলেই কমবেশি ভয় করে।
ভিড়ের মধ্য থেকে কে একজন করুণাময় তুতু শব্দ করে হঠাৎ বেসুরো গানের ভঙ্গিতে বলে উঠল, ওহো, কেয়া, বে-দরদ নানী, সবকো দরদ বনা দে।
একটা চাপা হাসির হুস হুস শব্দে জায়গাটা মুখরিত হয়ে উঠল।
যে ছোকরা দুটো মার খেয়ে বসেছিল, তারা এতক্ষণ চুপচাপ গোল গোল চোখে সব দেখছিল এবং শুনছিল। এবার তারা আস্তে আস্তে দুজনেই লোটন বউয়ের কাছে গিয়ে বসল আর বিড়বিড় করতে লাগল সান্ত্বনার সুরে, ছোড় দে…চুপ যা।
ললাটন বউ যখন আঁচলে মুখ ঢেকে বাপ মা শ্বশুর স্বামী সবাইকেই সুর করে শাপশাপান্ত করে চলেছে এবং তার এই দুভোগের জন্য যারা দায়ী তাদের সাতপুরুষের নরক বাস হয়, ভগবান যেন তার এই মিনতি রাখে। তারপর ছোকরা দুটোর বিড়বিড়ানি আর সইতে না পেরে হঠাৎ তাদের ঘুষি থাপ্পড় মেরে চুল টেনে, খিস্তি খেউড়ের ঝড় তুলে ঘরে ঢুকে দড়াম করে দরজাটা দিল বন্ধ করে।
কালো গোবিন্দকে হাত ধরে টেনে নিয়ে গেল, চলে এসো ইয়ার, এ রোজকার ব্যাপার।
গোবিন্দ জিজ্ঞেস করল, ব্যাপারটা কী?
কালোর বক্তব্য থেকে বোঝা গেল, এই ছোকরা দুটো মৃত ললাটনের ভাই হরিশ আর নন্দ। বউটা হল লোটনের বিধবা বউ। প্রথম কথা হচ্ছে বউটা নিশ্চয়ই খারাপ। খারাপ না হলে দুটো দেওরকেই মজালো কেন। আর তাই হয়েছে কাল। এখন ছোঁড়া দুটো নিজেদের মধ্যে ঝগড়া মারামারি করে মরছে, বউটা বেশ বহাল তবিয়তে তাই দেখছে। সে যদি ঠিক থাকত তবে এরকম কিছুতেই ঘটতে পারত না।
গোবিন্দ বলল, তা, বউটার কোনও দোষ তো নাও থাকতে পারে।
কালো হেসে উঠল বিদ্রূপের সুরে। বলল, যে কোনও মরদই মেয়ে-মানুষের দোষ দেখতে পায়। দু-দিন যাক তখন টের পাবে। এ সারা মহল্লার মানুষ ওকে চেনে…তুমি কি ভেবেছ ও রাতভর দরজা বন্ধ করে রাখবে? ঠিক কখন খুলে দেবে। তবে বলল, যদি সাচ্চা হবে তো শালী কেন দরজা খুলে দেবে আর ওই জানোয়ার দুটোকে ঘরে তুলবে?.. আর আমি তো শালা কোন ছার, মাইরি ভগবানও জানে না কী করে ওদের রাত কাটে।
বলতে বলতে সে দারুণ বিতৃষ্ণায় ও হতাশায় হাত ঝটকা দিয়ে ফিসফিস করে উঠল, সব শালা এলাকার দোষ, এ চটকল এলাকা। এখানে সব দুনিয়া-ছাড়া কারবার, এখানে মানুষ নেই।
গোবিন্দ বলল, বাড়িওয়ালা ওদের ভাগিয়ে দেয় না কেন?
ও তো পাগল! কালো গলার স্বর পালটে চাপা গলায় বলল, নয় তো ওকে কেউ শালা গুণতুক করেছে। ওর কথা, ওর মেজাজ ভূত ছাড়া কেউ জানে না।… সবাই বলে ওদের ভাগিয়ে দিতে, বাড়িওয়ালা বলে, তাতে কী লাভ। আমার এখান থেকে চলে গেলে কি ওদের এ-সব খেয়োখেয়ি থেমে যাবে? ওদের এখানে রেখেই এ-সব বেতমিজি ঠাণ্ডা করতে হবে।… বোবো ঠ্যালা।
গোবিন্দ অবাক হলেও বাড়িওয়ালার প্রশ্নটা হঠাৎ যেন তার কাছে মস্ত একটা আচমকা আলো-আঁধারির ঝাপসা রেখার মতো দুলে উঠল। বিচিত্র সমস্যা ও নিছক সত্য কথা। কিন্তু কী এর বিহিত।
হাওয়ার ঝাপটায় আবার ফিসফিস করে জল নেমে এল। হাওয়াটা রীতিমতো শীত ধরিয়ে দেয়। মেঘের গ্রাসে সমস্ত আকাশটা এখনও কালো।
বস্তিটার মধ্যে একটানা চলেছে গান, কান্না, কথা। বিরামহীন এ হট্টগোলের মধ্যে মনে হয় যেন মাটির দেওয়ালে আড়াল করা হঠাৎ কোনও বাজারের মধ্যে এসে পড়া হয়েছে। তখনও পর্যন্ত লোটন বউয়ের অধ্যায় নিয়েই কিচিরমিচির হাসি ঠাট্টা গালাগালি চলছে। সমস্ত গোলমালকে ছাপিয়ে একটা গুরুগম্ভীর বুড়োটে গলায় গিটকিরি বহুল গান ভেসে এল,
মন আমার নির্বাণ নগরে যদি যাবে,
সমভাব ভাব সবে।…
গোবিন্দের থমকানি দেখে কালো তার হাত ঝাঁকানি দিয়ে বড় বড় চোখে বলে উঠল, এই মরেছে, তুমি এ-সব ফালতু কথা ভাবছ? তার চে গলায় দড়ি দিয়ে মরা ভাল। ছেড়ে দেও এ-সব, যাও হাতমুখ ধুয়ে এসো।
গোবিন্দ সত্যিই হয়তো কিছু ভাবছিল। বলল, হ্যাঁ, কোথায় জলটল পাব?
জল আর কোথায় পাবে। নয়া সড়কের মোড়ে একটা কল আছে। সেটা তো অনেক দূরে। বলে উঠোন থেকে বাড়ির ধার ঘেঁষা দোতালা বাড়িটা দেখিয়ে বলল, বাইরে দিয়ে ওই বাড়িটার পেছন দিকে যাওয়ার গলিতে যাও, নর্দমার জলে হাত পা-টা ধুয়ে এসো।
নর্দমার জলে? গোবিন্দ একটু অবাক হল। নর্দমার জল কেন?
সে তো বস্তিবাড়ির জল নয়, ওই বাড়িটার যে জল নর্দমা দিয়ে যায়, সেই জল। খুব সাফা আছে নর্দমাটা। খুব স্বাভাবিকভাবেই বলল কালো কথাগুলি।
তোমরা সে নর্দমায় হাত পা ধোও?
তবে কি হরবখত ওই সড়কের কলে যাবে?
গোবিন্দ তার জীবনে অনেক জায়গায় ঘুরেছে, মানুষ দেখেছে অনেক, জানে কিছু কিছু অনেকের অনেক হালচাল। সে এও দেখেছে ময়লা-খাটা মেথর ঝপ করে নর্দমার জলে হাত ধুয়ে বেমালুম ডালপুরি কিনে খায়। কিন্তু এরকমটা দেখেনি। সে বলল, পুকুর নেই কোথাও কাছে পিঠে?
না।
কিন্তু গোবিন্দ নর্দমার জলে হাতমুখ ধুতে গেল না। সে তার ঝোলা ও লাঠি কালোর হাতে দিয়ে নয়া সড়কের জলকলের সন্ধানে বেরিয়ে পড়ল।

খেতে বসেছে সকলে। কিন্তু কেউই সারিবদ্ধভাবে বসেনি। অল্প একটু জায়গার মধ্যে সকলেই প্রায় বসেছে জবুথবু হয়ে। অ্যালুমিনিয়াম বা লোহার থালা সকলের হাতে।… জায়গাটা অন্ধকার, একটি মাত্র রেশ এসে পড়েছে রান্নাঘরের লম্ফটার।
কালো রয়েছে রান্নাঘরে। যে যার থালা নিয়ে দরজায় গিয়ে দাঁড়াচ্ছে আর খাবার নিয়ে বসে পড়ছে পাশাপাশি। বাড়িওয়ালাও তাদের সঙ্গেই বসেছে, একটু দূরে রান্নাঘরের দরজাটার কাছেই।
গোবিন্দ একটা অন্ধকার কোণ থেকে দাঁড়িয়ে সে দৃশ্য দেখছিল।
সকলেই প্রায় চুপচাপ খাচ্ছে। খাওয়ার, জিভ নাড়ার ও হাত চাটার হুসহাসের সঙ্গে অসমান কাঁচা মেঝেয় থালার ঠকঠক শব্দের এক বিচিত্র ঐকতান উঠেছে। মাঝে মাঝে কেউ কেশে উঠছে বা কথা বলে উঠছে। হঠাৎ দেখলে মনে হয়, এখানে বুঝি কোনও মানুষ নেই, শ্মশানের বটতলার ঝুপসিতে একদল প্রেত নিঃশব্দে ফলারে বসেছে।
কে একজন আচমকা নিশ্বাস ফেলে বলে উঠল, যাঃ শালা, থালা সাফ হয়ে গেছে।
অমনি একজন হি-হি করে হেসে উঠে বলে, আন্ধারে খেতে বসার মজা আছে। কখন যে সব ফুরিয়ে যায়।
দীর্ঘ পথ হাঁটা ক্লান্ত গোবিন্দের পেটভরা ক্ষুধা যেন একটা পাক খেয়ে থম ধরে গেল। এই অতৃপ্ত ক্ষুধার আবহাওয়ায় যেন বর্ষার অশান্ত হাওয়ার বেগও থেমে গেছে, মেঘ অনড় হয়ে গেছে আকাশে। … উপোস এক কথা কিন্তু খেতে বসে ক্ষুধার অতৃপ্তি আর এক কথা। এ কী হাভাতের আস্তানায় উঠেছে সে। মনটা তার বারবার বলে উঠল, চলে যেতে হবে, এখান থেকে।
কিন্তু কোথায়! পেছনে ফেলে আসা জীবনটা এক খলখল হাসিতে ভেসে উঠল তার সামনে, যে জীবনের ছবিতে অনাহার একটা একটানা চৌঘরা রেখার মতো বেড় দিয়ে রেখেছে। সেই খলখল হাসির তাড়ায় আজ আবার এসেছে সে এই চটকল শহরে, ছুটে গেছে ডায়মন্ডহারবার থেকে তিনসুকিয়া, নোয়াখালি থেকে পশ্চিমের কয়লার খনিতে। মহারুদ্র মন্বন্তরের করাল থাবার ছায়ায় ঢাকা পথে পথে ঘুরে সব হারিয়ে, পঞ্চাশ সালের গলিত জনপদের উপর উধ্বশ্বাস প্রেতের মতো পদে পদে আটকে যাওয়া পা জোর করে তুলে ছুটেছে সে। তবু আজও বুকের কোনখানটায় ব্যথা ও জ্বালা বোধের একটা ছোট জায়গা রয়ে গেছে, যেখানে পথচলা জীবনের সব ধারা খটখট করে বারবার বেঁধে যায়।
হঠাৎ তার কানে এল বাড়িওয়ালার কর্কশ গলার শব্দ, এই-এই নগিনা, খালি থালাটা ঘাঁটছিস কেন, অ্যাঁ?
নগেন যেন চমকে উঠে বলল, কী বললে?
তোর মাথা।… নে নে, আমি দুটো দিচ্ছি… খেয়ে নে। বলে ঠাস করে পাতে কী যেন দিল।
নগেন বলে উঠল তার স্বাভাবিক মোটা গলায়, থাক না বাড়িওয়ালা।
এহে, কোথাকার জামাই এল। কড়া ধমকের গলায় বাড়িওয়ালা বলে উঠল, লে লে খেয়ে উঠে যা। ব্যাটা জন্মালি, তো এত বড় শরীরটা নিয়ে কেন?
তারপর হেঁকে উঠল, কই হে ফোর টুয়েন্টি, আবার রাস্তা হারালে নাকি?
গোবিন্দের মুখে আবার সেই স্বভাবসিদ্ধ হাসিটি ফুটে উঠল। কাছে এসে বলল, সব যে জেগে আছে।
বাড়িওয়ালা হাসল না কাশল কিছু বোঝা গেল না, কেবল একটা হুঙ্কার শোনা গেল।
বাজিকর কাছে এসে সাহেবি কায়দায় সেলাম ঠুকে বলল, শোনো বাবা ফোর টুয়েন্টি, ভাতের ফেনটা রোজ আমার পাওনা। আমার পোষা সাপ তিনটে দুধের চেয়ে ফেনটাই বেশি খায়, বুঝেছ?
নগেন তার অবশিষ্ট গরাসটা মুখে তুলে বলল, হ্যাঁ, ওর একটা মস্ত হেলে আর একটা বিঘতখানেক ঢ্যামনা সাপ আছে।
সদী বুড়ি বলল কেশো গলায় হেসে, ও আবার ঢ্যামনটাকে দেখিয়ে তোককে বলে ন্যাজ ক্ষয়া তক্ষক।
কথাগুলির উদ্দেশ্য তাদের নতুন বন্ধু গোবিন্দকে শোনানো। কিন্তু খুব স্বাভাবিকভাবেই কথাগুলো বাজিকরের মনে জ্বালা ধরিয়ে দিয়েছে। সে হঠাৎ রেগে বলে উঠল, বিষদাঁতগুলো ঝরিয়ে দিয়েছি, নইলে একবার মজাটা দেখিয়ে ছাড়তুম।
ওই যা দুখুঃ! বলে নগেন উঠে গেল।
সদী বুড়ি হলেও প্রাণটা তার এদিক থেকে ডাঁটো রয়ে গেছে। সে বেশ খাপচি কেটে ধীরে ধীরে বলে, বিষ নেই বলেই তো চক্করঅলা সাপকেও ঢোঁড়া বলে, তাতে রাগের কী আছে! কী বলল হে, ফোরটোয়েন্টি না কী তোমার নাম। বলেই সে চাপা গলায় হাসে খলখল করে। গোবিন্দ ভাবে, বাঃ বুড়ি ভারী রসিক তো। তার সেই বহুদিনের আগে গাঁয়ের কথা মনে পড়ে যায়। সে ভাবে, এই আস্তানায় ও আবহাওয়ায় বুড়ির প্রাণটা এমন টাটকা রয়েছে কেমন করে! কিন্তু বাজিকর খেপে ওঠার আগেই সদী বুড়ি চকিতে অদৃশ্য হয়ে গেল। বাজিকর চেঁচিয়ে কিছু একটা বলার পূর্বেই গোবিন্দ তার হাত ধরে বলল, ছেড়ে দাও ভাই, বুড়ি মানুষ। আমি তো আর অবিশ্বাস করিনি।
বাজিকর একটু সন্দিগ্ধভাবে তাকাল গোবিন্দের দিকে। বলল, ফোর টুয়েন্টি লোক তুমি, তোমার কথায় কিছু বিশ্বাস আছে? আচ্ছা কালই তোমাকে সাপগুলো দেখিয়ে দেব, তখন বুঝবে।… আর আমাকে মিথ্যুক বলে লাভ কি? মাদারিখেলা, সেও তো এক ফোর টুয়েন্টি, হ্যাঁ এই তত সাদা কথা। লোকে কী ঘাস খায় যে কিছু বোঝে না।
নিশ্চয়ই। গোবিন্দ তাকে ঠাণ্ডা করতে চাইল।
কিন্তু বাজিকর থামল না।আর ফোর টুয়েন্টি নয় কে বললা? কোনও শালা এসে আমার সামনে বলুক চারশো বিশ করেনি, পাঁচজুতি খেয়ে তার আমি মাদারিখেলাই ছেড়ে দেব।
কালো রান্নাঘর থেকে চেঁচিয়ে উঠল, কই গো প্রেমযোগিনী, ভাত নিয়ে যাবি, না-কি? ফুলকি, এই ফুলকি।
বাড়ির ও-পাশ থেকে জবাব এল, সে তত বেহুঁশ। ঠাণ্ডার দিনে খুব টেনেছে।
এ পড়ে আছে।
কালো বলল, খোঁচা দিয়ে তুলে দে তো।
তারপর গোবিন্দকে ডাকল সে খেতে। বাজিকর আবার ফ্যানের কথাটা মনে করিয়ে দিয়ে বিদায় নিল।
বাড়ির উত্তর দিকটাতে একটা চেঁচামেচি পড়ে গেছে। সানুনাসিক জড়ানো একটি মেয়ে-গলার টেনে টেনে কান্নার মতো শব্দটা ভেসে আসছে।
কালো বলে উঠল, এই সেরেছে হুঁড়ি এখন আবার গান ধরেছে।
গোবিন্দ জিজ্ঞেস করল, কে ও?
প্রেমযোগিনী।
মানে? মানে?
মানে কী আর সব কথার আমরাই জানি? কালো বলল বিকৃত মুখে, বলেছি তো তোমাকে, এ চটকল বাজারের মতি গতি ভগবানও জানে না। নাম ওর ফুলকি কিন্তু হয়ে গেছে প্রেমযোগিনী। বলে ও নাকি খুব ভাল আর বড় ঘরের মেয়ে ছিল। পিরিতের মানুষ হারিয়ে অবধি ও পথে পথে ঘুরে শেষটায় মরেছে এই চটকলে। শেষের দিকে কালোর গলার স্বরটা চেপে এল তিক্ততায়।—হুঁড়ি মদ খাবে কাঁড়ি কাঁড়ি আর সন্ধে হলে রোজ চেঁচিয়ে মরবে.. মা বাপ নেই. কোনও কিছুর মা বাপ নেই। থাকবে কী করে? চটকলের কি মা বাপ আছে।
ফুলকির চেয়ে কালোর কথাগুলোই গোবিন্দের মনে লাগে বেশি এবং তার বারবারই মনে হচ্ছিল কথাগুলো কালো বলছে না। ওর ভেতর থেকে আর একজন একটা ক্ষতবিক্ষত গলা থেকে যন্ত্রণায় আর্তনাদ করছে।
ফুলকির বেসুরো সরু গলার গান ভেসে এল, আমার কানুমণি মথুরায় গেছে..’ এবং গেছে বলে সেই বিলম্বিত টান আর থামতে চায় না মনে হয় সেই বিলম্বিত টানের রেশ গান থেকে শেষটায় যেন কান্নায় রূপান্তরিত হয়ে হারিয়ে যাচ্ছে।
বাড়িওয়ালার গম্ভীর গলা শোনা গেল, ফুলকি।
চট করে গান বন্ধ হয়ে গেল এবং দড়াম করে একটা শব্দ হল দরজা বন্ধের।
কালো বলল, নেও হয়ে গেছে। আজ আর ও খাবে না।
কেন?
ওই যে দরজা বন্ধ হয়ে গেল। এরকম হয় ওর পেরাই।
পাগল নাকি? জিজ্ঞেস করল গোবিন্দ।
পাগল নয় কে? এক কথায় যেন সব মীমাংসা করে দিল কালো। ভাত দিল খেতে গোবিন্দকে।
কালোর মুখের দিকে তাকিয়ে আর কিছু জিজ্ঞেস করতে ভরসা পেল না গোবিন্দ।
প্রায় হামা দিয়ে কালোর সঙ্গে একটা খুপরির মধ্যে ঢুকল গোবিন্দ। ফস করে একটা দেশলাইয়ের কাঠি জ্বালিয়ে কালো ধরালো একটা মোটা পাকানো পাটের কেঁসো। মনে হল যেন দপ করে আগুন জ্বলে উঠল ঘরটাতে।
কালো বলল, তোমার বিছানাপত্তর কিছু আছে তো?
গোবিন্দ বলল, একটা গামছা আছে।
কালো বক্র ঠোঁটে ফিরে তাকাল, ও, তুমি দেখছি আর এক কাঠি ওপরে।
খালি নর্দমার জলে হাত ধুতেই যত গা ঘিনঘিন মন চেকনাই?
তা বলে নর্দমার জলে কারও যাওয়া ঠিক নয়।
কেন?
ব্যামো ট্যামো হতে পারে।
কালো হেসে উঠল এবং বোধ হয় এই প্রথম সে হাসল। হাসিটিও বড় বিচিত্র। ওপর পাটির সামনের দুটি দাঁত নেই, পাশের দাঁত দুটো ষ্টুলো ও লম্বা। তাতে হাসিটা তার খানিক জান্তব হয়ে উঠেছে।
ব্যামো? নর্দমার জলে হাত না ধুয়ে এখানে তুমি ব্যামো আটকাবে? বলতে বলতে তার চোখ দুটো যেন কোনও বীভৎস দৃশ্য দেখে উদ্দীপ্ত ও বড় হয়ে উঠল।
কোথায় ব্যামো নেই? এই ঘরে, এর দেওয়ালে, চালে, মেঝেয়, সারা বস্তি, পথ, বাজার; দুনিয়াময় থিক থিক করছে ব্যামো। ব্যামো আটকাবে তুমি?
প্রতিবাদ করলে কালো খেপে উঠতে পারে ভেবে একটু তোয়াজ করে, তার হাত ধরে বলল, মানি ভাই তোমার কথা, তবু আটকাতে হবে তো। নইলে মানুষ তো সাবাড় হয়ে যেত কবে।
হবেই তো। কালো যেন ব্যাধিগ্রস্ত বিকারের রোগীর মতো বলতে লাগল, মানুষ তো সব সাবাড় হবেই, কে বেঁচে থাকবে? ব্যামো যে মানুষের মনে।
তা হলেও ব্যামো সারাতে হবে। মানুষ কত কষ্ট করে বাঁচতে চায়, দেখোনি তুমি? গোবিন্দ বলল।
দেখিনি? পোড়া মাছের খাবি খাওয়া খুব দেখেছি।
গোবিন্দ এবার দৃঢ় গলায় বলল, মনে তোমার যাই থাক, কালো তুমিও বাঁচতে চাও। না চাও যদি তো খাও কেন, উপোস তো দেও না। বিষ মিশিয়ে খাওয়াও না কেন সবাইকে রায়ার মধ্যে দিয়ে? পোড়া মাছ তো মানুষ নয়, তুমি মানুষের কথা বলল।
কালো একদৃষ্টে কিছুক্ষণ গোবিন্দের মুখের দিকে তাকিয়ে বলল, আর শালা, তুমি আমাকেও ফোর টুয়েন্টি করছ; বোঝাচ্ছ আমাকে? আচ্ছা থাকো দু-দিন চটকল বাজারে, দেখো চোখ ভরে প্রাণের নিশানা—
থেকেছি আমি। দশ বছর আগে আমি এখানে কাজ করে গেছি।
এক মুহূর্ত স্তব্ধ হয়ে গিয়ে হঠাৎ যেন চুপসে যাওয়ার মতো কালো চুপচাপ বসে পড়ল। না, গোবিন্দ দশ বছর আগে এখানে ছিল, সেজন্য নয়। সে মনে মনে বলে উঠল, গোবিন্দ বুঝবে না তার কথা, গোবিন্দ চিনবে না তাকে। একটা ঘাগী ভবঘুরে। সে কী করে বুঝবে তার কথা, যার জীবনে ঘর শুধু বারবার ভেঙেই গেছে। বাঁচতে চাওয়াটাই কি বাঁচা! মরার মুখে কুটো আঁকড়ানো জীবন সার, তবে বেঁচে থেকে লাভ।
গোবিন্দ তাকিয়ে রইল কালোর দিকে। এই কালোর মতো একদিন সেও আশা ছেড়ে দিয়েছিল। পথে পথে ঘুরেছে আর বিদ্রূপ করেছে সব কিছুকে। বিদ্বেষ পোষণ করেছে সবকিছুর উপর আর গালাগালি দিয়েছে জীবনকে আঁকড়ে ধরে থাকা মানুষগুলিকে। কিন্তু আবার মুখ থুবড়ে পড়েছে এসে সেইখানেই। সে অনেক শান্ত হয়ে গেছে আজ। একটা অদ্ভুত ধৈর্য ও দৃঢ়তা পেয়েছে সে।
আঁকড়ানো জীবন সার, তবে বেঁচে থেকে লাভ!
বুঝল কালো তাকে বিশ্বাস করেনি কিন্তু এও সে বুঝল এ কালো আসল কালো নয়। এর ভেতরে আর এক কালো আছে, যে কালোর আনাগোনা বহু তলায়। যার হদিস সহজে পাওয়া যাবে না। সে কালোর প্রাণে বোধ হয় আছে কোনও দগদগে ঘা, যার জ্বালায় নিয়ত সে মৃত্যুর দাপট দেখছে। বিশ্বাস হারিয়ে যাচ্ছে বাঁচার। সে তাকিয়ে দেখল কালোর দিকে। দেখে মনে হয় আধবুড়ো, কিন্তু তত বয়স হয়নি সত্যি কালোর। মাথার চুলগুলো প্রায় সবই পেকে গেছে, শরীরটা যেন পাথরের মতো শক্ত। মোটা মোটা হাড় বেরিয়ে পড়েছে খোঁচা খোঁচা পাহাড়ের গায়ের মতো চোখ দুটোতে তার এত ঘন ভাবের দ্রুত খেলা যে, তাকে চেনা ভারী মুশকিল।
সে হঠাৎ জিজ্ঞেস করল, আচ্ছা কালো, তোমার আর কে কে আছে?
কেউ না।
সে কি। বাপ মাও নেই?
সে দুটো তো কবেই গেছে।
বে-টে করনি?
একবার নয়, দু-বার।
কী হল তাদের?
যা হয়। কেটে পড়েছে।
মানে? মরে গেছে?
মরবে তত তোমাকে আর মানুষের মনের ব্যানোর কথা বলব কেন? আটকুঁড়ো নই, কয়েকটি ছেলেমেয়ে হয়েছিল, সবসুদ্ধ শালা গায়েব হয়ে গেছে। .
বলতে বলতে দপ করে জ্বলে উঠল আবার কালো।অথচ কী না করেছি? জান কাবার করে দিয়েছি, তবু বাঁচতে চেয়েছি। আমার সে-মুখে শালা লাথি মেরে পর পর দুটো চলে গেল।.. কামাতে গেল চটকলে, আর এল না।
বলে সে হঠাৎ যেন জাদুকরের মতো দাঁড়িয়ে উঠে ফেঁসোর মশালটা হাত দিয়ে চেপে নিভিয়ে দিল। তারপর ধপ করে শুয়ে পড়ল মাদুরের এক কোণে। বলল, শুয়ে পড়ো।
গোবিন্দকে যেন কেউ মুখের উপর থাবড়া মেরে চুপ করিয়ে দিয়েছে। সে নির্বাক, নিস্পন্দ। তার বারবার ইচ্ছে করছে কালোকে দু-হাতে সাপটে ধরে সন্তানের মতো বুকে চেপে রাখে। তার অনেক কথা হুড়মুড় করে ঠেলে আসতে লাগল গলায়। কিন্তু সে-সব কথা হয়তো অর্থহীন উপহাসের মতো ঠেকবে এখন কালোর কাছে। কালোর যে প্রাণে সত্যিই আগুন লেগে গেছে! সে আগুনে দিশেহারা কালো দিগ্বিদিক ছুটে বেড়াচ্ছে আর চারিদিকেই দেখছে মানুষের চিতা পাতা রয়েছে। পথে পথে ঘাটে ঘাটে।
আছে সত্য, কিন্তু গোবিন্দ দেখেছে মানুষ সে চিতা এড়িয়ে এড়িয়ে অন্য পথে চলেছে। কালোর বউয়েরা কি বুঝে শুনে কোনও চিতায় পা বাড়িয়েছে, না অন্ধজীবনের পোড়ানি থেকে, প্রেমহীন খোলা আকাশের সোয়াস্তি চেয়েছিল? কিন্তু কোথায় খোলা আকাশ জীবনের? তাকে যে আড়াল করে রয়েছে বেড়াজালের ঘেরাটোপ!
গোবিন্দের নিজের হারিয়ে-যাওয়া জীবনের ছবি ভেসে উঠতে লাগল অন্ধকারে…মায়ের প্রশস্ত কোল জোড়া মেটে বর্ণের হোঁতকা ছেলে, অমৃতভরাট পূর্ণ স্তন ঠাসা ছেলের মুখে। মায়ের আধবোজা চোখে অপূর্ব রহস্যময় হাসি, হাসি যে নামহীন বিচিত্র স্বপ্নের! এক ফোঁটা আগুনের মতো সিঁদুরের টিপ কেঁপে কেঁপে উঠেছে। অদূরে গিন্নির মতো আঁট করে চুলের চুড়োবাঁধা ছোট্ট মেয়ে বেঁধেছে খেলাঘর।… মায়ের সেই অপূর্ব চোখের দৃষ্টি আড়ে আড়ে দেখছে অদূরের পেয়ারাতলার পুরুষের দিকে, করাতের ঘরঘর শব্দে যে গোরুর গাড়ির চাকা বানাচ্ছে।
তারপর? এক দুঃস্বপ্নের ঝোড়ো ঝাপটায় সে ছবি গেছে ছিঁড়ে খুঁড়ে। শিশু হোঁতকা ছেলে যেন একটা রাক্ষুসে ময়ালের মতো হাঁ করে খেতে চাইছে মায়ের কাছে চুড়ড়া বাঁধা মেয়ে খেলাঘর ভুলে টেনে টেনে ছিঁড়েছে মায়ের কাপড়, শুন্য জঠর মা কাঠির মতো শরীরটা নিয়ে লুটিয়ে মরেছে উঠোনে। গোরুর গাড়ির ভাঙা চাকায় মুখ দিয়ে পড়ে আছে পুরুষ…
তারপর যেন কোনও অদৃশ্য দানবের থাবার ঝাপটায় এক একটাকে টেনে টেনে নিয়ে গেল। কেবল রয়ে গেল পেয়ারাতলার ছুতোর। …তাদের সেই চলে যাওয়ার সঙ্গে কালোর বউয়েদের চলে যাওয়ার ফারাক কতখানি? দুজন গেছে বেড়াজাল থেকে বেড়াজালেই মুক্তির সন্ধানে আর এদের মেরেছে বেড়াজালের রুদ্ধশ্বাস চাপ।
গোবিন্দ ডাকল, কালো!
কালো জবাব দিল, বললা!
গোবিন্দ বলল, মানুষের বড় পোড়ানি। সে পোড়ানিতে সব আঘাটে মাঘাটে জল খোঁজে। যদি ঘোলা জলে গিয়ে পড়ে, তাকে দোষ দিয়ো না।
কালো জবাব দিল না। দুজনেই তারা চুপ করে পড়ে রইল। বাইরে কোথায় খট করে একটা দরজা খোলার এবং বন্ধ করে দেওয়ার শব্দ হল।
কালো বলে উঠল, ওই শোনো লোটন বউ দরজা খুলে সে দুটোকে ঘরে নিয়ে গেল। এর পর শোনা যাবে ফুলকির গালাগাল।
কেন?
ও এক প্রেমযোগিনী, আবার ওর প্রেমে যে হাবুড়ুবু খাচ্ছে অনেকে। তারা গিয়ে দরজায় টোকা মারবে।
তারা কারা?
এ বাড়িরই লোক।
তা, ফুলকি দরজা খোলো না?
তবে আর তোমাকে বলছি কী। সব তো মনের ব্যানো। এদিকে রাতদিন প্রেমের কথা, কিন্তু কে যে ওর পিরিতের লোক, তা ভগবানই জানে। বেওয়ারিশ ছুঁড়ি…মরজিতে চলে। খাবে কোন দিন শকুনেরা ছিঁড়ে। একে বলে চটকলবাজার।
পরদিন গোবিন্দের ঘুম ভাঙল শ্বাস টান লেগে। নিশ্বাস না নিতে পেরে সে ফড়িয়ে উঠল। কিন্তু সব অন্ধকার। পাশে হাতিয়ে দেখল কালো নেই। একটা সামান্য আলো দেখা যাচ্ছে দরজার দিকে। সে তাড়াতাড়ি সেদিকে ছুটে গেল।
বাইরে এসে ও দেখল সব ধোঁয়ায় আচ্ছন্ন। হঠাৎ এত ধোঁয়া এল কোত্থেকে? সে ভাল করে। তাকিয়ে দেখল, ধোঁয়ায় আচ্ছন্ন সমস্ত ঘরগুলো থেকেই প্রায় ধোঁয়া বেরুচ্ছে, উনুনে আগুন দিয়েছে সব। আকাশটা পর্যন্ত দেখা যায় না। হাওয়া নেই। চারিদিকে কেবল ধোঁয়া, ধোঁয়ার গায়ে যেন আঠা মেখে দিয়েছে, তার নড়বার উপায় নেই। সমস্ত জগৎটা যেন ধোঁয়ায় ছেয়ে গেছে। মনে হয় যেন জমাট কুয়াশায় ঠাসা চারিদিক। ছেলেবেলায় একবার গোবিন্দ শুনেছিল, নরকটা নাকি ধোঁয়ায় ভরা। পাপীদের শাস্তির জন্য সেখান থেকে স্বর্গ দেখা যায় না আর সেই ধোঁয়া থেকে আচমকা এক একটা বিদঘুটে প্রেত হাঁ হাঁ করে এগিয়ে আসে। এ যেন সেরকম, হঠাৎ কারও মুখ দেখা যাচ্ছে, কিংবা কেউ হুস করে ধোঁয়ার ঝাপটা দিয়ে চলে যাচ্ছে পাশ দিয়ে।
গোবিন্দ লক্ষ করে দেখল, আস্তে আস্তে পেটভরা ময়ালের মতো ধোঁয়া পাক খেয়ে খেয়ে সরছে। বুঝি হাওয়া লেগেছে। সে বুক ভরে একটা নিশ্বাস নিতে চেষ্টা করল…এই ধোঁয়া ঠেলে উঠবে আকাশের চাপ বাঁধা মেঘ সরিয়ে, তারপর আবার সে ধোঁয়াকে তাড়া করে নিয়ে যাবে দক্ষিণ বাতাস।
হঠাৎ বাড়িওয়ালার ক্রুদ্ধ গর্জন শুনল সে, বেরো, পুঁটকে খচ্চরের দল।
অমনি উঠোনের এপার ওপার থেকে একদল ছোট ছোট ছেলেমেয়ে দুড়দাড় করে ছুটে যেতে লাগল বাইরে যাওয়ার গলিটার দিকে। কেউ ন্যাংটো, কেউ ইজেরটা কোমরের কাছে ধরে কিংবা পাছা থেকে জামা গুটিয়ে।
একটা মেয়ে-গলার খিলখিল হাসি শোনা গেল।
বাড়িওয়ালা আবার চিৎকার করে উঠল, যার যার বাচ্চারা টাট্টি করেছে, তারা সব উঠোন সাফ করে দেও।
বলে সে বেরিয়ে গেল।
গোবিন্দও গেল তার পিছনে, বাইরে। বাইরে এসে দেখল দোতলা বাড়িটার ছাদ থেকে দুটো ছেলে বেধড়ক ঢিল ছুড়ছে পেছনের নর্দমাটার দিকে।
গোবিন্দ সেদিকে গিয়ে দেখল ছেলেমেয়েগুলি ন্যাংটো হয়ে নর্দমায় বসেছিল ঢিলের তাড়া খেয়ে আবার ছুটেছে সড়কের দিকে। সড়কের উপর যমদূতের মতো দাঁড়িয়েছিল মেথর একটা। সে হেঁকে উঠল, খবরদার, রাস্তায় বসলেই ঠ্যাঙাব।
কিন্তু শিশুদের দেহের ভিতরের সে বেগ আর আটকে রাখার উপায় ছিল না, তারা সমস্ত কিছু অগ্রাহ্য করে বসে পড়ল রাস্তার ধারে ধারে।
মেথরটা একে তাড়া করে তো আর একটাকে পারে না। এমনি করেই বাচ্চাগুলোর প্রাতঃকৃত্য শেষ হয়। তখন কারও ঠ্যাঙে কারও পায়ে লেগে থাকে বিষ্ঠা। আবার ছোটে জলের সন্ধানে। ঠিক এ সময়েই চটকলের ও অন্যান্য কারখানার বাঁশি ভোঁ গোঁ গোঁ করে চিৎকার করে ওঠে।
কাণ্ড দেখে গোবিন্দের যেন দম আটকে এল। দেখল, তার পাশে দাঁড়িয়ে বাড়িওয়ালাও ভু। কুঁচকে সে দৃশ্য দেখছে আর আনমনে গোঁফ টানছে জোরে জোরে।
গোবিন্দ বলে ফেলল, একটা পায়খানা নেই?
ভ্রূ জোড়া করে খানিক কুঁচকে বলল, হ্যাঁ, আশমান থেকে পড়বে।
কেন, বানানো যায় না?
কী করে?
এই ইট দিয়ে, জনমজুর খাটিয়ে।
তোমার কাছ থেকে তা শিখতে হবে? প্রায় ধমকে উঠল বাড়িওয়ালা। মিসিপালটির হুকুমটা কে
দেবে অ্যাঁ? তুমি?
ও! সে কথাটা গোবিন্দ ভুলেই গিয়েছিল। দেয় না কেন?
কেন দেবে? অফসরের ঘুষের টাকা না দিলে? বলি ঠিকা জমিতে মিসিপালটির মেথর খাটবে না। বলতে বলতে সে রকের উপর তার সে খাটিয়াতে বসে আপনমনেই বকবক করতে লাগল, আর আমি যদি শালা মানুষের বাচ্চা হই, এক আধেলাও ছাড়ব না। আর পায়খানা আমি করবই, জলকলও আনবই, দেখি কে আমাকে রোখে। বলে ভূর তলা থেকে একবার চকিতে গোবিন্দকে দেখে হাতছানি দিয়ে তাকে কাছে ডাকল। গোবিন্দ কাছে এলে দেখা গেলা তার ভ্রূ দুটো উঠে গিয়ে বিচিত্র দুটো স্বপ্নভরা চোখ বেরিয়ে পড়েছে। মুখের সমস্ত কোঁচগুলো কোথায় পালিয়ে গিয়ে একটি শান্ত মুখ বেরিয়ে পড়ল হঠাৎ। এদিক ওদিক দেখে সে বিস্মিত গোবিন্দকে আরও কাছে ডেকে ফিসফিস করে বলল, এটা আমি পাকা বাড়ি করব, ইটের গাঁথনি আর ছাদ দিয়ে। হাঁ তার আগেই জলকল আর পায়খানা আমি করে ফেলব, কী রকম হবে?
বলেই একটু হেসে ফেলে আবার বলল, এই এদেরই আমি রাখব, যারা এখনও আছে। আমি তো ছিচকে চোর বাড়িওয়ালা নই, বিরিজমোহনও নই, সেজন্য আমার সঙ্গে কারও বনে না। তা এরা এসব বোঝে না। রাম! রাম! ভাড়ার টাকাটাও ঠিকমতো কেউ দেয় না। কিন্তু বস্তি নাম আমি ঠোচাবই—হাঁ।
আচমকা কাছেই কোত্থেকে সদীর গলা শোনা গেল, সে কথা তো বিশ বছর ধরে শুনে আসছি, হয় না তো।
একেবারে এক কড়া গরম দুধে এক ফোঁটা লেবুর রস পড়ে ছানার মতো কুঁকড়ে দলা পাকিয়ে গেল বাড়িওয়ালার মুখটা। তীব্র দৃষ্টিতে একবার দেখে নিল গোবিন্দের মুখে কোনও ভাবান্তর ঘটছে কিনা। ফুঁসে উঠে বলল, এবার দেখো, দেখো ও আমাকে কোনওদিন পুরো ভাড়া দেয় না। আবার আমাকে বিশ বছরের কথা শোনাচ্ছে। একদিন ধরব, এক একটাকে, আর গলা ধাক্কা দিয়ে বের করব। ঠিক দেখে নিয়ে।
গোবিন্দ এতক্ষণ প্রায় ভ্যাবাচাকা খেয়েছিল। সে সত্যি কল্পনা করবার চেষ্টা করছিল যেন, এ বস্তিটা নেই, একটা সুদীর্ঘ এক-তলা বাড়ি উঠেছে, হলদে তার রং। পায়খানার ছাদটা দেখা যাচ্ছে, ছর ছর করে জল পড়ছে ঝকঝকে পরিষ্কার মেঝে। সামনে মাঠ—নয়া সড়ক হয়ে গেছে পিচের রাস্তা।
সদী ঘর থেকে বেরিয়ে এসে বলল, তা তোমার ঠিকে জমির উপর ছাদওয়ালা বাড়ি বানাতে দেবে কেন! পায়খানার হুকুমই বা মিলবে কী করে?
বাড়িওয়ালা বলল মুখ ভেংচে, ঠিকে বুঝি মৌস করা যায় না? তেমনি গলায় বললল সদী, হাঁ, জাদু মন্তরে মৌস হবে। আগের জমিদারের আমলে তো হয়েছিল মৌরস। নতুন মালিক তো আবার ঠিকে বানিয়ে দিলে। কী করলে তুমি?
হঠাৎ কোনও জবাব না আসাতে বাড়িওয়ালা নিজের উপরেই ক্ষুব্ধ হয়ে উঠল কী সদীর পরেই রেগে গেল বোঝা গেল না। চেঁচিয়ে উঠল, আমি টাকা দিয়ে মৌরস করবার, টাকা দিয়ে, বুঝেছ?
সদী একটা অদ্ভুত ভঙ্গিতে ঘাড় বাঁকিয়ে বলল, তোমার গাছ আছে টাকার। যখ দিয়ে রেখেছ যে!
গোবিন্দ কী একটা বলতে চাইল। তার আগেই বাড়িওয়ালা খেকিয়ে উঠল, টাকা কী আমার ক্লোনওদিন হবে না? কোথাকার উল্লুক মেয়েমানুষ!
সদী নির্বিকারভাবে ঠোঁট উলটে বলল, সে তোমার মতো বাড়িওয়ালাকে দিয়ে হবে না।
চোপ, চোপরাও। বলে ধমকে উঠল বাড়িওয়ালা। হয় কী না হয়, দেখিয়ে দেব। তুই তোর ভাড়াটা মিটিয়ে দিস।… শালা কারও সঙ্গে আর মহব্বত রাখব না!
বলে উঠে বাড়ির ভিতর চলে গেল। সেখানে আবার কীসের একটা গোলমাল চলছে।
সদী বুড়ি চোখ মটকে হেসে বলল, গোবিন্দকে, একটা পাগল!
গোবিন্দ খানিকটা বোকার মতো বলল, পাগল?
সদীর রেখাবহুল মুখটা কুঁচকে যেন ছোট হয়ে গেল। একটা নিশ্বাস ফেলে বলল, তা ছাড়া আর কী বলব? এ সংসারে ওর মতো মানুষ কেন জন্মায়, তাই ভাবি।… ওর ওই অসুরের মতো শরীরটা দেখলে লোকে ভয় পায়। আমি দেখি, ও একটা ছ-মাসের বাচ্চা, হ্যাঁ…। বলতে বলতে সদী কেমন অস্বস্তিতে ছটফটিয়ে ওঠে। তার কুঞ্চিত চামড়ায় ঢাকা চোখ দুটো বড় করে, মাটিতে দাগ কষে বলল, কেন? না, ওর মাথাটা গোবরে ঠাসা। নইলে ভাবো এ বস্তির ভাগাড়কে কিনা ও সগগ বানাতে চায়, বলে পাকা বাড়ি তুলবে। আরে আজ বাদে কাল তোকে কোথায় উঠে যেতে হবে, বিরিজামোহনের মতো হারামজাদা বস্তি মালিকরা রাতদিন তোর সব্বোনাশের সিঁদ খুঁড়ছে আর ও মেতে আছে ওর নেশায়। কি? না আমি সবাইকে ভাল রাখব, পালন করব রাজার মতো।
রাজার মতো? গোবিন্দ প্রায় ভ্যাবাচ্যাকা খেয়ে গেল।
গলার ভেতরে একটা অদ্ভুত শব্দ করে বলল সদী, তবে আর তোমাকে বলছি কী। সে পাগলামি ততা শোনোনি। ও যে নিজেকে রাজা ঠাউরে বসে আছে।
বলে সদী বুড়ি হঠাৎ চুপ হয়ে গিয়ে পশ্চিমের মেঘভরা আকাশের দিকে তাকিয়ে রইল। তারপর তার বুড়োটে গলায় বলতে আরম্ভ করল, কে ভেবেছিল ও আবার এত বড়টা একদিন হবে, বিদেশে এসে বাড়িওয়ালা সেজে বসবে!… গাঁয়ে ওকে সেদিন জন্মাতে দেখলুম। অ্যাই সেদিনের কথা, পাটোয়ারী দিনে দুকুরে ওদের ঘর জ্বালিয়ে দিল, খুন হয়ে গেল ওর বাপটা। কার বা কানুন, কে বা বিচার করে!… ওর মা খাপসুরত জোয়ান অওরত, ওকে কোলে করে ভেগে গেল একটা সাধুর আড্ডায়। ভগবানের ডেরা। এ তো তখন দু-এক বছুরে বাচ্চা। … বলে সদী বুড়ি হেসে উঠল, না তীব্র বিদ্রূপে হু হু করে উঠল বোঝা গেল না। গোবিন্দের দিকে ফিরে বলল, সে ভগবানের ডেরায় গিয়ে ওর মা বছরে বছরে একটা করে মরা বাচ্চা বিয়োতে শুরু করলে। গাঁয়ের নজদিক তো, আমরা দেখতে যেতুম। জানের ভয়ে বেচারা মুখ খুলতে পারত না।.. তারপর দশ বছর বাদে মাগী মরে গেল। সে মড়াটা তো আর সাধুরা ছুঁতে পারে না, ডোম দিয়ে ভাসিয়ে দিলে জাহ্নবীর কোলে।
জাহ্নবী?…
সদীর গলা মিলিয়ে গেল হাওয়ায়। এক চিমটি রোদ উঁকি মেরেছে মেঘের ফাঁকে। সে আলোয় হঠাৎ নেমে আসা ইলশেগুঁড়ির ছাট যেন অজস্র মুক্তোকণার মতো ঝিকমিকিয়ে উঠল। বি. টি. রোডের সারবন্দি কারখানা থেকে ভেসে আসছে যন্ত্রের ও বয়লারের মূছহত গোঙানির শব্দ।
সদী উত্তেজিত গলায় ফিসফিসিয়ে উঠল, মা মরল তো কী হল কমলি যে ছোড়তা নেহি। ওর মার ব্যাপারটা সাধুরা ছেলেকে দিয়ে পুষিয়ে নিতে লাগল। তখন ও বেশ নাদুস নুদুস ছেলেটি। ওকে সাধুরা…।
গোবিন্দের বিস্মিত কৌতূহল ভরা চোখ ও থমারা মুখের দিকে তাকিয়ে বন্ধ হয়ে গেল সদর গলা। আপনমনে মাথা নেড়ে সে কী সব বিড়বিড় করতে লাগল। কুঞ্চিত গালের ভাঁজে ভাঁজে নেমে এল জলের ধারা। বেচারা অবুঝ বাচ্চা…যেন সীতার লব কুশের একটা। মনে মনে মহাদেওকে ডেকে বলতুম, হে দেওতা এ সনসারের হর আদমির যৌবন তুই খাক করে দে। থু থু..মানুষ এত বড় জানোয়ারও হয়।
গোবিন্দ উৎকণ্ঠিত গলায় জিজ্ঞেস করল, তারপর কী হল?
কী আর হবে। ওকে কয়েদির মতো সাধুরা রেখে দিল, কারও সঙ্গে বাত-পুছ করতে দিত।…তারপর, ও নিজেই একদিন কোথায় পালিয়ে গেল, তা আমরাও জানতুম না।…বহত দিন বাদ বাঙলায় এলুম। হাওড়া বজবজ ঘুরে এখানে এসে দেখা মিলল। দেখি, বাড়িওয়ালা বনে গেছে। আমাদের পেয়ে খুব খুশি। খুশি হলে কী হবে, আমি খুশি হইনি। কেন? না ওর পাগলামি দেখে। হেন বাড়িওয়ালা নেই যে ওর দুশমন নয়, ওর নতুন জমিদার ওকে কাবু করবার তালে আছে। সবে এসেছে, এখন দেখবে একা বিরিজামোহনই ওকে পাগল করে দিতে পারে। ও যে একেবারে বোকা…বোকা! ও যদি বাড়িওয়ালার মতো বাড়িওয়ালা হত!… পাগল! এ ঠিকে জমি আর কদ্দিন। ওকে আবার ভাসতে হবে…।
গলাটা বন্ধ হয়ে এল সদর।
কিন্তু গোবিন্দের চোখের উপর কেবল বাড়িওয়ালার সেই শান্ত ও স্বপ্নভরা মুখটা ভেসে উঠেছিল। পাগল, কিন্তু এ কী দুরন্ত পাগলামি, এ কী অদ্ভুত বাসনা মানুষটার মনে!
বাড়ির মধ্যে গণ্ডগোল শোনা গেল। তারা দুজনেই ভিতরে এসে দেখল, সব মেয়েমানুষই প্রায় মারমুখো হয়ে পরস্পরের সঙ্গে ঝগড়া লাগিয়েছে। কারণ, উঠোনের বিষ্ঠা কে পরিষ্কার করবে, তাই হল সমস্যা। কার বাচ্চা এখানে মলমূত্র ত্যাগ করেছে, কে বলতে পারে? বাচ্চাগুলোকে জিজ্ঞেস করতেই তারা একযোগে কলের পুতুলের মতো বলে ওঠে তারা কেউই নয়।
তারা মায়ের মন চেনে, সুতরাং স্বীকার পাওয়া অসম্ভব। যেন উঠোনটা তা হলে নোংরা করেছে ভূতে!
কিন্তু বাড়িওয়ালা সে সব প্রমাণের ধার দিয়েও গেল না। সে হঠাৎ বউগুলোকে ঠেলে ঠেলে দিতে লাগল আর চেঁচাতে লাগল, সব জেনানাকে সাফা করতে হবে, কোনও বাত-পুছের দরকার
নেই। চালাও, চালাও।
এও দৈনন্দিন ব্যাপার। মেয়েরা সব চিৎকারে কান্নায় গালাগালিতে আকাশ ফাটাতে ফাটাতে উঠোন পরিষ্কার করতে লাগল আর প্রত্যেকেই তার নামহীন শত্রুকে উদ্দেশ করে বলতে লাগল, সে যদি অপরের বাচ্চার ময়লা সাফ করে থাকে, তবে যেন সে বাচ্চা আজই পিশাচের মুখে যায়; এবং পরিষ্কার হওয়ার পরই শুরু হয় বাচ্চাগুলোর উপর পীড়ন ও মারধোর।
শিশুদের চিৎকার আর মায়েদের গালাগালিতে একটা প্রচণ্ড হুলুস্থুল শুরু হয়ে গেল।
বাড়িওয়ালা একমুহূর্ত তা দেখে গোবিন্দকে বলল, দেখো একবার কাণ্ডটা। আর আমি এদের জন্যে পাকাবাড়ি বানাতে চাইছি। তারপর গলার স্বরটা পরিবর্তন করে অন্যদিকে তাকিয়ে বলল, তখন আর বোধ হয় এ-সব হবে না ঠিক বন্ধ হয়ে যাবে। কী বলল তুমি?
নির্বাক গোবিন্দ বাড়িওয়ালার মুখের দিকে তাকিয়ে রইল।
বাড়িওয়ালা চলে গেল বিকৃতমুখে বিড়বিড় করতে করতে। এ কি একটা আস্ত পাগল না, মূর্তিমান শয়তান!
গোবিন্দের হঠাৎ নজর পড়ল লোটন বউয়ের উপর। লোটন বউ হাসছে তার সেই মোটা মোটা ঠোঁট বিস্ফারিত করে। বুকের পাটা ফুলিয়ে বাচ্চাদের ক্ষিপ্ত মায়েদের দিকে তাকিয়ে। কিন্তু চোখে তার কোনও ভাব নেই। যেটা আছে সেটা ভাব নয়, নিষ্পলক একজোড়া চোখ কাচের মতো ছায়ালীন, শুধুমাত্র দেখবার জন্যই। বিচিত্র আনন্দ লোটন বউয়ের। এদের এ জ্বালা যন্ত্রণায় তার এত খুশির কী আছে! তাকে উঠোন পরিষ্কার করতে হয় না, তাই কি?
গোবিন্দের সারা গায়ের মধ্যে রি রি উঠল লোটন বউয়ের হাসি দেখে।
লোটন বউয়ের হঠাৎ নজরে পড়ল গোবিন্দকে। চকিতে হাসি মিলিয়ে গিয়ে সেই অপলক দৃষ্টি পুরুষের দিকে তাকাল। কালকের গণ্ডগোলে গোবিন্দকে সে দেখেনি। তার তালগাছের মতো শরীরটাকে সে স্বভাবসিদ্ধ একটা দোলানি দিয়ে এক পা পেছিয়ে ঠোঁট উলটে বলল, ও মা এটা আবার কে রে?
গোবিন্দ চকিতে তার সেই স্বাভাবিক হাসিটি নিয়ে বলল, গোবিন্দ শর্মা, তোমাদের নতুন মানুষ।
এলাকার পরিবেশে বাতিক্রম আশ্চর্য রকম ফরসা ও পাতলা শাড়িটা গায়ের সঙ্গে আরও ভাল করে লেপটে, নাক কুঁচকে লোটন বউ প্রায় খিঁচিয়ে উঠল, ওমা! কে ওর নাম জিজ্ঞেস করছে। সরে যাক এখান থেকে।
তা যাচ্ছি লোটন ঠাকরুন। বেশ রয়ে ভয়ে বলল গোবিন্দ, আমি তোমার দেওর হই কিন্তু, বুঝলে ঠাকরুন।
আ মলো যা! মুখ ঝামটা দিয়ে উঠল লোটন বউ, ও-সব কথা যে-সব মেয়েমানুষে ভালবাসে মিনসে তাদের কাছে যাক না।
গোবিন্দ বলল হেসে, হেঁ হেঁ, বউদিকে কেউ খারাপ কথা বলে? নন্দ-হরিশ যে আমার দোস্ত হয়।
তাই! আরও খানিকটা বিষ দিয়ে বলল লোটন বউ, ওই কমিনা কুত্তা দুটোর দোস্ত বলে এরকম বেহায়া।
এবার গোবিন্দ স্তব্ধ হয়ে গেল। লোটন বউ যাদের খায়, যাদের পরে, তাদেরই এমন ঘৃণা করে। ভালবাসার কথা না হয় বাদই গেল। সামান্য করুণা থাকলেও কেমন করে সে সেই কমিনা কুকুর দুটোর সঙ্গে ঘর করে! অথচ যাদের সে কুকুর বলে, তাদের উপর দাপট খানিক তারই আছে, তারা তো ওই পাদপদ্মে আত্মসমর্পণ করেই বসে আছে।
কিন্তু পরমুহূর্তেই তার মনে হল, ললাটন বউয়ের জীবন ধারণের ভাবনাই হয়তো বড়। সেই তাগিদেই হয়তো সে এরকম ঘৃণ্য জীবন বেছে নিয়েছে।
নন্দ-হরিশকে সে মারুক ধরুক, লড়িয়ে দিক পরস্পরের মধ্যে, ঘৃণা করুক, তবু হয়তো তাকে বাধ্য হয়েই এ-ঘরে থাকতে হয়। বেশ্যারা কী কখনও তাদের হাজারো অতিথিদের কাউকে ভালবাসে পয়সা দিয়ে যারা ধরিত্রীর অনির্বনীয় সুধাকে পান করতে যায়; হাজার হোক পয়সার যুগ, ধরিত্রী কি সেখানে সুধাভাণ্ডের প্রলেপ দিয়ে দিয়ে বিষভাণ্ডই তুলে ধরে না! তারাও কি লোটন বউয়ের মতো মনে মনে তাদের কমিনা কুকুর বলে ক্লেদাক্ত ভার বহন করে না! নিরন্তর প্রেমহীন জীবন, তাই তো সবচেয়ে বড় অভিশাপ।
লোটন বউয়েরও কি তাই? আবার ভাবল গোবিন্দ, কী জানি হয়তো যে কথা তার গালাগাল মনে হল, সে কথাই নন্দ-হরিশের কাছে সোহাগের সুরঝংকার হয়তো।
এইসব ভাবতে ভাবতেই সে রান্নাঘরের দিকে তাচ্ছিল। কলকারখানার লোকজনেরা সকলেই বেড়িয়ে গেছে। মেয়েরা কেউ বেরুচ্ছে ঝুড়ি মাথায় বগলে করে কয়লা আর গোবর কুড়াতে। বেশির ভাগই ছোট মেয়ে, ছোট ছেলের দলও আছে তার মধ্যে। রায়াও শুরু হয়েছে কোনও কোনও ঘরে। ধোঁয়ার সেই আঁকড়ে ধরা ভাবটা অনেকখানি কেটে গিয়ে পরিষ্কার হয়ে এসেছে।
ছ্যাকড়া মেঘের ভিড় আকাশে। বৃষ্টি নেই, মেঘলা ভাঙা রোদ ছায়ার ধারে ধারে উঠছে হেসে।
গোবিন্দের চোখে পড়ল কালো কী যেন এক হাতে নিয়ে আর এক হাতের আড়াল করে, দ্রুত একটা ঘরে ঢুকে পড়ল। অবাক হল গোবিন্দ, ভারী কৌতূহল হল তার। কালোর আবার কীসের এত লুকোচুরি। এক পা এক পা করে সে কালো যে ঘরে ঢুকেছে, সেই ঘরের দিকে গেল। কাছে এসেই কালোর গলা শুনে থমকে দাঁড়িয়ে পড়ল।
সে শুনল কালো ডাকছে, ফুলকি, এই ফুলকি, ওঠ ওঠ জলদি!
ফুলকির ঘুমন্ত গলা শোনা গেল, কী বলছ।
কলে যাবিনি? কলে বাঁশি বেজে গেছে যে।
বিরক্ত ফুলকির গলা ভেসে এল, আ মলো! তাতে তোমার কী? ভাগো, ভাগো।…
মুহূর্ত চুপচাপ। আবার কালোর খানিকটা খুশি মাখানো হুতোশের গলা শোনা গেল— খাবিনি? তোর ভাত কাউকে দিইনি দ্যাখ; রেখে দিয়েছি মাইরি! খেয়ে নে।
ফুলকির ঘুমন্ত গলা সতেজ হয়ে উঠল, মাইরি! তার উঠে বসার শব্দ শোনা গেল কাপড়ের খখস্ ও চুড়ির বাজনায়। গোবিন্দ কৌতূহল না চাপতে পেরে একটা ছোট্ট ফুটো দিয়ে উঁকি মেরে দেখল। …আধো অন্ধকার ঘরটিতে আগুনের নীল শিখার মতো শ্যামা ফুলকি, ঘুমের জড়তা নিয়েও একখণ্ড ইস্পাতের মতো জ্বল জ্বল করছে। শক্ত পুষ্ট বন্য ঢেউ ভোলা শরীর। বিস্রস্ত বেশবাস। জামার বোম খুলে গিয়ে বুকের বঙ্কিম রেখা উঁকি মেরে আছে। কপালের টিপটা গেছে খানিক বেঁকে, রুক্ষ চুল এলোমেলো হয়ে পড়েছে ছড়িয়ে। কোনও রকমে উঠে বসে কালোর দেওয়া ভাতগুলো গিলছে গপগপ করে। মুখের ভাত না গিলেই বলছে, উঃ কী খিদেটাই পেয়েছিল।
কালো যেন দেবীদর্শনের মতো হাঁটু গেড়ে তার কাছে বসেছে এবং অদ্ভুত করুণায় বেদনায় ও আনন্দে মগ্ন হয়ে চেয়ে আছে ফুলকির দিকে। বলল, কেন খেয়ে নিস্ না সন্ধেবেলা। কত বারণ করি, তবু রোজ সরাপ খেয়ে বেহুঁশ হয়ে থাকবি।
সে কথা ছাড়ো। কালোর দিকে না তাকিয়েই ফুলকি বলল, একটু জল দেওততা।
কালো তাড়াতাড়ি উঠে গেলাস না পেয়ে কলসিটাই নিয়ে এল। বিনাবাক্যে ফুলকি হাঁ করল, কালো একটু একটু করে জল ঢেলে দিতে লাগল তার মুখে। মদমত্ততার রাতভর পিপাসা আর মিটতে চায় না ফুলকির। ফুলকির সঙ্গে কালোও ঢোক গিলছে। যেন সেও জল পান করছে। জল গলায় বুকে বেয়ে পড়ল ফুলকির।
পিপাসা মিটলে চোখ বুজে একটা আরামের শব্দ করে উঠল ফুলকি, আঃ! বাঁচলাম!
কালো কলসিটা রেখে উঠল, বাঁচলি না ছাই। তোর মরণ কেউ কি আটকাতে পারবে?
তা এমনি করেই না হয় মরেই গেলাম, আরাম করে তো মরব। বলে হেসে ফেলে ফুলকি।
কালো অপলক চোখে আবেগ নিয়ে তাকিয়ে রইল।
ফুলকি ঠোঁট টিপে চোখ পাকিয়ে বলল, আবার তুমি ওরকম পাগলের মতো তাকিয়ে আছ?
দেখি তোকে, ভাবি কেন তোর মরতে প্রাণ চায় ফুলকি?
মরণে যে সুখ আছে।
কী সে মরণ?
ফুলকি ঠেটি বেঁকিয়ে হেসে বলল, তুমি তো সেরকম কবারই মরেছ।
ব্যাকুল গলাটা বুঝি কালোর কেঁপে উঠল। বলল, তবে আবার মরব।
লকি খিলখিল করে হেসে উঠল, ঢেউয়ে ঢেউয়ে যেন তরঙ্গায়িত হয়ে উঠল তার শরীর। বলল, এই মরেছে! তোমার খালি পাগলামি! যাও বাপু, আমি তাড়াতাড়ি কলে ছুটি, সায়েব সর্দার দুটোকে আবার ভুজুং ভাজং দিয়ে টাইমে নামটা লেখাতে হবে।
কালো বলল, নতুন রাঁধিয়ে এসেছে, তার চোখ ফাঁকি দিয়ে কি আর খাবার আনতে পারব?
না পারো, রেখে দেবে।
উপোস থাকবি! কালো বলল। এ-সব ছাড় না কেন?
ফুলকি আবার হেসে উঠল, তোমার খালি এক কথা।
আর না শুনে গোবিন্দ তাড়াতাড়ি রান্নাঘরের দিকে চলে গেল। তার সারা মুখে ব্যথা ও হাসির বিচিত্র খেলা। কালো না কাল মরতে চেয়েছিল? সে কি এই মরণ! কালোর সেই বুক থেকেই কি ওই আবেগের থর থর ধ্বনি হাহাকার করে উঠেছে যে বুক পুড়ে পুড়ে তার ছাই হয়ে গেছে!
এই কালোই না পোড়া মাছের খাবি খাওয়া দেখে উপহাস করেছে মানুষের বাঁচার তাগিদকে। হায়! দু দুবারের দাগা খাওয়া প্রাণে তার আবার পোড়ানি। না, এ সংসারে মানুষের পোড়ানির শেষ নেই। পোড়া সংসার যে!
বেলা বাড়ছে ধীরে ধীরে। আস্তে আস্তে ঝিমিয়ে আসছে সমস্ত বস্তিটা।
গতকাল রাত্রের সেই গুরুগম্ভীর বেসুরো গলায় আবার শোনা গেল—
মন আমার নির্বাণ নগরে যদি যাবে–
একটি মাথা-চাঁছা রোগা টিংটিঙে ছেলে বসেছিল একটা ঘরের সামনে আকাশের দিকে চেয়ে। শরীরটাতে তার কিছু নেই। মনে হচ্ছিল বসে বসে বুঝি ঢুলছে। কিন্তু সেই গুরুগম্ভীর গলায় গান শুনেই সে ভেংচে উঠল ওই বুড়োটে গান অনুকরণ করে-মন আমার নির্বাণ নগরে যদি যাবে।
সেই গুরুগম্ভীর গলায় আবার শোনা গেল,
এক স্বন্নের অলংকার, গঠন বিবিধাকার…
পুনবারে গেলে দেখ যেই স্বন্নো সেই হবে…
ছেলেটা তার ওই রোগা দেহ থেকে অস্বাভাবিক জোরে চিলের মতো শব্দ করে মুখ বেঁকিয়ে উচ্চারণ করে ভেংচাতে লাগল। তাতে সেই গান থেমে গেল না।
ছেলেটার মা এক মধ্যবয়সী মেয়েমানুষ, আরও দুটো বাচ্চাকে নিয়ে বেসামাল হয়ে পড়েছে।…এখানে এ খোলার চালায় অন্ধযুগের আদিম মায়ের মতো মেয়েমানুষটি। তার লজ্জার কোনও বালাই নেই। একটিমাত্র নেংটি পরনে, বাদবাকি সমস্তটাই ভোলা। তার নড়াচড়ার তালে তালে নত বুক দুলছে কিন্তু কোনও অস্বস্তি নেই। লজ্জার কথা ভাবাই দুষ্কর। রোগা নয়, কিন্তু শরীরটা যে ফোঁপরা, তা তার ভাবভঙ্গিতেই বোঝা যাচ্ছে। মানুষের গলায় মাদুলি থাকে। তার জট বাঁধা চুলে সেই মান্ধাতা আমলের বাঁধা বেণীতে একটা তামার মাদুলি ঝুলছে। মুখোনি নিতান্ত ভালো মানুষের মতো সরল, চোখ দুটো যেন আলগা করে বসিয়ে দেওয়া হয়েছে।
অত্যন্ত করুণ ও মিষ্টি গলায় সে তার ছেলেকে বলল, থাম বাবা চেঁচাসনি অমন। নাড়ি ছিঁড়ে যাবে যে!
সে কথায় ছেলেটা যেন আরও দুর্বার হয়ে উঠল। হ্যাঁ চেঁচাব। বলে সে আরও জোরে চেঁচাতে লাগল। তার রুগ্ন মুখটা রক্তহীন নীল শিরায় ছেয়ে গেল। মনে হল গলার শিরাগুলো ছিঁড়ে যাবে এক্ষুনি। মা অন্য দুটোকে রেখে রোগাটাকে বুকের কাছে নিয়ে আরও নরম, আরও অসহায় স্নেহঝরা চোখে বলল, চেঁচালে যে মরে যাবি? শরীলে কী বা আছে তোর?
না থাক। বলে ছেলেটা ধাক্কা দিয়ে খামচে, লাথি দিয়ে সরিয়ে দিতে চেষ্টা করল আর বলতে লাগল, গায় কেন ও শালা, কেন গায়? আমার ভাল লাগে না বলছি।…
মা তার সেই মারগুলো অবিকৃত শান্তভাবেই গ্রহণ করলে, বুকের আরও কাছে টেনে নিয়ে বলল, গাক, ওর খুশি হয়েছে তাই গাইছে। তোর ভাল না লাগলে ওর কী আসে যায়।
তারপর তার সেই একঘেয়ে তরঙ্গহীন গলার স্বরে বলল, তুই না বড় হয়ে কী করবি বলছিলি?
সে কথায় ছেলেটা হঠাৎ রাগ ভুলে মুখভরা হাসি নিয়ে উৎসাহী হয়ে উঠল। বলল, মাকি সায়েবের সঙ্গে বিলেতে যাব।
তার পর?
খুব বড় মিস্তিরি হয়ে ফিরে আসব। স্বপ্নাচ্ছন্ন গলায় যেন বলল ছেলেটা।
মা বলল, আর?
বিচিত্র লজ্জায় মায়ের ভোলা বুকে মুখ ঢেকে আধো জড়ানো গলায় বলল, মেমসায়েব বিয়ে করব।
গাইগোরুর দাঁত বেরুলেও তার যেমন কোনও ভাব বোঝা যায় না, মায়ের হাসিটিও প্রায় তাই। বলল, আমরা? তোর ভাই বোনেরা?
ওরাও থাকবে আমার কাছে।
তাতে তোর মেমসাহেব যদি রাগ করে?
তা হলে ঠ্যাঙাব খুব পড়ে পড়ে।
সে ভবিষ্যতের কথা ভেবে মায়ের আনন্দ হল কি দুঃখ হল বোঝা গেল না। কেবল দেখা গেল ছেলেটাকে সে বুকের কাছে নিয়ে দোলা দিচ্ছে। ছেলেটার চোখ বুজে আসছে আস্তে আস্তে।
আসলে রুগ্ন খ্যাপা ছেলেকে শান্ত করার এই বোধ হয় মায়ের কৌশল।
ওইটুকু তার শান্তি। মায়ের এই খোলা বুক, নগ্ন কোলটুকু সে চেয়েছিল নিরঙ্কুশভাবে। কিন্তু পায়নি। আরও ভাই বোন এসেছে বছরের পর বছরে। বিষ খেয়ে মা অমৃত ধারণ করত বুকে। অমৃতহারা হয়ে, বাইরের খাবার খেয়ে কঠিন রোগ ধরেছে তাকে। মায়ের কোলের জন্য হিংসে এসেছে। বিদ্বেষ ও আক্রোশ তার সকলের উপরে। বিশেষ, একঘেয়েমি, গাম্ভীর্য, সুরহীনতা তার সহ্য হয় না একটুও। যখন পা দুটোতে ছিল ক্ষমতা, তখন গঙ্গার ধারে সাহেব কুঠির কাছে গিয়ে গালে হাত দিয়ে বসে থাকত। সাহেব মেম দেখত, আদালিকে জিজ্ঞেস করতে নানান কথা। রোগ, মায়ের কোলের শোক যেত ভুলে। স্বপ্ন দেখত বিলেত যাবে, মেম বিয়ে করবে। সেই স্বপ্নটুকুই কচি রুগ্ন মনে বাসা বেঁধে আছে। সব যন্ত্রণায় ওইটুকু ধরিয়ে দিলেই শান্ত হয়ে যায়। মায়ের কোলে দোলা দিলেই ঘুমে ঢলে পড়ে।
কিন্তু এখানকার সমস্ত কিছু হঠাৎ গোবিন্দের প্রাণের মধ্যে অত্যন্ত ভারী হয়ে চেপে আসে। অস্বস্তিতে ছটফট করে তার সর্বাঙ্গ। সমস্ত দুঃখ দৈন্য অনাহার নিয়েও ভোলা আকাশ, পথের পর পথ, দিগন্তবিসারী মাঠ তাকে ডাক দেয়। সংসারের, ঘর-বেষ্টনীর বেড়াজালের বাইরে সেই নিঃসঙ্গ মুক্ত বাউলের ডাক এ পরিবেশকে যেন আরও যন্ত্রণাদায়ক করে তোলে। চব্বিশটা ঘণ্টা না কাটতেই পালাই পালাই করে উঠে তার মনে।
কিন্তু কালোকে বেরিয়ে আসতে দেখেই মনটা আবার তার থিতিয়ে যায়, মনে পড়ে যায় কালকের দুর্যোগময়ী সন্ধ্যার কথা। বাড়িওয়ালার আহ্বান, সমস্ত মানুষগুলোর সরলভাবে হাসি দিয়ে তাকে গ্রহণ। আর গতকাল রাত্রে সে নিজেই না কত কথা বলেছে কালোকে। বাঁচা অনেক দুঃখ, অনেক যন্ত্রণায় ছাইমাখা সোনার মতো বাঁচা।
নরক বটে! কিন্তু এ জগতে কাজের বিনিময়েই বা ক’জনা ডাকে দুমুঠো পেটে দেওয়ার জন্য, অন্ধ কুঠরির আশ্রয়ের জন্য।
কালোর মুখের দিকে দেখল সে। সে মুখ মেঘলাভাঙা রোদের মতো আলোছায়ায় ভরা। বোধ করি সেই আলোছায়ার মধ্যেই একটি বিবাগী হাসির রেখা গেলে রয়েছে তার ঠোঁটের কোণে।
এসেই বলল গোবিন্দকে, বাঃ একেবারে নির্জলা ফোরটুয়েন্টি করছ বসে বসে? রাঁধবে কখন? বাঁক আর টিন নিয়ে কল থেকে জল নিয়ে এসো।
গোবিন্দ এক মুহূর্ত কালোর মুখের দিকে দেখে তাড়াতাড়ি উঠে পড়ল। ঠিক এ সময়েই ফুলকি পেছন থেকে বলে উঠল, এই বুঝি সেই ফোরটুয়েন্টি?
গোবিন্দ ফিরে তাকাল। প্রায় তেমনি অগোছাল ফুলকি, উড় উড় চুল, রাত্রির নেশার ছাপভরা মুখ। ঠোঁটের কোণের হাসিতে যেন বিদ্রূপের আভাস। সে দাঁড়িয়েছে বেঁকে, বাঁকা চোখে তাকিয়ে আছে। কাপড় পরার ধরনটা তার ছত্রিশগড়ি আঁটসাঁট ও চড়াই উতরাইয়ের মতো।
কালো বলল, হাঁ, এই ফোরটুয়েন্টিবাজ, ভারী রসিক, জানলি?
গোবিন্দ একটু হেসে উঠল।
ফুলকি বলল, তা বাড়িওয়ালার দেখছি পছন্দ আছে। তবে—
কপালের টিপ ঝিলিক দিয়ে বলল, হাসিটা আর চোখ দুটো কিন্তু সুবধের নয় বাপু, সাবধান। ও কোন্ অওরতকে কখন ফোরটুয়েন্টি করে দেবে কিছু ঠিক নেই।
বলে দুরন্ত বেগে খিলখিল করে হেসে উঠল।
কালো হেসে উঠল তার সামনের দুটি দাঁতহীন ফাঁক দিয়ে।
গোবিন্দ তেমনি হেসে বলল, যাকেই করি, তোমাকে তো পারব না।
ও মা গো! ঢলে পড়ল ফুলকি হাসিতে, এ যে খুব কথা বলে গো! তা আমি যে প্রেমযোগিনী…কখন মরব কে জানে।
বলে সে একবার চকিতে কালোর মুখের দিকে দেখে নিল। কালো যেন অর্থহীনভাবে হ্যাঁ হ্যা
করে হাসছে।
গোবিন্দ পেছোয় না। বলল, তা তোমাকে মারার ক্ষমতা নেই বাপু আমার।
বুঝে গেছ? বলে চকিত কটাক্ষে একবার দেখে হাসতে হাসতে বেরিয়ে গেল ফুলকি। সে হাসিতে একটু তীক্ষ্ণ বিদ্রূপের আভাস যেন।
গোবিন্দ তাকিয়ে দেখল পাশে কালো নেই। কোথায় গেল? রান্নাঘরে ঢুকে দেখল একটা অন্ধকার কোণে কুলোর মধ্যে চাল নিয়ে কালো কাঁকর বাছার জন্য তার উপর হুমড়ি খেয়ে পড়ে বিড়বিড় করছে, শালা মরে গেছি।…
কী কথা যেন গোবিন্দের মুখের কাছে এসেও ফিরে গেল। সে বাঁক আর টিন নিয়ে গেল বেরিয়ে।

তার পর ঘণ্টাকয়েক বাদে বস্তিটা আবার জমে ওঠার চেষ্টা করে। সবাই ঝটপট আসে, খায়, খেয়ে চলে যায়। যত তাড়াতাড়ি আসে, তত তাড়াতাড়ি খায়। ছোটে তার চেয়েও তাড়াতাড়ি।
কোনও কোনও ঘরে হঠাৎ মারামারি লেগে যায়। সেখানে রান্না হয়নি, ক্লান্ত ক্ষুধিত পেটে দেওয়ার কিছু নেই। কিন্তু পেট আর মেজাজ তা মানবে কেন। শুরু হয়ে যায় মারপিট বউ বাচ্চাগুলোর উপরেই। ফলে শুরু হয় কান্না, গালাগালি। ঠিক এ সময়েই হয়তো ওঠে সেই বুড়োটে গুরুগম্ভীর গলার গান। এত নির্বিকার, নির্বিবোধ সেই গলার সুর।
হাঁক পড়ে বাড়িওয়ালার বাজখাই গলার, আবির্ভাব হয় তার বিরাট লোমশ বপুর।
তার পর সারা দুপুরটা যেন বস্তিটা ঝিম মেরে পড়ে থাকে। বেকার মেয়েরা ও ছোট বাচ্চারা থাকে ঘাটে মাঠে রেললাইনে গোবর, পোড়া কয়লা কাঠের সন্ধানে। সমস্ত বস্তিটা থেকে যেন ভাপ উঠতে থাকে, ভ্যাপসা দুর্গন্ধ একটা এসময়েই যেন ফাঁক পেয়ে ছড়িয়ে পড়ে। পাশের সুদৃশ্য বাড়িটার নরনারীদের কথাবার্তার দু-চারটে হালকা টুকরো ভেসে আসে নিরালা পেয়ে, নয়তো রেডিয়োযন্ত্র বা কণ্ঠ সংগীতের রেশ ভেসে আসে, যেন কোন্ সুদূর অমরাপুরী থেকে সুরের মায়া ঢেউ দিয়ে যায় মর্তের এ অন্ধ পাতালে। জানালার সুদৃশ্য পরদা খুলে যায় কখনও। একটি মুখ, কিংবা বিচিত্র রং জামা উঁকি দেয় জানালা থেকে।
আর অন্যান্য সময় ঝামেলায় হট্টগোলে যখন নজর করা যায় না, সেটা এখন দেখা যায় যে, ওই বাড়িটার দোতলা জানালা থেকে সব সময়েই কিছু না কিছু খোলার চালটায় পড়ছে। থুতু, মেয়েদের আঁচড়ানো চুলের ঝরা গুচ্ছ, কাগজের টুকরো, পরিত্যক্ত ন্যাকড়ার ফালি, এক ঝলক জল। যেন খোলার চালাটা একটা আস্তাকুঁড়। আর বাড়ির পেছনের জানালা দিয়ে কিছু ফেলতে গেলে ওখানে এসে সর পড়বেই।
গোবিন্দের নজরে পড়ল, সেই সকাল থেকে একটা ঘর একইভাবে দরজা খোলা পড়ে আছে কোণের দিকে। দরজাটার সামনে দুটো অ্যালুমিনিয়ামের বাসন পড়ে আছে এঁটোর শুকনো দাগ নিয়ে। কেউ সারা দিন সেদিকে একবার তাকিয়েও দেখেনি। বোধ হয় ঘরটায় মানুষ নেই। কোনও সাড়াশব্দও পাওয়া যায় না।
সে আস্তে আস্তে গিয়ে দরজাটা খুলে ফেলতেই ধ্বক করে উঠল তার বুকটার মধ্যে। আড়ষ্ট কাঠের পুতুলের মতো দাঁড়িয়ে পড়ল। বুঝি দম নেই তার, বুকের ধুকধুকিটা স্তব্ধ হয়ে গেছে। অসাড়!
সে ভয়বিস্মিত চোখে দেখল, বাঁশের খাটিয়ার ময়লা স্যাঁতসেঁতে কাঁথার উপর কঙ্কাল শশায়ানো রয়েছে একটা! একটা ময়লা শাড়ি দিয়ে গলা থেকে পা অবধি তার ঢাকা। সেই কঙ্কালের কপালের নীচে আছে শুধু এক জোড়া অসহ্য ঝকঝকে বড় বড় চোখ, মণি দুটো যেন আগুন ধরানো মানিক। সমস্ত খাটিয়ার নোরা বিছানাটার মধ্যে ওই চোখজোড়া ছাড়া আর কিছু নেই।
দরজা খোলা ও মানুষের সাড়া পেয়ে সে চোখ যেন তীব্র অভিশাপে জ্বলে উঠল যেন নিঃশব্দে। অথচ ঝনঝন শব্দে ভেঙে পড়ল পাতালের অন্ধ শান্তি। একবার বোধ করি নড়েও উঠল সেই কঙ্কালমুর্তি, একবার কেঁপে উঠল বা তার নাকে পরানো রূপোর নাকছবি।
এমনি একটু সময় তাকিয়ে থাকার পর অন্ধকারটা থিতিয়ে এল, তখন গোবিন্দ চমকে উঠে আরও দেখল, একটা পাথরে কোঁদা কালো মূর্তি ড্যাব ড্যাবা চোখে ভূতের মতো ঘাপটি মেরে বসে আছে ঘরের কোণে। খালি গা, খোঁচা খোঁচা গোঁফ দাড়ি মুখ ভরতি।
গোবিন্দের মনে হল যমের দোসর চুপে চুপে এসেছে আত্মাহরণ করতে। কী করবে সে হঠাৎ
ভেবে পেল না। চলে যেতেও পারল না, জিজ্ঞেস করতেও পারল না কিছু।
ওখানে কী দেখছ ফোরটুয়েন্টি? বলতে বলতে কালো এসে পড়ল এখানে।
গোবিন্দ যেন ধড়ে প্রাণ পেল। কালোও একবার সে দৃশ্য দেখে আপন মনে মাথা নাড়ল। বলল, ও আমাদের লড়াকু গণেশ আর ওইটে ওর বউ, ব্যামো হয়েছে। ওরা দুটোয় একদিন এ বস্তি মাথায় করে রাখত। বলে সে এক মুহূর্ত সেদিকে তাকিয়ে থেকে বলল, গণেশ, কতদিন তুই এ ভাবে পড়ে থাকবি?
অন্ধকারের মূর্তি সে কথার কোনও জবাব দিল না। চোখ ফিরিয়ে কিছুক্ষণ চুপচাপ বসে থেকে হঠাৎ সেখান থেকে উঠে খাটিয়ার পাশে এসে একটু দাঁড়াল। তার পর ঝুঁকে পড়ে গোবিন্দ ও কালোর দিকে ফেরানো বউয়ের মুখটা ঘুরিয়ে দিল আস্তে আস্তে অন্যদিকে। পিঠের তলে চাপা পড়া চুলের গোছা আলতো করে সরিয়ে শিয়রের দিকে এনে ছড়িয়ে দিল। তার পর যেন সেই কতদূর থেকে ডাকল ধীরে ধীরে, দুলারী বউ। …
কঙ্কাল মেয়ের সেই চোখের পাতা যেন আরও খানিক খুলে গেল আর সে দৃষ্টি হয়ে উঠল এক প্রেমবতীর অনুরাগ ভরা। একটু বুঝি বা নড়ল তার ঠোঁট। নিরালঙ্কার হাত একটু তোলার চেষ্টা করল, পারল না।
গণেশ তাড়াতাড়ি সেখানে বসে পড়ে কাঠি কাঠি হাত দুটো তুলে নিল। মুখের কাছে গিয়ে দুলারীকে জিজ্ঞেস করল, দরদ হচ্ছে? দে একটু হাত বুলিয়ে দিই।
তারপর হাতটার দিকে তাকিয়ে বলল, ভেঙে না যায়!
কালো তার স্বভাবগত থমধা ভাব থেকেই হঠাৎ বলে উঠল, শালা নিজেই মেরে ফেলেছে বউটাকে, তা বুঝবে না, বুঝবে না।
গোবিন্দ নিঃশব্দে তার দিকে জিজ্ঞাসু চোখে তাকাল। কালো সেই চাউনির জবাবেই বলল, তা নয়তো কি? ও কামে যাবে না বউ ছেড়ে, কামাই করবে তো কী হবে? কোথায় ডাক্তার কোথায় দাওয়াই? বলে, কী করে ছেড়ে যাই, কখন মরে পড়ে থাকবে। আমি সামনে বসে থেকে ওর মরণ দেখব। বেতমিজ!
বলতে বলতে কালোর গলাটা অস্বাভাবিক মোটা আর ধীর হয়ে এল, অথচ ওর কামাইয়ের পয়সা এ বস্তির সবাই হাত পেতে নিয়েছে তাদের দুঃখ ধান্দায়। ওদের দুটো প্রাণ ছিল, হ্যাঁ! কিন্তু বউটা ব্যামোয় পড়ল আর ডাক্তারও শালা তেমনি এত এত টাকা চায় খালি। বলে, আজ দশ, কাল বিশ, কী ব্যামো রে বাবা। এত এত টাকার দরকার, আর তার মধ্যে ও ক-দিন ধরে কলে যাওয়া বন্ধ করে দিয়েছে। এত নিরাশ এত উদাস…
আবার উত্তেজিত হয়ে উঠল কালো, রুদ্ধশ্বাস গলায় বলল, হ্যাঁ তেরো দিন হাজত খেটেছে এই আমাদের জন্য। আধপেটা রেশনের খিদায় হরতাল হয়েছিল। তখন এই গণেশ ফটিচার ম্যানেজারের গলা ধরে কারখানা থেকে বার করে দিয়েছিল। হ্যাঁ…আর ওর বউ ওদের…এত মহব্বত।
হারিয়ে গেল কালোর গলার স্বর এবং এদের সেই গভীর মহব্বতের কথা বলতে গিয়ে বোধ হয় তার বুকের ক্ষতটা খোঁচা খেয়ে দগদগে হয়ে উঠল। কিন্তু যার উদ্দেশ্যে এত কথা, সে একবারও মুখ তুলল না। গোবিন্দ কেবলি ভাবল, এ কী সর্বনেশে, কর্মনাশা সব-ভণ্ডুলকরা ভালবাসা! বুঝি তার প্রাণটা মস্ত বড় বলেই!…গণেশ আর দুলারীর দিকে তাকাতে গিয়ে তার চোখের সামনে বার বার ভেসে উঠল সেই ছুতোর বউয়ের ছবি, সেই কঙ্কালসার মায়ের উঠোনভরা দাপাদাপি।
ইস্! এ কী হতভাগা জায়গায় এসে পড়েছে সে। যেখানে সমস্ত কিছুই প্রাণান্তকর, কালোর সেই উপহাসের মতোই মৃত্মগামী, অবসাদগ্রস্থ নিরাশার জঞ্জালে ভরা! যেখানে আছে শুধু রোগ শোক পীড়ন আর তাকে এড়াতে গিয়ে ক্ষণিকের লালসা চরিতার্থতা, মুহূর্তের ফুর্তি। যেখানে কেবলি জীবনের ফেলে আসা গ্লানির ছবি বার বার সামনে এসে দাঁড়ায় সেখান থেকে পথে পথে নিঃসঙ্গ জীবনই ভাল নয় কি। করাত হাতে পথে পথে ছুতোর মিস্তিরি চাই বলে শ্রমের কথা হেঁকে হেঁকে দেশ হতে দেশান্তরে যাব। গাঁয়ের মারী ব্যায়ো গাঁয়ে থাকবে, ঘরের শোক মুখ দিয়ে পড়ে থাকবে ঘরে, ভালবাসা বাসা বেঁধে থাকবে, হৃদয়ে ছাড়াছাড়ির পোড়ানির জন্য। আকাশ ছুঁড়ে বৃষ্টি আসবে, শুকোবে আবার, ঝড় আসবে সেও যাবে।…থাকবে শুধু পথ। আমি সব পেছনে ফেলে চলে যাব দিক হতে দিগন্তে মুক্ত পাখির মতো। মরণও যেদিন আসবে, আসবে মৃত্যুদূত একাকী হঠাৎ পথের উপর, তার কাছে প্রাণ সঁপে দিয়ে বলব, চলো। আর কিছুই চাইনি, তোমার জন্যই অপেক্ষা করেছিলাম। আজ এসেছ। কী ভাগ্যি, দশজনের সামনে আমার এ পোড়া প্রাণ হারাতে হয়নি। আমি সে ভিড় চাইনি।
পেছনে তাকিয়ে দেখল বাড়িওয়ালা এসে দাঁড়িয়েছে। তার ঘন গোঁফ ও খোঁচা দাড়িভরা মুখটা দলা পাকিয়ে উঠেছে কুঁচকে। চোখ নেই, আছে একজোড়া মোটা মোটা লোমশ ভু। ফোলানো নাকের পাটার পাশে গভীর কোঁচ দুটিতে তার ব্যথা না রাগ কিছু বোঝবার জো নেই। সে আপন মনে বলতে লাগল, কোনও দোষ নেই আমার, আমি কী করব। কলে যাবে না, কামানো বন্ধ করল। আমি কী করব।
তার পর আশেপাশে কেউ নেই দেখে বলল, হাসপাতালের মতো পাকা বাড়ি হলে এরকম ব্যামো হত না। বস্তি কিনা!..কিন্তু ওকে এবার আমি মেরে কাজে পাঠাব, ঠিক দেখে নিয়ো।
তবু গণেশ মুখ তুলল না দুলারীর উপর থেকে। দুলারীর রুগ্ন দেহের বেদনায় লয় হয়ে গিয়ে সে হাত বুলোচ্ছে। বুঝি, না সে মৃত্যুর প্রতীক্ষা করছে, না মৃত্যুকে প্রতিরোধ করে দাঁড়িয়ে আছে অতন্দ্র প্রহরীর মতো।
সে দৃশ্য দাঁড়িয়ে দেখতে দেখতে এক সময় অসহ্য যন্ত্রণায় ছটফট করে উঠল গোবিন্দ। যেন দুলারীর ব্যামো এসে গ্রাস করতে চাইছে তাকে, নোংরা দুর্গন্ধ কাঁথা কাপড়গুলো জড়িয়ে ধরছে তাকে। ছুতোর বউ যেন শুয়ে শুয়ে দাপাচ্ছে খাটিয়াটার উপর, মৃত্যুযন্ত্রণায় ছটফট করছে তার সামনে। এমনি করেই মরবে ছুতোরের বউয়ের মতো বউয়েরা।
দেহের রক্তবিন্দুতে অণুমাত্র শক্তি থাকলেও মানুষের হৃদয় অথর্ব হয়ে থাকতে পারে না। দুর্বিপাকে সে মানে না কোনও সঙ্কোচ, কোনও লজ্জা। একদিন সে তার উত্থানশক্তি রহিত এ শরীরকে দিয়েছে। ধিক্কার দিয়েছে কৃপণ মৃত্যুকে, যে তাকে না মেরে চোখ ভরে দেখিয়েছে ছুতোর বউয়ের মরণ। আজ সে কেমন করে চুপ করে থাকবে! তবু সামনে এগুতে গিয়ে সে যেন চকিতে কীসের এক সংকোচে থেমে গেল। পরমুহূর্তে সে হঠাৎ ঘরে ঢুকে শক্ত হাতে গণেশকে টেনে দাঁড় করাল। তার পর স্থির চোখে কঠিন গলায় বলল, সরে দাঁড়াও, সরো।
মনে হল, মৃত্যুদূতের মুখোমুখি এসে দাঁড়াল স্বয়ং জীবন।
গণেশ আচমকা ভ্যাবাচাকা খেয়ে উঠে দাঁড়াল। অর্থহীন বড় বড় চোখে তাকিয়ে রইল গোবিন্দের দিকে।
কোনও এক অন্য জগৎ থেকে যেন ফিসফিস করে বলল গোবিন্দ, তুমি আবার ঘর করবে বউ নিয়ে?–কিন্তু মৃতপ্রায় দুলারীর চোখে ধ্বকধ্বক করে আগুন জ্বলে উঠল। আশ্চর্য! এখনও এত আগুন আছে তার চোখে! যেন ফণিনীর মাথার মণি কেউ কেড়ে নিয়েছে। গোবিন্দ তাড়াতাড়ি গণেশের জায়গাটিতে এসে বসল। পরিবেশ বিস্মৃত এক বিচিত্র মানুষ সে। চোখে তার অদ্ভুত আলো। দুলারীর দিকে চেয়ে আকুল গম্ভীর গলায় বলল, মরবে? কোন সুখে? মরে তুমি লড়িয়ে মানুষটাকে মারবে? তুমি চাইলে তোমাকে সবাই দেখবে। গণেশের এখনও কত ক্ষ্যামতা, ওকে কাজ কামে পাঠাও, মাইরি বলছি।
বলতে বলতে গলাটা চেপে এল গোবিন্দের। চোখ দুটো জ্বালা করে উঠল। তবুও বলল ফিসফিস করে, মাইরি কোন্ শালা মিছে কথা বলে।
কালো বাড়িওয়ালা, সবাই কাট! যেন সত্যি কোনও গুণতু করছে ফোরটুয়েন্টি গোবিন্দ, এমনি তাদের ভাব।
দুলারীর অপলক জ্বলন্ত চোখ যেন আস্তে আস্তে ঠাণ্ডা হয়ে এল, খানিকটা সংশয় ও বিস্ময়ের ছায়া এসে পড়ল সেই চোখে। খানিকক্ষণ এমনি তাকিয়ে থাকতে থাকতে কয়েকবার চোখের পাতা কেঁপে উঠে তা বন্ধ হয়ে গেল। দু-ফোঁটা জল চকচক করে উঠল চোখের কোণে। তার কানে লেগে রইল, বাঁচো, বাঁচো গণেশের বউ।
কয়েক মুহূর্ত একেবারে স্তব্ধ। গোবিন্দ নিশ্বাস ফেলে উঠে দাঁড়িয়ে গণেশকে বলল, আর কাঁথাটাথা আছে?
গণেশ ঘাড় নেড়ে জানাল আছে।
গোবিন্দ বলল, বার করো।
গণেশ জাদুকরের মন্ত্রদণ্ড-নির্দেশচালিতের মতো একটা চটের বোঁচকা খুলে একখানা নক্সী কাঁথা বের করল। কাঁথাটির চারপাশে লাল সুতো দিয়ে গোলাম কুঁড়ির বেড়া। মাঝখানে নীল সুতোর ঘন ঘন ফোঁড়ের মধ্যে মস্ত একটি পদ্মফুল। গণেশ হয়তো তার দুলারী বউয়ের এ স্মৃতি রেখে দিতে চেয়েছিল।
গোবিন্দ তার হাত থেকে কাঁথাখানি নিয়ে বলল, বউকে কোলে করো, আস্তে করে তোলে।
গণেশ মুহূর্ত দ্বিধা করে স্থির রইল, তারপর দু-হাতে ভাল করে সাপটে তুলে নিল দুলারীকে বুকের মধ্যে।
কালো এবং বাড়িওয়ালা স্তব্ধ বিস্ময়ে এ দৃশ্য দেখছিল। তাদের বাক্য রহিত হয়ে গেছে একেবারে। গোবিন্দ দুলারীর পরিত্যক্ত বিছানা ধরে টান দিল। ইস, বিছানা শুধু স্যাঁতসেঁতে নয়, খানে খানে ভেজা এবং ময়লা গন্ধ ও দাগ রয়েছে। কিন্তু সে থামল না। সে বিছানা তুলে ছুড়ে ফেললে বাইরে। খাটিয়াটা থেকে যেন রোগের ভাপ বেরুচ্ছে। তার পর সে খাটিয়াটা ঘরের বাইরে নিয়ে এসে রাখল খোলার ছাউনি ছায়ায়। বার কয়েক জোরে জোরে মাটিতে ঠুকে ঝেড়ে নিল। তার পর সেই কাঁথাখানি দিল পেতে।
পেতে দিয়ে বলল গণেশকে–দেও, শুইয়ে দেও।
গণেশের এক মুহূর্ত দ্বিধার ফাঁকে কালো জিজ্ঞাসা করল, বাইরে?
হ্যাঁ, এই আকাশের তলায়, এই রোদে হাওয়ায়, দরকার হলে মাঠের ধারে রেখে আস্ব ওকে সারাদিন। দৃঢ় গভীর গম্ভীর গলায়, শান্ত অথচ আবেগের সুরে বলল গোবিন্দ, রোগ তো ওই নোরা বিছানায়।…ওই ঘরে, ঘরের ওই অন্ধকারে। রোগ তো ভাঙা টুণ্ডা বুকে, মরণ যেখানে সব শেষের ভরসা নিয়ে বসে আছে। গণেশের বউ যদি বাঁচে, তো বাঁচবে গণেশের বাঁচার সাধের জন্য। গণেশ আস্তে করে শুইয়ে দিল দুলারীকে সেই বিছানায়। প্রথম আলোর পলকটা সইল না তার চোখে। কয়েকবার পিটপিট করে চোখ বুজে রইল সে। আলোতে তার কঙ্কালসার শরীরের বর্ণ বদলে গেছে। ভাবলেশহীন মুখে তার ভাবের সঞ্চার হয়েছে যেন, সুশীতল আরামের একটা উদার ছাপ পড়েছে যেন তার মুখে।
গণেশ দুলারীর চোখে জলটুকু মুছিয়ে দিল।
গোবিন্দের বার বার মনে হল, কালে আজ ফুলকির পায়ের কাছে বসে কালো যে মরণ চেয়েছিল, সেই মরণের নেশায় ঝুঁদ হয়ে দুলারী তাড়াতাড়ি মরতে চেয়ে মুক্তি দিতে চেয়েছিল গণেশকে। কিন্তু সে কি মুক্তি?
হ্যাঁ, মুক্তি সে পথের, দূর-দূরান্তরের, সব ছাড়ার, সব হারানোর।…তবু হায়রে মানুষের মন। যে আকাশটুকু না হলে তোর বাঁচন নেই, সেই আকাশের তলায় তুই আবার গডিস ঘর, বেঁচে থাকিস রোগ বালাই নিয়ে, ঝড়ে বন্যায় দাঁড়াস বুক দিয়ে, নাড়ি-ঘেঁড়া তোর রক্ত বীজের ধন দিয়ে করিস সোহাগ। পৃথিবী ছাড়ালে কি ছাড়িয়ে যাওয়া যায় মানুষকে। আর পৃথিবী জুড়ে আছে পথ, কিন্তু তার ধারে ধারে আছে কোটি ঘর।
ভাবতে ভাবতে বুকটা বড় টনটন করে উঠল গোবিন্দের। গণেশকে বলল নোংরা বিছানাগুলো দেখিয়ে, যাও, ধুয়ে নিয়ে এসো এগুলো। গোমড়া মুখে এট্ট হাসসা, হাসো, আমার মুখের দিকে  দেখলে আর কী হবে। জানটা অত শস্তা নয়, বুঝেছ।
তার পর স্বভাবসিদ্ধ বিদ্রূপের ভঙ্গিতে হেসে বলল, জানো কালো, মরব তো সবাই, এ ব্যাটা আগেই ফাঁকি দিয়ে মরতে চায়। তা কি হয় চাঁদ! হা হা হা! মনে মনে বলল, পথ, যদি সময় আসে তোমার কাছে যাব। কিন্তু ছুতোর বউ, তুই বাঁচিস দুলারী হয়ে, প্রাণ ভরিস দশজনার গণেশের, নইলে ছাড়ান নেই আমার।
গণেশ খানিকটা অবাক নির্বোধের মতো বিছানাগুলো নিয়ে চলে গেল। কিন্তু গোবিন্দের হাসিতে কেউ যোগ দিতে পারল না। তারা তেমনি তাকিয়ে রইল গোবিন্দের দিকে।
গোবিন্দ এক মুহূর্ত সবাইকে দেখে সেখান থেকে চলে গেল। সে লজ্জা পায়নি। তার হাসি পায়নি। তার গলার কাছে ঠেলে আসছিল কিছু একটা। মনে মনে বলছিল সে, উল্লুক! দুনিয়াটা শালা এক একসময় উল্লুক হয়ে যায়।
বাড়িওয়ালা তেমনি হতবাক হয়ে মুখ ঘুরিয়ে তার চলার পথের দিকে তাকিয়ে রইল। চোখ ফিরিয়ে তাকাল কালোর দিকে। যেন এখনও ঠিক বুঝে উঠতে পারেনি।
হঠাৎ বাড়িওয়ালা বলে উঠল, এ যদি ফোরটুয়েন্টি না হয় তো, আর কী হতে পারে আমি জানি। নইলে শালা জরুর কেরেস্তানদের পারিবাবা ছিল।
কালো বলল, দাগা খাওয়া মাল কি না। শালা পাগলও হতে পারে।
অমনি বাড়িওয়ালা খেকিয়ে উঠল, তোর মততা, না?
কালো ভাঙা দাঁত দুটো বার করে বলল, তোমার মতোও হতে পারে।
একটা ঘুষি শূন্যে তুলে থেমে গেল বাড়িওয়ালা।
ফিরে যেতে যেতে খালি বলল, সব শালা চারশো বিশ। সব কটাকে হাটাব এখান থেকে দাঁড়া।
তবুও তারা বুঝল, তাদের মনে একটা বিস্ফোটক তীব্র ব্যথায় টনটন করছিল। সাহস এবং ভরসা করে গোবিন্দ মুক্ত করে দিয়েছে বিষটুকু।
কেবল নির্বাক দুলারী অপলক চোখে তাকিয়ে রইল শুন্যে। আর তার বুকের ধীর ধুকধুকিতে বাজতে লাগল, বাঁচতে চেয়েছি। আর কেন যেন তার বার বার মনে হল, গণেশ ভালবেসে মরতে চায়নি। জীবনের উপর রাগ করে সে মরতে চেয়েছিল। ও মানুষটা এসে সব ভেঙে দিল। মানুষটা, কে মানুষটা। মনে হয়, কতকালের চেনা, যেন তার জীবনের চিরদিনের বন্ধু ওই আদমিটা।
দু-দিন কেটে গেল।
সন্ধ্যায় ঘনায়।
গোবিন্দ কয়লা ভাঙছে।
সারা বস্তিতে কোলাহল শুরু হয়েছে। বাইরের মানুষেরা ঘরে ফিরেছে সব। তাদের কথাবার্তা, গান গল্প ঝগড়া বিবাদের শেষ নেই। অভাব নেই প্রসঙ্গের। এর মধ্যে আছে মাতালের নেশামত্ত ধ্বনি, দুনিয়াকে থোড়াই কেয়ার করার বুক-ঠোকা বাহাদুরি কিংবা ঝোঁকের মাথায় হঠাৎ কোনও দুঃখের কথা মনে করে সুর করে শুরু হয় ফুঁপিয়ে কান্না। কেউ কেউ টেরি, পোশাক বাগিয়ে শরিফ মেজাজে বেরিয়ে পড়ে, কারও কারও থাকে অভিসারের তাড়া।
এর মধ্যেই চলেছে দিল-ছিপছুপ মহব্বতের রঙ্গ খেলা, ইশারার গান দু-এক কলি। যারা একই কারখানায় অনেকে কাজ করে তাদের বসেছে মজলিশ। কোন্ সাহেব ভাল আর মন্দ সে কথায় আছে বহু পরস্পরবিরোধী যুক্তিতর্ক, কোন্ সদার কার কাছে কত টাকা খেয়েছে, কোন্ কেরানিবাবু কতটা ভাগ বসিয়েছে তাতে, ইত্যাদি থেকে শুরু করে এ দফার পাট ভাল না মন্দ, ঘড়িকলটা কী করে বিগড়েছে, ছাঁটাই, নয়া মেশিন, খারাপ আওরত এবং ওয়ার্কস কমিটির মাথায় হাত বুলোনো চাল পর্যন্ত। কোনও কিছু বাদ নেই। এমন কী সাহেবদের কে কতটা মাতাল হয় ও ঘড়ি ঘড়ি সিগারেট ফোঁকে, কে একটু মজাদার ও মেয়ে মজুরের সঙ্গে জমাবার চেষ্টা করেছে এবং মেমসাহেবেরা কে কার স্বামীকে ফেলে দোরা সাহেবের সঙ্গে ফুর্তি করতে গিয়েছিল, ফলে কোঠিতে মারামারি লেগেছিল সাহেবদের মধ্যে–সে সব আলোচনাও এর মধ্যে যুক্ত হচ্ছে। ঘরোয়া আললাচনার মতো।
বস্তির বাইরের রকে বসেছে বাড়িওয়ালার নিজস্ব মজলিশ। আসলে সেটা গাঁজার মজলিশ। সেখানে যার যা খুশি তাই বলে। বলে বেশি বাড়িওয়ালাই, সবাই তা শোনে। একটি বাঁধা আড্ডা। কিন্তু হট্টগোল নেই। আর যাদের একটু ঝামেলা কম, তারাই এসে বসে এখানে। সেখানে খানিকক্ষণ উশখুশ করে কালো উঠে এল। সে চাকরি পেয়েছে, দৈনন্দিন উনুন আর হাঁড়ি ধোয়ার কাজ শেষ হয়েছে তার! তবু অনেক দিনের অভ্যেসের জন্য তার মনটা পড়েছিল রান্নাঘরের দিকে। তা ছাড়া গোবিন্দের উপর তার মনটা কেমন পড়ে গিয়েছিল। সে এসে দেখল গোবিন্দ উনুনে ঘুটেতে ফেঁসোর আগুন ধরিয়ে কয়লা ছেড়ে দিচ্ছে। বেশ হাত চালিয়ে কাজ করছে গোবিন্দ। কয়লা ঢেলেই সে শিলনোড়া নিয়ে পড়ে।
বাঃ তুমি বেশ কাজের আছ তো? কালো হেসে হেসে বলল। তা দেখো, এ শালার কাজে দু-এক ছিলিম না হলে জমে না। জুত হয় না।
তা ফোকটিয়া পেলে–গোবিন্দ আড়চোখে তাকিয়ে হাসল।
কালো চোখ ঘোঁচ করে বলল, হুঁ? না বলতেই…?
বলে সে উঠে চলে গেল এবং একটু পরেই ফিরে এল বেশ দুরস্ত করে সাজানো, হাতের চেটোয় ঘষা চকচকে কলকে নিয়ে। গোবিন্দের পাশে বসে বলল, নেও, টেনে নেও।
না আগে তুমি।
তা কী হয়। তুমি একটা পাঁড় ওস্তাদ।
ও শালা যে টানে সে-ই মহাদেব হয়, ওস্তাদ বনে। নেও নেও।
উঁহুঁ, তুমি পেসাদ করে দেও।
শালা পাক্কা ফোরটুয়েন্টি। বলে অগত্যা কালো গোটা কয়েক টান দিয়ে কলকে তুলে দিল গোবিন্দের হাতে।
গোবিন্দের কলকে বাগিয়ে ধরার কায়দা দেখেই কালো ভ্রূ কোঁচকাল। তার পর টানের কেরামতি দেখে বেশ উল্লসিত গলায় তারিফ করে উঠল গোবিন্দের পিঠে চাপড় মেরে, বাঃ বাহরে ওস্তাদ, সবই জানো দেখছি।
গোবিন্দ কোনও কথা না বলে চোখ বুজে ধোঁয়া ছাড়তে ছাড়তে কলকেট তুলে দিল কালোর হাতে। কালো অবশিষ্টটুকু শেষ করে কলকে উপুড় করে দিল।
তার পর তারা দুজনেই কিছুক্ষণ ধোঁয়া তপ্ত রক্তচক্ষু দিয়ে পরস্পরের দিকে তাকিয়ে রইল।
হঠাৎ কালো বলে উঠল, তুই শালা পাগল আছি।
গোবিন্দও বলল, আমি যদি পাগল হই, তুই শালা ডবলপাগলা তালে।
কথা শেষে তারা দুজনেই হো-হো করে হেসে উঠল। পরস্পরের মধ্যে তাদের অদ্ভুত জমে গেছে।
কালো বলল, আচ্ছা, তোর আর কে আছে বল তো, সত্যি বলবি।
গোবিন্দের গলাটা গাঁজার নেশায় পালটে গেছে। বলল, কেউ নেই।
মাইরি?
মাইরি।…তবে এই তোমরা আছ।
বে শাদি কিছু—
হয়েছিল।
কী হল?
কেটে পড়ল। বলে হাসতে গিয়ে মুখটা বিকৃত হয়ে গেল গোবিন্দের।
কালো ঠিক বোধ হয় বুঝতে পারল না লোকটা তাকে ফোরটুয়েন্টি করছে কি না।
গোবিন্দ নোড়া নিয়ে শিলের উপর উপুড় হতে গিয়ে হাত নেড়ে আবার বললে, আর আটকুঁড়ো নই, ছেলেমেয়েও হয়েছিল। সবসুদ্ধ গায়েব হয়ে গেছে। কালো বিশ্বাস করতে না পেরে গোবিন্দের মুখটা তুলে ধরল তার দিকে। গোবিন্দের লাল চোখ দুটো তখন যেন কোন দূরে পড়ে আছে, কী দেখছে।
কালো জিজ্ঞেস করল, কাটল কী রকম?
খাবি খেয়ে খেয়ে, দাপিয়ে, ঠিক যেভাবে পোড়া মাছ মরে। বলতে বলতে গোবিন্দের গলাটা অত্যন্ত তীব্র আর চাপা হয়ে এল।
কালো গোবিন্দের মুখরে কাছে মুখটা এনে তাকিয়ে রইল একটু, তারপর গোবিন্দের হাঁটুতে হাত রেখে যেন ঝিমিয়ে পড়ল, আর এক হাতে গোবিন্দের একটা হাত চেপে ধরল জোরে।
বাড়িওয়ালা কিছুক্ষণ আগেই এসেছিল কিন্তু এদের কথাবার্তা শুনে দাঁড়িয়ে পড়েছিল দরজার আড়ালে। তার পর যখন দেখল ওরা পরস্পর ওইভাবে বসে রইল তখন প্রায় একটা হুঙ্কার দিয়ে সে ঘরে ঢুকল। হুঁ! বাঃ সাজানো কলকেটি এনে এখানে দুজনে বেড়ে জমে গেছ? আর আমি ওখানে গলা শুকিয়ে–
হাত ঝটকা দিয়ে বলল কালো, তুমি বুঝবে না বাড়িওয়ালা, এ-সব আমাদের কথা।
বাড়িওয়ালাও তাদের পাশে বসে পড়ল এবং বিদ্রূপের স্বরে বলল, ওঃ দুনিয়ায় খালি তোদেরই ঘর সংসার ছিল, তোদেরই খালি সুখ দুঃখের কথা আছে, আর কোনও মানুষের কিছু নেই।
না—তা বলছি না।
থাম্! ধমকে উঠল বাড়িওয়ালা। তার পর আপনমনে কিছুক্ষণ বিড়বিড় করে চাপা গলায় বলে উঠল, কী হবে, কী হবে সে প্যানপ্যানানি গেয়ে? কী দাম আছে? আশমান থেকেও এক ফোঁটা পানি পড়বে না। তবে? ওই তো গণেশ, দুঃখ নিয়ে পড়ে আছে। গোবিন্দ বাড়িওয়ালার দিকে তাকিয়ে বলল, ঠিক বলেছ তুমি বাড়িওয়ালা, ওতে কিছু হয় না।
হ্যাঁ, এই তুমি বুঝবে। বলে সে গোবিন্দের আরও ঘন হয়ে এল। বলল, বলল তো এই সংসারে দুঃখ কার নেই? কার শালা কোন্ বাসনাটা পুরেছে, কে কী চেয়ে পেয়েছে?
পায় না, ঠিক। গোবিন্দ বলল, আর পায় না বলেই জানো কেউ শালা পাগল হয়, আর কেউ শালা সব ছেড়ে পথ ধরে। কিন্তু যাবে কোথায়? আর পাগল হলেও তার রেহাই কোথায়? মানুষের আশা কখনও মরে?
বলতে বলতে গোবিন্দের চোখের উপর ভেসে উঠল দুলারীর কঙ্কাল মুখ। হ্যাঁ, আশা যদি মরবে তবে দুলারীর ওই মরণােন্মুখ মুখ দেখে তার ছুতোর বউয়ের কথা মনে হয়েছিল কেন? আর কী বলে সে ছুতোর বউকে বাঁচতে বলল দুলারীর মধ্যে? নিজের জীবনে পোড় খেয়ে খেয়ে বুঝেছে, হতাশা সাপের চেয়েও বেইমান। একবার প্যাঁচ দিয়ে ধরলে ফোঁস করে ফণা তোলে মাথার উপরে। আবার বলল, জানো, বাংলায় এট্টা কবিতা আছে।
কি যাতনা বিষে, বুঝিবে সে কিসে কভু আশিবিষে দংশেনি যারে। আমি যে শালা জানি। হাত-হপ্তা মিটিয়ে পেটের তেজটি মেরে যে ছেড়ে দেয়, সে এক দুশমন। আমাদের প্রাণে আর মনে আরও অনেক দুশমন আছে। সে-সব তাড়াতে হবে, বুঝলে। ওই যে গণেশ, ওকে এট্টা দুশমন ধরেছিল, শালা, শুষে খেয়ে ফেলত ওকে।
কালো রক্তচক্ষু বড় বড় করে অবাক হয়ে তাকিয়ে রইল। বলল, বা বা বা, শুনলে বাড়িওয়ালা। শালা যেন আমাদের গুপ্ত মাস্টারের চেয়েও খাঁটি কথা বলে। বাড়িওয়ালা ভাবছিল অন্যদিক, সন্তর্পণে বলল, হ্যাঁ, মানুষের আশা কখনও মরে না। এই ধরো সত্যি বলছি আমার টাকা খুব বেশি নেই, তবে জমিটা মৌরস করাতে পারছি না বলে—
বলতে বলতে হঠাৎ থেমে শামুকের মতো চোখ দুটো সুর তলায় ঢেকে তাকাল গোবিন্দের দিকে। বলল, মুখ ফেরালে কেন তুমি? মুখ ফেরালে কেন?
গোবিন্দ বলল, তো কী করব। তোমার মাথা একটু খারাপ আছে মাইরি।
আমার মাথা খারাপ, আর তোমাদের মাথা খুব সাফ? প্রায় মারতে উঠল বাড়িওয়ালা।
তা তোমার মতো অত খারাপ নয়। তোমার যেন বাই। গোবিন্দও বলল খুব সন্তর্পণে।
চোপ! আমি বলছি চোপ! শালা ফোরটুয়েন্টি, তোমাকে আমি কালকেই তাড়াচ্ছি, দাঁড়াও। বলতে বলতে বাড়িওয়ালা উঠে পড়ল। বলল, কালো, এক কলকে সাজবি চল। বলে বেরিয়ে গেল।
কালো বলল, খেপিয়ে দিলি তো?
ও খেপেই আছে। বলে গোবিন্দ তাড়াতাড়ি উঠে জ্বলন্ত উনুনে ভাতের হাঁড়ি চাপিয়ে দিল। তার পর বসল বাটনা বাটতে। কালো বেরিয়ে গেল।
নাকের পাটা ফুলে ফুলে উঠছে লোটন বউয়ের। অপলক কিন্তু যেন ঠাণ্ডা শিরশির চোখে সে দেখছে নন্দ আর হরিশের কাণ্ডটা। ঠোঁট টিপে আছে, তবু কিছু বলছে না।
এও বড় বিচিত্র যে, নন্দ-হরিশ কল থেকে এসে বসেছিল চুপচাপ, কিন্তু নিতান্ত অকারণেই যেন কী কারণে হঠাৎ তাদের ঝগড়া লেগে গেল।
কোনও কথা নেই বার্তা নেই হঠাৎ নন্দই হয়তো একটা দমকা নিশ্বাস ফেলে বলে ওঠে, নাঃ, একটা আলাদা ঘর দেখে চলে যেতে হবে। হরিশও চুপ করে থাকতে পারে না। কথাটা গায়ে পেতে নিয়ে বিদ্রূপ করে বলে, খালি ফুটানি। যেতে তো দেখি না।
লোটন বউ হয়তো কোনও কাজ করছিল। এদের কথা শুনেই তার দৈনিক অভিজ্ঞতা থেকে দূরাগত অ্যাসিড গন্ধ পাওয়া সাপের মতো সচকিত হয়ে মুখ তোলে আর তার মোটা নাক উঠতে থাকে ফুলে ফুলে। আর ওরা দুজন ভাই ভাই সুনিশ্চিত, তবু নন্দ বলে ওঠে, যাই না তো তোর বাপের কী?
তবে বলিস্ কেন বানচোত?
আমার খুশি হয়েছে বলেছি।
তবে আমারও খুশি হয়েছে।
লোটন বউ নীরব।
শালা খুশি মানাচ্ছ। নন্দই এক ঘা প্রথম কষিয়ে দেয় হরিশকে। কেননা সে হরিশের চেয়ে বড়। তার পর শুরু হয়ে যায় রাম রাবণের লড়াই, গালাগাল। বস্তির আর সব গোলমালকে এ ব্যাপারটা ছাপিয়ে ওঠে বলেই, সকলের কান এবং নজরটা এদিকেই এসে পড়ে।
যে যার নিজের ব্যাপার ভুলে এদিকেই এগিয়ে আসে।
বাড়িওয়ালাও এল। যমদুতের মতো এসে ধরল দুটোকে।
গোবিন্দ রান্নাঘর থেকে সব শুনতে লাগল কিন্তু গেল না। প্রায় কালকের ঘটনারই পুনরাবৃত্তি। সে মনে মনে বলল, তিনটের যে কোনও একটা না মরলে এর ফয়সালা হবে না। কিন্তু যে নন্দ আর হরিশ পরস্পরের মধ্যে এত মারামারি করে, কালকে তারাই আবার একই সঙ্গে কেমন করে লোটন বউয়ের ডাক ছেড়ে কান্নায় সান্ত্বনা দিচ্ছিল। আর মার খেয়েই বা কেন তারা বিনা বিবাদে ঘাড় ভেঙে বসেছিল পহররাত অবধি ওই ঘরে দরজায়।
লোটন বউয়ের সেই ডাক ছেড়ে কান্না উঠল, ওরে আমার কেউ নেই রে। দুটো কুত্তা আমাকে জ্বালিয়ে খেল রে, আমাকে সকলে বেইজ্জত করছে গো!…
কে একজন অসমসাহসী বিহার সুললিত টানা সুরে গেয়ে উঠল,
আরে লোটনোয়া তু কঁহা গেইল্‌হ
কসম তোহার আরে মুঝে লে চলহ্‌।
কে একজন অমনি সরু গলায় বলে উঠল, আরে কৌন জানে কঁহা পতা মিলে।
একটা হাসির রোল পড়ে যায়।
লোটন বউও শুরু করে, তোদের গানে আমি এই করি, সেই করি।
নন্দ হরিশ করুণ চোখে সকলের দিকে তাকায়, কিন্তু কিছু বলতে পারে না। দুজনেই এক পা এক পা করে গিয়ে লোটন বউয়ের দু-পাশে বসে।
গোবিন্দ বেরিয়ে এসে বলল বাড়িওয়ালাকে, এখনই তিনটেকে ঘরে ঢুকিয়ে দেও না, সব ঠাণ্ডা হয়ে যাবে।
সে ওরা নিজেরাই যাবে।
তবে মারামারি করে কেন ওরা?
জিজ্ঞেস করো।
গোবিন্দ হরিশ-নন্দর দিকে তাকিয়ে বলল, কেন করো?
অমনি লোটন বউ তাকে যেন খেতে এল, তোর কী রে, তোর কী তাতে?
গোবিন্দকে চমকে উঠতে দেখে সবাই হেসে উঠল। কে একজন গোবিন্দকে উদ্দেশ করে চেঁচিয়ে উঠল। দেওনা ওদের ফোরটুয়েন্টি করে।
সবটাই যেন লোটন বউয়ের ব্যাপার, হরিশ নন্দকেও কেউ কিছু বলতে পারবে না।
গোবিন্দ তাড়াতাড়ি হকচকানিটা কাটিয়ে বলল, তুমি যে আমার ভউঝি লাগো। জবাবে লোটন বউ আরও কঠিন কটুক্তি করে নন্দ হরিশকে ধাক্কা দিয়ে প্রায় ধরাশায়ী করে ঘরে ঢুকে পড়ল। বন্ধ ঘরের ভিতর থেকেও তার বিলাপের সুর আসতে লাগল ভেসে।
কেবল নন্দ আর হরিশ সেই দরজাটাতে মুখ দিয়ে পড়ে রইল। কেন? কী দাসখত ওরা লিখে দিয়েছে লোটন বউয়ের পায়ে। কিন্তু গোবিন্দের আবার মনে পড়ল লোটন বউ হয়তো বাধ্য হয়েই থাকে। হয়তো পেটের জন্যই তাকে নন্দ হরিশের ঘরে থাকতে হয়।
তবু নন্দ আর হরিশকে দেখে মায়া লাগে। যেন দুটো অভিশপ্ত জানোয়ার বহু লোকের সামনে চুপচাপ পড়ে আছে।
কালো এসে গোবিন্দের হাতে একটা টান দিয়ে বলল, তুই এ-সব বেতমিজদের ব্যাপারে কথা বলতে গেছিস্? চলে আয় দোস্ত, এখানে কোনও ফোরটুয়েন্টি চলবে না। গোবিন্দ রান্নাঘরের দিকে চলে গেল কালার সঙ্গে।
কালো আবার বলল, কুত্তা ঘেউ ঘেউ কেন করে, ষাঁড় কেন গোঁ ধরে, যাবত তোমার পিখিমির অনেক কাণ্ডই অনেকে বোঝে কিন্তু বেগড়াননা মেয়েমানুষকে বোঝে তেমন সাধ্যি কারও নেই। অমন যে একটা জোয়ান পাট্টা ছিল লোটন, সেটাকেও দেখতাম মাগীটার কাছে কেঁচোর মতো পড়ে থাকত। বলি কেন? না, ওর প্রাণে বিষ আছে।
গোবিন্দের মুখটা যেন কী অসহায়তায় থম ধরে রইল।
আশ্চর্য! নন্দ আর হরিশ আবার পরস্পরের দিকে তাকায়, আর মুখ নামিয়ে থাকে। যেন পরস্পরের কাছে তারা অনুশোচনা প্রকাশ করতে থাকে। বিচিত্র আদিম তাদের এই জীবন। একজনকে নিয়ে তাদের কখনও বিদ্বেষ, কখনও বন্ধুত্ব। আর তার চেয়েও বিচিত্র আদিম নারী ললাটনের বউ, যে সমস্ত ঝগড়া, মারামারি, কলঙ্ক, লজ্জা, ভয়, সব ভুলে আবার ডেকে নেবে ওদের।
ঠিক এই হট্টগোলের ঝোঁকেই সেই গুরুগম্ভীর বুড়োটে গলার গান উঠছে,
ওরে, অমর কেউ থাকবি না তো, মরতে হবে সবারে,
তবে সমসারে তোর এত ভেদ-জ্ঞান কীসের তরে।
আর ঠিক প্রত্যহের মতো সেই রুগ্ন ছেলেটা তখনও ঘুমায়নি কিংবা জেগে গেছে। গান তার কানে যেতেই ভেংচে উঠল সে তারস্বরে।
এমন সময়ে এল তার বাপ। হঠাৎ মনে হয় লোকটা মানুষ নয়, একটা পাঁশটে রং-এর মন্থরগতি ক্রুদ্ধ মোষ বিশেষ। সে এসেই হেঁকে উঠল ছেলেটার প্রতি, অ্যাই, অ্যাই, শুয়োরের বাচ্চা, চুপ মার। নইলে–
নেশায় টলমল, জড়ানো গলা। একবার তার রক্তচক্ষু দিয়ে চেয়ে সামনে দেখল বউটা রয়েছে। বিনা বাক্য ব্যয়ে সে হঠাৎ বউটাকে ঠ্যাঙাতে আরম্ভ করল। মত্ত বলে তার জায়গা অজায়গা বলেও খেয়াল রইল না।
মার খেলেও কি মানুষের মুখের কোনও ভাবান্তর হয় না। গাইগোরুও মার খেলে তার চোখে একটা ভীতভাব ফুটে ওঠে, অসহায় উর্ধ্বশ্বাস গতিতে ছুটতে চায় সে। কিন্তু এ মধ্যবয়সী মেয়েমানুষটির সে বোধও নেই। সে বৃষ্টি আটকাবার মতো ঘাড় পেতে, হাত তুলে খানিকক্ষণ সেই মার খেল। স্বামী মারতে মারতে যে সব কথাগুলি বলছিল, তার একবর্ণও বোঝা যাচ্ছে না। কেবল কতকগুলি গালাগাল খানিকটা স্পষ্ট। লোকটা হাঁপিয়ে উঠেছে মারতে মারতে।
বউটি তেমনি নরম এবং শান্ত গলায় বলল, হয়েছে, এবার থামো, চলো ঘরে চলো।
বলে সে তার স্বামীকে হাত ধরে ঘরের দিকে নিয়ে গেল। কিন্তু স্বামীর তখনও থামার নাম নেই। সে ওর মধ্যেই এক হাতে ধপাধপ পিটিয়ে চলেছে।
ঘরের রকে ফেঁসোর আলো জ্বলছিল, তার এক টুকরো আলো অন্ধকার ঘরটার এক কোণে একটু পড়েছিল। ঘরের মধ্যে মত্ত স্বামী ধপাস্ করে তার বউকে নিয়ে মাটিতে পড়ল।
রকের উপর বসা রুগ্ন ছেলেটা অপলক জ্বলন্ত চোখে ঘরের অন্ধকার কোণটার দিকে তাকিয়েছিল। গলার শিরাগুলো তার ফুলে উঠেছে। জিরজিরে হাড়সার শরীরটা উঠেছে শক্ত হয়ে। বুকের বাঁ দিকটা টুক টুক করে নড়ছে। সমস্ত পৃথিবীটাই এমনি দমবন্ধ করে রয়েছে কি না কে জানে। চটের ফেঁসোর জ্বলন্ত শিখাটাও অকম্পিত স্থির।
কিছুক্ষণ পরে তার মা কোমরের নেকড়াটা গুছিয়ে বেরিয়ে এল, জটপড়া মাথাটা খসখস করে চুলকোল একটু তার পর খ্যাপা ছেলেকে ধরে বুকের কাছে নিয়ে এল। তার জ্বলন্ত চোখের দিকে তাকিয়ে বলল, এসো বাপ, অত খেপছিস কেন? মরে যাবি যে!
সেই অন্ধকার কোণের দিকে তাকিয়েই ছেলে বলল, ও শালাকে আমি মেরে ফেলব।
ছি, ও যে তোর বাপ হয়।
হোক। ও তোকে মারে কেন?
আর কাকে মারবে বাবা? ওর আর বউ কোথায়, কে ওরটা খায় আর পরে? আর কার জন্য ও সারা দিন পড়ে পড়ে খাটে?
তা বলে মারবে?
মারবে। ইচ্ছে করলে খুনও করতে পারে। গাওনার সময় আমার বাপ ওকে যে দুটো বলদ দিয়েছিল, তার একটাকে ঠেঙিয়েই মেরে ফেলেছিল। আমার কানের রূপোর মাড়ি দুটো একটা চামারনীকে দিয়ে দিয়েছিল। সেই রাক্ষুসী চামারনীটা ওকে তুক করেছিল। ইচ্ছে করলে আমাকেও মেরে ফেলতে পারে।
এত নির্বিকার, এত শান্ত, এত সুরহীন গলাটা মায়ের যে, ছেলেটা ওই বুড়োর বেসুরো গানকে ভেংচানোর মতো ভেংচে ওঠে মাকে। ধাক্কা দিয়ে খামচি কেটে সরিয়ে দিতে চায়। খিঁচিয়ে ওঠে, পারে সব পারে। তোরা দূর হ আমার কাছ থেকে, দূর হ।
মা আরও মিষ্টি করে ছেলেকে কাছে টেনে বলে, ওরই জন্য তো তোদের পেয়েছি বাপ, নইলে কোথায় পেতুম। তার পর একটু চুপ থেকে মা অন্য কথা বলে, কালকেই তো তুই বড় হবি।
জাদুমন্ত্রের মতো ছেলেটার মুখভাব পরিবর্তন হয়, খ্যাপাটে ভাবটা কেটে গিয়ে ঠাণ্ডা হয়ে আসে। বলে তুই তো রোজই তাই বলিস। হই না তো!
হবি বাবা হবি।
তবে কালকেই মাকি সায়েবের কাছে নিয়ে চল্‌।
আচ্ছা।
আর আমি বিলেতে গিয়ে সায়েবদের কারখানায় কাজ শিখব, বিকেলে রোজ সায়েবদের কোঠির পেছনে গঙ্গার ধারে বসে থাকব। সেই অনেক দূর গঙ্গার নৌকাগুলিকে চেঁচিয়ে ডাকব।
সেখানে কি গঙ্গা আছে?
মায়ের এ প্রশ্নে সে নির্বিকারভাবে বলল, হ্যাঁ খুব বড় গঙ্গা আছে।
আর রহমত আদালির সঙ্গে বেশ গল্প করব।
রহমতও আছে?
সায়েব থাকলেই তো আদালি থাকবে?
ও!
মায়ের মুখটা যেন দূরবিসারী ঘাস বনের দিকে তাকানো এক হাঁ-মুখো গোরুর মতো। ছেলেটা বুঝতে পারলে না যে মায়ের চোরা দোলানিতে তার দুলুনি আসছে। সে মায়ের দুই স্তনের মাঝে মাথা রেখে দূরে মিলিয়ে যাওয়া সুরে হেসে বলল, মেমসায়েব বউটা যদি তোর মতো ভাল হয়, তবে আমি একদম পিটব না।
মা ভাবলেশহীন মুখে ফোঁস ফোঁস করে হাসল।
তার পর যখন ছেলেটা ঘুমিয়ে পড়ল, তখন মায়ের চোখ দুটোতে কয়েক ফোঁটা জল গড়িয়ে আসে ছেলের রুগ্ন শান্ত স্বপ্নভরা মুখটার দিকে চেয়ে। অন্ধকার আকাশের দিকে তাকিয়ে বলে, মাকি সায়েবের বিলেত দেখা তোর আমি মলেও হবে, কিন্তু বাবা, রোগের বালাই কাটিয়ে এ শরীলটুকু তোর বড় হবে কবে?
জল পড়ছে ঝিমঝিম করে। খুশি গলায় ডাকছে কোলা ব্যাঙ, হাট বসিয়েছে উঠোন জুড়ে। ঝি ঝি ডাকছে একটানা। বস্তির হট্টগোল শান্ত হয়েছে। ঘরে বাইরে কাঁচা মাটি খুঁড়ে উঠছে মোটা মোটা কেঁচো, মাংস-খেকো কালো কালো ডেয়ো পিপড়ে এখানে সেখানে চলেছে লাইনবন্দি হয়ে। যে সব ঘরগুলোয় জল পড়ছে, সে সব ঘরের লোকেরা গালাগালি দিচ্ছে বাড়িওয়ালাকে। বাড়িওয়ালার কানে তা যাচ্ছে না। আর গেলেও বুঝি কিছু আসত যেত না। নন্দ আর হরিশ বসে আছে তেমনি।
এদিককার খাওয়ার পাট চুকে গেছে। কিন্তু কালোর এখনও খাওয়া হয়নি। কিছুক্ষণ আগে সে কোথায় বেরিয়ে গেছে। বোধ হয় তার কারখানার নতুন বন্ধুদের সঙ্গে আলাপ করতে গেছে। আর খেতে বাকি আছে ফুলকি।
গোবিন্দ রান্নাঘরের দরজা ভেজিয়ে রেখে গেল ফুলকির ঘরের দিকে, সে এসেছে কিনা তাই দেখতে। সে আর বেশিক্ষণ বসে থাকতে চায় না। খিদে পেয়েছে। কালোর ভাত ঘরে নিয়ে রাখলেও হবে।
বৃষ্টির জল লেগে শিরশির করে উঠছে গায়ের মধ্যে। উঠোনটায় যেন দই জমে আছে কাদার। ফুলকির ঘরের দিকে যেতে গিয়ে মনটা বারবারই থমকে যাচ্ছে গোবিন্দের। কেউ দেখে ফেললে না জানি কী ভাববে। ফুলকি যে বেওয়ারিশ!…বেওয়ারিশ। কথাটা মনে হতেই গোবিন্দের কৌতূহল বেড়ে উঠল। ফুলকির জীবনে তা হলে কী আছে, শরীরের রেখায় রেখায় অত বাহার নিয়ে কী মনে সে চলে। কালো বলেছে সে প্রেমযোগিনী। সে প্রেমযোগিনী কেমন? সে কি ঈশ্বরের প্রণয়িনী-সন্নাসিনী? তাই বা কেমন করে সম্ভব। এ জগতের কথা তো সে জানে! দুর্বিনীত পুরুষের হাত থেকে বাঁচার কী অস্ত্র থাকতে পারে ফুলকির? বিশেষ করে এই সমস্ত এলাকায় ও মহল্লায় সেখানে খলিফা ওস্তাদ সদারদের কুটিল ও লোলুপ দৃষ্টি থেকে কারও রেহাই নেই। বাপ সোয়ামীর আশ্রয় থেকে যেখানে মেয়ে ছিনিয়ে নেয়, সেখানে ফুলকির মতো মেয়ে অমন বুক ফুলিয়ে চলে কী করে।
গোবিন্দ দেখল অন্ধকারে আর একটি মূর্তি তার আগে আগে চলছে ফুলকির ঘরের দিকে। একবার চমকে উঠল বাড়িওয়ালা ভেবে। কিন্তু না লোকটা একটু বেঁটে।…ও! নগেন। গরিলার মতো বেঁটে ও মোটা নগেন। ফুলকির ঘরের দিকে সে কেন চলেছে এমন চুপিসাড়ে? তার মনে পড়ল কালোর কথা।
গোবিন্দ যেতে না যেতেই দেখা গেল নগেন ফিরে আসছে ফুলকির দরজার অন্ধকার কোল থেকে।
জিজ্ঞেস করল গোবিন্দ, নেই?
নগেন চমকে থমকে দাঁড়িয়ে পড়ল। —কে নেই?
ফুলকি।
জবাব দিতে গিয়ে এক মুহূর্ত স্তব্ধ রইল নগেন। চাপা গলায় জবাব দিল, না। বলে তীক্ষ্ণ দৃষ্টিতে গোবিন্দের মুখটা দেখতে চেষ্টা করল। বলল, খুঁজছ তাকে?
হ্যাঁ, ভাত দেওয়ার জন্য।
হুঁ হুঁ করে একটা শব্দ হল নগেনের গলা দিয়ে। সেটা রাগের না বিদ্রূপের বোঝা গেল না। বলল, শালা দুনিয়ার নিয়মটাই এমনি।
কেমনি?
এই কাউকে সেধেও খাওয়ানো যায় না, কেউ চেয়েও দুটো পায় না। লিয়ে এসো না বাবা সেঁটে দিই।
কারখানা বস্তির বাসিন্দা হিসাবে গোবিন্দ অনন্য। বালাইহীন ভবঘুরের জীবনে যা থাকা উচিত ছিল না, সেই ধিক্কার, সংকোচ, ভয়, লজ্জা তার অতীতের চরিত্রটার মধ্যে এখানে অনেকখানিই রয়ে গেছে। কেননা, তার যে আর একটা জীবন ছিল, দশ বছর আগের সে জীবনের চিহ্ন এখনও কিছুটা বুঝি রয়ে গেছে বুকে। সে সপ্রতিভ, হাসকুটে, গপ্পে, তার জীবনের গতির খেল অনেকের অনেক এলানো পালে হাওয়া লাগিয়ে আকাশে মেলে দিয়েছে, কিন্তু তার মনের কোথায় লুকিয়ে আছে অনেকখানি আড়ষ্টতা, বিনয়, বেদনা। আবার এও সত্যি যে, তার প্রতি পদক্ষেপে আছে এক বিচিত্র দ্বিধা, নিজের কাছে নিজের দুর্বোধ্যতা আর সেই কারণে মানসিক গ্লানিরও কমতি নেই। নিজের হৃদয়ের কাছে সে ফকির হুকুমবরদার, যার কাছে যখন সে আত্মসমর্পণ করে হুকুমমতো থাকে তারই হাতে। এ-সব মানুষের জীবনে দুঃখই সার হয়। কিন্তু তেমন দুঃখবাদী নয় গোবিন্দ, প্রাণ তার আনন্দের সন্ধান করে, ঝাঁপ দেয় দুঃখ চাপা জগদ্দল পাথরের বুকে।
নগেনের কথায় মনটায় বড় ধিক্কার লাগল তার। আবার রাগও হল। সেধে খাওয়ানোর জন্য ফুলকির সন্ধান করেছে সে সত্য, নগেন যদি খেতে আসত তা হলেও কি সে খোঁজ করত না? মন থেকে কোনও স্পষ্ট জবাব এল না তার। কে জানে সে নগেন হলেও সত্যি খোঁজ করত কি না।
তাকে চুপ করে থাকতে দেখে নগেন বিদঘুটে গলায় হেসে উঠল। বলল, লাও ঠ্যালা, মাথায় বিষ্টি লিয়ে তুমি কি সত্যি ভাবতে লাগলে নাকি? না বাবা ফোরটুয়েন্টি, আমাকে দিতে হবে না, সে ভাত যারটা তাকেই গিলিয়ে!
গোবিন্দ হঠাৎ ক্রুদ্ধ গলায় জিজ্ঞেস করল, আমাকে কি তোমার মতো মাগীর পেছনে ঘোরা মানুষ ভাবো?
নগেনের মুখটাও চকিতে কঠিন হয়ে উঠল। পরমুহূর্তে হেসে বলল, ভাবলেই বা কী। কোন শালা মা ঘোরে?
নিজের মনটাকে কিছুতেই ঠাণ্ডা রাখতে পারল না গোবিন্দ। অত্যন্ত তিক্ত গলায় বলে উঠল, তাই বেওয়ারিশ মেয়ের দরজায় রাতে ঢু মারো।
তুমিও তো যাচ্ছিলে বাবা। বলে আবার হেসে উঠে বলল নগেন, কালোও শালা এমনি বড় বড় রাত মারত, সে শালাও দেখি লটকে পড়েছে। মগর চুঁ চুঁ। দেখো ঘোড়া কোশিশ করে। তবে অনেক জল, তল পাবে না।
গোবিন্দ দেখল গোঁয়ার নগেনের সঙ্গে তর্ক বৃথা। সে যা বুঝেছে তার আর নড়চড় হবে না। সু বলল, কালোর সঙ্গে তুমি কারও তুলনা করো না। তার দিল অনেক বড়।
হাঁ, শালা হিজড়ের দিল তো অনেক বড়ই হবে। তবে ওদের হাতে মেয়েমানুষের পুতুলই থাকে ভাল। খেলবে আর কপাল ঠকবে। ও-সব ফুলকি টুলকির পেছনে কেন? একটা দুর্বোধ্য শব্দ করে সরে গেল সে। খানিকটা গিয়ে আবার ফিরে এসে দাঁড়াল গোবিন্দের মুখোমুখি। হঠাৎ যেন কীসের জ্বালা ধরে গেছে তার মনে। বলল, ক-দিন এসেই সব বুঝে ফেলেছ না? বলছ, ফুলকি বেওয়ারিশ। তুমি আর কালো তাই ভাবো, কিন্তু ফুলকি তো আমাদের। কবে সে বেওয়ারিশ ছিল? আর এখন ছুকরিটা রেন্ডি হয়ে গেছে কালসাপ। কী জানো…কী জানো তুমি?
বলতে বলতে নগেনের গলাটা চেপে এল একেবারে। তার পর হঠাৎ কেশো গলায় বিদ্রূপ করে হেসে উঠে বলল, তুমি সোহাগ করে ভাত নিয়ে বেড়াচ্ছ। কিন্তু–
কী বলতে গিয়ে একেবারে স্তব্ধ হয়ে ফিরে যেতে যেতে শোনা গেল তার চাপা গলা, শালাদের খালি বড় বড় বাত আর বলিহারি ধৈর্য বাবা।
হঠাৎ গুড়গুড় করে মেঘ ডেকে হাওয়ার ঝাপটা দিয়ে গেল। পাশের পাকা বাড়ির একটি জানালা চকিতে খুলে বন্ধ হয়ে গেল। উঁকি দিয়ে গেল এক ঝলক আলো।
গোবিন্দের ক্রুদ্ধ মনটা হঠাৎ অবশ হয়ে গেল যেন। নগেনের তীব্র চাপা গলার কথাগুলো শুনে তার মনে হল, সত্যি কালো ভিক্ষুকের মতো দুর্বল আর অন্ধকার নিরালাতে সে বুঝি সত্যি ফুলকির কাছে যাওয়ার জন্যই মাত্র যেতে চেয়েছিল। তবু দাঁতে দাঁতে পিষে সে হিসিয়ে উঠল, শুয়োরর বাচ্চা!

হঠাৎ ঘুম ভেঙে গেল গোবিন্দের। অন্ধকারে তাকিয়ে কিছু ঠাওর করতে পারল না। পাশে হাত দিয়ে দেখল, কালো নেই।
ডাকল, কালো।
জবাব নেই। আবার ডাকল, কালো।
এবার জবাব এল, কী বলছ?
কোথায় যাচ্ছ এত রাতে?
কালো বলল, রাত কোথা। চারটে বাজল যে! যাই, নেয়ে টেয়ে আসি, আজ থেকে আবার কাজে যেতে হবে। বলে দরজাটা খুলে আবার সে বলল, তুমি ঘুমোও, উঠো না এখন, বুঝলে?
হুঁ। বলে গোবিন্দ চেয়েই রইল। হয়তো ঘুমিয়েই পড়ত, কিন্তু কালোকে দাঁড়িয়ে দাঁড়িয়ে তার দিকে এক দৃষ্টিতে তাকিয়ে থাকতে দেখে, অন্ধকারে অবাক হয়ে সে ঘুমের ভান করে পড়ে রইল।
কিন্তু কী একটা মনে পড়তেই সে আবার উঠে পড়ল। ডাকল, কালো।
চমকে উঠল কালো। বলল, ঘুমোওনি?
না, একটা কথা মনে পড়ে গেল। গোবিন্দ উঠে ঘরের এক কোণ থেকে কী নিয়ে কালোর সামনে বাড়িয়ে দিল।
কালো বলল, কী?
গোবিন্দ বলল, ভাত।
উভয়েই তাকাল উভয়ের মুখের দিকে। কিন্তু কেউ কারও মুখ দেখতে পেল না অন্ধকারে। নিচ্ছুপ, স্তব্ধ। শুধু পাশের বাড়িটার খোলা কল থেকে সমানে জল পড়ার একটা ছড়ছড় শব্দ শোনা যাচ্ছে। আর তার সঙ্গে তাল রেখে রাত্রির নৈঃশব্দে ঝিঝির ডাকের মতো শোনা যাচ্ছে বুড়োটে গলায় একটানা কথাহীন সুর।
কেন, কীসের ভাত, বলাটা দুজনের কাছেই এত অবান্তর মনে হল যে, কেউ কিছু জিজ্ঞেস করতে পারল না। কেবল কালো ফিসফিস করে বলল, তুই কি শালা সত্যি ফোরটুয়েন্টি?
আমি ভগবান। বলে গোবিন্দ ধপাস করে আবার শুয়ে পড়ল।
নগেনের রাত্রের কথাগুলোই তার বার বার মনে পড়ছে। কেউ চেয়ে দুটো পায় না, কাউকে সেধেও খাওয়ানো যায় না। নগেনের কথার সেই স্থূল হুলের খোঁচা এখন তার বুকে বাজল যেন হাজার অপমানের ছুরি হয়ে। রাতভর ফুলকির ভাত নিজের এনতেজারিতে রেখে এখন কালোর হাত দিয়ে পাঠানোর কথাটা যেন দুই থাপ্পড়ে তার মুখটা অন্ধকারে ঠেলে দিল। নগেনের বিদ্রূপ তবে মিথ্যে নয়। কিন্তু কালোর মহব্বত!
অমনি কে যেন ধমকের সুরে আরও তীব্র বিদ্রূপ করে উঠল গোবিন্দের বুকের মধ্যে। ভাল রে তোর বিবাগী মন। কালোর পিরিতে উত্থলে ওঠে তোর যে সোহাগ, সে তো বাউণ্ডুলের ভাঙ মনের রঙ। কিন্তু এখানে সে রঙ-এর দাম কী। গোবিন্দের মধ্যে মাথা চাড়া দিয়ে উঠল তার সেই দশ বছর আগের মানুষটা। যে কথাটা নিজের কাছেও তার স্বীকার করতে মন চায় না, সেইটাই বার বার মনে আসে। দশ বছর আগে একদিন তাকে এখান থেকে পুলিশ বার করে দিয়েছিল, বার করে দিয়েছিল এই চব্বিশ পরগনা জেলা থেকে। জেলা খারিজ করে দিয়েছিল। একলা নয়, আরও দুজনের সঙ্গে।
সেদিন সে ছিল একটা আগুনের মতো মিস্তিরি ছোকরা। সব কিছু বোঝাবুঝির ধারটা কম ধারত, অল্প কথায় চটত। কারণ, কারখানায় সামান্য খোঁচা খেলেও সে ফোঁস করে ফণা তুলে ধরত। একটু কিছু হলেই, সোজা গোরাসাহেব ম্যানেজারের ঘরে ছুটে গিয়ে টেবিলের উপর ঘুষি মেরে কথা বলত। তখন সকলের কাছ থেকে সাড়া না পেলে সে একধার থেকে সবাইকে গালাগাল দিতে আরম্ভ করত, থুতু দিত, আর বলত, তোরা ভিতু, ভেড়ার দল। …যুক্তির প্রশ্ন তুলতে গেলে তো মারমুখীও হয়ে উঠেছে কোনও কোনও দিন। তবু এক একটা দিন গেছে, যখন তাকে সামনে রেখে খ্যাপা মানুষের দল বন্যার বেগে ছুটে গেছে ম্যানেজারের ঘরের দিকে। সবাই বলত তাকে, সেই টরন ঘরের ছোকরা মিস্তিরি।
কিন্তু তার বুদ্ধি ছিল না, ছিল হৃদয় আর সাহস। শিক্ষার চেয়ে বেশি আবেগ। তার সেই আবেগভরা বুকে সে নিজেকে বড় একলা মনে করত। কেননা, তার আশেপাশে শিক্ষা বা আবেগ কোনওটাই ছিল না। ভাল করে কান পাতলে হয়তো বুকের অনেক তলায় আবেগের রেশ সামান্য শোনা যেত। কিন্তু সে আবেগ ভীরু। সংশয় ও অবিশ্বাসের দোলায় দুলত। সে আবেগ টেনে নিয়ে যেত শুড়িখানায়, জুয়ার আড্ডায়, দেবালয়ে নয়তো বেশ্যালয়ে। কোনও কিছু বা কাউকে ক্ষতবিক্ষত করার হিংস্র বাসনায় সে আবেগ কেবলি নিজের সর্বনাশ করত। সেদিন কিছু লেখাপড়া জানা ভদ্রলোকও তার সঙ্গে কথা বলত। গোবিন্দকে তারা যেন কী একটা ঠাউরেছিল। তারা গোবিন্দকে মানত, যেন সে একজন মস্ত কেউ। তাকে নিয়ে শেষ ছিল না আলোচনার। কিন্তু শিক্ষিতদের প্রতি তার কেমন একটা সংশয় ছিল বরাবর। কেননা সে ভেবে উঠতে পারেনি, এদের বুদ্ধিমত্তা তাদের এ জীবনের কোন শুভপথের শরিক সত্যি হতে পারে। তার পর কারখানার কাজের মাঝে হঠাৎ বোমা পড়ার মতো একদিন সেপাই এসে হাজির হল জেলা খারিজের হুকুমপত্র নিয়ে। ম্যানেজার হৃষ্টচিত্তে অফিসে ডেকে তাকে পুলিশের হুকুমনামাটি দিয়ে বলল, ঘরের ডাক এসেছে, এবার সরে পড়ো।
বিস্ময়টা সকলেরই। তার ব্যাপারটাকে এতখানি বড় করে কেউ কোনওদিনই ভাবতে পারেনি। সেটা যেন আচমকা ভূমিকম্পের মতো একটা হঠাৎ নাড়া দিয়ে চলে গেল। কারও যেন ভাববার বা করবার কিছু অবসর ছিল না। গোবিন্দেরও না। চব্বিশঘণ্টার মধ্যে সে যখন ছেড়ে গিয়েছিল এ জায়গা, সেদিন একটি কথা সে কারও সঙ্গে বলেনি। অসহ্য অস্থিরতা ও অভিমান তাকে বোবা করে দিয়েছিল। কী করে জানি না, এখানকার সব কিছুকে সে বড় ভালবেসে ফেলেছিল। মনে হয়েছিল, যেন নির্বিবাদে তাকে সবাই নির্বাসনে পাঠিয়ে দিচ্ছে। এমন কী তাদের সেই মূঢ় আবেগেও কোনও জোয়ার লাগল না। তারা অপরাধীর মতো কোনও পাপ করার মতো চুপ করে রইল।
নিস্তরঙ্গ ইছামতীর খেয়া পেরিয়ে যে মুহূর্তে সে গাঁয়ের পথ ধরল, সেই মুহূর্ত থেকে একেবারে ভোলবার চেষ্টা করল তার কয়েক বছরের কারখানার জীবন।
তার পরে তো একটা বিরাট পরিবর্তন। ঘর সংসার সব হারিয়ে পথকেই সম্বল করেছিল। এখন মনটা তার হয়ে গেছে অদ্ভুত শান্ত আর অমায়িক। জাত পেশার করাত বাটালি ছেড়ে বেহালার ছড়টা ধরেনি, এই যা। ভাল মন্দর প্রশ্নটা পর্যন্ত তার কাছ থেকে থেকে অবান্তর হয়ে যায়। দশবছর আগের সেই জীবনটা যেন মনে হয়, অন্য কোনও মানুষের গল্পকথা মাত্র। মনে হয় পাগলামি। এদের কাছে আত্মগোপন করে থাকাটাই তার আজকে মহানন্দ মনে হয়।
কিন্তু পথকে নিয়ে যেমন সে চিরকাল থাকতে পারল না, বুঝি নিজের মনের অজ্ঞাতসারেই চলে এল এখানে। যেমন আপনা আপনিই সে এখানকার সমস্ত কিছুর মধ্যে জড়িয়ে পড়তে শুরু করেছে ঠিক তেমনি করেই তার বুকের মধ্যে জ্বালাটা আজ বড় বেড়ে উঠল।
মনের মধ্যে তার ধিক্কার দিয়ে উঠল, ফুলকির ভাত এমনি রেখে দেওয়ার জন্য। সত্যি, ফুলকির সে কতটুকু জানে। কালোর সে আদরের প্রেমযোগিনী কিন্তু নগেনের কাছে সে কুলটা। কালো যার ভাত নিয়ে পিছে পিছে ঘঘারে, তার তো তা সাজে না। সে তো কালো নয় আর তার অধিকারই বা কতটুকু! সকলে তা মানবে কেন? নিজের প্রতি ধিক্কার তার নগেনের খালি পেটের জ্বালার কথা ভেবে। তবুও নগেনের প্রতি মনটা তার বেঁকেই রইল। সে যে তাকে মেয়েমানুষের কথা বলে অপমান করেছে! আর কালোর কথা ভাবতে গিয়ে বুকটা তার টনটনিয়ে উঠল। তার বার বার ঘর ভাঙা জীবনে যে ফুলকির কাছে সে আবার মরতে চেয়েছে, না জানি সত্যি তাকে আবার মরতেই। হয়। এত সবের মধ্যে ভিড়ে পড়ার অশান্তিতে তার বিবাগী মনটা একদিনের মধ্যে তাই বারবার পালিয়ে যাবার কথা ভেবেছে।
এখনও আবার তার সেই ভাবনাটাই যেন ফিরে এল। পালাই পালাই করে উঠল মনটা।
আবার ভাবে, কোথায়, সে কোন্ ঠাঁই? পথ আর উপোস…উপোস আর পথ। যারা নেই, তাদের জন্য পথের কাছে লুকিয়ে কান্নার কি দাম আছে? সে তত বাউল নয়, জীবনের অভিশাপ তাকে ঘরছাড়া করেছে। তার ছেড়া আস্তিনের তলায় ভাঙা বুকের কোণে যে এখনও একটু রঙের দাগ লেগে আছে। কোথায় যাবে সে। জগৎ বড় মজার জায়গা। ছাড়ান পাবে না কেউ।
তার চোখের উপর হঠাৎ ভেসে উঠল দুলারীর সেই অপলক চাউনি। দুলারী। দুলারী নয়, ছুতোর বউ। মনে পড়ল গণেশের কথা। মরণের মুখোমুখি দাঁড়াবার জন্য সে অন্ধগর্ভের দরজায় দাঁড়িয়ে আছে। গণেশের মতো মানুষের জীবনেও এমনটা হয়।
সেদিনের পর সে আর গণেশের ঘরে যায়নি। যায়নি দুলারীর ওই চোখ দুটোর কথা ভেবেই। কিন্তু লক্ষ করেছে গণেশের চোখ জোড়া অষ্টপ্রহর তাকে অনুসরণ করছে। গোবিন্দের মনে হয়েছে হয়তো সে কিছু বলতে চায়। কিন্তু না, গণেশ কাছে এগোয় না। বাড়িওয়ালা গিয়ে তাকে শাসাচ্ছে, গালাগাল দিচ্ছে কাজে যাওয়ার জন্য। সবই যেন পাথরের উপর ঢিল ছোড়া।
সারা বস্তিও নির্বিকার। নির্বিকার হয়তো নয়, যে যার নিজেকে নিয়ে ব্যস্ত। গণেশ তাদের কাছে যেমন অসাধারণ, তেমনি অসাধারণ তার এই বউয়ের কাছে পড়ে থাকা। কিছু বলতে যাওয়াটা যেন তাদের নিজেদের কাছেই কেমন অশোভন মনে করে।
মনের সমস্ত তিক্ততাকে ফেলে সে বিছানা ছেড়ে উঠে পড়ল।
উনুন জ্বলেছে, ধোঁয়া উঠতে আরম্ভ করেছে সারা বস্তিময়। সেই সুরহীন গলার গান আরম্ভ হয়েছে। ঘরে ঘরে কাজে যাবার তাড়া। গণেশের দরজাটা ধাক্কা দিতেই খুলে গেল। ভিতরে অন্ধকার। কিছু দেখা যায় না। সে ডাকল, গণেশ!
অন্ধকার কুঁড়ে গণেশ এসে দাঁড়াল তার সামনে। অদ্ভুত তার চোখের চাউনি, অপলক। যেন মৃত্যুদূতের প্রতীক্ষার অসহ্য স্তব্ধতা থেকে আচমকা উঠে এসেছে সে।
গোবিন্দ ভেবেছিল হয়তো গণেশ ঘুমিয়ে রয়েছে। কিন্তু তাকে এ ভাবে উঠে আসতে দেখে চমকে উঠল সে। ভাল করে তাকিয়ে দেখল, দুলারী ঘুমিয়ে আছে কিংবা পড়ে আছে চোখ বুজে। নিশ্বাসের ওঠা-নামায় শরীর নড়ছে তার। বলল, সব দিক তো মজিয়ে এনেছ আর কদ্দিন চালাবে? ঘরে না মরে, একটু খেটে মরো না। কাজে টাজে যাও।
গণেশ একবার মুখ তুলল যেন কিছু বলবে। কিন্তু আবার মুখ নামিয়ে চুপ করে গেল, ফিরে তাকাল দুলারীর দিকে।
গোবিন্দ আবার বলল একটা বাঁকা হেসে, বেড়ে মরণের কলটি বের করেছে। শালা মহব্বত না ফ্যাসাদ রে বাবা! পাওনাদার যে জেলে দেবে দু-দিন বাদে। তখন?
তবুও গণেশ চুপ করে রইল।
অস্বস্তিতে ভরে উঠল গোবিন্দের মন। কেমন একটা জেদের বশে হঠাৎ তীব্র গলায় সে বলে উঠল, জাহান্নামে যাবে। শালা তোর মহব্বত। বাঁচবার চেষ্টা নেই, দিন রাত্তির রোগীর কাছে পড়ে আছে। তাতে কি কেউ বাঁচে। মাইহুস জোয়ান। নিজের গলায় যে দড়ি দেয় তাকে কে বাঁচাবে? বাড়িওয়ালার বেড়ন না খেলে তোর হবে না।
মাইহুস্ জোয়ান। গণেশের ভাঙা গলায় কথাটা যেন ভেসে এল অনেক দূর থেকে। তার পর সে গিয়ে চুপচাপ বসে পড়ল বেড়ায় হেলান দিয়ে মাথা নিচু করে।
গোবিন্দ বেরিয়ে আসতে গিয়ে আবার দাঁড়িয়ে পড়ল। গণেশকে ওই রকম ভাবে সরে গিয়ে বসে থাকতে দেখে বুকটার মধ্যে তার মোচড় দিয়ে উঠল। যেন কোনও নিষ্ঠুর জাদুকরের মন্ত্ৰ-আচ্ছন্ন একটি জীব গণেশ। সে কাছে এসে আবার গণেশের পাশে বসে তার মুখটা তুলে ধরল। ডাকল, গণেশ।
গণেশ তার দিকে তাকাল। শক্ত পুরুষের রুক্ষ চোখে তার জল নেই, কিন্তু যেন কান্না ভরা। গোবিন্দের মনে হল, কালোর চেয়েও গণেশের বেদনা সীমাহীন। যেন সব মিলিয়ে মানুষটি শিশু হয়ে গেছে। সে বলল গণেশকে অনেকদিনের পুরনো বন্ধুর মতো, কারও পরে ভরসা নেই তোর কেন? তুই না উঠলে যে শালা বউটা কেটে পড়বে। আমি বলছি, ও বাঁচবে…মাইরি। তুই তোর কাজ করগে। সব ভার ছেড়ে দে আমার পরে।
গণেশ মুখ নামিয়ে বলল অত্যন্ত নিচু আর মোটা গলায়, আমি না থাকলে ও মরে যাবে।
গোবিন্দ বলল, তোর কথায়..তোরই একটা বউ আছে, আর যেন কারও নেই, ছিলও না। লোকে তো চেষ্টা চরিত্তিরও করে…বলি তোরা দুটোতে মলে এ সমসারেকার কী আসবে যাবে?
গণেশ মাথা নাড়ল। অর্থাৎ কারও কিছু আসবে যাবে না। তার পর দুলারীর দিকে একবার দেখে বলল, তুমি কেন বইবে এ ভার?
প্রশ্নটা শুনে থমকে গেল গোবিন্দ। জবাবটা দিতে গিয়ে মুহূর্তের জন্য ভারী অসহায় বোধ করল সে। বলল, কেন বইব? আমার এমন হলে তুমি দেখতে না?
গণেশ আঁতিপাঁতি করে কী খোঁজে গোবিন্দের মুখে।
গোবিন্দ এবার হেসে ফেলল। বলল, তোমাকে দেখেছি আর সেরেফ মজেছি? বলে গণেশের হাত ধরে কাছে টানল। আবার বলল, এখানে যে যার নিজেকে নিয়ে মশগুল, মন চাইলেও কেউ কাউকে দেখতে পারে না। আমি দেখব, তুমি কাজে যাও।
তারপর হঠাৎ গণেশের কাছে মুখ নিয়ে বলল, বউ না হয় তোরই, সোয়ামী না হই, তোর মতো সোহাগ তা বলে খুব করতে পারব।
বলে সে হা হা করে হেসে উঠল। যেন খানিকটা জোর করে টানা হাসি।
গণেশ খানিকটা মুগ্ধ চোখে তাকিয়ে রইল গোবিন্দের দিকে। খানিকক্ষণ। তার পর হঠাৎ বলল, তোমার মতো মানুষ আর দেখিনি।
গোবিন্দ বলল, আমার মতো দেখেছ কিন্তু তোমার মতো মানুষ আমি দেখিনি।
দুজনে তারা চুপ করে তাকিয়ে রইল পরস্পরের দিকে। গণেশের জ্বালাভরা চোখ দুটো যেন গোধূলির তারার মতো করুণ হয়ে উঠল।
ফরসা হয়ে আসছে দিন। মেঘমুক্ত আকাশ। বাইরে ছোট ছেলেপিলেগুলোর সেই দৈনন্দিন প্রকৃতির পীড়ন শুরু হয়েছে। গলা শোনা যাচ্ছে বাড়িওয়ালার।
ঘরের অন্ধকার কেটে গিয়ে দুলারীর মূর্তি স্পষ্ট হয়ে উঠেছে খাটিয়ার উপর। তার বড় বড় চোখের অপলক দৃষ্টি এদের দুজনের দিকে।
সেই দিকে আর একবার দেখে গণেশ আবার কথা বলল। সে যেন গণেশ নয়, আর কারও গলা ভেসে আসছে ধীর আবহ সংগীতের মতো, দোস্ত, তোমার কোনও ঠিকানা জানি না, জাপহচন্ নেই তবু আমার তলিফ নিতে এসেছে তুমি।…তামাম বস্তি বলছে আমি বেয়াকুব। বলে, গরিব কুলি কাবাড়ির আবার মহব্বত! ওসব লাখপতির ঘরে সাজে। রানীর ব্যামো হলে রাজা বসে থাকতে পারে না, তার আবার…
চুপ হয়ে যায় গণেশ। তারপর হঠাৎ চাপা উত্তেজিত গলায় বলে ওঠে, ঝুটা বাত। লাখপতির জান রূপেয়া, রাজার মহব্বত সিংহাসনে, রানী তো পুতলা। এক যাবে হাজারটা কিনবে। আমি রাজা নই, একটা ফালতু আদমি। আমার তো জানের পরোয়া নেই, পরোয়া মহব্বতের। একটা আমার লাখ লাখ, গেলে যে ফকির বনে যাব!
এমনিতেই গোবিন্দর মনটা নরম। গণেশের এ কথাগুলো শুনতে শুনতে তার বুকের কোনখানটায় যেন গোপন কান্নার হাহাকার উঠল। সে বলে উঠল, তুই যে শালা আর এক রাজা, মহারাজার ব্যাটা!
গণেশ আবার কথা বলে উঠল। তার বুকটার এতদিনের গুমোেট ঘরে যেন হঠাৎ হাওয়া লেগেছে। গোঁফদাড়ি ভরা মুখটা উত্তেজনায় কুঁচকে অদ্ভুত হয়ে উঠল। বলল, দোস্ত, ফাগু তাঁতির সুতো ভাল ছিল না, চট খারাপ দেখে সাহেব ওকে খিস্তি করে লাগালে দুই ঝাপ্পড়। ফাগু শালা চুপ। আমার জান জ্বলে গেল। মিশিন ছেড়ে ছুটে গেলাম, শালা তেরি…
বলতে বলতে তার সারা শরীর ও মুখভাবে মনে হল যেন সাহেবের গলা টিপে ধরেছে।
সবাই রুখে দিল। পালিয়ে গেল কমিনা সাহেব।…এখানে শোধ নিতে পারি। কিন্তু এই দুলারী…ও ভিজাতের ছোটঘরের মেয়ে। গাঁয়ে যখন ওকে আমার ঘরে এনে তুললাম, তখন আমাদের ঘরের মানুষেরা আর ওদের জাতের ললাকেরা আমাকে এমন পিটলে যে, জান খতম মনে করে ফেলে দিয়েছিল নদীয়া কিনারে। তখন এই দুলারী আমাকে নিয়ে বনে জঙ্গলে লুকিয়ে ফিরেছে, সারা গায়ের খুন গাইবাছুরের মতো চেটে চেটে তুলেছে, হাড়-গোড় ভাঙা টুকে কোলে করে রেখেছে। আর ও আজ মরতে বসেছে, এখানে আমি কার উপরে শোধ তুলব। কার উপর? তাই ভেবেছিলাম আমিও মরব…মরব ওর সঙ্গে।
গণেশের কথা শুনে আপনা থেকেই গোবিন্দের মুখ থেকে যেন বেরিয়ে এল, সাহেব দুশমন, ব্যামো কি তোমার মিতা? ব্যামো, দুটোই, তবে রকমফের। শোধ যদি তুলতে হয় তো দুটোর উপরেই তুলতে হবে।
গণেশের কোটরাগত চোখে তীব্র অনুসন্ধিৎসা, যেন অন্ধকারে কিছু হতে ঠেকেছে, বললে, কিন্তু এ যে সারতে চায় না।
সারবে কেন, বিগড়ে আছে যে! গোবিন্দ যেন কথার খেই পেয়ে খুশি হয়ে ওঠে। তাঁতি, তুমি, বি না চললে কী করো?
জাম ছাড়াই।
তবে জাম ছাড়াও, ও শালার চিজ গাঁটে গাঁটে দলা পাকিয়ে আছে, ওকে চেঁছে ফেলো। শরীলের জাম ব্যামো, ওটাকে ছাড়াতে হবে। এর নাম ইলাজ।
তার পর হঠাৎ গলাটা যেন অকারণে ধরে এল গোবিন্দের। আচমকা যেন টিপুনি লেগেছে অন্তরে। বলল ঢোক গিলে, আমাদের ক্ষ্যামতা কম, তবু হাল ছাড়ব না। হাল ছেড়ে তো অনেক ঠকেছি, আর নয়।
একটা কলাপাতার বাঁশির মতো সরু শব্দে উভয়ে তারা দুলারীর দিকে তাকিয়ে স্তম্ভিত হয়ে গেল।
দুলারীর কঙ্কাল মুখের সে এক বিচিত্র ভাব। তার নির্নিমেষ চোখের তারা কেবল গোবিন্দ-গণেশের দিকে ঘুরপাক খাচ্ছে। দ্রুত নিশ্বাসে কেঁপে কেঁপে উঠছে নাকছাবি। ঠোঁট নড়ছে, আর অবিশ্বাস্য হলেও একটা অস্পষ্ট হাসির রেখা ঠোঁটের পাশে ফুটে তার সারা মুখটাকে যেন বদলে দিয়েছে।
গণেশ অমনি ঝুঁকে পড়ল দুলারীর মুখের উপর। কান এগিয়ে দিয়ে বলল, কী বলছ, বলো।
স্বরটুকু প্রায় হারিয়ে গেছে দুলারীর। ফিসফিস করে কথা বলল সে যেন, পরপুরুষের সামনে সোয়ামীর সঙ্গে কথা বলছে নওবহুড়ি।
গোবিন্দ শুনতে পেল না সে কথা কিন্তু এই প্রথম দেখল গণেশের সারা মুখে ছড়িয়ে পড়েছে হাসি। কিম্ভুতাকৃতি মেঘের কোলে বিদ্যুতের মতো সে হাসির গভীর রেখা তার গোঁফের পাশে ও চোখের কোলে।
হাসিটা আপনা থেকেই ছড়িয়ে পড়ল গোবিন্দের মুখে। বলল, কী বলছে?
গণেশ বলল, বলছে, তোমার কথা ঠিক। ওদের ঘড়িকলটা অমনি বিগড়ে যেত মাঝে মাঝে।
এ বুঝি কাজ করত কলে?
তবে? সন্তান নোকরি ওর..আর বলছে, আমাকে কারখানায় যেতে হবে।
হাঁ?
হাঁ!
দুজনেই তারা হেসে উঠল। সে হাসি শুনে যেন আবার লজ্জা পেল দুলারী, মরা চোখ তার হাসি ও লজ্জায় মধুর হয়ে উঠেছে। তাড়াতাড়ি চোখ বুজে গেল তার। মুহূর্ত পরে সে চোখের কোল ছাপিয়ে ঝরঝর করে ঝরে পড়ল কয়েক ফোঁটা জল। অনেক দিন পর তার রোগগন্ধপূর্ণ অন্ধকার ঘরটাতে সাড়া পড়েছে হাসির। অনেক দুর্দৈবের মধ্যেও সে শুনতে পেয়েছে গণেশের হাসি, যে হাসিটুকু তার প্রাণের চেয়েও দামি। আর গোবিন্দের মুখোনি যেন এঁটে বসে গেছে তার মনের মধ্যে। ইচ্ছে করল, গণেশের মতো সেও ওকে এখুনি একবার ডেকে উঠবে, দোস্ত?…ভাবতে শরমও লাগে। ও যেন তার ফাটা সানাইয়ে ওস্তাদ বাজনদারের মতো সুরের ঢেউ তুলে দিয়েছে।
গোবিন্দের হাত ধরে গণেশ বলল, দোস্ত, আমি তবে দৌড়ই হাজিরা দিতে?
গোবিন্দ বলল, দিক ঠুকে বেরিয়ে পড়ো, সব ভার আমার। তুমি শুধু ওকে বাইরে চালার ছায়ায় শুইয়ে দিয়ে যাও।
হঠাৎ একটা খিলখিল হাসির শব্দে গোবিন্দ ফিরে দেখল, বাইরে বাড়িওয়ালা একটা অদ্ভুত ভঙ্গিতে দাঁড়িয়ে আছে চোখ ঘোঁচ করে আর কাঁসর ফাটানো হাসিতে দুলে দুলে উঠছে ফুলকি তার পাশে।
বাইরে আসতে দেখা গেল অনেকেই নিজেদের মধ্যে নানান কথা জুড়ে দিয়েছে। কাজে বেরুবার পূর্ব মুহূর্তে মানুষগুলো যেন উপভোগ করছে একটু মজা।
ফুলকি ভ্রূ তুলে কটাক্ষ করে বলে উঠল, শুধু ফোরটুয়েন্টি লও তুমি আরও তুক ফুক জানা আছে দেখছি তোমার।
গোবিন্দ বলল, তুমি তো ফুঁক তুকের বাইরে, তোমার তবে ভাবনা কী?
বাইরে কী গো! বস্তির মধ্যে এমন সব্বনেশে মানুষ থাকলে কি আর রক্ষে আছে? বলে সে আবার হেসে উঠল।
সে হাসিকে স্তব্ধ করে দিয়ে নগেন অট্টহাসি হেসে উঠল প্রায় নাটকীয়ভাবে।
গোবিন্দ ভাবল নগেনের এ হাসির খোঁচা তারই প্রতি। এদিকে ফুলকির মুখের হাসিটুকু যেন দুরন্ত ঝড়ের বেগে ঝরে গেল শুকনো পাতার মতো।
বাড়িওয়ালা জিজ্ঞেস করল গোবিন্দকে, সাধুগিরি করতে নাকি আগে?
করতাম না, এখন থেকে করব। জবাব দিল গোবিন্দ।
লোমশ পেটটাকে ঘোঁচ করে, চোখ দুটোকে আরও খানিকটা ভূর তলায় ঢুকিয়ে বলল বাড়িওয়ালা, হুঁ। কথার রাজা আমার!…
এসো তোমার সঙ্গে আমার দুটো কথা আছে! চলো।
তারা দুজন চলে যেতেই, ফুলকি সকলের দিকে একবার দেখে তাড়াতাড়ি সরে পড়ল সেখান থেকে।
তার চলে যাওয়ার ভঙ্গি দেখে কয়েকজন আবার হেসে উঠল।
কার গলায় শোনা গেল, কিন্তু যা-ই বলল ওই ফোরটুয়েন্টিওয়ালার কোনও মতলব আছে। কেননা, ও শালা বড় ভালমানুষি দেখায়।
হাঁ, ভালমানুষ মানেই ছেলে খাবার যম। কে আর একজন বলে উঠল।
লিকলিকে লম্বা মানুষ একটা প্রায় ঘুষি বাগিয়ে উঠোনের মাঝখানে এসে সরু গলায় পেঁচিয়ে উঠল, শালা বেশি ওস্তাদি করলে হাঁকব একদিন কোঁতকা…
যাতে দুনিয়ার ভালমানুষগুলো সব শালা খতম হয়ে যায়। নগেন বলে উঠল তার স্বাভাবিক গলায়।
কথাটা তার এমন দ্ব্যর্থব্যঞ্জক যে কোঁতকা হাঁনেওয়ালা ডেলাকটা আর একবার আস্ফালন করে উঠতে গিয়ে হঠাৎ থমকে মাড়িয়ে ফেলল এক গাদা ময়লা।
অমনি সবাই হো হো করে হেসে উঠল। মাদারি খেলোয়াড় তার ড়ুগড়ুগিটা বাজিয়ে দিয়ে বলল, দ্যাটাজ কোন্ মাদারিকা-খেল।
এমনি ইংরেজি সে মাঝে মাঝে বলে থাকে।
কিন্তু ময়লা মাড়িয়ে ফেলা লোকটা তার সরু গলায় ফাটা বাঁশির মতো চিৎকার করে উঠল, কোন দীগধরের বাচ্চা এখানে এ কাজ করেছে, আমি জানতে চাই। যেন সে-ই এ বস্তির মালিক। কিন্তু তার ফল ফলল সাংঘাতিক। বাচ্চাদের মায়েরা ছিল, তারা সব একসঙ্গে প্রায় ঝাঁপিয়ে পড়ল তার উপর, সে গিন্ধরের বাচ্চা তোর বাপ, তোর চোদ্দোপুরুষ রে গোছো ভূতের বাচ্চা!
লিকলিকে লম্বা লোকটা প্রায় আঁতকে উঠে, ময়লা মাড়ানো ঠ্যাংটা তুলে, এক পায়েই ছুট দিল পোঁ পোঁ করে, যেন বাচ্চাদের এক্কা-দোক্কা খেলার দৌড়।
হাসিতে চিৎকার ড়ুগড়ুগির শব্দে সে এক অদ্ভুত ব্যাপার সারা বস্তিময়। কেবল নগেন, যে কালকে রাতেও গোবিন্দকে কটুক্তি করেছে, সে আপন মনে বিড় বিড় করে উঠল, লোকটা শাল সত্যি ফোরটুয়েন্টি করে দিচ্ছে।
বাড়িওয়ালা গাঁজায় দুটো লম্বা টান দিয়ে, কলকেটা বাড়িয়ে দিল গোবিন্দের হাতে। তারপর কয়েক মুহূর্ত ভোম্ হয়ে থেকে গম্ভীর গলায় বলল, দেখ ফোরটুয়েন্টি, একটা ভারী ফ্যাসাদে পড়ে গেছি। মনে হয়, তোমার খানিক বুদ্ধিশুদ্ধি আছে, একটা মতলব দিতে পার?
গোবিন্দ প্রমাদ গণল। লোকটা এখুনি বোধ হয় পাকা বাড়ি তোলার পরামর্শ চাইবে। বলল, এখন যে আমার উনুনে আগুন দিতে হবে?
সেটা একটু বাদে দিয়ো। বলে বাড়িওয়ালা একবার ভাল করে দেখে নিল গোবিন্দের মুখটা। বলল, দেখো, আমার জমিটা আগের আইনের গুণে ঠিকা থেকে মৌস হয়ে গেছল, তখন ছিল অন্য জমিদার। এর পরে যে জমিদারটা এল সে শালা আসলে ছিচকে বেনে। গুড় বেচে বড়লোক হয়েছে। সে ব্যাটা নতুন আইনের প্যাঁচে ফের ঠিকে বানিয়ে দশ বছরের মেয়াদী করে দিয়েছে। এখন কী করা যায়?
গোবিন্দ ব্যাপারটা আগেই শুনেছিল। কিন্তু এতখানি জানত না। জিজ্ঞেস করল, এ নয়া জমিদার কি তোমার খাজনা বাড়িয়েছিল?
হাঁ।
তুমি বাড়তি খাজনা দিয়েছিলে?
হাঁ।
হাঁ? গোবিন্দ অবাক হয়ে গেল। কেন দিলে?
বাড়িওয়ালা বোকার মতো বলল, চাইলে যে!
হতাশায় মাথা নেড়ে বলল গোবিন্দ, তবে তো ল্যাঠা চুকেই গেছে। এবার পাতাড়ি গুটোও। বাড়তি খাজনা যখনি দিলে, তখনি তো তুমি ফের ঠিকে মেয়াদ মেনে নিলে, তা জানো না?
বাড়িওয়ালা হাঁ করে তাকিয়ে রইল। গোবিন্দ বিদ্রূপে হেসে বলল, শালা এমন মানুষও জগতে আছে। উলটে এট্টা নালিশও তো করতে পারতে?
তাতে কী হত?
কী না হত? আগের দলিল দেখিয়েই তো তুমি মৌরুসীপাট্টা পেতে। হাজার কেননা জমিদার বদল হোক, ওদের আইনেই পেরজার ভোগ দখল কেউ নষ্ট করতে পারে না!
কিন্তু ওদের আইনেই তো এটা হল।
সে তো তুমি বোকা পেরজা বলে। এখনকার যে রাজা, পেজা তার থেকে এক কাঠি সরেস না হয়েছে তো মরেছে। এও জানো না?
কিন্তু—
কিন্তু টিন্তু ছাড়ো। তোমার মেয়াদ আর কতদিন?
বছরখানেক মাত্র।
হতাশা ভরে মাথা বেঁকে বলল, গোবিন্দ, ও! খালি ছিলিমে দম্ দিচ্ছিলে অ্যাদ্দিন? শিগগির তোমার দলিল পত্তর নিয়ে একটা ভাল উকিল ধরো।
তা হলে আমি কী করব?
বাড়িওয়ালার এ দারুণ অসহায় গলার স্বরে অবাক হয়ে গেল গোবিন্দ। লোকটাকে দেখে মনে হল তার, এ সেই বাড়িওয়ালাই নয়। কোথায় সেই ভ্রুকুটি পাথুরে কাঠিন্য আর বিদ্রূপ ভরা ভারিক্কি চাল।
এ যেন আর কেউ, চালচুলোহীন একটা অত্যন্ত সাধারণ ভালমানুষ বলতে যা বোঝায়। দুটো শান্ত চোখে উদ্বেগ, মোটা ভ্রূ দুশ্চিন্তার রেখা।
গোঁফ জোড়া যেন ধ্বসে পড়েছে।
এরা তো আসলে আমার, মানে…পেরজাই, কি বললা? আর, সত্যি, আমি এদের রামের মতোই পালন করতে চাই। মানে ঠিক বাপের মতো।
অন্য সময় হলে গোবিন্দ হয়তো হাসি ফেটে পড়ত। কিন্তু বাড়িওয়ালার স্বপ্নাচ্ছন্ন মুখটার দিকে তাকিয়ে সহসা তার মুখে কোনও কথাই জোগাল না।
ভক্তিতে ভাগবত পাঠের মতো অপূর্ব গম্ভীর আর ব্যথিত সুরে ভরে উঠল তার গলা, ফোরটুয়েন্টি, ভাল মানুষ আমার কাছে যে আসবে, তাকে আমার সমস্ত শক্তি দিয়ে রক্ষা করব, সমস্ত তকলিফ নেব। এখানে যে একবার এসেছে, সে আর কখনও আমাকে ছেড়ে যেতে পারিনি। কেন? না আমি ওদের রাজার মতো পালন করি। দেখো, ওই গণেশকে এ এলাকার কোনও বাড়িওয়ালা ঘর দেয় না। পুলিশের বড়বাবু আমাকে কতদিন শাসিয়েছে গণেশকে তাড়িয়ে দেবার জন্যে, আমি ও-সব গোড়াই কেয়ার করি। গণেশকে আমি বুঝেছি, ও যা-ই হোক, একটা খাঁটি ছো। বস্তি হোক আর ভাগাড় হোক, এটা আমার রাজ্য, এখানে আমার যাকে খুশি রাখব। কী বলে?
গোবিন্দ বলল, কিন্তু, এরা তত তোমাকে ভাড়া না দিয়ে ঠকায়?
উত্তেজনায় স্ফীত য়ে উঠল বাড়িওয়ালার মুখ, তুমি একটা সত্যি ভবঘুরে উজবুক। ওদের একটা নেড়ি বিল্লিও ঠকিয়ে মুখের রুটি খেয়ে ফেলে। ওরা ঠাকাবে আমাকে? তা যদি জানত ওরা, তা হলে বিষে বিষ মরত। এক ভাঁড় তাড়ি খেয়ে ওরা পেটটাকে চোখ ঠারে। বলতে বলতে তার গলাটা সরু হয়ে এল, চোখের দৃষ্টি হারিয়ে গেল অসীম শূন্যে। দু-হাতে মুঠো করে টেনে ধরল বুকের বড় বড় চুলের গোছা। ফোরটুয়েন্টি, তোরা সবাই অষ্টপ্রহর দুঃখের কথা প্যাঁচাল পাড়ি নিজের কথা বলতে আমার মন চায় না। তবু বলি, মানুষের পেটে জন্মে আমি ছিলাম যেন কখনও ধোবীর গাধা কখনও ছ্যাকরা গাড়িতে ঘোড়ার মতো। না মা, না বাপ। কিন্তু পুরনো কথা বলে কী লাভ! নিজের কথা ভেবেই ওদের উপর আমি জুলুম করিনে ভাড়ার জন্যে। এটা ওদেরই রাজ্যি, ওটা এটাকে নিয়ে যা খুশি তাই করতে পারে। তবে আমি কেন? না, নিমিত্ত। খাঁটি রাজার এ-ই চাল। তা বলে বেতমিজি করলে কি আর শাসন করব না? দরকার হলে ঠ্যাঙাব, ঠিক বাপের মতো। কিন্তু বস্তির মালিকদের মতো জানে মারব না। ওদের ট্যাঁকের পয়সা চুরি করব না, যে পয়সা ওদের জান।
বলে সে খানিকক্ষণ চুপ করে থেকে বলল, শুনি, এ সন্সারের তিন ভাগই জলে ডোবা। সে জল আমাদের দুখ তলিফের দরিয়া, আর ডাঙাটুকু যেন সুখের কলিজা। কিন্তু, আজ কোথায় এসে ঠেকেছি… নিজেই জানি না। বলে সে তার লাল চোখ দুটো হাত চাপা দিয়ে বসে রইল।
নিবার্ক গোবিন্দ কলকে হাতে হাঁ করে তাকিয়ে রইল লোকটার দিকে। মনে হল, ডাঙা নয়, সর্বনেশে চোরাবালির কিনারে এসে ঠেকেছে লোকটা। বাড়িওয়ালা তার নিজের কথা কিছুই বলল না, কেন না ওর জীবনের দুঃখ দরিয়ার ঢেউ বুঝি কোনও মানুষ সইতে পারবে না। কিন্তু গোবিন্দের বুদ্ধির সীমা থাকলেও এটা সে বুঝেছে, ভাবনায়, চিন্তায়, জীবনের ব্যয়ে জমায় মানুষটা সব ছাড়া সব হারা একটা মস্ত মহৎ, কিন্তু একেবারে যেন ব্যর্থ। এ সংসারের আইনে ওর সবটাই পাগলামি! সদীবুড়ির কাছে ওর জীবনের অনেকখানি সে শুনেছে। জমিদরের উৎপীড়ন, সাধুদের কুৎসিত নির্যাতন। আসলে এ পাগলামিটা ওর বুকের লুকোনো মস্ত ঘা-টার উপর হয়তো নিয়ত মলমের প্রলেপের মত; কিংবা বলতে হয়, দারুণ বিদ্বেষে, সব কিছুর সঙ্গে নিজের জীবনটাকেই লোকটা বাজি রেখে বসে আছে। এত বড় শরীরটা নিয়ে লোকটা বসে আছে, সেটা কিছুই নয়। শুধু একটা পাহাড় যেন। পাথরের ভিতরে কী কথা আছে, কে জানে সে কথা!
বাড়িওয়ালা আবার তেমনি অসহায়ের মতো কথা বলে উঠল, কিন্তু যাদের জন্যে এ-সব ভাবি, তারা সব একটি মহা ছ্যাঁচড়া, বেতমিজ। ওদের মগজে কিছু নেই। ফোরটুয়েন্টি, তোমার কথামতো আমি একটা আখেরি চাননাস্ নেব, তুমি আমার সঙ্গে থাকবে। দেখি শালা একবার দেওতার মারটা।
হাসতে হাসতে কান্নার মতো একটা দোভারা যন্ত্রণায় ভরে উঠেছে গোবিন্দের বুকটা। সে কী বলবে, ভেবে পেল না। লোকটা তার নিজের কাছে এত খাঁটি যে, ওকে কিছুই বলা যায় না।
শহরের অভ্যন্তরে, বস্তি-মালিকদের মহলে সে একটা বিচিত্র মানুষ। সমস্ত শহরটাই একটা বস্তি শহর। এখানে যারা কর্তা ব্যক্তি, তারা সকলেই বস্তির মালিক। অর্থাৎ বাড়িয়ালা। একজন বাড়িওয়ালা মানে, সে দোকানদার সুদখোর আর কারখানা মালিকদের বন্ধু, সংবাদদাতা। কারখানার মালিক অসুবিধা বুঝলে, বাড়িওয়ালাদের শরণাপন্ন হয়। একমাত্র বাড়িওয়ালারাই নাকি এখানকার অবুঝ কুলিকামিন মজুরওয়ালিকে বোঝাতে শায়েস্তা করতে পারে।
সেদিক থেকে এ বাড়িওয়ালা শুধু ভিন্নরকম নয়। একেবারে উলটো মানুষ। এখানকার বাড়িওয়ালারা অবাক হয়, যখন শোনে, সে ভাড়া পর্যন্ত মকুব করে দেয় বাসিন্দাদের। তা ছাড়া কম বেশি সকলেই তার এ বিচিত্র রামরাজত্বের আদর্শের কথা শুনেছে। সেজন্য বাড়িওয়ালা মহলে তাকে নিয়ে সব অদ্ভুত আলোচনা হয়। কেউ বলে, পাগল, কেউ সাধু, কিংবা কোনও ডাকাতদলের সদার। বহু বিশেষণ তার আছে। আর সব বাড়িওয়ালাদেরই তার উপর একটা জাতক্রোধ আছে। তাদের যে-সব বাসিন্দাদের তারা ভাড়া না পেয়ে বেইজ্জত করে, তাড়িয়ে দেয় তারা সবাই এসে জোটে এ বস্তিতে। সবাই মিলে মতলব ভাঁজে, কী করে ওকে জব্দ করা যায়, বিপদে ফেলা যায়। ওত পেতে আছে সকলেই। তা ছাড়া লোকটি যত না বিচিত্র, সকলে গল্প করে করে তাকে রহস্যময় করে তুলেছে আরও বেশি। সেজন্য অনেকে তাকে ভয়ও করে। তার গোঁয়ার্তুমির খ্যাতি বেশ আছে বাইরে।
তাকে ঘাঁটাতে সাহস করে একমাত্র বিরিজামোহন। এ অঞ্চলের সবচেয়ে বড় বস্তি-লাইন ওর, ডাকসাইটে বাড়িওয়ালা। সমস্ত বাড়িওয়ালাদের সর্দার বলা যায় তাকে। সবাই তাকে খাতির করে, সেরা আসনে বসতে দেয়। দিয়ে, তার পাশে বসে লোককে দেখিয়ে হাঁটু নেড়ে নেড়ে তৃপ্তি পায়। অর্থাৎ বিরিজামোহনের মতো সেও একজন বাড়িওয়ালা। বিরিজামোহন তার বন্ধু। বিরিজামোহন থানার বড়বাবুর বন্ধু, এখানকার বাঙালি জমিদারের বন্ধু। সাহেবদের ক্লাবের নাচঘরে যায়, গিয়ে উল্লুকের মতো নাকি বসে থাকে। মাতাল সাহেবরা তাকে পিঠ চাপড়ায়। সে মোটা চাঁদা দেয়, মেঘনাদদেবের গয়নাও গড়িয়ে দেয়। চারটে সোনার সোকান আছে তার। সমস্ত অঞ্চল জুড়ে তার পান বিড়ি থেকে সব রকমের ব্যবসা আছে। যেখানে বিরিজামোহন, সেখানেই সেলাম। কোনও বাড়িওয়ালা ভাড়াটে নিয়ে একটু মুশকিলে পড়লে পরামর্শদাতা সে-ই। তার নাকি একটা গুপ্ত দল আছে। খুনে দল তার নাম। তার বস্তির বাসিন্দারের ধন-মান ইজ্জতের সেই মালিক। ভাড়া আদায় না হলে হাজতবাস, ঠ্যাঙানি। একটু সেয়ানা ভাড়াটে হলে তার হাড়মাস কালি। শোনা গেছে, দু একজনকে নিজের হাতে খুন করেছে সে। নেশা ভাং-এ সিদ্ধ হস্ত।
নয়াসড়কের এ বস্তি-জমির যে বাঙালি জমিদার, তার সঙ্গে খুব খাতির। এ জমিটা নিজে কেনবার জন্য ফন্দি আঁটছে সে দিবানিশি। প্রয়োজন হয়তো ছিল না ততখানি, কিন্তু এখানে একমাত্র নয়াসড়কের বস্তির বাড়িওয়ালা আর তার বাসিন্দারা তাকে সেলাম করে না। তা ছাড়া জায়গাটাও খুব ভাল।
কিন্তু এদিকে বিরিজামোহন খুব ভদ্রলোক। লোকের সঙ্গে সামনা-সামনি ঝগড়া করতে কেউ দেখেনি তাকে। সামনে সে অমায়িক ও শান্ত। কাজ করে তলে তলে। সে আসে প্রায়ই নয়াসড়কের বস্তিতে, হালচালটা জেনে নিতে। বাড়িওয়ালার নাম করে সে বলে, ওকে মাঝে মাঝে খুঁচিয়ে না এলে আমার সুখ হয় না। কথাটা সে মিছে বলে না। কেননা এ বাড়িওয়ালার চরিত্রের কতগুলি দিক সে ভাল জানে। লোকটা কীসে বিরক্ত হয়, যন্ত্রণা পায়।
সেদিনও এল বিরিজামোহন। বাড়িওয়ালা গল্প করছিল গোবিন্দর সঙ্গে বসে। বিরিজামোহনকে দেখেই সটান হয়ে বসল সে। ফিসফিস্ করে বলল, ফোরটুয়েন্টি চট করে সরে বোস্। বিরিজামোহন শালা আসছে। ওর সামনে তুই আমাকে হুজুর বলে ডাকবি। মানে, ওর সামনে ডাঁট দেখাতে হবে কিনা! নইলে মুখের উপর টিটকারি দেবে খচ্চরটা।
আচমকা বিস্ময়ের ঝোঁকটা কাটিয়ে ওঠবার আগেই গোবিন্দ দেখল বিরিজামোহন আসছে এদিকেই। রোগা, বেঁটে ফরসা লোকটা কাছে আসতে দেখা গেল জরি-পাড় কাঁচির ধুতি পরেছে ফুলকোঁচা দিয়ে, হাঁটু অবধি ঝুলে পড়েছে ফিনফিনে আদ্দির কলিদার পাঞ্জাবি, মাথায় দেশি টুপি, পায়ে বুটিদার নাগরা। লোকটার মুখের চামড়া যেন অকালেই ঝুলে পড়েছে। কুকুতে দুটো চোখের তীক্ষ্ণ শিকারির দৃষ্টিতে যেন সে আগে পাছে কেবলই শিকার খুঁজছে। ঠোঁটের কোণে ও ওই চোখে তার একটা ছলনার নোংরা হাসি জ্বলজ্বল করছে। লোকটাকে গোবিন্দ আরও একদিন দেখেছে। সেদিন লোকটার একটা কথারও জবাব দেয়নি বাড়িওয়ালা। খানিকক্ষণ বকে বকে আপনিই চলে গিয়েছিল। ওর উপস্থিতির কারণই হল, বাড়িওয়ালাকে খানিকটা অপদস্থ করা।
বিরিজামোহন বাড়িওয়ালাকে বলল, জয় রামজি বাবুসাহেব, খবর সব ভাল?
বাড়িওয়ালা ইতিমধ্যেই তার পা থেকে মাথা পর্যন্ত একটা মুখ গাম্ভীর্যের মুখোশে ঢেকে ফেলেছে নিজেকে। পা দুটো মাটি থেকে তুলে, পা ছড়িয়ে খাটিয়ায় বসে সে আগে বলল গোবিন্দকে, এক ছিলিম বানাও। গোবিন্দ বলল, জি হুজুর।
তার পর লোকটার দিকে ফিরে বলল, জয় রামজি। আসুন, তছরি রাখুন। কিন্তু তছরি রাখবার আর খাটিয়া ছিল না। বসতে হলে মাটিতে বসতে হয়। লোকটা দাঁড়িয়ে থেকেই বাঁধানো দাঁত দেখিয়ে বলল, আপনি বসলেই আমার বসা বাবুসাহেব, তাতে আর কী হয়েছে। বলে লোকটা এক চোখ বুজে একটা ইঙ্গিত করল এদিকে চেয়ে থাকা গোবিন্দকে। তারপর পকেট থেকে একটা রাংতার মোড়ক খুলে বাড়িয়ে ধরল বাটা সিদ্ধির সুগন্ধি গুলি। আসুন বাবুসাহেব। মহাদেবের পেসাদ।
বাড়িওয়ালা বলল, ও-সব চলে না। আমি মহাদেবের অন্য পেসাদ খাই, সেটা খেলে আপনার কলিজা ফেটে যাবে।
বিরিজামোহন খুকখুক করে হেসে একটা গুলি কোঁত করে গিলে ফেলল। বলল, শত হলেও আপনি একটা মালিক আমি আপনাকে ছাড়া আর কাকে নেশার চিজ দিই। অর্থাৎ বাড়িওয়ালাকে বস্তির মালিক বলে সে উপহাস করছে। বলে আবার পকেট থেকে সিগারেটের প্যাকেট বার করে এগিয়ে দিল, আপনার মেহেরবানি?
গোঁফজোড়া মুচড়ে দিয়ে বলল বাড়িওয়ালা, ঠকানো পয়সায় নেশা আমি করিনে।
আপনি কীসের পয়সায় নেশা করেন?
নিজের পয়সায়।
বিরিজামোহন আবার হেসে উঠে একটা সিগারেট ধরাল। এক মুখ ধোঁয়া ছেড়ে বলল, সত্যি, একটা কথা শুনে আর না এসে পারলাম না। শত হলেও আপনি আমার একই পেশার লোক। বস্তিটা তো উঠে যাচ্ছে, এবার আপনি কী করবেন বাবুসাহেব?
নিষ্ঠুর হাসিতে বেঁকে উঠল তার ঠোঁট।
বাড়িওয়ালার গলায় আস্তে আস্তে তিক্ততার ঝাঁজ মিশতে আরম্ভ করেছে। সে বলল, চোরের আর আমার পেশা এক নয়। আর আমার বস্তি উঠে যাবার কোনও কথা আমি জানিনে।
বিরিজামোহন সেই একঘেয়ে বিদ্রূপের সুরেই বলল, জমিদারের কাছে শুনলাম, মেয়াদ খতম হয়ে গেছে?
আমি শুনিনি।
তবে শুনুন–
কোনও দালালির দরকার নেই। বলে বাড়িওয়ালা গোবিন্দের হাত থেকে গাঁজার কলকেটা তুলে নিল।
কিন্তু বিরিজামোহনদমবার পাত্র নয়। বলল, তা হলে আপনার পাকা মোকামের প্যালেনটা কদুর হল?
বাড়িওয়ালা এবার হঠাৎ খাটিয়া থেকে পা নামিয়ে বলল নির্মম গলায়, কোন ঠগ জুয়াচোরকে আমি তা বলতে চাইনে।
মুহূর্তের জন্য একটু থমকাল লোকটা। হঠাৎ ওই প্রসঙ্গ ছেড়ে গোবিন্দকে বলল, তোকে যেন চিনি মনে হয়।
গোবিন্দ যেন এরকম একটা জিজ্ঞাসাই প্রত্যাশা করছিল। কেননা, দশ বছর আগে লোকটা তাকে বিলক্ষণ চিনত।
কিন্তু তার আগেই বাড়িওয়ালা চাপা গলায় প্রায় গর্জে উঠল, কোনও শালার ওকে চেনার দরকার নেই।
ধ্বক্ করে জ্বলে উঠল লোকটার চোখ দুটো। একবার বাড়িওয়ালা ও গোবিন্দকে দেখে হঠাৎ পেছন ফিরে, সামনে ঝুঁকে লোকটা কুঁজোর মতো দুলে চলে গেল।
খানিকটা গিয়ে আবার ফিরে দাঁড়িয়ে বলল, দাঁড়া গুণ্ডামি তোর বেরুবে। ডাকাত বস্তি তোর ভাঙল বলে।
বাড়িওয়ালাও চেঁচিয়ে উঠল, তোর বাপের বস্তিরে শালা!
কিন্তু গোবিন্দ জানত, বিরিজামোহন আবার আসবে, অমায়িক হাসবে আর থেকে থেকে এমনি বার বার হুল ফুটিয়ে নিষ্ঠুর আনন্দে চোখ কোঁচকাবে।
দাঁতে দাঁত খিঁচিয়ে বলে উঠল বাড়িওয়ালা, শুয়োরের বাচ্চা!
গোবিন্দকে বলল, দেখলে, কী রকম পেছনে লাগতে আসে শালারা। জান শালার টিকটিকির মতো, টিপুনি দিলে অক্কা পেয়ে যাবে।
বলে গাঁজার কলকেটা বাগিয়ে ধরে টানতে গিয়ে আবার থেমে বলল, ওদের কাছে ডাঁট দেখাতে হয় সব সময়। মানে, আমি তো বাড়িওয়ালা কিনা, ওদের কাছে সেটা সব সময় দেখাতে হয়। নইলে ওকে আমি কুত্তা বলেও ডাকি না।
গোবিন্দ আর কিছুতেই চোখ তুলে তাকাতে পারল না বাড়িওয়ালার দিকে। মানুষটার পাগলামির কথা সে যত ভাবল, তত যেন গুমরে উঠতে লাগল তার বুকটা। সে তাড়াতাড়ি ভেতরে যাওয়ার সেই গলিতে অদৃশ্য হয়ে গেল।
কলকেটা আর টানা হল না বাড়িওয়ালার। গোবিন্দর চলে যাওয়ার পথের দিকে এক মুহূর্ত তাকিয়ে থেকে হঠাৎ মুখটা বিকৃত হয়ে উঠল তার। দু-হাতে গলাটা চেপে ধরল এমন ভাবে, যেন ভেতর থেকে কোনও ঠেলে আসা জিনিসকে রোধ করছে। তবু এ নিষ্ঠুরদর্শন মানুষটার লাল চোখ দুটো ভিজে উঠল যেন। ফিসফিস করে বার বার বলতে লাগল, আমি ফকির…একটা ফকির।…
ওরে সব ছেড়ে ফকির হয়ে ছুটেছি তোর পেছনে,
দেখি, আমারে না ধরা দিয়ে পালাস কেমনে।
জলদে গান ধরেছে আবেগভরে সেই বুড়োটা গম্ভীর গলা।
আকাশে মেঘ ফকির বেশে দ্রুতবেগে ছুটে চলেছে দেশান্তরে। পেছন টান নেই, বাঁকাবাঁকি নেই ডাইনে বাঁয়ে। তবু মাঝে মাঝে থমকে যেতে হয়, হাওয়া না থাকলে।
কেটে গেছে আষাঢ়ের ঘটা, ধারা বয়ে গেছে শ্রাবণের, পচানি মজেছে ভাদরের, গুমসোনি কাটছে। আশ্বিনের। হেমন্ত আসে আসে। আকাশের নীলে তার ঝকমকানি।
ভর দুপুরে, বি টি রোড থেকে নিউ কর্ড রোডের মাঝে রাবিশ ফেলা রাস্তাটা যেন ঝিম মেরে পড়ে আছে। তার ধারে বস্তিটা পড়ে আছে যেন মুখ গুজে জবুথবু হয়ে। নতুন খুটি বিবর্ণ হয়েছে, ঘুণ ধরেছে পুরনো বাঁশে। শ্যাওলা জমেছে চালায়, খানিক খানিক লালচে আভা কোথাও। খোলার আসল রং ওই লাল। এখনও একটু একটু বজায় রয়েছে যেন ভাঙা মনে রঙের ছোঁয়ার মতো। ফকিরের ঘরের চালা যে!
পাকা বাড়িটার পেছনের জানালা দিয়ে ফেলা কুটনোর অবশিষ্ট কাগজের টুকরো, ন্যাকড়ার ফালি আরও কত কী পড়ে পড়ে চালার একটা জায়গা খানিকটা ঢিবি মতো হয়ে উঠেছে।
গঙ্গার তীর থেকে ভেসে আসসা কারখানার একটানা শব্দের সঙ্গে, কর্ড রোডের ঝোপের ছায়াবাসী ঘু ঘু ঘু ঘুক তাল যেন মন্দীভূত করে দিয়েছে দিনের গতিকে।
গোবিন্দ হাসছে রান্নাঘরের রকে বসে বসে। হঠাৎ মনে হয় হাসছে না, বুঝি হাসির ছলে কাঁদছে। বন্দি হয়েছে ফকির। মুক্তি তার আসেনি, বুঝি নিজেও ভুলে গেছে মুক্তির কথা। আজ আর সে মুক্তি চায় না। মহাবন্ধন তাকে জড়িয়ে ধরেছে আষ্টেপৃষ্ঠে।
সে হাসছে ওই রুগ্ন ছেলেটার দিকে চেয়ে। মাকি সাহেবের সঙ্গে বিলেত যাত্রার আগে সে পেয়েছে ফোরটুয়েন্টি চাচাকে। গোবিন্দ আজ সব বাচ্চাদের ফোরটুয়েন্টি চাচা হয়েছে। সমস্ত বস্তিটা আজ ফোরটুয়েন্টি বলতে অজ্ঞান। মেয়েরাও ইস্তক তাকে সঙ্গী করে নিয়েছে। সকলের সব কিছুতে আছে সে। গণেশ আর দুলারীর সে দোস্ত। প্রাণের বন্ধু। দুলারীও আরোগ্যের পথে। মাদারির সে ফেরে। কেবল তার সঙ্গে কথা বলে না নগেন। দুরন্ত অভিমানে বুক পুড়ে গেছে কালোর। সে হদিস হারিয়েছে ফোরটুয়েন্টির বিচিত্র মনের। গোবিন্দ আর ফুলকির ভাত রেখে দেয়
সে আজকাল। কালো নিয়ে রেখে দেয় নিজের এতেজারিতে। কিন্তু গোবিন্দ আসলে নিজেকে বন্দি করেছে অন্যত্র। তার পরিচয় আজ মহল্লায় মহল্লায়, এলাকায় এলাকায়। বিশেষ এই বস্তির মামলাটা কেন্দ্র করেই গোবিন্দ আজ ছড়িয়ে পড়েছে। সে আজ আর সে মানুষটি নেই। সে বাইরে যেতে শুরু করেছে, আলাপ জমাতে আরম্ভ করেছে দশ বছর আগের সেই ছেড়ে যাওয়া দোস্ত ইয়ারদের সঙ্গে।
লাগে না লাগে না করেও গোবিন্দের ঝিমিয়ে পড়া পালে হাওয়া লেগে গেছে। একটা অদ্ভুত পরিবেশ গড়ে উঠেছে তার চারপাশে। এ মানুষটির মাথায় বস্তির সব ভার চাপিয়ে নিশ্চিন্ত হয়েছে বাড়িওয়ালা। গোবিন্দও যেন এ কাজটি পেয়ে বেঁচেছে। এ জন্য তার ছুটাছুটির শেষ নেই, অন্ত নেই ভাবনার। আর যাই হোক সে বুঝেছে শুধু মাত্র বাড়িওয়ালার স্বার্থরক্ষার জন্যই তার এত মাথা ব্যথা নয়। অনেকের অনেক দুর্দশা জমা রয়েছে এর মধ্যে।
জমিদার ও এ বস্তির বিরুদ্ধপক্ষরা যখন সবাই এটার উচ্ছন্নে যাওয়া সম্পর্কে নিশ্চিন্ত, ঠিক সে সময়েই এ মামলার খবরটা একটা দাবানলের মতো ছড়িয়ে পড়েছে চারিদিকে। সে সঙ্গেই রটনা হয়ে গেছে, কে এক ফোরটুয়েন্টি নামধারী এসব করছে। কেননা ওই পাগলা বাড়িওয়ালার তো কোনও বুদ্ধিশুদ্ধি নেই। বিশেষ এ বস্তিরই অনেকের এ রকম একটা বিশ্বাস আছে।
কথাটা ছড়িয়েছে নানান রকম ভাবে। বিরুদ্ধপক্ষ রিরিজমোহনের দলের শেষ নেই ভাবনার আর কৌতূহলের। কেউ বলছে, ফোরটুয়েন্টি একটা বাহাদুর ছোকরা। আসলে ছোকরা বাড়িওয়ালারই ছেলে, মুলুক থেকে এসেছে। কেউ বলছে, সে একটা লেখাপড়া জানা মহা দিগজ, নইলে এরকম মামলাটা চালাচ্ছে কী করে। আবার কেউ বলছে, ও একটা জেল পালানো দাগী, ওইখানে এসে ঠাঁই নিয়েছে, কেউ বা একেবারে সাধু-সজ্জন বলেও চালিয়ে দিয়েছে।
একটা অদ্ভুত রহস্যের মতো ফোরটুয়েন্টি নামটার জন্যই আরও নানাখানা রটেছে। বিশেষ বিরুদ্ধ পক্ষের লোকেরা তাকে চিনে উঠতে পারছে না। আর এ বস্তির মানুষগুলো সুযোগ বুঝে এমন সব কথা বাইরে রটিয়ে আসে যে, তাদের ফোরটুয়েন্টি একটা না জানি কী। এ মানুষটা যেন তাদের এক মস্ত গৌরব। গৌরববোধের জন্যই হয়তো রং মেশাবার আর হিসেব নেই। এ মামলায় হার হোক আর জিত হোক, জমিদার যে কিছুটা থমকে গেছে এ নিশ্চিন্ত বিশ্বাস সবাইকে খুশি করে তুলেছে। তারা বেশ বুক ঠুকেই বাইরে বলে আসে, জমিদারের থোঁতা মুখ ভোঁতা হতে আর বেশি দেরি নেই। অন্যান্য বস্তির মালিকরা রীতিমতো প্রচার শুরু করেছে, মাঠের ধারের বস্তি একটা চোর ডাকাতদের আস্তানা হয়ে উঠেছে। এ এলাকায় সমস্ত গাঁটকাটাদের ওটাই হল আড্ডাখানা।
এরই মাঝে তবু গোবিন্দ কয়েকবার পালিয়ে যাবার কথা ভেবেছে। কিন্তু তার আর কোনও সম্ভাবনা ছিল না। সেই ওস্তাদ মিস্তিরি ছোকরা আজ অন্য পথে মেলে দিয়েছে নিজেকে। তার বেগটাও কম নয়। এই তো সেদিন এল, এরই মধ্যে সব জুটল বন্ধু, শত্রু গজাতেও রইল না বাকি। পুরনো পরিচয়ের সূত্র ধরে সে তার লেখাপড়া জানা বাবুবন্ধুদের কাছে গিয়েছে পরামর্শের জন্য, একটু সমঝে দেওয়ার জন্য। তা ছাড়া গণেশ তার পরিসর আরও বাড়িয়ে দিয়েছে।
দিনে দিনে, কোন্ ফাঁকে যে গোবিন্দ এ বস্তির সমস্ত কিছুর সঙ্গে নিজেকে জড়িয়ে ফেলেছে তা বুঝি নিজেও জানে না। এখানকার দৈনন্দিন ঝগড়া বিবাদের সালিশী বলল, বিচার বলল গোবিন্দ না হলে জমে না। বিশেষ বাড়িওয়ালা ও গণেশের মতো লোক যাকে রেয়াত করে, তাকে কি কখনও ছাড়িয়ে যাওয়া যায়।
কত সময় কত খবর আসে। এ মামলাটার জন্য প্রায়ই শাসানি আসে গোবিন্দের প্রতি। কখনও মারধোরের শাসানি, কখনও জেল অথবা খুন।
কিন্তু গোবিন্দ বুঝি এটাকে গ্রহণ করেছে প্রাণের মূল্যেই।
এখানে আর সব কিছুর মধ্যে এ ব্যাপারটা তার ফাঁকা জীবনের অনেকখানি ভরে দিয়েছিল। কিন্তু এখন মনে হয়, না, ভরেনি ফাঁকের মুখটা যেন আরও বড় হয়ে গেছে। দিবানিশি এ শুন্য জীবনের জ্বালা যে কী দিয়ে ভরাট করবে, তা ভেবে পায় না।
তার চেহারাটা অনেকখানি ভেঙে গেছে, কিন্তু চোখের দৃষ্টি কেমন অসহায়, অনুসন্ধিৎসু দিশেহারা। সে যেন কী চায়! কী চায়? তা বুঝি নিজেই জানে না। শুধু একটি মুখ বারবার ভেসে ওঠে চোখের সামনে, আর ধিক্কারে ও লজ্জায় যেন মাথা নুয়ে আসে। সে মুখ মনে করে তার মতো পুরুষের বুকেও যেন নিশ্বাস আটকে আসে। জীবনের এ ফাঁকটা নিয়েই সে অষ্টপ্রহর এর ওর ঘরে ঢোকে, তার সঙ্গে গল্প জুড়ে দেয়, বাচ্চাদের কোলে করে রাখে, ফাই ফরমাশ খাটে প্রায় সকলের।
এখন যে সে হাসছে রুগ্ন ছেলেটার দিকে তাকিয়ে, তা যেন নির্ধন দরিদ্রের ধন পাওয়ার হাসি।
ওই যে নমর্দার ধারে কুন্দ ফুলের অপূর্ব সতেজ দুটি গুচ্ছ ফুটে রয়েছে, ওই গাছটি এনে পুঁতে দিয়েছিল গোবিন্দ। ছেলেটি ফুল বড় ভালবাসে। কিন্তু ফুল ফোটার কোনও আশা ছিল না। কেননা, গাছটার উপর দৌরাত্ম্য তো কম হয়নি। ঘরে উঠতে গিয়ে অনেক সময় পায়ের তলায় চেপটে গেছে, ঘরের আর দুটো বাচ্চা তো একটি সবুজ পাতা গজাতে দেখলেই টুক করে ছিঁড়ে ফেলে।
এখন ছেলেটি সদা সতর্ক প্রহরীর মতো সারাদিন বসে থাকে রকের ধারে ফুল গাছটার কাছে। একটা সুতো দিয়ে বেঁধে দিয়েছে গাছটার গোড়ায় তার ফোরটুয়েন্টি চাচা। ছেলেটা হাতে ধরে রাখে সুতো। চলৎশক্তিহীন বলে সে নামতে পারে না, অথচ নাগালও পায় না। তা ছাড়া কেউ ছুঁলেই টের পায়, যেন বৈদ্যুতিক শক লাগার মতো। এই এবড়ো-খেবড়ো উঠোনে, মেয়েদের কুড়িয়ে আনা গোবর, ছাই ঝাড়া কয়লা, ঘেঁস এখানে সেখানে তূপীকৃত। মাটি চটা ছিটে বেড়া, বড় বড় ইঁদুরের গর্ত, জটিবুড়ির জলের মতো খানে খানে ঝুল বেয়ে পড়েছে খোলার চালার গা থেকে।
তার মাঝে এ ফুলের গুচ্ছ দুটো যেন উড়ে এসে জুড়ে বসার মতো একেবারে বেমানান।
ছেলেটার আহার নিদ্রা ভুলিয়েছে ওই ফুল দুটো, আজ কদিন ধরে। এ ফুলের সঙ্গে কোথায় যেন মাকি সাহেবের সঙ্গে বিলেত যাওয়ার সুখী ভবিষ্যতের যোগসূত্র আছে। শরীরটা তার আরও ভেঙে গেছে, গায়ের রংটা হলদে সবুজে মিলে নীল হয়ে উঠেছে। সমস্ত আয়ুটুকু এসে ঠেকেছে যেন চোখ দুটোতে। সেই চোখে অনুক্ষণ বিস্মিত মুগ্ধ দৃষ্টি নিয়ে সে তাকিয়ে আছে ফুল দুটোর দিকে। কারাপ্রাচীরের মতো এর ঘরের বেষ্টনী পেরিয়ে দৈবাৎ যখন একটু হাওয়া নেমে আসে উঠোনে তখন একটু গন্ধ পাওয়ার জন্য নাকের পাটা ফুলিয়ে বুকের হাড় কাঁপিয়ে নিশ্বাস টানে।
মধুলোভী ভোমরা আসে গুনগুন করে তার সাত জন্মেও না আসা এ হতকুচ্ছিত জায়গায়।
বস্তির এ দুপুরের নৈঃশব্দ্যের সেই বুড়োটা গম্ভীর গলা নিজের সুরে বিভোর হয়ে গেছে। সে গানের পর গান গেয়ে চলেছে এক নাগাড়ে।
সম্‌সারেতে বাঁধা মন তোর, খুঁটোয় বাধা বলদ রে।
চোখে ঠুলি, গলায় দড়ি মনিষ্যি কাল কাটালি রে॥
এ একঘেয়ে গলার গান ছেলেটাকে আজ যেন আর ছুঁতে পারছে না। সে তার আপনমনে সুতো ধরে টানে। নড়েচড়ে ওঠে গাছটা। সেও আপন মনে দুলে দুলে হাসে আর কী যেন বলে ফিসফিস করে। গাছটা যেন তার সঙ্গী হয়ে গেছে।
মুহূর্তের জন্য সব ভুলে গোবিন্দও দুলতে আরম্ভ করে তার সঙ্গে। তার রোগা মুখে অদ্ভুত হাসি।
তার মধ্যবয়সী মা কাঁচা রকে শুয়ে আছে একেবারে খালি গায়ে। পাশে ঘুমন্ত পড়ে আছে আর দুটো বাচ্চা বেজির মতো গায়ের রঙ নিয়ে। হঠাৎ যেন কিছু মনে পড়েছে এমনি ভাবে ছেলেটা ডাকল, মা রে, মা! মায়ের কোনও সাড়া নেই।
ছেলেটা আপনমনেই কতগুলো অদ্ভুত দুর্বোধ্য ভাষা বলে উঠল। গাছটার দিকে তাকিয়ে একটু সলজ্জ হেসে বলল, ইজিরি কথা বললাম।
সুতোতে একটা টান দিয়ে বলে, বিলেত যাবার সময় তোকেও নিয়ে যাব। ভোঁস…ভোঁস…কলকল…জাহাজটা এমনি করে যাবে। সুমুরের ঢেউ কী, আর বাপরে! ডাকে কী রকম, ওই…আ…ওই…আ…। রহমত চাচা বলেছে। ..আর সেখানে গঙ্গার ধারে মাকি সায়েবের বাগানে তোর মতো অনেক আছে, তাদের সঙ্গে তোকে রেখে দেব। ওই গাছগুলো তো সব মেমগাছ, তোর সঙ্গে বেশ বে হবে। বলে সে হেসে উঠল যেন ঘুমের ঘোরে স্বপ্ন দেখছে। তারপর মায়ের পাশে কাত হয়ে একটা ভোলা স্তন মুঠো করে ধরে ঠোঁটে নাকে ঘষতে লাগল আর ওক ওঠার মতো করে যেন গলার শির টেনে চাপতে লাগল একটা বমির বেগ। এক একটা বেগ চাপতে গিয়ে পেটটা ঘোঁচ হয়ে পাঁজরের হাড়গুলো বনমানুষের হঠাৎ দাঁত খিচোনোর মততা বেরিয়ে পড়ছে। থেকে থেকে তার এমনি হয়। তারপর আপনিই ঘুমে ঢলে পড়ে।
তাতে তার মায়ের কোনও ব্যাঘাত হল না ঘুমের। দাঁত বের করে সে তেমনি ঘুমিয়ে রইল। বোধ হয় তার ছেলের বিলেতে গিয়ে মিস্তিরি হওয়ার স্বপ্ন দেখছিল।
হঠাৎ হাওয়ায় শিউরে উঠল কিশোরী কুন্দ গাছটা। এক ঝলক হালকা মিঠে গন্ধ কোথায় উধাও হয়ে গেল হাওয়ার সঙ্গে।
দুলারী হাসছে আড়ে আড়ে, টিপে টিপে। বস্তির বাইরের রকে বসে হাসছে। ওই কুল ফুলের মতোই তাজা হয়ে উঠছে সে। রং লাগছে আবার তার শরীরের রেখায়, কঙ্কালের গায়ে লেগেছে মাংস। সেরে উঠেছে দুলারী।
কাছে বসে তার দিকে চেয়ে হাসছে গোবিন্দ। খানিকটা বোকাটে বিমুগ্ধতার আচ্ছন্ন তার মুখ। বিগলিত চোখে জিজ্ঞাসা…কিন্তু শরীরটা তার ভেঙে পড়েছে অনেকখানি।
দুপুর গড়ায়। রাবিশ ফেলা রাস্তাটায় কতগুলো ছোট ছোট ছেলে মেয়ে কী সব কুড়িয়ে বেড়াচ্ছে। সামনের ফালি মাঠটাতে ঝগড়া লেগে গেছে শালিকদের।
দুলারী আজ নতুন হয়েছে। সদী বুড়ি আজ নিজের হাতে তাকে নাইয়ে দিয়েছে গঙ্গার মাটি ঘষে, সারা গা সরষের তেল দিয়ে লেপে মুছে দিয়েছে, চুবচুবে মাথা আঁচড়ে দিয়েছে পাট করে। কপালে দিয়েছে মেটে সিঁদুরের তেল গোলা টিপ, কাজলের রেখা টেনে দিয়েছে চোখে। কানে বিলিতি রূপোর মাকড়ি, কঙ্কন, পায়ের বাঁকমল ছাই দিয়ে মেজে দিয়েছে ঝকঝকে করে। অনেক দিন বাদে নিজের হাতে হল রঙের শাড়ি পরেছে নাভির তলা দিয়ে আঁট করে বেঁধে, বিনা কোঁচে, দোভাঁজে নিভাঁজ করে করে, যেমন করে সে কারখানায় যেত। কঙ্কালের সে মস্ত বড় বড় অসহ্য তীব্র চোখে আজ সলাজ হাসি, চোখের তলায় তারায় নতুন আলো।
গোবিন্দ বলল, কি, মিছে বললুম বুঝি?
দুলারী বলল, হট! তোমার খালি দিল্লাগি।
বাঃ রঙ্গ করলে তোমরা, দিল্লাগি হল আমার?
দুলারী এবার খিখিল করে হেসে উঠল। যেন রননিয়ে উঠল থম ধরা বস্তি। চমকে উঠল ঝগড়া ব্যস্ত শালিকের দল। বলল, আমি তো পড়েছিলাম বেমারিতে, রঙ্গ তো করেছে তোমার দোস্ত।
গোবিন্দ গালে হাত দিয়ে বলল, বোঝে তালে, অমন একটা মানুষকে কী মজানটাই তুমি মজিয়েছ। তবে ব্যাপারটা আমি বুঝেছি।
কী বুঝেছ? ঠোঁট টিপে তাকায় দুলারী গোবিন্দের দিকে।
সে আর তোমাকে কী বলব দোস্তানি। গোবিন্দও এবার আড় চোখে তাকায়। বলে, আমি ছুতোর শালাই মজে গেছি।
হায় রাম…হায় রাম! বলে হাসিতে ঢলে পড়ে দুলারী। বলে, কেন, কেন?
গোবিন্দ বলে অপাঙ্গে তাকিয়ে, অমন যার রূপের বাহার!…
হাসতে হাসতে বার বার আঁচলের ঝাপটা মারে দুলারী গোবিন্দের গায়ে মাথায়, তুমি কী বেহায়া! কিন্তু বেশিক্ষণ হাসতে পারে না দুলারী। অল্পেতেই হাঁপিয়ে ওঠে, কাশি পায়। চোখ বুজে খানিকক্ষণ চুপ করে থেকে বলে, আচ্ছা, কেন এমন হয়? তোমার দোস্ত কি পাগল?
গোবিন্দ বলল, তা সে একরকমের পাগলই। ওরা যেটাকে ধরে, তার একটা গতি না করে সোয়াস্তি পায় না। খেপা কি না! দেখলে না, আমাকে যেদিন ওর প্রাণের কথা বললে, সেদিনে কী জো। আসলে ওকে যারা ভালবাসে, তাদের সকলের জন্যই ও জান দিতে পারে। তাই তো বলছি, তোমরা দুজনেই আমাকে মজিয়েছ। কিন্তু দোস্তানি, এ খ্যাপামি নিয়ে সংসার চলে না।
দুলারী ত্রাসভরে বলে, তাই তো বলি দোস্ত, কী তু তোমার জানা আছে বলো। এ সারা বস্তির তামাম মেয়ে পুরুষ ওকে ঘরের বার করতে পারেনি। ও বলত, শালা পয়সাতেও কুলিয়ে উঠতে পারিনে, ব্যামোও ছাড়ে না, কোনদিন এসে দেখব, মরে পড়ে আছে। আর বেরুব না। আমার তো কোনও তাগদ নেই। বাড়িওয়ালাকে ঘোড়া বহুত মানত, সেও হার মেনে গেল। আমি মরতে পারি, মগর ওর জান যাবে, তাই ভেবে আমার মরণেও সুখ ছিল না। দোস্ত..তুমি সেদিনে না এলে..
গোবিন্দ লাফ দিয়ে উঠে পড়ল।
দুলারী ছোটমেয়ের মতো প্রায় আব্দার করে উঠল, যেয়ো না।
গোবিন্দ কোমরে হাত দিয়ে বলল, বলবে তো যে, আমি একটা দেওতা?
না, তুমি সব। বলতে গিয়ে গলায় স্বর গভীর হয়ে আসে, চোখে ঘনায় ছায়া। বলে, আদমির। কাছে শরম করি, তুমি সেটুকুও যে লুটে নিয়েছে।
হাসতে গিয়ে কেমন বেকুব বনে যায় গোবিন্দ। খানিকক্ষণ থম ধরে থেকে তারপর হঠাৎ হেসে ওঠে হো-হো করে। বলে, তোমার খালি এক কথা।
এক কথা কেন? বেমারিতে তুমি যা করেছ, তা বুঝি মা বাপও পারে না।
শুনেও গোবিন্দ কথা বলতে পারে না। তার বুকের মধ্যে যেন শিশুর দুর্বোধ্য কলকলানি, তাও শব্দহীন কথাহারা।
দুজনেই তারা খানিকক্ষণ চুপ করে থাকে। তারপর আচমকা একটা নিশ্বাস ফেলে দুলারী বলে ওঠে, খেপা!
কে?
তোমার দোস্ত্‌।–বলতে বলতে তার মুখ থমথমিয়ে ওঠে, হাসি চোখে ফোটে দুশ্চিন্তা। বলে, ছাঁটাই আসছে আবার, দোস্ত তোমার ফের খেপে যাবে।
খেপবে কেন? খিলাফ লড়বে।
তা লড়ক। মগর, আমি কারখানায় থাকলে ওকে নজরে রাখতে পারি।
চিরকাল তোমার নজরে তো থাকবে না।
না থাকুক। যদ্দিন জিন্দা আছি, তদ্দিনই রাখব। দালালরা ওকে কত দফে মারার চেষ্টা করেছে, পারেনি আমার জন্যে।
সাথীরা তো আছে।
সাথীরা কতক্ষণ। যার হুঁশ নেই, সাথীরাই বা তার কী করবে বলে? সত্যি, ছাঁটাই যেন চটকলে শরৎকালের মেঘের মতো। কখন আসবে কখন যাবে আর কী তার কারণ বুঝতে না পেরে যেমন হঠাৎ ফ্যাসাদে বিব্রত মানুষে জানোয়রে ছুটোছুটি আরও করে, ছাঁটাইয়ের আচমকা মারটাও আসে তেমনি।
গোবিন্দ বলে, তাই তো বলছি দোস্তানি, এ প্রাণ সুখ চায়, শান্তি চায়, দিলঠাসা মহব্বত, কিন্তু জীবনের এক ধান্দাই যে সব শেষ করে দিয়েছে। সাঁতরে যদি না ডাঙায় উঠতে পারি, হাঁটব কোথা?
দুলারী বলে, সচ…মগর দিল যে মানে না দোস্ত!
দিল মানে না। গোবিন্দের মুখটা হঠাৎ কী রকম হয়ে যায়, একটা রুদ্ধ যন্ত্রণায় যেন তার মুখ স্ফীত হয়ে ওঠে। ওই একটি কথা জীবনের আর সব কিছুকে যেন মুহূর্তের জন্য স্তব্ধ করে দিতে পারে। দিল মানে না।
চকিতে যেন আকাশের বুকে মেশা দিগন্তবিসারী পথ তাকে আবার বিবাগীর বেশে ডাক দেয়। জীবনের এত ধান্দার পোড় খেয়ে আজ আবার হঠাৎ সব দিকে হৃৎপিণ্ড ক্ষইতে শুরু করেছে। বেপরোয়া প্রাণের আবার এত জড়াজড়ি, না মানামানি কেন? আবার যেন মনটা পালাই পালাই করে।
পরমুহূর্তেই মনে হয়, পথেও যদি আবার প্রাণ না মানে। না মেনে তো চলে এল একবার। বেশরম প্রাণ!
বেশরম বই কী। নইলে আজ আবার কেন ছুতোর বউ ঘোমটা তুলে ইশারা করে, চোখে ভেসে ওঠে দরজা উঠোনে মাটি মেখে খেলা করে নাদুস নুদুস ছেলেমেয়ে, দু-হাত যেন তাদের সাপটে ধরতে চায় খালি বুকে।
দুলারীকে অবাক করে দিয়ে সে ভিতরে গিয়ে যে মুহূর্তে জল আনার টিনের বাঁকটা কাঁধে তোলে সেই মুহূর্তে গ্লানি ও বিরক্তিতে মনে হয় বাঁকটা ছুড়ে ফেলে দিয়ে পালিয়ে যায় কোথাও।
আজকাল তার এ কাজকে মনে হয় যেন একটা বিরাট অকাজের বোঝা। কাজের পটু হাতে যেন পুতুল খেলা। আবার কারখানার কাজ ধরবার জন্য হাঁসফাঁস করে তার মন। শুধু তাই নয়। কারখানার কাজের শেষে ফিরে আসবে সে তার ঘরে। ঘরে থাকবে…
গণেশ-দুলারীর যুগল মূর্তি ভেসে তার চোখে। অমনি অপরিসীম লজ্জায় ভরে ওঠে তার বুক।
গোবিন্দ অবাক করেছে নিজেকে। অথচ তার এ মনই একদিন চেয়েছে, হেলাফেলায় কাটুক এ জীবন, মানুষের সঙ্গে থেকে, দশজনের মাঝে তাদের ফাইফরমাস খেটে, তাদের সুখ দুঃখের ওঠা নামায় দিন যাক কেটে।
কিন্তু সেদিন আজ বিস্বাদ হয়ে গেছে। এ-জীবন যেন কোনও টান নেই, রং নেই, একেবারে পাসে।
যে সুখ-দুঃখকে সে জীবনের পেছনে ফেলে রাখতে চেয়েছিল, বুঝি সেই সুখ-দুঃখ আজ আবার নতুন চেহারায় এসে দাড়িয়েছে।
মানুষ তার নিজের মনটাকে চিনতে পারে কতখানি। নিজের সঙ্গে যার বোঝাপড়া শেষ হয়নি, জগতের সঙ্গে তার বোঝাপড়া শেষ হবে কেমন করে। জগত বিচিত্র, কিন্তু মানুষের মন আরও বিচিত্র। বাঁকটা কাঁধে নিয়ে বেরুতে যাবে গোবিন্দ, এমন সময় আবার এসে দাঁড়াল দুলারী। মুখ তার গম্ভীর, থমথম করছে। সে এসে দাঁড়াল একেবারে গোবিন্দের কাছে, তীক্ষ্ণ দৃষ্টিতে তাকাল তার মুখের দিকে। গোবিন্দ অপ্রতিভের মতো হেসে বলল, কী হল?
পরিষ্কার গলায় বলল দুলারী, বহুত কুছ। তোমার দিল ঠাসা আছে কীসে, কভি তা বলতে চাও। ভাবো আমি কিছু সমঝি না। বলল, কেন তুমি এমনি চলে এলে।
গোবিন্দ কাষ্ঠ হাসিতে খানিকক্ষণ হা হা করে তার স্বাভাবিক ঠাট্টার সুরে গেয়ে উঠল :
রঙ্গ করা স্বভাব যে মোর,
স্বভাব যায় না মেলে,
যতই কেন বৃল না গো,
ইল্লত যায় না ধুলে।
তোমার সঙ্গে রঙ্গ করেছি।
এ কী রঙ্গ। তোমার মুখ হর বখত্ দুখ-আন্ধার।
দুলারীর নিশ্বাস লাগে গোবিন্দের গায়ে। গোবিন্দের চোখ বুজে আসে। আজ আর তাকানো যায় দুলারীর দিকে। তার ভরা শরীর, নতুন পোশাক, উষ্ণ নিশ্বাস।
কান্নারুদ্ধ গলায় বলে দুলারী, বলতে, আমার ব্যানো সেরে গেলেই তুমি খুশি। সেরেছি। আজ কী দুখ তোমার, বলো আমাকে।
কী দুঃখ, সত্যি, কী দুঃখ গোবিন্দের? রোগা মুখে তেমনি হাসির ঝলক ফুটিয়ে সে জবাব দিল, দোস্তানি দুঃখের কি শেষ আছে? শেষ নেই। পথ ছাড়ো, কলে ভাঁজা লাগাতে হবে। অনেক কাজ রয়েছে।
আর একবারও দুলারীর দিকে তাকিয়ে হনহন করে চলে গেল। কিন্তু বেরোবার গলির অন্ধকারে সে থমকে দাঁড়িয়ে পড়ল দেওয়াল সেঁটে, যেন লুকিয়ে পড়েছে সে প্রাণঘাতী আততায়ীর ভয়ে। দু-হাতে মুখটা চেপে যেন অসহ্য ক্রোধে হিসিয়ে উঠল, এ শালা কীসে ফেঁসেছি আমি কীসে?
কেবল দুলারীর কাজল টানা চোখে ভিড় করে আসে মেঘ।
আজকাল সে সবাইকে খেতে দিতে গিয়ে মাঝে মাঝে খেকিয়ে খিঁচিয়ে খিঁচিয়ে ওঠে, বিরক্তিতে হঠাৎ গালাগাল দিয়েও ওঠে। সেদিন হঠাৎ ঝগড়া লেগে গেল কী কারণে গোবিন্দের সঙ্গে সবাইকে খেতে দিতে গিয়ে।
যার সঙ্গে ঝগড়া লেগেছে, যত না চেঁচায় সে, তত চেঁচিয়ে খিস্তি করে গোবিন্দ। সবাই অবাক হয়ে দেখে গোবিন্দকে। তার এমন ঝগড়াটে মুর্তি আর কোনওদিন কেউ দেখেনি।
বাড়িওয়ালা হাঁকল, ফোরটুয়েন্টি!
কে কার কথা শোনে। তেমনি চেঁচাচ্ছে, শালা চোখ দিয়ে দেখে খা, কী দিয়েছি। বেশি বলবি তো ঝাড়ব রদ্দা।
কিন্তু রদ্দা ঝাড়াঝাড়ির আগেই বাড়িওয়ালা এসে গোবিন্দকে ধরে টেনে নিয়ে গেল রান্নাঘরের মধ্যে। বলল, জায়গায় ব্যায়ো ধরেছে দেখছি।
গোবিন্দ ফুঁসে উঠল, তা মানুষের মেজাজ সব সময় ঠিক থাকে না, যা-ই বলো।
কিন্তু আগে তা তুই এমন ছিলি না। স্নেহভরে বলল, শালা কী হয়েছে তোর?
কোনও জবাব দেয় না গোবিন্দ। ঠাণ্ডা হয়ে আসে।
একটু চুপ করে থেকে হঠাৎ বাড়িওয়ালা বলে, মামলাটা বুঝি ফেঁসে যাচ্ছে? তাই তোর মেজাজ—
এবার গোবিন্দ হেসে উঠল তার স্বাভাবিক গলায়। এই সেরেছে। শালা দুনিয়ায় যে যার ভাবনা নিয়ে আছে। কে বললে তোমাকে এ কথা!
বাড়িওয়ালা তাড়াতাড়ি বলে, না, কেউ না। তোর গোমড়া মুখ দেখে তাই ভাবি। তোর কী হয়েছে ব তো?
তোমার মাথা। বিরিজুমোহন শালা এসে খচিয়ে গেছে বুঝি?
অমনি বাড়িওয়ালাও খেপাটে গলায় বলে ওঠে, হাঁ খচ্চরটা এসে আজ আমাকে বলে কী, তোমার ফোরটুয়েন্টিকে একবার দেখাও। হাঁকতুম শালাকে এক কোঁকা,
তারপর শালা আর এট্টা মামলায় ফেঁসে জেলে যেতে, বলে, হা হা করে হাসতে হাসতে বেরিয়ে গেল গোবিন্দ।
কোনও কোনওদিন দেখা যায় গণেশ অসম্ভব চেঁচামেচি শুরু করেছে কিংবা হঠাৎ দুলারীর এই আধা রুগ্ন শরীরের উপরেই কষিয়েছে কয়েক ঘা। সেই তারই দুলারী বউ। সব সময় গণেশ তার পরিবেশের উর্ধ্বে নয়। কোনও কোনও দিন বেধড়ক নেশা করে আসে। তা ছাড়া দুলারীরও এ বস্তিবন্দি মনটা আজকাল একটু খিটখিটে থাকে। বিশেষ করে দুরন্ত গণেশের বাইরের গতিবিধি তার ধরাছোঁয়ার বাইরে বলেই আরও দুশ্চিন্তায় মেজাজ তার বিগড়ে থাকে!
এ খিটিমিটির সময় গণেশ চেঁচিয়ে গোবিন্দকে ডাকে, দোস্ত..ইধার আও।
গোবিন্দ গিয়ে দাঁড়ায় হেসে, কী হয়েছে?
গণেশ সোজা বলে দুলারীকে দেখিয়ে, একে বাঁচিয়ে তুমি ভারী ফ্যাসাদ করেছ।
গোবিন্দ বলে, হ্যাঁ, তাই তো। কী বলেছে?
গণেশের গোঁফ জোড়া যেন শজারুর কাঁটার মতো খাড়া হয়ে ওঠে, এ উল্লুক অওরত আমাকে বলে কি না, হরতাল কমিটির কাজে তুমি এখন-আনা কম কর, আমি আগে কলে যাই, তারপর ও-সব হবে। সমঝো! ওর জন্যে আমি বসে থাকব?
গোবিন্দ কিছু বলার আগেই দুলারী সাপিনীর মতো হিসিয়ে ওঠে। তার জলভরা চোখে ক্রোধ আর মুখের উপর এলিয়ে পড়া চুলে সে এক অপূর্ব রূপ। বলে, বলব, আমি লাখো বার বলব, তাতে ও মারার কে? আমার বেমারির টাইমে ও কেন ওর ওই ঘেঁচো মুখ নিয়ে ঘরে পড়েছিল বলে? কোন্ অওরত আছে যার ভাবনা না হয়। একবার তেরো দিন হাজত হল, আমার নাওয়া খাওয়া নেই, সারা দিন হাজতের কাছে পড়ে থেকেছি। এসব পরেশানি কার?
গণেশও চেঁচায়, কারও ভাবতে হবে না। ফের বললে, মারব রদ্দা—
মার না, মার। দুলারী পেছোয় না। বলে, গায়ে তাগদ থাকলে একবার দেখতাম।
তা ঠিক। দুলারী যখন সুস্থ ছিল, তখন গণেশের এরকম হঠাৎ খেপামির দিনে যখন দুলারীকে মারতে যেত, তখন সে এমন ছুটোছুটি করত যে, সারা বন্তিময় একটা হোড় পড়ে যেত তারপর আচমকা দুলারী উধাও হত। তখন গণেশ ঘরে ঘরে জিজ্ঞেস করত, দুলারী আছে এখানে?
সবাই বলত, না। আর ব্যাপারটাকে বেশ উপভোগ করত। কিন্তু এখন দুলারী সেটা পারে না।
তা ছাড়া এখন গোবিন্দকে পেয়ে ব্যাপারটার রং বদলেছে আজকাল। গোবিন্দ বলে গম্ভীর হয়ে, দেখ দু-পক্ষেই জবাব আছে। তবে দোস্তানির এ আব্দারটা খুবই অন্যায্য।
দোস্তানির মুখ অমনি দুর্জয় অভিমানে থমথমিয়ে ওঠে।
পরমুহূর্তেই গোবিন্দ কঠিন গলায় বলে, গণেশ, তুই শালা আমাকে দো, বলিনে। বলি তোর দারু খাওয়া আর বউ ঠ্যাঙানোর কথাটা কি জানে হরতাল কমিটি?
জবাব দিতে গিয়ে গণেশ হাঁ হয়ে যায়। চুপসে যায় একেবারে গোঁফ জোড়া। চুপ করে থাকে সে।
গোবিন্দ বলে, জানে না তালে। আচ্ছা, ঠিক আছে।
গণেশ চোখ পিটপিট করে ডাকে, দোস্ত।
ফের ওই নাম? ধমকে ওঠে গোবিন্দ।
গণেশ গোবিন্দের হাতটা ধরে বলে, ক-জন সাথী মিলে পিলিয়ে দিয়েছে।
দুলারী গালে জলের দাগ নিয়ে বিদ্রূপে ঠোঁট বেঁকিয়ে বলে, ওকে খালি পিলিয়ে দেয়। পয়সা সবার শস্তা।
গণেশ তবুবলে, সচ বছি দোস্ত, দলে পড়ে ঝট্‌সে পিয়ে নিয়েছি। …আর নয়, কোনওদিন আর যাব না।
গোবিন্দ জানত, এ ব্যাপারটাতে গণেশকে জোর দেওয়া মানে অন্য রকম করা। এটা দুলারীর কাজ আসলে। সে আরও তীব্র গলায় বলে, দোস্তানির গায়ে তোর হাতটা তো আর কেউ তুলে দেয়নিরে শালা! বলেছি না, অওরতের গায়ে যে হাত তোলে সে নীচের সঙ্গে আমি মিশিনে।
গণেশ চুপ করে থেকে খানিকক্ষণ ছটফট করে। হাত কচলায়, পা কচলায়, গোঁফ ঘষে, তারপর হঠাৎ বলে, দোস্থ সচ্ বলছি মেজাজটা শালা বিলকুল কী রকম হয়ে যায়। কত ভাবি, তবু রুখতে পারি না। ও কেন আমার কাছ থেকে চলে যায় না?
তবু তুই নিজেকে রুখতে পারবি না? জ্বলে ওঠে গোবিন্দ।
আর একটু চুপ করে থেকে বলে গণেশ, পারব। আর যদি হাত তুলি তো এ শালার হাত আমি নিজেই কেটে ফেলব। ঠিক বলছি।
চট করে মুখ ফিরিয়ে বলে গোবিন্দ, তা আমাকে কেন বলছিস? যাকে পিটেছিস তাকে বল।
সে এক অদ্ভুত মুহূর্ত। গণেশ প্রায় মিনিটে এক পা করে এগোয় দুলারীর দিকে। কাছে গিয়ে ডাকে, এই…এই শোন…।
দুলারীর শরীর ফুলে ওঠে কান্নায়। সে ঘোমটার আড়াল দিয়ে আড় হয়ে থাকে। গণেশ গায়ে হাত দিতেই ঝটকা দিয়ে সরিয়ে দেয়।
আর পিটব না, গোস্তাকি হয়েছে। সচ..মাফ করে দে এবার। ভরাট হয়ে আসে গণেশের গলা।
দুলারী বলে অরুদ্ধ গলায়, খালি বাতকে বাত।
না। সচ্..মরদ কি বাত…
দুলারী বলে, ঝুট।
গণেশ বলে, না, সচ্‌…
দুলারী লুকিয়ে তাকায় গোবিন্দের দিকে। তার জলভরা চোখে হঠাৎ ঝিলিক দিয়েছে হাসি।  গোবিন্দও টিপে টিপে হাসতে আরম্ভ করে।
গণেশ তাদের দুজনের দিকে তাকিয়েই দুলারীর ঘোমটা টেনে খুলে ফেলে, আর তারা তিনজনেই হেসে ওঠে।
কেবল গোবিন্দের মুখটা কেমন বোকাটে হয়ে ওঠে আর তার হাসিটা যেন অতিরিক্ত চড়া গলায় বেসুরো হো হো শব্দে ঘরটাকে কাঁপিয়ে দেয়।
কদিন ধরে বস্তিতে একমাত্র আলোচনার বিষয়বস্তু হয়ে উঠেছে ছাঁটাই। গান হাসি হল্লা সবই আছে, তবু এর মধ্যে ছাঁটাইয়ের কথাটা হয়ে উঠেছে মুখ্য।
কেউ বলছে, চারশো ছাঁটাই হবে। কেউ বলছে, চার হাজার। কারও ধারণা, একেবারেই হবে না, ওটা গুজব! আবার কেউ বলছে, তবে এখন নয়, দেরি আছে।
একই সঙ্গে আর একটা সর্বনাশও ঘনিয়ে আসছিল, সেটা এ বস্তির মেয়াদ। মামলা চললেও মেয়াদ ফুরিয়ে গেলে জায়গা ছেড়ে দিতেই হবে। সেদিনের আর বেশি বাকি নেই।
সকলেই কিছু না কিছু বলছে এ সম্পর্কে কেবল পাশের সুদৃশ্য দোতলা বাড়িটা এ বস্তির গায়ে লেগে থেকেও যেমন এখানকার সব কিছু থেকেই আলাদা, ফুলকিও ঠিক তেমনি। ওই বাড়িটার রেডিয়ো সংগীতের হঠাৎ রেশ ভেসে আসার মতোই ফুলকির খিলখিল হাসি সবাই কান পেতে, শোনে। সম্প্রতি তার প্রায়ই বাইরে রাত কাটে। আধিক্য ঘটেছে পোশাকের। সমস্ত জেনানা বহুড়ির দল হাঁ করে তাকিয়ে দেখে তার সাজগোজ। পুরুষেরা মুগ্ধ হয়ে দেখে তার হেলে দুলে চলন।
যখন সবাই কোনও কথাবার্তায় মগ্ন থাকে, তখন ফুলকি এলেই তারা এক মুহূর্ত স্তব্ধ হয়ে তার। দিকে তাকিয়ে থাকে।
ফুলকি অমূনি বাঁকা হেসে, একটা দোলন দিয়ে অদ্ভুত ভঙ্গিতে চলে যায়।
কিন্তু কেউ বিশেষ কিছু বলে না, কয়েকজন ছাড়া। সে কয়েকজন তার সঙ্গে একই কলে কাজ করে। তাদের মধ্যে নগেন একজন।
এ বস্তির সকলেই প্রায় ফুলকিকে ভালবাসে, স্নেহ করে। পাঁচ বছর আগে একদিন অচেনা ফুলকি একটা কালো কঙ্কালের মতো এখানে পুঁকতে ধুকতে এসেছিল। অনেক কথা সেদিন বলেছিল সে যে, তাকে হাসপাতাল থেকে তাড়িয়ে দিয়েছে বিনা ইলাজে। তার একটা বাচ্চা মারা গেছে…।
কিন্তু কেউ তাকে কিছু জিজ্ঞেস করেনি। কেন হাসপাতাল, কার বাচ্চা, সোয়ামী কোথায় কিছুই না। তার অবস্থা দেখে সবাই তাকে চাঁদা করে সাহায্য করেছে, ঘর দিয়েছে বাড়িওয়ালা, নগেন চাকরি যোগাড় করে। এরকম একলা মেয়ে একটা থাকলে যা হয়, সকলেরই নজরটা ঘোরে তার আশেপাশে।
এর দিলে রং লাগে, ওর চোখে লাগে নেশা।
কালো অবশ্য গোবিন্দকে এ-সব কথা বলেনি। অন্য সবার মুখে শুনেছে। কিন্তু ফুলকি নির্বিকার। সকলে ভাবে, বেওয়ারিশ হলেও একটা খাঁটি অওরত। ‘
কেবল আশা ছাড়েনি কালো। তার বার বার ঘরভাঙা প্রাণের খোলা দরজা দিয়ে অষ্টপ্রহর উঁকি। মেরে আছে একটা ভক্ত। সে আছে ছায়ার মতো ফুলকির পিছে পিছে।
নগেনের গোবিন্দের প্রতি কটুক্তির পর কালো নিজে হাতে আজ পর্যন্ত রোজ ফুলকির ভাত নিয়ে যায়। কোনও কোনওদিন সকালে ফুলকিকে ঘরে না পেলে সেই ভাতগুলো সে ধরে দেয় ওই রুগ্ন ছেলেটির মধ্যবয়সী মাকে।
আগে সে গোবিন্দকে অনেক কথা বলেছে, সম্প্রতি আর বলে না। এমন কী বাড়িওয়ালার দৈনন্দিন গাঁজার আড্ডায়ও আজকাল আর তাকে দেখা যায় না।
গোবিন্দ ভালবাসে কালোকে। দিনে দিনে কালোর এ অবস্থা দেখে ফুলকির প্রতি তার রাগটা ঘৃণায় পরিণত হচ্ছিল। সে ডেকে কালোকে একদিন জিজ্ঞেস করবে ভেবেছে, কিন্তু সে সুযোগ আসেনি। তার মাথায় অষ্টপ্রহর এক ভাবনা ও উকিলের ঘর দৌড়নোও বেড়ে গেছে। কালোকেও সময়মতো পাওয়া বড় কঠিন।
শীতের রাত।
রকের ধারে ধারে একটা করে চটের ঢাকনা দিয়েছে সকলেই শীত আটকাবার জন্য। আকাশের পাতলা কুয়াশায় আর ধোঁয়ায় সব আচ্ছন্ন। দশটা না বাজতে সবাই ঘরে ঢুকে পড়েছে।
শুধু একটানা মাতাল গলায় চিৎকার করছে সেই রুগ্ন ছেলেটার বাপ। কুন্দ ফুলের গাছটা ফুলহীন, পাতাহীন। ছেলেটা আজকাল বেশির ভাগ সময় ঘরের মধ্যেই থাকে।
গোবিন্দ তার রান্না সেরে ঘুরে এসেছে উকিলের ঘর।
এমন সময় কালো এল। গোবিন্দ একবার দেখে মুখ ফেরাতে গিয়ে হঠাৎ চমকে উঠল। দেখল কালোর চোখ সুদ্ধ কপালের একটা পাশ ফুলে উঠেছে, চোখের কোলে খানিকটা কাটা দাগ। গোবিন্দ বলল, কী হয়েছে কালো?
নিরুত্তরে কালো একটা থালা তুলে নিল। ওই থালাটায় সে রোজ ফুলকির ভাত নেয়।
কালো! গোবিন্দ কাছে এসে ডাকল।
বল!
কে মেরেছে তোকে?
কালো মুখ ফিরিয়ে অস্পষ্ট গলায় বলল, ফুলকি।
কেন? সে
কথার জবাব না দিয়ে কালো বলল, ভাত দেও।
কিন্তু গোবিন্দের সমস্ত শরীরটা যেন শক্ত হয়ে উঠল। মনে হল কালোকেই বুঝি সে দু-ঘা কষাবে।
বলল, তবু শালা তুই–
ফোরটুয়েন্টি! ডেকেই থেমে গেল কালো, একটু চুপ থেকে বলল, এইটাই শেষ,…আর একবার…আর একবার…
গোবিন্দ চাপা গলায় উৎকণ্ঠিত হয়ে বলল, শালা মরে যাবি যে!
জান কি এতই শক্তা! কালোর হাসিহীন ঠোঁটের ফাঁকে অকালের ফোকলা মাড়ি বেরিয়ে পড়ল।
মুহূর্তের মধ্যে গোবিন্দের মুখটা বিকৃত হয়ে উঠল। অনেক দিন পর সে কালোর হাত ধরে রান্নাঘরের দিকে এগিয়ে গেল এততেও জানটা কালোর কাছে দামি রয়ে গেছে।
সেদিন সন্ধ্যার ঝোঁকে যখন সবাই নানান জটলায় ব্যস্ত, তখন হঠাৎ নগেন এসে রান্নাঘরের কাছে বসে থাকা গোবিন্দের ঘাড়ে হাত দিয়ে ডাকল, ফোরটুয়েন্টি।
গোবিন্দ আজকাল কাজ ছাড়া বসে থাকলেই কেবল চিন্তাচ্ছন্ন থাকে। নগেনের ডাকে সে বিস্মিত হল। কারণ সেই রাত্রের পর থেকে আজ অবধি নগেনের সঙ্গে তার কথা নেই।
নগেন বলল, বাব্বা, তোমার গোঁসা যে আর কাটে না দেখছি। নগেনের দিকে তাকিয়ে হেসে ফেলল গোবিন্দ। যত দোষ সব ফোরটুয়েন্টি শালার। তুমি বুঝি রোজই কথা বলতে আসসা?
কথা টথা বলো না, তাই বলছি। নগেন বলল।
নগেনের গলা এত মিষ্টি হতে পারে, গোবিন্দ ভাবতে পারেনি। নগেনের চোখ লাল ও আধবোজা। তার বেঁটে শক্ত শরীরে ক্লান্তির এলানো ভাব।
গোবিন্দ বলল, কি নগেন, ছাঁটাই শুরু হয়ে গেছে?
এখনও নয়। যেন খানিকটা তাচ্ছিল্যের সঙ্গে কথাটা বলে নগেন একটু চুপ করে থেকে হঠাৎ বলল, সেবারে সেই রাতে তুমি ভেবেছিলে আমি ফুলকিকে মহব্বত পেশ করতে যাচ্ছি, অ্যাঁ।
বলে সে একটানা জলের কক শব্দের মতো তাড়াতাড়ি বলে গেল ফুলকির সমস্ত কাহিনী। তার আসা থেকে শুরু করে সব। নগেন তার জন্য কত করেছে। অবশ্য একলা নয়, অনেকেই রয়েছে তবু নগেনকে ফুলকিই নিজে বলেছে, তুমি আমার যা করেছ, নিজের আদমিও তা কোনওদিন পারে না। তুমি ছাড়া আমার আর কেউ নেই। কিন্তু এ রকম কথা সে সারা বস্তির মরদদেরই বলেছে, যে জন্য সবাই তাকে নাম দিয়েছে প্রেমেযোগিনী। কিন্তু…
নগেনের মুখটা অত্যন্ত নিষ্ঠুর হয়ে উঠল। বলল, জানো ফোরটুয়েন্টি, আমাদের ছিপিয়ে ও অনেকদিন আমাদের লিবারবাবুর রেণ্ডিগিরি করে আসছে। হারামজাদী ভাবে, আমরা সে সব জানি না। কিন্তু কোনওদিন কিছু দেখিনি বলে কিছু বলিনি। রাতে আমি রোজ খোঁজ নিতুম ও ঘরে ফিরেছে কি না। আর আজকাল ও আমাদের সেল সায়েবের কোঠিতে রাত কাটায়। আমি নিজে যেতে দেখেছি…সচ,—সেল সায়েবের মেম বিলেত গেছে, এও জানি।…
বুট বাত। হঠাৎ কে বলে উঠল পাশের অন্ধকার কোণ থেকে।
চমকে নগেন ও গোবিন্দ দেখল কাছেই দাঁড়িয়ে আছে কালো।
চকিতে নগেন একটা ভাল্লুকের মতো লাফ দিয়ে উঠল, বুট বাত? কেন, সেল সায়েবের মেম বিলেত যায়নি?
কালো বলল, গেছে।
তবে? তোর সাতকালের পিরিতের ফুলকি যায় না সায়েবের কোঠিতে?
কালো বলল, যায়। ছুটির পরে ও ঝিয়ের কাজ করতে যায়।
ঝিয়ের কাজ? ক্রোধে ভয়ঙ্কর হয়ে উঠল নগেন। বলল, আমাকে বোঝাতে এসেছিস? বলেই জোড়া হাতের রদ্দা কষাল সে কালোকে, শালা ভেড়ো কাঁহিকা।
অপ্রস্তুত ধাক্কাটা সামলাতে না পেরে রকের কোলে নর্দমার পাঁকে একেবারে নেয়ে উঠল। তার মূর্তি ও দুর্গন্ধে সে বিশ্রী ব্যাপার। তার উপর এই অসহ্য শীতে কেমন কাঁপন ধরে গেছে তার। সমস্ত বস্তি হইহই করে ছুটে এল। শালা মহব্বত দেখাতে এসেছ? বুট বলছি আমি? বলে নগেন আবার কালোর উপর ঝাঁপিয়ে পড়ার পূর্ব মুহূর্তে গোবিন্দ তাকে শক্ত হাতে ধরে ফেলল।
তবু নগেন তড়পাতে লাগল, পুছু শালা, কে না জানে তোর ফুলকি সেল সায়েবের কোঠিতে রাত কাটাতে গায়। পুছ, কমিনা!
অনেকে একসঙ্গে চেঁচিয়ে উঠল,.আমি জানি।…আমি দেখেছি..।
এ রকম গণ্ডগোল হলেই মাদারি খেওয়ালা তার ড়ুগড়ুগিটা বাজাতে আরম্ভ করে। আর চিৎকার করতে থাকে, ইস্টাপ, ইস্টাপ, ডোন্ট হট, তব ফটু হো যায়েগা। মাইঅ—ডর!…
নির্বিকার শুধু সেই রুগ্ন ছেলেটি, আর তার মা। তারা আছে তাদের নিজেদের কথায় মগ্ন। আর নির্বিকার সেই দেহতত্ত্বের বুড়ো গায়ক। গণেশ তখনও আসেনি; দুলারী এসে তাড়াতাড়ি দাঁড়ায় গোবিন্দের কাছে। ঠিক সেই মুহূর্তেই ফুলকি ঢোকে বস্তির উঠোনে।
একটা নাটকীয় মুহূর্তের মতো হঠাৎ সবাই চুপ হয়ে যায়। ফুলকি এক লহমায় সব দেখে আবার ফিরে একেবারে বস্তির বাইরে চলে যায়। যেতে যেতে তার আঁট করে পরা শাড়ি উড়িয়ে, টিপ ঝিলিক দিয়ে, বাঁকা হেসে আগুন ছড়িয়ে যায়। আশ্চর্য! মানুষগুলো বোকা বনে যায় সব।
এ স্তব্ধতার মধ্যে ছেদ পড়ল মাদারি খেলোয়াড়ের চড়া গলায়, দ্যাটাজ কোল মাদারি খে। দি হুরী ইজ ফুড়ক। ফোরটুয়েন্টি, খানা লাও! আবার একটা গুস্তানি উঠল, কিন্তু জোরে নয়। ছত্রভঙ্গ হয়ে গেল সব।
কেবল কালো পাঁক মাখা গায়ে ফুলকির অনুসরণ করে বেরিয়ে গেল বাইরে। সমস্ত উঠোনটা একটা নাটকীয় মুহূর্তের যবনিকা পাতের মতো থমকে রইল। গম্ভীর গোবিন্দ তীক্ষ্ণ চোখে তাকাল নগেনের দিকে।
নগেন রাগতভাবেই মাথা নিচু করে বলল, কী করব। শালা শুধু শুধু বাজে কথা বলে খচিয়ে দিল। আমি মিছে কথা বলি?
গোবিন্দের মুখের কঠিন ভাবটুকু দূর হল না তাতে। নগেন সরে গেল। নোক কাঁপিয়ে হাসছে লোটন বউ। তার কাছে বসে হাসছে নন্দ আর হরিশ। অন্যান্য দিন তাদের ব্যাপার নিয়ে এ সময়ে সবাই হাসাহাসি করে। আজ তারা হাসছে।
হাসতে হাসতে বলল লোটন বউ, মাগীটা ছেনাল!
বলে কাছেই পিচ করে একগাদা থুতু ফেলে দিল। তারপরে ভাত বেড়ে খেতে দিল নন্দ-হরিশকে। লোটন বউ পোয়াতী হয়েছে। সেজন্য তোয়াজের অন্ত নেই নন্দ-হরিশের। আজ এটা আনে, কাল ওটা আনে।
চেহারা ফিরেছে লোটন বউয়েরও। মাংস লেগেছে তার লম্বা চেহারায়। হঠাৎ মনে হয় একটা রূপসী রাজপুতানী।
তার পেটে সন্তান আসার পর থেকে নন্দ-হরিশের ঝগড়ার বহরটা আগের থেকে অনেক পরিমাণে কমে এসেছে। লোকের সমস্ত ধিক্কার বিদ্রূপ সয়েও মনে হয়, তারা তিনজনে সুখেই আছে। পোয়াতী বার পর একদিন ওদের এ অঞ্চলের গ্রামবাসী ও আত্মীয় স্বজনেরা ওদের ছেকে ধরেছিল। কিন্তু একটা ভোজ দিতে তারা সবাই ব্যাপারটা মেনে নিয়েছে। ভোজটা সামাজিক অপরাধের জরিমানা হিসেবে দিতে হয়েছে।
এখানে কেউই প্রায় ওদের সঙ্গে ভাল করে কথা বলে না। কিন্তু গোবিন্দ বলে। লোটন বউ যত দূর দূর করেছে, নাছোড়বান্দা হয়ে গোবিন্দ তত কাছে কাছে গেছে।
তারপর একদিন লোটন বউ বলেছে, গোবিন্দকে নিজেদের দোস্ত ভেবেই, এখানে কেউ আমাদের দেখতে পারে না। আমাদের ঘর ভেঙে দিতে চায় সবাই।
গোবিন্দ চলেছে, এ কীরকম ধারার ঘর। তুমি কি সুখে আছ।
সে বলেছে, এ দুনিয়ার সুখ দুখ কী জানি না, খালি ওরা দুটোতে বিবাদ না করলেই আমার সুখ।
গোবিন্দ বলেছে অবাক হয়ে, কিন্তু দুজনকে নিয়ে তুমি কেমন করে আছ?
লোটন বউ বলেছে, কী করব? ওটাই আমার কিসমত!
কিসমত! হ্যাঁ, তাই তো! লোটন মরে যাবার পর সে কত কী ভেবেছিল। সে সমস্তই তার পবিত্র বৈধব্য জীবনের অঙ্গীকার। কিন্তু এই দুজন? সে যে মানুষ। হলই বা মেয়ে-মানুষ। সে এক পাখনা ঝরা শীর্ণ ময়ুরী। ওরা দুটোতে জোড়া ময়ুরের মতো পেখম মেলে কেবলি ঘুরেছে তার চারপাশে। কখনও হেসে, কখনও গেয়ে, কখনও দীন চোখে। তারপর কবে একদিন গুরু গুরু করে মেঘ ডেকে উঠেছিল তার দেহ ও মনের আকাশে। খোলা পেখমের রং আর তাকে সেদিন মুক্তি দেয়নি। কার কাছে সে প্রথম আত্মসমর্পণ করেছিল, তাও আজ আর মনে নেই, কেমন করে জড়িয়ে পড়ল দুজনের মাঝখানে। আশ্চর্য! একটুও অস্বাভাবিক বোধ হয়নি দুজনের কাছে নিজেকে
সঁপে দিতে। হৃদয়ে ফাটল ধরেনি দুই দুই করে। ওরা দুজনে মিলে একটা হয়ে গিয়েছিল।–ভাগাভাগির কথা মনে করতে সে পাপ বোধ করেছিল। বিচিত্র পাপবোধ তার! ওরা দুজনেই তার।
প্রেমিক, তার নিকটতম। তার সুখ ও দুঃখ। সে যে দুটি হৃদয়ে অধীশ্বরী, একথা ভেবে তার বাইরে লজ্জা, ভেতরে মহৎ আনন্দ, ঔদার্য ও গর্ব।
কিন্তু ওরা দুটিতে ঠোকাঠুকি শুরু করেছিল। সংসারের এ স্বাভাবিক নিয়মটাকেই অনিয়ম ভেবে সে কেঁদেছে ও রেগেছে। গোবিন্দকে বলেছে ফুঁপিয়ে ফুঁপিয়ে, মগর ওরা ঝগড়া করে। খালি ঝগড়া। খালি এইজন্যেই আমাকে একদিন ভেসে যেতে হবে।
গোবিন্দ প্রথমটা একেবারে ভ্যাবাচাকা খেয়ে গিয়েছিল কিন্তু আর সকলের সঙ্গে সেও এ ব্যাপারে এখন বিস্মিত হয় না আর।
কেবল নন্দ-হরিশের মারামারির সময় বাড়িওয়ালা যখন ওদের পিটতে যায় তখন গোবিন্দ তাকে বাধা দেয়। সে দেখেছে লোটন বউ দরজা বন্ধ করলেই ওরা থেমে যায়। কিন্তু লোটন বউ পোয়াতী হওয়ার পর থেকে যেন সুখের দশা লেগেছে। নন্দ-হরিশ যেন কোন নতুন জগতে বন্ধনের সন্ধান পেয়েছে। তবু সেই জগৎও মাঝে মাঝে অন্ধকার হয়। ওরা মারামারি করে। যখন ওরা ভাবে, যে আসছে সে কার। লোটন বউ বলে, কারও নয়। আমাদের তিনজনের।

ছাঁটাই!
সন্ধ্যাবেলা সমস্ত বস্তিতে হট্টগোল। একদল গান জুড়েছে সীতার বনবাসের, কোন ঘরে সব-ভোলা রসিকের হারমোনিয়ামের পোঁ পোঁ শব্দ শোনা যাচ্ছে, কোনও কোনও দল নিছক গল্পে জমেছে। নর্দমার ধারের কোল আঁধারে ঘাপটি মেরে বসেছে কয়েকটা বাচ্চা।
এরই মধ্যে ছাঁটাইয়ের বিরুদ্ধে একটা বৈঠক ডেকেছে গণেশ। সেখানে বসেছে অনেকে। এ বৈঠক প্রায় প্রত্যহের ব্যাপার হয়ে উঠেছে।
রান্নার ফাঁকে ফাঁকে এ বৈঠকে গোবিন্দ আসে। কথাও বলে। এবং তার কথা আরম্ভ হলে দেখা যায়, অনেকে ওদিকে ঝুঁকে পড়েছে।
গণেশ কিছুটা বিব্রত ও বিরক্ত বোধ করে। কোনও কোনও সময় নিজেই গোবিন্দকে বেমক্কা প্রশ্ন করে বসে।
গোবিন্দ হটে না, প্রত্যেকটি কথার সে এমন জবাব দেয় যে, এর পরে আর কোনও কথা ওঠে না।
দুলারী এ বৈঠকের প্রত্যহের একজন। সে কতখানি শশানে জানি না, গণেশ আর গোবিন্দের দিকেই তার নজর পড়ে থাকে।
গণেশ কিছু উত্তপ্ত, গোবিন্দ ঠাণ্ডা। গোবিন্দের আলোচনায় একটা ঘরোয়া সুর আছে। কিন্তু গণেশের কথায় ক্রোধ বেশি। সে নাগালের বাইরে, গোবিন্দ কাছে।
গণেশ গোবিন্দকে ধরে ধরে বাইরে অন্যান্য এলাকায় নিয়ে যায়। পরিচয় করিয়ে দেয় তার অন্যান্য বন্ধুদের সঙ্গে। তাদের দলের মধ্যেও এ ফোরটুয়েন্টির খাতির বেড়ে উঠেছে আজকাল। বিশেষ গোবিন্দ তাদের অনেক আগের চেনা মানুষ। অনেক পুরনো মানুষ তাকে চিনতে পারে।
জড়িয়ে ধরে বুক। বলে, আবার তুই? তারপর পুরনো দিনের কথা পেড়ে বসে। সাহেবের কথা, কারখানার কথা। কবে কখন তারা কী করেছে, সেদিন আর এদিনে তফাত হয়েছে কতখানি।
আজকের বৈঠকটা সবে বসেছে, এমন সময় নগেন এল প্রায় একটা ক্রুদ্ধ মোষের মতো ফুসতে কুঁসতে। তার সঙ্গে আরও কয়েকজন। নগেন কোনওদিকে না তাকিয়ে সোজা গোবিন্দের কাছে গিয়ে দাঁতে দাঁত পিষে বলল, ফোরটুয়েন্টি, সেল সায়েব শুয়োরের বাচ্চা আজ আমাকে শাসিয়েছে, সে নাকি আমাকে কোতল করবে। আমি জানের পরোয়া করি, না, কোতলের ভয় করি?
বলতে বলতে তার রক্তচক্ষু জ্বলে উঠল। সবাই এসে ভিড় করল সেখানে।
নগেন প্রায় কান্নার মতো করে চেঁচিয়ে উঠল, ফুলকির জার সেলসাহেব আমাকে পাছায় জুতোয় ঠোক্কর মেরেছে। বলেছে, আমি নাকি ফুলকিকে আমার রেন্ডি করতে চাই, তার পেছুতে লেগে থাকি। তাকে নাকি ফুলকি বলেছে। আর এই ফুলকিকে আমরা
বন্ধ হয়ে গেল তার গলার স্বর। তবুও বলল ফিসফিস করে, সকলের সামনে ফুলকি আমাকে বলে কিনা, কুকুরের আবার খাসির গোস্ত খাওয়ার নোলা।
ঠিক এ সময়েই ফুলকি ঢুকল হেলে দুলে। পিছনে তার কালো।
ফুলকির দুঃসাহস ও বেহায়াপনা এতই উগ্র যে, নগেনকে অপমান করেও সে আবার এখানে স্বাভাবিকভাবে এসে ঢুকেছে।
এক রুদ্ধশ্বাস মুহূর্ত। চকিতে নগেন প্রায় একটা বাঘের মতো ঝাঁপিয়ে পড়ল ফুলকির উপর। সঙ্গে সঙ্গে আরও অনেকে।
পরমুহূর্তে দেখা গেল ফুলকি একেবারে উলঙ্গ অবস্থায় ছুটোছুটি করছে, চিল্কার করছে ডাক ছেড়ে। আর তাকে ঘিরে রয়েছে যেন একদল বন্য উন্মাদ খেপার দল।
নগেন তার চুলের মুঠি ধরে ঝাঁকানি দিয়ে চিৎকার করে উঠল, দেখা সবাইকে, সেল সায়েবের কাছে বিকোনো চেহারাটা সবাইকে দেখা। হঠাৎ কে পাঁক ছুড়ে দিল এক গাদা ফুলকির গায়ে, কেউ ধুলো, কেউ শুধু জল। জলার পেত্নির মতো দেখাচ্ছে ফুলকিকে।
নানান গলায় চিৎকার উঠছে, আমার পয়সা ও খেয়েছে। আমি না খেয়ে ওকে দিয়েছি।
আমি নিজের গাঁট থেকে ওকে দাবাই এনে দিয়েছি।
কেউ কেউ ফুলকির অঙ্গ প্রত্যঙ্গের নাম করে করে সমালোচনা করছে।
আশ্চর্য! এতদিন এত রাগ কোথায় পোষা ছিল।
পাশের দোতলা বাড়িটার জানলায় উঁকি মেরেছে অনেকগুলো মুখ। হাসছে সব খিলখিল করে। শিশু গলায় চিৎকার ভেসে এল, একটা ন্যাংটো পাগলি রে!
গোবিন্দ একেবারে স্থাণুর মতো স্পন্দনহীন। কী যে ঘটেছে সে যেন বুঝতেই পারেনি। যে মুহূর্তে সে সম্বিত ফিরে পেল, সেই মুহূর্তে সমস্ত গণ্ডগোল ছাপিয়ে গলা ফাটিয়ে গর্জে উঠল, নগেন!
উঠোনের সবাই চমকে তার দিকে ফিরে তাকাল।
গোবিন্দ ছুটে এসে বলল, ফুলকি ঘরে যা।
সুযোগ পেয়েই ফুলকি লহমায় ঘরে ঢুকে দরজা বন্ধ দিয়ে চেঁচাতে লাগল একটানা নাকি গলায়।
গোবিন্দের এই মুহূর্তের মতো চেহারা বুঝি কেউ কোনওদিন দেখেনি।
নিষ্ঠুর, জ্বলন্ত একটা মস্ত কয়লার ড্যালা যেন। নগেনের মুখোমুখি দাঁড়িয়ে সে চিবিয়ে চিবিয়ে বলল, শালা দুনিয়াভর তো রেন্ডি আছে, সে সবার পয়সায় খায়। তুই বাড়িওয়ালাকে বললি না কেন ওকে তাড়িয়ে দিতে।
বলেই সে আচমকা একটা ঘুষি বসিয়ে দিল নগেনের চোয়ালে। নগেন হতভম্ব, অত বড় জোয়ানটা চুপসে গেল। ঠোঁটের কষে রক্ত দেখা দিল তার। তোদের মাথায় কাঁঠাল ভেঙে যে শালা ফুর্তি করে সেল সায়েব তাকে ক-দিন এ রাগ দেখিয়েছিস! কুকুরের পেছনে তুই কুকুর হবি? বলে সে আবার নগেনের চোখে মুখে উপযুপরি কল কতকগুলি সাংঘাতিক ঘুষি।শালা, বড় হাত চালাতে শিখেছিস?
গণেশ এসে দু-হাতে জাপটে ধরলে গোবিন্দকে। দোস্ত, কী করছ?
বাড়িওয়ালা ডাকল, ফোরটুয়েন্টি!
নগেন হঠাৎ চাপা গলায় চিৎকার করে উঠল, হ আমাকে মেরে ফেলল,-খুন করে ফেলল,…বরবাদ করে দেও!
একটা প্রেতপুরীর নিস্তব্ধতা যেন নেমে এসেছে। সবাই ভীত সন্ত্রস্ত চোখে গোবিন্দকে দেখছে। বাড়িওয়ালার দিকে ফিরে বলল গোবিন্দ, এখুনি তুমি হুকুম করো ফুলকিকে বেরিয়ে যেতে।
হুকুমের আগেই কাপড় পরে বেরিয়ে এল ফুলকি। আহা, কোথায় সাজগোজ, কোথায় বা অত দোলানি। ফুলকির মুখ যে এত কুৎসিত হতে পারে, এখন না দেখলে বোঝা যায় না। চোখে তার জল নেই, গজরাচ্ছে সে, আমি নিজেই যাচ্ছি, কারও পরোয়া করি না। এর শোধ যদি না তুলি, তোদের যদি না আমি সজুত করি তো আমি কুত্তিরও অধম।
গোবিন্দ তার দিকে ফিরে তাকাতেই সে ছুটে বেরিয়ে গেল। তার পেছনে কালোও বেরিয়ে যাচ্ছিল! ফুলকি আচমকা পেছন ফিরে তার চোখে মুখে দু হাতে আঘাত করে চেঁচিয়ে উঠল, কেন আসছিস মদ্দা কুত্তা? যা যা, যে নরক তোদের ঠাঁই, সেই নরকে গিয়ে থাক।
বলে সে উধাও হল। কিন্তু কালো যেমন যাচ্ছিল, তেমনি মাথা নিচু করে ধীরে ধীরে চলে গেল।
কী রকম নিঝুম হয়ে গিয়েছে সারা বস্তিটা। নিঝুম কিন্তু শান্ত। যেন ওই ঝড়ের জন্য সবাই প্রতীক্ষা করছিল। আজ সেই ঝড় হয়ে গেল। এখানে সেখানে লক্ষ আর ফেঁসোর দলা জ্বলছে টিম টিম করে। বাড়িওয়ালা আর গণেশ নগেনকে খাটিয়ায় শুইয়ে দিয়ে বসেছে তার পাশে।
গোবিন্দ যন্ত্রের মতো রান্নাঘরে রুটি সেঁকে চলেছে। উনুনের গনগনে আঁচে তার ঘর্মাক্ত শরীরটা রক্তের মতো লাল হয়ে উঠেছে। অন্যান্য দিনের মতো এ-সময়ে আজ কারও খেতে চাওয়ার তাড়া আসছে না।–রুগ্ন ছেলেটা নীল শরীরে বসে আছে রকে। তার গলার স্বর আজকাল বন্ধ হয়ে আসছে। সুতো বাঁধা সেই কুন্দ গাছটার ফুল নেই, পাতা নেই, ঝাড়র কাটির মতো রয়েছে দাঁড়িয়ে। তার মাতাল বাবা ঘরের মেঝেয় শুয়ে আছে, নেশার ঝোঁকে গুটিসুটি হয়ে।
সেই বুড়োটে গম্ভীর গলা আজ গানের মতো বলছে :
দুনিয়ার সব জায়গা থেকে আমাকে তাড়িয়ে নিয়ে এলে ঠাকুর, সবাই বললে, সবখানেই তোমাকে পাওয়া যায়, কিন্তু আজও তোমাকে পেলুম না!
মাদারি খেলওয়ালা, তার ড়ুগড়ুগিটার চামড়ায় থুতু দিচ্ছে, ঘষছে আর বিড়বিড় করছে, দিসিস ব্যাড, অলশালা খচ্চর।…ফুল, ইস্টাপেড…। তারপরেই একটা ঢোক গিলে বলে ওঠে নিস্তেজ গলায়, কখন যে খেতে দেবে…
রান্নাঘরের দরজার কাছে এসে দাঁড়াল দুলারী। গোবিন্দ একবার ফিরে দেখল, কিছু বলল না।
দুলারী হঠাৎ অশুরুদ্ধ গলায় বলে উঠল, এ দুখভোর জিন্দিগিতে যাদের কাছে গেছি তারা বাই এমনি,…তুফানের আগে তারা ছোটে, জান নিয়ে হোলি খেলে। আমার ঘর তোড়ফোড়, জান চৌপাট তবু তারা বিপদে পথ ছাড়বে না। কাহেকাহে?
তার ঘর-ভরানোর সব আশা গণেশ ধুলিসাৎ করেছে, বাইরের সংগ্রামী জীবনটাই তার একমাত্র জীবন। আর আজ গোবিন্দের মতো দোস্তকে সেই একই পথের শরিক দেখে কানা মানছে না দুলারীর।
রাত্রি কত ঠিক নেই। চারদিক স্তব্ধ, অন্ধকার।
হঠাৎ নগেন জেগে গেল। কে যেন তার গায়ে মুখে আস্তে আস্তে হাত বুলাচ্ছে। তার সারা মুখে ব্যথা, ফুলে গেছে।
কে?
একটুখানি নীরব, তারপর শোনা গেল, আমি ফোরটুয়েন্টি।
অনেকক্ষণ পর্যন্ত আর কোনও কথা শোনা গেল না। দুটো বলিষ্ঠ বুকেই বুঝি নিশ্বাস একেবারে আটকে গেছে। নিথর নিকষ কালো রাত্রি। বোবা পৃথিবীর তলায় যেন শুধু জলের কলকল শব্দ।
নগেনের মুখের উপর রাখা হাতটা ভিজে গেল গোবিন্দের। সে ডাকতে গেল নগেনকে, স্বর ফুটল না। একটু পরে আবার বলল, নগেন…আমাকে মাপ করো ভাই।….
নগেন দু-হাতে গোবিন্দের হাতটা চেপে ধরে একেবারে ছেলেমানুষের মতো ফুঁপিয়ে উঠল। গোবিন্দের হৃৎপিণ্ডটা ফুলে উঠল ফানুসের মতো। অনেকক্ষণ পর নগেন বলল, তোমাকে মাপ করবার মতো কেউ জন্মায়নি। তুমি আমাকে আজ বাঁচিয়েছ। বলে সে একটু চুপ করে থেকে আবার বলল ভাঙা গলায়, তুমি না থাকলে আজ আমি না জানি কী করতাম।…হয়তো সকলের সামনে..আমি ওকে…। হ্যাঁ, আমি তখন একটা রোখা কুত্তারও অধম হয়ে গেছলাম। ফোরটুয়েন্টি..আমরা জানোয়ার একেবারে, জানোয়ার।
জানোয়ার! খানিকক্ষণ চুপ করে গোবিন্দের মোটা গলায় একেঘেয়ে সুর শোনা গেল, ঘর নেই, দেশ নেই, শরীরটাও শালা বুঝি আপনার নয়। জানোয়ার আমরা।
বলে একমুহূর্ত চুপ করে থেকে সে হঠাৎ তীব্র চাপা গলায় বলে উঠল, কিন্তু এ শালা আইনটা কোথাকার? আমরা কি ভাল হতে পারিনে? তোকে মারলুম কেন? না, তুই ফুলকিকে মারলি। তাতে কী হবে? শয়তানের সোহগে ওর সোহাগী গায়ের রোঁয়া ফুলে উঠেছে। কিন্তু কদিন? কালকেই আবার সেল সায়েব শালা ওকে কুকুরের মতো যাড়িয়ে দেবে, ও এসে আবার আমাদেরই দলে ভিড়বে। এখানে না তোক অন্যখানে। তখন? তাতে আমাদের কী ভালটা হল। আর সেল সায়েবের জুতোর ঠোক্কর বা বন্ধ হল কোথা? আমরা যদি খেয়োখেয়ি করি, আমাদের ব্যবস্থা করবে
কে? নাকি, জন্মোটা শালা ফালতু দিয়েছিল বাপ মা?
নগেনের মার খাওয়া ফোলা মুখটা অদ্ভুত হয়ে উঠেছে। ফুলো মাংসের ভিতরে তার চোখ দুটো
যেন নবজাত শিশুর চোখের মতো উজ্জ্বল। তার সে চোখের দৃষ্টি গোবিন্দের সারা মুখে কী যেন খুঁছে আঁতিপাঁতি করে।
গোবিন্দ যেন বাপের মতো নগেনের দিকে আরও খানিক ঝুঁকে পড়ে বলল, মহামারী আসে মারতে, আমরা তাকে তাড়াই, মারতে আসে ঝড় আমরা ঘর বানাই আর এ জীবনটাকে পারি না মন্দ থেকে ভাল করতে? অনিয়মের নিয়ম চাই, এ সোজা কথাই বুঝি। মার তো খাচ্ছিই পড়ে পড়ে আবার নিজেরাও মারামারি করব?
না। শুধু এই একটি কথা বলে স্তব্ধ হয়ে গেল নগেন। অনেকক্ষণ পর বলল আবার, ফোরটুয়েন্টি, প্রাণটা মানেনি। কালো ওর পেছনে ঘোরে। আমি পারি না। কিন্তু ফোরটুয়েন্টি, যাকে সব দিয়েছি সেই ফুলকি এমন হল কেন তাই ভাবি।
রাত্রি পুইয়ে আসছে। পাশের বাড়িটার কলের জল পড়ার শব্দ শোনা যাচ্ছে। গ্রীষ্মের ছোট।
রাতের অন্ধকার কেটে ফুটছে আলো। দেখা গেল বাড়িওয়ালা কখন এসে দাঁড়িয়েছে তাদের কাছে। বলল, ফোরটুয়েন্টি, এদিকে আয়।
কিন্তু গোবিন্দের মুখে কোনও কথা নেই, অনড়, নিশ্চল। কী এক ভাবে যেন সে বিভোর হয়ে শুন্যদৃষ্টিতে তাকিয়ে রইল উঠোনের দিকে।
সেই বুড়োর গলায় আপসোসের সুর ফুটল :
তবে কি গো দেখা হবে,
 ভবের খেলা সাঙ্গ যবে?
ছাঁটাই!…সামাল! ঝড় এসেছে!…
দুপুরের খাবার সময়ে কেউ খেতে এল না। যে দু-একজন এল, তারা খেতে পারল না। সময় নেই, হারজিতের লড়াই লেগেছে। সেখানে চারদিকে পুলিশের বেষ্টনী, ভিতরে অভ্রভেদী ঘেরাওয়ের বৃহ। এতদিনের সমস্ত প্রস্তুতির পরীক্ষার ফল হাতে হাতে নিয়ে ফিরতে হবে। সমস্ত সংশয়ের মাথায় বাড়ি দিয়ে সে এসেছে। লৌহ ঘেরাও মাথা তুলেছে সংশয়হীন।
কারখানার থমথমানি বস্তিতে এসে পড়েছে। সমস্ত বস্তিটা যেন প্রতীক্ষা করে আছে ঝিম মেরে। বাড়ির ওপারে রাবিশ ফেলা রাস্তাটা আজ ফাঁকা, কর্ড রোডের ধারে গাছগুলো স্তব্ধ। আকাশ গুমোটা।
বাড়িওয়ালা খানিক বসে আর খাটিয়া এপাশ ওপাশ করে। গোঁফ মোচড়ায় আর বি টি রোডের বুকে মিশে যাওয়া রাস্তার দিকে তাকিয়ে থাকে।
গোবিন্দ রান্নার ফাঁকেই উধাও হয়ে যাচ্ছে আর ফিরে ফিরে আসছে।
দুলারী ছুটে ছুটে বাইরে যায়, আবার ঘরে এসে শুয়ে পড়ে। গোবিন্দকে বলে, কী অবস্থা?
ঠাওর পাচ্ছিনে। টেনে জবাব দেয় গোবিন্দ।
রুগ্ন ছেলেটার মা কাজ করছে আর বলছে, ভগবান…মুখ রেখো। কাজটা গেলে সবাই মরব।
সন্ধ্যার পর সমস্ত নিস্তব্ধতাকে ভেঙে দূর থেকে ভেসে এল মিলিত গলার কোলাহল, ট্রাকের গোঙানি, হুইসলের সংকেতধ্বনি।
আচমকা বন্যার মতো পথে পথে জুটছে মানুষ। কী হল? কী হল?
গোবিন্দ ছুটে বেরুবার মুখে দেখল সমানে দাঁড়িয়ে নগেন…অভুক্ত ক্লান্ত।
কী হল নগেন?
সব ভেস্তে দিয়েছে।
কী করে?
নগেন ধাঁধা-ভরা চোখে বলল, শালা টেরই পেলাম না। আমরা ঠিক ছিলম..ম্যানেজার শালা। পেরায় কাত মেরেছিল, সেল সায়েবটা আমাদের পায়ে ধরতে অবধি এসেছিল, মাইরি। এর মধ্যে কে যে শালা পুলিশের গায়ে ঢিল মারলে, ব্যস অমনি পুলিশ লাঠি চালিয়ে দিলে।…তাজ্জব, কেউ পয়লা পালাচ্ছিল না, কতকগুলো ভরপোঁক এমন চেঁচামেচি করে ছুটতে লাগল—
নগেনের কথা শেষ হতে না হতেই দেখা গেল অনেকে ফিরে আসছে। জমজমাট হয়ে উঠেছে বস্তি।
দেখা গেল সর্বসাকুল্যে এগারোজন এ বস্তির ছাঁটাই হয়েছে।
দুলারী এর ওর পিছনে ছুটেছে, জিজ্ঞেস করছে, আমার আদমিটা…তাকে দেখেছ?
কে একজন বলে উঠল, আমি দেখেছি।
কোথায়?
কয়জনের সঙ্গে তাকে একটা জালের গাড়িতে পুলিশ ধরে নিয়ে গেছে।
আর একজন বলল, হ্যাঁ আমিও দেখিছি। তাকে আমি হাঁক দিলুম—
দুলারী তখন একটা চিৎকার করে বাইরের দিকে ছুটে গেল, আমি জানতুম–জানতুম!
গোবিন্দ গিয়ে তাকে ধরে ফেলল, দোকানি যেয়ো না এ ভাবে—যেয়ো না।
দুলারী হাত ছাড়িয়ে নেওয়ার জন্য জোর করে কেঁদে উঠল, আমি থানায় যাব।
কে চেঁচিয়ে উঠল, গাড়িটা সদরের দিকে গেছে।
দুলারী মাটিতে মুখ দিয়ে পড়ে ফুলে ফুলে উঠল, জানতুম জানতুম। এমনি করে আমার ঘর ভাঙবে—জানতুম।
গোবিন্দ তাকে জোর করে ঘরে নিয়ে গেল। অনেক কথা বলল, কিন্তু দুলারীর কামার তোড়ে ভেসে গেল সব।
রাতভর বস্তিটা কাঁদতে লাগল যেন। কখনও চাপা গলায় কখনও হাউ হাউ করে, কখনও নিঃশব্দে, ফুঁপিয়ে ফুঁপিয়ে।
ভোরলো গোবিন্দ দরজা খুলেই দেখল লোটাকম্বল হাতে নগেন দাঁড়িয়ে আছে। বলল, ফোরটুয়েন্টি চললুম বেরাদার।
কোথায় যাকে? চমকে উঠল গোবিন্দ।
নগেন হেসে বলল, কাজের খোঁজে। এখানে পারলাম না, মার খেলাম। আর এক জায়গায় যাই। দেখি কতদিন এমনি পড়ে পড়ে মার খাই। একদিন কি…
তারপর হঠাৎ হাসিটা উবে গিয়ে মুখটা তার গম্ভীর হয়ে উঠল, ফোরটুয়েন্টি চলে যাচ্ছি, মনে কোনও দুঃখ রেখো না। আর…মাইরি বলছি, তোমাকে কোনওদিন ভুলতে পারব না। সম্বল নেই আধলা, কিন্তু কালরাতের তোমার কথাগুলোই আমার সম্বল।
বলে সে তাকাল গোবিন্দের দিকে। এখনও তার চোখে মুখে আঘাতের দাগ। আবার হেসে সে পিঠে ঝোলা নিয়ে চলতে শুরু করে হঠাৎ আবার দাঁড়াল। ফিরে এসে তাড়াতাড়ি বলল, জানো ফোরটুয়েন্টি, রাগটা শালা চণ্ডাল। ফুলকি যদি কখনও আসে তবে বলোবলতে বলতে হঠাৎ থেমে চকিতে পিছন ফিরে সে চলে গেল।
গোবিন্দ তাকে ডাকতে চাইল, স্বর ফুটল না গলায়। কেবল তার বুকের মধ্যে যেন কে হৃৎপিণ্ডটা দু-হাতে মুঠো করে টিপে ধরেছে, চেপে দিয়েছে কণ্ঠনালীটা।
ছাঁটাইয়ের ঘা দগদগে হয়ে উঠেছে! হরিশ-নন্দ বেকার হয়ে অবধি দিনে রাত্রে মারামারি আরম্ভ করেছে আবার। সেই রুগ্ন ছেলেটার বাপ দাপাদাপি করছে পাগলের মতো। সবাই ছুটোছুটি করছে জুটের কারখানায়, কাঠের গোলায়, রিকশা মালিকের দরজায়।
গোবিন্দের সঙ্গে চোখাচোখি হলেই বাড়িওয়ালা বলছে, আমি কী করতে পারি?
অর্থাৎ বস্তির এ বিড়ম্বনার দায়িত্ব যেন অনেকখানিই তার।
দুলালী খাওয়া দাওয়া বন্ধ করেছে, সারাদিন পড়ে আছে ঘরে।
গোবিন্দ এসে ডাকল, দোস্তানি!
দুলারী মুখ তুলল। কান্নায় ফোলা মুখ।
গোবিন্দ কাছে এসে তার পাশে বসে বলল, দুখ কি জীবনভর থাকে?
কেন ঘর করল? ওর মনে যদি এই ছিল, তবে কেন আমার জান চৌপাট করল।
এলানো আঁচল, এলো চুল, সিন্দুরহীন কপালে দুলারী যেন যোগিনী হয়েছে।
গোবিন্দ বলল, গলতি সমাঝো না গণেশকে। সে হল আসল ঘরওয়ালা মানুষ, ওর প্রাণে যত মহব্বত, তা আর কার আছে? দোস্তানি, ওর কানে যে মন্ত্র পড়েছে, তাতে ও সিদ্ধির নেশায় পাগল হয়ে গেছে। জেল ফাঁসি সেখানে তুচ্ছ। তুমি আমিও একদিন ওর মতোই পাগল হয়ে ছুটে যাব। বলতে বলতে তার দৃষ্টি অসীম শূন্যে হারিয়ে গেল। সে চোখে সে ঝলমলিয়ে উঠল কীসের আলো।
দুলারী তাকাল গোবিন্দের মুখের দিকে। গোবিন্দের মাথাটা মস্ত বড় হয়ে উঠেছে চুলের ভারে। মুখটা শুকিয়ে যেন শিশুর মতো ছোট হয়ে গেছে। ক্ষীণজীবী হয়ে গেছে বড়। হঠাৎ তার বড় লজ্জা করে উঠল যেন নিজের কান্নার জন্য। সে গোবিন্দের হাত ধরে বলল, কী দেখছ তুমি?
আচমকা সম্বিত ফিরে পেয়ে একটা নিশ্বাস ফেলে বলল গোবিন্দ, কিছু না।
এরকম জবাব শুনে আবার কান্না আসে দুলারীর। বলল, জানি, তুমিও কোনও মতলব ভাঁজছ। দিনরাত তোমার পেছনে দুশমন, তুমিও আমাকে ছেড়ে যাবে।
দোস্তানি, আমরা সব একসঙ্গে যাব। দুলারী বলল, তা যদি হয়, তা হলে তো আমিও তোমাদের সাথী হতে পারব।
হাঁ দোস্তানি…তাই। বলে গোবিন্দ নিজের হাতে তার চোখের জল মুছিয়ে দিল। দিয়ে কেমন যেন অবশ শরীরে সে দুলারীর গালে হাত রেখে নিঝুম হয়ে গেল। পরমুহূর্তে দুলারীর নিশ্বাসে চমক ফিরতেই, দুলারী জিজ্ঞেস করল, কী?
কিছু না। বলে বেরিয়ে গেল গোবিন্দ।

দুপুরবেলা। নিঝুম বস্তি। নতুন আর পুরনো বেকারেরা বেরিয়েছে, হন্যে ক্ষুধার্ত শিকারির মতো। বউ আর বাচ্চাগুলির কষ্ট বেড়েছে। এক মুহূর্ত বসে থাকার উপায় নেই। তারা ফিরছে শহরের আশেপাশে গোচারণ ভূমিতে গোবরের সন্ধানে। রেলের লাইনে পোড়া কয়লার জন্যে, শহরের কাগজ ও রাবিশ, দূর গ্রামের পথে পথে শুকনো ডালপালা কুড়োবার জন্য।
লোটন বউও গোবর কুড়িয়ে এনেছে। কুড়িয়ে এনে হাঁপিয়ে পড়েছে। তার পেট উঁচু হয়ে উঠেছে অনেকখানি। কালি পড়েছে চোখের কোলে। চেহারাটি চওড়া হয়েছে আরও।
এসে দেখল ঘর খোলা। ঢুকে দেখল, জিনিসপত্র তছনছ। সারা গায়ের মধ্যে পাক দিয়ে উঠল অসহ্য যন্ত্রণা। বুঝল, ওরা দুজন মারামারি করে গেছে। ওরা দুজন, যাদের দ্বৈত-মনের মণি রেখেছে সে তার জঠরে। কিন্তু ওরা বুঝি আজ তাকে নির্বিঘ্নে আসতেও দিতে চায় না। আর যদি সে আসে, যখন সে আসবে তখন ওরা কী করবে? ওরা ঝগড়া করে, ছিনিয়ে ছুড়ে ফেলে দেবে হয়তো তাকে। তার অপমান, কলঙ্কের সুন্দর ডালিকে।
আতঙ্কে নিজের পেট দুহাতে জড়িয়ে ধরল সে। ঘা খাওয়া ক্রুদ্ধা সর্পিণীর মতো শূন্য ঘরটার চারপাশে দেখল তাকিয়ে তাকিয়ে। ওরা আজ ক্ষিপ্ত। মানুষের বাইরে। তার রক্তে, নাড়িতে নাড়িতে যে জড়িয়ে আছে, তাকেও ওরা তছনছ করতে আসবে এই ঘরটার মতো! ইস! লোটন বউ তো বাচ্চাখাগী বেড়াল নয়। সে পেটে হাত বুলিয়ে বুলিয়ে বলতে লাগল, চলে যাব বাছা তোকে নিয়ে। আমার জাদুমণি, সোনামণি, ওদের সামনে এ সংসারে আনব না আমি তোকে।
ক-দিন পর ভোববেলা নন্দ-হরিশের চিৎকারে হুলুস্থুল পড়ে গেল সারা বস্তিময়। সবাই সেখানে ছুটে এল। কী হয়েছে?
লোটন বউ পালিয়ে গেছে!
নন্দ হরিশ পাগলের মতো ছুটোছুটি শুরু করল এখানে সেখানে, মহল্লায় এলাকায়। জান পহচান আদমি আত্মীয়স্বজনের ঘরে।…নেই কোথাও।
সারা দিন পরে একেবারে নিরাশ হয়ে তারা দুই ভাই হঠাৎ নিজেদের মধ্যে ঝগড়া লাগিয়ে দিল।
ও বলে, তুই তো শালা রোজ আগে মারামারি করতিস?
ও বলে, তুই তো করতিস।
বলতে বলতে তারা হঠাৎ হাতাহাতি শুরু করে দিয়ে আবার নিজেরাই থেমে গিয়ে যেন অবাক হয়ে ঘরের খোলা দরজাটার দিকে তাকিয়ে থাকে। ছাই পোড়া উনুন, রান্নার সরঞ্জাম সব পড়ে আছে। পাতা আছে লোটন বউয়ের পিড়িটা। কালকের মারামারির সময় ওটা আর ভোলা হয়নি।
গোবিন্দ এসে কাছে দাঁড়াতেই নন্দ বলে উঠল, বলেছিল সে, আমরা মারামারি করলে গলায় দড়ি লাগাবে।
হরিশ জিজ্ঞেস করে, আচ্ছা, তবে বাচ্চাটাও মরে যাবে তো?
কথা না বলে সরে আসে হঠাৎ গোবিন্দ। আজকাল কেমন অস্থির অস্থির লাগে তার। নিজেকে বড় একা মনে হয়। জগতে সে যেন নিঃসঙ্গ। দুলারীর কাছে বার বার যেতে চায় মনটা, কিন্তু নিজের কাছেই যেন তার কোনও কারণ খুঁজে পাওয়া যায় না। অবসর সময়ে সে দুলারীর কাছে বসে নানান কথা বলে। আজকাল সে মহল্লায় মহল্লায় যায় গণেশের বন্ধুদের কাছে, তাদের সঙ্গে কারখানা কোম্পানি নিয়ে নানান কথা আলোচনা করে, আস্তে আস্তে সে এখানকার মজুর সংগঠনের মধ্যে জড়িয়ে পড়তে শুরু করেছে। যেন জলে জল টেনে যাওয়ার মতো সে এক জোয়ারের তরঙ্গে নিজেকে মিশিয়ে ফেলছে। শুধু তাই নয়, তাকে না হলে আজকাল আসর বৈঠক জমে না। গোবিন্দের চরিত্রটা অনেকের কাছে আজ আদর্শস্থানীয় হয়ে উঠেছে। এই সব কারণেই আরও বিশেষ করে বস্তির মামলাটা যেন এ এলাকার সমস্ত বস্তিবাসীদের জয়-পরাজয়ের পর্যায়ে এসে দাঁড়িয়েছে। শেষ নেই আলোচন-বিবেচনার। এমনকী যেচেও অনেকে জিজ্ঞেস করে, মামলাটা চালাতে পয়সাকড়ি কিছু লাগবে কি না। এ সমস্ত কথাই সে এসে বলে দুলারীকে। কিন্তু ভাল করে তাকাতে পারে না দুলারীর দিকে। কোথায় যেন খচ করে বাজে, নিজেকে নিয়ে আজ তার বড় ভয় হয়।
দুলারী আজকাল কলে হাজিরা দিচ্ছে আবার। আবার কাজ ধরেছে। গোবিন্দকে কাছে পেলে খুশি হলেও তার কেমন যেন আড়ো আড়ো ছাড়ো ছাড়ো ভাব। সে হঠাৎ হাসে, হঠাৎ রাগ করে। কিংবা গোবিন্দ একটু কড়া কথা কিছু বললেই কেঁদে ফেলে! কোনও কোনও সময় গোবিন্দের দিকে তাকিয়ে তার বান্ধবীর বুক মুচড়ে ওঠে, মানুষটা যেন দিনকে দিন কী হয়ে যাচ্ছে। তারপর কী এক বিচিত্র চিন্তায় মন তার কোন অতলে হারিয়ে যায়, যেন অবাক হয়ে তাকিয়ে থাকে নিজের দিকে। পরমুহূর্তে রান্নাঘরে ছুটে গিয়ে গোবিন্দকে বলে, হটো তুমি, আজ আমি পাকাব।
সময় পেলেই সে আজকাল রান্নার কাজটা নিজের হাতে নিয়ে নেয়। শীত যায়, বসন্ত আসে। মিঠে মিঠে হাওয়া বয়। রাত্রির আকাশ ভরা তারা। পূর্বে কর্ড রোডের বন গাছপালা সরসরিয়ে হাওয়া ছুটে আসে। রেল লাইনের ওপাশ থেকে মিউনিসিপ্যালিটির ময়লা ফেলা ধাপা থেকে বয়ে আসে দুর্গন্ধ।
শীতের শেষে আবার উঠোন জুড়ে আড্ডা বসতে আরম্ভ করেছে। বৈজু চামার প্রত্যহ পাঠক ঠাকুরের মতো রাজা হরিশ্চন্দ্রের কাহিনীর আসর বসায়। হাওয়ায় লক্ষ আর ফেঁসের শিসগুলি ধ্ব সময় অস্থির।
সব ভোলা রসিকের হারমোনিয়মটার বেলো ফেটে গিয়ে পোঁ পোঁর চেয়ে ফোঁস ফোঁস শব্দই বেশি শোনা যায়।
এর মধ্যে শুরু হয়ে গেছে শিশুদের যোগেড়ী নাচ আর দুর্বোধ্য ভাষায় খেমসা গান। অর্থাৎ এ হল পশ্চিম প্রদেশগুলোর হোলির আগমনী উৎসব। একটা ছেলেকে মেয়ে সাজায়, ভাঁড়বেশে সাজায় একটি পুরুষকে, ঝুমুরের ঝুমঝুম শব্দে সে টগবগ করে ছোটে আর গায়। কিন্তু শিশুদের নকল ঘোড়া নেই, দোসরদেরই একজনকে ঘোড়া সাজতে হয়।
সেই রুগ্ন ছেলেটি তাকিয়ে দেখে। সে প্রায় অথর্ব হয়ে গেছে তবুও যোগেড়ীর ঘোড়সওয়ারকে দেখে আপন মনে বলে ওঠে :
মাকি সায়েব, মাকি সায়েব, বিলেত চলেছে,
ডানা কাটা পরী মেম, সঙ্গে চলেছে।
বাপটা তার বেকার হয়ে কোথায় উধাও হয়ে গেছে। মা সারা দিন কুড়োয় কয়লা গোবর, এখানে সেখানে ছোটে কাজের সন্ধানে। এখন সে বেশিরভাগ সময় একলা থাকে। কখনও ফোটুন্টি চাচাকে পেলে আরম্ভ করে প্রাণ ভরে গল্প।
সেই বুড়োটে গম্ভীর গলাটা কী রকম নিস্তেজ হয়ে এসেছে। কখনও জয়দেবের কৃষ্ণগাথা, কখনও তুলসীদাসের রামায়ণ সে একঘেয়ে সুরে বলে যায় আর ঈশ্বরের প্রতি দুরন্ত অভিমানে ভরে ওঠে তার গলা। আর নেই নেই শব্দে দিগন্ত মুখরিত। এটা নেই, সেটা নেই করে প্রত্যহ ঘরে ঘরে ঝগড়া লেগেই আছে। ছাঁটাই হওয়া ঘরগুলোর দিকে তাকানো যায় না।
শুক্রবারের রাতটা নিঝুম হতে একটু সময় লাগে। হপ্তার দিন, দিন দেনা পাওনার, হিসেব নিকেশের।
এইদিন মাদারি খেলোয়াড় তার দিনের শেষে খেলা দেখায় বস্তির উঠোনে। সপ্তাহান্তে, আমোদ আহ্বাদের সময়, খেলাটা জমে যায়, কিছু পাওনাও হয় মাদারি খেলোয়াড়ের।
রাত হয়ে গেছে। গোবিন্দ আজকের মতো রান্নাঘর বন্ধ করে ঘরে যেতে গিয়ে একটা অদ্ভুত শব্দ শুনে দাঁড়িয়ে পড়ল। বেড়ার ফাঁকে দেখল, মাদারি খেলোয়াড়ের ঘরে আলো জ্বলছে। কী মনে করে গোবিন্দ উঁকি দিল বেড়ার ফুটো দিয়ে। ভিতরের দিকে দেখে স্তম্ভিত হয়ে রইল সে।
দেখল ছেড়ে দেওয়া সাপ দুটো মাদারি খেলোয়াড়ের গায়ের উপর বার বার উঠে আসছে। খেলোয়াড় নিজে তার রোজকার ফ্যান একটা থালায় ঢেলে খানিকটা নুন মিশিয়ে আঙুল দিয়ে নাড়তে লাগল। অমনি সাপ দুটো কিলবিল করে তার গায়ের থেকে নেমে মুখ দিতে গেল ফ্যানের থালায়। সাপ দুটোর মুখে থাবড়া দিয়ে ফিসফিসিয়ে উঠল সে, ইস্টাপ…ডারলিন, নট নাউ।
সাপ দুটো অপলক চোখে থালাটার দিকে তাকিয়ে কেবলি চেরা জিভ বার করতে লাগল আর খেলোয়াড় থালাটা তুলে এক নিশ্বাসে কোঁত কোঁত করে খেয়ে ফেলল অনেকটা ফ্যান। তারপর থালাটা নামাতেই সাপ দুটো হুমড়ি খেয়ে পড়ল থালার উপর।
সে একটা আরামের শব্দ করে বলে উঠল, নট ফ্যান…ইসকো বোলতা মিল…দুধ। বলে আপন মনে হি হি করে হেসে উঠল, বলে সবাই, সাপে খায়! দ্যাটাজ ফোরটুয়েন্টি…হি হি…।
লক্ষের আলো আঁধারিতে যেন লোকটাকে চিনতে পারছে না। গোবিন্দ। তার নিজের পেটের। মধ্যে যেন কী একটা পাক খেয়ে উঠল। ওহো! তাই মাদারি খেলোয়াড় বার বার ফ্যানের কথাটি বলতে ভোলে না। রোজকার পাওনা খাবারে পেট ভরে না তার। তাই, ভাই!। পরদিন সন্ধ্যার অন্ধকারে খেলোয়াড়ের ফ্যানের পাত্রটিতে ফ্যান রাখার সময় গোবিন্দ এক দলা।
ভাত তার মধ্যে ফেলে দিয়ে বলল, যা শালা, খুব কষে আমাদের ফোরটুয়েন্টি কর।
রাতের নিরালায় ফ্যান ঢালতে গিয়ে ভাতের দলাটা দস করে পড়তেই চমকে উঠল খেলোয়াড়। বিকৃত মুখে সন্দেহ ভরে আঙুল দিয়ে নেড়ে চেড়ে যখন দেখল ভাত তখন সে নিঃশব্দ উল্লাসে মুখ ব্যাদান করে ফেললে।—ভাত-রাইস? আই সি!
বলে ভাতগুলো আলাদা করে নিয়ে অস্থির সাপ দুটোর দিকে বাড়িয়ে দিল ফ্যান, বলল, নে হারামজাদীরা, আজ খুব করে খা।
তারপর হেসে উঠে বলল, ফোরটুয়েন্টি মাদারিকা কানা চিড়িয়া বন গয়া। মেরা মাদারি! রোজ ওকে এমনি কানা করে দিয়ো।
বুঝি মাদারির গুণেই গোবিন্দ রোজই কানা হয়ে যেত। কেবল নিজে খাবার সময় এ সংসারের উপর, নাকি নিজের উপরই তার রাগে ভরে উঠত মনটা।
মাদারি খেলোয়াড়ের কথাটা দুলারীকে বলবে মনে করে সন্ধ্যার একটু পরে গোবিন্দ ঘরে ঢুকে দেখল দুলারী একেবারে একলা চুপচাপ বসে আছে। কারখানার কাপড়টাও ছাড়েনি। গোবিন্দকে দেখে একটু চমকে উঠল সে। এমনি চমকায় সে আজকাল। হাসে, কথা বলে, হঠাৎ চমকে যায়। গোবিন্দ বলল, কী ভাবছ একমনে? দোস্তের কথা?
দুলারী হঠাৎ বলে উঠল, থাক তার কথা বলো না তুমি।
বিস্মিত হয়ে জিজ্ঞাসা করল গোবিন্দ, কেন?
দুলারী হঠাৎ কেমন হয়ে গেল। উঠে দাঁড়িয়ে বলল, আমার সঙ্গে বসে বসে এত বাত তোমাকে করতে হবে না!
গোবিন্দ একেবারে দিশেহারার মতো দু-পা এগিয়ে এসে বলল, কেন দোস্তানি?
দুলালী মুখ ফিরিয়ে বলল তীব্র গলায়, তুমিই তো বেচারিকে উসকানি দিয়ে জেলে পাঠিয়েছ জানি না, না?
গোবিন্দ নির্বাক, নিথর।
দুলারী একেবারে তিক্ত গলায় হিসিয়ে উঠল, ওকে জেলে পাঠিয়ে তুমি আমাকে আমার সঙ্গে মহব্বত ফাঁদতে চাও, জানি না ভেবেছ? গোবিন্দের মনে হল সে অন্ধ হয়ে গেছে, বোবা হয়ে গেছে, কোথায় যেন তলিয়ে যাচ্ছে, কে যেন গরম শিক দিয়ে তাকে তাকে খোঁচাচ্ছে। সে যন্ত্রণায় ফিসফিস করে উঠল, দোস্তানি…দোস্তানি।
বলতে বলতে সে ছুটে বেরিয়ে গেল।
দুলারী চকিতে মুখ তুলে ডাকতে গেল গোবিন্দকে। কিন্তু তার আগে গোবিন্দ উধাও। দুলারী দু-হাতে মুখ ঢেকে ফুলে ফুলে উঠল কান্নায়। না না…।
সম্বিত নেই গোবিন্দের। চলছে, যেন নিজের পায়ে নয়। একবার ভাবল মহল্লার দিকে যাবে। কিন্তু মোড় ফিরে নিউ কর্ড রোড পেরিয়ে, পুবের ঝোপে ঝাড়ে ছাওয়া অন্ধকার পথে রেল লাইনের দিকে এগিয়ে চলল। চলল যেন নিশি-পাওয়া অচেতন মানুষের মতো। অবশ, বিহুল। হুস হুস করে দানবীয় শব্দে ছুটে আসছে একটা রেলগাড়ি দক্ষিণ দিক থেকে।
গোবিন্দের চোখের উপর ভেসে উঠল পুবের এই নাক বরাবর রাস্তাটা।… নীলগঞ্জ… বারাসত… বসিরহাট… ইটিন্ডেঘাট… ইচ্ছামতী! নোনা কালোবরণী ইচ্ছামতী মানুষের মনের ইচ্ছা পূরণ করেছে। …ও-পারে মুখ থুবড়ে পড়া ছুতোরের ঘর, ছুতোর বউ, মাটিমাখা হোঁতকা ছেলে, ছোট বিনুনির চুড়ো বাঁধা মেয়ে, আর…
গাড়িটা এসে পড়েছে, ঝম ঝম ঝম ঝম…। কে? চোখের সামনে ভেসে উঠল অনেকগুলো মুখ। বাড়িওয়ালা, কালো, ফুলকি, নগেন, রুগ্ন ছেলেটা, গণেশ, ছাঁটাই, মামলা…দুলারী। মামলা!…মামলা!….
ঘং করে একটা শব্দের সঙ্গে লাইনের গেটটা একবার ককিয়ে বন্ধ হয়ে গেল!
কে? ফোরটুয়েন্টি? দুটো লোক দাঁড়িয়ে পড়ল।
গোবিন্দ খানিকটা যেন বিস্ময়ের ঘোরে লক্ষ করল, দুটো ভিন মহল্লার লোক।
রেল ইঞ্জিনের উত্তপ্ত হাওয়া ঝাপটা মেরে গেল চোখে মুখে।
কোথায় চলেছ রাত করে? একজন জিজ্ঞেস করল।
গোবিন্দ বলল, এমনি, ঘুরতে।
লোক দুটো হো হো করে হেসে উঠে তার হাত ধরে শহরের দিকে এগুলো। বলল, পাগলা।…হ্যাঁ, ফোরটুয়েন্টি, মাঙ্গি ভাতা আদায়ের পিলানটা তুমি যা বাতলেছ, সেটাই–
লোক দুটো বকবক করতে লাগল নানান কথা।
একটা নিশ্বাস ফেলে বস্তির মধ্যে ঢুকল গিয়ে গোবিন্দ। সকলে খাওয়ার অপেক্ষা করছে তার, জন্য। থালা নিয়ে ভিড় করেছে সবাই রান্নাঘরের দরজায়। চিৎকার করে ডাকছে ফোরটুয়েন্টিকে।
মনের মধ্যে একটা ভাবনা কেবলি আনাগোনা করতে লাগল, মাছ ডাঙায় উঠলে মরে। এ সংসার ছেড়ে মানুষ কোথায় খুঁজবে মুক্তি। আজ তাকে মিথ্যা সন্দেহ করেছে দুলারী। অপমান করেছে। মানুষ যখন তার প্রাণ-ধনের অদর্শনে ব্যাকুল হয়, তখন যে তার সব সত্যি মিথ্যে একাকার হয়ে যায়। নিজেকে নিয়ে সে ফাঁপরে পড়ে। দিক-পাশ জ্ঞান থাকে না! দুলারী পুড়ছে। পুড়ে পুড়ে সোনা হবে। সেইদিন সব সংশয়, সব মিথ্যা দূর হয়ে দেখা দেবে সত্য। সে সত্য অনেক দূরে হয়তো। তা বলে মৃত্যু-শক্তি! ছি ছি! ছিঃ!
বেলা এগারোটা। গোবিন্দ বসে আছে বাইরের রকে। বাড়িওয়ালা বসে রয়েছে পাশে। গোবিন্দ তাকে বোঝাচ্ছে মোকদ্দমার আসল অবস্থাটা।
ঠিক এ সময়েই এল ফিটফাট বেঁটে বিরিজমোহন। সঙ্গে একটা ডাকঘরের পিয়ন।
এই যে বাবুসাহেব, জয় গোপালজি। এ পিয়নটা আপনার দৌলতখানা খুঁজছিল, তাই দেখাতে নিয়ে এলুম।
পিয়নটা একটা খাম আর পেন্সিল বাড়িয়ে দিয়ে একটা জায়গা দেখিয়ে দিয়ে সই করতে বলল।
বিরিজমোহন বলল, বাবুসাহেবের আঙুলে কালি লেপে দাও, টিপসই দেবেন। মানে উনি আবার—
বাড়িওয়ালা প্রথম মুখ খুলেই বলল, আমি কোনও শুয়োরের বাচ্চার মতো মুরুখ নই। বলে বড় বড় অক্ষরে খাপছাড়া ভাবে সই করে দিল। চিঠিটা একটা হিন্দি ভাষায় নোটিশ-ঠিকা মেয়াদ আগামী তিন মাসের মধ্যেই শেষ হবে। তার মধ্যে যেন জমি খালাস করে দেওয়া হয়।
বিরিজমোহন ব্যাপারটা জেনেই চোখ পিটপিট করে পকেট থেকে সেই রাংতার মোড়ক খুলে সিদ্ধি বের করে বলল, বাবুসাহেব?
বাড়িওয়ালা বলল, চোরের মালে থুক দিই।
বিরিজমোহন নিজে একটি গুলি গিলে বলল, হ্যাঁ বাবুসাহেব, আপনার এখানে যে খুব একটা চালু ছোকরা আছে, ফোরটুয়েন্টি নাম। সবাই তার কথা বলে, কিন্তু আমি তো চিনিনে।
নিশপিশ করে উঠছে বাড়িওয়ালার হাত পা বেঁকিয়ে উঠল, কোনও জুয়াচোরই ওকে চেনে না।
বিরিজমোহন হেসে বলল, আপনি চটে যাচ্ছেন বাবুসাহেব। কিন্তু আমি ভাল মনেই বলছি তা সে চারশো বিশ আপনার মামলাটা কী রকম চালাচ্ছে।
মুহূর্তের জন্য গোবিন্দ ভুলে গেল অন্য সব কথা। লোকটার নিষ্ঠুর ভাঁড়ামি সে সহ্য করতে পারল না। কাছে উঠে এসে সে বলল, কী দরকার আপনার?
তুই কে রে? লোকটা দাঁত খিচোল।
আমি যে-ই হই, তোমার আর কী বলার আছে? শক্ত হয়ে উঠেছে গোবিন্দের হাত। কিন্তু বিরিজমোহন বাড়িওয়ালার দিকেই ফিরে বলল, তা হলে আপনার পাকা মোকামের পিলানটা
রসিকতাটুকু শেষ না হতে থস করে এক গাদা গোবর বিরিজমোহনের গিলে করা পাঞ্জাবির বুকে এসে পড়ল যেন একটা পালটা রসিকতার মতো। মুহূর্তে খেপে বারুদ হয়ে উঠল বিরিজমোহন, কোন শালা রে? বলতেই খানিকটা কাদা এসে পড়ল তার নাকে মুখে।
বাড়িওয়ালা হা হা করে হেসে উঠল। বলে উঠল, আরে ছি ছি, কেয়া বাত। হোলি আ গয়া?
বিরিজমোহন লাফিয়ে খানিকটা দূরে সরে গিয়ে খিস্তি করতে লাগল। কিন্তু গোবর কাদার বৃষ্টি থামল না।
বিরিজমোহন যখন ছুটে পালাতে বাধ্য হল, তখন সদী বুড়ি বেরিয়ে এল বস্তির ভিতর থেকে হাত, ভরা কাদা গোবর আর একপাল ছেলেমেয়ে নিয়ে। ছেলেমেয়েগুলির হাত-ভরতি কাদা গোবর। কিন্তু বাড়িওয়ালার মুখে আর একটুও হাসি নেই। সে বলে, ফোরটুয়েন্টি, তা হলে মামলাটা একেবারে ধোঁকা দিচ্ছিস আমাকে।
গোবিন্দ স্তম্ভিত, নির্বাক। বুঝি তার প্রতি সকলের অবিশ্বাস ও অপমানেরই পালা পড়েছে আজকাল। বাড়িওয়ালা বলল, কথা বলছিস না যে? এতদিন যে মামলা খরচের পয়সা নিয়েছিস, সে সব—তাহলে—
গোবিন্দ যেন জ্বলে উঠল, বলল, সত্যি তুমি মুখ, যা বোঝ না, তা নিয়ে কথা বলো না।
বলে সে সেখান থেকে সোজা মাঠ ভেঙে রাস্তার বাঁকে অদৃশ্য হয়ে গেল।
আশ্চর্য কোথা থেকে কী হয়ে গেল। বাড়িওয়ালা নিজের কপালটা চাপড়ে বারবার বলতে লাগল, কেবলি ঠকতে জন্মেছি এ জীবনে, কেবল ঠকতে।
চাঁদ উঠেছে।
ফাল্গুনের হাওয়া মাতাল। সে হাওয়ায় ভেসে আসছে পেপার মিলের দুর্গন্ধ। বস্তিটাকে মনে হয় দেওয়ালের একটা বেড়া। চালার খোলাগুলো রোদে জ্বলে কালো হয়ে দেখাচ্ছেন যেন সারি সারি ময়াল সাপের রেখা। চাঁদের আলোয় নর্দমার পাঁকে কী যেন ঝিকমিক করে নড়ে। মাতাল বাতাসে তার গন্ধ উঠে আসছে।
উঠোনে বসেছে ছোট ছোট আসর। হারমোনিয়ামের শব্দ শোনা যাচ্ছে প্যাঁ…পো..। অনেকগুলো গলার গান শোনা যাচ্ছে একসঙ্গে। তার মধ্যে মিশে গেছে সেই বুড়োটে গলার গান, কোনও ঘরে ঝগড়া চলছে, কোনও ঘরে হাসি, কেউ বা কাঁদছে।
একদল বাচ্চা খেলা করছে উঠোনে।
সেই রুগ্ন ছেলেটা রকে চিত হয়ে শুয়ে হাঁ করে চাঁদের দিকে তাকিয়ে আছে, তার পাশে বসে আছে গোবিন্দ। ওর মা গেছে গোবিন্দকে বসিয়ে কোথায় কোন কুঠিতে, কাজের জন্য। ছেলেটার গায়ে অসহ্য জ্বর। ওর তাপে মাটি তেতে উঠেছে। গোবিন্দ আজকাল যেন খানিকটা একঘরে হয়ে গিয়েছে। বাড়িওয়ালার সঙ্গে তার খুবই কম কথা হয়। তাও হয়তো হত না, যদি না সে একটা অডার পেত কোর্ট থেকে। সেই অডারে ছিল, মামলা শেষ না হওয়া পর্যন্ত জমি বর্তমান দখলকারীর দখলেই থাকবে।
গোবিন্দ ছেলেটার গায়ে হাত দিয়ে দেখল একবার, জ্বরটা যেন কমছে একটু।
ফিসফিস করে ডাকল, ছেলেটা, ফোটুন্টি চাচা!
বল বাবা।
মাকি সাহেব!
কোথা?
ছেলেটা একদৃষ্টে চাঁদের দিকে তাকিয়ে রইল। গোবিন্দও তাকাল চাঁদের দিকে। পূর্ণ চাঁদ যেন আকাশের কোল জোড়া সোনা।
ছেলেটা ফিসফিস করে বলল, উ-ই যে। চাঁদের মধ্যে হাঁটছে, খট খট খট। মাকি সায়েব বলছে, হেঁয়ো ছোকরা, আও আও। আমি যাব।
গোবিন্দ সেই ফিসফিসানি শুনতে শুনতে তন্ময় হয়ে গেল। তন্ময় হয়ে তাকিয়ে রইল চাঁদের দিকে। যেন সেও দেখতে পাচ্ছে মাকি সায়েবকে। ডাকছে, আও আ-ও।…
ছায়া ঘিরে এল যেন চাঁদে। দৃষ্টিটা কোথায় হারিয়ে গেল গোবিন্দের।
দুলারীর সঙ্গে তার একেবারেই কথা নেই। কখনও মুখোমুখি দেখা হয়, হয়তো দুজনেই থমকে দাঁড়ায়। একজন অন্যদিকে তাকিয়ে থাকে নীরবে। ভুলেও চোখাচোখি করে না। যেন, আরও যদি কটুকথা বলতে চাও, বলো। আজকে যে শুধু মেঘ। মেঘ ও অন্ধকার। আর একজন অপলক চোখে তাকায়। ঠোঁট কাঁপে থরথর করে। ভূজোড়া ওঠানামা করে। জ্বলে ওঠে বুক। কিছু যেন বলতে চায়। বলতে চায়, পারে না। মুখে আঁচল চেপে চলে যায়। ভাবে, ওরা যে পুরুষ। মরদ। নিরেট পাথর, নিষ্ঠুর ক্ষমাহীন!
এমনি নীরবে দেখা আর চলে যাওয়া।
গোবিন্দ এখানকার কাজটুকু শেষ করেই বাইরে চলে যায়। সারা দিন কোথায় কোথায় ঘোরে। বস্তিতে কোনও সময় দেখা যায়, ঝিবহুড়িদের কাজের ফাঁকে সে তাদের বাচ্চাদেরও কোলে করে রাখে, এর তার খুঁটিনাটি কাজ করে দেয়। বাইরে থেকে মনে হয় বস্তিটার কোনওই বুঝি পরিবর্তন হয়নি। তবু ঠিক যেন আগের মতো নেই!
ফুলকির সঙ্গে কালো সেই যে চলে গেছে, আজ অবধি আসেনি। গোবিন্দ শুনেছে ফুলকির কী একটা কালরোগ হয়েছে, অথর্ব হয়ে গেছে। কেউ ছোঁয় না কালো ছাড়া। কালো খাওয়ায়, রোগের সেবা করে। এইবারটি যে তার শেষবার, সে বলেছিল। জানটা যে তার কাছে শস্তা নয়!
একটু পরেই রুগ্ন ছেলেটার মা এল। এসেই ছেলের গায়ে হাত দিয়ে চিৎকার করে উঠল, হায় রাম রাম—এ কী গোভূতের কাছে ছেলেটাকে রেখে গেছি গো!
গোবিন্দ একেবারে ভ্যাবাচাকা খেয়ে গেল। বলল, কী হয়েছে মা?
মা তেমনি ভাবেই বলল, বলে কী গো চোখ খেগোটা? বাছা যে আমার মরেছে!
বলে সে তার ছেলের মুখ থেকে হঠাৎ জ্যান্ত কয়েকটা কৃমি টেনে বার করে ফেলল। কিন্তু ছেলেটা তখন মরে গেছে। যেন অবাক ব্যাকুল চোখে তাকিয়ে আছে চাঁদের দিকে। তার চোখের মণির অতলে চলে গেছে চাঁদের কণা।
জ্যোৎস্নায় কীটগুলো কিলকিল করছে। সবাই এসে দাঁড়াল সেখানে।
মা তার একটানা গলায় কাঁদতে লাগল, ওরে বাবা…মাকি সায়েবের বিলেত দেখা তোর যে হল। এমন যমের কাছেই তোকে রেখে গেছলাম।
নির্বাক হতভম্ব গোবিন্দের দিকে সবাই এমনভাবে তাকাল যেন সত্যি যম দেখছে।
চাঁদ অবাক হয়ে তাকিয়ে আছে বস্তিটার দিকে।
কে একটা বহুড়ি শিউরে উঠে গোবিন্দকে দেখিয়ে বলল, হায় রামজি ওর কাছে আমার বাচ্চাকে দিয়ে আমি আমার কাজ করি। আর কভি নয়।
দুলারীও সকলের আড়াল থেকে একদৃষ্টে তাকিয়ে আছে গোবিন্দের দিকে। হঠাৎ তার বুকটা কেমন টনটন করে ওঠে ওই হতভম্ব মুখটার দিকে চেয়ে। কী যেন ঠেলে আসে গলার কাছে। কিন্তু কিছু না বলে সে তাড়াতাড়ি ঘরের অন্ধকার কোলে মিশে যায়।
হাওয়া মাতাল হয়েছে। মাতাল হয়ে উঠছে বস্তি। এবার ফাগুয়া পডেছে চৈত্র মাসের একেবারে শেষে, বৈশাখের লাগোয়া।
কাজের অবসরটুকু ঢোল করতাল ও গানের শব্দে মুখরিত। কারও খেয়াল নেই যে-কোনও মুহূর্তে তাদের এখান থেকে উঠে যাওয়ার হুকুম আসতে পারে।
গোবিন্দের মন অস্থির, কিন্তু ধীর। মামলার শেষ শুনানির দিন এসে পড়েছে। আর মাত্র। মাসখানেক বাকি। এটা শেষ না হলে সে বিদায় নিতে পারছে না।
বাড়িওয়ালা যেন হতাশায় ভেঙে পড়েছে। সে গোবিন্দকে শুনিয়ে শুনিয়েই বাইকে বলছে, তলপি গোটা সব…আর আমার কাছে তোদের রাখতে পারলাম না।
গোবিন্দ বোঝে, এ শুধু তার উপর রাগ নয়। বাড়িওয়ালার জীবনের সব শেষের আশা ধূলিসাৎ হওয়ার যন্ত্রণা।
উকিলের কাছে বারবার গিয়েও কোনও আশা পাচ্ছে না গোবিন্দ। একবার ভেবেছিল, এ বাড়ির সবাইকে নিয়ে সে একটা ডেপুটেশন নিয়ে যাবে ম্যাজিস্ট্রেটের কাছে। কিন্তু তাতে মামলার ফল রোখা যাবে না। একদিন উকিল বলল, গোবিন্দ, তোমাকে ভাল জানি, তাই বলছি। তোমাদের বস্তিটার উপর দেখছি পুলিশেরও নজর আছে! মহকুমা হাকিমের কাছে থানার বড়বাবু একটা প্রাইভেট রিপোর্ট পাঠিয়েছে। সুপারিশ করেছে উচ্ছেদের।
গোবিন্দ বলল, বাবু, ম্যাজিস্ট্রেটকে দিয়ে একবার বস্তিটা ঘুরিয়ে দেখিয়ে দিন…।
উকিল জিভ কেটে বললেন, মাখা খারাপ! এত বোঝো, তুমি, এটা বুঝলে না? তা হলে প্রমাণ হয়ে যাবে, আমি থানার চিঠির সংবাদটা জোগাড় করেছি। আমাকে আর প্র্যাকটিস করতে দেবে না,
তা হলে এ-সব কাজ ভেতরে ভেতরে চলছে। তোমাদের শত্রু বড় শক্ত।
কিন্তু গোবিন্দ যেন ইহজগতে নেই। সে পাগল হয়ে গেছে। প্রায় পাগলের মতোই কেবলি গোবিন্দ ছোটে উকিলের বাড়িতে। আবার একদিন উকিল বলল, দেখো, আমার যা করার করব। তুমি যদি একটা ব্যারিস্টার আনতে পারো, তা হলে খুব ভাল হয়।
গোবিন্দ একেবারে ভেঙে পড়ল, ব্যারিস্টার কোথা পাব বাবু?
উকিল বলল, তোমাকে আমি একটা ঠিকানা দিচ্ছি কলকাতার। সে ঠিকানায় গিয়ে তুমি যদি সব বলতে পারো, তা হলে সে বিনা পয়সায়ও আসতে পারে। লোকটা গরিবের বন্ধু। পারবে যেতে?
পারব, বলল গোবিন্দ। কি না পারে সে। এখন যা বলো, তাই। প্রাণ বলল, সেটাও তুচ্ছ হয়ে গেছে।
তিনদিন গোবিন্দের কোনও দেখা নেই।
বাড়িওয়ালা সকলের সামনে বসে বসে তাকে খিস্তি করছে, গালাগালি দিচ্ছে। ফোরটুয়েন্টির কাণ্ড দেখে সবাই অবাক হয়েছে! লোকটা গেল কোথায়। মামলার শেষ দিন যে ঘনিয়ে আসছে। সমস্ত এলাকায় মহল্লাতেও তার কোনও পাত্তা নেই।
তিনদিন পরে দেখা গেল রুগ্ন ক্ষীণজীবী উসকো-খুসকো গোবিন্দ এসে, আবার হাজির হয়েছে। সবাই তার দিকে একবার তাকিয়ে দেখল, কিন্তু কোনও কথা বলল না।
গোবিন্দও কোনও কথা না বলে, নিজের কাজে লেগে গেল আবার স্বাভাবিকভাবে। কাজের শেষে সারাদিন বাইরে থাকে। বাড়িওয়ালা কিছু বললে বলে, একটা কাজ খুঁজছি কারখানায়।
এ চৈত্র হাওয়াতে বুঝি দুলারীর বিরহ আর বাধা মানতে চায় না। সে বারবার পা বাড়ায় গোবিন্দের কাছে যাওয়ার জন্য। সে খুলে বলতে চায় তার বদ্ধ হৃদয়ের সমস্ত কথা। একবার গোবিন্দের মুখে তার জেলবন্দি বন্ধুর নামটি শুনতে চায়। একটু ভরসা চায়। সে বলুক, দোস্ত আমার ভাল আছে গো দোস্তানি। সে ভুল বলে। এই বলে গোবিন্দ হাসুক, হেসে তাকে কাঁদাক।  আর দুলারী এ বস্তির মানুষগুলিকে একবার চোখে আঙুল দিয়ে দেখিয়ে দিক, গোবিন্দ কাউকে ফাঁকি দিতে চায়নি, ঠকায়নি, সে যম নয়। কিন্তু দুলারী তাকে আড়াল থেকে দেখে, কখনও কাছে আসতে পারে না। গোবিন্দও দেখে, কিন্তু সেটা যেন স্থবিরের চাউনি। তাতে কোনও ভাব নেই, বোধ নেই। তার বোবা বুকে কী কথা লুকানো আছে, কেউ তা জানতেও পারে না।
বুঝি সে সত্যিই যম হয়েছে,এমনি নির্বাক হয়ে সে সবাইকে দেখে। কেবল সদী বুড়ি আর মাদারি খেলোয়াড়ের সঙ্গে সময় পেলেই বকবক করে। রান্নার কাজটা আজকাল তার আর কিছুতেই জমে না। দুলারীও আসে না সাহায্য করতে।
একদিন সে একটা মস্ত বড় গর্ত খুঁড়ে দিয়েছে বাচ্চাদের পায়খানার জন্য মায়েরা যতই আগলাক, ফোটুন্টি চাচাকে কেউ ছাড়তে পারে না।
এর মধ্যেই একদিন রাতে খাওয়ার পর মাদারি খেলোয়াড় চেঁচিয়ে উঠল, দ্যাটাজ কোল ফোরটুয়েন্টি কা খেল। দেখ একবার শালারকাজ। হিয়ার..ফ্যান উইথ রাইস…শালা রোজ এমনি ভাত নষ্ট করে মাইরি। বলে সে ফ্যানের ভেতর থেকে একদলা ভাত তুলে ফেলল। মানুষ কী বিচিত্র! কী বিচিত্ৰতর তার মন বুঝি মাদারি তার এ মুহূর্তের মনের চেহারাটি নিজেও চেনে না।
সবাই একযোগে গোবিন্দের হতবাক মুখটার দিকে তাকিয়ে হেসে ফেলল—
শালা ফ্যান ঢালতে জানে না।
কে বলল,তাই আমার ভাত রোজ কম পড়ে।
আর একজন বলল, মাইরি, আমারও পেট ভরে না।
একদলা ভাতের জন্য হঠাৎ সকলের ক্ষুধার অভিযোগ হুড়মুড় করে ঝরে পড়ল। কিন্তু গোবিন্দের দিকে তাকিয়ে মাদারি খেলোয়াড়ের মুখটা বিকৃত হয়ে উঠল। ভাতগুলো চটকাতে চটকাতে সে বিড়বিড় করে উঠল, ব্যাড…দুনিয়া…আই ফল…ডেম ইস্টাপেড…আমি-আমি।
গোবিন্দ চুপ করে রইল তবু। তার চোখের দিকে তাকিয়ে কী যেন বলতে এল মাদারি। পারল না, কেবল ব্যাগপাইপে ফুঁ দেওয়ার মতো তার গলার শিরগুলি ফুলে উঠল।
গোবিন্দের চোখের উপর ভেসে উঠল, মাদারির ফ্যান ঘেঁকে সেই ভাত খাওয়ার কথা। আর আজ সে কাকে ফোরটুয়েন্টি করল, কে জানে। তার বিশ্বাস কাঁপতে লাগল থরথর করে।
দুলারীর কথা সে ঠিক ভেবেছিল। দুর্দিনে সংশয় ও অবিশ্বাস মেঘে ঢাকা পড়েছে। কিন্তু মাদারির বেলায়ও যে তা-ই সত্য, এটুকু তার মনে রইল না।
সন্ধ্যার ঘোর আঁধারে গোবিন্দ কালোকে দেখতে গেল একবার। হয় তো কালোও বিরূপ হয়ে আছে আজ তার প্রতি।
অন্ধকার অলিগলি দিয়ে একটা প্রকাণ্ড বস্তির সামনে এসে দাঁড়াল সে। বিরিজমোহনের অনেক বস্তি। এটি তার মধ্যে একটি বস্তির। মধ্যে ঢুকে একটু বিপদে পড়ল সে। কালোর ঘর চেনে না। কাউকে জিজ্ঞাসা করাও মুশকিল এমনিতে কারও খেয়াল নেই। যে খুশি সে যাচ্ছে আসছে। সবাই নিজেকে নিয়ে ব্যস্ত। এ বস্তি আরও ননাংরা ও ভয়াবহ। উঠোনের বুকে আদিকালের পাঁক ও নোংরা-পুকুরের মতো ছড়িয়ে আছে। পা বাড়ালে হাঁটু অবধি ড়ুবে যাবে। গোবিন্দকে যদি কেউ চিনতে পারে ক্ষতি নেই। বিরিজমোহন টের পেলে শ্রীঘর চালান দেবে।
হঠাৎ কে যেন তার কানের কাছে বলে উঠল, ফোরটুয়েন্টি। গোবিন্দ চমকে তাকিয়ে দেখল, নয়াবাড়ি কারখানার একজন মজুর! লোকটা খুশিতে ডগমগ হয়ে উঠল। হাত ধরে দাওয়ায় নিয়ে তুলল তাকে। এদিক ওদিক করে আরও অনেকে এসে ঘিরে বসল তাকে। সকলেই গোবিন্দের নতুন পরিচিত। সকলেরই জিজ্ঞাস্য, বস্তির মামলটার কী হল? তোরা জিততে পারবে তো? কেউ বলল, বিরিজমোহন শালা দিনরাত ফন্দি খাটাচ্ছে। বাঙালি জমিদারবাবুও হাত মিলিয়েছে ওর সঙ্গে।
মগর হাঁ, আলবাত তুমি ফোরটুয়েন্টি। তোমাকে ওরা উকিল, ব্যারিস্টার, সরকার খিলাপ-আদামি, যা খুশি তাই ভাবছে। তোমার কথা ভেবেই ওদের শালা মাথা খারাপ হয়ে গেল।
সকলেই জানতে চায়, জিত হবে কিনা। তারা বিরিজমোহনের পরাজয় চায়। জিত চায় গোবিন্দের। গোবিন্দ খালি বলল, ওদের আইনের কাজ। আইনের ফয়সালায় যা হয়, তাই হবে। ভাঙা বেড়া, ফুটো ঘর, কে চায় বলে? কিন্তু উচ্ছেদ করলে আমরা মাথা গুজব কোথায়?
এ অঞ্চলের সর্বত্রই নয়াসড়কের বস্তির কথা। সকলের মনে উত্তেজনা, রাগ ও ঘৃণা। সকলেই অপেক্ষা করছে ফলাফলের জন্য। যেন আর একটা মস্ত বড় ছাঁটাই আসন্ন।
তারপর গোবিন্দকে তারা কেউ বিড়ি দিল। ভাল করে বানিয়ে দিল খইনি। খাওয়ার নেমতন্ন করল অনেকে। চা দিল খেতে।
গোবিন্দর বুকের মধ্যে একটা নিঃশব্দ কান্না গুমরে উঠতে লাগল। এ আপ্যায়ন সে পেয়েছিল
ওখানেও। কিন্তু কী হল সেখানে। কী হল আজ ওদের।
সে বলল, কালোর সঙ্গে দেখা কররে একবার।
অমনি সকলের মুখগুলি রাগে ও ঘৃণায় কুঁচকে গেল। বেতমিজ, উল্লুক কালো। একটা জানোয়ার। ঘিয়ে ভাজা নেড়ি কুত্তার মতো একটা রেন্ডি হল ফুলকি, মরবার জন্য ধুকছে। তার সেবা করছে কালো। সেল সায়েবের মেম বিলাত থেকে এসেছে, এখন তাড়িয়ে দিয়েছে। ওর আর কী আছে। ও তো মরবে।
ঘর দেখিয়ে দিল তার, ঘরে ঢুকেই একটা দুর্গন্ধ পেল গোবিন্দ। দেখল বাতি জ্বলছে। রীতিমতো দেশি হ্যারিকেনের আলো। আর সবই নোংরা। জামাকাপড় থালা বাসন যেন দলা দলা ময়লা। কালো হাত বুলিয়ে দিচ্ছিলো ফুলকির গায়ে। গোবিন্দকে দেখে বলে উঠল, তুমি এসেছ? এসো এসো।
হাসল কালো। ফোকলা মাড়িতে, সে হাসি শিশুর মতো।
ফুলকি তাকাল। লাল চোখ! খানিকক্ষণ পর বলল, ফোরটুয়েন্টি? হাসল। সেই তীব্র হাসিই যেন। বলল, এসো গো এসো। পরানটা জুড়োল তোমাকে দেখে মাইরি!
গোবিন্দ বসল গিয়ে কাছে। শুকিয়ে পুড়ে ফেটে ফেটে গেছে ফুলকির মুখের চামড়া। কুৎসিত। সামনে এসে তাকালে মনে হয়, ভয়ংকরদর্শনা রাক্ষুসী যেন। মাথার চুলগুলি উঠে গেছে যেন চরা পড়েছে নদীর মাঝখানে। মুখটা একবার যন্ত্রণায় কুঁচকে উঠল। তারপর আবার হেসে বলল, এমনিই ছিলুম দেখতে কয়েকমাস ধরে। টের পাওনি, রং-মাখতুম যে। রং মেখে সব ঢেকে রাখতুম মাইরি। আয়নাটা ভেঙে ফেলেছি মুখ দেখব না বলে। কালোর চোখের দিকে তাকিয়ে মনে হয়, আমি এখনও কত সুন্দরী মাইরি, কত সুন্দরী। ইশারা করলেই ঝাপিয়ে পড়বে বুকে। কিন্তু তোমার চোখের দিকে তাকিয়ে বুঝছি, আয়না ভাঙলে কী হবে। আসল আয়নায় ঠিকই দেখা যাচ্ছে।…
একটু অপ্রতিভ হল গোবিন্দ। চোখে তার ঘৃণা ফুটে উঠেছে। ঘৃণা কেন? বিস্মিত তো সে একটুও হয়নি। এ তো সে জানত। জানা কথা, একদিন এই হবে। নগেনকে সে তাই বলেছিল। আজ থাকলে কী বলত নগেন।
গোবিন্দ বলল, ফুলকি, তোমাকে আমি ঘেন্না করিনে।
ফুলকি বলল, কেন করো না, তুমিই জানো। মন্দকে ঘেন্না করাই তো ঠিক।
তুমি কি মন্দ? তোমার রোগ মন্দ।
না, আমিও মন্দ। সে বুঝত তোমাদের নগেন। মন্দ না হলে সেল সায়েবের কুঠিতে যেতুম? বলে এক মুহূর্ত চুপ করে আবার বলল, সায়েবের কুঠিতে, ঘরের মেঝেয় মুখ দেখা যায়। কী ঘর! আর কী জিনিস! সেই ঘরে আমাকে রানী করেছিল সেল সায়েব। অমন বিছানা তোমরা চোখে দেখোনি গো কোনওদিন। শুলে পরে মনে হত কোথায় তলিয়ে গেলুম মাইরি! মেমসায়েব শোয় ওখানে। পালকের বিছানা। আর মদ! সগগের অমর্ত। এক বোতলের দাম শালা দেড়শো টাকা। কে না যেতে চায়, বললা। সোমসারে এত আরাম, এত সুখ, এত ভোগ ঐশ্বিয্যি।
কালো অনেকবার শুনেছে। তবু হাঁ করে শশানে এখনও। গোবিন্দ বলল, হ্যাঁ ফুলকি, ওদের অনেক সুখ, অনেক ভোগ। তুই দুদিনের জন্যে…
না না না, ও কথা বলল না। ফুলকি বলে উঠল, রোগ আমাকে সায়েব দেয়নি পেখমে। দিয়েছে এক বাবু। ছোটখাটোতে মন উঠতে না আমার। নিজের দেশ থেকে পেখম বেরিয়েছিলাম যার সঙ্গে, সে আমাদের পাড়ার এক কেরেস্তান মিলিটারির চাকুরে। মাদ্রাজ শহরে তার বড় বাড়ি। আমার কি মধুর বুলিতে মন ওঠে? মিছে রাগ নয় নগেনের? আমি সুন্দর খুজেছি, বাড়ি চেয়েছি, ঝকমকে তকতকে। পেয়েছিলুম অনেককে। সবাই চেয়ে খেয়ে ছেড়ে দিল। কী করব? ওদের রাঁড় হয়ে রইলুম চিরকাল। তোমাদের নগেন বুঝত না। ওকে বললা…
গোবিন্দ বলল, সে চলে গেছে।
গেছে? আবার যন্ত্রণায় কাতরে উঠল সে। কালোকে দেখিয়ে বলল, তবে একেও নিয়ে যাও।
গোবিন্দ তাকাল কালোর দিকে। কালো গোবিন্দের দিকে। দাঁতহীন মাড়িতে হেসে বলল, এমনি বলে। পাগলি। বলে সে মাথায় হাত বুলিয়ে দিল ফুলকির।
গোবিন্দ গালে হাত দিল ফুলকির। মনে হচ্ছে তপ্ত লোহা। হাত পুড়ে যায়। ফুলকি চমকে উঠে বলল, ছি ছি, হাত দিয়ো না। বিষ! একেবারে বিষ!
গোবিন্দ বলল, চিকিচ্ছের কী হচ্ছে?
কালো বলল, এখানকার ডাক্তার বলেছে, কলকাতার হাসপাতালে নিয়ে যেতে হবে। এখানে কেউ সারাতে পারবে না। ও যেতে চায় না। ফুলকি এর মধ্যেও ফুসে উঠল, তোমার মরণ! শখ থাকে অন্য মেয়ে মানুষ দেখোগে। কলকাতায় নিয়ে ভাল হয়ে আমি তোমার কাছে শুতে পারব না।
কালো আবার বলল, পাগলি!
ফুলকি বলল, ফোরটুয়েন্টি দোহাই, দুলারীর মতো ফোরটুয়েন্টি করো না আমাকে। ওর গণেশ আছে, তুমি আছ, সকলে আছে। সেই ওর সগগ। আমার সগ মরণ। তবে মরণের আগে একটা কথা জানতে ইচ্ছে যায়। নয়া সড়কের বস্তির কী হবে?
সেই কথা। নয়াসড়কের বস্তি! মরবার আগেও ফুলকি জানতে চায়। আবার বলল সে, ফোরটুয়েন্টি, যতটা পারো, করো। তুমি ভরসা। ভরসা। গোবিন্দ ভরসা। বিদায় নিল সে। কোথায় যাবে সে বস্তিতে? না, তার চেয়ে উকিলের বাড়িই ভাল। যদি আরও কিছু বাকি থাকে।
গোবিন্দ যাওয়ার সময় কালো বলল, ফাঁক পেলে আবার এসো।
ফুলকি কয়েকবার ককিয়ে ডাকল, কালো।
বলো।
তুমি আমাকে এটুস সুখে মরতে দেবে না?
আটকাইনি তো।
আটকাওনি তো কি। তোমার সেবায় যদি বেঁচে যাই।
যদি বেঁচে যায়! মুখটা হাঁ হয়ে গেল কালোর। জানোয়ারের মতো।
আর চোখ দুটো থেকে খোঁচা খোঁচা গালে জল গড়িয়ে এল।
ফুলকি বুকের ঢাকনা খুলে ফেলল। এখনও নিভাঁজ। মুখের মতো শুকিয়ে পুড়ে যায়নি চামড়া। এখনও সুন্দর পুষ্ট। সুউচ্চ বুকের তলায় গাঢ় অন্ধকার। নীচে অস্পষ্ট পেট। তার ক্ষীণ কটিদেশ। সেইখানে রোগের চিহ্ন ইতস্তত ছড়ানো, স্পষ্ট। কালোকে বলল, এসো। মরতে চাও, আজকের রাত থেকে কাল চলে যেয়ো। তোমার আশা পূরণ হোক।
কালো তাড়াতাড়ি ঢাকা দিয়ে, বুকে মুখ গুঁজে বলল, না না, এ মরণ আমি চাইনি ফুলকি। আমি তোমাকে চেয়েছিলুম। তোমাকে।
আমাকে? এই তো আমি।
না। এ তো তুমি অনেককে দিয়েছ। যা তুমি কাউকে দাওনি, তাই আমি চাই।
সে কী বস্তু কালো?
তোমার মহব্বত।
দুচোখ বড় বড় করে বলল, মহব্বত কী কালো। আমাকে বলল, বলো।
মহব্বত, মহব্বত। সে আবার কী, আমিও যে জানিনে।
তবে? মহব্বত। সে কী জিনিস, কী জিনিস।…চাপা গলায় খাঁ খাঁ করে বোকার মতো গোঙানি উঠল ফুলকির গলায়। গোঙানিটা কালোরও বুকের মধ্যে খুঁয়ে ছুঁয়ে উঠতে লাগল।
দুদিন পর মারা গেল ফুলকি। মরবার আগে সে বলছিল, কালো, মরলে যখন নিয়ে যাবে পোড়াতে, আমাকে সাজিয়ে নিয়ে যেয়ো। কেউ যেন আমাকে ঘেন্না না করে, কুচ্ছিত না দেখে।
তাই করেছে কালো। স্নাে পাউডার আলতা কাজলে সাজিয়েছে তাকে কালো। তারপর নিয়ে গেছে। প্রথমে কেউ আসেনি। গোবিন্দ আসতে অনেকেই এসেছিল।
পুড়িয়ে ফেরবার পথে কালো বলল গোবিন্দকে, ফোরটুয়েন্টি, আমার শেষবার শেষ হয়ে গেল। বলে গোবিন্দর সঙ্গে এসে উঠল নয়াসড়কের বস্তিতে।
হোলি-উন্মত্ত বস্তি। ঢোল করতালের শব্দে আজ কান পাতা দায়। ঢোকে ঢোকে তাড়ি আর যোগেড়ী নাচে পাগল হয়ে গেছে সবাই। একটা ছোকরা নাচছে মেয়ে সেজে। উকট দেহভঙ্গি, কামাতুর কটাক্ষ, ঢলে ঢলে, গায়ে পড়া, তার সঙ্গে যৌবনের রংসার গান, খেমসা। হাওয়া মাতাল, মন মাতাল, মাতাল হয়েছে আকাশ।
রঙে কাদায় মাখামাখি চলেছে, বাসন্তী রঙে ছোপানো পোশাকে ছোপ লেগেছে টকটকে লাল রঙের। ড়ুগড়ুগি বাজাচ্ছে মাদারি খেলওয়ালা, রঙ্গ করার জন্য উঠোনে ছেড়ে দিয়েছে তার সাপ দুটো।
ঝি-বহুড়িরা ঘোমটার ফাঁকে চোখের ইশারায় পুরুষদের আরও উসকে দিচ্ছে।
সদী বুড়ি প্রায় ন্যাংটো, বাড়িওয়ালাও সব ভুলে গড়াগড়ি খাচ্ছে কাদায়।
ফাগে রঙে ফাগুয়া উত্তাল।
দুলারী বাইরে আসেনি। সে তার বাসন্তীরঙে ছাপানো শাড়িটি পরে, পারে লাল মাটির পাত্রে রক্ত আবীর নিয়ে হাত দিয়ে ঘাঁটছে। সামনেই ঠোঙায় রয়েছে নিজের হাতে বানানো টিকলি, দোকানের জিলিপি মণ্ডা, খাজা। আর সলজ্জ মুখে টিপে টিপে হাসছে।
আজকের দিনটির মতোই মুখ তার মেঘমুক্ত। সব সংশয় পেরিয়ে আজ সে প্রস্তুত হয়েছে দোস্ত ফোরটুয়েন্টির অভ্যর্থনার জন্য। তার গোস্তাকি হয়েছে, তার পাপ হয়েছে। জীবনদাতাকে সে অপমান করেছে, আঘাত দিয়েছে।
অন্যান্য বছর সে এমনি অপেক্ষা করে থাকত, কখন গণেশ আসবে। গণেশ যখন আসত কিছুটা মত্তাবস্থায়, তখন তারা দুজনে খেলত ফাগুয়া। আজ সে ফাগুয়া খেলবে দোস্তের সঙ্গে, যার কাছে নেই তার কোনও মানার মানামানি।
দিন গেল, সন্ধ্যায় গেল, প্রাণ রাঙিয়ে এল পূর্ণিমার রাত্রি। নাচে-গানে দ্বিগুণ উন্মত্ত হল বস্তি। যেন সব আশা শেষ হয়েছে। সব শেষে এক প্রলয় মাতনে ভয়ংকরকে ঠেকিয়ে রাখার এক ব্যর্থ উন্মত্ত চেষ্টা চলেছে।
কিন্তু গোবিন্দের দেখা নেই। সে শেষ মাতনে মাততে পারেনি। তার আশা আছে। সে এখনও ঘুরছে। ওরা অনেক সময় অপরের উপর সব ভার ছেড়ে দিয়ে নিজেরা ব্যর্থ জীবনের অভ্যাসে থাকে মত্ত হয়ে। নিরাশার গ্লানির এই তো রূপ। সে ছাঁটাই বলল, আর উচ্ছেদ বলল, যখন তার আশা যায়, ভয় আসে, তখন সে এমনি করে। ওদের এতখানি নির্ভরতার জন্য গোবিন্দের বড় যন্ত্রণা আছে। কিন্তু চুপ করে বসে থাকতে পারেনি। সে আসতে পারেনি, মাততে পারেনি।
মধ্যরাতে ঘুম এসে হরণ করে নিয়ে গেল সব মত্ততা। বস্তি নিঝুম হয়ে এল। দুলারী তখনও বসে আছে দরজা খুলে, কান পেতে আছে বাইরের দিকে। তারপর এক সময় ঢলে পড়ল ঘুমে।
এবড়ো-থেবড়ো উঠোনটা রঙে আবীরে বিচিত্র হয়ে হাঁ করে যেন তাকিয়ে রইল চাঁদের দিকে।
ভোরবেলা কারখানার বাঁশির শব্দ কানে যেতে ধড়ফড়িয়ে উঠে দুলারী একমুহূর্তে হতভম্ব চোখে তাকিয়ে দেখল তার হোলির আয়োজন। তারপর পা দিয়ে সব কিছু ছুড়ে ফেলে, দরজায় শেকল তুলে দিয়ে চলে গেল কারখানার দিকে।
গোবিন্দ তখন ফিরে এসেছে কলকাতা থেকে। গতকাল সে উকিলের কাছ থেকে সমস্ত নথিপত্র নিয়ে ব্যারিস্টারের কুঠিতে গিয়েছিল, আর ফিরতে পারেনি। আর তিন দিন মাত্র মামলার রায় বেরুতে বাকি। তার সময় নেই কোনওদিকে নজর দেওয়ার।

আকাশে লেগেছে বৈশাখী রং, ঝলসানো তামাটে আভা।
মামলার ফলের একদিন আগে, ভোরবেলা সবাই উঠে বিকৃত মুখে নাকে কাপড় চাপা দিল। অসহ্য দুর্গন্ধে ভরে উঠেছে চারদিক।
সবাই বাইরে এসে দেখল, বস্তির চারপাশে যেন সারা শহরের ময়লা ঢেলে দেওয়া হয়েছে। কী ব্যাপার! কে ফেলল এত ময়লা?
একটু পরেই এল মিউনিসিপ্যালিটির হেলথ অফিসার। সঙ্গে স্যানিটারি ইনস্পেক্টর আর উল্লসিত বিরিজমোহন।
বিরিজমোহনই প্রথম বলে উঠল, একেবারে জানোয়ারের ডেরা বাবুসাব! তারপর হেসে বলল বাড়িওয়ালাকে, এই যে বাবুসাহেব, জয় গোপালজি। হে অপসর সাব আপনার সঙ্গে হোড়া মোলাকাত করতে এসেছেন।
বাড়িওয়ালা খানিকটা হতভম্ব হয়ে গেছে ব্যাপার দেখে। কেবল অসহ্য রাগে ও ঘৃণায় গোবিন্দ বাকরুদ্ধ হয়ে গেছে। কোটরাগত চোখ দুটো তার জ্বলে উঠছে ধ্বক ধ্বক করে। সে বুঝতে পারল, একটা সর্বনাশের ষড়যন্ত্র হয়েছে। হয়তো সেই ষড়যন্ত্রের ফাঁদে পড়ে গেছে সবাই। আর মাত্র কয়েকদিন বাকি মামলার রায় বেরুবার। হয়তো মিউনিসিপ্যালিটির চেয়ারম্যান স্বয়ং যাবে ম্যাজিস্ট্রেটের কাছে হেলথ অফিসারের রিপোর্ট নিয়ে।
হ্যাটকোট পরা হেলথ অফিসার ঘৃণায় মুখ কুঁচকে, নাকে রুমাল চেপে, চোখে গগলস পরে চারদিক ঘুরে ঘুরে দেখতে লাগল। পেছনে স্যানিটারি ইনস্পেক্টর।
গোবিন্দ তীব্র গলায় চেঁচিয়ে উঠল, হুজুর, চোখের ঠুলিটা খুলে ফেলে দিন, নইলে রঙ রোঝা যাবে না।
অফিসার সত্যি গগলসটা খুলে ফেলে ভূ কুঁচকে তাকাল গোবিন্দের দিকে–কী বলছ?
গোবিন্দের মুখটাই আগুনের মতো জ্বলে উঠল। কাছে এসে চিবিয়ে চিবিয়ে বলল, বলছি, হুজুরের তো সবই জানা আছে। আর দেখে কী হবে?
হোয়াট? হেলথ অফিসারের মুখটা গোল আর লাল হয়ে উঠল।
গোবিন্দ আবার বলল, ময়লা মেথর দিয়ে না ফেলিয়ে দুদিন আগে এলেন না কেন হুজুর?
হেলথ অফিসার যেন গোবিন্দের ভাবটা বুঝতেই পারেনি, এমন ভাবে ফিরে তাকালেন স্যানিটারি ইনক্টেরের দিকে। বললেন, কী বলছে লোকটা?
ইনস্পেক্টর ভীত মানুষ। বলল, বুঝতে পারি না স্যার।
হেলথ অফিসার গোবিন্দকে জিজ্ঞেস করলেন, তুমি বাড়িওয়ালা?
আমি ছুতোর, কিন্তু রাঁধিয়ে। বলে হাসতে গিয়ে হিংস্রভাবে দাঁত বের করে হিসিয়ে উঠল, কিন্তু হুজুর, জমিদারের পয়সা খাওয়া বেজন্মা নই। চোরের মতো মিছে রিপোর্ট লেখা আমার পেশা নয়।
মানে? হেলথ অফিসার হয়তো রাগেই কাঁপতে থাকে থরথর করে।
বিরিজমোহন ধমকে উঠল গোবিন্দকে, এও কামবাক্ত!
চোপ শালা! গোবিন্দের বাঁ হাতের এক থাপ্পড়ে বিরিজমোহন একেবারে ময়লার মধ্যে গড়িয়ে পড়ল।
অমনি সবাই হেসে উঠে ধেয়ে এল এ-দিকে।
স্যানিটারি ইনস্পেক্টর সরু গলায় ককিয়ে উঠল, স্যার চলে আসুন, দে আর গুণ্ডাজ।
তবে গুণ্ডার হাতেই আজ জান রেখে যেতে হবে, তাদের, যে শুয়ারের বাচ্চারা এ ময়লা ফেলিয়েছে। বলে গোবিন্দ হেলথ অফিসারের দিকে এগুতেই কে তাকে শক্ত হাতে ধরে ফেলল। সে তাকিয়ে দেখল, বাড়িওয়ালা।
হেলথ অফিসার ততক্ষণ স্যানিটারি ইনস্পেক্টরের পিছে পিছে সরে পড়তে আরম্ভ করেছে। আর বিড়বিড় করছে, ইয়েস, গুণ্ডাজ! মাডারার্স! এদিকে বিরিজমোহনকে নিয়ে হল্লা চলেছে। অনেক কষ্টে উঠে বিরিজমোহন খিস্তি করতে করতে একটা উল্লুকের মত চলতে আরম্ভ করল। তার সারা গায়ে ময়লা মাখা। এমনকী মুখে হাতেও। কেবল গোবিন্দ জ্বলন্ত চোখে তাকিয়ে রইল পথের দিকে। বাড়িওয়ালা বলল, আমাকে বুঝিয়ে বল ফোরটুয়েন্টি, এ-সবের মানে কী?
সবাই ঘিরে এল গোবিন্দকে। কী হয়েছে, কেন এল এরা। কে ফেলল বস্তিটার চারপাশে এত ময়লা।
গোবিন্দ বলল, বুঝতে পারলে না? মামলার শেষ রক্ষে করতে চাইছে ওরা। মিসিপালটির বাবুরা আরজি করবে ধর্মাবতারের কাছে, এ ময়লা বস্তিটা যাতে তুলে দেওয়া হয়।
সবাই অবাক হয়ে এ বিচিত্র গল্প শুনল। কে বলল, আগে জানলে আমি সারারাত পাহারা দিতাম। দেখতাম কেমন করে শালা ময়লা ফেলে।
আগে জানলে! গোবিন্দ মনে মনে বলে, আগে জানলে অনেক কিছুই করা যেত। জমিদার এ মামলা-ই করতে পারত না। কিন্তু সে আর দেরি করতে পারে না। ছুটে চলে গেল উকিলের কাছে।
উকিলের কাছ থেকে ব্যারিস্টারের বাড়ি। এখন মনে পড়েছে, ব্যারিস্টার বাবু জিজ্ঞেস করেছিলেন বাড়িটার আশেপাশে সব পরিষ্কার আছে কিনা।
গোবিন্দ এল ব্যারিস্টার বাড়ি। অন্ধ ব্যারিস্টারবাবু। গেঞ্জি গায়ে দিয়ে বসে বসে লাল ফুটকি দেওয়া কাগজ হাতড়াচ্ছেন। সদাশিব মানুষ। গরিবের বন্ধু। কথার ফাঁকে ঝাঁকে টেবিলে টোকা দেন। আবার লাল ফুটকি কাগজ হাতড়ান। গোবিন্দ জানে না, ওটায় কী পাওয়া যায়। পাশে বসে থাকা কর্মচারীকে বলেন, সে লিখে নেয় সব কথা। আবার থেকে থেকে হঠাৎ গুনগুন করে ওঠেন।
গোবিন্দ এসে নমস্কার জানাতেই বললেন, কে, গোবিন্দ কী খবর?
গোবিন্দ সব কথা বলল। শুনে তিনি নীরব রইলেন অনেকক্ষণ। তারপর বললেন, গোবিন্দ, শয়তানের সঙ্গে শয়তানীতে পাল্লা দেওয়া যায় না। ওদের অন্যভাবে কাবু করতে হয়। বু মানুষ শয়তানের কাছে হার মানে মাঝে মাঝে। তোমাদের হয়তো হার মানতে হবে। গোবিন্দ নিস্তব্ধ। তার বুকের মধ্যে এক অদৃশ্য শাণিত নখ খোঁচাতে লাগল।
তিনি আবার বললেন হঠাৎ, আচ্ছা গোবিন্দ, বস্তি যায় যাক, ওখানে তো সত্যি মানুষ থাকতে পারেন। বলে অন্ধকার চোখ দুটো তুলে তাকালেন যেন ঠিক গোবিন্দের দিকেই। গোবিন্দ বলল, কে থাকতে চায়। কিন্তু কোথায় থাকবে বাবু? এখান থেকে গেলে বিরিজমোহনের বস্তিতে যাবে। সে যে আরও নোংরা।
কেন, গরিবের মতো ভাল বাড়িতে?
সে কোথায় বাবু? সবই যে বস্তি। ভাল বাড়ির পয়সা কোথায়?
কেন, কোম্পানির কোয়াটারে?
লাইনে? সেও যে নরক বাবু। আর কটা লোক সেখানে থাকতে পারে? শতকরা পাঁচজন। আর এ বাড়ি যদি উঠিয়ে দেওয়া হয়, মানুষগুলো যাবে কোথায়?
তাঁর অন্ধ চোখের পাতা কেঁপে উঠল। বললেন, সব জায়গায় আঁটঘাট বাঁধা, না?
আপনি তো সবই জানেন।
নিশ্বাস ফেলে বললেন, সব কি জানি গোবিন্দ। তোমার কাছ থেকে জানলুম। তোমার কথাগুলিই শেষদিন বলব হাকিমকে। এ ছাড়া তো কোনও যুক্তি নেই।
গোবিন্দের কথা হাকিমকে! ছিঃ তা কি হয়। গোবিন্দের বুকটা ভেঙে দুমড়ে যেতে লাগল নিঃশব্দে।
দুপুরবেলা। নির্বাক নিস্বন্ধ বস্তি। যেন নেশা করে পড়ে আছে। হাওয়া নেই, বদ্ধ প্রমোট। বসন্ত গিয়ে গ্রীষ্ম আসছে। আসছে বৈশাখ। সবাই উন্মুখ হয়ে বসে আছে খবরের প্রত্যাশায়।
দুপুরের পর কোর্ট থেকে সবাই ফিরে এল খবর নিয়ে। জজ বলেছে-আইনত যদিও জমিটা প্রজারই ঠিকা স্বত্ব, তবু মিউনিসিপ্যালিটির রিপোর্ট অনুযায়ী এরকম একটা নোংরা আস্তানাবিশেষকে রাখা স্বাস্থ্য ও সমাজের পক্ষে ক্ষতিকারক। যত শীঘ্র এর অপসারণ হয়, ততই মঙ্গল। মাত্র এক মাসের নোটিশ দিয়ে জানিয়েছেন, যেন এ বস্তিটি অপসারিত করা হয়। অন্যথায় উক্ত সময়ের পর সাত দিনের মধ্যে দখলকারী প্রজাকে উচ্ছেদ করা যাবে।
গোবিন্দের সমস্ত প্রচেষ্টা ভেসে গেছে। তার দু-হাত ধরে আক্ষেপ জানিয়ে গেছেন ব্যারিস্টার। বললেন, গোবিন্দ ওদের আইন যে বেআইনি হতে পারে এটা ওরা জানতে দিতে চায় না। এ আইন একদিন বদলাবে। উকিল আপসোস করেছে।
উঠোনে সবাই হাঁ করে বসে আছে। গোল হয়ে গেছে সকলের চোখগুলো বিস্ময়ে, দুশ্চিন্তার। একটা খাটিয়ার উপর খালি গায়ে শূন্য দৃষ্টিতে বসে আছে বাড়িওয়ালা। তার চোখের সামনে যেন সব অন্ধকার হয়ে গেছে। তার চিরজীবনের ব্যর্থতা যেন তার সামনে এসে খলখল করে হাসছে। বুড়ো আঙুল দেখিয়ে।
গলির মুখটায় এসে দাঁড়াল গোবিন্দ। হাড্ডিসার ক্ষীণজীবী চেহারা, উসকো খুসকো চুল, চোয়াল দুটো ছুঁচলো হয়ে বেরিয়ে পড়েছে। গায়ের জামাটা এখানে সেখানে ছেড়া। সর্বাঙ্গ ধুলিমলিন।
সবাই তার দিকে ফিরে তাকাল, কিন্তু কথা বলল না।
বাড়িওয়ালা মুখ ফিরিয়ে রইল তার দিক থেকে।
এমন সময় বাড়ির বাইরে গণ্ডগোল শুনে সবাই বেরিয়ে এল।
জমিদার এসেছে, এসেছে শাবল কুড়ল হাতে এক দঙ্গল মানুষ। তারা একদিনও সবুর করতে পারবে না। আর এসেছে বিরিজমোহন।
নাজির ঘোষণা করল গম্ভীর গলায় : মামলার রায় হতেই এ জমির মেয়াদ শেষ হয়ে গেছে, জমি খালি করে দাও।
জমি খালি করে দাও? এ বস্তিটা সুদ্ধ?…হঠাৎ একটা চিল্কার আর হট্টগোল লেগে গেল।
হট্টগোল আর কান্না। ঘর খালি করো…খালি করা…
আকাশের গুমোট কেটে হাওয়া দিতে শুরু করেছে, অকাল বৈশাখী মেঘ হু-হু করে মাথা উঁচিয়ে ধেয়ে আসছে উত্তর পুব কোণ থেকে। গুমগুম শব্দে ভেসে আসছে রুদ্রের পদধ্বনি।
সারা বস্তিময় কোলাহল, কান্না, ছুটোছুটি জিনিসপত্রের দুমদাম আওয়াজ। …কোথা যাব…কোথা যাব!…
হঠাৎ দেখা গেল শাবল কুড়ল হাতে দলটা বস্তির একদিকে ঝাঁপিয়ে পড়ে ভাঙতে আরম্ভ করেছে। মাটি আর ছিটে বেড়া, বাঁশ আর কঞ্চিপুরনোখোলা চূর্ণ বিচূর্ণ হয়ে ছড়িয়ে পড়ছে, ধুলো উড়ছে।
গোবিন্দ নিথর। যেন আচমকা আক্রমণ বুদ্ধিবিভ্রম হয়ে বিহ্বল হয়ে পড়েছে। তার পাশে দাঁড়িয়ে বাড়িওয়ালা পড় পড় করে টেনে ছিড়ছে বুকের চুল।
ছুটির ভোঁ বেজে উঠলো গোঁ-গোঁ করে। কালবৈশাখীর আভা উঠে আসছে মাঝ আকাশে। ঝলসে উঠছে বিদ্যুৎ।
মেয়ে আর শিশুর গলার আর্তনাদ ভেসে এল।
আচমকা সম্বিত ফিরে পেয়ে যেন গোবিন্দ তীব্র গলায় চিৎকার করে উঠল, না—না মিথ্যে কথা। এখনও সময় আছে। ভাঙতে পারবে না।
বলে সে ছুটে গিয়ে ঝাঁপিয়ে পড়ল শাবল কুড়লওয়ালাদের উপর। রোখ..থাম।…
জমিদার হুকুম করল, চালাও!
কিন্তু থেমে গেল ভাঙা। লোকগুলো অবাক হয়ে তাকিয়ে রইল গোবিন্দের দিকে। গোবিন্দ বলল, এখনও সময় হয়নি। এখনও উপর কোর্টে মামলা যাবে। কোনও পরচা না দেখিয়ে তোমরা ভাঙতে পারবে না। এতগুলি লোক কোথায় যাবে।
জাহান্নামে। বলে বিরিজমোহন চেঁচিয়ে উঠল। হটাও বদমাইসটাকে।
একটা ঠেলাঠেলি লাগল। একটা চাপা গুলতানি। তারপর হঠাৎ খানিকটা খোলার চালা ভেঙে পড়ল আর চিক্কার উঠল।
বাড়িওয়ালা ছুটে এল, ছুটে এল বস্তির সবাই। একমুহূর্তে যেন নাটকের মঞ্চে বিরতি নেমে এসেছে।
কে একজন চিৎকার করে উঠল, খুন!—
হা হা রবে মেঘ ছুটে আসছে, কালবৈশাখীর অট্টহাসি ভেসে আসছে আকাশ থেকে। অন্ধকার ঘনিয়ে আসছে।
বাড়িওয়ালা চিৎকার করে ডাকল, ফোরটুয়েন্টি!
নির্বাক গোবিন্দ, সারা গা মাথা রক্তারক্তি। আধবোজা চোখে যেন সামনের দিকে তাকিয়ে আছে। রোগা শরীর, উসকো-খুসকো চুল। অনেকগুলো গলা সমস্বরে চিৎকার করে ইঠলো, খুন করেছে।–
জমিদারের দলটা পালাচ্ছে সকলের এ বিহুলতার ফাঁকে। শাবল কুড়লের দলটাও চেঁচাচ্ছে, খুন! কে খুন করল। কে? কে?
বিরিজমোহন চিৎকার করে বলল, ভূত। ভূতে মেরেছে ওকে।
তারা সব মেঘাচ্ছন্ন গাঢ় অন্ধকারে পালাল।
বাড়িওয়ালা গোবিন্দকে তুলে নিয়ে এল বস্তির উঠোনে।
বস্তির পূর্ব দিকটা প্রায় সম্পূর্ণ বিধ্বস্ত। সেই মুক্তপথে হু-হু করে হাওয়া আসছে। গোবিন্দ তখনও মরেনি। বোধ করি শেষবারের জন্য সে ও-দিকে ফিরে তাকাল। ওই উত্তর দক্ষিণে বিলম্বিত নিউ কর্ড রোড, পুর্বে ঝোপে ঝাড়ে ছাওয়া বাঁকা রাস্তা চলে গেছে রেললাইন পেরিয়ে, বহু দূরে বারাসাত…বসিরহাট..ইটিভেঘাট…ইচ্ছামতী! ছুতোর বউ, ছেলে…
বায়ুকোণ থেকে গোঁ গোঁ করে হাওয়াছুটে এল। গোবিন্দের মাথার চুলগুলি এলোমেলো হয়ে গেল। পূর্ব দিকটা বিধ্বস্ত হয়ে যেন বস্তিটা মাঠের সঙ্গে একাত্ম হয়ে গেছে যেন আকাশ এসে ছুঁয়েছে উঠোনটা। দুলারী এসে দাঁড়িয়েছে সামনে। গোবিন্দের দোস্তানি। কিন্তু গোবিন্দের চোখের দৃষ্টি তখন স্থির হয়ে গেছে। সে আধখোলা চোখের দৃষ্টি যেন শান্ত, কিন্তু ক্ষুব্ধ।
কে একজন বলে উঠল, দ্যাখ, শাবল নয়, পেটের কাছে ছুরি মারার দাগ রয়েছে। লুকিয়ে মেরেছে, নইলে…
বাড়িওয়ালা বিড়বিড় করছে, জমিদার…দালাল!
একটা শিশুগলা ফিসফিসিয়ে উঠল, মেরে ফেলেছে ফোটুন্টি চাচাকে! খোলা পুব দিক থেকে ঝড়ের ঝাপটা বয়ে যেতে লাগল। সাপের ‘চেরা জিভের মতো যেন হিসিয়ে উঠছে বিদ্যুৎ। গুমগুম শব্দে ধরিত্রী কাঁপছে।
সমস্ত এলাকা খালি করে লোক আসছে, ভরে উঠছে উঠোনটা। সবাই দেখতে আসছে ফোরটুয়েন্টিকে।
একজন চেঁচিয়ে উঠল, আমি জানি ওকে কে মেরেছে। কিন্তু মাঝ পথেই অসহ্য তিক্ত গলাটা যেন চেপে বন্ধ হয়ে গেল।
বাড়িওয়ালা ছুটে ঘরে চলে গেল। অসহ্য একটা অপরাধ বোধের যন্ত্রণা তাকে কামড়ে ধরেছে, তার জীবনের শেষ সম্বল তিনশো টাকার থলিটা ছুড়ে ফেলে দিল মাটিতে। কার জন্য এ-সব! আমি বেইমান! আমি আসল ফকির বনেছি-ফকির।
দুলারী সকলের অলক্ষ্যে নিজের ঘরে গিয়ে মাটিতে মুখ দিয়ে হু-হু করে কেঁদে উঠল, আমার কলিজার দুটো পাশ; একটা জেলবন্দি আর একটা আমি আপন হাতে টিপে দিয়েছি, শেষ করেছি। আমার ভাঙা ঘর…।
সেই রুগ্ন ছেলেটির মধ্যবয়সী মা গোবিন্দের পাশে বসে তার কপাল থেকে চুলগুলো সরিয়ে দিল, মুখের রক্ত মুছিয়ে দিতে দিতে বলল, আমি তোকে যম বলেছি, আমার সোনার বাছা। তোর যম যেন কোনওদিন রেহাই না পায়।
তারপর সব নিস্তব্ধ। আস্তে আস্তে একটা অদ্ভুত গুলতানি উঠতে লাগল ভিড়ের মধ্যে। উঠোনের বাইরে মাঠে ছড়িয়ে পড়ছে ভিড়। আকাশের কালবৈশাখীর ঝোড়ো হাওয়ার ঝাপটা গুলতানি হু-হু করে তাড়িয়ে নিয়ে চলেছে দিগন্তে।

