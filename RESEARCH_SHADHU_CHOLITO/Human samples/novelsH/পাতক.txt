পাতক – উপন্যাস – সমরেশ বসু
এত হাঁপাচ্ছি কেন, বুঝতে পারছি না। মনে হচ্ছে, যেন অনেকটা দৌড়েছি বা ভারী কোনও মালপত্র তোলাপাড়া করেছি। অথচ সত্যি তা করিনি। খুব খানিকটা পরিশ্রম করলে যেরকম লাগে, ঘন ঘন নিশ্বাস পড়া, হাঁপ লাগা, সেরকম লাগছে। নিশ্চয়ই ব্লাডপ্রেসার হয়নি। আমার মতো বয়সে যে কারুর ব্লাডপ্রেসার হয় না, তা নয়। বিপ্লবের তো হাইপ্রেসার।
এই আবার আমার মাথা খারাপ হয়ে যাচ্ছে। বিপ্লব! তার মানে কী? ইংরেজিতে যাকে রেভলিউশন বলে, বিপ্লব শব্দের মানে তা-ই তো। এটা নাম হয় কী করে বুঝতে পারি না। একটা ছেলের–মানে মানুষের নাম, আর ইনভেরিয়েবলি বাঙালির নাম। আজকাল তো চারদিকেই বিপ্লবের ছড়াছড়ি। বিপ্লব মুখার্জি, বিপ্লব গুহ, বিপ্লব সেন, আশে-পাশে, চেনা অচেনা প্রচুর বিপ্লব। এ বিপলাও বাবু, আপকা কিতাব লে যাইয়ে। এরকম উচ্চারণও আমি, অবাঙালি পিওনের মুখে একদিন শুনতে পেয়েছি। আমার কানে, বিপলাওশব্দটা এমন খট করে ঠেকেছিল যে, পিওনটা ঠাট্টা করছে কি না ভেবে, তার মুখের দিকে তাকিয়েছিলাম। না, ঠাট্টা করেনি, আর বিপ্লবের কানে যে কথাটা একেবারেই ঠেকেনি, সেটা ওর মুখ দেখেই বুঝেছিলাম। বিপ্লবী বললে, তবু একরকম শোনায়, তাও নাম হয় না। অনেক নামেরই হয়তো মানে হয় না বা নাম হয় না, যেমন মিলন। মিলনও ঘটে, বিপ্লবও ঘটে। শব্দগুলো শুনতে ভাল লাগে বলেই বোধহয় রাখে। কিংবা অন্য আরও কিছুও হতে পারে। হতে পারে নয়, তা-ই, আর সেজন্যেই এরকম নাম শুনলে আমার মাথায় পোকা বিজবিজ করে ওঠে। বিপ্লবকে, আমার বন্ধু বিপ্লব মজুমদারকে প্রথম আলাপের দিনই আমি জিজ্ঞেস করেছিলাম, আচ্ছা, এ নামের মানে কী?
বিপ্লব বলেছিল, কী জানি, নাম একটা রেখেছে, রাখতে হয়, তা-ই।
ওর মুখ দেখে, আমার কেমন মনে হয়েছিল, যতটা কিছু নয় ভাবের মুখ করে বলছে, ব্যাপারটা ঠিক তা না। বিপ্লব অবিশ্যি খুব গম্ভীর ছেলে, ভাবটা সবসময়েই একটা গভীর চিন্তায় ডুবে আছে, মোটা লেন্সের চশমায় চোখ দুটো সবসময়েই যেন অন্য কিছু দেখছে, এরকম একটা ভাব। ও আবার সবসময়েই প্রায় রাজনীতি নিয়ে থাকে তো। সে হিসাবে ও বিপ্লবীও বটে। আমাদের নেতা, আমাদের ছাত্রদের কিংবা আমার মতো, যে নিজেকে ছাত্র ছাড়া কিছু ভাবতে পারে না, অথচ নিয়মিত পড়াশোনা করা বা রেগুলার ক্লাস অ্যাটেন্ড করা কোনওটাই ঠিকমতো হয়ে ওঠে না। বিপ্লব বলতে পারে খুব ভাল। অ্যাজিটেশন না, বেশ যুক্তি দিয়ে ভেবে-চিন্তে বলতে পারে। ও খুব ভাবে, পড়াশুনো করে। কপালের ওপর চুল পড়ে থাকে, গোঁফ-দাড়ি প্রায়ই কামানো হয় না, ভুরু দুটো কুঁচকে থাকে, আর এমনিতে কথা কম বলে। কিন্তু ও যে ভাবে, নাম রাখতে হয়, তাই রেখেছে বলেছিল, ওর মুখের দিকে তাকিয়ে আমার ঠিক তা মনে হয়নি। আমার যেন মনে হয়েছিল, খুব সাধারণভাবে অনেক বেশি একটা অসাধারণ কিছু বলছে। তাই আমি বলেছিলাম কিন্তু এটা তো একটা নামই হয় না।
ও আমার দিকে না তাকিয়ে ঘাড়টা নেড়ে একটা তাচ্ছিল্যের ভাবে নীচের ঠোঁটটা উলটে দিয়েছিল। যেন ব্যাপারটা সেখানেই নিষ্পত্তি করে দিতে চেয়েছিল। আর সত্যিই তো, ব্যাপারটা তো খুবই সাধারণ। এ নিয়ে এত বলাবলিরই বা কী আছে। কিন্তু আমার মধ্যে কেমন একটা খপিসের ভাব আছে। কাউকে জব্দ করার সুযোগ পেলে যদি বুঝতে পারি কারুর কোনও বিষয়ে একটা দুর্বলতা আছে, তা হলে তার ওপরে মাছির মতো ভ্যান ভ্যান করি। তাড়া-খাওয়া মাছির মতো, বারে বারেই ঘুরে ফিরে, সেই একটা জিনিসের ওপরে এসে বসা। মাছিটাকে ঠিক জেদি মনে হয় না বা ক্ষুধার্ত। বরং যেন মনে হয় মজা পাচ্ছে, মজা পেয়ে ভ্যান ভ্যান করছে। হয়তো এভাবেই আমাকে কোনওদিন বিষ-মাখা মিষ্টির মধ্যে পড়ে মরতে হবে। কেন যে এরকম একটা ভাব আসে, বুঝতে পারি না। আমার যেন মনে হয়েছিল বিপ্লব প্রসঙ্গটা এড়িয়ে যেতে চাইছে। এ কথা মনে হওয়াতেই, আমি আবার জিজ্ঞেস করেছিলাম, তোর কখনও মনে হয়নি, এটা কোনও নাম হতে পারে না।
না।
কেন?
একটা নাম জন্মের পর থেকে শুনে আসছি, এর আবার কী মানে হবে।
বড় হয়ে মনে হয়নি?
অত ভেবে দেখিনি।
কে রেখেছিল নামটা?
শুনেছি বাবা রেখেছিল। ছাড় দেখি বাজে কথা, একটা সিগারেট দে।
আবার প্রসঙ্গটা এড়িয়ে যেতে চাইছিল। ভিতরে ভিতরে ওর বোধহয় রাগও হচ্ছিল। ওকে আমি একটা সিগারেট দিয়েছিলাম। কিন্তু আমার ভিতরে সেই খপিস, একটা মজা পাচ্ছিলাম যেন ওর এড়িয়ে যাওয়া দেখে। এই মজা পাওয়ার সঙ্গে, কেন যেন মনে হচ্ছিল আমার দাঁতগুলো অনেক দিন মাজা হয়নি। জিভে ছাতলা পড়ে আছে। যে কারণে, একটা বিশ্রী ভাব লাগছিল। এই সব ব্যাপারগুলি আমি ঠিক বুঝতে পারি না। দাঁত জিভ সব তো পরিষ্কারই ছিল। আবার বলেছিলাম, নামটা বদলে ফ্যাল।
বিপ্লব জোরে হেসে উঠেছিল। বলেছিল, কী যে ফাজলামি করিস।
আমার কাছ থেকে উঠে চলে গিয়েছিল। গেলে কী হবে, তারপর থেকে আমি প্রায়ই ভ্যান ভ্যান করতাম। ওর সঙ্গে কথা বললেই, একবার করে নামের বিষয়টা তুলতাম। ও বলত, কত লোকের যে বিপ্লব নাম রয়েছে।
তাদের সবাইকে নিয়েই বলছি।
অনেক দিন পর্যন্ত ব্যাপারটা ইয়ার্কি-ফাজলামি হিসাবেই ধরা হচ্ছিল। তারপরে একদিন বিপ্লব রেগে গিয়ে, আমার শার্টের কলার চেপে ধরেছিল, রাসকেল হোয়াট ডু ইউ থিঙ্ক? ইয়ার্কি? রোজ রোজ এক কথা, কিছু বলি না বলে না?
সেদিন ও আমাকে একটা ঘুষি মারতই। নেহাত অন্যান্য বন্ধুরা তাড়াতাড়ি ছুটে এসে ছাড়িয়ে দিয়েছিল তা-ই। আমার মধ্যে কিন্তু তখনও সেই মজার ভাবটা ছিল। কিন্তু তার মধ্যে একটি তিক্ত ঝাঁজ ছিল। ভিতরে ভিতরে, আমারও কেমন একটা রাগ হচ্ছিল। হয়তো বিপ্লবের সঙ্গে মারামারি করতে আমার লজ্জা করত, তাও আবার ওরকম একটা ব্যাপার নিয়ে। ওর সঙ্গে মারামারির কথা আমি কোনওদিন ভাবিনি। লেগে গেলে কী হত তা বলতে পারি না। তারপরে বন্ধুরা যখন কারণটা শুনেছিল তখন ওরা যেন ব্যাপারটা বিশ্বাসই করতে পারেনি। এরকম একটা বিষয় নিয়ে যে হাওয়া এত গরম হয়ে উঠতে পারে, কেউ ভাবেনি। এই ব্যাপার! সত্যি বলতে কী সবাই-ই প্রায় হেসে উঠেছিল। যে হাসি বিপ্লবকে আরও খেপিয়ে দিয়েছিল। বলেছিল, না না, হোয়াট ইজ দি। দেখা হলে, কথা হলেই, এক কথা। এটা সিম্পলি পেছনে লাগা। আই ও টলারেট দিজ থিংস।
ওর মতো সিরিয়াস ধরনের ছেলে, এমনভাবে ইংরেজি বাংলায় মিশিয়ে চিৎকার করছিল, তাতে ওকে আমার আরও অসহায় মনে হচ্ছিল। ও যে এত বুদ্ধিমান, এত বোঝে, জানে, যে কারণে সবাই ওকে বিশেষ কী বলা যায়, সমীহই করে-রেসপেক্ট তা মনে হচ্ছিল না। বন্ধুরা ব্যাপারটাকে তেমন আমল দেয়নি, ফাজলামি মনে করে হেসে উড়িয়েই দিতে চেয়েছিল। কেউ কেউ আমাকে গালাগাল দিয়েছিল, দু-একজন মনে মনে সত্যি সত্যি রেগে গিয়েছিল। আমি বলেছিলাম, আচ্ছা ঠিক আছে, আর কোনওদিন বলব না।
একজন বন্ধু আমার দিকে চেয়ে, হেসে বলেছিল তুই সত্যি খচ্চর, ভিটভিটে খচ্চর।
ভিটভিটে-টা কী তা জানি না মিটমিটে জানি। কথাটা সেদিন নতুন শিখেছিলাম। যাই হোক বিপ্লব আর আমার সঙ্গে সেদিন কথা বলেনি। আমিই যেচে ওর সঙ্গে কথা বলেছিলাম। তারপর কয়েক দিন বাদেই ওর সঙ্গে ওদের বাড়ি গিয়েছিলাম। ওর বাবার সঙ্গে আলাপ হয়েছিল। ভদ্রলোকের নাম বীরেন্দ্রনাথ মজুমদার। সরকারি অফিসের ইউ ডি সি। ইউ ডি সি, একে ইংরেজি, তায় সংক্ষিপ্ত শব্দের আদ্য অক্ষরে শুনলে মনে হয় একটা দারুণ কিছু ব্যাপার। আপার ডিভিশন ক্লার্ক আসলে। একতলা সেকেলে পুরনো ভাড়াটে বাড়ি। যে অঞ্চলের বাড়ি সেদিকে ভাড়াও কম। চোখের সামনেই দেখেছিলাম প্রায় গোটা-সাতেক ছেলেমেয়ে। বীরেন্দ্রনাথের সন্তানবৃন্দ। কোন দেবীর কৃপায় যেন আমাদের দেশের ছেলেমেয়ে হয়? আহ্, মনে করতে পারছি না কিছুতেই। কী যেন নামটা দুর্গা না চণ্ডী, লক্ষ্মী না সরস্বতীনা না, ও সব নয়। যাক গে, একটা কিছু হবেই, সেই দেবীর কী অসীম কৃপা বিপ্লবের বাবা মায়ের ওপর। সাতের পরেও আনাচে কানাচে আরও ছিল কিনা, জানি না। থাকলে আরও কৃপা বলতে হবে।
একটা ঘরে গিয়ে বসেছিলাম। বিপ্লবের বাবা সেই ঘরে এসেছিলেন। একটা জ্যালজেলে ধুতি কোঁচা দিয়ে পরা, ভিতরে আন্ডারওয়্যার ছিল না, ফল একটি প্রৌঢ়-হ্যাঁ বছর পঞ্চাশ-বাহান্ন নিশ্চয়ই হবে, তাহার নিম্নের ইত্যাদিসমূহ দৃষ্ট হইল, এই রকম বলতে ইচ্ছা করে। আহা, এই যৌবনের আর সেদিন নাই, ইহার আবরু রক্ষা করিয়া কী হইবে। মনে মনে এরকম একটা ভাবও আসে। আমি বিপ্লবের বাবাকে প্রণাম করেছিলাম। পা বাড়িয়ে প্রণাম নিয়েছিলেন ভদ্রলোক। তারপরে বসো বসো। বেশ বেশ।…তুমিও বুঝি বিপ্লবের সঙ্গে রাজনীতি কর? বেশ বেশ এ তো করতেই হবে। তোমরাই তো অন্যায়-অবিচারের বিরুদ্ধে মাথা তুলে দাঁড়াবে।…দু-এক কথার পরেই বীরেন্দ্রনাথ এ সব কথা বলেছিলেন। দেখেছিলাম ভদ্রলোকের কয়েকদিনের দাড়ি না কাটা মুখে রীতিমতো বিক্ষোভের ছাপ। চোখদুটোও যেন জ্বলজ্বল করছিল। বিপ্লব ওর বাবাকে কী বলেছিল আমার সম্বন্ধে কে জানে, কিংবা বিপ্লবের সঙ্গে দেখে হয়তো ধরেই নিয়েছিলেন, আমিও ওঁর ছেলের দলের ছেলে। যত কথা বলেছিলেন সবই ছিল উপদেশ এবং উপদেশগুলোর সব কথাই বর্তমান যুবকদের কর্তব্য বিষয়ে। কেন এত উপদেশ-টুপদেশ দিচ্ছিলেন জানি না, নিশ্চয়ই মাথা খারাপ লোক নয়। আবার তার মধ্যেই হাই তুলে মুখের সামনে তুড়ি দিয়ে জয় মা তারা বলেছিলেন এবং পেটে দুবার হাত দিয়ে বলেছিলেন, বেশ বেশ, তোমরা বসো, পেটটা বিশেষ ভাল যাচ্ছে না, একবার পাইখানায় যেতে হবে।
বলে বেরিয়ে গিয়েছিলেন, আর আমার বলতে ইচ্ছা করছিল, বেশ বেশ আপনার সব খোলসা হোক।.সত্যি আমি যেন ভদ্রলোককে ঠিক স্বাভাবিক মনে করতে পারছিলাম না। অবিশ্যি, বহু লোককেই ওরকম কথা বলতে শুনেছি বিশেষ করে যারা বাবা-টাবা হয়ে গিয়েছে, যারা উপদেশ নির্দেশ ছাড়া কথাই বলতে পারে না। কেন এই করবে সেই করবে, এই করা উচিত, সেই করা উচিত কেন এ কথাগুলো এরা বলে বুঝতে পারি না। বলতেই হবে তাই না? যেন এভাবে কথা বলবার এদের একটা বিশেষ অধিকার আছে। বলতে পেরে খুব খুশি। ওদের যে কে উপদেশ দেয়, কার কথা শুনে মেনে চলে কে জানে। ওদের কথা শুনেই বা কে চলছে, তাও তো জানি না। যেন একজন বলে যাচ্ছে, আর একজন শুনে যাচ্ছে, ফল কী হবে, ভাববার দরকার নেই। বলা আর শোনা তো। বলুন বলুন, বলে যান, এদিকে ঢোকাচ্ছি আর বের করছি।
অথচ বিপ্লব নিজেই আমাকে বলেছিল, বাড়িতে ওর বাবা, ওর ওপরে খঙ্গহস্ত হয়ে আছেন ও নিজে টাকা পয়সা রোজগার করতে পারছে না বলে। বাড়ি থেকে বেরিয়ে যেতে বলেছিলেন, ওর মাকে খাওয়া বন্ধ করে দিতে বলেছিলেন। এ সব ব্যাপারে, বিপ্লব মিথ্যে কথা বলবার ছেলে নয়। সেদিন কিন্তু ওর বাবার কথাবার্তা শুনে মনে হয়েছিল ওর বাবা একটা বীরেন্দ্র যোদ্ধা। আর সেদিন, আমার আর একটা কথা মনে হয়েছিল। বিপ্লব নাম যে কেন রাখা হয়েছিল সেটা যেন আমি বুঝতে পেরেছিলাম। ওর বাবার মনের মধ্যে এত বিপ্লব ঠাসা যে, করতে পারি না পারি, ছেলের নামই বিপ্লব রেখে দেব। মানে এটা একটা ইচ্ছা, একটা সাধ, একটা দেশাত্মবোধ, একটা-একটা ভয়ংকর ব্যাপার বিপ্লব, কী দারুণ শোনায়। নিকুচি করেছে অর্থ আর মানের, এই নামই রাখতে হবে। যেন একটা বাঘের মতো বেড়ালকে গর্জে ওঠা, তোর নাগাল পাই না পাই, তোর ইয়ের নাগাল পাব। কিন্তু পিতৃদেব, সে গুড়ে বালি, এবম্বিধ ব্যাঘ্রের জন্য, মার্জার বিষ্ঠা ত্যাগ করিয়াই মাটি চাপা দিয়া দেয়। আপনার ইচ্ছাও সেইরূপ, বীরেন্দ্রনাথদের বিপ্লব এরকম মাটি চাপাই পড়ে।
কিন্তু এ সব কথা আমি বিপ্লবকে কোনওদিন বলিনি। বললে নির্ঘাৎ হাতাহাতি হয়ে যেত। কী দরকারই বা আমার। নেহাত বন্ধু, ডাকাডাকি করে কথা বলতে হয় আর বলতে গেলেই কানে খট খট করে বাজে। এরকম কত নাম আছে, কত কথা আছে, কত ব্যাপার আছে, যা অর্থহীন, অস্বাভাবিক, উদ্ভট কিন্তু মানুষের অভ্যাসের মধ্যে মিশে গিয়ে সব যেন স্বাভাবিক হয়ে গিয়েছে। বরং অস্বাভাবিক বলতে গেলে সবাই আমাকেই গালাগাল দেবে, নয়তো বুন্ধু বলবে। লোকেরা যখন মানছে, তুমিও মান, এইরকম আর কী। তার ওপরে যদিকী বলে ওটা–দেশপ্রেমের ফোয়ারায় কিছু বুড়বুড়ি কাটে, তা হলে তো কথাই নেই। যেমন আমার বাবার এক বড়লোক পার্টনারের নাম শুনেছিলাম, গান্ধীকুমার গাঙ্গুলি। বোঝাই যাচ্ছে, ব্যবসায়ীটি গান্ধীজির অসহযোগের যুগে, আঁতুড়-ঘর আলোকিত করেছিলেন। নিশ্চয় বিপ্লবের বাবার মতোই মনের ভাব থেকে এরকম নাম রাখা হয়েছিল। কিন্তু বাবা গান্ধীকুমার গাঙ্গুলি, কে জানিত, তুমি একজনের পদবিকে নাম করিয়া ভবিষ্যতে একজন সাকসেসফুল ব্যবসায়ী হইবে।
.
যাক গে এ সব কথা, তবে এখনও বিপ্লবকে নাম ধরে ডাকলে, ওর চোখের কোণে একটু সন্দেহ ঝিলিক দিয়ে ওঠে। ঠোঁট বেঁকিয়ে হেসে, ঠাট্টা করছি কি না সেটা দেখে নেয়। কিন্তু আমি ভাবছিলাম, বিপ্লবের এই বয়সেই ব্লাডপ্রেসার হয়েছে। আমার কি হয়েছে নাকি। একবার বিপ্লবের খুব কষ্ট দেখেছিলাম, যেন ও কিছুতেই নিশ্বাস নিতে পারছিল না। আমারও সেইরকম হচ্ছে। যেন বুকের ভেতরে নিশ্বাস নেবার মতো আর একটু জায়গা নেই। খুব হাঁপিয়ে পড়লে যেরকম হয় তার চেয়ে খারাপ এ অবস্থাটা। অথচ কেন, আমি বুঝতে পারছি না। মিনিট দশ-পনেরো আগের কথা আমি কিছুই মনে করতে পারছি না। মনে করতে পারছি না বা মনে করতে চাইছি না, জানি না। হয়তো মনে করতে চাইছি না কিছুতেই, এত জোর দিয়ে চাইছি না, সেই জন্যই হয়তো মনে করতে পারছি না। কিংবা হ্যাঁ ব্যাপারটা এইরকম মনে হচ্ছে, যেন একটা ঝলকের মতো চোখের সামনে দিয়ে কী একটা চলে গেল, কিছুই বোঝা গেল না। কী একটা ঘটে গেল কিছুই দেখা গেল না। সেইরকমই মনে হচ্ছে। যেন আমার ভাবনা চিন্তাগুলো সব কালো আর মোটা পরদা জড়িয়ে ঢাকা দিয়ে দিয়েছে। আমার চোখের অবস্থাও যেন সেইরকম আমি ভাল করে কিছুই দেখতে পাচ্ছি না। তার ওপরে রোদটা এত চড়া, যেন আমি একটা গরগর গর্জনও শুনতে পাচ্ছি।
আশ্চর্য ব্যাপার, নিজেকেই ঠোঁট বাঁকিয়ে বিদ্রূপ না করে পারছি না। একি পদ্য লেখা নাকি, রোদের গর্জন শুনছি। কিন্তু আমার সেইরকমই মনে হচ্ছে। আমি কোনওদিকে যেন তাকাতে পারছি না। সানগ্লাসটাও সঙ্গে নেই। সেটা যে কোথায় আছে, তাও মনে পড়ছে না। চোখ খুলে তাকাতে পারছি না, মনে হচ্ছে যেন চোখ ফেটে রক্ত পড়বে এমন একটা ভাব। রাস্তায় কি একটা ট্যাক্সিও নেই? লোক চলাচল প্রায় নেই বললেই চলে। এতবড় একটা রাস্তা ঠিক যেন মরুভূমির মতো লাগছে। মরুভূমিই। এমনিতেই কলকাতার এ সব পাড়া একটু নিরিবিলি। সমস্ত বাড়িগুলোর দরজা-জানলা বন্ধ। দোকানপাট প্রায় নেই বললেই চলে। থাকলেও এখন বন্ধ কে-ই বা বিক্রি করবে কে-ই বা কিনবে। রাস্তা ফুটপাত সমস্তই ফাঁকা, হলদে খোঁচা খোঁচা ধারালো দাঁতের মতো রোদ যেন কামড়ে ধরে আছে। কিংবা হয়তো লোকজন চলাফেরা করছে আমি দেখতে পাচ্ছি না। কিন্তু একটা ট্যাক্সির শব্দ নেই, শব্দ হলেও তো শুনতে পেতাম। প্রাইভেট গাড়ির শব্দও নেই। কাছেই একটা গাছ দেখা যাচ্ছে, মনে হচ্ছে, ওখানে দু-একজন আছে, বোধহয় বাস-স্ট্যান্ড। না, ওখানে আমি যাব না, ও সব লোকের কাছাকাছি আমার যেতে ইচ্ছা করছে না। আমি বাসেও চড়ব না। তার চেয়ে, হাঁটতে হাঁটতে দেখি, একটা ট্যাক্সি পাওয়া যায় কি না।
কিন্তু এত টায়ার্ড লাগছে কেন। হাঁপানি হয়ে গেল না তো আমার। এখন তো দেখছি, আমার দাঁতের মাড়িও যেন ব্যথা করছে। মাড়িতে আবার ঠাণ্ডা লাগল কখন। জিভ দিয়ে, মাড়ি চেটে চেটে দেখলাম, না ফোলেনি। অথচ দাঁতের গোড়াগুলো যেন ব্যথা করছে। আমার দাঁত খুব খারাপ নয়, কিন্তু এখন কেমন যেন একটা দুর্গন্ধ পাচ্ছি। অপরের মুখ থেকে এক-এক সময় যেমন পাই, বমি উঠে আসার মতো দুর্গন্ধ, অনেকটা সেইরকমের। যে কারণে আমার মনে হয়, একটা যক্ষ্মা রুগী মেয়েকেও ঠোঁটে ঠোঁট দিয়ে চুমো খেতে পারি, তার সামনে বসে কথা বলতে পারি, কিন্তু একটা পাইয়োরিয়া রুগীকে তা পারব না। যক্ষ্মার থেকেও পাইয়োরিয়া আমার খারাপ লাগে। রত্না, ত্রিদিবের বোনটা, ওহ্, সে একটা সময় গিয়েছে মেয়েটার সঙ্গে। প্রথম প্রথম প্রেম হয়েছিল, মুখের দিকে তাকিয়ে মরেই যেতাম। সত্যিই, মুখটা এত সুন্দর, বড় বড় চোখ, টিকোলো নাক, ঠোঁট দুটোও এমনিতেই রং না মেখে টকটকে লাল দেখাত, দেখতে দেখতে মরেই যেতাম। ভাবতাম, ওই মুখে দুহাত ধরে যেদিন চুমো খাব সেদিন জীবন সার্থক। কল্পনায়, কতই খেতাম, খেতাম খেতাম, খেতেই থাকতাম আর ভাবতাম, যেদিন খাব, খাব খাব খেতেই থাকব। তখনও রত্না কাছাকাছি এসে কথা বললে, একটা হালকা দুর্গন্ধ পেতাম, কিন্তু বিশ্বাসই করতে পারতাম না, ওর কোথাও থেকে সেই দুর্গন্ধটা আসছে। তারপরে যেদিন সময় আর সুযোগ এসেছিল, ওদের বাড়িতেই, সন্ধ্যার অন্ধকারে ছাদে, প্রথম মুখ দিয়েই, ওয়া! এখনও ভাবলে গা ঘুলোয়। আমি একটা শব্দ করে মুখটা সরিয়ে নিয়ে এসেছিলাম। ও বলেছিল, কী হল! তুমি আজ দাঁত মাজনি?মেজেছি তো? কখনও না, দেখি আবার? বলে আমি আবার নাকটা ওর মুখের কাছে নিয়ে গিয়েছিলাম, ওয়াক্‌! সে যেন তাজা চেহারার বেশ্যার শরীরে চোরাই সিফিলিসের ঘা দেখার মতো। দেখিনি অবিশ্যি কোনওদিন, শুনেছি। ও সব জায়গায় দু-একবার যা গিয়েছি, সাবধান না হয়ে যাইনি। জানি, চোখে কিছুই দেখা যাবে না, গন্ধেও কিছু মালুম দেবে না। রত্নার সঙ্গে সেখানেই, সেইদিন সন্ধ্যায় ছাদেই ইতি হয়ে গিয়েছিল। রাতারাতি নয়, সন্ধ্যাসন্ধিতেই প্রেম মাথায় উঠে গিয়েছিল। শুধু ঘৃণা হয়নি, প্রচণ্ড রাগও হয়েছিল মেয়েটার ওপর। মনে হয়েছিল, আমাকে ঠকিয়েছে শুয়োরের বাচ্ছিটা। আরও অনেক সব মারাত্মক গালাগাল দিয়েছিলাম মনে মনে। বলেছিলাম, দাঁতগুলো সব তুলে ফেলে নকল দাঁত লাগিয়ে নিও। তোমার মাড়ি ভরতি ঘা আর পুঁজ। রত্না আমার ওপর খুব চটেছিল, প্রথমটা যেন জানে না নিজের দাঁতের দশা, এরকম একটা ভাব করেছিল, তারপরে ভীষণ চটে গিয়ে অভদ্র ঘোটলোক, মেয়েদের সঙ্গে কথা বলতে জান না, মিশতে জান না, এমনি সব কথা বলেছিল। তা বলুক গিয়ে, ওরকম ঠোঁটের সামনে এসে চুমো ফিরে গেলে, আমিও গালাগাল দিতাম। কোনও কোনও বাড়িতে বা অফিসে বা দোকানে গেলেও, আমি এরকমই একটা দুর্গন্ধ পাই। অনেক সময়, টেলিফোনের রিসিভারের সামনে মুখ নিয়ে কথা বলতে গেলেও যেন গন্ধটা পাই, আর তখন ঘৃণায় মুখ সরিয়ে নিয়ে কথা বলি।
সেই গন্ধটাই যেন আমি আমার মুখে পাচ্ছি এখন। রত্নাকে যেমন জিজ্ঞেস করেছিলাম, সেরকম নিজেকেই জিজ্ঞেস করি, দাঁত মেজেছিলাম তো আমি? মেজেছিলাম বলেই তো মনে পড়ে। কিংবা, এটা হয়তো দাঁতের গন্ধ নয়, টনসিলের। আমার আবার টনসিল আছে। সেটা যখন ব্যথা হয়, ফোলে তারপরে ফাটে তখন পুঁজের মতোই কিছু বেরোয়, দুর্গন্ধটা এইরকমই। টনসিলের জন্যই এরকম হচ্ছে নাকি। কয়েকবার ঢোক গিলোম, জিভটাকে টাকরায় ঠেকিয়ে বোঝবার চেষ্টা করলাম। টনসিল পেকেছে বলে মনে হল না। কী জানি, দাঁতের গোড়াগুলোতে এত ব্যথা কেন, আর এরকম দুর্গন্ধই বা পাচ্ছি কেন কে জানে। জিভটাও তো মোটা ছালা পড়া ভাব লাগছে।
কী হল শরীরটার মধ্যে। আমি কি অসুস্থ নাকি। কিন্তু কই, জ্বরজারি কিছু তো হয়নি। অথচ দেখছি, হাতের ডানা দুটোতে ব্যথা ব্যথা করছে। আঙুলগুলো যেন সোজা করতে পারব না, গাঁটে গাঁটে এরকম একটা ব্যথা লাগছে। টনটনে ব্যথা। আঙুলগুলোকে মুঠি পাকিয়ে খুলতে লাগলাম, যদি একটু আরাম হয়। কিন্তু না, একটুও আরাম হচ্ছে না। একই রকম ব্যথা। কেন, আমি কি দুহাত দিয়ে কারুর সঙ্গে পাঞ্জা কষেছি নাকি। পাঞ্জা কষলে এরকম হতে পারে। একবার আমার হয়েছিল। তবে, সেটা এক হাতে হয়েছিল। ফ্রি-স্টাইল পাঞ্জা, টেবিল বা কোনও কিছুর ওপর কনুইয়ের ভর রেখে, পিছনে হাত দিয়ে নয়, সামনাসামনি, হাতে হাত দিয়ে, আঙুলের ফাঁকে আঙুল গলিয়ে, পাঞ্জাটা মুচড়ে দেওয়া হয়েছিল রঞ্জনের সঙ্গে। ও আমার থেকেও রোগা-পটকা। আমি বলেছিলাম, দুকাপ কফি বাজি। ও বলেছিল ছুঁচো মেরে হাত গন্ধ। এক বোতল বিয়র? ওর একটু বেশি বাড়াবাড়ি বরাবরই। স্কুল-ফাইনাল পাশ করবার আগেই বিয়র খেতে আরম্ভ করেছিল। এখন তো দেশি চোলাই আর গাঁজা পর্যন্ত উঠেছে। ওর বাবা দিল্লিতে একটা মস্ত বড় চাকরি করে। বছরে প্রায় তিন-চার মাস, খেপে খেপে, ফরেনে যায়। সেন্ট্রালের মিনিস্টারদের সঙ্গে প্রায়ই ছবিটবি বেরোয়। রঞ্জন সেই ছবির দিকে তাকিয়ে, চোখ মেরে বলে, হেল্লো ড্যাড়, ডুয়িং ওয়েল?
বলবার সময় ওর ঠোঁট বেঁকে যায়, একটা বিদ্রূপ আর ঘৃণার ভাব, তারপরে কাগজটা ছুঁড়ে ফেলে দিয়ে বলে, চালিয়ে যাও বাবা। আমাদের বলে, লোকটা খুব সাদা ঘোড়ায় চাপে। এটা একটা খুব চলতি কথা, সাদা ঘোড়ায় চাপা মানে, শ্বেতাঙ্গিনী সঙ্গ। আর রঞ্জনের মা, কলকাতায়, চুলে বয়েজ কাট দিয়ে, স্লিভলেস পেটকাটা জামা গায়ে দিয়ে, রংচঙে শাড়ি পরে, বেশ কাটাচ্ছে। আমার নিয়মিত যাতায়াত নেই ওদের বাড়িতে। কয়েকবার হঠাৎ গিয়েছি তখনই দেখেছি ওর মাকে। বেশ কেমন একটা পুতুল পুতুল চেহারা, যেমন রং করা পুতুল হয়, ফোলানো ফোলানো লাল লাল ঠোঁট, আঁকা চোখ ভুরু। আস্তে আস্তে চোখের পাতা তুলে চায়, ঠোঁটের কোণে টিপে টিপে হাসে, সবাইকে হাত ধরে কাছে টেনে বসায়–মানে রঞ্জনের বন্ধুদের। মা তো! কিন্তু সবাই, রঞ্জনের অনেক বন্ধুরাই জানে, ওর মা আমাদের বয়সি ছেলে ছাড়া কারুর সঙ্গে মেশে না। যেমন মিহির, মিহিরের সঙ্গে ওর মার খুব বন্ধুত্ব। রঞ্জনের মায়ের সঙ্গে মিহিরের কাহিনী, মিহির আমাকে নিজেই বলেছে। তাতেই অনুমান করতে পেরেছি সামনে যেরকম থাকে ওর মা, আধ-বোজা চোখে ঢুলুঢুলু তাকানো, ঠোঁটের কোণ টিপে মিটি মিটি হাসি, ওটা সবটাই, অনেকটা মাকড়ির শিকারের মতো। মাকড়ি যেমন মাকড়সাটাকে আস্তে আস্তে ধরে, জড়ায়, তারপরে ধীরে ধীরে দাঁড়া দিয়ে চেপে ধরে গিলতে থাকে, প্রথম ভাবটা আসলে সেইরকম। এসো। বসো। কী খাবে?যেও খনি, তাড়া কীসের? ওরকম কথা বলে, আর আস্তে বড় বড় চোখের পাতা, একটু একটু করে অনেকটা খুলতে থাকে। চিড়িয়াখানায় কুমিরের চোখই ওরকম দেখেছি। ড্রিংকসও অফার করে রঞ্জনের মা। কিন্তু তারপরে, বন্ধ ঘরে, চেহারা আলাদা। নীতিশই ভাল বলে। রঞ্জনের মায়ের আর এক প্রেমিক-প্রেমিক! ইচ্ছে করছে, এখুনি বমি করে ফেলি। নীতিশ বলে, সত্যি, এত যত্ন করে!
কথাটা শুনে, আমার কানের মধ্যে কেমন ঝাঝা করছিল, অপিচ এ কর্ণ কোনও বাক্যেই ঝাঝা করিবার নহে, তবু করেছিল। কেন, তা আমি জানি না। অনেক খারাপ কথা, লোকে যাকে খারাপ বলে, কারণ লোকেদের নাকি সত্যি খারাপ বোধ আছে, যে কারণে লোকেরা যা বলছে, যা করছে, সবই ভাল, সেরকম খারাপ অনেক কথাতেই, আমার কিছু যায় আসে না। আসলে, সবাই তো খুব ভাল ভাল কথাই বলছে, ভাল ভাল ভাল ভাল, আর আমার যেন অনেকটা সেই, টাকা মাটি মাটি টাকা, সব একাকার হয়ে গিয়েছে, মানে সব টাকা হয়ে গিয়েছে। টাকা তো খারাপ, যে কারণে বলে, অর্থই অনর্থ, টাকাকে যেন মাটি জ্ঞান করি, সবাই তো তাই ভাল কথায় মাটি মাটি করছে, আর টাকাটা কোন লকারে রাখছে বাছাধনেরা, সেটা তাদের তলপেটের ঘুনসির চাবিটি ছাড়া, কোনও ঠাকুর জানতে পারছে না।
কিন্তু এ কথা যাক, আমি নীতিশের কথা শুনতে পারিনি, নিজের থেকে শুনতেও চাইনি, আমার কোথায় একটা গোলমাল হয়ে যায়, যে কারণে, বন্ধুরা আমাকে টিটকারি দেয়। দিতেই পারে, যেহেতু কত কথাই তো আমরা বলাবলি করি, মেয়েদের শরীরের তলা-ওপর নিয়ে বিশদ আলোচনা, অভিজ্ঞতা, ব্যাখ্যা ইত্যাদি অনেক কিছুই, তবু আমি শুনতে চাইনি। আমার ভাল লাগে না, কী হয়, তা আমি বোঝাতে পারি না। সেটা যে একটা খারাপ লাগা কিছু, যেমন অনেক কিছুই খারাপ লাগে, তা না। তার চেয়ে অন্যরকম কিছু একটা হয় আমার মধ্যে–সেটা কোনওরকম ঘৃণা বা ভয় কিনা, বুঝতে পারি না। রঞ্জনের মায়ের সঙ্গে, মিহিরের কাহিনীও আমি শুনতে চাইনি, ভাল লাগেনি, তথাপি, মিহিরের বেলায় আমার কেমন যেন মনে হচ্ছিল, খাপছাড়াভাবে শোনবার একটা ইচ্ছাও হয়েছিল। আমি আমার, এ ধরনের মনোভাবের কোনও অর্থ বুঝি না, এই না না করে, জোরে ঘণ্টা বাজছে, অথচ কোথায় যেন হ্যাঁ হ্যাঁ করে টিক টিক করে চলছে। এরকম কথা শুনলে, আমার কোনও বন্ধুই বিশ্বাস করবে না, যা তা খিস্তি করে উঠবে, ঘুঘু বা শালা বা খচ্চর ইত্যাদি কোনও গালাগালই না, আর বেশি কিছু বলবে, আর সত্যি বলতে কী এরকম মনের অবস্থায়, আমার নিজেকেই ন্যাকা বা উল্লুক বলতে ইচ্ছা করে। মিহিরের কথা শোনবার সময় আমার সেই রকমই হয়েছিল। আর ওর কথা শুনে আমার মনে হয়েছিল, মাঝ বয়সি পুরুষেরা যেমন ছোট ছেলেদের ধরে নিজের কাজ কাজ। এইরূপ কর্মকে যদি কাজ বলে, তবে অন্যান্য কর্মকে কী বলিতে হইবেবরং নিজের হানিটি মিটিয়ে নেয় রঞ্জনের মাও যেন সেই রকমের। অনেকটা হোমোদের মতে, হোমোসেসুয়াল যাদের বলে, রঞ্জনের মায়ের ব্যাপারটা সেই রকম আমার মনে হয়েছিল। একটি ছোকরাকে বেশ খাইয়ে দাইয়ে, আদর আপ্যায়ন করে, বেশ কৌশল করিয়া আপন অঙ্গ সেবায় প্ররোচিত ও রত করিয়া থাকে। এরকম ক্ষেত্রে, যতই মাথায় বয়েজকাট চুল থাকুক, রং-টং মাখা থাকুক, বগলের এ বয়সে যে রকম ভাঁজ পড়ে আর অস্বাভাবিক রংয়ের থ্যাতলানো মাংসের মতো মনে হয়, এবং তার অঙ্গের বহু স্থলেই ওই প্রকার অবস্থা প্রাপ্ত হইয়াছে সন্দেহ নাই, এই রূপ দেখিয়ে আর হেসে, ছেলের বয়সি ছেলেদের চোখে নেশা ধরানো যায় না। অবিশ্যি যদি কোনও ছেলে নেহাত হাভাতে না হয়, মেয়ে তা সে যেমন তোক হলেই হল বা যে সব ছেলে–আমাদের বন্ধু অনাথের মতো ছেলে যদি হয়, ছিপছিপে ফরসা পবিত্র মুখ অনাথ, মোটা কাচের চশমা চোখে, ফাঁপানো চুলগুলোও সিঁথি কাটা সুন্দর, কথা বলে মিনমিন করে, ভাবসাব বেশ গম্ভীর, উহ্ ও একটা টেরর! আমাদের কোনও বন্ধুই একটু বেশি গা বা উরত ঘেঁষাঘেষি করে ওর সঙ্গে বসতে পারে না। ওর সঙ্গে এক বিছানায় রাত্রিবাস, সে তত ভয়ংকর ব্যাপার। অনাথের সে আর এক রূপ, সত্যি অনাথ, কেঁদেকেটে হাতে পায়ে ধরে, রীতিমতো একটা ঘটনা করে ছেড়ে দেবে। এ সব নিশ্চয়ই খুব ছেলেবেলা থেকে হোমোবুড়োদের শিকার হয়ে হয়ে এখন শিকার হওয়াতেই অনাথের সুখ। সেই রকম কোনও ছেলে যদি, রঞ্জনের মায়ের বয়সি মহিলা না হলে প্রেমের-প্রেম! তার নেশা না ধরে, তাদের কথা আলাদা। তাদের কাছে তরুণী তন্বী যৌবন যুবতী, ও সব কোনও ব্যাপারই নয়। আমাদের এক আত্মীয়ের কথা জানি, এখন তাঁর বয়স প্রায় চল্লিশ–তাঁর মাসির বয়স পঞ্চান্ন-ষাটের কাছাকাছি নিশ্চয় কিন্তু বোন পো-টি চিরদিন মাসিমার খাট আঁকড়ে ধরে পড়ে রইলেন অথচ যাকে বলে সত্যি সুন্দরী আর শিক্ষিতা মেয়ের সঙ্গে তার বিয়েও দেওয়া হয়েছিল, অপিচ সেই ব্যয়রাম ঘুচিবার নহে, তাই সেই শিক্ষিতা সুন্দরীকে অন্যত্র নিজের ব্যবস্থা দেখতে হয়েছে। তা তিনি দেখুন গিয়ে, কিন্তু
যাক গে, মিহির অবিশ্যি আমাকে বলেছিল, ও স্রেফ টাকার জন্যে রঞ্জনের মায়ের প্রেমিক হয়ে আছে। প্রায়ই নাকি বেশ কিছু টাকা পেটানো যাচ্ছেটাকা–সেই জন্যেই কী জানি, আমি ঠিক যেন বিশ্বাস করতে পারি না, কিন্তু রঞ্জনের মা আমাকে, মনে মনে, কেমন যেন ডিসটার্ব করে। আমার ভাল লাগেনি এ সব কথা শুনতে যদিচ নীতিশের কথা বাদ, ও অনেকটা সত্যিকারের হাভাতের মতোই, মিহিরের কথা শোনবার একটা কী রকম কৌতূহল ছিল আমার, অনিচ্ছায়, তবুও এবং আমার ভাল না লাগা বা মনে মনে যে এক ধরনের অস্বস্তি–তার চেয়ে বেশি, একটা অশান্তি, এ সবের মধ্যেই, সেই কৌতূহলের ব্যাপারটার কোনও যোগাযোগ ছিল নাকি। জানি না। তবে এ বিষয়ে রঞ্জনের মনের কথাটা জানবার ইচ্ছা হয়, কিন্তু কোনওদিনই আমি জিজ্ঞেস করতে পারিনি, যদিচ রঞ্জনের দিকে তাকালে, একটা জিজ্ঞাসা বোধহয় আমার চোখে ফুটে ওঠে। আমার সেই চোখের দিকে, রঞ্জন কি আমার জিজ্ঞাসাটা পড়তে পারে। কেন না, আমার সেই চোখের দিকে তাকালেই, রঞ্জনের চোখের পাতা দুটো কেমন কুঁচকে যায়, আর রাগে ঘৃণায় যেমন চোখ জ্বলে ওঠে, সেই রকম জ্বলে ওঠে। তাতে, বরাবরই মনে হয়েছে, ওর সঙ্গে আমার কোথায় একটা ভিতরে ভিতরে ঠাণ্ডা যুদ্ধ চলছে। যে যুদ্ধের কী পরিণাম, জানি না। যেদিন ওর সঙ্গে আমার ফ্রিস্টাইল পাঞ্জা হয়েছিল, চলতি কথায় ওটাকে হাত্তা লড়া বলে, সেদিন আসলে কথায় কথায় এমনি একটা বাজি হয়েছিল। হাতে হাত দিয়ে, ওর চোখের দিকে তাকাতেই হঠাৎ সেই জিজ্ঞাসাটা যেন আমার চোখে জেগে উঠেছিল। রঞ্জনের চোখেও, রাগ আর ঘৃণা জ্বলে উঠেছিল। আমি শক্ত হবার জন্যে ঠোঁটে ঠোঁট টিপেছিলাম, আর রঞ্জন মুখটা ভয়ংকর করে জিজ্ঞেস করেছিল, হাসছিস? আমি পাঞ্জার মধ্যেই অবাক হয়েছিলাম বলেছিলাম, না তো।ও আর কিছু জিজ্ঞেস করেনি, কিন্তু হাসির কথা জিজ্ঞেস করেছিল কেন। আমার কি ঠোঁটটা বাঁকা দেখাচ্ছিল। দেখাতেও পারে অসম্ভব না, তবে আমার হাতটা যেন ও মড়মড় করে ভেঙে গুঁড়িয়ে দিতে চাইছিল। রোগা রোগা শরীরে, সেই কী বলে, ওর যেন দধীচির হাড়। উহ্, ইম্পসিব! রঞ্জনের চোখে রাগ আর ঘৃণা, ও আমার ঠিক চোখের তারায় তারায় তাকিয়েছিল, ওর সাঁড়াশির মতো হাত থেকে যেন একটা তীব্র যন্ত্রণা, কলকল করে নেমে এসে, আমার হাতটাকে অবশ করে দিচ্ছিল। আমি প্রাণপণ করে, দাঁতে দাঁত চেপে প্রায় চোখ বুজে হাত সোজা রাখবার চেষ্টা করছিলাম। ওর মতো আমার রাগ হয়নি, ও যেন একটা ভয়ংকর প্রতিশোধ নেবার মতো শেষ পর্যন্ত আমার হাতটাকে বেঁকিয়ে, কনুই সুদ্ধ মুচড়ে দিয়েছিল। যন্ত্রণায় আমার গলা দিয়ে শব্দ বেরিয়ে আসতে চাইছিল, তবু আমি কোনও শব্দ করিনি। যে সব বন্ধুরা দাঁড়িয়ে দেখছিল, তারাই বলে উঠেছিল, রঞ্জন ছেড়ে দে, ও হেরে গেছে। তথাপি যেন রঞ্জনের ছাড়বার ইচ্ছা ছিল না, ও আমার হেরে যাওয়া যন্ত্রণাকাতর মুখটার দিকে কেমন একটা সন্দেহের চোখে তাকিয়েছিল। আমার মুখটা যে তখন কী বিশ্রী দেখতে হয়েছিল, তা আমিই জানি। রঞ্জন ঝটকা দিয়ে, এক টানে ওর হাতটা ছাড়িয়ে নিয়েছিল, ভেবেছিল ও হাত নরম করলেই যদি আমি আবার শক্ত করে চেপে ধরি। রঞ্জন ওর হাতটা রুমাল দিয়ে মুছে নিয়েছিল বা মাসেজ করেছিল, লেগেছিল তো ঠিকই, আর যেন গর গর করে বলেছিল, চল বিয়ার খাওয়াবি।অনাথ তাড়াতাড়ি আমার দিকে এগিয়ে এসে, হাতটা ধরতে চাইছিল, মাসেজ করে দেবে বলে, কিন্তু আমার মুখ দিয়ে বেরিয়ে এসেছিল ভাগ শালা বানচোত! শুনে সবাই হেসে উঠেছিল, আর অনাথ ওর সেই পবিত্র মুখটি নিয়েই মোটা কাচের আড়ালে, যেন অনেকটা স্নেহশীলা মায়ের মতো আমার দিকে তাকিয়েছিল, বলেছিল দিস ইজ সিম্পলি বুর্জোয়া এন্টারটেনমেন্ট। এ ধরনের বাজি…।ওর কথা শেষ হবার আগেই, নীতিশ বলেছিল, লাও, অনাথিনী আবার কোথা থেকে বুর্জোয়া এন্টারটেনমেন্ট নিয়ে এল। বিপ্লব বলেছিল, একদিক অবিশ্যি ভেবে দেখতে গেলে…।আমি আর ওদের কথায় কান দিইনি আসছি বলে বাথরুম চলে গিয়েছিলাম, আর হাত দুটো বগলে চেপে আস্তে আস্তে চাপ দিয়েছিলাম, যন্ত্রণায় আমার প্রায় কান্না পাচ্ছিল। তারপর রঞ্জনকে বিয়র খাওয়াতে নিয়ে গিয়েছিলাম, আমিও খেয়েছিলাম, অনাথনীতিশ বিপ্লবও ছিল। রাত্রে, ঘরে ফিরে, আয়নার দিকে তাকিয়ে, রঞ্জনের মুখটা মনে করে, মনে মনে ফুঁসে উঠেছিলাম শুয়োরের বাচ্ছা! কিন্তু তারপরেই ভুরু কুঁচকে নিজের দিকে তাকিয়ে বলে উঠেছিলাম, তুই তো একটা কুত্তার বাচ্ছা!..অবিশ্যি, এই পাঞ্জা লড়ার জন্যে, রঞ্জনের সঙ্গে যে চোখে চোখে চেয়ে, ভিতরে ভিতরে একটা যেন ঠাণ্ডা যুদ্ধ চলছিল বলে আমার ধারণা, তার কোনও নিষ্পত্তি হয়নি।
কিন্তু এখন–এখন আমার হাতটা, আঙুলগুলো ঠিক সেই রকম ব্যথা করছে কেন। যেন আঙুলগুলো কিছুতেই সোজা করতে পারছি না, বগলে চেপে আস্তে আস্তে চাপ দিয়ে সোজা করে নেব নাকি। অসম্ভব। শীতের দিনের মতো, বুকের ওপর আড়াআড়ি হাত রেখে, বগলে হাতের তালু চাপা, এই দারুণ গরমে পারব না। বুকটাই জ্বলে যাবে।
কিন্তু কেন এত ব্যথা কীসের। হাতে দাঁতে সারা গায়ে। এত ব্যথা, অথচ কুস্তি তো লড়িনি। তার সঙ্গে, নিশ্বাসের কষ্ট, যেন ফুসফুঁসে হাওয়া নেওয়া যাচ্ছে না। এমনকী, পাঁজরার কাছে আর তলপেটে যেন ব্যথা করছে। সকাল থেকে কোনও ব্যথাই ছিল না। এটা কি হঠাৎ হল। কখন থেকে হল, কিছুই মনে পড়ছে না। এখন এই যে সময়টা, রাস্তায়, এই ভয়ংকর গরগর করা জ্বলন্ত রোদে, এই মুহূর্তটা ছাড়া, আমার যেন পিছনে কিছুই নেই। আমি যেন শুধুমাত্র এই মুহূর্তেই আছি, এর পরের মুহূর্তের কথাও আমি কিছুই জানি না, বুঝতে পারছি না, একটা ট্যাক্সি পাওয়ার কথা ছাড়া। পিছনের যা কিছু চিন্তা, সবই যেন বহু দিনের পুরনো, যেমন লোকে বলে, আগের জন্মের কথা, সেই রকম মনে হচ্ছে। দেখো বাবা, আবার জাতিস্মর না হয়ে যাই, এ দেশে আবার ওটা বড় হয়। কিন্তু আমি যেন এই মুহূর্তেই পৃথিবীতে, কলকাতার এই রাস্তাটায় এসে পড়লাম। এখন একটা ট্যাক্সি, তা যতক্ষণ না আসছে, তখন এই দারুণ রোদে, পিচ টগবগানো রাস্তা বা গরম তাওয়ার মতো ফুটপাতে আমি শুধু এই ব্যথাটাই বোধ করছি, এবং চোখে শুধু রোদ দেখছি, যে-রোদ আমার চোখে, আমার জামার ভিতর দিয়ে চামড়ায় ঢুকে জ্বালিয়ে দিচ্ছে।
কী আসছে একটা গোঁ গোঁ করে, ট্যাক্সি! না, গোঁ গোঁ করে, শুয়োরের গোঁয়ের মতো একটা লরি, তলতলে বুড়ো শরীরের চামড়ার মতো পিচের রাস্তা দিয়ে একটা চ্যাটচ্যাট শব্দ করে চলে গেল। একটা ট্যাক্সি, তা না হলে, আমাকে বোধ হয়–আচ্ছা, কোথা থেকে এলাম এখন। পাটা তুলতে পারলে, নিজের মুখেই একটা লাথি মারতাম। আমি ঠিক কিছুই মনে করতে পারছি না কেন। মুখে সেই দুর্গন্ধটা লাগছে। আমি গোটা মুখটাকে চুষে, গলার কাছ থেকে সব তুলে নিয়ে, ফুটপাতের ওপর ফেললাম, আর আমার ঝাপসা চোখেই যেন মনে হল, থুথুতে খানিকটা রক্তও রয়েছে। পাইয়োরিয়া! থাইসিসের কথা আমার মনে আসে না। কেন না, থাইসিসের রক্তে থুথুতে ওরকম দুর্গন্ধ আছে কি না, আমার জানা নেই। পাইয়োরিয়াতে আছে জানি, আর রত্নার অভিশাপে–হ্যাঁ ও আমাকে নিশ্চয় মনে মনে অনেক অভিশাপ দিয়েছে, এবং অন্য সময় বিশ্বাস করি বা না করি, এ ক্ষেত্রে আমার মনে হবে, সেই পাইয়োরিয়াওয়ালিটার অভিশাপেই আমারও হয়েছে। পাইয়োরিয়া থাকলে দাঁত দিয়ে অনেক সময়েই রক্ত বেরোয়, আর সেই রক্তটাই পচে বোধ হয় পুঁজ হয়। কিন্তু, আমি তো এরকম রক্ত পড়তে দেখিনি দাঁত দিয়ে। মাঝে মধ্যে একেবারেই যে পড়ে না, তা নয়, খুব কম।
আবার থুথু ফেললাম, কপালে হাত রেখে চোখ ঢাকা দিয়ে ভাল করে দেখতে চাইলাম, হ্যাঁ রক্ত খানিকটা আছে। আবার আর এক জায়গায় ফেললাম, তেমন টের পাওয়া গেল না, গলাটাকে কাঠ করে দিয়ে, চুষে চুষে আবার ফেললাম, আবার একটু দেখা গেল, তারপরে এক ফোঁটা থুথুও আর মুখে নেই, এখন যে ফেলে দেখব, বরং এই দারুণ জঘন্য রোদে, গলাটা কাঠ হয়ে গিয়ে, কষ্ট হতে লাগল। ভয় পেলাম যদি তৃষ্ণা লাগে, তা হলে, এই যে রাস্তা, দরজা জানলা বন্ধ বাড়ি, সব মিলিয়ে একটা ফার্নের্স, এখানে কোথাও এক ফোঁটা জল পাব না। তার চেয়ে একটা ট্যাক্সি যদি–এ পথে কি ট্যাক্সি নেই। বারণ আছে নাকি।
আমি ডান দিকের ভুরুর কাছে হাত দিলাম। কিছুক্ষণ থেকেই মনে হচ্ছিল যেন, ওখানে কী রকম টনটনে ব্যথা করছে। মাঝে মাঝে আবার দপ দপ করে উঠছিল। আমি ধরেই নিয়েছিলাম, আমার অর্ধেকটা মাথা রয়েছে, ব্যথাটা তারই। কিন্তু ব্যথাটা, ডান ভুরুর কোণ থেকে কোথাও নড়ছে না দেখে, হাত দিলাম। আর ঠিক মনে হল, বেশ একটা গোলগাল আবের মতো লাগছে। আমার আবার ভুরুর ওপরে আব হল কবে। নাকি ফোঁড়া হয়েছে। আঙুল দিয়ে টিপতেই আমার গলা দিয়ে শব্দ বেরিয়ে এল, আক।
সত্যি, অসহ্য যন্ত্রণা। এ নিশ্চয় আব নয় টিউমার জাতীয় যাকে বলে, যেগুলো অনেক সময় ক্যান্সারও হতে পারে। সে সব কিছুই নয়, বেশ বুঝতে পারছি, আমার কোনওরকম আঘাত লেগেছে, তাই ফুলে উঠেছে। এটা আবার কখন হল, কিছুই মনে করতে পারছি না। মুরদাবাদ আমাকে, মুরদাবাদ শালা। কিন্তু সত্যি, কখন কোথায় লাগল, আমার মনেই পড়ছে না। আমাকে মুরদাবাদ। আমাকে মুরদাবাদ! ঠিক শ্লোগানের মতো বলতে ইচ্ছে করছে আমার। হাত দিয়ে তো মনে হচ্ছে, এত ব্যথা যে, সদ্য সদ্যই লেগেছে, তাই ফুলে উঠেছে, জায়গাটা গরমও সেই রকম। কোথায় ঠুকে গেল, এই রাস্তার কোনও পোস্টেই নাকি। মনে পড়ছে না। এখন তো ড্রিংকও করিনি–মদিরা পান যাহাকে বলে, তবে এ কীসের খোয়ারি ভাঙতে হচ্ছে বুঝতে পারছি না।
আমাকে ধরে কেউ মারধোর করেনি তো। কীসের শব্দ হল। আর ঠুন ঠুন ঠুন ঠুন, একটা রিকশাওয়ালা। রিকশাওয়ালাটা মাথায় মুখে এমন করে গামছা বেঁধেছে, খালি ওর চোখ দুটোই দেখা যাচ্ছে। বোধহয় গামছাটা ভেজানো, আর সেই চোখ দিয়ে আমার দিকে দু-একবার দেখল। ভাড়া নেবার কোনও ইচ্ছাই ওর নেই, সেটা বোঝা গেল, আসলে আমার দিকে তাকাবার উদ্দেশ্য বোধহয় এই যে, পাছে আমি ওকে ডেকে ফেলি। এই ফাঁকা খালি রাস্তায় ভয়ংকর রোদে, ওকে যেন মোটেই হাঁপিয়ে পড়া মনে হচ্ছে না, বরং গামছা দিয়ে মাথা মুখ ঢাকা, শুধু চোখ দুটো বের করে রাখায় ওকে কেমন নিষ্ঠুর, আর মুখোশ আঁটা শয়তানের মতো দেখাচ্ছে। অথবা, ও যেন কেমন একটা রাগি আর সন্দেহের চোখে, আমার দিকে তাকিয়ে দেখে গেল। এই সময়ে, ফুটপাতের ধারে, আমার দু-তিন হাত দূরেই একটা কাক, কা কা করে ডেকে উঠল। বোধহয় কিছু একটা খাচ্ছিল, মরা ইঁদুর বা পচা কিছু। আমাকে দেখে, আমার দিকে তাকিয়ে ডেকে উঠল, ওড়বার জন্য প্রস্তুত হয়ে, ডাকতেই লাগল। ওই রিকশাওয়ালাটার মুখ, কালচে কালচে রিকশাটা, কাকের ডেকে ওঠা, সব মিলিয়ে আমার কেমন যেন অস্বস্তি হল। এরকম বেপরোয়া ভাব কেন রিকশাওয়ালাটার। আমি কিছুতেই রিকশায় উঠতাম না। অথচ এমন একটা ভাব যেন, ডাকলেও থামত না। আসলে ও যেন রিকশাওয়ালাই নয়, রিকশাওয়ালার ছদ্মবেশ মাত্র। তাতে আমার কী, ও যে-ই হোক। হ্যাঁ, ঠিকই, তবু একটা অস্বস্তি হল আমার। একটা ট্যাক্সি কোথাও কি।
কপালটা সত্যি ব্যথা করছে। সত্যি আমাকে কেউ ধরে মারেনি তো। কিছুই মনে করতে পারছি না। এরকমভাবে ভুরু ফুলে যাওয়া মার একবারই আমাকে পুলিশ মেরেছিল কয়েক বছর আগে। অমন বেধড়ক মার আমাকে কেউ কখনও মারেনি, অবিশ্যি আমাকে একলা নয়, আরও কয়েকজন আমার সঙ্গে ছিল, একশো চুয়াল্লিশ ধারা অমান্য করে, যখন আমাদের মিছিলটা এগিয়ে যাচ্ছিল, তখন প্রথম উসকানিটা পুলিশের দিক থেকেই এসেছিল, কারণ, টিয়ারগ্যাস ছুঁড়েছিল ওরা। এসপ্লানেডের কাছাকাছি আসতেই, প্রথম কয়েকটা শব্দ হয়েছিল, আশেপাশের বড় বড় বাড়িগুলোর দেওয়ালে শব্দগুলো প্রতিধ্বনিত হয়েছিল। আর কে যেন আমাদের কাছাকাছি জায়গা থেকে চিৎকার করে উঠেছিল। ওরা ফায়ার করছে।তখন আমি এতটা বুঝতাম না, কোনটা রাইফেলের শব্দ, কোনটা টিয়ার গ্যাসের শব্দ, এখন যেমন বুঝি, এবং যদিচ প্রকাণ্ড বড় মিছিলটা সেন্ট্রাল অ্যাভিন্যু দিয়ে যখন এগিয়ে যাচ্ছিল, তখন আমরা বেশ জোরের সঙ্গেই শ্লোগান দিচ্ছিলাম বা কখনও কখনও দিচ্ছিলাম না, দু-চারটে অন্যান্য কথাও বলছিলাম, কিংবা অন্যান্য ছেলেদের কথাও কানে ঢুকছিল, মাইরি বলছি, দু পিস পাঁউরুটি ছাড়া কিছু খাইনি।.বা, দে না একটা সিগারেট, এটা নিয়ে তিনটে তোর পাওনা হবে, পরে ফিরিয়ে দেব।…আমিও সিগারেট খাচ্ছিলাম মাঝে মাঝে, যেটা অনেকের অপছন্দ, মিছিলে সিগারেট খাওয়া বিশেষ ছাত্র মিছিলে, বিপ্লবের তো খুবই অপছন্দ, যদিচ এর কোনও অর্থ খুঁজে পাই না। যেন ভাবটা হচ্ছে, আমরা ছাত্র, আমরা তরুণ, আমাদের সকলের সামনে সিগারেট খেতে নেই, একটা ইয়ে–মানে ভব্যতা বলে কথা আছে তো। বাপের বয়সি কত লোকেরা রাস্তার চারপাশে দাঁড়িয়ে রয়েছে, আহা, ইহাকে বলে প্রচলিত মূল্যবোধ! যে মূল্যবোধের মুণ্ডু উহারা আমরা সকলেই চিবাইতেছি, পথে ঘাটে সর্বত্র, হোটেলে রেস্তোরাঁয়, সিনেমায়, অন্যান্য জায়গার কথা আর না-ই বললাম, তখন মিছিলে আমাদের প্রমাণ করতে হবে আমরা বড় সুবোধ বালক, থিগালে খেতে থিকিনি। মুখে দুধের গন্ধ, যেন আমরা যা, আমরা আর তা নই, এখন আমরা মিছিলে সামিল হয়েছি। কেন, এটা নিশ্চয়ই কোনওরকম অভিনয়ের ব্যাপার নয়, স্বাভাবিকভাবে আমরা যেরকম চলি ফিরি, সেরকম ভাবেই চললে ক্ষতি কী, তাতে আসল ব্যাপারটা নষ্ট হবার কিছু নেই। অবিশ্যি, ও সব কথা কেউ-ই মানে না, যারা সিগারেট খায়, আর সিগারেটের নেশা ধরলে, খায় ঠিকই। হয়ত, ছাতা হাতে একজন পিতৃপ্রতিম দর্শক তখন ফুটপাতে দাঁড়িয়ে, আমাদের মনে মনে গালাগাল দেয়, বজ্জাত বখাটে ছেলের দল, লেখাপড়ার নামে নেই, চললেন এখন পুলিশের সঙ্গে মারামারি করতে, আর বাপের পয়সার ছেরাদ্দ! এর নাম আন্দোলন, সিগারেট টানতে টানতে চলেছেন…।সিগারেট খেতে না দেখলে হয়তো পিতৃপ্রতিমের, আহা, পিতার মতন, ব্যক্তিটির এত কথা মনে হত না। অনেকটা বিপ্লবের বাবার মতোই বলতে হবে, এত যে বেশ বেশ, তোমরাই তো… ছোটান, তিনি দেখলেও এরকম কথাই। ভাবতেন। হয় উপদেশ না হয় নিষেধ, কিন্তু পিতৃপ্রতিম, আমরা আপনার ছেলে নেই, নিজের ছেলে হলে না হয় একটা কথা ছিল, আসলে, আপনার নিজের ছেলেটির কথাই মনে পড়ছে, এবং সমস্ত তরুণবৃন্দ আপনার সন্তানবৎ, অতএব সেই অনুভূতিবশত একটি গভীর দায়িত্ববোধের যাতনায় আপনার চিত্ত ব্যথিত হইতেছে, মরিয়া যাই! ইহাই কি আপনার বিশ্বাস। সেই ব্যথার চেহারাই বুঝি গোটা সমাজে আপনারা ফুটিয়ে তুলেছেন, আর আমরা সেই সমাজেরই ছেলেরা, সমাজের চেহারা দেখে, প্রকৃতই চমৎকৃত বোধ করিতেছি।….
যাই হোক, শ্লোগান ছাড়া, আমরা মাঝে মাঝে অন্যান্য কথাও বলছিলাম, সিগারেট খাচ্ছিলাম। একশো চুয়াল্লিশ ধারা ভেঙে, আমরা ময়দানে যাচ্ছিলাম, এবং আমাদের মনে কোনও সন্দেহ ছিল না যে, আমরা যাবই, যদিচ, একটা সন্দেহ, সকলের মধ্যেই কম বেশি ছিল, পুলিশ আমাদের বাধা দিতে পারে আর দিলে, সে বাধা আমরা মানব না। কোনও ভয়, আমাদের–আমার, মনে ছিল না, বেশ তরতরিয়ে যাচ্ছিলাম।
আমি যে কেন যাচ্ছিলাম, সেটা আমি যেন ঠিক জানতাম না। বন্ধুদের ভাষায় বলতে হয়, এ আবার আমার সেই, ফেরোজি, আমি কিছুই জানি না। কিন্তু সত্যি বলতে কী, বিপ্লবের মতো কি আমার মনে কোনও বিশ্বাস ছিল, যে সব নীতি বা তত্ত্বের কথা ওরা বলে, কিংবা রুদ্র যে সব কথা বলেও আবার বিপ্লবেরও বড় নেতা, রুদ্রনারায়ণ, আমার তো ওকে কেমন চালাক আর চালবাজ বলে মনে হয়, ও আবার বিপ্লবের মতো ঠিক গম্ভীরভাবে চিবিয়ে চিবিয়ে ভারী ভারী কথা বলে না, ও অনেকটা–কী বলব যেন একটা বিশেষ রোল অভিনয় করছে। হয়তো আমরা সবাই তাই করছি, এক এক সময় আমার তাই মনে হয়, কিন্তু সেটা জেনেশুনে করছি বলে মনে হয় না। নিজের ব্যবহারে, কথাবার্তায়, আচরণে, নিজেরই এক এক সময় এমন অদ্ভুত লাগে, তখন এই কথা মনে হয়। রুদ্র তা না, ও যেন একটা রোমাঞ্চকর উপন্যাসের রোমান্টিক নায়কের মতে, কপালের ওপর ঝাপানো চুল, তার ছায়া পড়ে চোখের ওপরে, জ্বলজ্বলে খুশি-চতুর বেড়ালের মতো, খুশি আর চতুর অন্য কোনও জীব আমি দেখিনি, হয়তো তাদের মতোও হতে পারে, সেইরকম খুশি জ্বলজ্বলে চোখের ওপরে ছায়া। আর ফরসা মুখটা সত্যি বেশ চোখা চোখা, রোখারোখা ভাব তো এমনিতেই আছে। দারুণ কথা বলতে পারে, ভীষণ তাড়াতাড়ি, কিন্তু প্রত্যেকটা কথার মধ্যেই যেন, কখনও চড়া, কখনও নরম সুর, ঝলকে ওঠে রাগে, আবার কষ্টে, কেমন দুঃখী দুঃখী ভাব, আর এমন সব কথা বলে, যেগুলো খুব ভাবনা চিন্তা না থাকলে বলা যায় না, যাকে বলে প্রকৃত রাজনৈতিক জ্ঞানসম্পন্ন, সেইরকম ছেলেই ওকে বলতে হয় বোধহয়, আর খুব পড়াশুনো আছে বলে মনে হয়। ওকে বোধ হয়, আমি ঈর্ষা করি না, এখন মনে হয় করতাম, কারণ ওর মতো ছেলেকে ঈর্ষা করবার অনেক কারণ থাকতে পারে আমার মতো ছেলের। রুদ্রর কোনও গুণই–চেহারায় জ্ঞানে, আমার ছিল না, সেজন্যে ওকে মনে মনে ঈর্ষা করাটা আমার পক্ষে কোনও আশ্চর্যের ব্যাপার ছিল না। যে কারণে ওকে চালাক চালবাজ ভাবতাম, কিন্তু এখন আর সে মনটা আমার নেই, আমার মনের মধ্যে এখন ও একটা গোলমাল লাগিয়ে দিয়েছে, যে কারণে আমি ঠিক করেছি ওর সঙ্গে আমি একটা বোঝাপড়া করব এবং আজ এখন সেই কথাটা আরও বেশি করে আমার মনে হচ্ছে, ওর সঙ্গে আমার একটা বোঝাপড়ার দরকার।
আমি সেই কয়েক বছর আগের কথাই বলছি, সেই মিছিলের সময়ের কথা, ওরা যেমন কতগুলো বিশ্বাসের কথা বলত, সবকিছুর পিছনেই একটা কজ–গ্রেট কজ, পেট্রোয়টিক, রেভ্যুলুশনারি, শিক্ষাক্ষেত্রের বিষয় পেরিয়ে অন্য কোনও রাজনৈতিক কারণের প্রতিবাদেও, আমরা গিয়ে ঝাঁপিয়ে পড়ব, লড়ব, সত্যি কথা বলতে কী, আমি ওদের মতো ওরকম ভেবে যে ঝাঁপিয়ে পড়তাম, তা নয়। নিজেকে ফাঁকি দিয়ে তো কোনও লাভ নেই, আমার কাছে ব্যাপারগুলো কোনও দিনই ওভাবে আসেনি, আমার ভাবনা চিন্তাগুলো ঠিক ওরকম ছিল না বা নেইও। কিন্তু ঝাঁপিয়ে পড়তে পারলে, আমি ছাড়ি। যে কোনও কারণেই হোক, ঝাঁপিয়ে পড়তে আমি রাজি, কেন না, বেশ বুঝতে পারি, আমার ভিতরে একটা রাগের আগ্নেয়গিরি যেন রয়েছে, একটা ঘৃণার কী বলব, প্রকাণ্ড সমুদ্রের মতো ঘৃণা যেন আমার মধ্যে রয়েছে, আমার মনে হয়, না, ছাড়ব কেন, ঝাঁপিয়ে পড়ব, ভেঙে চুরে মেরে তছনছ করে দেব। তা ছাড়া আমি আর কী করতে পারি, এরকম মনে হয় আমার। একমাত্র এটাই তো করার থাকে শেষ পর্যন্ত, এবং এক এক সময় মনে হয়; যারা নিজেদের মনে করে, তারা শিক্ষাক্ষেত্রের কর্তৃপক্ষ-শাসক, হ্যাঁ ভাইস চ্যান্সেলরদের ইউনিভার্সিটির উপযুক্ত শাসক বলে উল্লেখ করতে দেখেছি আমি খবরের কাগজে, এইসব শাসক, রাষ্ট্রের শাসক পরিবারের শাসক-পিতৃদেব বা আর কেউ, এক এক সময় মনে হয়, সবাই মিলে আমাকে যেন এদিকেই ঠেলে দেয়। আমি বিপ্লবদের মতো অতশত বুঝি না। যেমন বিপ্লব ভাবে, ও নেতৃত্ব করছে, ও একটা কারণের জন্য লড়ছে, ও একটা খুব সিগনিফিকেন্ট ফিগার একজন বিশিষ্ট ছেলে, আমি একটা উল্লুক, সেরকম কখনওই ঠিক ভাবতে পারি না। আমি কে, কীসেতেই বা আছি, আমাকে দিয়ে কার কী-ই বা প্রয়োজন। আমাকে না হলেও সব কিছুই চলে যাবে, হয়ে যাবে, চলে যাচ্ছে এবং হয়েও যাচ্ছে। আমাকে কোনও কিছুতেই কারুর দরকার নেই, আমাকে বাদ দিয়ে পৃথিবীর সবকিছু চলছে, চলেও যাবে। অথচ, বক্তিমে আর বাণীগুলো বিশ্বাস করলে মনে হবে, আমাকে ছাড়া চলবে না। এই যেমন বলে না, তোমরাই জাতির ভবিষ্যৎ ইত্যাদি, শুনলে এমন হাসি পায় মনে হয় যে বলছে, তার জিভটা জিভছোলা দিয়ে ছুলে দিয়ে আসি, তাতে যদি আসল কথাটা বেরোয়। ওরা যখন এরকম করে বলে তখন বোধহয় নিজেদের মুখগুলো দেখতে পায় না। এদের উচিত, যখনই কিছু বলবে, সামনে একটা আয়না রেখে দেওয়া। আমরা ভবিষ্যৎ, ওরা বর্তমানের যা কিছু, সব নিজেরা তাংড়ে নেব, এটা যে ওদের নিজেদের চালচলনে যাকে বলে জীবনধারণে, সবকিছুতে ফুটে উঠছে সবসময়ে, সবখানে এ বোধগুলো পর্যন্ত হারিয়ে ফেলেছে। কিন্তু আমাদের মানুষ করার জন্য, কাপড় গুটিয়ে লেগেছে, যেভাবে পারে, ওদের নিজেদের মতে, ওদের ভাবনার ছাঁচে আমাদের মানুষ করে ছাড়বে। আহা, হে পিতৃ পিতামহকুল, আপনারা সকল কিছুর ধারক এবং বাহক, আপনারা কর্তা, নেতা, আপনারা আমাদিগকে শাসন করিবেন, আমরা এখন শুধু শাসিত হইব। আপনারা কৃষ্টি শিল্প সাহিত্য কাব্য সকল কিছুর সমঝদার বিবেচক, উহাতে আমরা কেহ কিছু নাই। শিক্ষার ক্ষেত্রে, আপনাদিগের জ্ঞান তুলনারহিত, আপনারা যেভাবে আমাদিগকে শিক্ষিত হইতে হুকুম করিবেন, বাধ্য করিবেন, আমাদিগকে তদ্রূপ করিতে হইবে। অহো, কী অসীম কৃপা! ঈশ্বরানুভূতি আপনাদের হৃদয়গত, অতএব বাণী বিতরণ এবং আমরা আপনাদের সম্মুখে নিতান্ত অজ্ঞান পাপাত্মা ছাড়া কিছুই নহি। আপনারা নৈবেদ্যের মস্তকোপরি কলাটি কলাটি অবিশ্যিই ঊর্ধ্বমুখী দণ্ডায়মান, নিম্নের কুচো নৈবেদ্যরা আপনাদের দিকে চাহিয়া রহিয়াছেন, আর নৈবেদ্যের থালার বাহিরে, মৃত্তিকায় যে সব অগণিত পিপড়া সকল ঘুরিয়া বেড়াইতেছে, আমরা তদ্রূপ দৃষ্ট হইতেছি। কিন্তু আপনাদের সকল কেচ্ছা কাহিনী আপনারা কিছুতেই গোপন রাখিতে পারিতেছেন না। সংবাদপত্রে পড়িতেছি, কখনও কখনও, সমাজের অভ্যন্তরে, তাজা রক্তের ভিতর দিয়া সিফিলিসের রক্তের মতো আপনাদের চেহারাগুলি রক্তবর্ণ চাকা চাকা হইয়া ফুটিয়া উঠিতেছে। আপনারা কেহই অপরিচিত নহেন, আপনাদের হাতে প্রচুর শক্তি সঞ্চিত রহিয়াছে, দল-বল এবং অর্থ-বল। তাই আপনাদের অর্থপিপাসা লালসা নহে, গুণীর গুণমূল্য। হর্মতলে আপনাদের রমণীরমণ, মদ্যপান করিয়া র‍্যালা, তাহা ঋষিদিগের সোমরস পানতুল্য, ফেরেববাজি দুর্নীতিমানের মহকীর্তি। অদ্য দ্বিপ্রহরে যিনি, তাবত অধিবাসীদের জন্য নির্দেশ পালনের বিজ্ঞাপনটি সহি করিয়া গেলেন রাত্রিশেষে সুরম্য হোটেলের বেয়ারাগণ তাহার বমনলাঞ্ছিত শরীরটি কোলা ব্যাঙ-এর মতো পাঁজাকোলা করিয়া গাড়িতে তুলিয়া দিল। আহা, প্রথম রাত্রে যাহার–মধ্যে ইনি–দ্বারা মত্তভাবে প্রহার করিয়াছিলেন এই গতরে আর তাহা সম্ভব কি না জানি না, সেই মুখখানি আগামীকল্য আর স্মরণ করিতে পারিবেন না।….
অহো অহো, চালাইয়া যান, চালাইয়া যান। আমাদের জন্য নিষেধের প্রাচীর তুলিতে থাকুন, পাপের ভয় দেখাইতে থাকুন, ভবিষ্যতের আশার আলো জ্বালিতে থাকুন, আর নিজেদের সবকিছু সামলাইতে থাকুন, তাহা হইলেই বৈতরিণী পার হইয়া যাইবেন। হুররা, হুররা–হুঁই হুইস ইহা হিড়িক নহে, আপনাদিগকে সাধুবাদ জানাইতেছি, চালাইয়া যান, আমাদের সত্য বৈ মিথ্যা বলিতে নিষেধ করুন, সবাইকে বিবেকানন্দ রবীন্দ্রনাথ হইতে বলুন– এরকম লক্ষ লক্ষ হইলে সামলাইতে পারিবেন তো? সে কথা আসে কোথা হইতে, বলিয়া যাইতে হইবে, অতএব চালাইয়া যান, রাজনীতি হইতে দূরে থাকিতে বলুন, ঔর সিনেমা থিয়েটার ছোড়কে, গার্লফ্রেন্ড কে সাথ মিলনা জুলনা ঘুমনা ছোড়কে, ঘর যাকে, মাকে পাস খানা খাকে, বহিনকে সাথ আঁখমিচোলি খেলকে, টাট্রিপিসাব বাগেরা ফিরকে হুঁশিয়ার, ঔর কুছু নহি, খাবার হো যায়ে গা, কিতাব লেকে পঢ়নে বৈঠ যাও, অ্যায়সা নির্দেশ দিজিয়ে।…জয়হিন্দ বন্দেমাতরম!
কিন্তু যাগ গে, আমি এত বড় বড় কথা বলতে চাই না, বড় বড় মানুষের কথা তো বড় বড়ই হয়। তাই মনের মধ্যে কথাগুলো পর্যন্ত কেমন বড় বড় ভাবে আসে। এক এক সময়, যে কোনও বড় ভাবের কথা হলেই, আমার মনে সাধুভাষা জেগে ওঠে, এমনকী যার নাম রাষ্ট্রভাষা, তাও। কিন্তু আমি যে কথা ভাবছিলাম, আমি কে, কীসেতেই বা আছি, যাদের যা করবার, তারা তা করে যাচ্ছে, আমাকে কোনও দরকারই নেই, যেন আমি কেউ নই, যে কারণে, এভাবে আমার বলতে ইচ্ছা করে, হেল! হ্যাঁঙ ধূর সসলা। এদেশে কী হচ্ছে আর কী না হচ্ছে, তাতে আমি একটা অচেনাযাকে বলে অজ্ঞাত প্রাণী ছাড়া কিছুই না, অথচ আমি রয়েছি, পুরোপুরিই রয়েছি, এ কথাটা নিজে কখনওই ভুলতে পারি না। কেউ মনে না করতে পারে, শুধু কথার কথা ছাড়া, যে, আমার কোনও রো–ভূমিকা কোথাও আছে, যে কোনও বিষয়েই, কিন্তু আমার নিজেকে সবসময় সবখানে বিধিয়ে রাখতে ইচ্ছা করে। অথচ তা পারি না, কেন না, ঝকঝকে নৈবেদ্যের থালার নীচে, সেই পিঁপড়ের মতো তুচ্ছতা সবসময়েই যেন আমার পিছনে এঁকে রাখা হয়েছে, আমি নিজেও এ কথাটা ভুলতে পারি না। জানি না, আমার মনে হয়, বিপ্লবদের মনেও কোথাও এরকম একটা ভাবনা যেন কাজ করে চলেছে, ওর নাম থেকে তো সেটা আরও বেশি করে মনে হয়। ওর বাবাও বোধহয় এরকম ভাবে, নিকুচি করেছে মানে থাক বা না থাক…। তবু এ কথাও ঠিক, বিপ্লব নিজেকে অন্যরকম ভাবে, মিহিরও তাই, যা-ই করুক রঞ্জনের মায়ের সঙ্গে বা আর অন্য কিছু, খুব সাহসী ছেলে, আর ভীষণ সিরিয়াও বটে, কিন্তু আমি নিজেকে ঠিক সেরকম ভাবতে পারি না, যে কারণে আমি একটা তুচ্ছ–ইনসিগনিফিকেন্ট, এরকম একটা চিন্তা, যা আমি বুঝিয়ে বলতে পারি না, অথচ আমার ভিতরে সেটা ফোঁস ফোঁস করতে থাকে। আমার অজান্তেই, সেটা আমাকেই বিধিয়ে রাখে, আর ঠিক এই জন্যেই কিনা জানি না, একটা দাঁতে দাঁত পেষা রাগ, একটা ঘৃণা যেন আমার মধ্যে থৈ থৈ করছে, এবং যে কোনও সময়েই, ভারী গম্ভীর বুলডগ মার্কা ভদ্রলোক দেখলেই ঠোঁটের কোণে আলগা করে সিগারেট ধরে বাঁ হাতে কাঠি জ্বালিয়ে ভক্ করে ধোঁয়া ছাড়ি, আহ বুলডগের মুখখানি দেখিয়া তখন একমাত্র বাথরুমে যাইতে ইচ্ছা করে, যেন এইমাত্র পৃথিবীর, আপন সন্তানদিগের রসাতল গমন প্রত্যক্ষ করিয়া ক্রোধে আত্মহারা হইয়া ত্বরিতে গমন করিলেন। সত্যি কথা বলতে কী আমার বাবার কাছেই বা আমি কে। পুত্র! ঠিক আছে, সম্ভবত সে বিষয়ে আপাতত কোনও সন্দেহ নেই, কিন্তু আমি ওঁর কীসেতে আছি, উনিই বা আমার কীসেতে আছেন। উনি আমাকে খাওয়ান, পরান, বেশ ভালভাবেই–কেন না, বড়লোক বলতে যা বোঝায় পিতা তাহাই। কী জঘন্য রকমের টাকা করেছেন ভদ্রলোক, আর কী-কী বীভৎস রকমের ব্যস্ত, ভয়ংকর রকমের উদ্বিগ্ন, নার্ভাস টেনশনসবই টাকার জন্য যেন গেল, এই গেল ভাব, যেন কেউ থাবা দিয়ে নিয়ে নেবে, মাঝপথে ছিনিয়ে নেবে, আমি তো যেন বরাবর এই রকমই দেখে এলাম। একটা মস্তবড় চাকরি করেন, সকাল থেকে রাত্রি অবধি, ক্ষমতা প্রচুর, হয়তো বিস্তর ক্যাশ আমদানির ব্যবস্থাও আছে, কিন্তু ওঁর জীবন, কাজ কোনও কিছুর সঙ্গেই আমার কোনও যোগাযোগ নেই, নিয়ম অনুযায়ী থাকতেও নেই, আমি যাহাই করি তোমাকে দেখিতে হইবে না, তুমি তোমার কর্ম করিয়া যাও–এইরকম ভাব। এবং তিনি আমার প্রতি কর্তব্যে কোথাও একটু শৈথিল্য প্রদর্শন করেন নাই, যতটা ভালভাবে সম্ভব হস্টেলে রেখে, খাইয়ে পরিয়ে, অনেক খরচ-খরচা করে, যাকে বলে মানুষ করবার চেষ্টা করছেন। আমার আরও পাঁচটা ভাই থাকলে তাদেরও করতেন। দিদির বিয়ে হয়ে গিয়েছে, খুব ভাল বিয়ে দিয়েছেন, প্রচুর টাকা খরচ করেছেন। দিদিও গুটিচারেক প্রেম, একটা বিয়েন খসিয়ে বিস্তর মালপত্র নগদ টাকাসহ একটি থলথলে গেজেটেড অফিসারের সাত পাক ঘুরে খুশি হয়ে বিদায় নিয়েছে। দিদি মানে, আমার থেকে বছর দুয়েকের বড়, বাবার মতো দেখতে বাবা তো দেখতে বেশ সুপুরুষ মানে সুন্দর। এককালে বেশ ভালই ছিলেন দেখতে, সেই চেহারাটা আমার এখনও মনে আছে, এখন যেমন বাবার মুখটা আমার মনেই পড়ে না, ভদ্রলোক দেখতে যে কেমন সেটা প্রায় অস্পষ্ট ঝাপসা হয়ে গিয়েছে আমার কাছে, কেবল একটা ফরসা কপালে কতগুলো রেখা, যে রেখাগুলোতে কেবল যেন দুশ্চিন্তা আঁকা, আর দুটো চোখ যে চোখে একটা হন্যে ভাব, একটা ভয়–যেন একটা উদ্বেগ তাতে একটা লোকের সুন্দর মুখ যে কী রকম বদলে যেতে পারে, বাবা তার প্রমাণ। হয়তো ওঁর চাকরি বা দাম্পত্য জীবন ইত্যাদি কোনও কিছুতে একটা ভীষণ গোলমাল আছে। কিংবা জানি না, এ বয়েসে কোথাও প্রেম করে মরেছেন কি না–তবে যতদূর মনে হয়, চাকরির ব্যাপারেই একটা কিছু গোলমাল, বা সেটা গোলমালই নয় চাকরিটাই এই রকম, যার পিছনে সর্বস্ব দিয়ে তিনি কী হারাইতে ছিলেন, তিনি জানিতেন না, কিন্তু আমি যেন একটু একটু জানতাম, অথবা সে হারানোটা ওঁর কাছে কিছুই না, ওটা কোনও হারানোই নয়, তার বদলে উনি যা পাচ্ছিলেন, পাচ্ছেন, সেটাই হয়তো অনেক বড়। এ কথাগুলো ভেবে, মাঝে মাঝে বাবার ওপর রাগ হত এক সময়ে, কিন্তু কে কার ঝাড়ে বাঁশ কাটে, ওঁর স্ত্রী বা কন্যা বা পুত্রের বিষয়ে, উনি যা ভাল বুঝবেন করবেন, আর স্ত্রীকন্যা পুত্রেরা নিজের নিজের মতো চলুক।
আমি সে কথাই ভাবি, ওঁর কাছেও আমি এক ছেলে মাত্র, যাকে খরচ করে, খাইয়ে পরিয়ে লেখাপড়া শিখিয়ে মানুষ করতে হচ্ছে, আর আমি খেয়ে পরে, ন্যাকা-পড়া যা করছি সে তো আমি জানিই, মানুষও কেমন হচ্ছি, তাওকী বলে ওটাকে–হ্যাঁ আমার অন্তর্যামীই জানেন। এছাড়া আর আমি ওঁর কীসেতে আছি। কিছুতেই নেই, উনিও তা চান না বা ভাবেন না, আমি একটা তুচ্ছ ছেলে মাত্র, যার সঙ্গে ওঁর একটা কর্তব্যের সম্পর্ক মাত্র, ওঁর কোনও সুখ-দুঃখের ভাগ আমাকে কখনও কিছু দেননি, খোকা দেখ, এ বিষয়টা আমাকে বড় ভাবিয়ে তুলেছে, কী করা যায় এ রকম কিছু কোনও দিন বলেননি, আমার তো বলবার কিছুই নেই, থাকতেও পারে না, একমাত্র টাকা-পয়সা বা কোনও রকম সুবিধা অসুবিধা, তার জন্য ওঁকে কিছু বলবার দরকার হয় না। উনি একজন ভদ্রলোক, নিজের ব্যাপার নিয়ে জড়িয়ে আছেন, ঘটনাচক্রে আমি ওঁর ছেলে–কথাটা যেন কেমন শোনাচ্ছে কিন্তু এটা তো একটা ঘটনাই, হাজার হাজার ঘটনার মধ্যে, একটা ঘটনা, আমাকে উনি এই ধরাধামে আনয়ন করিয়াছেন। কত সহজ, যেন টপ করে একটি ফুচকা মুখে ফেলে দিলেন, অথবা একটি ঢেকুর তুললেন, বমন বা উদগার জাতীয় ব্যাপারই তো সেটা। হে মহারাজ, অপরাধী জানিল না, কী বা তার অপরাধ, কী কারণে ধরাধামে আবির্ভাব তার, পিতা আনয়ন করিলেন, এখন কেহ কাহারও নহি, কর্তব্যের একটি সেতু ব্যাতিরেকে। হ্যাঁ জানি, হয়তো অনেক কিছু টাকা-পয়সা সম্পত্তি তিনি আমার জন্যে রেখে যাবেন এবং সেটা ভোগ করবার সময়ে বাবার কথা যে সন্তানেরা কত ভাবে, তা আমার মতো খারাপ ছাড়া, ভাল ছেলেদের বেলায়ও তো দেখছি। সুতরাং সেটা কোনও কথা নয়, আসলে আমি ওঁর কিছুতেই নেই, মূলে আমি কোনও একটা ফ্যাকটার নই। তারপরে, দিদি অর্পিতার সুন্দর নাম, চরিত্রের সঙ্গেও খুব মিল, একটা তলতলে তরল পদার্থের মতো, অর্পণ করেই আছে–অর্পিতাসমর্পিতা নাম রাখলে কেমন হত। এখনও আমি ভুলতে পারি না সুশীলদার কথা, সামান্য কেরানি বটে, বাবার অফিসের অধস্তন কর্মচারী, তার সঙ্গে কে তোকে প্রেম করতে বলেছিল, কে তোকে হৃদয় সমর্পণ করে, পেরেম করে ওর মাথাটা খেতে বলেছিল। লোকটাকে চাকরি ছাড়তে হল, এমনই অপরাধ যে, শেষ পর্যন্ত কলকাতা পর্যন্ত ছেড়ে যেতে হল, অ্যাাঁ এত বড় সাহস, সে অর্পিতার প্রেমিক হয়েছে। তাও পাণিপ্রার্থনা করিবার সাহস করে নাই, নিতান্ত অর্পিতার হামসানি মেটাতেই লোকটিকে প্রেমিক হতে হয়েছিল। মনে মনে হয়তো একটু আশাও করেছিল নিশ্চয়ই অর্পিতাই সে আশা দিয়েছিল, আমি তো নিজের চোখেই সব দেখেছি। তারপরে নীলকান্তবাবু, অধ্যাপক মানুষ, দিদিটি আমার তাকেও জজিয়েছে কিন্তু একজন মাস্টারমশাইয়ের সঙ্গে কখনও অর্পিতার বিয়ে হতে পারে, অ্যারিস্টোক্রাসি, গ্র্যাঞ্জার বলে একটা কথা আছে। সত্যি, আমারই দিদি, কত রূপেই দেখলাম ওকে, শেষ পর্যন্ত একটা মার খেয়েছিল সেই টমটম মার্কা রমেনের কাছে, ফিল্মের হিরো হবার স্বপ্ন দেখত সে গাড়লটা, সারাদিন সেজেও থাকত সেই রকম। তার কাছে দিদিটি আমার একেবারে চিত্তির। ছোট ছোট তাড়াতাড়ি নার্সিং হোমে, জলদি জলদি ইভাকুয়েট কর, না খসালে উপায় নেই। বেচারি সুশীলদা, বেচারি মাস্টারমশাই, রমেনকেও বেচারিই বলতে হবে, কারণ তারপরেও অর্পিতা আবার একজনের কাছে অর্পণ করেছিল, কিন্তু বেশি দিন চালাতে পারেনি, গেজেটেড অফিসারটি এসে পড়েছিল। গেজেটেড অফিসার! আহ, যে ভাবে ঢাকঢোল বাজিয়ে গাড়িতে করে নিয়ে গিয়েছিল অর্পিতাকে, একটি সুন্দরী কুমারী কন্যাকে বিবাহ করিয়া, বর চলিল বীরদর্পে। সঙ্গে প্রচুর খাট, আলমারি, ড্রেসিং টেবল, ফ্রিজ, সোনার তো কথাই নেই। পুরুষরা বোধহয় কিছু বুঝতে পারে না, ওই যে কী সব সতীত্ব টতীত্ব বলে, সেটা কি শরীরের মধ্যে শরীর দিয়ে বোঝা যায়। যায় না নিশ্চয়ই। আমি তো কোনওদিন বুঝতে পারিনি। বেশ্যার সঙ্গেও যেরকম মনে হয়েছে, রিনাকে বা অদিতিকে বা বেবিকে বা লতিকাকে বা লতিকার দিদি মল্লিকাযার বয়স আমার থেকে করে সাত-আট বছর বেশি, কাউকেই তো আমি আলাদা করে কিছু বুঝতে পারিনি। একমাত্র রত্নার সঙ্গেই কিছু হয়ে ওঠেনি, দাঁতের গোলমালে সব পয়মাল হয়ে গিয়েছিল, কিন্তু বেশ্যা ছাড়া, আর সকলেই তো আমার কাছে সতীই ছিল, মানে, আর কাহারও সঙ্গে এই সকল ললনারা শয়ন রমণ কিছু করে নাই, যা করেছে তা নিতান্তই অঙ্গ সেবা, এবং শুধু আমার সঙ্গেই যা করবার করেছে। ছেলেদের কি বোঝা যায় নাকি, মেয়েরা কি বুঝতে পারে, ছেলেরা অন্য কোনও মেয়ের সঙ্গে মিশলে। মিশলে! তার মানে কী, মিললে বোধহয়। আমার মনে হয়, এ সব কিছুই বোঝা যায় না। আচ্ছা, যদি এমন কোনও ওষুধ আবিষ্কার করা হয়, যেটা ব্যবহার করলে, কেউ আগে কোথাও কিছু করেছে কি না জানাজানি হয়ে যাবে, তা হলে কেমন হত। কিছুই হত না, এমনিতেই ছাড়াছাড়ি খেয়োখেয়ি, তার ওপরে মারদাঙ্গা লেগে যেত। দোহাই বাবা, কোনও বৈজ্ঞানিক যেন সমাজের এমন অকল্যাণ না করে। কী দরকার বাবা, বেশ তো নিজেদের মধ্যে সবই জানাজানি আছে, মনে মনে সবাই সবকিছু বোঝে, আমাকে ওরা বোঝে, আমিও ওদের বুঝি, পাসি ভাসিয়া যাউক, সতীত্ব দেহের ভিতরে বিরাজ করিতে থাকুক।
সেই কথাই ভাবছি, দিদির সঙ্গে আমার কিছু নেই, একটা ভাই মাত্র, আমার কিছুতে ও নেই, আমিও ওর কিছুতে নেই, এমন কখনও মনে হয় না, আমি ওর কাছে কিছু যাতে আমি মনে করতে পারি, আমাকে ওর দরকার এই ভেবে আমি নিজেকে তবু তুচ্ছের বেশি কিছু মনে করতে পারতাম। আর আমার মা–আহ্, কী অসহ্য রোদ–আর আমার মাআহ, পেভমেন্টটা যেন জ্বলছে, সাদা সিমেন্ট করা পেভমেন্ট পিচের রাস্তা, সবকিছু জ্বলছে কাঁপছে, আর এখন কেমন একটা ড্রাগনের আগুন ঝরানো নিশ্বাসের মতো এক একটা দমকা হাওয়া আসছে। মায়ের কথা আমি মনে করতে পারছি না, আমার সারা গায়ে একটা ব্যথা, হাতের ডানায় বুকে তলপেটের কাছে, হাতের আঙুলগুলোতে, যে কারণে এখনও আমি আঙুলগুলোকে সোজা করতে পারছি না, আর মাড়িতে দাঁতে ব্যথা, দাঁতের গোড়ায়, আর সেই দুর্গন্ধটা। আমি চোখে প্রায় কিছুই দেখতে পাচ্ছিনা, গলাটা শুকনো, একটা ট্যাক্সি আচ্ছা ট্যাক্সিওয়ালাদের কি আজ স্ট্রাইক আছে? মনে করতে পারছি না, এমন কিছু তো শুনিনি। কাছেপিঠে কোথাও একটা মানুষ নেই, কাকটাকে ছাড়িয়ে এসেছি, বাসের স্টপটা ছাড়িয়ে এসেছি, সেই রিকশাওয়ালাটাকে-যাকে আমার ছদ্মবেশী অন্য কেউ বলে মনে হয়েছে, তাকেও আর এখন দেখতে পাচ্ছি না। আমার এখন এ রাস্তাটাকে ভয় করছে। সত্যি সত্যি আমি পৃথিবীর কোনও জীবিতদের এলাকার মধ্যেই আছি তো! রাস্তার ওপরে সব বাড়িগুলোর প্রত্যেকটি দরজা জানলা বন্ধ, কোথাও কোনও সাড়াশব্দ নেই। হ্যাঁ, আর আমার মাতাকে আমি মনে করতে পারি না এখন, তবে বাবা দিদির মতো, মার কাছেও আমি কিছু না। সেই একটা ছেলে খায়, পরে, পড়ে, তার জন্যে কোনও ভয় বা দুশ্চিন্তা নেই, আমাকে দিয়ে তার কোনও দরকার নেই। মার নিজেরও বোধহয় মনে নেই, কবে আমাকে একদিন জন্ম দিয়েছিল, কবে আমাকে একদিন কোলে করে আদর করেছিল, কেন না, সে রকম ছোট থাকলে, সব বাচ্চারাই যেমন মায়ের কোলে চেপে আদর খেতে খেতে খুশি হয়ে হাসে, আর কেমন একটা, কী বলব–গর্বিত, হ্যাঁ গর্বিতভাব ফুটে ওঠে, যেন সে একটা কিছু আমি আর এখন সেরকম মনে করতে পারি না। একটা ফরেন লিপস্টিক, একটা শাড়ি, একটা জামা–যে সব আমার মায়ের চলতে ফিরতে সবসময় কাছে কাছে গায়ে গায়ে আছে, তার যা কদর, আমার তাও নেই, কেন না, আমি মাকে সাজাই না, সুন্দর করি না বা আমি মিস্টার লাহিড়ি, কিংবা নিরঞ্জন দেব, যারা মায়ের পুরুষ বন্ধু, তাদের কারুর মতোই বিশেষ কেউ না। মা! বললেই লোকে কী রকম গদগদ হয়ে ওঠে, অথচ মায়ের নির্যাতনও কম দেখিনি। আমাদের জুনিয়র প্রফেসর ছিলেন ভুজঙ্গবাবু। তাঁর মা এমনকী কর্তৃপক্ষের কাছে চিঠি দিয়ে জানিয়েছিলেন ছেলে তাঁকে লাথি মেরে বাড়ি থেকে বের করে দিয়েছে। আমি শুনেছি, আমার ঠাকুরমাকে আমার মা বরাবর কাশীতে রেখে দিয়েছিল, কোনওদিন কলকাতায় আসতে দেয়নি এবং ঠাকুরমা কাশীতেই মরেছিল, অথচ ঠাকুরমা কলকাতায় আসার জন্য চিরদিন কান্নাকাটি করেছে, আসতে পারেনি, কারণ মা পরিষ্কার জানিয়ে দিয়েছিল, ঠাকুরমা যে বাড়িতে থাকবে, সে বাড়িতে মা থাকবে না। জানি না, এর মধ্যে কী গোলমাল ছিল, কেন ঠাকুরমাকে মরা পর্যন্ত কাশীতেই, যাকে বলে নির্বাসন দেওয়া হয়েছিল বা ভুজঙ্গবাবু কেন তাঁর মাকে পদাঘাতে বহিষ্কার করিয়াছিলেন। মা মা বলে লোকে এত গদগদ হয়, অথচ মাকালী ছাড়া বাছাধনদের ভয়ভক্তি কোনও মায়ের ওপর আছে বলে তো বিশেষ দেখতে পাই না। মাকে ভক্তি না করি বা না ভালবাসি, কিন্তু বাবা, আমরা এমন মানুষ যে, মা শুনলেই লোম খাড়া হয়ে ওঠে, মা মাগো! বলহরি হরি বোল্…
মাকে আমি মনে করতে পারছি না এখন, শুধু এই একটা কথা খেয়াল আছে, বিয়াল্লিশ বছরের এক নারী, মুখে তার নানা কারুকাজ, চক্ষে অঞ্জন, ওষ্ঠে রঞ্জন ইত্যাদি, কিন্তু সেই একই কথা, মা তার নিজেকে নিয়ে থাকে, আমাকে দিয়ে তার কোনও প্রয়োজন নেই, হ্যাঁ, ছেলে একজন, যদিচ নিজেকে বিশেষ কিছু ভাবতে পারি, সেরকম কিছুনই, আর মাও আমার কাছে তা-ই। তা-ই কী। আমি ঠিক জানি না বা বুঝি না, মোটের ওপর
আমি তুচ্ছ, আমি, কী বলব, একটা ইনসিগনিফিকান্ট ছেলে, কোনও কিছুতেই আমি নেই। কোনও মেয়ের কাছেও না, আমি অনেকের প্রেমিক, আমার পশ্চাদ্দেশে পদাঘাত করি, প্রেমিক! প্যান্টের বোতাম খুললে আর নারীর অন্তর্বাস সকল উন্মোচন করিলেই, প্রেমিক প্রেমিকা হওয়া যায় নাকি। তা হলে আমি প্রেমিক আর ওরা আমার প্রেমিকা। আহা, লহ হালুয়া লহ হালুয়া-আচ্ছা হালুয়া জিনিসটা কী, আর লে হালুয়া মানেই বা কী। সুজি রান্নাই যদি হালুয়া হয়, তার আবার নেওয়ানেয়ির কী আছে। যাক গে, কিছু মেয়ের সঙ্গে আমি শুয়েছি। শুয়েছি! শয়ন করিয়াছি, আহা কী শ্রুতিমধুর। এক কথাতেই বেবাক ফাঁস তারপরে আর যা বলো তাই-ই বলো, কোনও কিছুতেই কিছু যায় আসে না। কিন্তু আমি জানি, ওরা সব জাত প্রেমিকা, যেমন বলে, জাত গায়ক, জাত সাহিত্যিক, গান সাহিত্য ছাড়া তারা থাকতে পারে না, জাত প্রেমিকাও তেমনি। যেমন আমি একজন জাত প্রেমিক। প্রেম প্রেম প্রেম ছাড়া কি থাকা যায়। এ চলে যায় তো ও আসুক, ও যায় তো সে আসুক, আসতে থাকুক, যেতে থাকুক, লে লে বাবু ছে আনা। কিন্তু আমার জন্যে কোনও মেয়ে মরেও না বাঁচেও না, চাঁদের মতো অলখ টানে জোয়ারে ঢেউ কেউ কারুরই তুলতে পারে না, কোনও মেয়ের জন্য, আমি নিজেকে কখনও এমন ভাবতে পারি না, আমাকে না দেখতে পেলে ও থাকতে পারে না, আমি যখন ওর কাছে নেই, তখন ও আমার কথা ভাবে, আমি উহার দয়িত। দয়িতঅহো কী অপূর্ব, শ্রীকান্তবাবুর কথা আমার মনে পড়ছে, তিনি যখন আমাদের সংস্কৃত কাব্য পড়ান, তখন প্রেমের কথা কেমন টেনে টেনে, মধু রোস্বরে বলেন, যেন দারুণ দ্বিপ্রহরে বরফের কুচি ছড়ানো ব্লাডিমেরির পাত্তরে ঠোঁট ডুবিয়ে চুক চুক করে গলা ভেজানোর আরামের মতো, যেন উনি নিজেই সেই প্রেমের মধ্যে ডুবে যান, ভদ্রলোক ইচ্ছা করলে ভাল পাঠকতাও করতে পারতেন, ওঁর সেই পড়ানোর ভঙ্গিতে আমার মনে পড়ছে, হে স্বামি হে আমার পরম দয়িত–এমনটি আমি কোনও মেয়ের ব্যাপারেই নিজেকে ভাবতে পারিনি, আর এর পালটা ওদের কাউকেই আমি ভাবতে পারি না, কেন না, প্রেজেন্টেশন, এয়ার কনডিশনড হোটেল রেস্তোরাঁয় খাওয়া, সিনেমা দেখা, লুকিয়ে ক্যাবারেতে যাওয়া বাড়ি থেকে লুকিয়ে ক্যাবারেতে যাওয়া আর কটা মেয়ের পক্ষেই বা সম্ভব, কন্যা তো এদিকে অক্ষতযোনি থাকিয়া যাইতেছে, অহো, থাকিয়া যাউক ঈশ্বর করুন, এ সব ব্যাপারগুলো আমার একচেটিয়া নয়, আরও সকলেরই আছে এবং আমার থেকে আমার অনেক বন্ধুরা, অনেক ছেলেরা, অনেক বেশি মাত্রায় পুরুষ, রোমান্টিক, আমি সেই তুলনায় একটি জিরাফের বলদ। অথচ এই তেইশ বছর বয়সে, আমার অন্তরের মধ্যে যাতনা উপস্থিত হইয়া বারে বারে অনুরণিত হইতে থাকে, কেন ভালবাসিতে পারিলাম না, আমার বড় ভালবাসা পাইতে ইচ্ছা করে, কেহ যদি আমাকে প্রকৃতই ভালবাসিত, যাহার জন্য সবকিছু তুচ্ছ ভাবিতে পারিতাম, জীবনে মরণে যাহাকে লইয়া বিশ্বসংসারের সবকিছুকে জয় করিয়া লইয়াছি ভাবিতে পারিতাম, গলদঘর্ম হইয়া তাহার জন্য জগৎসংসারের এপার ওপার করিতে পারিতাম। হায়, তবে নিজেকে লইয়া গৌরব বোধ করিতে পারিতাম। হায়, রবীন্দ্রনাথের সেইসব প্রেম পবিত্র হৃদয় নায়িকাদের কাহারও সঙ্গে আমার কেন সাক্ষাৎ ঘটে না, শরৎচন্দ্রের বউদি দিদিরা কেহ আমাকে কেন একবার দেখা দেয় না, সীতা সাবিত্রীর দেশের সন্তান হইয়া, এমন অন্ধ হইয়া রহিলাম কিছুই দেখিতে পাইলাম না, বঙ্কিমচন্দ্রের নায়িকাদের কথা বাদই দিলাম, ভ্রমর কুন্দনন্দিনী রজনী কোথায় মিলিবে, যদি রূপান্তরে আদর্শ হিন্দু হোটেলের সেই পাচিকাকেও পাইতাম, বা চরিত্রহীনের মেসের ঝি সাবিত্রী, মানিক বন্দ্যোপাধ্যায়ের নায়িকাদিগকে বড় সহজ বলিয়া বোধ হয় না, উহারা থাকুক, তারাশঙ্করের চিত্তের শক্তিতে শক্তিরূপিণী কোনও নায়িকাকেও যদি পাইতাম তবে তাহাদের পূজা করিয়া জীবন সার্থক করিতাম, কিন্তু তার বদলে আমি দেখছি ছাপা ভয়েলের ঢেউ রিনার উরুতে আর দাবনায়, আমি ওর দুই উরতের মাঝখানে মরে আছি, আমি দেখছি, বেবির সারা গায়ে কাপড়চোপড় নেই ও আমাকে এক মিনিটের টুইস্ট দেখাচ্ছে, আমি সেই আদিম বেশে ক্ষিপ্ত শরীরে কী বলব, অনেকটা জাদুকরের দ্বারা সম্মোহিতের মতো দুলছি, লতিকার নীচে আমার হাত, ও লাল মুখে জবজবে ঠোঁটে রোস্টেড-মুরগির ঠ্যাং চিবোচ্ছে…।
আমি কারুর কোনও কিছুতেই নেই আমি সবকিছুতেই একটা তুচ্ছ ব্যাপার, আমি বিপ্লবদের মতো ভাবতে পারি না, কিন্তু ওদের কাছে আমি কিছু। হ্যাঁ, ওর চোখের আগুন, আমার ভিতরের রাগকে এমনভাবে উসকে তোলে, দাউ দাউ করে জ্বলতে থাকি আমি, ঘৃণা উথলে উথলে উঠতে থাকে, যেখানে যেভাবে হোক, আমি ঝাঁপিয়ে পড়তে রাজি, ভেঙে তছনছ করে দিতে চাই। শাসক–তারা যে কোনও বিষয়ের তোক আমি সবসময়ে তাদের সঙ্গে লড়ে যেতে রাজি আছি, কেবল নিষেধের বিজ্ঞাপন লটকনো, এগুলো ছিঁড়ে টুকরো টুকরো করে ফেলতে চাই, আমার চারপাশে যা কিছু আছে, যা কিছু চলছে, তার কোনওটাই আমার সহ্য হয় না, আর এ সবের যারা অভিভাবকত্ব করে তাদের চোখ মেরে একটা সিগারেট অফার করতে পারি, কিন্তু তখন যেন আমার কোনও গার্লফ্রেন্ড বগলদাবায় থাকে।… হ্যাঁ, ব্যথাটা, সেই কথা, আমরা তখন সেন্ট্রাল অ্যাভিনুর ওপর দিয়ে যাচ্ছিলাম, মেয়েরা সামনের দিকে ছিল, তার মধ্যে কেউ কেউ পেছিয়ে এসেছিল, পালাবার জন্য নয়, ঘনিষ্ঠদের সঙ্গে কথা বলবার জন্য। শ্লোগান, গল্প সিগারেট খাওয়া অবিশ্যি দেওয়ালে সিনেমার বড় বড় পোস্টারগুলোর ন্যাংটা ছবিগুলোর দিকে চোখ পড়ছিল ঠিকই, আমার পাশ থেকে কে যেন বলেছিল, আজ ইভিনিং শো-টা মারতে হবে, বোম্বাই বাঁচিয়ে রেখেছে, কেন ব্রিজিতের যেটা চলছে, কাগজে পিকাসোর আঁকা সেই অদ্ভুত ছবিটাও বেরিয়েছে ব্রিজিত…। অন্যদিকে এবং সামনে পিছনে, চারদিকের বাড়িগুলো কাঁপিয়ে বাজছিল, মানব না, মানব না। ডক্টর করের লেকচার ছিল যথেষ্ট হয়েছে, দুবার তো গাব্ব মেরেছ বাবা, স্বৈরাচারীর স্বৈরাচার নিপাত যাক নিপাত যাক।মনে হয়েছিল, আমরা খুব স্বাভাবিক রয়েছি, হাসছি, কথা বলছি, যাকে বলে নির্ভয় আর আমাদের মুখগুলো বোধহয় জ্বলছিল, আর এসপ্লানেড-ধর্মতলার মোড়ের ডাইনে বাঁক নেবার পরেই, আমাদের থেমে যেতে হয়েছিল। শ্লোগান চলছিল, ঠাসাঠাসি লাগছিল, দুম করে শব্দ হয়েছিল। গুলি! গুলি ছুড়ছে ওরা। আমার তখন মনে হয়েছিল, নদীতে যখন বান আসে, কোনওদিন চোখে দেখিনি, আমার মনে হয়েছিল, ব্যাপারটা বোধহয় এইরকমই যে, নদীটা দু পাশ ছাপিয়ে সব ভাসিয়ে দিচ্ছে না, ভাসিয়ে দেবার জন্য ফুলছে, ফেঁপে উঠছে, এইবার ভেসে ছড়িয়ে যাবে, আমাদের অবস্থা যেন অনেকটা সেইরকম হয়ে উঠেছিল। কারা যেন চিৎকার করেছিল, গুলি না, টিয়ার গ্যাসিং করছে। বিপ্লবকে ছুটোছুটি করতে দেখেছিলাম, রুদ্রকেও কিন্তু ওর সঙ্গে আমার একটা বোঝাপড়া আছে, ওকে আমি ছাড়ব না, তবে, তখন রুদ্র ঠিক আজকের রুদ্র ছিল না, আজকের নাটুকে রুদ্র, শয়তান সানাফাবিচ–ওরা চিৎকার করছিল, কেউ নড়বে না। আবার শব্দ হয়েছিল পর পর কয়েক বার, অনেকেই মনে করেছিল, ফায়ারিং হচ্ছে, গুলি চলেছে, জল জল চিৎকার শোনা যাচ্ছিল, তারপরে হঠাৎ কোথায় একটা প্রচণ্ড জোরে শব্দ হয়েছিল, বোম্ বো কারা যেন বলেছিল, হঠাৎ বানের মতো সবাই ছড়িয়ে পড়তে আরম্ভ করেছিল, একটা গাড়ি আমাদের পাশ দিয়ে ছুটে গিয়েছিল, লাঠি হাতে পুলিশ নেমে পড়েছিল আমাদের চারদিকে, ওহ আচ্ছা, আমাদের মারতে নেমেছে ওরা।
আবার টিয়ার গ্যাস সেল ফেটেছিল, জানি না, কোথা থেকে আরও দুটো বোমের আওয়াজ হয়েছিল, আমার সঙ্গে একটা দল ময়দানের দিকে ছুটছিল, চোখ জ্বালা করছিল, ইউরিনালটার কাছে যেতে পারলে, চোখে জল দেওয়া যেত। হঠাৎ আমার ডানদিকে দেখেছিলাম, একটা ট্রাম ছুটছে, ওর সারা গায়ে আগুন–আগুন জ্বলছিল দাউ দাউ করে। কী আশ্চর্য, সে আগুন দেখতে আমার এত ভাল লেগেছিল, গন উইথ দ্য উইন্ড-এর আগুনের দৃশ্য কোন ছার আমি অমন আশ্চর্য, চলন্ত ছুটন্ত দাউ দাউ আগুন, কালো ধোঁয়ার কুণ্ডলী, হেই, পিকাসো কোথায়, দেবীপ্রসাদ রায়চৌধুরী কোথায়, ব্রিজিতের দুই ডালে পা দেওয়া ফাঁকের মাঝখানে যে আগুন জ্বলছে, ট্রাম জ্বলা আগুনের তুলনা তার সঙ্গে চলত না, হেই, চিত্তপ্রসাদ, কর্মকার, আর্টিস্ট্রি হাউস আর আর্ট গ্যালারির স্বীয় অঙ্কিত চিত্রের প্রদর্শক শিল্পীরা, কোথায় কোথায়, কলিকাতার নীল আকাশের পটে এমন আশ্চর্য চলমান আগুনের দৃশ্য তোমরা দেখিলে না, হা নন্দলাল বসু, হা যামিনী রায়, এমন বিশাল আকাশ ব্যাপিয়া চলন্ত আগুনের শিখা আপনাদের দৃষ্টির অগোচরে রহিয়া গেল! কিন্তু কোথায় ছুটে চলেছিল সেই চলন্ত ট্রাম গাড়ি, ড্রাইভারের কি মাথা খারাপ হয়ে গিয়েছিল, তখনও সেই গাড়িটাকে সে চালিয়ে নিয়ে চলেছিল, অথবা, গাড়িটা চলন্ত অবস্থাতেই ড্রাইভার নেমে পড়েছিল, বুঝতে পারছিলাম না, গাড়িটা এগিয়ে চলেছিল, যেন গলে গলে পড়ছিল, টুকরো টুকরো হয়ে খসে পড়ছিল, যেন টুকরো টুকরো আগুনের গোলা খসে পড়ছিল, তার পাশে পাশে একটা পুলিশের গাড়ি চলছিল, ঢং ঢং ঢং ঘণ্টা বাজিয়ে কোনও দিক থেকে ফায়ারব্রিগেডের গাড়ি আসছিল, আমার চোখে পড়ছিল না, নিশ্চয় ট্রামের আগুন নেভাবার জন্যই আসছিল। আমার ইচ্ছা করছিল, ওই আগুনে গিয়ে আমি ঝাঁপিয়ে পড়ি, আমি জানি, বিপ্লব বা কানাই হ্যাঁ কানাইয়ের মতো ছেলে আমি দেখিনি, কোনও বন্ধুকে যদি শ্রদ্ধা করে থাকি জীবনে, কোনও মানুষকে যদি মনের ভিতর থেকে শ্রদ্ধা করে থাকি, সে হল কানাই, ও শুধু আমাদের অনেকের থেকে লেখাপড়াতেই ভাল নয়, ও কোনও কথাই অকারণ আবেগে বা উত্তেজনায় বলে না, অধিকাংশ ক্ষেত্রেই রুদ্রর সঙ্গে ওর মতভেদ হয়। আর কানাই এত সাদামাটা, ওর কোনও ঝলক নেই, ওর গলার স্বরে কোনওরকম মেকি সুর নেই, রুদ্রর মতো, আমি জানি ও অনেক বেশি জানে এবং বোঝে, কিন্তু রুদ্রর মতো নাটক করে না–রুদ্র, ওর সঙ্গে আমার একটা বোঝাপড়া করতে হবে–সব বিষয়েই কানাই অনেক ঠাণ্ডা শান্ত–ঠাণ্ডা শান্ত অথচ যেন কী বলে ওটাকে, অঙ্গারের মতো গনগনে আগুন, আমি বুঝতে পারছিলাম বিপ্লব আর কানাই ওরা দাঁতে দাঁত পিষে, রাগে অবাক হয়ে, সেই ট্রাম গাড়ির আগুন জ্বলা দেখছিল, আর বলাবলি করছিল, সর্বনাশ হয়ে গেল, পিছন থেকে কে ছুরি মারল, কে ট্রাম গাড়িতে আগুন লাগিয়ে দিল, কারা, কোন শুয়োরেরা?…
কিন্তু যারাই দিক, তারা যেন আমার আত্মার আত্মীয় বলে মনে হচ্ছিল, তারা ভুল করেছিল কিংবা তারা সত্যি সত্যি বিশ্বাসঘাতকের দল, তারা যারাই হোক, সেই আগুন দেখে, ঝাঁপিয়ে পড়তে ইচ্ছা করছিল। তারা শুধু ট্রামটা জ্বালিয়েছিল কেন, তারা কেন চারদিকে, সমস্ত বাড়িগুলোতে আগুন লাগিয়ে দেয়নি, জ্বলুক, জ্বলুক, পুড়ুক ধ্বংস হোক, সমস্ত কিছু তছনছ হয়ে যাক, সমস্ত বর্তমানটা পুড়ে ছাই হয়ে যাক, তারপরে পুণ্য পবিত্র ভাগীরথীতে কত জল আছে দেখা যাইবে, যদি তাহাতেও সব ছাই ধুইয়া মুছিয়া পরিষ্কার না করা যায়, তাহা হইলে, বঙ্গোপসাগরের শরণাপন্ন হওয়া যাইবে। জ্বলুক জ্বলুক, আমার নিজেকে সত্যিই সেই পোকার মতো মনে হচ্ছিল, আগুন দেখলেই যাদের পাখা কাঁপে, তেমনি করে সেই আগুনে আমার ঝাঁপিয়ে পড়তে ইচ্ছা করছিল। পুলিশ ততক্ষণে আমাদের চারপাশ থেকে ঘিরে ফেলতে আরম্ভ করেছিল, ওরা আমাদের বন্ধুদের লাঠি দিয়ে মারতে আরম্ভ করেছিল, যাকে বলে আর্ত চিৎকার, তাই শোনা যাচ্ছিল, আর সে সময়েই কে যেন আমার কাছ থেকেই বলে উঠেছিল, নবীনা নবীনা। কই কই, কোথায়? উই যে, ওই বিল্ডিংয়ের চারতলা থেকে দূরবীন দিয়ে দেখছে। খচ্চরি একটা, ওর ঘাড়ের ওপর হাত দিয়ে ওই লোকটা কে?চেনা যাচ্ছে না।…।
নবীনা, ফিলমের নাম করা রোমান্টিক হিরোইন, আড়াই টাকা দিয়ে ওকে পরদায় দেখতে যাই আমরা। ও তখন আমাদের দেখছিল, আশ্চর্য, ও কী ভাবছিল, কে জানে, আর ঠিক সেই মুহূর্তেই সরস্বতী–আহ্, সরস্বতী সত্যিই রূপে সরস্বতী, গুণে অন্য পেরকারের গুণধরী, কিন্তু তখন ওকে দেখে আমার সত্যিই কষ্ট হচ্ছিল, আমি ভয় পেয়ে গিয়েছিলাম, ও হঠাৎ কোথা থেকে এসে আমার হাত চেপে ধরেছিল, ওর মুখটা শাদা হয়ে গিয়েছিল, ঠোঁটে ঠোঁট টিপেছিল, অথচ কোনও মারের আঘাত ওর গায়ে দেখতে পাচ্ছিলাম না, কোনওরকমে আমাকে বলেছিল, এই শোনো, প্লিজ আমাকে বাঁচাও ভাই, আমি মরে যাচ্ছি, আমার এখুনি নার্সিংহোমে যাওয়া দরকার।  বলতে বলতে, সরস্বতী আমার হাত ধরে প্রায় ঝুলে পড়েছিল, যেন টলে পড়ে যাবে, কিন্তু ভেবে পাচ্ছিলাম না, কী করে ওকে সেই সময়ে আমি নার্সিংহোমে পাঠাব, বা কেনই বা নার্সিংহোমে যেতে চাইছিল। তারপরে ওর টুকরো টুকরো কথার থেকে যা বুঝতে পেরেছিলাম, তা হল, সেদিন ভোর ছটাতেই নার্সিংহোমের ডাক্তার ওর ভিতরে ওষুধ দিয়ে প্লাগ পরিয়ে দিয়েছিল, সারাদিন রেস্টের পরে, বিকেল চারটে নাগাদ কুরেট করার কথা, কিন্তু ও হস্টেল থেকে বেরিয়ে এসেছিল, ভেবেছিল, ব্যাপারটা এমন কিছু নয়, একটু ব্যথামাত্র রয়েছে, আস্তে আস্তে হেঁটে মিছিলের সঙ্গে যেতে পারবে, তারপরে চৌরঙ্গির কাছ থেকে একটা ট্যাক্সি নিয়ে নার্সিংহোমে চলে যাবে। অবস্থা যে ওরকম হয়ে উঠবে, ও নাকি ভাবতে পারেনি, তখন ওর অসহ্য যন্ত্রণা হচ্ছিল, কিন্তু আমি ভাবছিলাম, সরস্বতীর সেই প্রেমের ঠাকুরটি কে, যে দান করেছে, অথচ পাত্তা নেই। ও অবিশ্যি তখন আমাদের সিনিয়র গ্রুপের মেয়ে, উত্তরবঙ্গের কোনখান থেকে পড়তে এসেছিল, এখন তো কোন যদুবংশীর গলিতে নাকি থাকে, যেমন উঁকি মোটা হয়েছে, তেমনি একটা ভোঁদকা মোটা স্বামীর সঙ্গে গদ গদর করে ঘুরে বেড়ায়, চারভাঁজওয়ালা ঘাড়ে গলায় আবার মোটা সোনার হারশালা ওয়াক, ফরসা, রঙের মাথায় ঝাড়ু, ওই কি রূপে সরস্বতী।
যাক গে, তখন ও সেরকম ছিল না, আর আমি ব্যাপারটা একেবারে বুঝতে পারছিলাম না, তাও নয়, কুরেট করা কী, আগেই জানতাম এবং যে কাজটা আগের দিন রাত্রে হবার কথা ছিল, সেটা সেইদিন ভোরবেলাই করিয়েছিল সরস্বতী, আর চারটের সময় অপারেশন টেবিলে যাবার কথা ছিল, অথচ তখন আমি কী করব ভেবে পাচ্ছিলাম না, জিজ্ঞেস করবার ইচ্ছা থাকলেও, পারিনি, কার দান ওর কুমারী গর্ভে তখন মৃতপ্রায় হইয়া, যন্ত্রণায়, জরায়ুর অন্ধকারে ছটফট করিতেছিল, ছুঁড়ির কি মাথা খারাপ গা, ওমন করে কেউ বেরোয়, তবু আমি চারদিকে তাকাচ্ছিলাম, যদি একটা ট্যাক্সি বা প্রাইভেট গাড়ি কাছেপিঠে দেখা যায়। অসম্ভব। তখন পুলিশ আর আমরা আর পুলিশের গাড়ি ছাড়া, রাস্তায় কিছুই নেই, আর একজন বাঙালি সার্জেন্ট আমার কয়েক হাত দূরেই, লাঠি দিয়ে কাদের মারছিল, আর তার মধ্যেই চিৎকার করছিল, লোফারস, তোদের মুখে বড় বড় কথা, মেয়েদের এগিয়ে দিস্ তোরা।..
বোধহয় ওদের মতে, অন্তত ওরকম ক্ষেত্রে, লেডিজ ফাস্ট নয়, জেনানা আপ পহলে, আর সব বিষয়েই সত্যি? সত্যি, কখনও কখনও, কোনও কোনও সময় লেডিজ ফাস্ট, সেই-সেই-সেই সময়েও, যখন পুত্রার্থে ক্রিয়তে ভার‍্যা নামক পুণ্য বাণীটিকে ভাষার সঙ্গে ক্রিয়ার দ্বারা ফলবতী করিয়া ভোলা হয়, অহো, লেডিজ ফাস্ট-পুত্রার্থে ক্রিয়তে ভার‍্যা আর আমার ঘাড়ের ওপর প্লাগবদ্ধ সরস্বতাঁকে নামটি তোমার রেখেছিল, সব মিলিয়ে কী বিচিত্র এবং আসলে, আমার কয়েক হাত দূরে তখন পুলিশের সঙ্গে ছেলেদের হাতাহাতি ধ্বস্তাধ্বস্তি হচ্ছিল, যদিচ, ওদের হাতে লাঠি ছিল, ঢাল ছিল, আর আমরা, ঢাল তলোয়ারহীন নিধিরাম সর্দার, পরস্পর বচসা আর গালাগাল পালটা গালাগাল চলছিল, আমি বলেছিলাম, কিন্তু সরস্বতী কিছুই যে দেখতে পাচ্ছি না, তুমি বেরুলে কেন?
বুঝতে পারিনি। অর্থহীন কথা, কিছুই বুঝতে পারেনি সরস্বতী, যখন গর্ভধারণ কারণ ক্রিয়া করিয়াছিল, তৎকালেও বুঝিতে পারে নাই, কী গ্রহণ করিতেছে, কেবল অঙ্গাভ্যন্তরের পেশিসমূহের তরঙ্গায়িত সুখানুভূতিতেই মরিয়া যাইতেছিল, ই বিটিকে কী বইলব বলো দিকিনি, এবং চারদিকে তাকাতে গিয়ে আমি দেখেছিলাম, প্রায় মনুমেন্ট বরাবর, লাইনের ওপর জ্বলন্ত ট্রামটা দাঁড়িয়ে পুড়েছে, সেখানে দুটো ফায়ারব্রিগেডের গাড়ি, আসলে ড্রাইভার ওখানেই গাড়িটা নিয়ে যেতে চেয়েছিল বা সেইরকম নির্দেশ তাকে দেওয়া হয়েছিল, কারণ সেখানেই জল ছিল, আর ফায়ারব্রিগেডের গাড়ি থেকে, পাইপ জুড়ে, গাড়িটার আগুনে জল ছিটিয়ে দিচ্ছিল, অথচ সেই প্রলয় আগুন কিছুতেই নেভাতে পারছিল না। দুটো পাইপেও আগুনের সব দিকগুলো নাগাল পাচ্ছিল না। দুটো ক্যারেজ-এর ছাদই খসে ভেঙে পড়েছিল আর ঠিক সে সময়েই, পুলিশের দলটা আমাদের ঘাড়ের ওপর এসে পড়েছিল সবাই ছুটোছুটি করলেও, সরস্বতীর জন্যে আমি পারছিলাম না, তবু ওকে টেনে নিয়ে সরে আসবার সময়েই, কী ভাবে একটা ধাক্কা লেগে সরস্বতী পড়ে গিয়েছিল, আর আমার মুখে একটা প্রচণ্ড ঘুষি, যাহ্, দাঁতগুলো বুঝি সব ঝরেই পড়ে গেল বলে আমার মনে হয়েছিল, আর মিহির আমার পায়ের কাছে ছিটকে পড়েছিল, ওর পরনে প্যান্ট ছিল না, টেরিক-এর শার্টটার বোতাম খোলা, তবে ভাগ্য ভাল, ও নেহাত বাইক পরে ছিল না, একটা আঁট ইজের মতো পরা ছিল ভিতরে তা নইলে–সেই সময়ে, বয়েজ কাট চুল, ঠোঁটে লিপস্টিক, হাত কাটা জামা, কুমিরের মতো চোখ শিকারি মহিলাটির কথা আমার মনে পড়েছিল, আর আমার সামনে একটা ইউনিফর্ম পরা মূর্তি দেখেই দাঁতে দাঁত পিষে ঝাঁপিয়ে পড়তে যাচ্ছিলাম–নিষেধ নিষেধ আর মার, কেন। কিন্তু তার আগেই ঠিক এখানে, এখন যেখানে ভুরুর ওপরে ফুলে আছে, ব্যথা করছে, ঠিক এখানেই ঠাস করে একটা লাঠি এসে পড়েছিল, চোখ আগের থেকেই জ্বালা করছিল, আমি যেন চোখে কিছুই দেখতে পাচ্ছিলাম না, মাটিতে পড়ে গিয়েছিলাম মুখ থুবড়ে, তবু দাপাদাপি করছিলাম ওঠবার জন্যে, কিন্তু একটা লাঠি আমার পেটে খোঁচা দিয়ে চেপে রাখা হয়েছিল, যাতে না উঠতে পারি, এবং সেই অবস্থাতেই উপরোউপরি ঘাড়ে পিঠে কয়েক ঘা পড়েছিল, আর রাষ্ট্রভাষা শুনতে পেয়েছিলাম, স্সালা চুত্তিয়া কামিনা কাঁহিকা।
সেই মুহূর্তেই হঠাৎ একবার চোখে পড়েছিল, সরস্বতীর গোলাপি রঙের শাড়িটা রক্তে ভেসে যাচ্ছে, যাক ওকে আর অপারেশন টেবিলে যেতে হল না, এই কথা আমার মনে হয়েছিল। কিংবা আসলে হয়তো অবস্থা আরও খারাপের দিকেই যাবে, কেন না, কতদিনের ব্যাপার সেটা আমার জানা ছিল না, এবং ও যে বমি করে ফেলেছিল, সেটাও আমি দেখতে পেয়েছিলাম। কোথা থেকে একটা গাড়ি ছুটে এসেছিল, একজন সার্জেন্ট আঙুল দিয়ে সরস্বতাঁকে দেখিয়েছিল, দুজন লোক সরস্বতাঁকে সেই গাড়িটাতে তুলে নিয়ে চলে গিয়েছিল। আমার পাশে, শোয়ানো অবস্থাতেই কাকে যেন পুলিশ মারছিল, কিন্তু আমার মতো কাতর অবস্থা তার ছিল না, সে থুথু ছিটিয়ে দিচ্ছিল, কার এত সাহস, ফিন সসলা থুকতা, তেরি–একেবারে নির্যস আর মোক্ষম একটি রাষ্ট্র ভাষা শুনেছিলাম। কোন মাতার সন্তানকে অমন কথা বলা হচ্ছিল, দেখবার জন্যে মুখটা ফেরাতে যেতেই, যাহ্, নিয়নটা বোধহয় নেভাতে ভুলে গিয়েছিল দেখেছিলাম, হিন্দি ছবির নায়ক নায়িকার নাম, নিভছে জ্বলছে জ্বলছে নিভছে, আর নায়কটি জানু পেতে দুই উরতের মাঝখানে, অহো কী দুঃখের দৃশ্য যাতনায় কাতর হইয়া নায়িকার কোথায় মুখ রাখিয়াছে দেখ, আর নায়িকাটি ব্যাকুল হইয়া এমন ঝোঁক দিয়াছে যে স্তনযুগল খসিয়া পড়িবার দাখিল হইয়াছে, নেহাত আইন বাঁচাইবার জন্য চুচুকবৃন্ত দুইটি আবৃত রাখিয়া, বাকি সমগ্র স্তন দর্শাইতেছে। মনে হইতেছিল, বাছা খা এইরূপ কথা শুনা যাইবে।
যদিচ আমি বুঝতে পারছিলাম না, এসপ্ল্যানেডের কোন বাড়ির দেওয়াল ওটা, কোনও বাড়িটাকেই চিনতে পারছিলাম না, চোখের ওপর, মুখের ওপর রোদ, ভুরুটা যেন চোখের ওপর এসে পড়েছিল। চোখ থেকে জল পড়ছিল। তবু থেকে থেকে সবই চোখে পড়ছিল, আর মাঝে মাঝে সিনেমার ট্রিক শটের মতো বড় বড় বাড়িগুলো যেন দুলছিল, ঠিক যেমন একটা দুলতে থাকা আয়নার মধ্য দিয়ে দেখা যায়, সেরকম দেখাচ্ছিল। কিন্তু কে তবু না থেমে থু থু দিয়ে যাচ্ছিল। একেবারে আমার মাথার দিকে, তাই দেখতে অসুবিধা হচ্ছিল, আমি মাথাটাকে যতটা সম্ভব উলটে দেখেছিলাম আর তৎক্ষণাৎ আমার গায়ের লোমগুলো সব খাড়া হয়ে উঠেছিল, কানাই! কানাইকে ওরা মারছিল, আর কানাই থু থু ছিটিয়ে দিচ্ছিল, কানাই! আমি ঘসটে ঘসটে কানাইয়ের দিকে যেতে চেয়েছিলাম কিন্তু নড়তেই এক ঘা এসে কাঁধে পড়েছিল, পেটে খোঁচা লেগেছিল, কানাই! বিপ্লবের নামটা ছাড়া, ওকে আমার ভাল লাগে, কিন্তু কানাইকে আমি রেসপেক্ট করি, ওকে ভালবাসবার সাহস আমার হয় না, ভালবাসবার কথা ভাবতে পারি না, কিন্তু ও সত্যি একটা সিগনিফিকেন্ট মানুষ। আমি দেখেছি ওর বাবা ওর সঙ্গে কী রকম করে কথা বলেন, তুই কি এখন কফি হাউসে যাবি? হ্যাঁ, তুমি যাবে? না না, আমি আবার ওখানে কী যাব, পালক বদলাতে হবে তো।ওটা তোমার ভুল, জান ওখানে বয়স্ক লোকেরাও আসেন।তা হোক, তাঁরা আমার মতো একজন প্রেসের কমপোজিটার নয়। তার জন্য বুঝি তুমি ছোট হয়ে গেলে। চলো না, আজ তো আবার তোমার ওভারটাইম আছে, এক কাপ কফি খেয়ে যাবে। থাক। শোন তোর মায়ের ওষুধটা। আমি নিয়ে যাব।তোর আবার টুইশানি রয়েছে। তারপরে নিয়ে যাব। আর শোনো বাবা, তোমাদের প্রেসের ম্যানেজারকে বললো, আমাদের ম্যাগাজিনটা কিন্তু পনেরো তারিখের মধ্যে ছাপিয়ে শেষ করে দিতে হবে। বলব। তোর লেখাটা পড়লাম, আমিই কম্পোজ করছি ওটা সত্যি ভাল লিখেছিস। কী যেন নাম দিয়েছিস লেখাটার– যৌবনের দায়িত্ব। হ্যাঁ, যৌবনের দায়িত্ব। তোদের তো কাল আবার কী সব আছে শুনেছিলাম। হ্যাঁ, ময়দানে র‍্যালি।হরিশ্চন্দ্র বাবুর কানাইয়ের বাবার নাম হরিশ্চন্দ্র, ছেলের নাম কানাই, আশ্চর্য, যেন খুবই একটা সরল সাধারণ ব্যাপার, যাকে বলে অ্যামবিসাস্নামের সৌন্দর্যে বা ধ্বনিতে, সে রকম কিছুই না, সরল সহজ ব্যাপার। হরিশ্চন্দ্রবাবুর চোখে দেখেছিলাম কেমন একটা উদ্বেগ, দুশ্চিন্তা, খালি এইটুকু উচ্চারণ করতে শুনেছিলাম, দেখিস আবার–আর আমি যেন শুনতে পাচ্ছিলাম দেখিস আবার, একটা দুর্ঘটনা কিছু ঘটে না যেন, তোর বেঁচে থাকাতে আমার অনেক আশা… কানাই, কত প্রয়োজনীয়, কত ভালবাসার ছেলে, আর এমনকী কীভাবে ওর বাবা একজন সামান্য কমপোজিটর, ওর লেখার প্রশংসা করেছিল, তার মানে, ছেলেকে উনি মনে মনে শ্রদ্ধাও করেন, কানাইয়ের চোখ দুটো জ্বলজ্বলিয়ে উঠেছিল, অথচ বাবার প্রশংসায় একটা লজ্জা লজ্জা ভাব। তার মানে ওর বাবাকে ও মোটেই ছোট মনে করে না, তা হলে মুখের ভাব ওরকম করত না, ওর বাবার গলাটাও কী রকম মোটা অথচ খুব আস্তে আস্তে কথা বলেছিলেন যেন বিনীত একটা ভাব, বন্ধুর মতো, বড় বড় বক্তৃতাবাজ বাবাদের মতো না, অথচ কী রকম দরিদ্র, যেটা আমার বিপ্লবের মাকে দেখে মনে হয়েছিল, বিপ্লবের মাকে আমার খুব ভাল লেগেছিল খুব সহজ গরিব আটপৌরে মা। হ্যাঁ দিদি আপনার কর্তা… এরকম কথা বলা, রাস্তার মাঝখানে দাঁড়িয়ে গল্প করা মধ্যবিত্ত গিন্নিদের মতো না, যাদের দেখলেই আমার মনে হয়, ওরা দুগাছা সোনার চুড়ি বাড়াবার জন্য যে কোনওরকম অন্যায় করতে পারে, সে রকম না আর ও সব দিলালি গল্প করার সময়ও বিপ্লবের মায়ের নেই, কেন না, বেশ বেশ এই তো চাই বাবাটির যৌবনের হুমড়ি খাওয়া সামলাতে সামলাতে আর সবাইকে দু বেলা বেঁধে খাওয়াতেই তাঁর সময় চলে যায়।
যাই হোক, কানাই, কানাইকে ওরা মারছিল ও থু থু দিচ্ছিল, যাকে আমার একটা ইন্ডিভিজুয়াল বলে মনে হয়, গরিব, কিন্তু মধ্যবিত্ত, রুদ্র বা আমাদের মতোই একদিক থেকে বলতে হবে, কিন্তু রুদ্র বা আমাদের মতো নয়। বিপ্লপদের মতো নয়, আমাদের সকলের মধ্যে ওর একটা ইন্ডিভিজুয়ালিটি আছে, আমরা কেউ কোনও দিনই যে কাজ করতে পারব না, ও তা করতে পারবে। এইরকম আমার একটা বিশ্বাস। তারপরে এক সময়ে আমার চুলের মুঠি ধরে হ্যাঁচকা টান মেরে তুলেছিল, তখন দুম দুম শব্দগুলো দূর দূর থেকে আসছিল। ছেলেদের ভিড় অনেক হালকা হয়ে গিয়েছিল। পোড়া ট্রামটা থেকে ধোঁয়া উঠছিল তখনও, কালো পোড়া কাঠের মতো দেখাচ্ছিল সেটাকে, যা রক্ষা করতে পারেনি ছেলেরা আর পুলিশেরা চারদিকে ছড়িয়ে পড়েছিল, ময়দানের দিকে এক দল ঘোড়সওয়ারও দৌডুচ্ছিল, ভাগ্যিস সেদিন কোনও সেরকম বিশেষ খেলা ছিল না, তা হলে, পুলিশের সঙ্গে মারামারিটা অন্য কারণে সেখানেই হয়ে যেত বা ছাত্র মিছিলের ডাকই হয়তো দেওয়া হত না, ময়দানের দিয়েই সকলের লক্ষ থাকত, কারণ যাকে বলে বিশেষভাবে প্রতীক্ষিত কোনও নতুন মুভি বা মোহনবাগান-ইস্টবেঙ্গল-এর মতো ক্লাবের খেলা বা ক্রিকেটের মরশুমে বিশেষ বিশেষ খেলার দিনগুলো বড় গোলমেলে, তবে আমার কাছে সেই একই কথা, নিষেধ মানেই অমান্য। যেখানেই হোক ইউনিভার্সিটিতে, খেলার ময়দানে যেখানেই হোক। তারপরে অনেকের সঙ্গে, আমাকেও একটা কালো রঙের জালে ঘেরা গাড়িতে নিয়ে গিয়েছিল, লক আপ-এর মধ্যে ঢুকিয়ে দিয়েছিল। সেখানে ঢুকেই মিহির ইজেরটা খুলে দেওয়ালে প্রস্রাব করেছিল, আর আমি পকেট থেকে একটা পেন্সিল বের করে দেওয়ালে লিখেছিলাম, এখানে প্রস্রাব করা নিষেধ, অমান্য করিলে দায়রায় সোপার্দ হইতে হইবে।
সন্ধ্যাবেলা একজন ইনস্পেক্টর এসে আমার নাম ধরে ডেকেছিল, তার আগেই অবিশ্যি আমার নাম ধাম লিখে নিয়েছিল, মিহির ওর নাম বলেছিল, ওদের কলেজের প্রিন্সিপালের নাম, আগে জানলে, আমিও সেরকম একটা কিছু বলতাম। হাজতের দরজা খুলে, একজন সেপাই এসে আমার হাত ধরেছিল, আমি হাতটা ছাড়িয়ে নিয়েছিলাম, তার জন্যে সেপাইটা আমার গায়ে থাপ্পড় মারবার আগেই, ইনস্পেক্টর থামিয়ে দিয়েছিল এবং আমাকে অফিসে নিয়ে গিয়ে একটা চেয়ারে বসতে দিয়েছিল। সমস্ত আসবাবপত্র, ফাইল, দেওয়াল সবখানেই যেন নিষেধের গন্ধ, নিষেধ নিষেধ নিষেধ, কী জন্য আমাকে একলা অফিসে ডেকে নিয়ে গিয়েছিল, কিছুই বুঝতে পারিনি, আবার ফিরে যাব জানতাম কিন্তু আমার সামনে একজন অফিসার এসে বসেছিল, বাবার নামটা বলে জিজ্ঞেস করেছিল ওটা আমারই বাবার নাম কি না। আমি বলেছিলাম, নামটা তো আগেই আমি বলেছি।
অফিসার বলেছিল তা জানি, এরকম লোকের ছেলে হয়ে তুমি এ সব করতে এসেছ? ছি ছি ছি, তোমার ইনজুরি তো দেখছি মন্দ না, তুমি বাড়ি চলে যাও, সেখানে ডাক্তার ডেকে দেখালেই হবে। তোমার বাবার সঙ্গে আমার ফোনে কথা হয়েছে।
প্রথমটা আমি খুব হতাশ হয়ে পড়েছিলাম, মিহিরদের কাছে আর ফিরে যেতে পারব না ভেবে, তারপরেই মনে হয়েছিল, কেন, ওদের কথাতেই আমি চলে যাব কেন, আর বাবার ওপরে এমন রাগ হয়েছিল যেন ওঁর ইচ্ছেতে আমি বেরিয়েছিলাম, আবার ওঁর ইচ্ছেতেই বাড়ি ফিরে যেতে হবে, তার মানে ওরা সবাই মিলে বলতে চায়, আমরা যা বলছি, তাই করো। তাই করবে। যা বারণ করব, তা করবে না। যেন আমি একটা কিছু না, একটা তুচ্ছ কিছু, যা করবার বলবার নির্দেশ দেবার, সব ওরাই করবে। আমি বলেছিলাম, এখন আমি বাড়ি যেতে চাই না।
কোথায় যেতে চাও।
যেখানে ছিলাম, ওদের সকলের কাছে।
অফিসারের মুখটা শক্ত দেখাচ্ছিল, তবু আমার দিকে না তাকিয়ে ঠোঁটের কোণে এমনভাবে হেসেছিল, যেন হাসিটা অফিসারের নয়, গোঁফের। বলেছিল, তুমি ইচ্ছে করলেই ঢুকতে পার না, বেরুতেও পার না। ডেপোমি না করে বাড়ি যাও।
তখনও কয়েক বছরের ছোট ছিলাম এখন হলে কী করতাম বলতে পারি না। রাগে আর ঘৃণায় আমি কথা বলতে পারছিলাম না, কিন্তু আমি একভাবেই বসে ছিলাম, আর অফিসারটা আবার ধমক দিয়ে উঠেছিল কী হল, বসে রইলে কেন, বাড়ি যাও। বলো তো কেউ গিয়ে তোমাকে পৌঁছে দিয়ে আসতে পারে।
দরকার নেই।
তবে যাও, বাড়ি গিয়ে বাবাকে একটা ফোন করতে বলবে যে, তুমি বাড়ি পৌঁছেছ।

রাগে ঘৃণায় অনিচ্ছায় আর হতাশায় আমাকে উঠে আসতে হয়েছিল, আমি একেবারে একা ছিলাম, বন্ধুরা সঙ্গে থাকলে কী করতাম আমি জানি না, মনে মনে যা তা গালাগাল দিতে দিতে এসেছিলাম আর বাবার মুখটা মনে হতেই, মনে মনে বলে উঠেছিলাম, ভারী একেবারে বাবাগিরি দেখাচ্ছেন, আমি একেবারে ধন্য হয়ে গেলাম, বুন্ধু! কিন্তু আশ্চর্য তখনই আমার হাসিও পেয়ে গিয়েছিল বুন্ধু কথাটা বলে, আমি যেন বাবার মুখটা দেখতে পাচ্ছিলাম, হঠাৎ বুদ্ধ শুনে কী রকম হয়ে গিয়েছে, ভদ্রলোক একেবারে হতবাক হয়ে আমার দিকে তাকিয়ে আছেন, যেন ঠিক নিজের কানকে বিশ্বাস করতে পারছেন না প্রকৃতই পুত্র এবম্বিধ সম্বোধন করিয়াছে কি না, এবং সেটা ভাবতে পেরে, কথঞ্চিৎ শান্তি বোধ করিয়াছিলাম, কিন্তু, বাড়ি আমি যাইনি, হস্টেলে ফিরে গিয়েছিলাম। সন্ধ্যাবেলার দিকে তখন অনেক ছেলেরাই হস্টেলে ছিল না, অনেকে অ্যারেস্ট হয়েছিল, যারা হয়নি, তারা মাঠে ময়দানে কাফে রেস্তোরাঁতে নিশ্চয় জমিয়ে বসে নানারকম আলোচনা করছিল, আর যারা এ সবের মধ্যে থাকে না তারাও অনেকেই বেড়াতে ঘুরতে বেরিয়ে গিয়েছিল, যে যার নিজের সন্ধানে কীসের সন্ধানে? তাহা হইলে বলিতে হয়, বুঝহ রসিক জন, যে জান সন্ধান, যেমন পরেশটা ট্যাঙরায় যেত, ওর মাসতুতো বোনের সঙ্গে প্রেম করতে আপন মাসতুতো বোন প্রকৃত ভ্রাতা-ভগিনীর প্রেম এবং ওরা আবার চিঠি লেখালেখি করত প্রিয়তম প্রিয়তমা সম্বোধন করে। অহো প্রেমের কী বিচিত্র গতি, অবিশ্যি কী-ই বা যায় আসে, দুটো ছেলে আর মেয়ে তো, বেশ করত। নেই মামার চেয়ে কানা মামাই ভাল, না জুটলে মাসতুতো বোনই ভাল, তবু প্রেম তত হচ্ছিল। প্রেম! হ, পরেশ, বুজচি বুজচিআর কিছু ছেলে ছিল, তারা জানত যেন, পৃথিবীটা বই খাতা পরীক্ষা দিয়ে ঠাসা, পড়ছে তো পড়ছেই। ওদিকে চোখের কোণে কালি। সবথেকে বেশি ক্লাস নেওয়া লেকচারারের মতো মুখখানি, মধ্যপ্রান্তে ক্লান্ত বিষণ্ণ বলদ যেন। কাহাকেও কিছু বলিবার নাই, কাহাকেও নালিশ জানাইবার নাই, দানা জুটাইতে হইলে, এইরূপ করিয়া যাইতে হইবে, মুখের ভাবগুলো ওদের সেইরকম, কিন্তু আমার মনে হয়, আসলে ওরা অন্য কিছু করত, আপন অঙ্গসমূহকে ঈদ্রিশ ভালবাসিত, সমুদয় দিবস সন্ধ্যায় রাত্রে। সেই ভালবাসার খোয়ারিতেই, চোখের কোণে কালি পড়িত। ওই ধরনের সব ছেলেই হয়তো সেরকম ছিল না, তবে সত্য নামে ছেলেটা যে ছিল, তাতে আমার একটুও সন্দেহ নেই, ওকে আমি নিজে চোখেই দেখেছিলাম, সে কী বিশ্রী ভঙ্গি, আর ঘর ছেড়ে বেরুত না প্রশান্ত আর রাজীব, হস্টেলের সবাই জানত, অমন প্রেমের জুটি আর হয় না। ওরা এক বছরের সিনিয়র জুনিয়র ছিল, ওদের কথা নিয়ে কত হাসাহাসি হত, ওদের ও সবে কিছুই মনে হত না। প্রশান্ত রাজীব প্রমত্ত তরণীর ন্যায় ছুটিতেছিল। গোলমাল হত তখন, যখন কোনও কারণে ওদের কথাবার্তা বন্ধ হয়ে যেত, মান অভিমানের পালা চলিত, ওহো, সে কী মর্মান্তিক শুষ্ক বিষণ্ণ মুখ দুইজনের।
হস্টেলে ফিরে আমি সেই রকম কয়েকজনকে দেখেছিলাম–দেখিনি, জানতাম ওরা আছে ওরা কোনও কিছুতেই নেই। ওরা ঘরেতে বইয়েতে পড়াতে বিছানাতে আছে একমাত্র একজন ছাড়া, ভোলানাথ। ও যে সত্যিই ছাত্র, কিছুতেই মনে হত না, বেশ দাড়ি-গোঁফ কামানো মোটাসোটা মানুষ, বুলডগ বুলডগ বোকা বোকা ভাবের হাসি মুখ, যেন কত ভার-ভারিক্কি বয়স্ক মানুষ। খুব সুন্দর করে গোঁফ কামাত, কালো পাড়ের তাঁতের ধুতি অদ্ভুতভাবে কোঁচাত্য আমি আমার সারা জীবনে পারব, কারণ ধুতি পরতেই জানি না, কোনও অকেশনে বছরে এক-আধবার পরতে হলে, কেউ না কেউ পরিয়ে দেয়। সেই কোঁচা লুটিয়ে, গিলেকরা আদ্দির পাঞ্জাবি গায়ে দিয়ে এমনভাবে বেরুত, ঠিক যেন আমাদের বাড়ির পাশের, কোথাকার গোয়ালপাড়ার দত্তবাবু। যিনি আটতলা বাড়ি করেছেন গোয়ালপাড়া থেকে এসে, তিনিই বেরোলেন। আমি ভোলানাথের ঘরে গিয়ে দেখেছিলাম, ও ওর সেই বিখ্যাত ঢাকা দেওয়া চিনেমাটির গেলাসটি টেবিলে রেখে কাপড় কুঁচোচ্ছে। ওটা ওর প্রতিদিনের ব্যাপার, চিনেমাটির গেলাসে, যাতে না দেখা যায়, হুইস্কি খায়, ঢাকা দেওয়া থাকে বলে গন্ধও বেরোয় না। তারপরে সন্ধেটি হলে, পাটভাঙা ওইরকম ধুতি-পাঞ্জাবি পরে উত্তর কলিকাতায় গমন করে, ফিরিয়া আইসে ঠিক সময় মতো। একেবারে সুবোধ বালকটি, ওকে নিয়ে সুপারিন্টেন্ডেন্টকে কোনও দিন ঝামেলা পোয়াতে হয়নি। অবিশ্যি ও ব্যাপারে একলা ভোলানাথ নয়, চিনেমাটির গেলাস সকলের না থাক, কয়েকজনের প্রায়ই চলত।
ভোলনাথ আমাকে দেখে প্রায় আঁতকে উঠেছিল, বলেছিল, একী, তোমাকে তো বেদম মেরেছে দেখছি, মুখ-টুখ ফুলে গেছে, শিগগির একটু টেনে নাও, আরাম হবে। ৪৬২
আরাম হবে?
হ্যাঁ হ্যাঁ, নিশ্চয়ই ব্যথা অনেক কমে যাবে। ব্রান্ডি থাকলে, তাই দিয়ে তোমার মুখ ধুইয়ে দিতাম, ইস, তোমার বাঁ-চোখটা তো প্রায় ঢাকা পড়ে গেছে, দেখাই যাচ্ছে না।
তার আগে যে আমি কোনও দিন খাইনি তা নয়, তবে ভোলানাথের সঙ্গে কোনও দিনই খাইনি, ও আমাকে একটা গেলাসে খানিকটা ঢেলে দিয়েছিল, দেবনাথবাবুকে আমি জানলা দিয়ে ওপর থেকে দেখতে পাচ্ছিলাম, আমাদের হস্টেল সুপারিন্টেন্ডেন্ট, ফিজিক্স পড়াতেন–উনি পায়চারি করছিলেন নীচে, ওঁর আবার হস্টেলে দু-তিনটে ছেলে স্পাই ছিল। সেই খচ্চর কটিকে আমরা ওদের খচ্চর ছাড়া কখনও কিছু বলতাম না, অলক বলত পায়াস খচ্চর কারণ ওদের আবার একটু ধর্মভাব ছিল, ধার্মিক ভাবের ছেলে, যে কারণে সুপার ওদের পছন্দ করতেন। কারণ উনি নিজেও ধার্মিক মানুষ, ভোজনাদি বিষয়ে বিশেষ নিবিষ্টচিত্ত ব্যক্তি এবং সেই জন্যই সুপার হিসাবে ওঁর নিয়োগই সর্বার্থে মান্যজ্ঞান করা হইয়া থাকে কেন না ইহাতে প্রমাণিত হইতেছে যে, ওঁর অন্তরের নৈতিক বল অতি প্রবল, পবিত্র ঈশ্বর চিন্তায় মগ্ন, অতএব ছাত্র আবাসে তাঁহার ন্যায় ব্যক্তিরই, সদাজাগ্রত প্রহরীর ন্যায় থাকা উচিত। সুপারের বয়স বেশি নয়, কিন্তু চোয়াল চিবিয়ে চিবিয়ে কালো মোটা ফ্রেমের চশমা চোখে দিয়ে, মোটা সাদা প্যান্টের ওপর, ওদিকে কোমর ছাড়ানো, এদিকে কনুই ছাড়ানো হাওয়াই শার্ট গায় দিয়ে থাকতেন, আর সকলের দিকেই এমন চোখের কোণ দিয়ে তাকাতেন, যেন, জান, ছাল ছাড়িয়ে খেয়ে ফেলতে পারি তোমাদের। কিছু দিন ছুটি লইয়া তিনি বিবাহ করিতে গিয়াছিলেন, অন্তরের পবিত্রতার দ্বারা দশ মাস পূর্ণ হইবার পূর্বেই ঈশ্বর সদৃশ একটি পুত্রলাভ করিয়াছিলেন, কী রূপে এতাদৃশ ঘটনা ঘটিয়াছিল, তাহা একমাত্র তিনিই বলিতে পারেন, ফিজিক্স পড়াইতেন তো। আমরা তাঁহার স্ত্রীকেও দেখিয়াছিলাম, কিন্তু আমাদের মন বা দেহজগতে, কাষ্ঠপুত্তলিকা কৃশ কৃষ্ণমূর্তি সাড়া জাগাইতে পারেন নাই। আমি নীচে ওঁর দিকে তাকিয়ে তাকিয়ে হুইস্কি খেয়েছিলাম, তারপরে নিজের ঘরে গিয়ে আয়নার সামনে দাঁড়িয়েছিলাম। নিজের মুখের দিকে তাকিয়ে, প্রথমটা যেন নিজেকে চিনতেই পারিনি, যদিচ সেটা আমারই মুখ, কিন্তু সে মুখটার মালিকও যেন আমি নই, নিষেধওয়ালারা সেটাকেও যা খুশি তাই করতে পারে। ব্যথার কথা আমার একবারও মনে হয়নি তখন, রাগে আর ঘৃণায় আমার ভিতরটা জ্বলে যাচ্ছিল, এমন বিচ্ছিরি রাগ আর ঘৃণা সত্যি দাঁতে দাঁত চেপেছিলাম, আমার চোখে জল এসে পড়েছিল, আমি আমার খালি ঘরে বিছানার ওপরে উপুড় হয়ে মুখ গুঁজে পড়ে, বেডকভারটাকে খামচে ধরে, ফুঁপিয়ে উঠেছিলাম, দাঁত দিয়ে বেডকভারটাকে কামড়ে ধরেছিলাম। আর আমার চোখের সামনে গোটা কলকাতাটা যেন ভাসছিল। তারপরে হঠাৎ-ই আমি থেমে গিয়েছিলাম, এবং যেন নিজের মনেই অবাক হয়ে ভাবছিলাম, এ আবার কী হচ্ছে, ছি।
আমি উঠে দাঁড়িয়েছিলাম, আর নিজের কাছে, নিজেরই যেন কেমন লজ্জা করেছিল, আমি হেসে উঠেছিলাম, আবার বলেছিলাম, ধূর রাস্কেল, উল্লুক, এ সব কী। ঘরের দরজা জানলা বন্ধ করে দিয়ে, জামা-প্যান্ট খুলে ফেলেছিলাম, প্রচুর ধুলো লেগেছিল, দেওয়ালের মাঝারি আয়নাটার সামনে দাঁড়িয়ে কোমরে দোলা দিয়ে সামনেটা এগিয়ে দিয়েছিলাম। শিশুরা যে প্রকার রাগবশত আপন অঙ্গ দেখাইয়া থাকে, সেইরূপ আমি নিজেকে দেখিয়েছিলাম, বলেছিলাম, হু দ্য হেল ইউ আর, চল চান করতে।
স্নান করতে গিয়ে গায়ে জল পড়তেই গাটা এমন শিউরে উঠে শিরশিরিয়ে উঠেছিল, যেন জ্বরো গায়ে জল লাগার মতো। তবু তো ভোলানাথের জিনিস একটু পেটে পড়েছিল। মুখে হাত দেবার উপায় ছিল না, এত ব্যথা হয়েছিল, ভুরুর কাছে ফোলা জায়গাটা একটা মাংস ফাটা ভাব হয়ে গিয়েছিল, অথচ দু-এক ফোঁটা ছাড়া রক্ত পড়েনি। আমি হাতে সাবান ঘষে, আস্তে মুখে দিয়েছিলাম। চান করার পরে আমার যেন সত্যি শীত করছিল। তাড়াতাড়ি ধোয়া জ্যামাপ্যান্ট পরেছিলাম, আর তখনই দরজায় ঠক-ঠক করে শব্দ হয়েছিল, দরজা খুলে দিয়ে দেখেছিলাম, ভোলানাথ নাগরবাবুটি সেজে, হাসিমুখে দাঁড়িয়ে আছে। বলেছিল, সুপার শালা দাঁড়িয়ে আছে, কী করে যাই, আমাকে এ বেশে দেখলেই চটে যায়।
আমি বলেছিলাম, মাথা নিচু করে চলে যাও।
সেও কয়েকদিন যেতে গিয়ে আটকে পড়েছি, খালি বলে, ইট ইজ এ শেম ফর ইউ, বরযাত্রী তো যাচ্ছ না, এরকম পোশাক পরতে তোমার লজ্জা করে না? আর কখনও যখন তখন এরূপ পোশাক পোরো না।বলো তো কী মুশকিল, আমাকে ওর মতো ঢলঢলে জামা পাতলুন পরতে হবে। আমি তো আবার কথা বলতে পারি না। আজ্ঞে, আচ্ছা করে কোনও রকমে কেটে পড়ি। তুমি একটু চলো না আমার সঙ্গে, গেট-অবধি চলো, তোমার সঙ্গে স্মার্টলি কথা বলতে বলতে চলে যাব। আমার হাসি পেয়েছিল ভোলানাথের কথা শুনে, আমি ওর সঙ্গে গিয়েছিলাম, আর সত্যি ও এমন এলোমেলো বকবক করতে করতে–আসলে নার্ভাস, বুঝতে পেরেছিলাম, বেরিয়ে এসেছিল, আর গেটের কাছে গিয়ে আমাকে বলেছিল, যাবে আমার সঙ্গে? তখন আমার কোথাও যাবার ছিল না, বাড়ির কথা যতবারই আমার মনে পড়ছিল, ততবারই আমার ঘাড় বেঁকে উঠেছিল, দাঁতে দাঁত চেপেছিলাম, অকথ্য কতকগুলো গালাগাল মনে মনে উচ্চারণ করেছিলাম, বাবার মুখটা আমার মনে পড়ছিল, উনি আমাকে উদ্ধার করার জন্য হাজত থেকে বের করে নিয়ে এসেছিলেন। সত্যি কথা বলতে কী, আমি যে তখন কী করব, কী ইচ্ছা করছিল, কিছুই বুঝতে পারছিলাম না। হয়তো ঘরে শুয়ে থাকতাম বা কারুর সন্ধানে যেতাম, সন্ধানে! কীসের সন্ধানে বাছা, কিন্তু কাউকেই হয়তো কোথাও পেতাম না, আর মুখটা এমন বিশ্রী দেখাচ্ছিল, কপালটা ফোলা, ঠোঁটের কোণটা ফাটা, তখন বেবির কথা আমার মনে পড়েছিল কয়েকবার। ওর সঙ্গে দেখা করতে ইচ্ছা করছিল, তখন ওর সঙ্গে আমার নতুন প্রেম হচ্ছে, হয়তো ও একটু দুঃখ করত আমার চেহারা দেখে। ওদের বাড়ি যেতে ইচ্ছা করছিল। কিন্তু খুব সন্দেহ ছিল, ওকে সন্ধ্যাবেলা বাড়িতে গিয়ে পাব কি না। ওদের বাড়িটাও দূরে, হয়তো কোথাও বেরিয়ে গিয়েছে, যেমন গিয়ে থাকে, তখন হয়তো, কোনও রেস্তোরাঁয় কোনও ছেলের সঙ্গে বসে প্রেম করছিল, প্রেম তো করিতেই হইবে,তারপরে আবার বাড়ি ফিরে গিয়ে পড়াশোনা আছে, অতএব–কিন্তু ভোলানাথের সঙ্গে কোথায় যেতে বলেছিল ও, উত্তরে? মনে হতেই আমি মনে মনে রাজি হয়ে গিয়েছিলাম, হাজত থেকে বেরিয়ে আসবার পরে, আমার যেন সবই ভীষণ ফাঁকা লাগছিল, পড়তে বসার কথা চিন্তাই করতে পারছিলাম না, পরের দিন কলেজে নিশ্চয়ই ধর্মঘট হবে, অনুমান করেছিলাম, কেন না, নির্যাতনের প্রতিবাদ হবেই। হস্টেলের ঘরে একলা থাকতে ভাল লাগছিল না, বেবির কাছে যাবার ইচ্ছা থাকলেও ভরসা পাচ্ছিলাম না। এবং ভিতরে ভিতরে একটা রাগ আর ঘৃণা যেন, খুব একটা তীব্র ব্যথা যেমন–যাকে বলে সারা শরীরটাকে আচ্ছন্ন রাখে, সেই রকম করে রেখেছিল, আর মুখটা খুব শক্ত হয়ে উঠেছিল আমার, বলেছিলাম, কোনও দিন যাইনি।
ভোলানাথ বলেছিল, না হয় আজ যাবে। আমি আবার তোমাদের মতো মেয়েদের সঙ্গে বসে বসে, কফি খেতে খেতে গল্প করতে পারি না। কী আছে বাবা, ঘুরিয়ে ফিরিয়ে সেই একটা কথাই তো…। আমি আবার তখন ঠিক অতটা–যাকে বলে মোহমুক্ত তা হয়ে উঠিনি, যদিচ, প্রেম সম্পর্কে, ছেলেবেলা থেকেই আমার তেমন কোনও ধারণা জন্মায়নি, আমার দিদি অর্পিতা-ই তার খেল দেখিয়ে দিয়েছিল এবং…না, সে মুখটার কথা আমি ভাবতে চাইনি, আর এখন আমার মনেই পড়ছে না। মোটের ওপর, আমার প্রেম-চিন্তার চন্দ্রে তখন হইতেই রাহুর ছায়া পড়িয়াছিল, তত্রাচ কবিতা পাঠ করিয়া, সংগীতাদি শ্রবণ করিয়া, এবং সাহিত্য পাঠ করিয়া, সিনেমা থিয়েটার দেখিয়া, কী রূপ একটা বিশ্বাস ছিল, হয়তো আমি তাহাদের মতো কিছু আবিষ্কার করিতে পারিব, কারণ বেবির জন্য তখন বুকের মধ্যে কেমন একরকম টনটন করিত, তাহাকে দেখিতে ইচ্ছা করিলে, দেখিতে না পাইলে, সহসা বক্ষভেদী দীর্ঘশ্বাস ঝরিত, ডাকিয়া না পাইলে, মন মুষড়াইয়া পড়িত, নিজেকে বড় হতভাগ্য বলিয়া বোধ হইত, মনে হইত, কাঁদিয়া ফেলিব।
কিন্তু আমি ভোলানাথকে সে কথা বলিনি, কেন না, ভোলানাথের সঙ্গে আমার কোনও কথা মিলবে, বা ওর ভাবনার সঙ্গে আমার মিল থাকবে, তা সম্ভব ছিল না, কারণ ভোলানাথকে আমি ভাবতাম, একটা অন্য জগতের মানুষ। তবে সেই সন্ধ্যায়, ঠোঁট ফোলা কপাল ফোলা, ভিতরে, একটা দাঁতে দাঁত পেষা ভাব, নিঃসঙ্গ আর–আর যাকে বলে একটা অন্ধের মতো অবস্থা, যেমন এখন মনে হচ্ছে, আমার ভাবনা চিন্তা ইত্যাদিগুলোতে যেন কেউ কালো মোটা পরদা ঢাকা দিয়ে রেখেছে সেইরকম অবস্থা, আমি বলেছিলাম, চলো যাই। আমরা বাইরে আসতে রাস্তার ওপরে, কে যেন বক্তৃতা করছিল, গলা যথেষ্ট জোরে চড়িয়ে মাইক ছাড়া, রাগত স্বরে, আজকের ছাত্র ও যুবক নির্যাতনের কথা বলছিল এবং যা ভেবেছিলাম, তা-ই পরের দিন সমস্ত শিক্ষায়তনকে একদিনের জন্য প্রতীক ধর্মঘটের আহ্বান জানানো হচ্ছিল। আমি সামনে এগিয়ে গিয়ে দেখছিলাম, আমার অচেনা ছেলে একজন বলছে, আমি তাকে চিনি না, আর তখনই ভোলানাথ বলেছিল, দেখো ভাই, কাউকে যেন বোলো না আজকের কথা, তা হলে আমার ওপর সবাই চটে যাবে, বিশেষ করে অলক বা বিজন, ওদের আমি খুব ভয় পাই, জান তো, আমি বাবা ইউনিয়নের চাঁদা দিয়ে খালাস। আর তোমাদের ওই রুদ্র, ও শালা লেখাপড়া করে না বটে, বোধহয়, পঞ্চাশ বছর বয়স পর্যন্ত ছাত্র জীবনই কাটিয়ে যাবে ঠিক করেছে, এদিকে তো কোনও গুণে ঘাট নেই, কিন্তু ও আমার ওপর কেন যেন বড্ড চটা। সুপারের মতো, ও-ও চায় না, আমি এরকম জামাকাপড় পরি, আরে বাবা, তোমাদের মতো ড্রেন পাইপ যদি আমার পরতে ইচ্ছে না করে আর সত্যি, ওতে আমার ভারী অস্বস্তি হয়, মনে হয় কুচকিতে হাজা হয়েছে–এ পর্যন্ত শুনতে শুনতেই আমার ভীষণ হাসি পেয়ে গিয়েছিল, ওকে আমাদের পলেটিক্স-এর প্রফেসর হারাণ চৌধুরীর মতো লাগছিল, যে হারাণবাবু একজন অতি উৎকৃষ্ট নীতিবাদী মানুষ এবং জুয়োলজির সুরেশবাবুর সম্পর্কে যিনি আমাদের কাছে পর্যন্ত বলে ফেলতেন দেখ, সুরেশবাবুর কথা তোমাদের কী বলব, ওঁর স্ত্রী আমাদের বাড়ির মেড সার্ভেন্টটাকে পর্যন্ত ভাগিয়ে নিয়ে গেলেন, তার জন্য উনি একটা কথা তো বলেনইনি, উপরন্তু আমি বলেছি বলে, আমার ওপর তেরিয়ান হয়ে এলেন। আর উনি এমন অশ্লীল বন্ধুদের সঙ্গে কথাবার্তার সময় শালা পর্যন্ত বলেন।..কী আশ্চর্য, সুরেস্বাবু সসালা পর্যন্ত বলেন। অবিশ্যি উনি আমাদের কয়েকজনকেই এ সব কথা বলতেন, সবাইকে নয়। বলতেন একটু হাসতে হাসতে, একটা নিরীহ ভাব নিয়ে, আসল উদ্দেশ্য সুরেশবাবুর বিরুদ্ধে আমাদের চটিয়ে তোলবার জন্য, অহিংস মানুষ তো।
ভোলানাথের সেরকম কোনও উদ্দেশ্য ছিল না, কিন্তু কথার ভাবগুলো যেন সেইরকম, এবং আমাকে হেসে উঠতে দেখে, ও বলেছিল, সত্যি মাইরি বলছি, আমার তো শালা উরতের মাংসে ব্যথা ধরে যায়, পরেছি তো দু-একবার, কী করে যে তোমরা পর। সে যাক গে, রুদ্র শালা কেন আমাকে বলবে, তুই কি সুপার? বয়স তো হয়ে গেল সাতাশ-আঠাশ, এখনও সতেরো-আঠারোর সঙ্গে ঘুরে ঘুরে চালিয়ে যাচ্ছে–ও যদি জানে, তুমি আমার সঙ্গে গিয়েছ, বলা যায় না ভাই, দালালটালাল বলে বসবে কি কী বলবে–ও হয়কে নয়, নয়কে হয় করতে পারে, ওর কথা শুনে তোমরাই হয়তো আমাকে পেঁদিয়ে উড়িয়ে দেবে।
ভোলানাথ অবিশ্যি কথাগুলো একেবারে মিথ্যে বলেনি, রুদ্র সেইরকমেরই, ও ইচ্ছা করলে, কোনও ছেলের পিছনে লেগে, তার লাইফ হেল করে দিতে পারে। বিপ্লব বা অলক-কানাইয়ের কথা আমি বাদই দিচ্ছি, কেননা, ওর নামটা আমি এক নিশ্বাসে ওদের সঙ্গে উচ্চারণ করতে চাই না, ও একটা ইন্ডিভিজুয়াল পার্সনালিটি, ওর কথা বাদ, আমি বিপ্লব অলকদের কথা বলছি, ওদের সেরকম প্যাঁচ জানা নেই, খানিকটা সোজাসুজি, কিন্তু রুদ্রর জাত আলাদা। নিজেদের মধ্যে ফ্র্যাকশনালিজম করতে ওস্তাদ, হিংসুটে, ঠোঁট বেঁকিয়ে হেসে বিদ্রূপ করতে পারে সবাইকে, কাকে রাখবে কাকে এলিমিনেট করবে, এ সব চিন্তা সবসময়ে ওর মাথায় ঘোরে, আর এ সব করে শুধু নিজের নেতৃত্ব বজায় রাখার জন্য, তবু ছেলেরা ওকে মেনে নিয়েছে, ও সবাইকে বশে আনতে পারে, রাখতে পারে–যদি এটাকে গুণ বলতে হয়, তা হলে তা-ই, কিন্তু সমস্তটাই ওর ভঙ্গি, কথার চাতুরি–যে কারণে ও অ্যাজিটেশনটা ভাল জানে, ছেলেরা–আমিও, ওর কথা শুনলে ভুলে যাই, ওকে না মেনে পারি না, যদিচ, বিশ্বাসঘাতক, তোর দিন ঘনাইয়া আসিয়াছে। আগে আমি বুঝতাম না, আগে রুদ্র রুদ্র করে মরে যেতাম-এটা ঠিক যে ও আমাদের থেকে বয়সে বেশ কিছু বড়, কিন্তু এখনও ছাত্র, যে কারণে ভোলানাথ বলেছিল ও পঞ্চাশ বছর বয়স পর্যন্ত ছাত্র থাকবে, তা হলেও আগে ওর সবকিছুই ভাল লাগত, হয়তো এখনও লাগত, যদি না আমার কাছে ও ধরা পড়ে যেত, ও কী, ও কে, ও কী করে যাচ্ছে। ও নিজেও জানে না, কী ভাবে আমার কাছে ধরা পড়েছে, বন্ধুদের বললে, ওরা আমাকে বিশ্বাস করবে না, কারণ আমি দু-একজনকে বলতে চেষ্টা করেছিলাম, তারা একেবারে উড়িয়ে দিয়েছে এবং মিহির বলেছে, যদি সেরকমভাবে কিছু প্রমাণ না করতে পারিস, তবে রুদ্র তোর লাইফ হেল্ করে দেবে।
সেটা আমি নিজেও জানি, আমি বিপ্লব নই, কানাই নই, অলক বিজন নই, কেন না ওদের মতবাদ রাজনীতি ইত্যাদি আছে, ছাত্রজীবন থেকে বেরিয়ে যাবার পরেও, ওদের সে সব থাকবে, অতএব রুদ্র ওদের কোনওদিনই কিছু করতে পারবে না, কিন্তু আমার পিছনে ও লেগে থাকবে আমার ক্ষতি করবে। অবিশ্যি কী ক্ষতিই বা ও আমার করতে পারে, তাও জানি না, আসলে আমি বোধহয় ওকে ভয় করি, সন্দীপকে যেমন ভয় হয় না, কেননা রবিঠাকুর সন্দীপের চরিত্রের কথা যেভাবে লিখেছেন, সেটা শুধু ফাঁকি আর লোভ, তার ওপর রাগ আর ঘৃণা হতে পারে, কিন্তু তাকে ভয় হয় না, কারণ সন্দীপ এনিমি অব দ্য এজেন্ট ছিল না, সন্দীপ স্পাই ছিল না, কিন্তু গ্রেগরি পেক্ মাকা ভঙ্গি করে, আর বোম্বাই হিয়োর চালে, বিপ্লবের থেকেও বড় বৈপ্লবিক বুলি, রুদ্র একটা টিকটিকি মাত্র, বাস্টার্ড। পরে সরস্বতীর মুখে আমি শুনেছিলাম, তাহার জরায়ুমধ্যস্থিত পূণটি রুদ্রর দান ছিল, এবং সরস্বতী নিজে সেদিন মিছিলে আসতে চায়নি, রুদ্রর রেভ্যুলশনারি ভ্যানিটিতে নাকি আঘাত লাগত, তুমি আস্তে আস্তে একটু যেতে পারবে না? তাই গিয়েছিল এবং সরস্বতী স্বীকার করেছিল এই জন্য যে, রুদ্র তখন ওর কাছ থেকে সরে গিয়েছিল, কিন্তু আমি ভাবি, এমন অদ্ভুত আবদারই বা কেন করেছিল রুদ্র, সত্যি কি সরস্বতী না গেলে, ওর, যাকে বলে, নেতৃত্বের অভিমানে লাগত, না কি আর অন্য কোনও কারণ ছিল, যদিচ, আমি এটা ভাবতেই পারি না, সরস্বতীর এমন কোনও দায়িত্ব ওকে নিতে হবে, সেই ভয়ে, জেনেশুনে মরণের মুখে পাঠিয়ে দিয়েছিল, কারণ অ্যাবরশনের ব্যবস্থা সরস্বতী নিজেই করেছিল, এমনকী নার্সিংহোমের খরচটাও ও নিজে দিয়েছিল, অবিশ্যি, পুলিশ ওকে ওর কথামতো অ্যাম্বুলেন্সে করে নার্সিংহোমেই পাঠিয়ে দিয়েছিল, সেদিন ও আসলে সম্পূর্ণ জ্ঞান হারিয়ে ফেলেনি, এবং ডাক্তার ওকে উদ্ধার করেছিল। কিন্তু এই কারণে রুদ্রকে আমি খুব একটা দোষ দিই না, অর্থাৎ সরস্বতীর কনসেপশন হয়ে যাবার জন্য, মেয়েদের পেট তো এমনি হয় না, যদিচ, কন্যাসকরা এইরূপ বলিতে অভ্যস্ত, অমুকে আমার পেট করেছে বা ওদের কথার ভঙ্গিই এরকম, ওকে অমুকে মানে অমুক ছেলে কিছু করেছে, যেমন ছেলেরা বলে, আমি ওকে কিছু করেছি। ওরা করে না, ওদের করে, আমরা করি, এটা বোধহয় একটা-চি-চিরায়ত কথার ভঙ্গি, কিন্তু এর দ্বারা সন্দীপ বিমলার কথা আমি বলতে চাই না, হঠাৎ মনে এল, তাই ভাবলাম, আসলে সন্দীপকে যদি বা একটু আধটু চিনতে পারি, বিমলাকে চিনি না, বুঝি না, নিখিলেশ নামক ব্যক্তিরা কোথায় থাকে, আমার জানা নেই, আমি ভাবছি, রুদ্র কি এযুগের সন্দীপ, অথবা সন্দীপও একটা কল্পনার চরিত্রে ছদ্মবেশ পরানো, আমি জানি না, রুদ্র হইল বর্তমান যুগের সর্বাপেক্ষা বৃহৎ সর্বনাশ, সুচিক্কণ রজ্জবৎ নিরীহ দর্শন, কিন্তু বিষাক্ত সরীসৃপের ন্যায় দংশন করিয়া যাইতেছে। পুলিশে ঘিরে রাখা, আমাদের শিক্ষায়তনে, যেদিন আমরা আটকে ছিলাম, সেদিন আমি পরিষ্কার দেখেছিলাম, দক্ষিণের তিনতলা থেকে রুদ্র, রাস্তার ওপর পুলিশের গাড়িতে, ছোট কী একটা ছুঁড়ে দিয়েছিল। সেটা কী। তারপরেই একটা হঠাৎ সিদ্ধান্ত নিয়ে, কয়েকজনকে ছুটে বেরিয়ে পড়তে বলেছিল বিশেষ একটা জায়গা দিয়ে, যদিচ, পাঁচিল টপকাবার একটা ব্যাপার ছিল, কিন্তু সব কজনই ধরা পড়েছিল, সাঁ করে সেখানে পুলিশের গাড়ি এসে পড়েছিল, এবং প্রত্যেককে মারধোর করা হয়েছিল, এবং হঠাৎ কোথা হইতে বোমা বিস্ফোরিত হইয়াছিল পুলিশের গাড়ির কাছাকাছি, কেহ বলিতে পারে নাই এবং পুলিশ নেকড়ের ন্যায় প্রবেশ করিয়া আমাদের সবাইকে পিটাইতে পিটাইতে বাহির করিয়াছিল। রুদ্র রহস্যময় নহে, স্ফটিকস্বচ্ছ জলের ন্যায়, প্রমাণ উপস্থিত করিতে পারিব না, কিন্তু আমি ওকে ছাড়ব না, ওর সঙ্গে আমার একটা বোঝাপড়া আছে। রুদ্রকে যখন জিজ্ঞেস করেছিলাম, তুমি কী ছুঁড়ে ফেলেছিলেও এমন আশ্চর্য হয়ে, অবাক একটা হাসি হেসেছিল, যার মধ্যে বিদ্রূপ ঝলকে উঠেছিল, বলেছিল, ড্রিমিং? বিয়ার টিয়ার চাপিয়েছিলে নাকি? আমি দেখতে গিয়েছিলাম ওদের পজিশনটা। বটে! শ্রীহরির রেস্তোরাঁয়, যেখানে আমরা নিয়মিত বসি, সেখানে প্রায়ই রুদ্রর ফোন কল আসে, একদিন রুদ্র ছিল না, আমি আমার মধ্যে যে একটা ঘুঘু আছে-জানি না, ঘুঘুরা টিকটিকি খায় কি না, কিন্তু ফোনটা বেজে উঠতে, কাউন্টার থেকে যখন রিসিভারটা তুলে, কানে শুনে, ম্যানেজার বলেছিল, রুদ্রবাবু তৎক্ষণাৎ আমার ষষ্ঠেন্দ্রিয়ের ঘুঘুটা জেগে উঠেছিল, আমি রিসিভারটা নিয়ে, যথাসম্ভব রুদ্রর বিশেষ ভঙ্গিতেই বলেছিলাম, হুম-হ্যালোঁ-রুদ্র বলছি–ওপার থেকে, খসখসে গলা ভেসে এসেছিল, আচ্ছা, আমি ইউ বলছি, সতেরো তারিখে, কনসুলেটে যে মিছিলটা যাবে, তার অ্যাডভান্স রিপোর্টটা ইমিডিয়েটলি পাওয়া দরকার…। শুনতে শুনতে আমার কান দুটো গরম হয়ে উঠেছিল, আমার যেন গলা শুকিয়ে যাচ্ছিল, কে লোকটা, কে কে, কিন্তু আমি আসল ব্যাপারটাই ভুলে গিয়েছিলাম, তখনও শুনছিলাম, ডিটেল, রুট, লিডারস্হ্যালো… আমি রুদ্রর মতো কথা বলতে ভুলে গিয়েছিলাম, গলার স্বর নকল করতে পারছিলাম না, গলাটা শুকিয়ে গিয়েছিল, ওপার থেকে, কয়েকবার হ্যালো হ্যালো হ্যালো বেজে যাবার পরে একটা সন্দিগ্ধ প্রশ্ন কেবল শোনা গিয়েছিল, হু আর ইউ? তারপরেই কষ্ট করে লাইন কেটে দিয়েছিল, রিসিভার রেখে আমি সরে এসেছিলাম, এবং একটু পরেই মিহির এসেছিল, ওকে আমি সব কথা বলেছিলাম, মিহির প্রথমত ব্যাপারটাকে আমার মতো করে নিতে চায়নি, ভাবতেও পারেনি, ভেবেছিল, আমাদেরই কেউ চেনাশোনা কিছু বলেছে, তারপরে আমাকে বলেছিল, যদি সেরকম ভাবে কিছু প্রমাণ না করতে পারিস, তবে রুদ্র তোর লাইফ হে করে দেবে।..
আমিই ওর লাইফ হেল করব। আজ এখন আমার ভিতরটা কেমন হয়ে আছে, চারদিকে পরদা ঢাকা দেওয়া অন্ধকারের মতো, কিছুই মনে করতে পারছি না, কিন্তু আজ এখন, সেই ঘেরা অন্ধকারের মধ্যে, আটকা পড়া ফড়িং-এর মতো, পাখা ফরফরিয়ে এই চিন্তাটি আমার মধ্যে ঘুরছে। কিন্তু ভোলানাথ যখন রুদ্রর নামে ওরকম বলেছিল, তখন আমি বিশ্বাস করিনি, ভেবেছিলাম, ভোলানাথটা ওইরকম, নিজে একটা উল্লুক, কিছুই বোঝে না, বাজে বকবক করে, এবং আমি বলেছিলাম, ওর সঙ্গে যাবার কথা কাউকেই গল্প করব না, যদি আমাকে নর্থে নিয়ে যাওয়াটা ওর কাছে আসলে কোনও অন্যায় ছিল না, ওর ভয় ছিল, জানতে পারলে, রুদ্র ওর পিছনে লাগবে। আমি ওর সঙ্গে নর্থে গিয়েছিলাম, এবং সেই প্রথম, এবং গিয়ে পৌঁছুবার আগে পর্যন্ত আমি কোনও কৌতূহল বোধ করিনি, তখনও আমার মুখটা শক্ত হয়ে ছিল, ভিতরে রাগ আর ঘৃণা উথলে উঠছিল, পল্লীতে প্রবেশ করিয়া দেখিয়াছিলাম, গৃহের দরজায় জানলায় নানাবেশে স্ত্রীলোকসকল দাঁড়াইয়া রহিয়াছে। কলিকাতা নগরের কী বিচিত্র রূপ, তখন পুরাতন দিনের সংবাদপত্রের একটি পত্রের কথা আমার মনে পড়িয়াছিল, পত্রলেখকের নাম শ্রীযুক্ত কালীপ্রসন্ন সিংহ, তিনি পত্ৰদ্বারা মতামত জ্ঞাপন করিয়াছিলেন, কলিকাতাতে বারাঙ্গনাগণ সর্বত্র ইতস্তত ছড়াইয়া রহিয়াছে–থাকিবেই, কারণ আপনাপন গৃহের সন্নিকটেই বাবুগণ তাহাদের উপপত্নীদের গৃহ নির্মাণ করিয়া দিতেন, এবং সেইসব উপপত্নীদিগকে কেন্দ্র করিয়া দেহব্যবসায়িনী অন্যান্য নারীগণ আসিয়া জুটিত, স্বভাবতই সেইসব গৃহে নানা ব্যক্তির আগমন ঘটিত, তাহাই পল্লীতে পল্লীতে বেশ্যালয় সৃষ্টি করিয়াছিল–অতএব, পত্রলেখক সুধীগণের দৃষ্টি আকর্ষণ করিয়া জানাইতেছেন, কলিকাতাতে যে প্রকার বারাঙ্গনার সংখ্যা বৃদ্ধি পাইয়াছে এবং গৃহস্থের পল্লীসমূহে ছড়াইয়া রহিয়াছে, তাহাতে অন্যান্য পল্লীর পবিত্রতা নষ্ট হইতেছে, অনুরোধ, বারাঙ্গনাদের একটি বিশেষ জায়গায় সীমাবদ্ধ করার ব্যবস্থা হউক।
ভোলানাথের সঙ্গে যেখানে গিয়েছিলাম নর্থ, সোনাগাছি নয় কেন জানি না, তখন সেই পত্রের কথা মনে পড়েছিল, ভেবেছিলাম, এই তাহা হইলে সেই সমগ্ৰ কলিকাতার শুচিতা রক্ষার জন্য, নির্দিষ্ট অশুচি অপবিত্র স্থান! লিবার, সন্দেহ নাই। কিন্তু সেখানে যতই ঢুকছিলাম, ততই আমার ভিতরের ঘৃণা আর রাগের বদলে, একটা কেমন অন্ধকার অন্ধকার ভাব মনের মধ্যে নেমে আসছিল। চারদিকে গোলমাল, ভিড়, দোকানে দোকানে আলো, রেডিয়োতে চিৎকার, নিরুপায় রবীন্দ্রসঙ্গীত, কণিকা বন্দ্যোপাধ্যায়ের গলায় বেতারে বাজছিল, এবং সত্যই কি, পল্লীতে যে সব ব্যক্তিরা আগমন করিতেছিল, নানা বেশে, নানা ভঙ্গিতে, শকটে বা পদব্রজে, এবং যে সকল স্ত্রীলোকেরা নানা বেশে সজ্জিত হইয়া, জানালায় বা বাটির অঙ্গনে দাঁড়াইয়া আপনাদিগকে দর্শাইতেছিল, তাহাদের একটাই মাত্র উদ্দেশ্য? আমি বিস্মিত হইতেছিলাম, কৌতূহল বোধ করিতেছিলাম, অহহ কলিকাতা কলিকাতা তুমি আমাদিগের কলিকাতা। উহা নিষিদ্ধ পল্লী–আগমন কর, কাতারে কাতারে আইস কিন্তু জানিবে ইহা নিষিদ্ধ পল্লী, নিষেধ, নিষেধহ্যাঁ আমার ভিতরে কেমন যেন একটা নিষেধের ছায়া পড়েছিল। একটা অন্ধকার অন্ধকার ভাব মনের মধ্যে, আমার কপাল ফোলা, ঠোঁট ফোলা। কিন্তু রাগ আর ঘৃণার বদলে, আমার ভিতরে একটা অন্যরকম ভাব লাগছিল, ভোলানাথের সঙ্গে আমি একটা বাড়ির মধ্যে ঢুকেছিলাম। দোতলায় উঠে ভোলানাথ একটা ঘরের মধ্যে ঢুকেছিল, একটি মেয়ে তাকে মেয়ে বলা যায় না কি না, আমি জানি না মেয়েমানুষ এই কথা আমার মনে হয়েছিল, একটা মেয়েমানুষ, শরীরে চেহারায় পোশাকে একরকমের মেয়েমানুষ, যার সবকিছুই মেয়েদের মতোই অথচ যেন মেয়েদের মতো নয়, কিংবা আমার নিজের সেইরকম মনে হয়েছিল, কিন্তু যাহাকে, কামভাব বলিয়া থাকে, তাহার কিছুমাত্র আমার মধ্যে উদয় হয় নাই, বরং আমার মনের অন্ধকারে, একটা বিতৃষ্ণা বোধ হইতেছিল। মেয়েমানুষটি একটা মোটা গদির বিছানায় বসেছিল, ভোলানাথের দিকে তাকিয়ে হেসে বলেছিল, এসো। ইটি আবার কে? ভোলানাথ আমাকে ডেকে গদির ওপর বসেছিল, আমি তার কাছেই বসেছিলাম, ভোলানাথ বলেছিল, আমার বন্ধু। মেয়েমানুষটি আমার মুখের দিকে তাকিয়ে জিজ্ঞেস করেছিল, এর কপালে মুখে কী হয়েছে, মারামারি করে এসেছে নাকি কোথাও। বলতে বলতে দরজা বন্ধ করে, ভোলানাথের কোল ঘেঁষে বসেছিল, বেশ ভাল চেনা পরিচয় নিশ্চয় ছিল নইলে আর অমন করে কথা বলবে কেন, বসবে কেন, ভোলানাথ বলেছিল, না পুলিশে মেরেছে, ও ছিল তো সেখানে। ও মা, তাই নাকি, ইস্। হ্যাঁ শুনলাম, গুলি চলেছে নাকি? আমাকেই জিজ্ঞেস করেছিল, আর আমি যেন অদ্ভুত কিছু দেখছি, সেইভাবে তাকিয়ে বলেছিলাম, না। কেন জানি না, সে সময়ে মায়ের কথা আমার মনে পড়েছিল, আমার জ্যেষ্ঠা ভগিনীটির কথাও মনে পড়েছিল, বেবির কথা মনে পড়ছিল, সেদিনের অন্য সব ঘটনার কথা একেবারে যেন ভুলেই গিয়েছিলাম, ভোলানাথ মেয়েমানুষটির কোমরের কাছে হাত দিয়ে, আমার সামনেই তাকে ওর কাছে টেনেছিল, আর আমাকে জিজ্ঞেস করেছিল, একে চলবে? পরিষ্কার কথা, কিন্তু তখন এমন অদ্ভুত শুনিয়েছিল কথাটা আমার কানে, প্রায় যেন বুঝতেই পারিনি, অহো, এখন নিজেকে বলতে ইচ্ছা করে, মা কী হইয়াছেন, তখন কী ছিল, এখন ভোলানাথকে আমিই শেখাতে পারি, কিন্তু আমি জিজ্ঞেস করেছিলাম, অ্যাঁ?
মেয়েমানুষটি আমার দিকে চেয়ে, কেমন চোখে ঝিলিক দিয়ে তাকাচ্ছিল হাসছিল, আর ভোলানাথ আবার আমাকে জিজ্ঞেস করেছিল, একে ইচ্ছে হয়? আমি তাড়াতাড়ি বলে উঠেছিলাম, না না ঠিক আছে। শুনে ওরা দুজনেই হেসে উঠেছিল, আর ভোলানাথ বলেছিল, বাহু, ঠিক আছে আবার কী, একজন কাউকে চাই তো, আচ্ছা ঠিক আছে, গায়ত্রী গায়ত্রী! অহো কী পবিত্র নাম, এর জন্য কাউকে দেখ তো। মেয়েমানুষটি যার নাম গায়ত্রী, সে বেরিয়ে গিয়েছিল। আমি ভোলানাথকে বলেছিলাম, থাক না, আর একদিন আসব, মানে–গায়ত্রী একটি মেয়েকে নিয়ে ঢুকেছিল। জি স্ল্যাক পরা, ঘাড়ের দুপাশে দুটো বিনুনি দোলানো, বয়স বোঝার মতো নজর আমার এই পাপক্ষে ছিল না। গায়ত্রীর থেকে বয়সটা কিছু কম মনে হয়েছিল, যদিচ বারাঙ্গনাটি আমাদিগের উচ্চকোটি সমাজের আলোকপ্রাপ্তা তরুণীর মতো সাজিয়াছিল এবং নিজেকে বালিকাবৎ রূপে উপস্থিত করিতে চাহিতেছিল, তত্রাচ তাহার বক্ষস্থলের বিশালত্ব, সম্মুখে তীরের মতো তীক্ষ্ণতা দেখিয়া মনে হইয়াছিল, একটি খোঁচা লাগিলেই পৈতৃক প্রাণটি গত হইয়া যাইবে। অবিশ্যি অমন বুক রাস্তাঘাটে, আমাদের। চারপাশে, কলেজে, রেস্তোরাঁয়, সব জায়গাতেই দেখতাম, সম্ভবত পোশাকের জন্যই, অমন মারাত্মক দেখেছিলাম, কিন্তু স্বীকার করতে হবে তার চোখমুখ খুব খারাপ ছিল না, সব মিলিয়ে, চেনাশোনা অনেক মেয়েদের থেকে ভাল, যদিচ, আমার মনের অন্ধকারে কীরকম একটা একটা যেন অলৌকিক ভাব জাগছিল–যেমন অনেক সময়, ভীষণ অন্ধকারের মধ্যে একলা দাঁড়িয়ে থাকলে, যেরকম হয়, সেটা যে কীরকম একটা ভাব, শুধু ভয় নয়, তার সঙ্গে আরও কিছু, যা আমি বলতে পারি না, তবু আমার শরীরের মধ্যে দপদপ করে উঠেছিল। আমার শরীরের নীচে, একটা জায়গাতে যেন একটা জ্বলন্ত কয়লার চাংড়া জ্বলছিল, আর তার উত্তাপে আমার সমস্ত শরীরের রং বদলে যাচ্ছিল। আমি দেখতে পাচ্ছিলাম না, কিন্তু যেন বুঝতে পারছিলাম। এবং বেবির সামনে আমার ঠিক সেইরকম হয়নি, সেখানে যেরকম হয়েছিল। ভোলানাথ আমাকে জি স্ল্যাকের সঙ্গে তার ঘরে যেতে বলেছিল, আর সেও হেসে, যেন সিনেমার নায়িকাটি, বলেছিল, আসুন। পৃথিবীতে ইহা হইতে সহজ আর কী আছে, চলিয়া আসুন, চলিয়া আসুন, পথিক কেবল তো চলিয়া যাওয়া লইয়া কথা, পথ তো পড়িয়া রহিয়াছে। এবং ব্যাপারটা যেন অনেকটা সেইরকমই, আমি ভোলানাথের দিকে একবার দেখে, তার সঙ্গে গিয়েছিলাম, সে এমনভাবে বারান্দা দিয়ে হেঁটে গিয়েছিল যেন কল্যাণী ডেয়ারির সৌরাটি বকনা–মানে যাকে বলে না বিয়নো গাভীবকনা, গাই কথাটা আমাকে নীতিশ শিখিয়েছিল আর সেটা কোনও কোনও মেয়েকে দেখিয়েই ও বলত, বালিকাটি বকনা ভগবতীর মতো পাছা দুলিয়ে যাচ্ছে–ওকে আজ খাব নীতিশটা সত্যি পারভার্ট, ও শুধু খায়, খাদ্য খাদক সম্পর্ক ছাড়া কিছু মানতে চায় না, এবং খাওয়া মানে, কন্যাটিকে স্মরণ করিয়া, কামচরিতার্থ করিয়া থাকে, মেয়েদের সম্পর্কে ওর কোনও বাছাবাছির বালাই নেই, ও অনেকটা ষাঁড়ের মতোই, দ্য বিগ বুল, বকনা সম্পর্কে সেইজন্যই বোধহয় দুর্বলতা একটু বেশী এবং বকনা ঠিক বাছুর বিয়নো গাভীর মতো ধীরে চলে না একটু তাড়াতাড়ি, যে কারণে তার নিতম্বের দোল একটু বেশি অথচ বিশাল নিতম্বিনী। জি স্ন্যাক-এর চলাটা দেখে আমার সেই রকমই মনে হয়েছিল, সে তার ঘরে ঢুকে, দরজা বন্ধ করেছিল, প্রথমেই আমার মুখের দিকে তাকিয়ে কোথায় মারামারি করেছি, এই কথা জিজ্ঞেস করেছিল, যেন মারামারি করা ছাড়া আর কিছু ওরা চিন্তা করতে পারে না, এবং আমি একই কথা বলেছিলাম, ও আমার গায়ের কাছে দাঁড়িয়ে, সামনে থেকে মুখটা দেখেছিল, দু-একটা কথা কী বলেছিল, আমি ঠিক যেন শুনতে পাচ্ছিলাম না, আমার ভিতরে অন্ধকারটা যত ভারী আর জমাট হয়ে উঠছিল, কোমরের নীচে জ্বলন্ত কয়লার চাংড়াটা যেন তত গনগনিয়ে উঠছিল, আমার মস্তিষ্কে আর কিছু ছিল বলে মনে হচ্ছিল না, জানি না, তখন আমাকে কেমন দেখাচ্ছিল, যদিও বড় আয়না ছিল সামনে, কথা বলতে পারছিলাম না, সে সময়ে ছেলেদের কী সুন্দর দেখায়, লতিকা তা-ই বলে, ছেলেরা যখন উত্তেজিত হয়ে একটা মেয়ের সামনে দাঁড়ায়, তখন তাদের শিশুদের মতো বোকা আর মিষ্টি লাগে, তখন তাকে নিয়ে মেয়েদের খেলতে ইচ্ছা করে, আদর করতে ইচ্ছা করে, এবং হয়তো ব্যাপারটা তাই, কিন্তু আমার নিজের মনে হয়, তখন সে অন্ধের মতো একটা কিছু খুঁজে বেড়ায়, সেইজন্যই বোধহয় শুক্ৰদেব-দেবতাটি–তবে কি না, লোকটি অসুরের দেবতা, হতেই হবে কারণ এক চোখ কানা, একটা চোখ দিয়ে সে একটা জিনিসই দেখতে পায় এবং এক বর্গা একদিকে হুমড়ি খেয়ে পড়তে যায়, নিজেকে আমার তেমনি মনে হয়েছিল। জি স্ল্যাক আমার কাঁধে হাত দিয়েছিল, আমার হাত ধরে, তারও গায়ত্রীর মতো গদিটার ওপর টেনে নিয়ে গিয়েছিল, আর গুনগুন করে কী একটা গান করছিল, চোখে ঝিলিক হানছিল, যেমন সিনেমা টিনেমা দেখানো হয়, বোধহয় ওরকম করতে হয়। আমার সেইরকম ধারণা হয়েছিল, যদিচ, আমার নিজের থেকে ওর গায়ে হাত দেবার তেমন ইচ্ছা হচ্ছিল না, চুমো খাবার কথা তো মনেই হয়নি। ও ওর সেই বুক, যেন বড় একটা কাঁচির মুখ ফাঁক করলে, সোজা দুটো খোঁচা দেখা যায়, সেইরকম বুক দিয়ে আমার গা ছুঁয়েছিল, অন্ধকার অন্ধকার, বেবিকে কি আমি ভালবাসি না, এ কথা একবার মনে হয়েছিল, অন্ধকার, অন্ধকার, কিন্তু একটা প্রকাণ্ড আগুনের উত্তাপে আমি যেন পুড়ে যাচ্ছিলাম, গদির ওপর দাঁড়িয়ে, ও ওর গোটা শরীরটা দিয়ে আমার শরীরে চাপ দিয়েছিল, এবং কীভাবে কোথায় হাত দিয়ে বোতাম খুলেছিল জানি না, দেখেছিলাম ওর গায়ের থেকে জিন অ্যান্ড স্ল্যাক খুলে পড়েছিল, শুধু ব্রেসিয়ার বুকে আঁটা। ঘাড়ের দুপাশে দুটো বিনুনি, বুকে ব্রেসিয়ার, একটা উলঙ্গ মেয়ে আমার সামনে দাঁড়িয়ে, আমি দেখছিলাম, আর তখনও ও সেই গানের কলি গুনগুন করছিল, কেন, আমি তা বুঝতে পারছিলাম না, আমাকে খুশি করার জন্য, না ওর নিজের মনের খুশিতে–খুশি! খুশি কি হয় ওরা, আমি জানি না, কিংবা ওটা হয়তো ওর নার্ভাসনেস–প্রথম যখন সমাজের শুচিতা রক্ষার্থে এই ব্যবসায়ে আত্মনিয়োগ করিয়াছিল, তখন থেকেই হয়তো এই গুনগুনানির শুরু, যেন ওর কিছুই হয়নি, কিন্তু আমার কাছে সেটা মোটেই স্বাভাবিক মনে হচ্ছিল না, মনে হচ্ছিল না যে, মন থেকে গান করছে, একটা যন্ত্রের ভিতর থেকে যেন শব্দটা অনবরত বেরিয়ে আসছিল এবং ও পিছনে হাত দিয়ে ব্রেসিয়ারটা খুলেছিল, যা দেখলেই মনে হয়, সব মেয়ে এরকমভাবেই এটা খোলে, সব মেয়েই একরকম, আর ওর বড় বড় বুক দুটোবুক আবার দুটো হয় কেমন করে, বলিতে হয় স্তনদ্বয়, চেস্ট ব্রেস্ট তো আর এক নয়, তবু আমরা বুকই বলি, রবিটা–আমাদের বন্ধু, ঢাকায় ওদের বাড়ি ছিল ও কিছুতেই এদেশের কথা বলতে পারে না, ও বলে, দুধ দুইটাঅর্থাৎ স্তন জোড়া, ব্রেসিয়ারটা খুলতেই, যেন ঠাস করে দুটো থলথলে পিণ্ড পড়ে গিয়েছিল, তবে যতটা ভাবা গিয়েছিল, ততটা নয়, বৃন্ত দুইটি আমার চুতমুকুল বলিয়া মনে হয় নাই, বরং কেমন যেন মাঝারি আকারের রুদ্রাক্ষের মতো দেখাচ্ছিল, রংও যেন সেই রকম, আমার হাত দিতে ইচ্ছা করছিল না, কিন্তু তখন আবার বেবির কথা আমার মনে হয়েছিল, কারণ বেবি ছাড়া তখন পর্যন্ত আর। কোনও মেয়ের বুকে আমি হাত দিইনি, অন্ধকার এত ভারী আর জমাট মনে হয়েছিল, আমি আর কিছুই যেন দেখতে পাচ্ছিলাম না, তখন অন্ধকারের বোধটাই হারিয়ে গিয়েছিল, আর আমি শুধুমাত্র এক চাংড়া জ্বলন্ত কয়লাতে পরিণত হয়েছিলাম আর কোনও অস্তিত্বই আমার ছিল না, এবং ও সেই জ্বলন্ত চাংড়াটাকে খুঁচিয়ে আরও যেন উসকে দিয়েছিল, বলেছিল, কী হল খোকাবাবুর, এসো বলে গদির ওপরে চিত হয়ে শুয়ে একটা হাঁটু ভেঙে আমার চোখের দিকে তাকিয়ে তেমনিই ঝিলিক হানছিল, গুনগুন করছিল, যেন বড় সুখে ওরকম করছিল, কিন্তু সুখ কি ওর সত্যি ছিল, তারপরে আবার উঠে দাঁড়িয়েছিল, বলেছিল, কী হল, ভোলানাথের বন্ধুকে কি পাতলুনও খুলে দিতে হবে বলে সত্যি সত্যি খুলে দিয়েছিল, আর ঠিক সে সময়েই বাইরের থেকে দরজায় ঠুকঠুক শব্দ হয়েছিল, আমি তাড়াতাড়ি প্যান্টটা পরতে যাচ্ছিলাম, ও বলেছিল, থাক পরতে হবে না। দরজার কাছে গিয়ে জিজ্ঞেস করেছিল, কে? বাইরের থেকে শোনা গিয়েছিল আমি গায়ত্রী, দরজাটা একটু ফাঁক কর, একটা জিনিস দেব। ও বলেছিল দাঁড়াবাঁপাশে সুই ছিল, সেটা অফ করে দিয়ে, দরজাটা সামান্য ফাঁক করেছিল, গায়ত্রী কী একটা ওর হাতে দিয়ে বলেছিল, ভোলাবাবু বন্ধুকে এটা দিয়েছে। তারপরে দরজা বন্ধ করে, ও আবার আলো জ্বেলেছিল, আমার কাছে তখন আলো অন্ধকার সমান, কিন্তু ও কেমন সহজভাবে, দুটো বিনুনি দুলিয়ে, একেবারে উলঙ্গ হয়ে চলাফেরা করছিল, বাতি নেভাবার কোনও দরকারই মনে করছিল না, ছোট একটা প্যাকেট খুলে, আমার দিকে নীপলেস কন্ এগিয়ে দিয়েছিল, তার আগে আমি ও জিনিস কখনও ব্যবহার করিনি, এবং আমাকে হাত ধরে টেনে ও আবার শুয়েছিল, আর বলতে গেলে, ওর দুই উরু আর জংঘার মাঝখানে, জ্বলন্ত চাংড়াটাকে গ্রাস করছিল। ইহাকে বলে রতিলীলারূপ সমর সময় উপস্থিত হইল। তখন ভূজলতাতে আবদ্ধ হইয়া, স্তনভারে নিপীড়িত নখাঘাতে ক্ষতবিক্ষত ও নিতম্বতাড়নে বিষম আহত এইরূপ এক সংগ্রামের সময়ে, আমার কপালে যেখানে পুলিশের লাঠি পড়েছিল, সেখানে ঠুকে যাওয়ায় ভীষণ ব্যথা করে উঠেছিল।…
কেমন করে যে ভুরুর এখানটা ফুলে উঠেছে, কখন কোথায় কীভাবে লাগল, কিছুই মনে করতে পারছি না। রোদটা কি সত্যি, সিংহের মতো কেশর ফুলিয়ে গরগর করছে, অথচ আমার ঘাম হচ্ছে না, যেন তেল তেলে আঠা আঠা ভাবের কিছু মুখে হাতে জমে উঠছে, আর হাতে, ডানায়, আঙুলগুলো অসম্ভব ব্যথা, তলপেটের কাছেও যেন ব্যথা করছে, কিন্তু আমি তো কোনও রকম বেগ বোধ করছি না বা কয়েকদিনের মধ্যে আমিব্যাসিসের তাড়না ভোগ করিনি, ওটাই তো আমাকে ভোগায় এবং ডাক্তার বলে দিয়েছে, এটা জীবনে কখনও সারে না, বাড়ে কমে মাত্র, অতএব, মাঝে মাঝে তাড়না করবেই, কিন্তু এখন আমার কী হয়েছে। মুখের সেই দুর্গন্ধটা যাচ্ছে না, থু থু আর নেই ফেলবার মতো, গলাটা শুকিয়ে কাঠ হয়ে যাচ্ছে, আর রোদ–এই রোদটা নিশ্চয় আমার দিকে বড় বড় রক্তচোখে তাকিয়ে আছে, আমাকে খেতে চায় বোধহয়, তাই এরকম গরম হাওয়া ছাড়ছে এবং আশ্চর্য, কোথা থেকে একটা মিষ্টি গন্ধ–জেসমিন নাকি অন্য কিছু বুঝতে পারছি না, মাঝে মাঝে আমার নাকে এসে লাগছে। এই আগুনের মধ্যে, এই ভয়ংকর দুপুরে যেখানে একটা গাছপালা কিছুই দেখতে পাচ্ছি না, সেখানে এই ফুল ফুল গন্ধ কোথা থেকে আসছে। আমার চারপাশে কি কোনও অলৌকিক কিছু ঘটছে, কারণ এইরকম জ্বলন্ত দুপুরে, কাছেপিঠে একটা লোক নেই, নিঝুম, দরজা জানালা বন্ধ শহরটা যেন থমথম করছে, আর ডাইনোসরের মতো অতিকায় একটা কিছু যেন নিঃশব্দে আকাশ সমান উঁচু হয়ে, চুপি চুপি আমার দিকে আসছে, বহু যুগ আগের একটা কলকাতা শহর, সূর্যের এত নিকটে চলে গিয়েছে যে, কলকাতাবাসীরা সব পুড়ে ছাই হয়ে গিয়েছে। কালোমতো কী একটা এসে আমার সামনে দাঁড়াল দাঁড়াল না, আস্তে আস্তে চলছে, আর একটা শব্দ হতেই বুঝতে পারলাম, ট্যাক্সি, আমি হাত তুলতেই, আমাকে খানিকটা ছাড়িয়ে গিয়ে গাড়িটা দাঁড়াল।
আমি যেন জীবন পেলাম, এইভাবে ছুটে গিয়ে, গাড়িটার হাতল ধরলাম, রং ওঠা, লোহা বেরিয়ে পড়া, জংধরা পুরনো ঝরঝরে গাড়িটা, তেতে আগুন হয়ে আছে। আমি হাতলটা টিপে খোলবার চেষ্টা করলাম, খুলতে পারলাম না, ভিতর থেকে লক করা রয়েছে বোধহয়, আমি ড্রাইভারের দিকে তাকালাম, আর আমার যেন মনটা কেমন চমকে উঠল, এও কি, ট্যাক্সি ড্রাইভারের ছদ্মবেশে অন্য কেউ, সেই রিকশাওয়ালাটার মতো। লোকটা মোটা, কালো কালো সানগ্লাস চোখে লাগানো, কালো রঙেরই। একটা জামা, এবং জামার বুক খোলা, সেখানে কালো কোঁকড়ানো ঘন লোম। আমি ওর চোখের দৃষ্টি দেখতে পাচ্ছি না, কিন্তু যেন ওর দৃষ্টি আমার টেরিকটের জামা ভেদ করে গায়ে বিধছে। লোকটা আমাকে কিছুই জিজ্ঞেস করল না, ঝুঁকে পড়ে হাত বাড়িয়ে দরজাটা খুলে দিল, আমি ভিতরে ঢুকতে গেলাম, কিন্তু ভাঙা পুরনো গাড়িটার দরজায় একটা খোঁচামতো কী বেরিয়েছিল, তাতে আমার প্যান্টের পকেটের কাছে একটু ছিঁড়ে গেল। লোকটা মিটার ডাউন করল অথচ আমি কোনওরকম টিঙ শব্দ পেলাম না, পুরনো ঝরঝরে গদির গর্তে, আমি যেন কোনও অন্ধকারের মধ্যে তলিয়ে গেলাম আর চমকে উঠলাম, সাপের মতো একটা কিছু দেখে, আসলে সেটা গাড়ির ভিতরে বডির লাইনিং-এর খসে পড়া রবারটা ঝুলছে। গাড়িটা চলতে আরম্ভ করল, অথচ সে আমাকে কিছুই জিজ্ঞেস করল না, দৃষ্টি তার সামনের দিকে। যেন আমাকে কিছু জিজ্ঞেস করার দরকার নেই, ওর যেখানে ইচ্ছা, আমাকে নিয়ে যাবে, কিন্তু আমি কোথায় যাব, তা কিছুই ভাবিনি। আমার এখন কোনও ঠাণ্ডা অন্ধকার ঘরে যেতে ইচ্ছা করছে না, কোনও এয়ারকন্ডিসনড সিনেমা বা বারে বা রেস্তোরাঁয় নয়, নিরিবিলি কোথাও, যেখানে কেবল আমি আর রিনা বা বেবি বা লতিকা এরকম কেউ থাকবে, যে-ই হোক, একজন কেউ না থাকলে, আমি একলা থাকতে পারব না, আমি কিছুতেই যেন এখন একলা থাকতে পারছি না, কাউকে, কোনও মেয়েকেই আমার কাছে পেতে ইচ্ছা করছে, দরকার হলে নর্থে যেতেও রাজি। কিন্তু ওদের কাউকে কি এখন আমি বাড়িতে পাব। লতিকার কথা আলাদা।
কোথায় যেতে হবে?
আমি এমন চমকে উঠেছিলাম, ঠিক যেন ম্যাকবেথের ভূমিকায় জনৈক পরিচিত অভিনেতার গলার মতো শুনিয়েছিল স্বরটা। রাস্তাটা সামনে বন্ধ, ডাইনে আর বাঁয়ে চলে গিয়েছে, তাই বোধহয় জিজ্ঞেস করেনি আগে। আমি বললাম ডাইনে।
কিন্তু ডাইনে গিয়েই বা আমি কোথায় যাব। ওদের কাউকে কি আমি বাড়িতে পাব এখন। অবিশ্যি বেবি বা রিনাদের সঙ্গে, ওদের বাড়িতে বসে আড্ডা দেবার বা গল্প করার কোনও প্রশ্নই নেইমানে সেভাবে নেই, যাতে নিজেদের ইচ্ছামতো সবকিছু করতে পারি। এমনি বসে কথাবার্তা বলা যেতে পারে, তা বলে, যাহাকে বলিয়া থাকে হামসানি, একটু অধরসুধা পানাপান, কামকলস স্তনযুগে ও বৃন্তে একটু নখরাঘাত, আর দেহে নিতান্ত চাঞ্চল্য বোধ হইলে, চাঞ্চল্যজনিত ক্রিয়ার দ্বারা অচঞ্চল হওয়া, সে সব বাড়িতে বসে হয় না, যে কারণে হোটেলের দ্বারস্থ হওয়া ছাড়া উপায় থাকে না। টী অ্যান্ড বাথ হচ্ছে, হোটেলে কাটানোর পক্ষে সবথেকে ভাল উপায়। যা হোক, ঠাণ্ডা ঘর পাওয়া যায় কয়েক ঘণ্টার জন্য। টাকাটা বেশি লাগে, তার জন্য আর কী করা যাবে। তবে চৌরঙ্গি পাড়ায় তো বাড়ির অভাব নেই, যেখানে হোটেলের নামে আসলে অন্য ব্যাপারটাই বেশি চলে, বান্ধবীদের লইয়া সেখানে যাইলেই, ঘর পাওয়া যাইবে। বান্ধবী না থাকিলে, বান্ধবী পাওয়া যাইবে, সেই সঙ্গে আনুষঙ্গিক যাহা কিছু প্রয়োজন, আটপৌরে ভাষায় বলিতে গেলে, মাল এবং চাট, তাহাও মিলিবে, কলিকাতার ন্যায় বন্দর আর ভারতবর্ষে কোথায় পাইবে, এইখানে সব মিলিবে। মহামানবের সাগরতীরে, এমন দেশটি কোথাও তুমি পাবে নাকো খুঁজে। এও সেই কথার মতো, আসুন চলিয়া আসুন, পথিক পথ পড়িয়া রহিয়াছে, চলিয়া যাওয়া লইয়া কথা, কলিকাতা ছাড়া এমন আমন্ত্রণ আর কোথাও পাইবেন না। হ্যাভ উ সিন্ দ্য পোর্ট? মাগিটার গতরে পোকা ধরে গেল, তবু যৌবন মরে না, কলিকাতা ইহার নাম। আমরা ভারতবাসীরা হইতে পারি বয়স্ক, কিন্তু শিষ্ট। পোকা পড়িলেও জানিবে, সংস্কৃতি ও কৃষ্টি লইয়া আমরা বিশেষভাবে গর্বিত। দেখ, হাজার বছর হইয়া গেল, আমরা কোনও যুদ্ধ করি নাই, মুঘল, পাঠান, হুন, উহারা যুদ্ধ করিয়া মরিয়াছে, রাজত্ব করিয়াছে, তাদের সঙ্গে আরও অন্য বিদেশিরা লড়িয়াছে, রাজত্ব করিয়াছে, আমরা বয়স্ক দার্শনিকের দৃষ্টি লইয়া তাহা দেখিয়াছি, কিন্তু সেই যে বহুকাল পূর্বে বিদেশিরা আসিয়া আমাদের অস্ত্রাদি কাড়িয়া লইয়াছে, আমরা আর কোনও দিন উহা হাতে করি নাই, কিন্তু সিংহ পদবি যদি কোথাও পাইতে হয়, এদেশেই পাইবে, মি. অমুক লায়ন লায়নোভস্কি কোথাও পাইবে না। দু-একটা বিদ্রোহ হয়তো করিয়াছি, তাহা ঠাণ্ডা হইতে বেশি সময় লাগে নাই এবং ফল যা হইয়াছে, তাহাই বর্তমান ভারতবর্ষের রূপ বলিয়া দিতেছে, আর বিপ্লব? বিপ্লব আমরা কোনওদিনই করি নাই, ইচ্ছা আছে করিব, তবে সন্তানগণের নাম তো রাখিতেছি। আমরা মধ্যবিত্ত ভদ্রলোকেরা, যাহারা ভারতবর্ষের সকল গৌরব মাথায় করিয়া রাখিয়াছি, তাহারা থাকিতে বিপ্লব না হইয়া পারে না, আমরাই তো সব, অতএব এই মধ্যবিত্তের স্বর্গ ভারতবর্ষ, তাহার শ্রেষ্ঠ নগরী কলিকাতা, অ্যান আনড্যামেজড পোর্ট–আনড্যামেজড! অক্ষত যোনির মতো বুঝি। সেই জন্যই যত অক্ষত যোনিদের সঙ্গে লইয়া, টি অ্যান্ড বাথ সারা যায়, অন্য পেরকারের ব্যবস্থাও আছে, চলিয়া আসুন, সব পাইবেন।
কিন্তু রিনা বেবিকে কোথায় পাব এখন, বাড়িতে পাওয়া যাবে বলে মনে হয় না, কারণ, আমার সঙ্গে আবার সত্যিকারের প্রেম করে তো, তাই আগে থেকে জানানো না থাকলে, হঠাৎ দেখা পাওয়া মুশকিল, কেননা, মিথ্যে প্রেমগুলো তা হলে করবে কবে বা কখন। এখন একমাত্র লতিকাকেই বাড়িতে পাওয়া সম্ভব–ওদের অনেকটা হাফ গেরস্থ বলা যায়। লতিকার সঙ্গে লতিকার ঘরে, দরজা বন্ধ করে থাকলেও, ওদের বাড়িতে কেউ কিছু মনে করে না, এবং এই লতিকাও এক বছরের জন্য কলেজে পড়তে গিয়েছিল একদা। এখন লতিকার অনেক খদ্দের, এদিকে ওদিকে একটু নাটক-টাটক করে বেড়ায়, অ্যামবিশন আছে অনেক, আর যাহা না করিলে নহে, তাহাই করে, পুরুষবন্ধুদের সঙ্গে একটু আদানপ্রদান করিয়া থাকে, না করিলে চলিবেই বা কেন। ব্যাপারটা এমন সহজ করে নিয়েছে লতিকা, যেন এমন কিছু নয়। ওর কাছে, প্রায়ই খুব মজার মজার গল্প শোনা যায়। ভাল ভাল মানুষদের গল্প, সজ্জন ভদ্রলোক, কেলাবে আপিসে যারা নাটক করে, এবং যাদের সঙ্গে লতিকাও নাটক করে, তাদের প্রেম নিবেদনের মজার মজার কাহিনী, রিয়্যাল স্টোরি। অবিশ্যি জানি, লতিকা আবার যেমন বলে, ঘটনাগুলো হয়তো তেমনই নয়, ও নিজেকে একটু বেশি বাঁচিয়ে বলে বাঁচিয়ে নয় ওটাকে ঝাঁজিয়ে বলা চলে, কারণ লোকগুলো বোকার মতো ওর রূপে মজে, এবং ও তাদের কিছুই দেয় না, এটা বোধহয় সত্যি নয়। এটাও ওর হাফ গেরস্থ চরিত্রের মধ্যে পড়ে। তবে এটা ঠিক, লতিকা যেভাবে দৈহিক সুখ দান করিয়া থাকে তাহা কোনও বান্ধবীর নিকটে প্রাপ্ত হওয়া যায় না, কারণ তাহার আচরণের মধ্যে একটি যত্নসহকারে সমর্পণের ভাব ফুটিয়া উঠে। কিন্তু, না, লতিকা বা রিনা বা অন্য কেউ নয়, বেবিবেবিকে পেতে ইচ্ছা করছে, বেবি, কেন জানি না, কোনও মেয়ের কথা মনে হলেইমানে, সঙ্গ পেতে ইচ্ছা করলেই, বেবির কথাই মনে হয়, বেবি আগে, সকলের আগে বলে নয়, আমার জীবনে, মেয়ে বলতে বেবি প্রথম। সেইজন্যই কি, যে কোনও অবস্থাতেই আগে বেবির কথা মনে হয়…।
এবার কোন দিকে?
আবার সেই গলা, কিন্তু লোকটার মুখ আমার দিকে ফেরানো নয়। লোকটার জিজ্ঞেস করার সুরের মধ্যে, যেন একটা অনুন্ধানের ভাব, কোথায় তুমি যেতে চাও, সেটাই আমি দেখছি, তারপরে তোমাকে আমি দেখব এরকম একটা চাপা শাসানোর ভাব আছে যেন, এবং বাইরে রোদটা সেরকম থাকলেও সবুজ মাঠ আর গাছপালার সীমানার মধ্যে এসে পড়ায় মনে হচ্ছে, সেই গরগরানে সিংহটা কোথাও সরে গিয়ে গাঢাকা দিয়েছে। বাঁদিকে রেসকোর্স-এর মাঠ, ডানদিকে হাসপাতাল। যদি বেবির কাছে যেতে হয়, তবে আর সোজা যাওয়া চলে না। আমি বললাম, ডানদিকে।
গাড়িটা ঝকরঝকর করে ডানদিকে বেঁকে চলতে আরম্ভ করল এবং এই প্রথম আমার নজরে পড়ল, লোকটার গায়ের জামাটা ঠিক কালো নয়, ময়লা, এত ময়লা যে, তাতেই কালো দেখাচ্ছে বা, এত রোদে ছিলাম তখন, আমি ঠিক রং চিনতে পারছিলাম না, এবং রং, জনৈক পণ্ডিত ব্যক্তির মতে, বৌদ্ধ ইকনোগ্রাফি সম্পর্কে যিনি পণ্ডিত, সম্প্রতি তাঁর সম্পর্কে একটা কথা আমি শুনেছিলাম, তিনি নাকি লোকের ফটো দেখে, ডায়গোনসিস করেন। রং-ই হচ্ছে প্রধান, ফটোটার মধ্যে সাতটা রং নাকি, ফুটে ওঠার কথা, যার সব ডিটেল আমি জানি না। মোটের ওপর তাঁর পেশেন্টের ফটোটা এমনভাবে কোথাও রাখেন, যাতে তার ভিতরে সাতটা রংফুটে উঠতে পারে, যার থেকে বলা যায়, মানুষের শরীরে মূল সাতটা রং-ই আসলে আছে এবং ফটোর মধ্যে যদি কোনও একটা বা একটার বেশি রং না ফুটে ওঠে তা হলে সেই রঙের ডিফিসিয়েন্সিটাই ওষুধ দিয়ে সারান, আর যদি ফটোটায় একটা রংও না ফুটে ওঠে, তা হলে সেটা একজন মৃতের ফটো বলে মনে করা হবে। আশ্চর্য, আমি জানি না এরকম কোনও চিকিৎসা পদ্ধতি হতে পারে কিনা, কিন্তু আমার খুব ভাল লেগেছিল শুনে, এবং আমি এমন কল্পনা করেছিলাম, আমার ফটোটা পাঠিয়ে দেখা গেল, কোনও রং নেই, তার মানে আমি মৃত, আর সেটা হয়তো আমি নিজের চোখেই দেখলাম। অবিশ্যি, এখন কথাটা ভাবতে আমার সেরকম কিছু একটা গা শিউরনো ভাব লাগছে না, কেন না এখন আমি অতীত বা ভবিষ্যৎ, এগুলোর বাইরে, কেবল বর্তমানে এই মূহুর্তেই আছি, এই মুহূর্তে, যখন জীবন মরণ বোধের ভয় বা দুঃখ, আমার মনে কোনও কী বলব, কোনও তরঙ্গ তুলছে না। আর এই কারণেই বোধহয় আমি এখন রংকানা হয়ে গিয়েছি। লোকটার জামাটা দেখছি, কালোনয়, বা তার গায়ের রংটাও সেরকম কালো নয়, তখন যেরকম দেখেছিলাম এবং এখন তার চোখে আর সানগ্লাসটা নেই। যদিচ তার গলার স্বরের কোনও পরিবর্তন হয়নি…।
কিন্তু বেবিকে এখন পাব কি না, জানি না, অথচ এখন–এখন বলে নয়, যে কোনও মুহূর্তেই, এবং এখন বিশেষ করে, বেবিকেই আমার পেতে ইচ্ছা করে। কিন্তু পাই না। বেবিকে পাই না। বেবিকে ভুলিতেও পারি না। ভুলিব মনে করি, ভুলিতে পারি না। ভাবিলে নিজেকে কেমন অভিশপ্ত বলিয়া মনে হয়, কে অভিশাপ দিল, কেন দিল, তাহা বুঝিতে পারি না, বেবিকে পাই না। এখন আর বুক টনটন করে না, করিলেও সে-অনুভূতি নাই, তাহা আমার মস্তিষ্কে যাইয়া যেন আঘাত করে না, একদা দুঃসহ বোধ হইত, দেখিতে ইচ্ছা করিলে, না দেখিতে পাইলে, বুকের মধ্যে ব্যথা করিয়া উঠিত, মনে হইত, কোথাও পলাইয়া গিয়া, একলা একলা, দুই দণ্ড কাঁদিয়া আসি। রবীন্দ্রনাথের যাহা ঈশ্বরে অর্পিত আমি তাহা বেবিকে অর্পণ করিতাম, তাহার উদ্দেশে, আমার মনের মধ্যে নিঃশব্দে গুনগুন করিত, মাঝে মাঝে তব দেখা পাই, চিরদিন কেন পাই না। গানের এই কলি মনে হইলে, উনিশ কুড়ি বৎসর বয়সে, আমার চোখ ঝাপসা হইয়া উঠিত, কেন মেঘ আসে, হৃদয় আকাশে, তোমারে দেখিতে দেয় না। গান গাহিতে পারি না, কিন্তু আমি যেন আমার ভিতরে, আশ্চর্য সুন্দর একটি কণ্ঠস্বর শুনিতে পাইতাম, করুণ সুর, গভীর। স্নিগ্ধ সেই স্বর, চোখের জল দিয়া ভিজানো। শুনিতাম, ক্ষণিক আলোকে, আঁখির পলকে তোমায় যবে পাই দেখিতে, হারাই হারাই সদা ভয় হয়, হারাইয়া ফিরি চকিতে।.. ঈশ্বর কী তাহা কোনওদিন জানি নাই, বেবিকে অতএব ঈশ্বরের আসনে বসাইয়াছিলাম, তাহাও বলিতে পারি না, বেবি শুধু বেবি।
কেন, বেবি আমার জীবনে প্রথম এসেছিল বলে কি, এইরকম মনে হত প্রথম আসা মানে, ছেলেরা মেয়ে বলতে যা বোঝে, প্রেম প্রেম, ওহ প্রেম, বলছি তোতা ওর সঙ্গে আমার প্রথম হয়েছিল বলে কি এমন হত। কে জানে। যদি তা-ই হয়, তবে প্রথম দেখা অন্য কোনও মেয়ের সঙ্গে হলেই হত। এই দেখাদেখির কারবারি দেবতাটি কে আমি জানি না, যদি কেউ থেকে থাকে, তবে তাকেই বলি, তুমি তো বাবা পার্ক স্ট্রিটের শুড়িখানার সেই বুড়ো মাতালটি নও, এমন একটি কারবার তুমি কেন করলে তুমি তো জানতে, মানে এটাই যখন তোমার কারবার, তুমি তো জানতে বেবির হৃদয় এবং অঙ্গসমূহ, বহু না হইলে ভরে না, সে হইল সর্বজনীন পূজার দেবী, অথচ বেশ্যা নহে, মনে রাখিতে হইবে, সে ভুজঙ্গভূষণের কন্যা, বাৎসরিক আশি হাজার টাকার কন্ট্রাক্টের চাকরি, নিজেদের চারিতল অট্টালিকা, মোটরযান এবং পিতার বন্ধুদেরও বেবি গৃহে অভ্যর্থনা করিয়া থাকে, হেলো আঙ্কল, হোয়াট ডু ইউ ফেবার, হুইস্কি, জিন অর বিয়র।.. ও লতিকা নয়, রিনাও নয়। রিনাও নিতান্ত মধ্যবিত্ত, কিন্তু নিজের পরিবেশটাকে ওর পছন্দ নয়। ওর বাবার পাঁচশো টাকা মাসিক আয়ের মধ্যে ও নিজেকে মানিয়ে নিতে পারে না। ও বেবি হতে চায়, অথচ বেবির বাবা ওকে জন্ম দেয়নি, ওকে চেনা যায়, বেবিকে আমি চিনি না। চিনি না! সত্যি? বেবির হৃদয় আর অঙ্গসমূহ যদি বহুতে ভরে, আমারটা কী? আমি যখন অন্য মেয়ের কাছে যাই, আমি যখন একটি রবারের আবরণী নিয়ে নর্থে যাই, সেটা কি, একটি একনিষ্ঠ হৃদয় আর একজনের জন্য একটি অঙ্গ। আমি একটি ধোয়া তুলসী পাতা। কেবল কুকুরের মূত্রের কিছু গন্ধ আছে, পদাঘাত, পদাঘাত তোর পশ্চাদ্দেশে।
কিন্তু বেবির সঙ্গে তবু আমি নিজেকে মেলাতে পারি না। এই সমাজের সঙ্গে যেমন পারি না, রাষ্ট্ররীতিনীতি, কোনও কিছুর সঙ্গেই যেমন পারি না, তেমনি পারি না। কারণ, আমি জানি, আমি একটা তুচ্ছ ছেলে, আমার তুচ্ছতাকে ওরা সবাই পায়ে মাড়িয়ে চলেছে। অনেক ভেবে দেখেছি, এটা আমার কোনও কমপ্লেক্স কি না, কিন্তু কলকাতার চেহারাটা কি শুধু কমপ্লেক্স-এর আয়না! তবু, আমি বেবির সঙ্গে লড়তে পারি না, রাগে আর ঘৃণায় যখন আর সবখানে জ্বালিয়ে পুড়িয়ে ভেঙে তছনছ করে দিতে ইচ্ছা করে, সেরকম পারি না। বরং লতিকার কাছে ছুটে গিয়ে, ওকে ঠোঁট বেঁকিয়ে হেসে হেসে, অপমানকর কথা বলি, তুমি সোনাগাছিতে গিয়ে বসলেই তো পার, বা লতিকা, আমার ইচ্ছা করে, তুমি নেকেড হয়ে শুয়ে আছ, তোমাকে একটা আলসেসিয়ান, বিচকে যেরকম করে সেই রকম করছে। কিংবা, এমন সব ব্যবহার করি, যাদে কোনও কোনও সময় ওর চোখে জল এসে পড়ে। অস্বাভাবিকভাবে হয়তো একটা কিছু করতে বলি, কিংবা ওর শরীরের ওপর পীড়ন করি। রিনাকেও অনেক সময় ওরকম করি, আর তখন আমার ভিতরে সেই একটা রাগ আর ঘৃণা পাক খেতে থাকে, অথচ আমি মিটিমিটি হাসি আর বিচ শুয়োরি হোর মনে মনে এই সব বলি। এবং বুঝতে পারি না লতিকা রিনাকেই গালাগালগুলো দিই কি না বা পীড়নগুলো সত্যি সত্যি ওদেরই করি কি না, কারণ মেয়ে মানে তো বেবি। যার সঙ্গেই শুই, চোখের সামনে, তার মুখ দেখলেও, মুখটা যেন বেবির মতো হয়ে ওঠে, শরীরের প্রত্যেকটি অঙ্গ আর প্রত্যঙ্গ, ভিতরে আর বাইরে, বুকে ঠোঁটে যোনিদেশে সমস্ত অনুভূতির মধ্যে যেন বেবিই জেগে থাকে, অথচ সত্যি সত্যি যখন বেবির কাছে যেতে পাই, বেবিকে পাই, তখন আমি ওরকম করি না। ঠিক যেমন করে প্রথম দিন পুলিশের হাতে ভীষণ মার খেয়ে বন্ধুদের কাছ থেকে আমাকে তাড়িয়ে দেওয়া হয়েছিল–সেটা একরকমের তাড়িয়ে দেওয়া বলেই আমি মনে করি, সেই সন্ধ্যায় একলা ঘরে, যেভাবে ভীষণ রাগে আর ঘৃণায় বিছানায় মুখ গুঁজে ফুঁপিয়ে কেঁদে উঠেছিলাম, ঠিক সেইরকম একটা কান্নার ভাব আমার ভিতরে জাগে যদি সত্যি কাঁদি না।
বেবি-বেব–ওকে কি এখন বাড়িতে পাওয়া যাবে। এখন আমার আর কারুর কাছে যেতে ইচ্ছা করছে না। বেবি–বেবির কাছে যেতে ইচ্ছা করছে। এবার আমাকেই আগে বলতে হল। বাঁয়ে যাব। সামনে গিয়ে, বাঁয়ে।
লোকটা কোনও কথা বলল না। যেন শুনতেই পায়নি, এবং এখন আমি দেখছি লোকটাকে যতটা মোটা ভেবেছিলাম তা নয়। সে বাঁয়ে বেঁকিয়ে নিল গাড়িটাকে। আর আমি বেবিদের বাড়িটা দেখতে পেলাম। বেবিদের বাড়ির সামনে গাড়িটাকে দাঁড়াতে বললাম, নোকটা না তাকিয়েই গাড়িটাকে দাঁড় করাল, আর কুকুর চাপা পড়ার সময় যেরকম ডেকে ওঠে, সেরকম একটা শব্দ করল, আমি বললাম, এক মিনিট দাঁড়াতে হবে।
কোনও জবাব না দিয়ে লোকটা একটা ময়লা ঝাড়ন তুলে, তার মুখটা মুছতে লাগল। আমি নেমে গিয়ে, কলিং বেল-এর বোতামে আঙুল টিপতে গিয়েও একবার থমকালাম। কেমন যেন একটু লজ্জা করল, এমন ঘোর দুপুরে কারুর বাড়িতে কলিং বেল বাজাতে খারাপ লাগে কিন্তু আমি একবার না দেখে পারব না, যদি–যদি বেবি থাকে, একবার তবু সঙ্গে যেতে বলতে পারব। বেল টিপলাম, আমার গায়ে রোদ লাগছে মাথার ওপরে কোনও কভার নেই গোটা রাস্তাটা রোদে পুড়ছে। প্রায় এক মিনিট উহ্ একটা মিনিট যে কী জঘন্য লাগতে পারে, এই দারুণ রোদে, মুখটা বাঁ দিকে ফিরিয়ে নীচের দিকে তাকালাম, যাতে রোদ না লাগে। দরজাটা খুলল, সুখন যার নাম সে-ই খুলল। আমি তার চোখের দিকে তাকালাম, কারণ বেবি না থাকলে সে বলে দেবে, অথবা দরজাটা খুলে সরে দাঁড়াবে। একটা মুহূর্ত যেন থাকে যেন থাকে, ঘড়ির টিকটিক শব্দের মতো অথবা বলা যায়, টাইম বমের শব্দহীন টিকটিক করার মতোই বাজতে লাগল আর সুখন দরজাটা খুলে, সরে দাঁড়াল, বলল, দেখে আসছি, বেবি জি আছে কি না আপনি বসুন।
সুখন বাংলা ভালই বলতে পারে, এবং ওর কথা শুনে মনে হল, ও জানে বেবি জি আছে ঠিকই, তা নইলে প্রথমেই বলত, বেবি জি তো ঘরে নাই, অতএব বেবির মা ভাইয়ের সঙ্গে দেখা করা না করা বা কথা বলার কিছু থাকে না। বিশেষ অকেশন ছাড়া, ওর বাবাকে তো বলতে গেলে বাড়িতে কোনওদিন দেখিইনি। আসলে সুখন গিয়ে বেবিকে আমার নাম করে জিজ্ঞেস করবে, ও আমার সঙ্গে দেখা করতে চায় কি না, এবং সম্মতি পেলে, বসতে বলবে, বা ঘরে যেতে বলবে। ট্যাক্সিটা বাইরেই দাঁড়িয়ে আছে। তখনও। আমার বসতে ইচ্ছা করল না, ফ্যানের সুইচটা অন করে, একটা প্রকাণ্ড জাপানি এমব্রয়ডারিরর ছবির সামনে দাঁড়ালামলীল আর সবুজ আমার রোদে জ্বলে যাওয়া চোখদুটোকে যেন জুড়িয়ে দিল। নিবিড় বন, সবুজ গাছপালা, নীল হ্রদ আর মাথার ওপরে নীল আকাশ ইচ্ছা করল, যেন ছবিটার মধ্যে ঢুকে পড়ি, ওই যে কী বলে জলাশয়ে গিয়ে ডুব দিই গাছের ছায়ায় গিয়ে বসে পড়ি। ওখানে যাই ওই নীলে আর সবুজে কিন্তু আমার সঙ্গে যেন বেবি থাকে, তপোবন নহে, তপোবন চাহি না, বন চাহি, কোনও পুণ্য সলিল চাহি না, টলটল মিষ্টি জল চাহি, সেখানে আমি আর বেবি…
কী ব্যাপার।
মুখ ফিরিয়ে দেখি পরদাটা গায়ের কাছে সরিয়ে বেবি এসে দাঁড়িয়েছে। যেন অন্য এক বেবি। সাজগোজ নেই, চোখ দেখে মনে হল, ঘুমোচ্ছিল বা শুয়েছিল কিংবা জানি না, ঘরে কেউ নেই-তো ওর সঙ্গে, মানে কারুর সঙ্গে শুয়েছিল না তো। কিন্তু বাড়িতে কি তা সম্ভব। আমি ফিরে দাঁড়াতে, পরদাটা ছাড়িয়ে ও এক পা এগিয়ে এল। ঘাড় থেকে ইঞ্চি দুয়েক নামানো চুল খোলা, খোলাই তো থাকে, বাঁধাবাঁধিতেই যত, নিজেকে অগোছালো করলে, অগোছালো দেখাবার সম্ভাবনা, এক ইঞ্চি পরিমাণ হাতার জামা, দেখেই বোঝা যাচ্ছে জামার ভিতরে কিছু নেই। যাহাকে অন্তর্বাস বলিয়া থাকে, শাদা পাতলা একটা কাপড়, আঁচলটা হাতেই ধরা, পাট খোলা–এখন তো শুধু পেট খোলা, বাইরে বেরোবার সময়ে নাভির নীচে নেমে যায় শাড়ির বাঁধন, আর একটু যদি নামায়, তা হলে ক্যাবারের নাচুনির মতো দেখাতে পারে, তার পরেও যদি নামায়, ওহ, থাক, বড় উন্মাদনা বোধ করিতেছি, বেবির সেই অপরূপ সুন্দর বস্তিদেশ আমার চোখের সামনে ভাসিতেছে, বস্তিদেশের নিম্নে, তাহার সেই বিরল-কেশ যৌন-অঙ্গ, লতিকা আমাকে শিখিয়েছে, গ্রামীণ মেয়েদের একটা কোড নিজেদের মধ্যে চালু আছে, তাকে বলে আসকেঅর্থাৎ আসকে পিঠের বিপরীত দিকের অংশের মতো সুডৌল, আরও হয়তো কিছু। কিন্তু আমি কোনওদিন সে পিঠে খেয়েছি বলে মনে পড়ে না, কেবল রবি বলে, হহ জানি, চিতই পিঠা।..বেবির কাপড়চোপড় প্রায় অগোছাল, কোঁচকানো, নরম রেশমি চুলগুলো মুখের আশেপাশে ছড়ানো, আর নীচে ওর সায়ার ফ্রিল দেখা যাচ্ছে, আমি বললাম, ঘুমোচ্ছিলে নাকি।
ঘুমোচ্ছিলাম, একটু আগেই জেগেছি, তুমি—
তোমার কোনও এনগেজমেন্ট আছে এ-বেলা, মানে বিকেলের দিকে।
কেন?
ওর ভুরু একটু কোঁচকাল, ঠোঁটের কোণ টিপল। ওর মুখটা কেমন, ঠিক কী বলে বোঝানো যায়, জানি না। চোখ দুটো বড়ই, কিন্তু লতিকার মতো নয়, লতিকার চোখ বড় বড়, অত বড় ভাল লাগে না, বেবির চোখদুটো আসলে টানা, নাকটা খুব চোখা বোঁচা কিছু না, অথচ কী বলব, যেন একটা টিকোলো ভাব সব মিলিয়ে, বলিতে দ্বিধা নাই, একটি পবিত্রতার ছাপ রহিয়াছে, ইহাতে পবিত্রতাকে নিরুপায় বলিব কি না জানি না, কিংবা আমি হয়তো বেবিকে পবিত্র দেখিয়া থাকি যদিচ বন্ধুরা সবাই বলে, বেবি নিমফোম্যানিয়াক, তবু এ কথা মানতেই হবে যে সব মুখ দেখলে, কন্যাটিকে সুশ্রী সুন্দরী এবং মিথ্যা বলিয়া সকলে বিবেচনা করে, বেবিকে দেখিতে সেইরূপ। এখন ওর চোখে কাজল নেই, ঠোঁটে রং নেই, অলঙ্কারের কোনও চিহ্ন নেই এমনকী ওর কাপড়ের পাড় পর্যন্ত কালো যেন সেবিকার মতো। ওর কেন জিজ্ঞাসার সঙ্গে সঙ্গেই, ঠোঁটের কোণ টিপে একটু হাসি, অথচ ভুরুর কোঁচকানিতে, একটা –একটা অনুসন্ধিৎসা, আমাকে যেন এখনও কোনও ভরসা দিচ্ছে না। আমি বললাম, তা হলে চলো না, কোথাও একটু যাই। বলতে বলতে আমি ওর দিকে এগিয়ে গেলাম, ওর হাতটা ধরতে গেলাম, ও চোখের ইশারা করে পিছনে দেখাল, তাতে কার অস্তিত্ব প্রমাণ করল, আমি বুঝতে পারলাম না। হাতটা সরিয়ে নিয়ে এলাম। ও জিজ্ঞেস করল, কোথায়?
যেখানেই হোক, কোথাও, আমার কিছুই ভাল লাগছে না।
বেবি আমার মুখের দিকে তাকাল, বলল, তোমাকে যেন কেমন লাগছে।
আমি বললাম, চলো না, চান করতে আর চা খেতে যাই।
ও আমার চোখের দিকে তাকিয়ে, চোখের পাতা একটু কোঁচকাল, বা একেই হয়তো চোখের পাতার নিবিড়তা বলে। আবার বললাম, ট্যাক্সিটা দাঁড় করিয়ে রেখেছি।
ও অবাক হয়ে বলল, কেন ওটাকে ছেড়ে দাও।
যাবে না?
না, তুমি এসো।
কোথায়, বাড়িতে? বাড়িতে ভাল লাগে না, মানে, বেব
তুমি ট্যাক্সিটা বিদায় করে এসো না আগে, আমি বেরুলেও তো তৈরি হতে হবে। চান করতে যেতে হবে বলে, এ-বেশে তো আর যেতে পারি না।
আমি বাইরের দরজার মোটা পরদাটা সরিয়ে, ব্যাক পকেটে থেকে টাকা বের করে দিলাম। লোকটা আমার দিকে একবারও তাকাল না, যেন আমি ওর কাছে, একটা কিছুই নই, মিটারটা দেখে, ভাড়া কেটে বাঁ হাতে পয়সাটা দিয়ে, একটা বিশ্রী শব্দ করে চলে গেল। শেষ পর্যন্ত সেই ছদ্মবেশী ভাবটাই ও আমার মনে রেখে গেল। কে লোকটা, যেন আমার ওপর ওর একটা নির্বিকার ভাব, অথচ তীক্ষ্ণ দৃষ্টি রেখেছিল, না তাকিয়েও। আমি ঘরে ঢুকে দরজাটা বন্ধ করে দিলাম, বেবি তখনও দাঁড়িয়ে আছে। ঘরটা ছায়া-ছায়া অন্ধকার মতো, তার মধ্যে বেবিকে স্পষ্টই দেখা যাচ্ছে ও আমাকে আবার বলল, তোমাকে কেমন যেন লাগছে, তোমার কী হয়েছে।
বললাম, জানি না, আমার গায়ে হাতে কেমন ব্যথা করছে, দাঁতের গোড়ায় ব্যথা করছে, আর একটা কেমন বিচ্ছিরি ভাব লাগছে, ঠিক বোঝাতে পারি না, বেব, তুমি আমার সঙ্গে কোথাও চলো।
ও অন্য কথা জিজ্ঞেস করল, তুমি কোথা থেকে এলে?
আমি–আমি আলিপুর থেকে এলাম।
বাড়ি থেকে বলো।
অ্যাঁ? হ্যাঁ, তা-ই।
ও আমার গলার কাছে হাত দিল, ফ্লু নাকি? খুব খারাপ বাপু, বড্ড ছোঁয়াচে। যদি বেবির হয়, তা-ই, লোকে তো কথায়ই বলে, রোগের সঙ্গে পিরিত করা চলে না, এটা তো একটা সত্যিকারের বৈজ্ঞানিক মনের কথা। তারপরে আবার নিজেই বলল, না জ্বর আছে বলে মনে হচ্ছে না, তবে একটু গরম আছে। এসো, ভেতরে এসো।
ভেতরে? ভেতরে না, বেব। চলো আমরা অন্য কোথাও যাই। তোমাকে, তোমাকে।
আমি ওর বগলের নীচে, জামার অনেকখানি কাটা জায়গায় হাত দিয়ে টান দিলাম, ও ঘাড় ফিরিয়ে, ভুরু কুঁচকে আমাকে একটু শাসনের ভঙ্গি করল, তারপরে যেন এমন কিছু কথা নয়, এমনি একটা সুরে বলল, বাড়িতে কেউ নেই।
শুনে আমার বুকের কাছটা এমন চলকে উঠল, কী যে চলকে ওঠে, তা জানি না, রক্তই হবে বোধহয়, বুকটা ধকধক করতে লাগল। বললাম, কেউ নেই মানে?
মা নেই, ভাই নেই।
ওর দিদির তো বিয়েই হয়ে গিয়েছে, বাবার তো কোনও প্রশ্নই নেই। আমি আর কথা বলতে পারলাম না, ওর মুখের দিকেই চেয়ে রইলাম, ও আবার বলল, মার ফিরতে রাত হবে।
হউক হউক, ফিরিবারই বা প্রয়োজন কী। কোথায় গিয়েছে, সে কথা আমি আর জিজ্ঞেস করলাম না, বেবি ডাকল, এসো।
ঘরটার ভিতরের দরজা গিয়ে ঢুকলেই, ওপরে ওঠার সিঁড়ি। রবার স্লিপার পায়ে দিয়ে মোজাইকের সিঁড়ি দিয়ে বেবি উঠতে লাগল, বেবির কোমরের দিকে আমার দৃষ্টি পড়ল, আমি ওর একটা স্টেপ নীচে। ওর কোমরে হাত দিলাম ও পিছন ফিরে ভুরু কোঁচকাল, তার মানে, সুখন বা আর কেউ দোতলায় আছে। আমি হাতটা সরিয়ে নিয়ে এলাম, আর শাড়িতে সায়াতে যেন ফিসফিস আয় আয় শব্দের মতো শব্দ হতে লাগল, আমি–হ্যাঁ একটা পোষা কুকুরের মতোই ওর পিছু পিছু উঠতে লাগলাম, এখন খাবার সময় হয়েছে। কুকুরের খাবার সময় হলে যেমন ছোটে, তেমনি। দোতলায় সুখন দাঁড়িয়েছিল, আমরা তেতলায় উঠলাম। নিঝুম বাড়ি, দরজা জানলাগুলো সব বন্ধ, বাড়িটা যেন একটা উঁচু সমাধি মন্দিরের মতো উঠেছে। চারতলাতে বেবি থাকে। তিনতলাতেই, বেবি আমাকে জিজ্ঞেস করল, কিছু চাই নাকি?
জিজ্ঞাসার ইঙ্গিতটা জানা, তাই বললাম, ঠাণ্ডা বিয়র খেতে ইচ্ছে করছে।
বেবি বলল, তা হলে তুমি ওপরে যাও, আমি যাচ্ছি।
বেবিকে যেন আজ, এখন অন্যরকম লাগছে। সাজের ঘটা নেই, অলস অলস ভাব, কেমন যেন ঘরোয়া–আহ, হঠাৎ কেমন করে উঠছে মনটা, বাইরে নয়, বাড়িতে, বেবির নিজের ঘরে, আর বেবি কেমন আলগা আলগা ঘরোয়া পোশাকে রয়েছে। এ যেন চক্ষের সম্মুখে কোনও এক অপরিচিত কালের ছবি ভাসিয়া উঠিতেছে, এক দূর কালের, যাহা পশ্চাতে ফেলিয়া আসি নাই, সম্মুখে যাইতেও পারিব না, কেবল দূর হইতে দেখিব। অস্পষ্ট, ঝাপসা একটি ছবি, তাহার বুকে, গাছের নিবিড় ছায়ায় কাহারা ঘুরিয়া ফিরিতেছে, পুকুরের জল টলমল করিতেছে, জলে আকাশ গাছপালার প্রতিবিম্ব, অথচ কিছুই স্পষ্ট করিয়া দেখিতে পারিতেছি না।
আমি বেবির ঘর চিনি। দরজাটা খোলা, পরদাটা ফেলা। পরদা সরিয়ে ভিতরে ঢুকলাম, আর প্রায় আমার পিছনে পিছনেই বেবি এল। ওর হাতে ফ্রিজের ঠাণ্ডায় ঝাপসা একটা বিয়রের বোতল, আর দুটো কাচের গেলাস। ঘরে আসবাবপত্র সেরকম নেই। একটা আয়না লাগানো বড় লোহার আলমারি, একটা সিঙ্গল খাট, এমব্রয়ডারির ফুল তোলা বেড কভার ডানলোপিলোর গদির ওপর। গোল একটা টেবিল, এক কোণে, ঢাকার কাপড়টা ডোরাকাটা। পিতলের ফুলদানি, গন্ধহীন, রংবেরঙের কিছু ফুল। আর এক পাশে, বেঁটে কাচ লাগানো ছোট একটা বইয়ের র‍্যাক, তাতে কিছু বই। বেবি এখনও শিক্ষায়তনের ছাত্রী। সেই জন্যে পড়াশোনাটা একেবারে একতলায়, এখানে কেবল শয়ন। মোজাইক মেঝের ওপরে কটন গালিচা।
গোল টেবিলের ওপর বিয়রের বোতল গেলাস রেখে, বেবি ওর খাটের মাথার কাছ থেকে, ছোট ড্রয়ার টেনে, একটা স্টেইনলেস স্টিলের ওপনার বের করল, যে ওনারটার অবয়ব হল একটি নুড-এর, বুক আর গলার ফাঁকে আটকে বোতলের মুখ খোলা যায়। ও যখন বিয়রের বোতল খুলছে, আমি ওর সামনে গিয়ে দাঁড়ালাম ওর কোমরের ওপরে খোলা জায়গায় হাত দিলাম। ও কিছু বলল না, কিন্তু একটু ফেনা গড়িয়ে পড়ল, আর পটু হাতে একটা গেলাস পুরো করে, আর একটাতে অল্প করে ঢালল। তারপরে আমার দিকে ফিরে যখন বিয়রের গেলাসটা তুলে দিতে গেল তখনই আমার গলার দিকে চেয়ে বলে উঠল তোমার গলার পাশে লাল মতো ওটা কী। একী, তোমার ভুরুর কাছে এমন ফুলে উঠল কী করে? কী করে? কী করে, আমি তো কিছুই জানি না, বললাম, হ্যাঁ, হাত দিয়ে দেখেছি, কী ভাবে লেগে গেছে।
মানে?
ও আমার দিকে একবার সন্দেহের চোখে তাকাল, বলল, তুমি কি ড্রিংক করে কোথাও আউট হয়ে গেছলে?
না তো। আমি তো কিছু খাইনি।
বেবি আমার আরও কাছে এল, বলল, দেখি তো, এ কী, তোমার গলার কাছে যেন রক্ত লেগে আছে দু ফোঁটা।
রক্ত? ঠিক এই মুহূর্তেই আমি যেন শুনতে পেলাম একটা গলা, অনেক দূর থেকে, চুপি চুপি ফিসফিস গলা, কেন মারছিস খোকা।..মনে হতেই আমার সমস্ত চিন্তা ভাবনা, মস্তিষ্কের সমস্ত দরজাগুলো ঢাকা মোটা কালো পরদা যেন দুলে উঠল, কেঁপে উঠল, যেমন হঠাৎ দমকা বাতাসে পরদায় ধাক্কা লাগে আর স্লাপ স্লাপ শব্দ হয়, সেইরকম শব্দ যেন পেলাম। কোথা থেকে এল কথা কয়টি, কে বলল। কিছুই মনে করতে পারছি না, অন্ধকার, সেই অন্ধকারই আমার ভিতরে জমাট বেঁধে আছে, কিছুই দেখতে পাচ্ছি না, এবং হঠাৎ আমি বেবির গলা শুনতে পেলাম, কী হয়েছে তোমার, কী ভাবছ, এরকম ফ্যাল ফ্যাল করে তাকিয়ে আছে কেন?
আমি বললাম, না, মানে, কী জানি, দাও, বিয়র দাও।
কিন্তু বিয়রের গেলাসটা ও টেবিলের ওপরে রেখে দিয়েছিল, আর কাপড়ের কোণ দিয়ে আমার গলাটা ঘষে দিল, আর এই ঘরে, ঘরোয়া পোশাকে, বেবি ওর আঁচল তুলে, আমার গলাটা ঘষছে, আমার যেন অন্যরকম লাগছে সব, আর ব্রেসিয়ার না পরা ওর বুক আমার গায়ে ঠেকছে, অন্য সময় হলে, যে ছোঁয়ার জন্য, অনেক চেষ্টা করতে হত, অবিশ্যি একটা সময় আসেই, যখন আর চেষ্টা করতে হয় না, আমার হাতের ওপর ও অনায়াসে সব ভরে দেয়, তখন নখাঘাতে মর্দিত হইবার জন্য, তাহার কামকলসযুগল আপনা হইতেই যেন উন্মুখ হইয়া উঠে। ও আমার গলার পাশটা মুছে, চোখের কাছে নিয়ে দেখে বলল, রক্তই তো।
রক্ত? আবার সেই মুহূর্তেই, সেই রকম ফিসফিস চুপি চুপি গলা শুনতে পেলাম, খোকা, কেন মারছিস আমাকে। তৎক্ষণাৎ আর একবার আমার মনের এবং মস্তিষ্কের চিন্তাভাবনার ওপরে ঢাকা দেওয়া মোটা কালো পরদাগুলো যেন দমকা বাতাসে দুলে উঠল, কেঁপে উঠল, আর বাতাসের ঝাপটার শব্দ হল কিন্তু তারপরেই আবার নিথর হয়ে গেল। কার গলায় কথাগুলো বেজে উঠল, কোথা থেকে আসছে, কিছুই বুঝতে পারছি না, মনে করতে পারছি না।
আবার বেবির গলা আমি শুনতে পেলাম, কী আশ্চর্য, তুমি আমার কথাও শুনতে পাচ্ছ না, আমি যে তোমাকে ডাকছি। কী হয়েছে তোমার?
আমি বললাম, কিছু হয়নি তো।
বেবি যেন একটু বিরক্ত হল অথচ ওর চোখে একটা সন্দেহের জিজ্ঞাসাও রয়েছে, আবার জিজ্ঞেস করল, তুমি কি ওখানে গিয়েছিলে নাকি?
কোথায়?
সে কি তুমি জান না, পুলিশের সঙ্গে তো আজ আবার লেগেছে। ঘণ্টাখানেক আগে জয়া আমাকে ফোন করেছিল।
আমার মনে পড়ে গেল, আজ যেন কী একটা অকেশন ছিল, রাইটার্স বিল্ডিং অভিযানের। আজকাল আমার সবসময়ে সব অকেশনগুলো মনে থাকে না, যদি আমি সব ক্ষেত্রেই থাকি, অংশগ্রহণ করি, কেন না, আমি জানি, কোনওরকম নিষেধ বা শাসনের বিরুদ্ধেই লড়বার জন্য ডাকা হয়েছে। আমি কানাই নই। হয়তো বিপ্লবও নই, কিন্তু বর্তমানের যা কিছু, সবকিছু ভাঙবার জন্য আমি ঝাঁপিয়ে পড়তে চাই। আমি জিজ্ঞেস করলাম, জয়া কী বলেছে?
বেবি বলল, রাইটার্স বিল্ডিং পর্যন্ত যেতে পারেনি, তার আগেই পুলিশ বাধা দিয়েছে, ওরা সব পেছিয়ে এসে ভেতরে ঢুকে পড়েছে। পুলিশ ওদের ঘিরে রেখেছে, যে কোনও মুহূর্তেই একটা গোলমাল লাগতে পারে।
তার মানে, শিক্ষায়তনের মধ্যে ছেলেরা ঢুকে পড়েছে আর পুলিশ ঘিরে রয়েছে, পুরনো ছবি, কিন্তু রুদ্র কোথায়। আমি বিয়রের গেলাসটা তুলে নিলাম। বেবি আবার আমাকে জিজ্ঞেস করল, তুমি কি ওখানে গেছলে?
না।
তবে তোমার কপালে লাগল কেমন করে, গলার পাশে রক্তই বা লাগল কী করে।
আমি বললাম, জানি না।
বেবি অবাক হয়ে একটু সময় আমার দিকে তাকিয়ে রইল, তারপরে বলল, মিথ্যে কথা বলছ, আমাকে বলতে চাও না, তা-ই।
আমি মুখটা বাড়িয়ে নিয়ে গেলাম ওর গলার কাছে, ওর গলার চিকচিকে চামড়ায় একটু ঠোঁট ছোঁয়াবার জন্য। কিন্তু গলার কাছে এগিয়ে, আমি ওর গলার দিকে তাকিয়ে রইলাম, ও সরে গেল, আর বলল, তোমাকে খুব নোংরা লাগছে, বাথরুম থেকে ঘুরে এসো না।
বোধহয় আমার মুখের সেই দুর্গন্ধটা ও পাচ্ছে, রত্নার কথা আমার মনে পড়ল, তাই তাড়াতাড়ি মুখে বিয়র নিয়ে কুলকুচো করে গিলে ফেললাম। বেবি বলল, এটা আবার কী হল।
মুখে গন্ধ পাচ্ছিলে তো।
না না, তোমার গোটা গাটাই তো ঘামে আর ধূলোয় নোংরা মনে হচ্ছে।
তবু আমি মুখটা নামিয়ে নিয়ে গেলাম ওর বুকের কাছে। এই বক্ষ মুকুলিকা নহে, তথাপি আমার কাছে মুকুলিকা সদৃশ, আমি তাহার কলিকা বৃন্তে ওষ্ঠ দ্বারা স্পর্শ করিলাম, ও তখন গেলাসে চুমুক দিচ্ছিল, তাই শব্দ করল, উম, আহ্!
আমি সমস্ত বিয়রটা এক চুমুকে খেয়ে ফেললাম। আয়নার দিকে চোখ পড়তে দেখলাম, চোখ দুটো লাল হয়ে উঠল। বেবি ওর গেলাসটা নামিয়ে রাখল, আমি ওর কোমরের কাছে দু হাত দিয়ে ধরে, কাছে টেনে নিয়ে এলাম, চুমো খেলাম ওর ঠোঁটে। ওর বাধা দেবার ইচ্ছা হল যেন, কিন্তু বিয়রের তেতো স্বাদটুকু সব ওর ঠোঁট থেকে মুছে নিতে দিল। তারপরে আমার বুকে ঠেলা দিয়ে একটু সরিয়ে দিল আমাকে, বলল, তোমার জামাকাপড়গুলো পর্যন্ত ময়লা।
বলেই কিন্তু ও একটা গান গুনগুনিয়ে উঠল, আর আমি যেন কেমন অলসতা বোধ করলাম। আমি বোতাম খুলে জামাটা টেনে তুলে খুলে ফেললাম। বেবি আমার গেঞ্জি পরা গায়ের দিকে তাকাল। আমি ওর এ্যাটাচ বাথরুমে গেলাম। গায়ের থেকে সবকিছু খুলে শাওয়ারটা খুলে দিলাম। উহ্, উহ্, কী সাংঘাতিক গরম জল, তাড়াতাড়ি সরে এলাম, খানিকক্ষণ জলটা পড়ল, হাত দিলাম, একটু ঠাণ্ডা হয়েছে, আবার মাথা পেতে দিলাম। সাবান মাখতে ইচ্ছা হল না, যদিচ, স্নানের সবরকম সামগ্রীই রয়েছে, পেস্টশ্যাম্পু থেকে, প্রকাণ্ড তোয়ালেটা পর্যন্ত। ছোট ভোয়ালেতে গা মাথা মুছে বড় ভোয়ালেটা জড়িয়ে বেরিয়ে এলাম। প্যান্ট বাইক গেঞ্জি ভেতরেই পড়ে রইল, আমি এসে দেখলাম, ও বিছানায় বসে পা দুলিয়ে ছোট ছোট চুমুকে, সেই বিয়রটুকুই খাচ্ছে। আমার পরনের তোয়ালেটা একেবারে শুকনো, তাই সোজা ওর বিছানায় গিয়ে এলিয়ে পড়লাম, ও বলে উঠল, ও কী অসভ্যতা, প্যান্ট পরলে না?
আমি হাত বাড়িয়ে ওর কোমরটা জড়িয়ে ধরে বললাম, ওগুলো ময়লা। এদিকে এসো না।
আহ্, আমার বিয়র পড়ে যাবে।
একটা চুমুকে খেয়ে ফেলল।
ও তা করল না, খাটের মাথার কাছে, গ্লাসদানিতে গ্লাসটা রাখল। আমি ওকে টেনে আমার বুকের কাছে নিয়ে এলাম, জানি ও রাগ করবে, তবু। কিন্তু ও আমার মুখের দিকে চেয়ে বলল, তোমাকে আমার নরমাল লাগছে না, কী হয়েছে বলবে না?
আমি ওকে আমার বুকের তলায় টেনে নিয়ে, ওর মুখোমুখি হয়ে বললাম, কিছু হয়নি।
তবু ও আমার মুখের দিকে তাকিয়ে রইল, আমার যেন কেমন অস্বস্তি হতে লাগল, আমি চোখ নামালাম, আর ওর বুকের দিকে আমার চোখ পড়ল। কিন্তু আমি যেন অলস, আমি যেন কেমন ভাঙাচোরা, আমার মনটা দপদপ করছে, অথচ শরীরে তার কোনও আঁচ লাগছে না। আমি ওর জামাটা নীচের দিকে সরালাম, বাড়িতে বিশ্রামের জন্য ওর এই জামাটাও ঢলঢলে, সরাতে, স্তনান্তরের মধ্যবর্তী প্রদেশ হইতে দুইটি বর্তুলাকার শৃঙ্গ জাগিয়া উঠিল, ও আমার মাথায় হাত দিল, আমি ওর দিকে তাকালাম, ওর এই চাউনি আমার পরিচিত। কিন্তু তবু ওকে যেন আজ আমার অন্যরকম লাগছে। আমি ওর দুই ঠোঁট আমার মধ্যে নিলাম, ও বাধা দিল না, আমার চোখের দিকে তাকিয়ে রইল, আমি ওর গালের দিকে তাকালাম আর জামাটা বুক থেকে সবটুকু নামিয়ে দিলাম, ও একটা হাত আমার পিঠের ওপর রাখল, কিন্তু আমি আমার শরীরটা যেন শব, এই মুহূর্তে একবার শিক্ষায়তনের কথা আমার মনে হল, আমি মুখ তুলে নিয়ে এলাম, কিন্তু ও আমার নীচের ঠোঁটে একটা চুমো খেয়ে দিল, আমি উঠে ওর পায়ের দিকে গেলাম, ও বলল নিচু গলায়, দরজাটা বন্ধ করে দিয়ে এসো।
আমি দরজাটা বন্ধ করলাম, ফিরে এলাম ওর কাছে, আমি উহার বস্ত্ৰসমূহ সকল হরণ করিলাম, কিন্তু আমি-আমি কি সেই মানুষ না, যে বেবির নামে মরা জাগে, অথচ আমি যেন শব, আমার শরীরে যেন রক্ত নেই, রক্তবাহী শিরা নেই, সবই চুপচাপ, নিথর যাকে বলে, মৃত্যুপুরীর মতো হয়ে আছে। আমি নিশ্বাস নিতে গেলাম, সেই-সেই, বুকে নিশ্বাস নেবার যেন জায়গা নেই, সেইরকমই হচ্ছে, আমার সারা গায়ে ব্যথা, হাতে, আঙুলে, তলপেটে, দাঁতের গোড়ায়, আমার মুখে দুর্গন্ধ, বিস্বাদ, আমি আমার নীচে বেবির নরম হাতটা অনুভব করলাম। বেবি জিজ্ঞেস করল, কী হয়েছে?
জানি না।
তোমার কি শরীর খারাপ?
হ্যাঁ, বোধহয় কিন্তু
আশ্চর্য, এমন কখনও দেখিনি।
বেবির গালের রং বদলে গিয়েছে, চোখের রং বদলে গিয়েছে, আমার মনে হল, ওর সমস্ত শরীরের রং বদলে গিয়েছে, ও যেন বরফের মতো গলছে, আর আমার যেন মনে হল, একটা মরা নেংটি ইঁদুরকে ও সমস্ত শরীর দিয়ে, হাত দিয়ে বাঁচিয়ে তুলতে চাইছে, কিন্তু মরা ইঁদুরটার বাসি রক্ত ছাড়া আর কিছুই বোধহয় ওর গায়ে লাগছে না, আমি ওর বুকের ওপর মাথাটা পেতে দিয়ে চোখ বুজে রইলাম, আমি এখনও হাঁপাচ্ছি।
.
কতক্ষণ পরে, আমি জানি না, শরীরটা ঘসটাতে ঘসটাতে, যেন কোনও আহত নির্জীব পশুর মতো আমি নেমে এলাম, বাথরুমে গেলাম, প্যান্ট পরে বেরিয়ে এলাম, আর বেবি যেন হঠাৎ শুকিয়ে গিয়েছে, রংটা যেমন ঝলকে উঠেছিল, তেমনি হঠাৎ-ই নিভে গিয়েছে, ও যেমন ছিল, তেমনি আমার কাছে আবার উঠে এল, আমার কাঁধে হাত দিল, আহ্, আমি কখনও ওকে এমন দেখেছি বলে মনে হয় না, বা দেখেছি, এই চোখ ছিল না, ও আমার চোখের দিকে তাকিয়ে জিজ্ঞেস করল, তোমার কী হয়েছে?
মনে হল, আমার চোখে জল এসে পড়বে, কেন না, সমস্তই অর্থহীন মনে হচ্ছে, অথচ ওর এই সমস্ত খোলা শরীরের দিকে তাকিয়ে আমার চোখ ফেরাতে ইচ্ছা করে না, আমি কিছু না বলে, কেবল ঘাড় নাড়লাম, আমার কিছু হয়নি। জামাটা গায়ে দিলাম, কিন্তু গোঁজার কথা মনে এল না। ওকে সেইভাবে দাঁড় করিয়ে রেখে, আমি চলে গেলাম বাইরে। সমস্ত ব্যাপারটা কেমন যেন অলৌকিক, আমি নিজেকেই বুঝতে পারছি না। বেবিও কেমন যেন অবাক হয়ে রইল, ওর কথা জোগাল না মুখে, কেবল বেরিয়ে আসবার মুহূর্তে আমি ওর চোখে যেন একটা ভয়ের ছায়া দেখলাম, ও কি শিউরে উঠল, আমি বুঝতে পারলাম না।
শিক্ষায়তনের দূর থেকেই, পুলিশকে আমি ছুটোছুটি করতে দেখলাম মাথায় হেলমেট আর হাতে লাঠি নিয়ে। রাস্তার একটা জায়গাতে লোক ভিড় করে আছে, মাঝখানটা ফাঁকা, আমি অন্য রাস্তা ধরলাম। আমার চোখদুটো জ্বালা করে উঠল, টিয়ার গ্যাস ছুড়ছে। জ্বালার সঙ্গে সঙ্গে আমার চোখদুটো জ্বলেই উঠল। এখনও টিয়ার গ্যাস ছুড়ছে, ইট ছোঁড়াছুড়ি চলছে উভয় পক্ষে। তখনই আমার দৃষ্টি চলে গেল রাস্তার ওপরে, ইট থান ইট কোথায়। এদিকে নেই, আমি আবার রাস্তা বদলালাম, আর সেই সময়েই কে আমার নাম ধরে ডেকে উঠল। দেখলাম রঞ্জন ওর টু ডোরস গাড়িটা নিয়ে রাস্তার এক পাশে, আমাকে ডাকছে। ও গাড়ির বাইরে, গাড়িটার কাচ তোলা, বন্ধ, বলল, ভেতরে ঢুকতে হবে। কিন্তু পুলিশের ওই গাড়িটা থেকে আমাদের দেখতে পাবে।
গাড়িটা তোর, ওরা জানে কী?
না।
তবে, গাড়িটার ছাদে উঠে, ওই গাছের ডালটা ধরতে পারবি না? তা হলে তো আমরা টপকে ভেতরে চলে যেতে পারব।
সেটা আমিও ভেবেছি, কিন্তু একবার ফসকে গেলে, পড়ে যাব, ধরে তখন ঠ্যাঙাবে। জানিস, ওরা কানাই বিজন অলককে অ্যারেস্ট করেছে রাস্তা থেকে। অলককে কোমরের কাছে এমন মেরেছে ও চিৎকার করে উঠেছিল।
শাসন! আমার দাঁতে দাঁত চেপে বসল, বললাম, চল টপকাই, ফসকাবে না। একবার উঠতে পারলে পাঁচিলটা পেয়ে যাব, ভেতরে জাম্প করব।
বলে আমি প্রায় দেড়শো হাত দূরে পুলিশের গাড়িটার দিকে তাকালাম। গাড়ি থেকে আমাদের দিকে চোখ রেখেছে, তবে ঠিক আন্দাজ করতে পারছে না, আমরা কারা।
রঞ্জন বলল, পারবি?
পারব।
আমি লাফ দিয়ে গাড়িটার মাথায় উঠলাম, গাছের ডালটা ধরতে না ধরতেই, রঞ্জনও উঠে পড়ল, তখন ছুটে আসা বুটের শব্দ আমাদের কানে ঢুকেছে, আমি ডালটা ধরে ঝুলছি, পরের ডালটা একটু দুরে, সেটাতে পা রাখতে না পারলে হবে না, বুটের শব্দ কাছে এগিয়ে আসছে। কিন্তু প্রায় একই সঙ্গে, আমি আর রঞ্জন অন্য ডালটা পেয়ে গেলাম, এবং রঞ্জন আমার থেকে তাড়াতাড়ি উঠতে লাগল, আর দুটো সেপাই, গাড়ির ছাদের ওপরে যখন লাঠি চালাল, তখন আমরা তাদের নাগালের বাইরে। ইতিমধ্যে, আর একটা সেপাই ছুটে এসে, আমাদের দিকে ঢিল ছুঁড়তে লাগল এবং রাষ্ট্রীয় ভাষায় গালি দিতে লাগল, একটা ইট এসে আমার পাঁজরে লাগল। পাঁচিলে উঠেই দেখলাম, কেউ যেন তিন-চারটে আধলা ইট আমাদের জন্যই চওড়া পাঁচিলের ওপরে রেখে দিয়েছিল, আমি ওদের লক্ষ্য করে, আধলা ইট ছুঁড়ে মারলাম একটা, চিৎকার করে বললাম, হারামি।
চুতিয়া! প্রতি উত্তর এল, এবং একটার কাঁধে গিয়ে রঞ্জনের ইট পড়েছিল, সে রঞ্জনের মাকে গালাগাল দিল, আমার বোনকে–মানে অর্পিতাকে, এবং আমাদের আধলা ইট আবার আমাদের গায়েই ফিরে এল। সেটা কারুরই গায়ে লাগল না, আবার আমরা ইট ছুড়লাম, তখন আরও কয়েকজন সেপাই এদিকে দৌড়ে এগিয়ে আসতে লাগল, আমরা ভিতর দিকে লাফিয়ে পড়লাম। পড়তেই এক দল জয়ধ্বনি করে উঠল আমাদের নামে, আর শিক্ষায়তনের অন্য দিকে তখন শ্লোগান চলছে। আমি সেই দিকে যাবার জন্য, পিছনের সিঁড়ি দিয়ে ওপরে উঠতে লাগলাম, রঞ্জনটা অন্য দিকে কোথায় চলে গেল। আমার পাঁজরের কাছে ব্যথা করছে, পাথরের ঢিলটা বেশ জোরেই লেগেছে, আমি একটু দাঁড়ালাম, সেখান থেকে, নীচের দিকে তাকালাম। এ সিঁড়িটা নির্জন, সেকেলে, পুরনো, শ্যাওলা-ধরা ঠাণ্ডা, কোনও কারণেই প্রায় আর ব্যবহার করা হয় না। কয়েক ধাপ উঠে দাঁড়িয়ে, পাঁজরার কাছে হাত বোলাতে লাগলাম, দেখলাম, নীচে দুর্বাঘাসের ওপর রোদ পড়েছে, বেলা শেষের রোদ, ঘাসগুলো চিকচিক করছে আর ঘাসের ফাঁকে ফাঁকে লাল মাটি–লাল মাটি আর কলকাতায় কোথা থেকে আসবে, কোনও সময়ে ওখানে বোধহয় সুরকি ফেলা হয়েছিল, তাই দেখা যাচ্ছে। পিছনের এই পোডোটায়, একটা কী গাছ রয়েছে দেওয়াল ঘেঁসে, বেঁটে ঝাড়ালো গাছ, কতগুলো চড়ুই তার ঝোপের মধ্যে ঝাঁপাঝাঁপি করছে, ডাকাডাকি করছে। বেবির কথা আমার মনে পড়ল, ওকে যেন দেখতে পেলাম, ঘরের মধ্যে, খালি গায়ে, একেবারে নগ্ন হয়ে দাঁড়িয়ে আছে–ওর চোখে একটা ভয়ের ছায়া। বেবি আজ একেবারে অন্য রকম হয়ে গিয়েছিল যেন, আজ–আজই সেই দিন, বেবি একেবারে অন্য রকম আর ওর কী বলব–ওর–ওর প্রার্থনা শেষ পর্যন্ত একটা মরা নেংটি ইঁদুরের কাছে…।
আমি তাড়াতাড়ি সিঁড়িতে উঠতে লাগলাম, তিন বাঁকের পরে এখানকার বারান্দায় কাউকে দেখতে পেলাম না, কিন্তু বারান্দার শেষেই, কয়েকজন ছেলে-মেয়েকে একদিক থেকে আর একদিকে দৌড়ে যেতে দেখলাম, এবং হঠাৎ আমার পিছনে শব্দ হতেই তাকিয়ে দেখলাম, পিছনের ডান দিকের একটা সরু দালান, যেটা রাস্তার দিকে এগিয়ে গিয়েছে, পুরনো ঘরের কোল দিয়ে, যেখানে অনেকগুলো পুরনো বেঞ্চি আর টেবিল চেয়ারের ভাঙা টুকরো ছড়িয়ে আছে, তার ওপর দিয়ে রুদ্র এগিয়ে আসছে। কোথায় গিয়েছিল ও। আমি ওর দিকে তাকালাম, ও একটু হাসল মাত্র, ঠোঁট বাঁকিয়ে একটু হেসে, কোনও কথা না বলে, আমার সামনে দিয়েই তাড়াতাড়ি চলে গেল। কোথায় গিয়েছিল ও। টিকটিকি, বাস্টার্ড, ওর সঙ্গে আমার একটা বোঝাপড়া আছে, ওকে আমি ছাড়ব না। কানাই বিজন অলককে ধরিয়ে দিয়ে এসে, এখানে, নির্জনে একলা ঘুরছে, মতলব সিদ্ধি হচ্ছে, এবং সেনাপতির ন্যায় লড়াই করিতেছে। আমি এগিয়ে গেলাম, সামনের বারান্দায়, ঘরে, রাস্তার দিকের জানলায়, সর্বত্র একটা ভাঙাচোরা অবস্থা। সবখানে ইটের টুকরো ছড়ানো, এখানে উভয় পক্ষে লড়াই চলছে, সমস্ত জায়গায় টিয়ার গ্যাসের ধোঁয়া, সকলের চোখ লাল। সকলেই চোখ মুছছে ভেজা রুমাল দিয়ে, শাড়ির আঁচল ভিজিয়ে। দু-তিনজনকে দেখলাম, কপালে ফেটি বাঁধা, মাথা ফেটে গিয়েছে। মিহিরকে দেখলাম, তিন-চারটে বড় বড় ইটের টুকরো নিয়ে ছুটে যাচ্ছে, আমি ওর সঙ্গে গেলাম। সামনের ঘরে গিয়ে, ভিড় ঠেলে জানলা দিয়ে উঁকি দিতে যেতেই, দুম করে শব্দ হল, টিয়ার গ্যাসের শেল এসে ভিতরে পড়ল, এবং সঙ্গে সঙ্গে একজন সেটা তুলে নিয়ে আবার জানলা দিয়ে পুলিশের দিকে ছুঁড়ে দিল, নিপাত যা। নেতৃস্থানীয় কয়েকজনের মধ্যে একটা ঘরে বৈঠক বসেছে, তার পাশের ঘরেই, কয়েকজন অসহায় ব্যক্তি, শিক্ষায়তনের অধ্যাপকবৃন্দ, কাতর হইয়া বসিয়া রহিয়াছেন। তাঁহাদের কেহ আটক করে নাই, তাঁহারা বন্যাপ্লাবিত অঞ্চলে, আটক হইয়া পড়িয়াছেন।
আমি আবার মিহিরের কাছে ফিরে গেলাম, ওকে জিজ্ঞেস করলাম, বিপ্লব কোথায়, ওকে দেখছি না তো।
মিহির ঘরের মেঝে থেকে ইটের টুকরো কুড়োচ্ছিল, আমিও কুড়োতে লাগলাম, মিহির বলল, বিপ্লবটা এসে পৌঁছুতে পারল না, ও আজ ইন্টারভিউ দিতে গেছে।
কীসের ইন্টারভিউ?
চাকরির, ক্যালকাটা পুলিশ সার্জেন্টের পোস্টে কয়েকজন…
কথাটা ঠিক শুনেছি কি না, বুঝতে পারলাম না, বিপ্লব ক্যালকাটা পুলিশে ইন্টারভিউ দিতে গিয়েছে। মিহির যেন নির্বিকার, ইট কুড়োতে কুড়োতে বলল, ওকে দিচ্ছে সার্জেন্টের চাকরি। পুলিশ রিপোর্টেই কেঁচে যাবে।
আর যদি হয়ে যায়?
তবে বেঁচে যাবে, ওর বাবা তো মর মর, অতগুলো ভাইবোন…
কথা শেষ না করেই, জানালা দিয়ে ইট ছুড়ল ও। আমিও ওর সঙ্গে ছুঁড়তে লাগলাম। কিন্তু পুলিশ অনেকটা নাগালের বাইরে রয়ে গিয়েছে, যত জোরেই ছুড়ি, ওদের গায়ে লাগছে না। ওদের মধ্যে কেউ কেউ ঢালের আড়াল দিয়ে, এগিয়ে এসে ইট ছুঁড়ে দিয়ে আবার পেছিয়ে যাচ্ছে, ছেলেরা তখন চিৎকার করে উঠছে, ধর ধর, শালাকে ধর!.বিপ্লবের কথা তার মধ্যেই দুই-একবার মনে পড়তে লাগল, যাও বৎস, জীবনে অনেক খেলা খেলিয়াছ, এইবার সেই খেলা সাঙ্গ করিয়া, প্রকৃত জীবন সংগ্রামে গিয়া অবতীর্ণ হও।…এই সময়ে, মাইকে গলা শোনা গেল, আমরা ছাত্রদের অনুরোধ করছি, আপনারা বেরিয়ে আসুন, শান্তিপূর্ণভাবে সকলেই বাড়ি ফিরে যান। শিক্ষায়তনের কর্তৃপক্ষ পুলিশকে অনুমতি দিয়েছেন, পনেরো মিনিটের মধ্যে যদি আপনারা এখান থেকে না চলে যান, তবে আমরা ভেতরে ঢুকে, শিক্ষায়তন খালি করব।
ছেলেরা ভীষণ জোরে ধিক্কার দিয়ে চিৎকার করে উঠল, শিক্ষায়তনের শাসকদের নামে গালাগাল দিতে লাগল, শ্লোগান উঠতে লাগল এবং নেতাদের সিদ্ধান্ত অনুযায়ী, শিক্ষায়তন ত্যাগ না করা সাব্যস্ত হল। একদল আগে থেকেই নীচে ছিল, আরও অনেকের সঙ্গে আমি গেলাম, দরজার সামনে বাধা সৃষ্টি করার জন্য। অনেক টেবিল চেয়ার দরজার সামনে জড়ো করা হয়েছিল, নতুন করে আরও আনা হল। ইতিমধ্যে, বাতি জ্বলে উঠতে আরম্ভ করেছে, সন্ধ্যা নামতে শুরু করেছে। ঠিক পনেরো মিনিট পরে, আর একবার মাইকে একই কথা জানানো হল, যাকে বলে, আবেদন করা হল, এবং পাঁচ মিনিট পরেই গেটের ওপর পুলিশ ঝাঁপিয়ে পড়ল, আবার কয়েক দফা টিয়ার গ্যাসিং। বড় বড় বাঁশ দিয়ে চেয়ার টেবিল খুঁচিয়ে দিচ্ছিল ওরা, একটা স্টিলের পাত দিয়ে ঘেরা ট্রাক দরজার কাছে ঠেলে এল, তার হেড লাইটটা আমাদের ওপর পড়তেই, হঠাৎ একসঙ্গে অনেকগুলো লাঠিবৃষ্টি হতে লাগল আমাদের পিঠে, কে যেন চিৎকার করে বলল, পুলিশকে কে অন্য দরজা খুলে দিয়েছে। পুলিশ পাঁচিল টপকাচ্ছে।.তারপরে দেখতে দেখতে মনে হল চারদিকে পুলিশ, চারদিকে লাঠির মার, চিৎকার আর আর্তনাদ। কারুর জামা টেনে ছিঁড়ে ফেলছে, কারুর চুলের মুঠি ধরে টেনে নিয়ে যাচ্ছে এবং আমি দেখলাম আমরা সকলেই, দরজার দিকে একটা লাইন হয়ে গিয়েছি, কী করে এমন একটা ফর্মে আমাদের নিয়ে এল বোঝা গেল না, আর ধাক্কা দিয়ে, মেরে একে একে বের করে দিতে লাগল, আমি যখন বাইরে তখন আমার পশ্চাদ্দেশে একটি সবুট পদাঘাতের আঘাত বাজিতেছে।…
বাইরে এসেও, পেভমেন্টের ওপরে, আশেপাশে পুলিশ, পুলিশের গাড়ির ছোটাছুটি, কাছাকাছি কোথাও কয়েকটা দুম দুম করে শব্দ হল। মনে হল, ক্র্যাকার ফাটছে।
এই দাঁড়া!
তাকিয়ে দেখলাম, মিহির। আমি আর মিহির খানিকটা গিয়ে দাঁড়ালাম। ও বলল, এখন কী করা যায়।
আজ রাত্রে কি আর কিছু হবে?
মনে হয় না। চল কোথাও গিয়ে একটু বসি, আমার মুখে একটা ঘুষি লেগেছে।
আমরা দুজনে হাঁটতে লাগলাম, প্রায় এসপ্লানেডের কাছে এসে, আমরা একটা বার-এ ঢুকলাম, দু বোতল বিয়র চাইলাম। একটু পরেই, নীতিশের সঙ্গে রুদ্র সেখানে এল। রুদ্র-রুদ্র–প্রাণপণে পৃথিবীর সরাব জঞ্জাল এই কথাটা আমার মনে এল। কতক্ষণ সেখানে ছিলাম, জানি না, বেশিক্ষণ নয়, কিন্তু আমার মাথার মধ্যে একটা কথাই এমন পাক খাচ্ছিল, আমি আর কিছুই ভাবতে পারছিলাম না, প্রাণপণে পৃথিবীর সরাব জঞ্জাল…চারজনেক বোতল বিয়র খাওয়া হল, আমার খেয়াল নেই। সেখান থেকে বেরিয়ে আমরা সবাই ময়দানের দিকে গেলাম। একে একে মিহির আর নীতিশ চলে গেল, রুদ্র তখনও আমার সঙ্গে, আমার দাঁতে দাঁত চেপে বসল, আমরা তখন মাঠে, একটা অন্ধকারমতো জায়গা দিয়ে চলেছি, আমার পিছনে একটা প্রচণ্ড গোঁ গোঁ গর্জন, এগিয়ে আসছে খুব জোরে, আমি রুদ্রর দিকে ফিরে তাকালাম। ও অবাক হয়ে জিজ্ঞেস করল, কী রে, কী হয়েছে?
গর্জনটা একটা প্রচণ্ড বেগে আমার সামনে আসতেই রুদ্রকে আমি জোরে ধাক্কা দিলাম, একটা ঝলকে দেখলাম, ও ট্রামের নীচে চলে গিয়েছে, আর ট্রামটা থামতে থামতেও অনেকখানি এগিয়ে গিয়েছে, আমার কানে, রুদ্রর একটা অস্ফুট শব্দ বাজছে, আমি তখন নানা রাস্তায়, অন্ধকারে অন্ধকারে ছুটছি, আর আমার নাকে কেমন দুর্গন্ধ লাগল, মরা টিকটিকির গন্ধ, তার গায়ে পোকা থিকথিক করছে, প্রাণপণে পৃথিবীর…।
হস্টেলের গেটে এসে দাঁড়াতেই দরোয়ান আমাকে একটা চিঠি দিল, তাতে লেখা ছিল, তোমার মাকে তার ঘরে মৃত অবস্থায় পাওয়া গিয়েছে। বিকেল থেকে কোথাও তোমার সন্ধান পাচ্ছি না, সংবাদ পেয়েই বাড়ি চলে এসো,বাবা। আহ, সেই কথাটা আবার আমি শুনতে পেলাম, কেন আমাকে মারছিস খোকা।…গেটের কাছ থেকে এসে, আমি একটা ট্যাক্সি ডেকে উঠলাম, বললাম আলিপুর।
হ্যাঁ, এখন আমার চোখের সামনে পরিষ্কার ফুটে উঠেছে, দুপুরে আমি বাড়ি গেলাম, দেখলাম, বাইরের দরজাটা ঠেলতেই তা খুলে গেল। কেন, দরজা খোলা কেন। চাকরটা বোধহয় বাইরে গিয়েছে। আমি ওপরে উঠলাম। বারান্দা দিয়ে আস্তে আস্তে শেষের ঘরে গেলাম, দেখলাম, এক নারী শুয়ে, বিস্ত, এলোমেলো, অডিকলন, অন্য কোনও সেন্ট-এর গন্ধ আর তার সঙ্গে সিগারেটের হালকা গন্ধ। দেখলাম, নারী আমার মা। আমাকে দেখেই তাড়াতাড়ি উঠে বসল, নিজেকে গোছাবার জন্য, জামা কাপড় ঠিক করল, বড় সুখী মুখ, বড় সুন্দর এখন কেমন অলস, ঘুম ঘুম ভাব, লিপস্টিক উঠে যাওয়া ঠোঁটে হাসি ছোঁয়ানো স্বামী তার অন্য এক নেশায় অন্যখানে রয়েছে আমার সামনে, যেন আমারই পরিচিতা বান্ধবীদের আর এক মূর্তি। কিন্তু খাটের উঁচু রেলিং-এ কেন আলস্যে মাথা রাখিলে, তোমার নরম চুল ছড়াইয়া পড়িয়াছে। কিন্তু ওখানে কেন মাথা রাখিলে, ঠোঁটের কোণে হাসিয়া কী দেখিতেছ, ওখানে কেন মাথা রাখিলে–যূপকাষ্ঠে-হ্যাঁ, যুপকাষ্ঠে মাথা রাখিলে। আমি এগিয়ে গেলাম, মা তাকাল। আমি দু হাতে মাথাটা ঘাড়ের কাছে চেপে ধরলাম ও কী রে…চুলগুলো রেলিং-এর বাইরে এলিয়ে পড়ল, ওহ খোকা–খোকা কেন আমাকে মারছিস…না, ফিরিয়া দেখিব না, চাহিব না মুখের দিকে, মাতৃবক্ষের ঋণ শুধিবার নহে, সহস্র অমৃতধারায় বহিতেছে–কিন্তু আমি কোথায় অবগাহন করিলাম, জানি না, আমার অবগাহন হয় নাই, ঋণ লইয়া আমি ফিরিব, যাহারা মিটাইতেছে, মিটাইয়া যাউক, আমি ফিরিয়া চাহিব না, দেখিব না, জননী, বাহিরে বড় রৌদ্র, চলিলাম। বেরিয়ে এলাম, নীচে এসে দেখলাম, বাইরের দরজা ভিতর থেকে বন্ধ, কাছেপিঠে কেউ নেই। নিঃশব্দে দরজা খুলে বেরিয়ে গেলাম, একটা ট্যাক্সি…।
নটা বাজবার আগেই বাড়ি পৌঁছুলাম, দরজার কাছে একজন পুলিশ, আমার নাম পরিচয় জিজ্ঞেস করল, বলে আমি বাড়িতে ঢুকলাম। দিদি জামাইবাবু, আর ওদের ছেলেমেয়েরা এসেছে। আমাকে দেখেই দিদি কেঁদে উঠল, কে এমন সর্বনাশ করলে? আমি জিজ্ঞেস করলাম, বাবা কোথায়, শুনলাম তিনি মায়ের ঘরে একলা বসে আছেন, আমি এলেই সেখানে গিয়ে দেখা করতে বলেছেন, আমি ওপরে গেলাম, দেখলাম বাবা ঘরের কোণে একটা চেয়ারে বসে আছেন। আমাকে দেখে চোখ তুলে তাকালেন, খানিকক্ষণ তাকিয়ে রইলেন, তারপরে মাথা নেড়ে কেবল বলে উঠলেন, তুমি, তুমি-ই।
আমি চুপ করে রইলাম। বাবা আমার কাছে উঠে এলেন। চোখের দিকে তাকিয়ে বললেন, তুমি না?
হ্যাঁ।
কেন?
পারলাম না। অনেকদিন চেষ্টা করেছি, আর পারলাম না।
কেন, তোমার কী অধিকার ছিল?
তা জানি না। অধিকার কার কীসে, আমি জানি না।
বিস্ট!
তুমি বলছ আমাকে?
হোয়াট?
বাবা এক পা সরে গেলেন। তারপরে নিচু স্বরে গর্জে উঠলেন, ইউ আটার্ড ইট?
বাবা আমাকে মারতে লাগলেন। ক্রুদ্ধ পিতা, তাঁহার এত ক্রোধ ছিল জানিতাম না, কিন্তু এত ক্রোধ কেন, এত মারিতেছেন কেন, সকল দোষ দায়িত্ব তিনি তাঁহার পুত্রের কাঁধেই চাপাইলেন? তারপরে হাঁপিয়ে উঠলেন, আমাকে বললেন, গেট আউট আউট।
আমি ঘর থেকে বেরিয়ে আসবার আগে, একবার মায়ের খাটের দিকে তাকালাম, বাইরে এসে দেখলাম, দিদি জামাইবাবু চাকর ঠাকুর ঝি সবাই বারান্দায় দাঁড়িয়ে আছে। এ সময়েই ঘোষণা হল, পুলিশ কুকুর নিয়ে এসেছে। বাবা বেরিয়ে এলেন, আমাদের সবাইকে নিয়ে গেলেন একটা আলাদা ঘরে। ঘরের দরজাটা টেনে দেওয়া হল, ঠাকুর চাকরের জন্যই বোধহয় কুকুরের ব্যবস্থা, কিংবা কাছাকাছি থেকে কোনও লোক যদি বাড়ি ঢুকে থাকে।
কয়েকটা পায়ের শব্দ ওপরে উঠে গেল। বাবা বললেন, কুকুরটাকে ওর ঘরে নিয়ে গেল, সব এঁকে বেরিয়ে আসবে।
একটু পরেই, আমাদের দরজায় নখের আঁচড় শোনা গেল, আর দরজাটা খুলে গেল, আমি দেখলাম, কালো নেকড়ের মতো একটা কুকুর, তার লাল টকটকে জিভটা বেরিয়ে আছে, কিন্তু না। ডগ নয়, একটা বিচ। কুকুরটার গলার চেইন খোলা, সে ঘরের মধ্যে ঢুকে পড়ল, সকলের দিকে তাকাল, ঠাকুর চাকর ঝি ভয়ে প্রায় কাঁপছে, কুকুরটা মুখ নিচু করে শুঁকতে শুঁকতে বাবার কাছে গেল, একবার থমকাল, আর সেখান থেকেই আমার দিকে তাকাল। তাকাতেই, তার চোখের চাউনি বদলে গেল, গরগর করে চাপা গর্জন করে উঠল, আর একটা বড় ছায়া ফেলে, একেবারে আমার ঘাড়ের ওপর এসে পড়ল, আমার হাতটা আলগা করে কামড়ে ধরল, যাতে দাঁত না বসে।
পুলিশের লোকেরা, বাড়ির সবাই আমার দিকে অবাক হয়ে তাকাল। কেবল বাবা ছাড়া। বাবা অন্যদিকে তাকিয়ে রয়েছেন। ইন্সপেক্টর বাবাকে জিজ্ঞেস করলেন, এ কে, আপনার ছেলে?
হ্যাঁ।
ওর মুখে এত কাটাকুটি ফোলা কেন?
আমি বললাম, মারামারি করেছি।
কোথায়?
পুলিশের সঙ্গে।
একজন কুকুরটাকে সরিয়ে নিয়ে গেল। ইন্সপেক্টর মুখ ফিরিয়ে বললেন, মি. ধর, জিমিকে আর একবার ছেড়ে দেখবেন?
মি. ধর বললেন, কোনও দরকার আছে কি?
ইন্সপেক্টর আমার দিকে তাকালেন। জিজ্ঞেস করলেন, তুমি আজ বাড়ি এসেছিলে?
বললাম, এসেছিলাম।
কখন?
দুপুরে।
তোমাকে কেউ দেখতে পায়নি?
না।
ইন্সপেক্টর অবাক হয়ে বাবার দিকে তাকালেন। বাবার মুখ অন্যদিকে ফেরানো। দিদি জামাইবাবু আর সকলে আমার দিকে, ভয়ের চোখে তাকাল। ইন্সপেক্টর এসে আমার হাত ধরে বলল, তোমাকে আমার সঙ্গে থানায় যেতে হবে।
চলুন।
সমস্ত ব্যাপারটাই এত সহজে হচ্ছিল, আর এত চুপচাপ সবাই, যে, পুলিশের লোকেরা, এমনকী বিচটাও যেন অবাক হল। আমি কারুর দিকে না তাকিয়ে, ইন্সপেক্টরের সঙ্গে এগিয়ে গেলাম, ফুঁপিয়ে কান্নার শব্দ আমার কানে বাজল। বাবাকে দেখলাম, আমার সঙ্গে সঙ্গে বাড়ির বাইরে এলেন। পুলিশের গাড়িতে ওঠবার আগে, বাবা ডাকলেন, খোকা।
তাকিয়ে দেখলাম, বাবার চোখে জল। একটা গালাগাল প্রায় আমার মুখ দিয়ে বেরিয়ে আসছিল, কিন্তু আমি মুখ ফিরিয়ে গাড়িতে উঠলাম। রাস্তার ওপরে, পাশের বাড়িগুলোতে তখন অনেক লোকের ভিড়, এমন নহে যে দেহ তুচ্ছ জ্ঞান করিয়া আমার দিক হইতে চোখ ফিরাইয়া লইতেছে।
গাড়ি ছাড়িল, শব্দ হইল, আমি দেখিলাম, চলন্ত ট্রামের নীচে রুদ্র দলা পাকাইয়া গেল। বহু ঋণ করিতে হইল, জীবন ব্যাপিয়া কেবল ঋণ করিয়াছি। জননী, তুমিই প্রথম ঋণশোধের কারণ হইলে, ঋণশোধ শুরু হইল। আজ হইতে ঋণশোধ শুরু হইল। কানাই বিজন অলকরাও এখন জেলে, উহারাও ঋণশোধ করিতেছে, উহারা আমার ঋণশোধ করিতেছে, রুদ্রর ঋণশোধ করিতেছে, সময়ের ঋণও।…আমার সমুখে যেন সীমাহীন সমুদ্র জাগিয়া উঠিতেছে, ফেনিলোচ্ছল, তরঙ্গসঙ্কুল, আকাশে নক্ষত্ররাজি, বিশ্বসংসারের সেই অন্ধকারের মধ্যে, তিক্ত লবণাক্ত জলরাশি দুলিতেছে, হাসিতেছে, যেন অন্ধকার দুলিয়া দুলিয়া সুন্দর হইয়া উঠিতেছে, অন্ধকার আপনার রূপে, আপনি পুষ্পের মতো ফুটিতেছে। ছলছল কলকল করিয়া বহিয়া যাইতেছে। আজ কত তারিখ? কী জানি। কত তারিখ আসিবে যাইবে, ইহার শেষ নাই। ইতি বলিয়া কিছু নাই।

