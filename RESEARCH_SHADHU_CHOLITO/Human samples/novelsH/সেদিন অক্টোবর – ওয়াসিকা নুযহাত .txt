শুকনো পাতার লাল গালিচা মোড়া রঙিন অরণ্যের বুক চিরে ক্ষিপ্র গতিতে ছুটে যাচ্ছিল মেটে রঙের হৃষ্টপুষ্ট ঘোড়াটা। ঘোড়সওয়ারি শক্ত হাতে চেপে ধরেছে লাগাম। একটা কালো ফুলস্লিভ পুলওভার তার গায়ে। ধূসর জিন্স। ঠোঁটের কোণে খেলছে থমথমে গাম্ভীর্য আর ঘন পল্লবঘেরা মনোহর দুটি চোখে গহন বিষণ্ণতা! শাণিত বাতাসে কাঁপছে ছোটো ছাঁটের অসিত বরণ চুল।
পাকদণ্ডী পথে খুরের আঘাত হেনে, ধুলো উড়িয়ে, টগবগিয়ে ছুটতে ছুটতে হরিণডাঙায় এসে পৌঁছুল এরিক। চিঁহি চিঁহি হ্রেষাধ্বনিতে কাঁপিয়ে দিল চারপাশ। তারপর সামনের পাজোড়া শূন্যে নিক্ষেপ করে গাড়ির ব্রেক কষার মতো নিজের গতিরোধ করল। আরশান সেলফোনের পর্দায় সময়টা দেখে নিলো—ভোর ছয়টা। সময় দেখার ছলে আরো একটি বিষয় মনের অজান্তেই পরখ করল সে। ভ্রুকুটিবক্র কপাল নিয়ে দেখল সকালের নম্বর থেকে কোনো বার্তা এসেছে কি না। আসেনি। শেষ বার্তাটা গতরাতের। সকাল লিখেছে, ‘মা আজ তানভীরের বাসায় গিয়েছিল। বিয়ের তারিখ ঠিক হয়েছে। আগামী মাসের পঁচিশ তারিখ।’
আরশান বার্তাটা আরেকবার পড়ল। একটা দীর্ঘশ্বাস গড়িয়ে গেল শ্বাসনালী বেয়ে। এরিকের পিঠ থেকে নেমে ওর বাদামি রঙের রেশমি কেশরে হাত বুলিয়ে আদর করল। তারপর রাশ টেনে ধরে ঢুকিয়ে দিল কাঠের ঘরে। আকাশে চাঁপা ফুল রঙের একটা আশ্চর্য আলো সাঁতরে বেড়াচ্ছে। রঙিন পাতা ভরা ওক গাছের ঝাঁকড়া মাথায় উড়ে এসে বসেছে এক ঝাঁক কার্ডিনাল। ডাকছে টিউ টিউ শব্দে। আরো কত পাখি যে উড়ে উড়ে, ঘুরে ঘুরে গান গেয়ে বেড়াচ্ছে হলুদ, বাদামি আর লালচে পাতার বনে! পাখিদের কলকাকলিতে মুখর চারপাশ। খর বাতাসে আরশানের পর্ণকুটিরের ছাদ কাঁপছিল থরথর করে। সোনালি রঙের শুকনো পাতা মচমচ শব্দ তুলে উড়ছে হাওয়ায়। অক্টোবরের এমনই সোনারঙা আদিগন্ত ভালোলাগার মোহিনী দিনগুলোতে সকাল এসেছিল তার জীবনে। অক্টোবরেই চলে গেল। আজকের পর থেকে আরশানের জীবনে আর কোনো অক্টোবর থাকবে না।
গত বছর জানুয়ারিতে ওদের বিয়ের তারিখ পড়েছিল। বাংলাদেশে গিয়েছিল আরশান, সকালকে সঙ্গে নিয়ে ফিরে আসার পরিকল্পনা নিয়েই। আজীবন স্রোতের বিপরীতে ছুটতে থাকা ছন্নছাড়া, লাগামহীন, আত্মম্ভরি মনটাকে শুধুমাত্র ওই একজন মানবীর পায়ের তলায় খাঁচা বন্দি পাখির মতো সঁপে দেওয়ার দুঃসাহসিক সিদ্ধান্তে বদ্ধপরিকর ছিল সে। সকাল পালটে দিয়েছিল ওকে…ওর ভেতরকার সত্তাকে, অস্তিত্বকে…সর্বোপরি গোটা জীবনটাকে পুরোদস্তুর আপসাইড- ডাউন করে দিয়ে মেয়েটা নিজেই বদলে গেল শেষমেশ! আশ্চর্য মানুষের জীবন! জীবনের কাছে আরশান হারতে চায়নি কখনো। অথচ কী এক ডাকিনী সুকৌশলে জীবন তাকে হারিয়ে দিচ্ছে বারংবার। এই হার বরণ করে নেওয়া ছাড়া আর তো কোনো উপায় নেই! কারণ অন্যের বিরুদ্ধে লড়তে জানলেও, নিজের বিরুদ্ধে লড়াই করার পন্থা তার জানা নেই।
অবশ্য সকালেরই বা দোষ কী? ভাগ্যাকাশের তারকা নিয়ন্ত্রণের ক্ষমতা তো বিধাতা মানুষকে দেননি। মানুষ আদতে কিছুই নিয়ন্ত্রণ করতে পারে না, আজীবন অন্যের দ্বারা নিয়ন্ত্রিত হয়ে যাওয়াই তার নিয়তি। বিয়ের ঠিক আগের রাতে সকালের বাবার হঠাৎ তৃতীয় বারের মতো হার্ট অ্যাটাক হলো। এবারেরটা ম্যাসিভ। হাসপাতাল অবধি যাওয়া পর্যন্ত টিকলেন না। সকালের তখন হাতভরতি মেহেদি, গায়ে কাঁচা হলুদ, সারা বাড়িতে বিয়ের সাজ-সাজ রব। এমন আনন্দঘন মুহূর্তে অনাকাঙ্ক্ষিত আকস্মিক মৃত্যু সংবাদটা অভিশপ্ত কুহকী কালোজাদুর মতো পুরো পরিবারকে স্তব্ধ করে দিল। পাত্রীর বাবার মৃত্যুর পরদিন বিয়ের আনুষ্ঠানিকতা হবে না এটা জানা কথা। আরশান নিজ উদ্যোগে বিয়ে স্থগিত করল। ভালোবাসার মানুষের এমন দুর্বিষহ বিপদের দিনে পাশে থেকে সান্ত্বনা দেবার সর্বাত্মক চেষ্টা করল। কিন্তু পিতৃবিয়োগের মতো মর্মান্তিক শোকের কোনো ক্ষতি পূরণ হয় না। আরশানের সমস্ত প্রয়াস বৃথা গেল। সকালকে কোনো উপায়েই আশ্বস্ত করা গেল না। প্রথম তিনদিন সে কারো সাথে বাক্য বিনিময় করল না। সদ্য স্বামীহারা বিধবা মায়ের সাথেও না। খাবার স্পর্শ করল না, চুলে চিরুনি বুলালো না, এমনকি গায়ে হলুদের শাড়িটা পর্যন্ত পালটালো না। প্রস্তরীভূত মূর্তির মতো স্তম্ভিত হয়ে রইল। আরশান, ফাহাদ, নাবিলাসহ অন্যান্য আত্মীয়- স্বজনরা নানা ভাবে প্রবোধ দেওয়ার চেষ্টা করল। ফলাফল শূন্য। চলন-বলন এবং শ্রবণশক্তি রহিত বুদ্ধিপ্রতিবন্ধী বালিকার মতো স্তব্ধ হয়ে রইল সকাল। ইহলোকের সাথে যেন তার কোনো যোগ নেই। সবার অলক্ষ্যে ঘরের দরজায় খিল দিয়ে আরশান ওকে বুকে জড়িয়ে ধরল শক্ত করে। শ্বাসে শ্বাস মিশিয়ে ভীষণ কোমল স্বরে বলল, ‘বুঝতে পারছি আপনার কষ্ট হচ্ছে। আমি আমার মাকে কখনো দেখিনি, তবুও মায়ের মৃত্যু সংবাদের শোক সহ্য করা আমার জন্য ইম্পসিবল হয়ে উঠেছিল। কিন্তু পৃথিবী তো কারো চিরস্থায়ী ঠিকানা নয় শেহজাদি! আজ আমার মা, আপনার বাবা যেখানে আছেন, সেখানে একদিন আমরাও যাব। হারিয়ে যাওয়া মানুষগুলোর সাথে আবারও দেখা হবে। সেই পুনর্মিলনির অপেক্ষায় আমাদের বাকি জীবনটা কাটাতে হবে। বাঁচতে হবে। ভেঙে পড়লে চলবে না!’ এসব কথায় শোকের উপশম হলো না বিন্দুমাত্র। তবে বক্ষপিঞ্জরে আটকে থাকা কান্নার ডেলাটা অনেক ঘণ্টা বাদে বাধ-ভাঙা ঢেউয়ের মতো অর্গল খুলে বেরিয়ে এলো। আরশানের বুকে মুখ ডুবিয়ে হু হু করে কেঁদে উঠল সকাল।
এদিকে আরশান আর ফাহাদের ছুটি ফুরিয়ে আসছিল দ্রুত। ফাহাদ রিমোট ওয়ার্ক করছিল, কিন্তু আরশান কিছুতেই কাজে কনসার্ট্রেট করতে পারছিল না। সকালের শুকনো ফুলের পাপড়ির মতো মিইয়ে যাওয়া মেঘাচ্ছন্ন মুখখানা অষ্টপ্রহর শেলের মতো বিঁধছিল ওর বুকে। এদিকে করোনা মহামারি বিশ্বব্যাপী ছড়িয়ে যাচ্ছে খুব দ্রুত। আন্তর্জাতিক বিমানবন্দরগুলোর কার্যক্রম স্থগিত হয়ে যাচ্ছে। এরমাঝেই একাধিক দেশের সাথে বাংলাদেশের বিমান যোগাযোগ বিচ্ছিন্ন হয়ে গেছে। অগত্যা পৃথিবী পুরোপুরি অকেজো হয়ে যাবার আগেই নিজ স্থানে ফিরে যাওয়ার সিদ্ধান্ত নিতে হলো। সকাল তখনো পুরোপুরি স্বাভাবিক হয়নি। আরশান বুঝেছিল এবার বাদবাকি কাজটা করবে ‘সময়’। সময়ের সাথে সাথে মানুষ আপনজনের মৃত্যুশোকও ভুলে যায়। তবে ঘটনা শুধু এতটুকু হলে মনে কোনো খেদ থাকত না। জন্ম-মৃত্যুর ওপর মানুষের হাত নেই। পিতৃবিয়োগের পর একমাত্র আদরের কন্যা শোক পালন করবে এই ঘটনা স্বাভাবিক। কিন্তু সমস্যার উৎপত্তি হলো অন্যদিকে। আত্মীয়-স্বজনরা গুঞ্জন রটাতে লাগল, এই বিয়েটা নাকি সকালের জন্য কোনোভাবেই মঙ্গলকর হবে না। হবে না বলেই বিয়ের ঠিক আগের দিন এমন ভয়ঙ্কর অশুভ ঘটনা ঘটল। জামাইটা বিশেষ পয়মন্ত নয়। প্রথমেই যেহেতু এত বড়ো বাধা এলো, দ্বিতীয় দফায়ও এই বিয়ে কোনো সুফল বয়ে আনবে না। অপমান নাকি অভিমান জানে না আরশান, এক অবিদিত অদ্ভুত যন্ত্রণায় তার বুক ভার হয়ে উঠেছিল। সবচেয়ে বেশি খারাপ লেগেছিল সকালের নির্বিকারত্ব দেখে। আত্মীয়দের এসব কুসংস্কার ভরা ভ্রান্ত কটূক্তির বিরুদ্ধে সে একটা কথাও বলেনি। এমনকি ফিরে আসার দিনেও ওর নিঃস্পৃহ আচরণ নির্দয়ভাবে আঘাত করেছে মনে। যেন আরশানের থাকা না থাকায় তার কিছুই এসে যায় না। আরশান নিজেকে বুঝিয়েছে নানাভাবে। মেয়েটা মাত্র বাবা হারিয়েছে। এই ভয়ঙ্কর শোক কাটিয়ে উঠতে অল্প-বিস্তর সময় তো লাগবেই। তবুও অবাধ্য মনটা, অবুঝ অভিমানে বার বার মুষড়ে গেছে। সকাল কেন প্রতিবাদ করেনি? তবে কি তার কাছেও আরশানকে দুর্লক্ষণযুক্ত নিছক এক ঋষ্ট উপদ্রব বলে মনে হয়েছে? হতে পারে…হতেও পারে! এই ভাবনায় তেমন দোষের কিছু নেই অবশ্য। আপনজনদের হারিয়ে ফেলাই তো আরশানের নিয়তি। মাতৃহীন শৈশব, পরিবারহীন, নারী-বর্জিত তারুণ্য এবং যৌবন, তারপর জীবনের একমাত্র ভরসার মানুষ, নিজের পিতার বিশ্বাসঘাতকতা…এই সমস্ত কিছুর পেছনে হয়তো তার অপয়া, পোড়া ভাগ্যই দায়ী। নিজের সাথে বিস্তর বোঝাপড়ার পরে বিয়ের সিদ্ধান্ত নিতে পেরেছিল। বিয়েটা শেষমেশ ভেঙে গেল। হতে পারে এই ঘটনা কোনো বিশেষ ইঙ্গিত বহন করে। হয়তো তার মতো ভবঘুরে, মতিচ্ছন্ন, ছিটিয়াল লোকের সংসারী হবার বাস্তবিক কোনো যোগ্যতা নেই। হয়তো সকালের জীবনে তার উপস্থিতি সত্যিই অমঙ্গলজনক। হয়তো তার অনুপস্থিতিতেই সকাল ভালো থাকবে। কুসংস্কারে আরশানের বিশ্বাস ছিল না কখনো, এবারে টান পড়ল আত্মবিশ্বাসেও! অনেক ঠেকে ঠেকে…ভয়ে ভয়ে… খুঁড়িয়ে খুঁড়িয়ে ভালোবাসতে শিখেছিল সে। যে ভালোবাসা একদিন বেঁচে থাকার ইচ্ছে প্রদীপ জ্বালিয়েছিল মন গহিনে, আজ সেই ভালোবাসাই সম্পূর্ণ রূপে নিঃশেষ করে দিল জীবন লিপ্সা। ছাউনির ভেতরে এসে কাপড় দিয়ে ঢেকে রাখা ছবিগুলো উন্মুক্ত করল আরশান। আজ বিকেলে ডিসিতে একটা সলো আর্ট এক্সিবিশন আছে ওর। এতগুলো ছবি একার পক্ষে জঙ্গল পেরিয়ে গাড়ি পর্যন্ত নিয়ে যাওয়া সম্ভব না। হোজে এসে সাহায্য করার কথা ছিল। আদৌ আসবে কি না, কে জানে।
সকালের স্বপ্ন ছিল আরশানের একদিন নিজের আঁকা ছবির একক প্রদর্শনী হবে। আজ সেই স্বপ্ন পূরণ হবার পথে। কিন্তু সকাল নেই পাশে। থাকবে না কোনোদিন! কী আশ্চর্য! কী অবিশ্বাস্য! এই একজন মাত্র মানুষকে চোখ বন্ধ করে বিশ্বাস করেছিল আরশান। সেই নির্জলা বিশ্বাসের যথার্থ প্রতিদান মিলল।
যন্ত্রণাময় কিছু একটা কান্নার মতো সুড়সুড়ি দিল গলায়। শ্বাস-প্রশ্বাসের ওজন বাড়ল। গোটা পৃথিবীটাকে অর্থহীন বলে মনে হতে লাগল। সকালের ওই নরম কোমল নিষ্পাপ মুখটা চেতন-অবচেতনের প্রতিটি স্তর থেকে ইরেজার দিয়ে ঘষে ঘষে মুছে ফেলতে ইচ্ছে করল। কাঁপা হাতে লাইটারে আগুন জ্বালালো সে। এসব ছবি, ছাউনি সমস্ত কিছুই পুড়িয়ে ছারখার করে দেবে। এরিককেও রাখবে না আর। সকালের জন্যেই তো এই দেড় বছর আগলে রেখেছিল সবকিছু। এবার সব জ্বালিয়ে পুড়িয়ে নিঃশেষ করে অন্য কোথাও পাড়ি জমাবে। যেখানে সকালের স্মৃতি মস্তিষ্কে ছোবল কাটার দুঃসাহস করবে না। ভালোই হলো। আরশান এবার বাকি জীবনটা কাটাবে ঠিক সেভাবে… যেভাবে কাটানোর কথা ছিল। আবাল্য একা থাকার অভ্যাস তার। একটা সময় বাবা ছিল, আজ দেড় বছর হলো বাবার সাথেও কোনো যোগ নেই। অতএব…তার আর কোনো পিছুটান রইল না। এবার থেকে সে মুক্ত। লাইটারের আগুনটা ছবির গায়ে না লাগলেও হৃৎপিণ্ডের শিরা-উপশিরায় মুহূর্তের মাঝে ছড়িয়ে পড়ল দাউদাউ করে। ভেতর থেকে কেউ একজন হুঙ্কার ছাড়ল হঠাৎ। এভাবে হেরে গেলে চলবে না। বেঁচে থাকতে হবে। ভালো থাকতে হবে। মৃত্যুর আগ পর্যন্ত পৃথিবীর ঋণ শোধ করে যেতে হবে! সাধারণ…অতি সাধারণ এক মেয়ের বিরহে জীবন নাশ করার মতো রোমান্টিক আহাম্মক সে নয়। হাসি পাচ্ছে…একটা বিভীষণ ডাকাতিয়া হাসিতে হেসে কুটিকুটি হতে মন চাইছে। সকাল জানে না যে ওর মতো বিশ্বাসহন্ত্রী বেইমান মেয়েকে ভুলে যাওয়া আরশানের জন্য আঙুলে তুড়ি বাজাবার চেয়েও সহজ কাজ। আচ্ছা…ওর পাঠানো শেষ বার্তাটায় একটা হাহা রিঅ্যাক্ট দিলে কেমন হয়?
‘মা আজ তানভীরের বাসায় গিয়েছিলেন। বিয়ের তারিখ ঠিক হয়েছে। আগামী মাসের পঁচিশ তারিখ।’
কী সাংঘাতিক! কী উইয়ার্ড! মেয়েটা নিজেকে ভাবে কী? খবর শোনামাত্র আরশান ফোন করে কান্নাকাটি করবে? ভিক্ষাপাত্র হাতে নিয়ে কাঙালের মতো প্রেম প্রার্থনা করবে? হাতের রগ কেটে সুইসাইড করবে? মদ খেয়ে মাতাল হবে?
হবে না…এসব কখনোই হবে না, সকাল! তোমাকে ভালোবেসে আমি মরে যেতে রাজি আছি, কিন্তু হেরে যেতে রাজি নই! জীবনের কোনো অপ্রাপ্তি বা প্রতিকূলতাই আমাকে ভিখিরি বানাতে পারবে না। তোমার বুকের জমিনে ঠাঁই না পেলেও পৃথিবীর জমিনে যতদিন আমার আশ্রয় আছে ততদিন আমি নিঃস্ব হবো না। আমি টিকে থাকব, বেঁচে থাকব, তোমাকে ভুলে গিয়ে তোমাকেই একদিন ঠিক ঠিক হারিয়ে দেব। দেখে নিয়ো তুমি!
লাইটারের আগুন নিভল। সেলফোন হাতে নিয়ে এলোমেলো অবিন্যস্ত আঙুলে আরশান সকালের ফোন নম্বর ব্লক করল। বেরিয়ে এলো ছাউনি থেকে। অফিস যেতে ইচ্ছে করছে না। কিন্তু যাবে। আজকের পর থেকে কোনো দুর্বলতা বা অলসতার স্থান নেই জীবনে। দ্রুত হাঁটতে লাগল সে। হাঁটতে হাঁটতে একসময় শুরু করল দৌড়। লাল গালিচার নিবিড় জঙ্গলের উঁচু-নিচু সুঁড়িপথ বেয়ে, ঝোপ-ঝাড় পেরিয়ে, আগাছা মাড়িয়ে, তীরের বেগে ছুটতে লাগল ওর ছয়ফিট লম্বা ঝরঝরে সুঠাম শরীর। সোনালি সূর্য-রশ্মি আকাশের নীল শামিয়ানা ভেদ করে তেরছা ভাবে লুটিয়ে পড়তে লাগল পায়ের কাছে। একজন সাইকেল আরোহী টুংটাং ঘণ্টা বাজিয়ে বুনো পথ অতিক্রম করছিল। আরশান থামলো না। সাইকেলের নাক বরাবর ছুটে গেল বন্দুকের গুলির মতো। খেপল আরোহী পেছন থেকে ভেসে এলো কর্কশ ইংরেজি গালাগাল। আরশান থামলো না। অসাবধানতাবশত কাঁটাগুল্মতে পা কেটে গেল। আরশান তবুও থামলো না। ছুটতে লাগল পাগলা ষাঁড়ের মতো। থামল মূল রাস্তায় উঠে এসে। হাঁটুতে দুহাত চেপে কিছুটা ঝুঁকে শরীর বাঁকিয়ে, বড়ো বড়ো শ্বাস নিতে লাগল। হাঁপাতে লাগল। ভালো লাগছে না…কোনো এক বিচিত্র কারণে কিছুই আর ভালো লাগছে না আগের মতো করে! কেন এমন হলো? কেন তার সাথেই এমন হয়? সকালকে কোনোদিন ক্ষমা করবে না! ক্ষমা করেনি নিজের জন্মদাতা পিতাকেও! ক্ষমা জিনিসটা তার ভেতর থেকে উঠে গেছে, মুছে গেছে, পুড়ে পুড়ে ছাই হয়ে খাক হয়ে গেছে!
ব্যাংক থেকে বেরোনোর সময় ঘড়ির কাঁটা ছিল সাতটার ঘরে। দুই ঘণ্টার ট্র্যাফিক জ্যাম ঠেলে সকাল বাড়ি পৌঁছুলো ঠিক নটায়। ঘেমে নেয়ে একাকার অবস্থা। ড্রয়িংরুমে তানভীর বসে ছিল। মা ডাইনিংয়ে। সকাল ঘরে ঢুকতেই জরুরি গলায় বললেন, ‘খাবার দিচ্ছি। হাতমুখ ধুয়ে আয়।’
তানভীর উঠে দাঁড়িয়েছে। মুখে ঝকঝকে হাসি। সকাল নিঃস্পৃহ নেত্রে তাকাল।
‘কী খবর?’
‘এই তো। খুব টায়ার্ড দেখাচ্ছে তোমাকে।’
‘হুম,’ ছোটো করে শব্দটা উচ্চারণ করল সকাল। মনে মনে বলল, দশটা ছয়টা অফিস করে রাজ্যের জ্যাম ঠেলে বাড়ি ফেরার পর মানুষকে টায়ার্ড দেখাবে না তো কি সিনেমার নায়িকা দেখাবে? ফাজলামো যত্তসব! বেডরুমের দিকে পা বাড়ালো সে। বাবা চলে যাবার পর থেকে বাড়িটা খুব ফাঁকা- ফাঁকা! ফ্ল্যাটের প্রতিটা ইট, কাঠ-পাথরে একাকীত্ব এবং বিষণ্ণতার ভয়াবহ আস্ফালন। অফিস যাবার পর মা বাসায় একলা থাকেন। একদম একা! বাবার স্মৃতি জড়ানো ঘরে একা একা দিন কাটাতে কেমন লাগে মায়ের? দম বন্ধ হয়ে আসে না? তানভীরদের বাড়ি খুব কাছে। এই বিয়েতে রাজি হবার পেছনে এটি একটি বিশেষ কারণ। ইচ্ছে হলেই সময়ে অসময়ে মায়ের কাছে চলে আসা যাবে। সকাল দেশান্তরী হলে মা একা একা বাঁচবেন কী করে? কে দেখবে তাঁকে অসুখে-বিসুখে? আরশান বেড়ে উঠেছে মার্কিন মুলুকে। তার মন মানসিকতায় পশ্চিমা সংস্কৃতির প্রভাব আছে। মাতৃভাষা বাংলায় চমৎকার দখল থাকা সত্ত্বেও আদতে সে ষোলো-আনা বাঙালি নয়। ঢাকা শহরের গরম, যানজট, ধুলোবালিতে সপ্তাহখানেকের মধ্যেই অতিষ্ঠ হয়ে উঠেছিল। তেল-মসলাঅলা খাবারও সহ্য হয়নি। সেই ছেলেকে সকাল কোন মুখে সব ছেড়ে-ছুঁড়ে তাকে বিয়ে করে বাংলাদেশে স্থায়ী নিবাস গড়ার প্রস্তাব দেবে?
রোজ অফিস থেকে একাধিক বার বাড়িতে ফোন করে সে। সারাদিন দুশ্চিন্তায় গাঁট হয়ে থাকে মনটা। একলা অসহায় মাকে ফেলে রেখে চিরতরে পৃথিবীর উলটো পিঠে উড়াল দেবার কথা ভাবতে গেলেই গা শিউরে ওঠে। মাকে সঙ্গে নিয়ে যেতে চেয়েছিল। বাবা বেঁচে থাকতেই ভিসা হয়ে গিয়েছিল দুজনের। টুরিস্ট ভিসা। মেয়ের হবু শ্বশুরবাড়ি ভ্রমণের সব প্রস্তুতি নিয়ে রেখেছিলেন বাবা। স্বপ্ন দেখেছিলেন পুরো পরিবারের সাথে একত্রে বিদেশ যাত্রার। স্বপ্ন দেখেছিল সকালও। আরশান, বাবা-মা, রহমান চাচা, চাচি, ফাহাদ, নাবিলা, টিলি…সব্বাই একসাথে নায়াগ্রাফলস দেখতে যাবে। বাবার খুব ক্যাম্পিংয়ের শখ ছিল। সকাল ঠিক করেছিল একরাতে হরিণডাঙায় ক্যাম্পিং হবে। বারবিকিউ হবে। আরশান ভায়োলিন বাজাবে, নাবিলা গান গাইবে, টিলি হয়তো নাচবে…এরকম আরো কত মিঠা মিঠা স্নিগ্ধ স্বপ্ন যে এক টুকরো মনটায় ঘর বেঁধেছিল! স্বপ্ন দেখেছিল ব্লুরিজ মাউন্টেনের ধারেকাছে ওদের একটা কাঠের দোতলা বাড়ি হবে। খুব বেশি রাজসিক নয় বরং একটু রাস্টিক, বুনো আর মধ্যবিত্ত ঘরানার। বাড়ির সামনের লনে সারি বেঁধে দাঁড়িয়ে থাকবে মেপল আর চেরি গাছ। বসন্তে চেরিগাছ মুক্তোদানায় ভরে যাবে আর অক্টোবরে মেপল লিফ সারা গায়ে আলতারঙ মাখবে। ছুটির দিনের মনোরম বিকেলগুলোয় আরশান ছবি আঁকার সরঞ্জাম নিয়ে বসবে গাছতলায়। নকশাকাটা টার্কিশ টিপট দিয়ে সকাল চায়ের টেবিল সাজাবে। আরশানের লম্বা, ঘন পল্লব ঘেরা সুন্দর চোখজোড়া যখন ছবি আঁকায় বিভোর হবে, সকাল তখন গরম চায়ের ধোঁয়া মেশানো বিকেল শেষের হলুদ আলোর ভেতর দিয়ে চুপটি করে চেয়ে চেয়ে দেখবে ওকে। আরশান হয়তো কাজ থামিয়ে তেরছা গলায় বলবে, ‘কী দেখছেন?’
‘আপনাকেই দেখছি।’
‘আমাকে তো রোজই দ্যাখেন।’
‘এত দেখি, তবু কেন শুধু দেখতেই ইচ্ছে করে বলেন তো? এই সমস্যার সমাধান কী?’
এসব লুতুপুতু কথা শুধু কল্পনাতেই বলা যায়। ফোনালাপের সময় সকাল কখনোই মনের কথা গুছিয়ে পেশ করতে পারেনি মানুষটার সামনে। অবশ্য এই পরিস্থিতির জন্য ওরা কেউই শতভাগ দায়ী নয়। দুজনের মধ্যকার জড়তা এবং দূরত্ব কাটিয়ে ওঠার উপযুক্ত বা পর্যাপ্ত সময় কখনোই আসেনি। পিতার মৃত্যুর পরবর্তী কয়েকমাস সকাল কেমন অপ্রকৃতস্থ আচরণ করত। ফোন ধরত না। ধরলেও ঠিকঠাক কথা বলত না। পিতৃবিয়োগের চার মাসের মাথায় সে একটু ধাতস্থ হয়ে উঠতেই আরশান বলেছিল, ‘সকাল, আন্টিকে নিয়ে চলে আসেন ইউএস।’
‘চলে আসব?’
‘হুম। আসবেনই তো। হরিণডাঙার রাজত্ব আমি আর কতদিন সামলাবো? এবার নিজ দায়িত্ব বুঝে নিন।’
করোনা মহামারির মধ্যে ইউএস-এ উড়াল দেওয়া খুব একটা উপযুক্ত সিদ্ধান্ত ছিল না। তবুও আরশানের প্রস্তাবটা সকালকে ভেতর ভেতর চঞ্চল করে তুলেছিল। পরদিন ডিনারের টেবিলে প্রসঙ্গটা তুলেছিল সে। মা কিছুক্ষণ ফ্যালফ্যাল করে চেয়ে রইলেন। যেন এত অদ্ভুত কথা তিনি জীবনে কোনোদিন শোনেননি। উত্তর দিলেন না। রাতে বিছানায় শুয়ে শুয়ে অন্ধকার ঘরে খুব নিচু গলায় বললেন, ‘সকাল জানিস, তোর চাচা-চাচিরা বলছে আরশানের সাথে তোর বিয়েটা না হওয়াই ভালো।’
এসব কথা আগেই কানে এসেছে। তবুও মায়ের মুখনিঃসৃত বাক্যটা ওর হৃৎপিণ্ডে শেলের মতো বিঁধল।
‘কেন, মা? ভাগ্যে যা লেখা ছিল তাই ঘটেছে। এখানে আরশানের কী দোষ?’
‘দোষ-গুণ বুঝি না। তবে বিয়ের আগের রাতে মেয়ের বাবার মৃত্যু ভালো লক্ষণ নয়। খোদা আমাদেরকে সতর্ক করে দিয়েছেন।’
বুক মোচড় দিয়ে উঠল কষ্টে। কী ভীষণ খারাপ যে লাগল কথাটা শুনতে! এমন কিছু শোনার আগে তার মৃত্যু হলো না কেন? অপ্রতিরোধ্য যন্ত্রণায় গুঁড়িয়ে যেতে লাগল পাঁজরের হাড়। কিছু বলতে পারল না সে। শুধু কাঁদতে লাগল ফুঁপিয়ে ফুঁপিয়ে। মা বললেন, ‘কাঁদছিস কেন? তোর কাছে কি নিজের বাবা-মায়ের জীবনের চাইতে ওই ছেলের দাম বেশি? প্রথমে তোর বাবার জীবন খেয়েছে ছেলেটা। এরপর দেখবি মায়ের জীবন ধরে টান দেবে।’
সকাল কান চেপে ধরল দুহাত দিয়ে, ‘প্লিজ, চুপ করো!”
মা শোয়া থেকে উঠে বসলেন। সকালের কাঁধ ধরে একটা সজোর ঝাঁকুনি দিয়ে পাগলের প্রলাপ বকার মতো বললেন, ‘যেই বিয়ের আগের দিন তোর বাপের জীবন চলে গেল, সেই বিয়ে করার জন্য তুই দুদিন বাদেই পাগল হয়ে গেলি? তুই কি আমার মেয়ে? তোকে আমি পেটে ধরেছি?’
‘যা হয়েছে তা শুধুমাত্র একটা অ্যাক্সিডেন্ট ছাড়া কিছুই নয়। অশিক্ষিত লোকের মতো কথা বলছ কেন?’
মা রাগে কাঁপতে কাঁপতে বললেন, ‘আমাদের প্রথমেই সম্মতি ছিল না এই বিয়েতে। আমি নিষেধ করেছিলাম তোমাকে এই সম্পর্কে জড়াতে। বাবা-মায়ের অবাধ্য হলে এরকমই হয়। এখন শিক্ষা হয়েছে? ছেলেটার মা ছিল দুশ্চরিত্রা। এমন মহিলার ছেলে ভালো হবে কী করে?’
সকাল দিগ্বিদিক শূন্য হয়ে চিৎকার করে উঠল, ‘চুপ করো! প্লিজ চুপ করো! আরশানের মা নির্দোষ ছিল। তুমি তো সব জানো। সব কিছু বলা হয়েছে তোমাকে। তবুও এসব বিশ্রী কথা কেন বলছ?’
‘বলছি কারণ তোমার আক্কেলের অভাব হয়েছে। এর সাথে বিয়ে হলে হয় আমি মরব নয় তুমি মরবে। আমি কিছুতেই এমন অপয়া পরিবারে মেয়ে দেব না।
সকাল কাঁদতে লাগল। ‘যা হয়েছে তাতে আরশানের কোনো ভূমিকা নেই। বোঝার চেষ্টা করো।’
মাকে অপ্রকৃতস্থ উন্মাদিনীর মতো দেখাচ্ছিল। খসখসে, চাপা এবং অসংলগ্ন গলায় বললেন, ‘তাহলে এতদিন তোর বাপ মরে নাই কেন? বিয়ের আগের দিনই কেন মরল?’
রক্তে বিষের ছোবল টের পাচ্ছিল সকাল। তারছেঁড়া পাগল পাগল কষ্টে দম বন্ধ হয়ে আসছিল। দাঁত দিয়ে নিচের ঠোঁট কামড়ে ধরে কান্না থামানোর চেষ্টা করল সে। তারপর বারুদময় তীক্ষ্ণ কণ্ঠে বলল, ‘ঠিক আছে। আমি তাহলে আর কোনোদিন বিয়েই করব না। যেহেতু আমার বিয়ের আগের দিনই আল্লাহ আমার বাবাকে নিয়ে গেলেন। এর মানে উনি চান না আমার বিয়ে হোক।’
হঠাৎ একটা শক্তিশালী চড় এসে পড়ল বাঁ-গালে। স্তম্ভিত সকাল কিছু বুঝে ওঠার আগেই মাকে বলতে শুনল, ‘চুপ কর! একদম বাজে বকবি না! বেয়াদব!’
সকাল গালে হাত চেপে ধরে নিজের এত বছরের পুরনো মায়ের দিকে বিস্ফারিত লোচনে তাকিয়ে রইল। থরথর করে কাঁপতে লাগল ওর সুন্দর, সুগঠিত, নিখুঁত দুটি গোলাপি রঙের ঠোঁট। বাবা বেঁচে থাকলে মা এই কাজটা করতে পারতেন? সকাল তো বাবার প্রিন্সেস ছিল। বাবা আদর করে নাম রেখেছিলেন সকাল শেহজাদি। ওই মানুষের উপস্থিতিতে তার শেহজাদির গায়ে একটি আঁচড় দেওয়ারও সাহস ছিল না কারো। বাবা জানতেন সকাল তার প্রিন্স চার্মিং-কে খুঁজে পেয়েছিল, খুঁজে পেয়েছিল হরিণডাঙার রাজ্য। একবার বাবাকে নিয়ে হরিণডাঙায় যাবার বড়ো সাধ ছিল ওর। হলো না…কিছুই হয় না কেন যেন মনের মতো করে…মানুষের জীবনে রূপকথার রাজ্যের মতো হ্যাপিলি এভার আফটার বলে কিছু নেই…মানুষের জীবনের পুরোটাই ধোঁকা…ফাঁকা…আর মিথ্যে গল্পে ঠাঁসা।
পরদিন মা আরশানকে সরাসরি বলে বসলেন, ‘তুমি আমার মেয়েকে আর ফোন করবে না।’
স্তম্ভিত, ভগ্নহৃদয় আরশান কোনোরকমে বলতে পেরেছিল, ‘কেন? আমার অপরাধটা কী জানতে পারি?’
‘আমি বাপু এত কৈফিয়ত দিতে পারব না। তোমাকে আমি আমার মেয়ের জীবনে চাই না, এটাই শেষ কথা!’
অগত্যা, নিরুপায় সকালকে একটা গোপন ফোনের ব্যবস্থা করতে হলো। রাতে মা ঘুমিয়ে পড়ার পর লুকিয়ে লুকিয়ে কল করত সে আরশানকে। কথা হতো খুব অল্প সময়। তাও গুরু-গম্ভীর সব আলোচনা। মহাশয়ের ভাবটা এমন যেন সভ্য পৃথিবীতে ভালোবাসার কথা, প্রেমের কথা মন খুলে বলতে নেই। ওসব সস্তা ন্যাকামো। ভালোবাসলে নাকি এমনিই টের পাওয়া যায়, বলতে হয় না বারে বারে। বরং কথা বলতে থাকো পৃথিবী নিয়ে। সিরিয়ান সিভিল ওয়ার, ইকোনমিক রেসিশন, কলোম্বিয়ান কনফ্লিক্ট আর প্যান্ডেমিক হিস্ট্রি নিয়ে। যে মানুষ প্রকৃতি-প্রেমিক, যার বুকে একটা শিল্পীর মন আছে, সে কেন প্রেয়সীর সাথে সর্বদা খটোমটো বৈষয়িক বা বৈশ্বিক আলাপ করবে তা এক দুর্বোধ্য রহস্য। সকাল অবশ্য স্বচ্ছন্দে অংশগ্রহণ করত আলোচনায়। পুঁথিগত বিদ্যার বাইরেও তার নিজস্ব জানাশোনার বিস্তার সংকুচিত নয়। আড্ডা জমে যেত। কখনো কখনো মনে হয়েছে মায়ের হুমকি শোনার পর থেকেই আরশান নিজেকে একটু গুটিয়ে নিতে শুরু করেছে। সকাল চুরি করে তার সাথে কথা বলছে, যোগাযোগ করছে, বিষয়টা একজন বিবেচক ব্যক্তিত্বসম্পন্ন মানুষ হিসেবে তার মেনে নিতে হয়তো কষ্ট হচ্ছিল। এই গাম্ভীর্য সবসময় ভালো লাগত না। মন চাইত সাধারণ আদর্শ প্রেমিকের মতো আরশানও কখনো ভালোবাসার কথা বলুক, প্রশংসা করুক, সরাসরি না হলেও গানে কিংবা কবিতায়। বিয়ে ঠিক হওয়ার আগে কিন্তু বলেছিল, ‘আপনাকে আমি ভালোবাসার চাইতেও বেশি ভালোবেসেছি।’ তা এখন সেই ভালোবাসা কোন দরজা দিয়ে পালিয়েছে? টেক্সট পাঠানো হয়েছে নয় ঘণ্টা আগে। জানানো হয়েছে তার প্রেমিকার বিয়ে ঠিক হয়ে গেছে অন্যত্র। জানার পরেও দাম্ভিক ছেলেটা একটা ফোন পর্যন্ত করেনি! ওর জায়গায় অন্য কোনো পুরুষ হলে এতক্ষণে দুনিয়া উলটে দিত। ভালোবাসার নারীকে জয় করার জন্য, নিজের করে পাবার জন্য পুরুষমানুষ জীবন বাজি রাখতেও দ্বিধা করে না। খালাতো বোন রুমকির বয়ফ্রেন্ড সেদিন খালা-খালুর সামনে বুক চিতিয়ে বলে গেছে—’আপনার মেয়েকে আমি ভালোবাসি। ওর অন্য কোথাও বিয়ে দেওয়ার কথা ভুলেও ভাববেন না!’ কী সাহসী ছেলে! কী দারুণ কনফেশন! পরিবারের মুরুব্বিরা ছেলেটাকে বেয়াদব বলে আখ্যায়িত করলেও সকালের কিন্তু বেশ লেগেছে। প্রেমিক হলে এমনই হতে হয়। অকপট, নির্ভীক আর বেপরোয়া। আরশানের মতো নাকউঁচু, ডাঁটিয়াল ছেলেরা আর যাই হোক না কেন, কখনো সত্যিকারের প্রেমিক হতে পারে না। স্বার্থপরের রাজা একটা! শাওয়ারের নিচে দাঁড়িয়ে রাগে গজগজ করছিল সকাল। মুখে অসন্তোষের কুঞ্চিত রেখা। ঠোঁটে বিরক্তি। ছেলেটা এমন কেন? এত বড়ো ভয়ঙ্কর দুঃসংবাদ শোনার পরেও কী করে এমন নির্বিকার নিশ্চুপ হয়ে বসে আছে? এই নীরবতার অর্থ কী? ইশ…কোন দুঃখে যে এই অহংকারী লোকটাকে ভালোবাসতে গিয়েছিল সকাল! ফাহাদ আর নাবিলাকেই দ্যাখো না… কত্ত সুখী ওরা। সত্যি ফাহাদের মতো ছেলে হয় না। বলতে নেই, আজকাল ওদের দুজনকে দেখে সকালের একটু একটু হিংসে হয়। না না…ঠিক হিংসে বা ঈর্ষা নয়। প্রাণপ্রিয় বান্ধবীকে কি ঈর্ষা করা সম্ভব? আর ফাহাদকেও তো সে ছোটো ভাই হিসেবেই মেনে নিয়েছে। ঈর্ষা নয় গো, ঈর্ষা নয়! সকাল অতটাও নিকৃষ্ট আর ইতর হয়ে উঠতে পারেনি এখনো। ভাবতে ভাবতে ভাবনার পালে অন্যরকম হাওয়া এসে লাগে। মনটা ভয়ঙ্কর খারাপ হয়ে যায়। নাবিলাকে সে সত্যিই ঈর্ষা করে না বা করতে চায় না। তবে অকাট্য সত্য হলো আজকাল ওদের নিরন্তর, নিশ্ছিদ্র, নিখুঁত সুখের গল্পগুলো সকালকে বারেবারে নিজের অতৃপ্তি এবং অপ্রাপ্তির কথাই স্মরণ করিয়ে দেয়। ফাহাদ তো বড়ো ভাইয়ের আগেই বিয়ে করল। করোনা ভাইরাসের প্রকোপে প্রায় বছর দেড়েকের জন্য থমকে ছিল গোটা বিশ্ব। কিছুদিন ধরে পরিস্থিতি মোটামুটি স্বাভাবিক। ফাহাদকে আর ঠেকানোর সাধ্য আছে কার? নিজ উদ্যোগে দু- মাস আগে দেশে এসে বিয়ের আনুষ্ঠানিকতা সম্পন্ন করল। আরশান ব্যতীত পরিবারের অন্য সব সদস্যই উপস্থিত ছিল এই বিয়েতে। আগামী সপ্তাহে ফাহাদ নাবিলার রিসিপশন পার্টি হবে ভার্জিনিয়ায়, স্প্রিংফিল্ডের বাড়িতে। ফাহাদ সাহসী এবং আদর্শ প্রেমিক। ও যা পারে, আরশান তা পারে না। আরশানের ধাতটাই যেন কেমনতর। শুধুমাত্র নিজের আত্মসম্মান বোধটুকু ছাড়া বাদবাকি সব পার্থিব বস্তু তার কাছে মূল্যহীন। ওই যে ড্রয়িং রুমে বসে আছে কৃশকায় দেখতে ভদ্রগোছের তানভীর, সেও সকালের জন্য অনেক অসাধ্য সাধন করতে রাজি আছে যা কিনা আরশানের কাছে মনে হবে ভণ্ডামি বা ন্যাকামো। তানভীর কিন্তু পাত্র হিসেবে বেশ উপযুক্ত। কার্ডিয়াক সার্জন। অ্যাপোলোতে লাখ টাকা বেতনের চাকরি করে। বাবা-মা আর দুই ভাই-বোনের ছিমছাম পরিবার। সকাল বিয়ের পর সুখ না পেলেও নিঃসন্দেহে সুনিশ্চিত এবং সম্মানিত এক জীবন পাবে। মায়ের কাছাকাছি থাকতে পারবে। তবুও জানে না কেন ব্যাটাকে দেখলেই একটা তিতকুটে বিরক্তি ভাব পা থেকে মাথা পর্যন্ত চিড়বিড়িয়ে ওঠে। আরশান কেন চুপ করে আছে? কেন সাত সমুদ্দুর তেরো নদী পেরিয়ে এসে তানভীরের সাথে ঠিক হওয়া বিয়েটা ভেঙেচুরে খান খান করে দিচ্ছে না? কেন জোর করে, বলপ্রয়োগ করে সকালকে এই অভিশপ্ত জীবন থেকে ছিনিয়ে নিয়ে যাচ্ছে না? এলোমেলো ভাবনাগুলো মাথায় ছোবল মারতে মারতে একসময় থমকে যায়। বড়ো একটা দীর্ঘশ্বাস গোপন করে সকাল। আরশানের আসলে দোষ নেই। মা কী করে যেন গোপন ফোনটার হদিস পেয়ে গেলেন। অভিমানী কিশোরী বালিকার মতো কেঁদেকেটে বললেন, ‘তুমি এখুনি চলে যাও আমেরিকা। আমাকে এভাবে ধোঁকা দিলে? তোমার মতো মেয়ে আমার প্রয়োজন নেই। আমি একাই থাকব।’
ওদিকে আরশানও একটু একটু করে বুঝতে পারছিল যে সময়ের সাথে সাথে পরিস্থিতি ঘোলাটে হচ্ছে। সাত-পাঁচ ভেবে দেশে আসার এয়ার টিকেট বুক করার চেষ্টা করল। দুর্ভাগ্যবশত সেই সময়েই বাংলাদেশ সরকার করোনা ভাইরাসের কারণে ইংল্যান্ড, চীন, হংকং, থাইল্যান্ড ছাড়া সব দেশের সঙ্গে বিমান চলাচল বন্ধ ঘোষণা করেছিল। দেশে আর আসা হলো না। এদিকে সকালের গোপন ফোনটাও আর আগের মতো ব্যবহার করা সম্ভব হচ্ছিল না। মায়ের চোখ কান গোয়েন্দার মতোই সন্দিগ্ধ এবং সজাগ সর্বদা। যেন আরশানই তার জীবনের একমাত্র শত্রু। এভাবেই দিন কাটতে লাগল। খুব একটা যোগাযোগ হতো না দুজনের মধ্যে। ভোরে অফিস থাকার কারণে সকাল রাত জাগতে পারত না। দুই দেশের টাইমজোনও ভিন্ন। হয়তো সকাল ফোন দিয়েছে এমন সময় যখন আরশান ব্যস্ত অফিসের কাজ নিয়ে। ঘণ্টাখানেক পরে মিসড কল পেয়ে হন্তদন্ত হয়ে কল ব্যাক করেছে। কিন্তু সকালের তখন গভীর রাত। ফোন সুইচ অফ করে মায়ের পাশে শুয়ে পড়েছে সে। এভাবেই যোগাযোগ ক্ষীণ হতে লাগল। কথা হয় না, দেখা হয় না! তবুও মনে পড়ে সারাক্ষণ! মনে পড়ার যন্ত্রণায় সকাল নিশ্বাসটুকুও ঠিকঠাক নিতে পারে না মাঝে মাঝে। অগ্নিদগ্ধ মনটা কেবলই নারকীয় এই জীবন থেকে মুক্তির পথ খোঁজে। শেষবার ফোনে কথা হলো ফাহাদ- নাবিলার বিয়ের আগে। টিলির নম্বর থেকে ফোন করেছিল আরশান।
সেলফোনটা বেজে যাচ্ছিল ঝনঝন করে। ভাবনায় ছেদ পড়ল সকালের। ধরতেই ওপাশ থেকে নাবিলার উদ্বেগ মিশ্রিত কণ্ঠস্বর ভেসে এলো।
‘কী রে? থাকিস কই? কতবার ফোন করলাম।’
‘শাওয়ার নিচ্ছিলাম। কী খবর তোর?’ ক্লান্ত শোনাল সকালের গলা।
‘আলহামদুলিল্লাহ। ভালোই। তুই কেমন আছিস? আরশান ভাইয়ের সাথে কথা হয়েছে এর মাঝে?’
সকাল লাউড স্পিকার অন করে ফোনটা রাখল ড্রেসিং টেবিলের ওপর। আয়নার সামনে টুলের ওপর বসে ভেজা চুলে ঝাড়ন দিতে দিতে কিছুটা নিঃস্পৃহভাবে বলল, ‘কথা হোক বা না হোক, কী আসে যায়?’
‘তুই টিকেট করেছিস?’
‘তোর মাথাটা গেছে, নাবিলা।’
‘আমার মাথা ঠিকই আছে। তোকে আসতেই হবে আমার ওয়ালিমায়। তুই না আসলে কোনো অনুষ্ঠান হবে না।’
সকাল ফোঁস করে একটা শ্বাস ছাড়ল। ‘মা বাসা থেকেই বের হয় না। দেশ ছেড়ে বিদেশে যাওয়ার প্রশ্নই ওঠে না।’
‘বাসা থেকে বের হয় না কেন?’
‘বাসায় থাকলে তার মনে হয় বাবা কাছে আছে। তাছাড়া কোভিডের ভয় যায়নি এখনো। তার ধারণা বাইরে বেরোলেই করোনা হবে।’
‘কোভিডের ভয় নিয়েই এখন বাঁচতে হবে। এই জিনিস দুনিয়া থেকে সহজে যাবে না। দেড়টা বছর তো আমরা সবাই ঘরবন্দি হয়ে থাকলাম। জীবন থেকে অনেকগুলো সময় চলে গেল। আর কত ভয় পাবো। তুই ফোনটা আন্টিকে দে আমি বুঝিয়ে বলছি।
‘বাদ দে দোস্ত।’
‘তোকে আসতেই হবে।’
‘বিয়ে খেতে আমেরিকা যাবার মতো শৌখিনতা আমাদেরকে এখন মানায় না! অনেস্টলি স্পিকিং, ফিন্যানশিয়াল অবস্থা খুব একটা ভালো না। বাবা আমাদের জন্য শুধু এই বাড়িটাই রেখে যেতে পেরেছেন। ব্যাংক ব্যালেন্স আছে অতি সামান্য। একটু গুছিয়ে নেই। তারপর আসব ইনশা-আল্লাহ।’
নাবিলা খানিক সময় চুপ করে রইল। তারপর কণ্ঠস্বর অন্য স্তরে নিয়ে গম্ভীর ভাবে বলল, ‘আরশান ভাইকে দেখলে অনেক খারাপ লাগে জানিস? একদম মুষড়ে গেছে। কারো সাথে কথা বলে না। একসাথে খাবার খায় না। আমার শ্বশুরের চোখে চোখে তাকায় না। শ্বশুর আব্বা কষ্ট পান ঠিকই, কিন্তু চুপচাপ মানুষ তো কিছু বলেন না।’
সকাল বুকে একটা চাপ অনুভব করল। বাবা মারা যাবার পর থেকে মন অনেক বেশি দুর্বল হয়ে গেছে। কষ্টের কথা সহ্য করতে পারে না। হাঁসফাঁস লাগে। শ্বাসরুদ্ধ গলায় বলল, ‘আরশান সব সময়ই এরকম। একরোখা, জেদি, ইন্ট্রোভার্ট। নিজের বাবাকেই ক্ষমা করতে পারছে না। অন্য লোকের সাথে ঘর করবে কী করে বল? এই ছেলের কিছুই হবে না। এভাবেই থাকবে। নিজে জ্বলবে, আপনজনদেরকেও জ্বালাবে।’
‘এত নিষ্ঠুর হোস না, দোস্ত। তুই উনার পাশে থাকলে এরকম হতো না।’
‘আমি পাশে থাকলে ছাই হতো। যেই লাউ সেই কদু। এই ব্যাটা পালটাবে না,’ থামল সকাল। সাবধানে প্রশ্ন করল, ‘তোর আরশান ভাইয়ের কোনো গার্লফ্রেন্ড হয়নি?’
নাবিলা হাসে। ‘হলে তো তুই জানতি।’
‘এখন তো কথাই হয় না সেভাবে। জানব কী করে?’
‘উনার একটা ব্লন্ড কলিগ আছে না? কী জানি নাম? ওই ছেমড়ি তো সারাক্ষণ আশেপাশে ঘুরে। ডিসিতে দেখেছি।’
সকাল উৎকর্ণ হয়ে ওঠে। ‘কী দেখেছিস? কী করছিল?’
নাবিলা ফিচেল গলায় বলল, ‘চুমু খাচ্ছিল।’
আঁতকে উঠল সকাল। ‘কী?’
‘কী আবার! বললাম তো।’
‘সত্যি?’ সকালের কণ্ঠস্বর ফাটা বাঁশির মতো বেসুরো শোনাল।
‘হুম।’
একদম চুপ হয়ে গেল সকাল। যেন শ্বাস নিতেও ভুলে গেছে।
‘থাম্বু খাইলি ক্যান? মিথ্যা বলেছি। চুমু খাচ্ছিল না, ভ্যাপিয়ানোর পাস্তা খাচ্ছিল।’
‘মিথ্যা বললি কেন?’ অনেকক্ষণ ধরে আটকে থাকা নিশ্বাসটা স্বস্তি হয়ে বেরিয়ে এলো সকালের বুক চিরে।
‘তোর রিঅ্যাকশন দেখলাম।’
‘বেশ তো। কেমন লাগল? মজা পেয়েছিস?’
নাবিলা হাসতে হাসতে বলল, ‘তোর তো আরেকটু হলেই স্ট্রোক হয়ে যাচ্ছিল। এখনো ভালোবাসিস। ভাব ধরিস কেন হুদাই?’
দরজায় টোকা পড়ল। ভেসে এলো মায়ের কণ্ঠস্বর, ‘খেতে আয়। তানভীর অপেক্ষা করছে।’
‘তানভীর বলদটা এত রাতে কী করে তোর বাসায়?” ফুঁসে উঠল নাবিলা।
সকাল স্থিরতার সাথে বলল, ‘তানভীরের সাথে আমার বিয়ে ঠিক হয়েছে। আগামী মাসের পঁচিশ তারিখ।’
‘হায় খোদা! তুই কি পাগল হয়ে গেছিস, সকাল?’
‘পাগল হওয়ার কী আছে? কোভিডের জন্যই তো বিয়েটা স্থগিত ছিল এতদিন। নইলে কত আগেই হয়ে যেত।’
‘ওই হারামজাদার পাছায় লাথি মেরে বাসা থেকে বের করে দে এখুনি।’
‘বাজে বকিস না। ফোন রাখি।’
‘আচ্ছা আন্টি এরকম করছে কেন? উনার মাথা কি খারাপ হয়ে গেছে?’
‘মায়ের ধারণা আরশানকে বিয়ে করলে আবার কোনো বিপদ হবে।’
‘কী উইয়ার্ড! কী অ্যাবসার্ড!”
‘আসল ব্যাপার কি জানিস? বাবা চলে যাবার পর মা তো অনেক একা হয়ে গেছে। তাই কোনোভাবেই আমাকে বিয়ে দিয়ে আমেরিকা পাঠাতে চাইছে না। মুখ ফুটে বলছে না তবে আমি জানি এটাই মেইন রিজন।’
‘আন্টিকেও তো নিয়ে আসবি। উনি দেশে একা কীভাবে থাকবে?’
‘মা দেশ ছেড়ে কোথাও যাবে না। এ বাড়িতে বাবার স্মৃতি জড়িয়ে আছে। মৃত্যুর আগ পর্যন্ত সে স্বামীর বাড়িতেই থাকতে চায়।’
নাবিলা চিন্তিত স্বরে বলল, ‘তাহলে তো ঝামেলা হয়ে গেল রে, দোস্ত!’
‘হুম,’ আনমনে শব্দটা উচ্চারণ করল সকাল।
‘আচ্ছা শোন।’
‘বল।’
‘একটা বার এসে ঘুরে যা। হয়তো আন্টির মন পরিবর্তন হলেও হতে পারে। আমি টিকেট করে দিচ্ছি।’
‘পাকামো করিস না, নাবিলা। টিকেটের এখন অনেক দাম।’
‘হোক দাম। সমস্যা নাই।
‘তুই টাকা পাবি কোথায়?” ‘ফাহাদের কাছ থেকে ধার নিব।’
‘দরকার নাই।’
‘দরকার আছে। আমার জব হয়ে যাবে কিছুদিনের মধ্যেই। তখন ঋণ শোধ করে দেব। আর শোধ না করলেও নো প্রব্লেম। বরের কাছে একটু ঋণী থাকা ভালো।
‘রাখি।’
‘আংকেলের মৃত্যুর পর দেড় বছর কেটে গেছে। এখন তোদের স্বাভাবিক জীবনে ফিরে আসা উচিত। আন্টিকেও বুঝতে হবে যে উনার অ্যাবনরমাল আচরণ তোর জীবনে ক্ষতিকর প্রভাব ফেলছে।’
সকাল আর কথা বাড়ালো না। একটা হতাশ নিশ্বাস ফেলে ফোনের লাইন কেটে দিল। দপ করে বিন্দুবাসিনীর মুখটা ভেসে উঠল হাওয়ায়।
‘শেহজাদি! আপনার সখী ভুল কিছু বলেননি। আপনি উনার দাওয়াত কবুল করে নিন। ঘুরে আসুন আমেরিকা থেকে।’
সকাল নিশ্চুপ।
‘বহুদিন হয় আপনাকে হাসতে দেখি না। বড্ড একঘেয়ে হয়ে গেছে আপনার জীবন। হাওয়া বদল আবশ্যক।’
সকাল থম ধরা গলায় বলল, ‘আজকাল কোনো কিচ্ছুতেই আনন্দ খুঁজে পাই না, বিন্দু! বাবা চলে যাবার পর থেকে আমার জীবনে কোনো আনন্দ নেই।’
বিন্দুবাসিনী নম্র পায়ে এগিয়ে আসে। সকালের কাঁধে হাত রেখে মৃদু স্বরে বলে, ‘আপনি আপনার মনকে প্রশ্ন করুন শেহজাদি। জেনে নিন সে কী চায়।’
মাঝরাতে নাবিলার টেক্সট এলো।
দোস্ত, টিকেট বুক করে ফেলছি। লিঙ্ক পাঠালাম।
ওয়াশিংটন ডিসির ন্যাশনাল গ্যালারি অফ আর্ট আয়োজিত চিত্র প্রদর্শনীর ইভেন্ট সুষ্ঠুভাবে সম্পন্ন হলো। আজকের প্রদর্শনীর কোনো নির্দিষ্ট বিষয়বস্তু নেই। কয়েকটি চিত্রে ঠাঁই পেয়েছে বাংলাদেশের দরিদ্র রিকশাঅলার জীবন, পাটশিল্পের ঐতিহ্যসহ একাত্তরের মুক্তিযুদ্ধের কিছু উল্লেখযোগ্য ঘটনা। সবচেয়ে বেশি প্রশংসিত চিত্রকর্মের নাম ‘দ্য আননোন’ (The unknown ) যে ছবিতে আরশান অজানাকে এঁকেছিল। যা ও দেখেনি কখনো, শোনেনি কখনো। নিজের ভেতরের যে অন্ধকার সত্তাকে বোঝেনি কখনো, সেই ধরা-ছোঁয়ার বাইরের কাল্পনিক অস্তিত্বের চিত্ররূপখানি বিজ্ঞজনের ঢের সমাদর কুড়িয়ে নিলো।
জনাকয়েক সাংবাদিকসহ পরিচিত-অপরিচিত ব্যক্তিদের পদচারণায় মুখর হয়ে উঠেছিল সন্ধ্যাটা। আরশান কথা বলছিল খুব কম। কোণঠাসা হয়ে বসে ছিল একটি টুলে। গম্ভীর গলায় সাংবাদিক এবং উৎসুক দর্শকদের প্রশ্নের উত্তর দিচ্ছিল। তার মাথার চুল উসকোখুসকো। শার্টের তিনটে বোতাম খোলা। চোখে ক্লান্তির রেশ। তবু তাকে নিষ্প্রভ বা ম্লান দেখাচ্ছে না। উপস্থিত দর্শনার্থীরা চিত্রকর্মের পাশাপাশি এই কন্দর্পকান্তি চিত্রশিল্পীকেও মুগ্ধ নয়নে নিরীক্ষণ করছিল।
অ্যান্ড্রিয়ানা এলো শেষ মুহূর্তে। কোনো ভূমিকা ছাড়াই তীরের মতো ছুঁড়ে দিল প্রশ্নটা: ‘ডিড ইউ কুইট ইয়োর জব টুডে?’
হলভরতি অপরিচিত মানুষের সামনে হঠাৎ ছুটে আসা ব্যক্তিগত প্রশ্নটি আরশানকে অপ্রতিভ করে তুলল। ‘উইল টক লেটার,’ পাশ কাটানো প্রত্যুত্তর করল সে।
অধৈর্য অ্যান্ড্রিয়ানা হার মানলো না। আরশানের হাত ধরে টানতে টানতে নিয়ে এলো কিঞ্চিৎ নিরালায়। উত্তেজিত কণ্ঠে বলল, ‘অ্যানসার মি। রাইট নাও!’
আরশান একটু অপ্রস্তুত ভাবে বলল, ‘আই অ্যাম লিভিং ভার্জিনিয়া।’
অ্যান্ড্রিয়ানার নীল চোখ থেকে ঠিকরে বেরোল বিস্ময়।
‘হোয়াট? ইউ আর লিভিং ভার্জিনিয়া?’
‘ইয়াপ…মুভিং টু স্যানডিয়াগো।’
‘ও, বয়! ইউ আর মেল্টিং মাই ব্রেইন! হোয়াই আর ইউ ডুইং দিস শিট?’
আরশান জানে তার শুষ্ক-কাষ্ঠং নির্জন পৃথিবীর কতিপয় শুভাকাঙ্ক্ষীর মধ্যে এই মেয়েটি অন্যতম। কিন্তু আজ জীবনের এমন এক স্টেশনে সে দাঁড়িয়ে আছে, যেখানে বন্ধুর উপদেশ বা সান্ত্বনা-বাণীটুকুকেও নিছক বিষাক্ত ছোবল বই অন্য কিছু মনে হচ্ছে না। অ্যান্ড্রিয়ানার চোখে করুণা গিজগিজ করছে। এই করুণা সহ্য হচ্ছে না। সে রুষ্ট চোখে খানিক সময় চেয়ে রইল। থেমে থেমে ধীর গলায় বলল, ‘নাথিং সিরিয়াস…আই থিংক…আই জাস্ট নিড আ ব্রেক, ইউ নো? আই নিড টাইম…টু ফিগার এভ্রিথিং আউট।’
অ্যান্ড্রিয়ানার সাদা মুখের চামড়ায় ব্যথার প্রলেপ পড়ল, ‘ওয়েইট…আর ইউ ট্রাইং টু হাইড সামথিং ফ্রম মি?’
একজন সুপরিচিত ভদ্রলোকের উপস্থিতি ওদের কথোপকথনে বাধ সাধল। অ্যান্ড্রিয়ানাকে উপেক্ষা করার উপায় পেয়ে গেল আরশান। সত্যি বলতে কি, সকালের কাছে প্রত্যাখ্যাত হবার পর থেকে অ্যান্ড্রিয়ানার চোখের দিকে তাকাতে তার অদ্ভুত এক সংকোচ বোধ হয়। মনে হয় যেন মেয়েটির নীল চোখজোড়া অষ্টপ্রহর ভর্ৎসনার সুরে কটাক্ষ করে যাচ্ছে, গঞ্জনা দিয়ে বলছে: আমার ভালোবাসাকে অগ্রাহ্য করে খুব তো গিয়েছিলে অন্য নারীর কাছে। এখন কী হলো? কী পেলে আমাকে অবহেলা করার বিনিময়ে? হয়তো সবটাই আরশানের হীনম্মন্যতা। হয়তো এসব নচ্ছার ভাবনার ছিটে- ফোঁটাও মেয়েটির মনের মধ্যে নেই। তবুও আরশানের আজকাল কুণ্ঠা হয়। মনটা ছোটো হয়ে থাকে। একবারই তো ভালোবেসেছিল। জীবনের আটাশটা বসন্ত কেটে যাবার পর খুঁজে পেয়েছিল সেই বিশেষ মানুষীকে, যার হাতে হাত রেখে একসাথে বৃদ্ধ হবার পরিকল্পনা আঁটা যায়। স্বপ্ন দেখা যায়। বলতে সংকোচ হয়, তবুও একথা সত্য যে, সকালকে নিয়ে সে স্বপ্ন দেখেছিল। স্বপ্নটা ভেঙে গেছে। এসব স্বপ্ন ভঙ্গের গল্প তার কাউকে বলতে ইচ্ছে করে না। যেভাবে বলতে ইচ্ছে করেনি মাতৃহীন শৈশবের একাকীত্বের কথা। এমনকি নিজের জন্মদাতা পিতার বিশ্বাসঘাতকতার গল্পটাও নিজ মুখে কারো সামনে আজ অবধি প্রকাশ করতে পারেনি। আর এখন… এখন সকাল যে তাকে ব্যবহৃত কাগজের মতো দুমড়ে মুচড়ে ডাস্টবিনে ছুঁড়ে ফেলে দিয়ে সম্পূর্ণ নতুন এক জীবনে পা রাখতে যাচ্ছে, সেই অপমানের গল্প, ব্যর্থ প্রেমের গল্প অ্যান্ড্রিয়ানাকে বলবে কোন সাহসে?
চাকরি ছেড়ে দেবার দরখাস্ত দেওয়া সত্ত্বেও এই মাস পুরোটাই কাজ করতে হবে। আগামী সপ্তাহে ফাহাদ নাবিলার রিসিপশন পার্টি আছে। দুমাস আগে ঢাকায় সম্পন্ন হয়েছিল বিয়ের আনুষ্ঠানিকতা। আরশান যায়নি। যেতে পারেনি। যে শহরে তার নব জীবনের ভিত্তিপ্রস্তর খোদাই হবার কথা ছিল, যে শহরে ঠিক বিয়ের আগের দিন হবু স্ত্রীর বাবা সম্পূর্ণ বিনা নোটিশে শেষ নিশ্বাস ত্যাগ করেছিলেন, এবং সেই আকস্মিক মৃত্যুর দায়ভার অনেকাংশেই এসে পতিত হয়েছিল তার ঘাড়ে, যে শহরে হারিয়েছে সে তার জীবনের প্রথম এবং একমাত্র ভালোবাসা, সেই শহরে…হ্যাঁ, ঠিক সেখানেই ছোটোভাইয়ের বিয়ের বরযাত্রী হয়ে আনন্দযজ্ঞে শামিল হবার মতো উদার আরশান হতে পারল না। এসব ঘটনা মনে পড়লে নিজেকে কপর্দকশূন্য নিকৃষ্ট জীব বলে মনে হয়। সকালকে পাবার জন্য একরকম পাগলই হয়ে গিয়েছিল। রোজ নানা ইঙ্গিতে নানা ভাবে বলতে চাইত সেই কথাটা যে কথাটা হৃদয় নিংড়ে বেরিয়ে যেত অনায়াসে, কিন্তু ঠোঁটের কিনারে পৌঁছনো মাত্র কোনো এক আশ্চর্য অবিদিত কারণে বারংবার থমকে যেত। সকালকে যে সে ভীষণ ভাবে চায় সেই ব্যাকুলতা, সেই টান প্রকাশ করার মতো উপযুক্ত শব্দ বুঝি নেই পৃথিবীর তাবৎ ডিকশনারিতে। বিশেষ করে যে মেয়েটির বাবা মারা গেছে কদিন আগে, যে মেয়ে পিতৃশোকে কাতর, সে মেয়েকে নির্লজ্জের মতো বিয়ের প্রস্তাব দেওয়ার কৌশল তার অজানা ছিল। তবুও মুখ ফুটে বলে ফেলল ফাহাদের বিয়ের মাসখানেক আগে।
‘সকাল, আপনি আন্টির সাথে কথা বলেন। বার বার ছুটি ম্যানেজ করা আমার পক্ষে সম্ভব হবে না। এবার দেশে গেলে আপনাকে নিয়ে আসব।’
সকাল হাসে। ‘বিয়ে তো নাবিলার হবে, আমার না।’
আরশান কিছুক্ষণ চুপ করে থাকে। শান্ত অথচ গভীর গলায় ধীরে ধীরে বলে, ‘আপনি তো জানেন, আমি আপনাকে বিয়ে করতে চেয়েছিলাম…এখনো চাই!’
সকাল কোনো যুতসই প্রত্যুত্তর করল না। মিউমিউ স্বরে কী যেন একটা বলে লাইন কেটে দিল। পরদিন আরশান আবারও বেহায়ার মতো প্রসঙ্গটা তুলল, ‘কথা বলেছেন আন্টির সাথে?’
সকালের কণ্ঠস্বর ভারী শোনাল, ‘কথা বলার কিছু নেই আসলে।’
‘বুঝলাম না।’
‘মায়ের ধারণা আপনার সাথে বিয়ে হলে আবার কিছু একটা অঘটন ঘটবে। হয় মা মরে যাবে, নয় আমি মরে যাব। নইলে আমাদের মরা বাচ্চা হবে।’ কথাটা বৈদ্যুতিক তরঙ্গের মতো চিলিক কেটে গেল আরশানের মেরুদণ্ডে। বুকের রুক্ষ শুষ্ক জমিনে চিরচির করে ফাটল ধরার আওয়াজ শুনতে পেলো সে। ওদিকে সকাল অপ্রকৃতস্থের মতো হাসছে। হাসিতে হোঁচট খাওয়া কণ্ঠে বলছে, ‘কী ভয়ঙ্কর রকমের বোকা আমার মা, তাই না?’
আরশান বাড়ি ফিরল রাত নটায়। রহমান সাহেব প্যাটিয়োতে বসে ছিলেন। আরশানের কালো রঙের টয়োটা কনভার্টিবল লনে এসে থামতেই মোশন সেন্সর লাইট জ্বলে উঠল চারপাশ আলোকিত করে। আড়চোখে পিতাকে লক্ষ্য করল সে। ঠান্ডা মাথায় গ্যারেজে গাড়ি রাখল। রহমান সাহেব চুপচাপ বসে থেকে পুত্রের অস্তিত্ব অনুভব করলেন। বাড়ির ভেতর থেকে গান বাজনার আওয়াজ ভেসে আসছে। নতুন বউ আসার পর থেকে বাড়ির পরিবেশ বেশ উৎফুল্ল থাকে। বউয়ের বাবা-মা এসেছে বাংলাদেশ থেকে, রিসিপশন পার্টিতে যোগ দেবার উদ্দেশ্যে। সামনের সপ্তাহে অনুষ্ঠান। ফাহাদের মা ছেলের বউভাতে জাঁকজমকের কমতি হতে দেবে না। বর্ণাঢ্য আয়োজনের প্রস্তুতি চলছে। অনিকের এখন সেমিস্টার ব্রেক। দুদিন হলো এ বাড়িতে এসেছে সে। ছুটিটা এখানেই কাটাবে। টিলির বান্ধবীরা নাচের প্রাকটিস করে রোজ। অনুষ্ঠানের আগ দিন পর্যন্ত চলবে এই অনুশীলন। নতুন বউয়ের সাথে টিলির বেশ খাতির হয়েছে। সারাদিন ফুসুর ফাসুর গল্প করে। শপিংয়ে যায়। রাত জেগে নানারকম গেইম খেলে ওরা চারজন। ফাহাদ, নাবিলা, টিলি আর অনিক। অফুরান আড্ডায় ঘর মুখর হয়ে থাকে। কদিন বাদে নিউইয়র্ক থেকে ফাহাদের মার আত্মীয়-স্বজনরা চলে আসবে ভার্জিনিয়ায়। এই ভরা সংসার ভালো লাগে রহমান সাহেবের। স্ত্রী, পুত্র-কন্যার সুখে তিনিও সুখী হতে চান। কিন্তু আরশানের অমানবিক নিঃসঙ্গতা তার ভেতরটাকে বীভৎস কীটের মতো কুরে কুরে খায়। ছেলেটা তাকে আজও ক্ষমা করেনি। কখনো সামনে এসে এক দণ্ড দাঁড়ায় না। চোখে চোখ রাখে না। প্রশ্ন করলে জবাব দেয় না। বাড়ির অন্যান্য সদস্যদের সাথেও তার সম্পর্ক এখন মৃতপ্রায়। সারাক্ষণ বেজমেন্টের বদ্ধ ঘরে একলা বসে থাকে, জঙ্গলে জঙ্গলে ঘুরে বেড়ায়। আজকাল অফিসও নাকি কামাই করে যখন-তখন। ছেলেটা তাঁর চোখের সামনে নিঃশেষ হয়ে যাচ্ছে। তিনি বাবা হয়ে কিছুই করতে পারেন না। এক ভয়ঙ্কর অসহায়ত্ব তাঁকে দগ্ধ করে চলে দিবা রাত্রি।
ভেতর থেকে ইংরেজি গানের আওয়াজ ভেসে আসছে। ছেলে-মেয়েরা হইচই করছে। বাইরে অক্টোবরের হিমগন্ধি রাত। আকাশে সবুজ খইক্ষেতের মতো ফুটে আছে অজস্র নক্ষত্র। রহমান সাহেব একটা সিগারেট ধরালেন। ধূমপানের অভ্যাস বর্জন করেছিলেন সুস্বাস্থ্যর খাতিরে। কদিন হলো পুরনো অভ্যাস ফিরে এসেছে। মৃত্যুর ঘণ্টা যখন বাজার আপনাআপনিই বাঁচবে। সচেতনতায় মৃত্যু প্রহর থমকে থাকে না। তাঁর বন্ধু অর্থাৎ সকালের আব্বা বড়োই স্বাস্থ্য সচেতন ব্যক্তি ছিলেন। লাভ কী হলো? চলে গেলেন অসময়ে। বড়ো বেশি অসময়ে! ভুল মুহূর্তে।
সাদা আর বাদামি চামড়ার একদল তরুণ-তরুণী হইচই করে বেরিয়ে এলো সদর দরজা ঠেলে। এদের কেউ গাড়ি নিয়ে এসেছে, কেউ এসেছে সাইকেল চালিয়ে। হাস্য- কোলাহল মাখা পরিবেশে হঠাৎ ভেসে এলো ভায়োলিনের করুণ সুর। ছেলে-মেয়েরা সেকেন্ডের জন্য থমকে গেল।
কে যেন বলল, ‘হু ইজ প্লেইং ভায়োলিন? সো বিউটিফুল!’
‘মাই ব্রাদার…ইটস মাই ব্রাদার…!’ গর্বিত টিলি উত্তর দিল।
সকাল কথাটা তুলল ব্রেকফাস্টের টেবিলে।
‘মা, নাবিলা টিকেট করে ফেলেছে।’
‘অ্যাঁ?’ রুটি চিবোতে চিবোতে থমকে গেলেন মা।
‘নাবিলা।’
‘কী হয়েছে নাবিলার?’
সকাল গলায় নির্বিকার ভাব ফুটিয়ে তোলার চেষ্টা করল, ‘নাবিলা তো ইউএসএ যাবার টিকেট করে ফেলেছে। তোমার আর আমার।’
‘ইউএসএ যাব কেন?”
‘নাবিলার বউভাত।’
মা কিছুক্ষণ আগুনচোখে তাকিয়ে রইল সকালের দিকে। তারপর ঘটল বিস্ফোরণ।
‘ফাজলামোর আর জায়গা পাও না? এমন ভাবে বলছ যেন ঢাকা থেকে খুলনা যাবার বাসের টিকেট কেটেছে তোমার বান্ধবী। বউভাত খেতে যাবে আমেরিকা। শখ কত!’
সকাল এক গ্লাস পানি গিলে নিলো ঢকঢক করে। তার চোখের দৃষ্টি অসংলগ্ন। চোয়ালের পেশি শক্ত।
মায়ের দিকে না তাকিয়ে সে দৃঢ় কণ্ঠে বলল, ‘বেশ তো, তুমি যেতে না চাইলে যেয়ো না। আমি যাব।’
‘কোথাও যাবে না তুমি। আমি জানি কেন তুমি এসব করছ। ওই ছেলেটা নিশ্চয়ই তোমার ওপর জোর খাটাচ্ছে।’
‘উফ, মা! সব কিছুতে আরশানের দোষ দেওয়াটা তোমার স্বভাবে পরিণত হয়েছে। আমি যাব কারণ এই একঘেয়েমি জীবনে আমার দম বন্ধ হয়ে আসছে।’
‘তাহলে চলো, কাছাকাছি কোথাও ঘুরে আসি। অত দূরে যেতে হবে কেন?’
‘নাবিলা চাইছে।’
‘নাবিলা চাইলেই হবে? নাবিলা কি তোমার অফিসের বস নাকি?
সকাল হঠাৎ তীব্র আক্রোশের সাথে নাশতার প্লেটটা ঠেলে দিল দূরে। বসা থেকে উঠে দাঁড়িয়ে অধৈর্য গলায় বলল, ‘তোমার সব কিছুতে বাড়াবাড়ি। বাবা চলে যাবার পর থেকে আমার জীবনটা নরক হয়ে গেছে। তুমি…তুমি শুধু নিজের কথাই চিন্তা করো সব সময়। স্বার্থপর! বাবা এত কষ্ট করে তোমার ভিসাটা করিয়েছিল কেন? আমার সাথে যাবে বলেই তো, নাকি?”
রাগ ঝাড়তে ঝাড়তে নিজের ঘরের দিকে এগিয়ে গেল সকাল। মা ওর পিছু নিয়ে বললেন, ‘আগামী মাসের পঁচিশ তারিখে তোর বিয়ে। হাতে আর মাত্র কটা দিন আছে। এরকম সময়ে মানুষ নিজের বিয়ের আয়োজন না করে বান্ধবীর বিয়ে খেতে যায়?’
সকালকে উন্মাদিনীর মতো দেখাচ্ছিল। চোখে-মুখে রাত জাগার ক্লান্তি। ঠোঁট শুকনো। বিছানায় ধপ করে বসে পড়ে সে গোঁয়ারের মতো বলল, ‘এক সপ্তাহের জন্য যাব। নাবিলার বউভাত খেয়েই চলে আসব।’
‘তানভীরের বাবা-মা কী বলবে এসব শুনে? তোর কি মাথা ঠিক আছে?’
সকাল অবুঝ কিশোরীর মতো উপুড় হয়ে বালিশে মুখ গুঁজে দিল। একটা বোবা কান্নায় বুক ভেঙে যাচ্ছে। যন্ত্রণার বিষে বিষাক্ত হয়ে উঠছে শরীরের শিরা-উপশিরা। কালো চুল ছড়ানো পিঠ ফুলে উঠছে কান্নার দমকে। অস্থিরচিত্ত, খ্যাপা কন্যার দিকে কিয়ৎক্ষণ বিস্ফারিত চোখে চেয়ে থেকে মা কাঁচুমাচু কণ্ঠে স্বগতোক্তি করলেন, ‘কী হলো হঠাৎ, কিছুই তো বুঝলাম না!”
সকাল কান্না ভেজা মুখ বালিশ থেকে তুলল, ‘তুমি বুঝবে না। কোনোদিন বুঝবে না!’
মা কিছুক্ষণ দাঁড়িয়ে রইলেন বোকা হয়ে। তারপর পায়ে পায়ে বেরিয়ে গেলেন ঘর থেকে। সকাল সেদিন অফিসে গেল না, দুপুরে ভাত খেলো না। সারাক্ষণ পড়ে রইল বিছানায়। সন্ধ্যার দিকে মা গাল ফুলিয়ে বললেন, ‘আচ্ছা যেতে দিতে পারি এক শর্তে। তুই কথা দে ওই ছেলেটার সাথে কোনো যোগাযোগ করবি না। কথা বলবি না।
সকাল জলভাসি চোখ নিয়ে মায়ের দিকে ফ্যালফ্যাল করে চেয়ে রইল কয়েক সেকেন্ড। তারপর ভাঙা স্বরে বলল, কথা দিলাম।’
মা দেখলেন সকালের কান্না ভেজা লালচে গালের চামড়ার নিচে সোনালি রঙের দ্যুতির আচমকা আস্ফালন। বুকটা কেঁপে উঠল সহসা। মেয়েকে কিছুতেই একা ছাড়া যাবে না। তিনি সঙ্গে যাবেন। তানভীরের পরিবারের সাথে বিয়ের পাকা কথা হয়ে গেছে। এই কথার হেরফের হওয়া চলবে না। তিনি খুব একটা বুদ্ধিমতী নন। হওয়ার চেষ্টাও কখনো করেননি। সৎ, কর্মঠ এবং বিশ্বস্ত স্বামীর সংসার করেই সুখী ছিলেন। বাইরের দুনিয়ার সাথে তাঁর সম্পর্ক বরাবরই ক্ষীণ। স্বামীর জীবদ্দশায় নিজ হাতে বাজার পর্যন্ত করেননি কখনো। ব্যাংকে যাওয়ারও প্রয়োজন পড়েনি। আজ অবধি জানেন না এটিএম বুথ থেকে টাকা কী করে তুলতে হয়। সাংসারিক গণ্ডির ভেতরেই তাঁর জীবন আবদ্ধ। তবে তিনি আধুনিকমনা নন এমনটাও বলা যাবে না। একমাত্র কন্যাকে সুশিক্ষায় শিক্ষিত করে তোলার প্রাণপণ চেষ্টা করেছেন। সফল যে হননি একেবারে তা না। বাবার মৃত্যুর পর সকালই সংসারের হাল ধরেছে। এই মেয়ে আরশানকে বিয়ে করে বিদেশ বিভূঁইয়ে চলে গেলে তিনি একা-একা বাঁচবেন কী করে? ভাই-বোনরা সবাই নিজ নিজ সংসার নিয়ে ব্যস্ত। এ বাড়ি ছেড়ে অন্য কোথাও বাকি জীবন কাটানো সম্ভব না। তাঁর স্বামী তাঁকে রাজরানির সম্মান দিয়েছেন আজীবন। বুড়ো বয়সে সেই মানুষটার স্মৃতি জড়ানো ভিটা ছেড়ে মেয়ের বাড়িতে আশ্রিত হয়ে পড়ে থাকার কথা ভাবতে গেলেও তাঁর গা কাঁটা দিয়ে ওঠে অপমানে।
ডেকের রেলিংয়ের ওপাশে একটা লম্বা ছায়া এসে ভিড়ল অন্ধকারে। থামল আরশানের বেহালার সুর।
‘কাল তোমার একটু সময় হবে, ভাই?’ ফাহাদের প্রশ্ন। ‘কেন জানতে চাইছ?’ কাঁধ থেকে বেহালাটা নামিয়ে নিয়ে প্রশ্নের ওপর প্রশ্নের প্রলেপ আঁকে আরশান।
‘ফিলাডেলফিয়া যাচ্ছি সবাই। তুমি সাথে গেলে মম- ড্যাড খুব খুশি হবে।
আরশান একটা দীর্ঘশ্বাস গোপন করল, ‘তোমার সাথে কোথাও যেতে আমার আপত্তি নেই। কিন্তু তোমার ডিয়ার ড্যাডিকে খুব বেশিক্ষণ চোখের সামনে সহ্য করা আমার পক্ষে সম্ভব না। মমি-ড্যাডিকে নিয়ে তোমরা ঘুরে এসো। আমি নাহয় অন্য কোনো সময় যাব।’
ফাহাদ কাঠের সিঁড়ি ভেঙে ডেকের ওপর উঠে এলো। একটা ফুলহাতা সাদা সোয়েটার ওর গায়ে। অন্ধকারে সাদা রঙটা চোখে পড়ছে খুব। রেলিংয়ে হেলান দিয়ে বড়ো ভাইয়ের মুখোমুখি দাঁড়ালো সে।
‘তুমি কি ড্যাডকে কখনো ক্ষমা করবে না?’
আরশান উত্তর দিল না। অন্ধকার অন্তরীক্ষে হীরের টুকরোর মতো জ্বলতে থাকা অগণিত নক্ষত্রের দিকে চোখ ভিড়িয়ে নির্বিকার বসে রইল।
ফাহাদ তরল গলায় বলল, ‘ড্যাড আমাদের তিন ভাইবোনের মধ্যে তোমাকেই সবচেয়ে ভালোবাসে।’
‘তাই?’ বিদ্রুপের হাসি হাসল আরশান।
‘হ্যাঁ, তাই। তুমি তো তাকে যথেষ্ট শাস্তি দিয়েছ। এবার কি মাফ করা যায় না?’
আরশান স্তব্ধ হয়ে রইল। কয়েক সেকেন্ড কাটল নিঃশব্দে। একসময় শীতল কণ্ঠে বলল, ‘আমি তোমার ড্যাডকে সেদিনই ক্ষমা করতে পারব, যেদিন জানতে পারব আমার মা তাকে ক্ষমা করে দিয়েছে।’
ফাহাদ ব্যথিত চোখে চাইল বড়ো ভাইয়ের তমসাচ্ছন্ন প্রস্তরীভূত মুখখানার দিকে।
‘সেটা কি কখনো সম্ভব?”
‘এই জন্মে সম্ভব নয়!’
ফাহাদ তাৎক্ষণিক কিছু বলল না। বিষণ্ণ ভাবে দাঁড়িয়ে রইল। আরশান বলল, তুমি দুশ্চিন্তা করো না। এখন তোমার এসব নিয়ে ভাববার সময় নয়। তুমি যা চাইবে, যেখানে যেতে বলবে আমি যাব। শুধু ওই ভদ্রলোকের ছায়া থেকে একশো হাত দূরে থাকতে চাই।’
ফাহাদ প্রত্যুত্তরে কিছু বলল না। আরশান আবার বলল, ‘তোমার ড্যাডি কিন্তু এবার ইয়ারলি মেডিকেল চেকআপ করায়নি। আমি খোঁজ নিয়েছিলাম। এই বয়সে এমন অবহেলা কোনো সুফল বয়ে আনবে না। তুমি উনার একটা অ্যাপয়েন্টমেন্ট করে দিয়ো।’
ফাহাদ হাসল। ‘এর থেকেই বোঝা যায় ইউ স্টিল কেয়ার অ্যাবাউট হিম।’
‘আই ডোন্ট কেয়ার এনিমোর।
ফাহাদ চুপ করে দাঁড়িয়ে রইল কিছু সময়। তারপর ধীর গলায় বলল, ‘চলি তাহলে।
‘এসো।’
ফাহাদের প্রস্থানের পর আরশান আরো কিছুক্ষণ বসে রইল অন্ধকারে ডুব দিয়ে। শরীর জুড়ে রাজ্যের অবসাদ! জীবনের প্রতি এতটা নিরাসক্তি আগে কখনো আসেনি। সে বেঁচে ছিল নিজের জন্য, পৃথিবীর জন্য। প্রকৃতির সাথে আশ্চর্য এক মায়ার বুনোটে বাঁধা ছিল তার মন। নিছক প্রকৃতির সঙ্গই ভরপুর আনন্দে টালমাটাল করে দিত ওকে। সেই মন হারিয়ে গেছে, রয়ে গেছে শুধু বাহ্যিক খোলস।
এ বাড়ি ছেড়ে যাবার সময় সঙ্গে নেওয়ার মতো বিশেষ কিছুই নেই। শুধু পেইন্টিংগুলো নিয়ে যাবে। এরিককে দিয়ে দেবে পেন্সিলভ্যানিয়ার আমিশ গ্রামের এক ফার্মে। ঘরের কোনো ফার্নিচার নিজের টাকায় কেনা নয়। ওগুলো এখানেই থাকবে। কাপড়-চোপড় যা আছে তা একটা বড়ো স্যুটকেসেই এঁটে যাবে। বেহালাটা নিতে হবে। ঘরের ভেতরে এসে হলুদ ল্যাম্প শেডের আলোয় নিজের আঁকা দেওয়ালময় পেইন্টিংগুলোর দিকে তাকিয়ে ছিল সে একদৃষ্টে। কখনো ভাবেনি বাবার জীবদ্দশায় এ বাড়ি ছেড়ে চলে যেতে হবে। নিয়তি বড়োই আশ্চর্য জিনিস! কোত্থেকে কোথায় নিয়ে যায় মানুষকে!
কী মনে করে যেন অনেক দিন বাদে ওয়ালেটে ভাঁজ করে রাখা মায়ের চিঠিটা হাতে নিলো আরশান। চোখ রাখল গোটা গোটা অক্ষরে লেখা বাক্যগুলোর ওপর।
আরশান,
বাপধন আমার। কেমন আছ? তোমার বাবা বলল তুমি নাকি আমার সাথে দেখা করতে চাও না। শুনে কষ্ট পেয়েছি। তোমার কি নিজের মাকে একটাবার দেখতে ইচ্ছে করে না, সোনা? আমার যে চোখ জ্বলে যায়, মন পুড়ে যায় তোমার জন্য। বুকটা সব সময় খালি খালি লাগে। তুমি আমাকে ঘৃণা করো কেন? আমি গ্রামের গরীব ঘরের মেয়ে। বেশিদূর লেখাপড়া করতে পারিনি। এটাই কি আমার একমাত্র দোষ? তোমার বাবা বোধহয় এই দোষের কারণেই আমাকে ছেড়ে চলে গিয়েছিলেন। গিয়ে তিনি ভালোই করেছেন। আমার মতো গেঁয়ো অশিক্ষিত মেয়ে তাঁর পাশে সত্যিই মানায় না। আমাকে ছেড়ে যাবার জন্য উনার প্রতি আমার কোনো অভিযোগ নেই। কিন্তু আমার একমাত্র সন্তানকে কেন আমার বুক থেকে ছিনিয়ে নেওয়া হলো, এই প্রশ্নের জবাব আমি চাই। আমার আর কিছুই নেই তুমি ছাড়া। তাঁর তো স্ত্রী আছে, শুনেছি সস্তান ও হয়েছে। আমি তো নিঃস্ব!
তোমার সৎ মা তোমাকে নিশ্চয়ই অনেক ভালোবাসে। এত বেশি ভালোবাসে যে আপন মায়ের অভাব ভুলিয়ে দিয়েছে! জানি তুমি ভালো আছ। ভালো থাকো এটাই চাই। তবুও বাপধন আমার, যদি পার একবার… অন্তত একটাবার সময় করে তোমার দুঃখিনী মাকে দেখে যেয়ো। আমি বেশিদিন বাঁচব না। মৃত্যুর পূর্বে তোমাকে চোখ ভরে একবার দেখতে না পেলে পরপারে গিয়ে শান্তি পাব না। তুমি আসো। দয়া করে আসো। এসে আমার প্রাণ জুড়াও।
—ইতি, তোমার মা।
আরশান একটা প্রলম্বিত গভীর শ্বাস টেনে নিয়ে স্বগতোক্তি করল, ‘আমি আসব, মা! তুমি যেখানেই থাকো না কেন। আমি ঠিক ঠিক একদিন তোমার কাছে পৌঁছে যাব।’
আচ্ছা! এই মুহূর্তে যদি ব্লুরিজ মাউন্টেনের চুড়ো থেকে লাফ দিয়ে পড়ে মরে যায়, তবে কি মা’র সাথে দেখা হওয়ার সম্ভাবনা আছে? মা কি ওপারে অপেক্ষা করছে তার জন্য? মৃত্যুর আগে পৃথিবীকে কিছু বলার আছে কি আরশানের? পৃথিবীকে কিছু বলার না থাকলেও সকালের কানে একটা কথা পৌঁছে দিতে খুব ইচ্ছে করছে। বাইরের আদিম অন্তরীক্ষের নিচে দাঁড়িয়ে বুকফাটা চিৎকারে ভেঙে পড়ে বলতে ইচ্ছে করছে: আই হেইট ইউ, সকাল; আই হেইট ইউ টু দ্য কোর! এই বক্তব্য কি অতলান্তিকের ফেনিল জলরাশি পার হয়ে, হাজার হাজার মাইল অতিক্রম করে, বাংলাদেশের হেমন্ত ছোঁয়া নীল আকাশের উষ্ণ সকালে মিরপুরের দোতলা বাড়ির বেডরুমের জানালায় আনমনে বসে থাকা সকাল শেহজাদির কর্ণকুহরে গিয়ে পৌঁছুবে? হঠাৎ মনে হলো সকালকে সে যতটা ঘৃণা করে, বাবাকে যতটা ঘৃণা করে, তার চেয়ে দ্বিগুণ বেশি ঘৃণা করে নিজেকে। হৃদপিঞ্জরের ভেতর মহলে লুকিয়ে থাকা সত্তাটাকে নিয়ন্ত্রণ করতে না পারার ব্যর্থতাই আজকাল তার সমস্ত অস্তিত্বকে কুরে কুরে খেয়ে নিঃশেষ করে দিচ্ছে। প্রকৃতিও আর টানে না আগের মতো। অথচ একটা সময় ছিল যখন অরণ্যের গভীর বুকে নিভৃতে বিচরণ করে, ছবি এঁকে, পাহাড় বেয়ে, আহত হরিণ কিংবা শেয়ালছানাকে পরম যত্নে বুকে তুলে নিয়ে যত্ন করার মাঝেই তারিয়ে তারিয়ে বেঁচে থাকার স্বাদ অনুভব করত। সেসব দিন হারিয়ে গেছে। এখন বুকজোড়া শুধু অন্তর্দ্বন্দ্ব আর অপূর্ণতার গ্লানি। দুর্বিষহ এই পীড়া থেকে মুক্তির উপায় কী? শারীরিক কষ্ট কি মানসিক কষ্ট প্রশমনের ক্ষেত্রে কোনো ভূমিকা রাখতে পারে? ভাবনাটা মাথায় টোকা দিতেই আরশান দ্রুত পায়ে এগিয়ে গেল লিভিং রুমের ওয়াল ক্যাবিনেটের দিকে। অস্থির কাঁপা হাতে টুলবক্সটা নামিয়ে নিলো। ঢাকনা খুলে হাত বাড়াল লোহার হাতুড়ির দিকে। তারপর দিগ্বিদিক শূন্য হয়ে বাম হাতের পাঁচ আঙুলে ঘটাং করে বসিয়ে দিল এক ঘা। মাঝের দুটো আঙুল থেঁতলে গিয়ে ফিনকি দিয়ে রক্ত ছুটল। কনকনে তীব্র ব্যথা আঙুল বেয়ে উঠে এলো কব্জিতে। তারপর ছড়িয়ে যেতে লাগল বাহুর প্রতিটি শিরা-উপশিরায়। আরশান যন্ত্রণায় কাতর হলো না। ককিয়ে উঠল না। দম বন্ধ করে একদৃষ্টে চেয়ে রইল আহত, রক্তাক্ত, বিকৃত হাতটার দিকে। হাতটা যেন তাকে কিছু একটা বলতে চাইছে। বলতে চাইছে–আমাকে কষ্ট দিয়ে লাভ নেই। মনটা যেমন তোমার, শরীরটাও তোমার নিজের। ভারসাম্য টিকিয়ে রেখে দুটোকে বশে রাখার অবিরাম বিরতিহীন চেষ্টার অপর নামই জীবন!
চোখের আলো ক্রমশ ক্ষীণ হয়ে আসতে লাগল। যন্ত্রণার ধারালো দাঁতের দংশনে অবশ হয়ে এলো চিন্তা শক্তি। চেতনা বিলুপ্তির পথে। রক্তমাখা হাতে টাওয়েল জড়িয়ে অবিন্যস্ত পায়ে বাড়ি থেকে বেরিয়ে এলো। এক হাতে ড্রাইভ করে পৌঁছুল নিকটস্থ হাসপাতালের ইমার্জেন্সি কেয়ারে।
পঁচিশ ঘণ্টার যাত্রাপথ এবার একটুও বিরক্তির উদ্রেক করল না। টানা অনেকগুলো দিন শুধু বাড়ি থেকে অফিস আর অফিস থেকে বাড়ি, এই এতটুকুতেই আবদ্ধ ছিল জীবন। তাই একঘেয়ে গণ্ডি ছেড়ে বেরিয়ে আসার পর ভালো লাগছিল সকালের। মায়ের চোখে মুখেও ভ্রমণ আনন্দের অল্পবিস্তর ছিটে লেগেছে। কেটে গেছে বিষণ্ণতা।
সকালরা ভার্জিনিয়া এসে পৌঁছুল নাবিলার বউভাতের ঠিক আগের রাতে। নেইবারহুডের বাড়িগুলোতে তখন হ্যালোইনের সাজ। কোনো উঠোনে ঝুলছে হাড্ডিসার কঙ্কাল, কোথাও আবার মাকড়সার জাল, কোথাও সাদা আলখাল্লা পরা ভয়ালদর্শন প্রেতাত্মা কিংবা অভিশপ্ত ডাইনি। কেবল আরশানদের বাড়িটাই ভূতের উপদ্রব থেকে পুরোপুরি মুক্ত। এই ভবনে বইছে আনন্দ ধারা। পুরো বাসস্থান ঝলমল করছে নানা রঙের, নানা ঢঙের বৈদ্যুতিক বাতিতে। স্ট্রিং লাইট দিয়ে সাজানো হয়েছে লন। মঞ্চ তৈরির কাজ চলছে। হই-হই রই- রই আমেজে ডুবে গুনগুনিয়ে গান গেয়ে যাচ্ছে যেন দোচালা ছাদের আড়াইতলা বাড়িটা। ফাহাদ গিয়েছিল ডালাস ইন্টারন্যাশনাল এয়ারপোর্টে, সকালদের পিকআপ করতে। নাবিলার দুহাত ভরতি কাঁচা মেহেদি। অনুষ্ঠানের আগের রাতে ঝামেলার শেষ নেই। ইচ্ছে থাকলেও বান্ধবীকে বরণ করে নিতে বিমানবন্দরে যাওয়া তার পক্ষে সম্ভব হলো না। বাড়ির লোকেরা সবাই লনে নেমে এসেছিল। সকাল চাচা-চাচিকে পা ছুঁয়ে সালাম করল। টিলি ওকে জড়িয়ে ধরল শক্ত করে। আর নাবিলা তো বান্ধবীর সারা মুখে চুমু টুমু খেয়ে অস্থির! কে বলে পৃথিবীতে মায়া নেই? মানুষে মানুষে হৃদ্যতা নেই? এই যে মানুষগুলো…এদের সাথে সকালের রক্তের সম্পর্ক নেই। বহু বছরের জানাশোনা নেই। তবুও যেন কত আপন, কত কাছের! জন্মসূত্রের আত্মীয়দের মাঝেও এত মায়া নেই আজকাল। সকালের চোখে কান্নার কুয়াশা নামছিল। স্নেহের উষ্ণ স্পর্শে কেটে যাচ্ছিল মনের জট। বছর দুয়েক আগে এ বাড়িতে প্রথম আসার দিনটি ছিল অন্যরকম। সকাল তখন অর্ধ-পরিচিতা এক অতিথি মাত্র। চোখে পর্যটকের কৌতূহল। অথচ আজ… আজ কেন যেন মনে হচ্ছে অনেকদিন বাদে নিজের জায়গায় ফিরে এসেছে। ফিরে এসেছে আপনজনের কাছে।
বাড়ি ভরতি অতিথি থাকা সত্ত্বেও সকাল আর তার মায়ের জন্য একটা আলাদা রুম বরাদ্দ করা হয়েছে। অতিথিদের সবাই এই সুবিধা পাচ্ছে না। অনেকেই লিভিং রুমে ফ্লোরিং করে থাকবে। অনিকসহ আরো দুজন ছেলেকে আরশানের বেজমেন্টে পাঠানো হবে রাত্রিযাপনের জন্য। বসার ঘরে বাজনা বেজে চলেছে। নাচের প্র্যাকটিস করছে টিলির বন্ধুরা। অনেকদিন পর এমন আমুদে পরিবেশ পেয়ে সকাল একটু ভ্যাবাচ্যাকা খেয়ে গিয়েছিল, তটস্থ হয়ে গিয়েছিল। বাবার মৃত্যুর পর থেকে আমোদ-ফুর্তি তার জীবনে একরকম নিষিদ্ধ হয়ে উঠেছে। মায়ের মুখখানা বারংবার পরখ করছিল সে। পুরো জার্নিতে তার একমাত্র মনোযোগের কেন্দ্রবিন্দু ছিল মা। মায়ের কষ্ট হলে, শরীর খারাপ হলে, মন খারাপ হলে…ভ্রমণের আনন্দ মাটি হয়ে যাবে।
.
সকাল দেখছিল নাবিলাকে। আগের চাইতেও সুন্দর হয়েছে ও। একটা টিয়া রঙের সিল্ক জামদানি পরনে। দুই হাত ভরতি নকশা তোলা মেহেদি। মুখে কোনো প্রসাধন নেই। সুখের ঝিকিমিকি আলপনা আঁশ মিটিয়ে সাজিয়ে দিয়েছে তার মুখ নকল প্রসাধনীর আর কোনো প্রয়োজন নেই।
গোসল সেরে খাবার ঘরে এসে দেখা গেল, ডাইনিং টেবিলে সবার একত্রে বসা সম্ভব হচ্ছে না। অনেকেই প্লেটে খাবার বেড়ে নিয়ে অন্যদিকে চলে যাচ্ছে। সকালকে ফাহাদের খালারা এর মাঝেই ঘিরে ধরেছে। নানামুখী প্রশ্ন বাণে ক্রমাগত জর্জরিত করে তুলছে। বেচারির মুখ থেকে তটস্থ ভাবটা সরছেই না। কোনো আলোচনায় মন বসছে না তার। একটা ঘোর কাজ করছে। এই যে বাড়ি ভরতি, এত অতিথি সমাগম। এত আয়োজন, এত আড়ম্বর! এর মাঝে সেই মানুষটা কোথায়? কেউ কেন তাকে ডাকছে না? কেউ কেন তার কথা বলছে না? পাতাল ঘরে একলা বসে সেই মানুষটা কী করছে এখন? সকালের গলা দিয়ে খাবার নামল না। প্রাণান্তকর অস্বস্তিতে ঠেসে রইল ভেতরটা। কষ্টের আলপিন ফুটতে লাগল মনে। আর তখনই…ঠিক তখনই সে জানতে পারল…বুঝতে পারল…গভীর ভাবে অনুধাবন করতে পারল যে, হাজার হাজার মাইল অতিক্রম করে, স্বামীহারা বিষণ্ণ, অসহায় মায়ের ওপর জোর খাটিয়ে, বন্ধুর ধার করা পয়সায় প্লেনের টিকেট কেটে, মার্কিন মুলুকে উড়ে আসার পেছনের মূল কারণ আসলে ওয়ালিমার অনুষ্ঠান নয়, হাওয়া বদলের আবশ্যকতা নয়, এর কারণ শুধুমাত্র ওই মানুষটাকে এক নজর দেখতে পাবার দুর্নিবার আকুলতা! কিন্তু কোথায় সে? নেই তো!
নাবিলার বাবা-মা সকালের মাকে পেয়ে খুব খুশি হয়েছেন। নাবিলা আর সকাল স্কুল জীবনের বন্ধু। তাদের বাবা-মায়েদের মধ্যেও বন্ধুত্বপূর্ণ সুসম্পর্ক আছে। তাই খাওয়ার টেবিলের আড্ডা শোবার ঘর পর্যন্ত গড়ালো। বাড়ির ছেলে-মেয়েরা আজ অনেক রাত অবধি জাগবে। নাবিলা সকালকে নিজের ঘরে ডেকে নিয়ে এসেছে। আলমারি খুলে দেখাচ্ছে ওয়ালিমার পোশাক, গয়না, জুতো। খানিক দূরে বসে ফাহাদ, টিলি আর অনিক কথার ফুলঝুরি ওড়াচ্ছে। কী নিয়ে যেন খুব হাসাহাসি হচ্ছে ওদের মধ্যে। সকাল ঘুরে ঘুরে ঘরটা দেখছিল। আগে ফাহাদের এই রুমটায় আসবাব বলতে তেমন কিছুই ছিল না। এখন ঘরের সাজসজ্জা পালটে গেছে। রমণীয় পরশে ঝকঝক করছে চারপাশ। দেখেই বোঝা যাচ্ছে এই ঘরের বাসিন্দাদের মনে ভালোবাসার বিচরণ আছে। সকালকে মা একা ছাড়তে নারাজ। মিনিট দুয়েকের মধ্যেই তিনি নাবিলার ঘরে এসে উপস্থিত হলেন। বসে পড়লেন মেয়ের পাশে।
‘তোর কি শরীর খারাপ লাগছে?
সকালের শুকনো মুখের দিকে চেয়ে আচমকা প্রশ্নটা করল নাবিলা।
‘শরীর খারাপ না…টায়ার্ড লাগছে, দোস্ত। জেটল্যাগ খুব সম্ভবত।’
নাবিলা একটু নিভল। ‘ওহ, আসলে এতটা পথ জার্নি করে এসেছিস। টায়ার্ড তো লাগবেই। তুই বরং শুয়ে পড়।’
বান্ধবীর উৎসাহে ভাটা পড়ুক এমনটা চায় না সকাল। তড়িঘড়ি করে বলল, ‘আরে না, শুবো না এখন। রাত না জাগলে বিয়ে বাড়ির মজা আছে নাকি?’
সেই সময় হঠাৎ উত্তরের খোলা জানালা দিয়ে এক থোকা বাতাসের সাথে ভেসে এলো বেহালার করুণ মরমী সুর। এসে বিধল সকালের বুকের মধ্যিখানে।
হাতের আঙুল দুটো ভোগালো খুব। প্রথম দুদিন জ্বর। বাঁহাতটায় অসহনীয় ব্যথা। মুখে রুচি নেই। সুস্বাদু কোনো খাবারও নেই ফ্রিজে। অনলাইনে চাইনিজ অর্ডার করল। সেটা মুখে তোলা গেল না। পেইন কিলার গিলে সারাদিন শুয়ে থাকল মটকা মেরে। মস্তিষ্কে ঘুরপাক খেলো অদ্ভুত সব বিকার। বাড়ির লোক ওয়ালিমার অনুষ্ঠান নিয়ে ব্যস্ত। আরশানের খোঁজ নেওয়ার কথা কারো মাথায় আসেনি। সবাই জানে এই ছেলে নিভৃতে থাকতে ভালোবাসে। খোঁজ-খবর নিয়ে জ্বালাতন করার চাইতে এই বান্দাকে একান্তে স্বেচ্ছা নির্বাসনে থাকতে দেওয়াই উত্তম। তৃতীয় দিন জ্বর কাটল, কিন্তু দুর্বলতা কমল না। অফিস কামাই হয়েছে। কাজ জমে গেছে। জ্বর ছাড়ার পর ভেবেছিল কষ্ট হলেও রাত জেগে কাজ করবে। সে আশায় গুড়ে বালি। অনিকসহ আরো দুজন কাজিন ওর পাতালপুরীতে এলো রাত্রি যাপনের উদ্দেশ্যে। ওপরে নাকি স্পেস নেই। বাড়ি ভরতি অতিথি। অতিথির আগমন আরশানকে তিল পরিমাণ প্রফুল্ল তো করলই না বরং ক্ষুব্ধ, রুষ্ট এবং অসন্তুষ্ট করে তুলল। তবে মনের ভাব মনের মাঝেই প্রচ্ছন্ন রইল। প্রকাশ হলো না। আরশান ওদের জন্য বেডরুম ছেড়ে দিল। নিজে ঘুমাল লিভিং রুমে। ফ্লোরিং করে। ঠিক করল আগামী কাল ফাহাদ নাবিলার ওয়ালিমার অনুষ্ঠান শেষে অন্য কোথাও চলে যাবে কদিনের জন্য। হয়তো কোনো হোটেলে। কিংবা বন্ধু বান্ধবের বাসায়। এই দুই কামরার বেজমেন্টে আত্মীয়-স্বজনের সাথে ঘেঁষাঘেঁষি করে রাত কাটানোর কোনো মানে হয় না।
ঘুম ভাঙল সকাল সাতটায়। জ্বর নেই। হাতের ব্যথাটার অস্তিত্ব এখনো আছে। তবে আগের চাইতে অনেকটাই সহনীয়। সিলিংয়ে ধুপধাপ শব্দ হচ্ছে। দেওয়াল কাঁপছে হালকা। বাড়ি ভরতি লোকের অস্তিত্ব টের পাওয়া যাচ্ছে। আরশান পাশের ঘরে উঁকি দিয়ে দেখল: অনিকরা নেই। কেউ একজন সিঁড়িঘরের সাথে লাগোয়া দরজাটা খুলল। মেয়েলি কণ্ঠস্বর ভেসে এলো ওপর থেকে, ‘আরশান ভাইয়া!’
‘হুম!’ টিলির ডাকে ছোটো করে উত্তর দিল আরশান।
‘ওপরে এসো তো একবার!’
‘কেন?’ ত্যক্ত বিরক্ত শোনায় আরশানের কণ্ঠস্বর।
‘কেন আবার? সবাই মিলে ব্রেকফাস্ট করব।’
ফাহাদের গলার আওয়াজ ভেসে এলো, ‘ভাই, তাড়াতাড়ি আসো। হারিয়াপ! সবাই তোমার জন্য ওয়েইট করছে।’
আরশানের জ্বরে ভোগা শীর্ণ মুখে উৎপীড়নের ছায়া পড়ল। ছোটো-ভাইবোনের অনুরোধ পায়ে ঠেলে দিতে তার ইচ্ছে হচ্ছে না, কিন্তু ওপরে যাওয়া মাত্র একগাদা আত্মীয়- স্বজনের মুখোমুখি হতে হবে। ভাবতেই বিরক্তিতে কুঁকড়ে যাচ্ছে মন। দেখা হলে এরা যেকোনো উপায়ে বিয়ের প্রসঙ্গ টেনে আনবে। ইনিয়ে-বিনিয়ে বলবে, বড়ো ভাইয়ের আগে ছোটো ভাই বিয়ে করে ফেলল। দুনিয়া পালটে যাচ্ছে। বড়ো বউয়ের দেখা পাচ্ছি কবে?
আরশান অসন্তোষ চাপা দিয়ে গলায় স্বাভাবিক ভাব ফিরিয়ে আনার চেষ্টা করে বলল, ‘আসছি।’
সকাল ম্লান মুখে ঘুরে বেড়াচ্ছিল এদিক-সেদিক। বুকে অস্থিরতার নচ্ছার আলোড়ন! ফাহাদ জানিয়ে গেল, মহাশয় নাকি ওপরে আসতে রাজি হয়েছেন। কিন্তু আসবেন কখন? মাকে শোবার ঘরে ঘুমন্ত অবস্থায় রেখে বেরিয়ে এসেছে। যেকোনো মুহূর্তে জেগে যাবেন। জাগার পর এক মুহূর্ত ব্যয় না করে উড়ে এসে জুড়ে বসবেন সকালকে পাহারা দেওয়ার এক এবং অভীষ্ট গুরুতর কাজে। মায়ের সন্দিগ্ধ গোয়েন্দা চোখের সামনে আরশানকে এক নজর মন ভরে দেখার সুযোগও হবে না। ছেলেটা এত দেরি করছে কেন? কী মুশকিল! নিচতলা থেকে সিঁড়ি ভেঙে ওপর তলায় আসতে এমন সহস্ৰ ঘণ্টা সময় লাগে? এই অপেক্ষা ক্রমেই অসহ্য থেকে অসহ্যতর হয়ে উঠছে। ঘর ভরতি মানুষ। কিন্তু জাগতিক সব কোলাহলের সাথে তার যেন কোনো বাস্তবিক যোগাযোগ নেই। সে কারো দিকে তাকাচ্ছে না, কথা বলছে না। অন্যমনস্ক অবিন্যস্ত হাতে টেবিলে রাখা প্লেট গ্লাস অহেতুক নাড়াচাড়া করছে। বারংবার তাকাচ্ছে করিডোরের সাথে লাগোয়া বেজমেন্টে নামার দরজাটার দিকে। গা শিরশির করছে, হাত পা কাঁপছে, উত্তেজনায় কেমন বমি বমি ভাব হচ্ছে। কোথাও স্থির হয়ে দাঁড়াতে পারছে না।
অবশেষে এলো সে। ছাই রঙের টিশার্ট, কালো ট্রাউজার, এলোমেলো চুল আর গালে কালচে ছোপঅলা স্টাবল দাড়ি নিয়ে। চোখের ঘন সন্নিবিষ্ট পাপড়িতে এখনো ঘুমের রেশ জড়ানো। সকাল মুগ্ধ, মোহিত এবং বাকরুদ্ধ হয়ে চেয়ে রইল। বুকের ভেতর অনেকক্ষণ ধরে জমে থাকা দুশ্চিন্তার গ্যাজলা- ওঠা বিশ্রী সব অনুভূতিকে ফুঁ দিয়ে উড়িয়ে দিল ভালোলাগার অলৌকিক এক জিয়নকাঠি! একটা ময়ূর যেন পেখম তুলে নেচে উঠল মনে। আনন্দম! আনন্দম! আনন্দম! পৃথিবী সুন্দর! বেঁচে থাকাটাও বড়ো সুন্দর! আর সবচেয়ে বেশি সুন্দর ওই মানুষটা…যাকে সে ভালোবাসে। নিজের জীবনের চাইতেও বেশি ভালোবাসে!
সিঁড়ি ভেঙে উঠে আসতেই হরেক লোকের কণ্ঠস্বর ভেসে এলো আরশানের কানে। তিরের মতো ক্ষিপ্রতর গতিতে মুখে এসে বিদ্ধ হলো যেন একশো চোখের তারা। দুর্মোচ্য বিরক্তি চেপে বসল ঘাড়ে। ভ্রু কুঁচকে গেল। চোয়ালে লাগল কঠোরতার ছোঁয়া। তার আজন্ম লালিত সমাজ-বহির্ভূত, নির্জনবাসী মনটা পালাই পালাই করে উঠল। কিন্তু পালানো গেল না। টিলি দৌড়ে এসে ওর হাত চেপে ধরল। টানতে টানতে নিয়ে গেল ডাইনিং রুমে। সামনে পড়ে গেলেন ফাহাদের ছোটো খালা। ‘হাতে কী হয়েছে?’
‘তেমন কিছু না। ছোটোখাটো অ্যাক্সিডেন্ট, ‘ অপ্রতিভ ভাবে উত্তর দেয় আরশান।
ছোটোখালা করুণ স্বরে বলেন, ‘ইশ…কতদিন পর দেখলাম! ভীষণ শুকিয়ে গেছো তুমি!’
ক্ষণকাল ক্ষেপণ হবার আগেই কয়েকজোড়া করুণ দৃষ্টি ওর বিচলিত মুখখানার ওপর নিরূপিত হলো।
ভিড়ের মাঝে কে যেন বলল, ‘সত্যিই একদম কাহিল হয়ে গেছে।’
আরশান কারো কথাই তেমন গ্রাহ্য করল না। থমথমে মুখে খাবার টেবিল সংলগ্ন একটা চেয়ার টেনে নিলো। বাঙালিদের এই এক সমস্যা। দেখা হলে চেহারা নিয়ে ভালোমন্দ মন্তব্য করাটা এরা নৈতিক দায়িত্ব বলে মনে করে। একজন মধ্যবয়স্ক সুগোল ভুঁড়িঅলা ভদ্রলোক পাশের চেয়ারে বসে বললেন, ‘তুমি নাকি অনেক নামকরা আর্টিস্ট হয়ে গেছ। এক্সিবিশন করে বেড়াও। মাঝে মাঝে আমাদের ডাকতে তো পারো, নাকি!’
আরশান লোকটাকে ঠিকঠাক চিনল না। আগে কোথাও দেখেছে বলে মনেও পড়ে না। তার মাথাটা আজকাল কুয়াশায় জমে থাকে। স্মৃতিশক্তি দুর্বল। সে লোকটার দিকে তাকিয়ে ভদ্রতার একটা হাসি হাসার চেষ্টা করল। কিন্তু পারল না। মুখভঙ্গি কেন যেন অধিকতর কঠিন হয়ে গেল। কোনো প্রত্যুত্তর না করে নিজের প্লেটে তুলে নিলো একটা পরোটা। কাঁধে হাত রেখে একজন মহিলা বললেন, ‘কী ব্যাপার? বড়ো ভাইয়ের আগে ছোটো ভাইয়ের বিয়ে! এ কেমন কথা? বড়ো জনের বিয়ে কবে খাচ্ছি?’
আরশানের মন চাইল, পোর্সেলিনের চকচকে প্লেটটা তুলে নিয়ে মহিলার মাথায় ভাঙে—মনের মতো কাজটা করতে পারলো না বলেই হয়তো সে অত্যন্ত নিষ্ঠুর ভাবে কাঁটাচামচ আর ছুরি দিয়ে পরোটাটা কুচিকুচি করে ছিঁড়তে লাগল। চারপাশের অসহ্য কোলাহল মাথার মধ্যে ঝিঁঝিঁ পোকার ডাক সৃষ্টি করেছে। অসহ্য রাগে চিড়বিড় করছে শরীর। অথচ এত রেগে যাবার মতো কোনো ঘটনাও কিন্তু ঘটেনি। সে কি পাগল হয়ে যাচ্ছে? তার কি মানসিক হাসপাতালের দ্বারস্থ হওয়া উচিত? কেন রক্তের মধ্যে অকারণে অষ্টপ্রহর শুঁয়োপোকা কামড় দেয়? কেন সবকিছু অসহ্য লাগে? কেন মনে হচ্ছে এই মুহূর্তে কাঠের ভারী চেয়ারটা দিয়ে পাশে বসা ভদ্রলোকের মাথা ফাটাতে পারলে গায়ের জ্বালা জুড়োেত?
উপস্থিত স্বজনরা এই খামখেয়ালি, একরোখা যুবকটিকে সচেতন দৃষ্টিতে অবলোকন করছিল। এর চোখেমুখে বিষাদের গাঢ় ছাপ থাকা সত্ত্বেও মুখখানা যেন দেবতার মতো সুন্দর। কিন্তু কোথাও কিছু একটা অসংলগ্নতা আছে। রূপ-গুণের বিস্তর উপস্থিতি সেই অসংলগ্নতাটুকু আড়াল করতে পারছে না। ‘আপনাকে চা দেব?’
মেয়েলি কণ্ঠ ভেসে এলো কানে। কণ্ঠটা বেশ পরিচিত। কিন্তু এই মুহূর্তে কণ্ঠের মালকিনকে চোখ মেলে দেখার কোনো কৌতূহল বোধ করল না নির্লিপ্ত আরশান। নতমুখে বলল, ‘না।’
‘কফি?’
দ্বিতীয় বার গলার স্বরটা শ্রবণগোচর হওয়া মাত্র বিস্ময়ের এক আবছা ঢেউ এসে লাগল বুকে। চকিতে মুখ তুলল। মাত্র একহাত দূরে হলুদ জামা পরা যে মেয়েটা আনত নয়নে দাঁড়িয়ে আছে তার মুখের ওপর দৃষ্টি পড়তেই থমকে গেল হৃৎপিণ্ড। ঘড়ির কাঁটা চলতে গিয়ে দাঁড়িয়ে পড়ল হঠাৎ! ক্ষীণ হয়ে এলো চারপাশের স্ফীত কোলাহল। সে কি স্বপ্ন দেখছে? নাকি মাথাটা পুরোপুরিই গেছে? চঞ্চল, অস্থির এবং উতরোল দুটি চোখ নামিয়ে নিলো নিচে। আবার তাকাল সচেতন ভাবে। এবার গলায় আটকে গেল শুকনো খাবার। কাশির দমকে কেঁপে উঠল শরীর। সকাল তটস্থ ভাবে পানির গ্লাস এগিয়ে দিল। আরশান কাঁপা হাতে তুলে নিলো গ্লাসটা। ঢকঢক করে পানি ঢালল গলায়। উঠে দাঁড়ালো বসা থেকে। বাহ্যজ্ঞানরহিত বুদ্ধিপ্রতিবন্ধীর মতো হনহনিয়ে হেঁটে এলো বাইরে।
সদর দরজা ঠেলে প্যাটিয়োতে আবির্ভূত হয়েই বড়ো একটা শ্বাস টেনে নেওয়ার ব্যর্থ চেষ্টা করল সে। বুকটা অসম্ভব কাঁপছে। কাশি তখনো থামেনি। চোখ লাল। ধনুকের মতো বাঁকা দুটি ভ্রুতে বিস্ময়বিমূঢ়তার সুস্পষ্ট কুঞ্চন। ফাহাদ বেরিয়ে এলো।
‘সারপ্রাইজ কেমন ছিল, ভাই?’
আরশান খম ধরা চোখে তাকাল ফাহাদের দিকে। বিবশ অনুভূতিতে আচ্ছন্ন হয়ে আছে ভেতরটা। এটা স্বপ্ন নাকি বাস্তব এই নিয়ে তার মনের মধ্যে এখনো সংশয় আছে। ফ্যাকাশে গলায় বলল, ‘কখন এসেছে?’
‘লাস্ট নাইট।’
ফাহাদের ঠোঁটে দুষ্টু হাসি ঝিলিক দিচ্ছিল। এক চোখ ব্লিংক করে বলল, ‘আমরা তো নিয়ে এলাম দেশ থেকে। এবার এখানে বেঁধে রাখার দায়িত্বটা কিন্তু তোমার।’
আরশান প্রত্যুত্তর করল না। একটু লালের আভাস পড়ল উদ্বিগ্ন মুখে। সকাল বেরিয়ে এলো হাতে মগ নিয়ে। আরশানের দিকে এগিয়ে দিয়ে বলল, ‘আপনার কফি।’
বিস্ময়বিহ্বল আরশান কিছুক্ষণ নড়তে পারল না, বলতে পারল না, চোখ মেলে চাইতে পারল না। কয়েক সেকেন্ড নিভৃতে কেটে যাবার পর সে হাত বাড়িয়ে কফির মগ তুলে নিলো। দম-বন্ধ বুক নিয়ে আলগোছে তাকাল সকালের ওই চন্দন রঙের স্নিগ্ধ কপোল-কপাল-ললাটে। চোখে চোখ পড়ল। কতদিন পর!
ক-ত-দি-ন প-র!
হঠাৎ ডাক ছুটে এলো, ‘দোস্ত, আন্টি তোকে খুঁজতেছে সেই কখন থেকে। তাড়াতাড়ি আয়।’
নাবিলার কথা কর্ণগোচর হওয়া মাত্র সচকিত সকাল শিকারীর তাড়া খাওয়া হরিণীর মতো ছুট দিল ভেতর বাড়িতে। চেপে রাখা নিশ্বাসটা ছাড়ল আরশান। মুখ তুলে চাইল খোলা আসমানের দিকে। বহুদিন ধরে অন্ধত্বে ডুবে থাকা নিষ্প্রভ চোখের তারায় যেন আচমকা ঠিকরে পড়ল সকাল বেলার পুণ্যময়, দিব্য আলোর ছটা! হিমঘরে শায়িত মৃত হৃদয়ের ওপর বিকীর্ণ হলো প্রাণের স্ফুরণ। নাকে এসে ধাক্কা খেলো ফুলগন্ধি হাওয়া। নিশ্ছিদ্র নীল আকাশে সাঁতরে বেড়ানো সোনালি ডানার খুশিয়াল রোদ্দুরে চোখ রাখা মাত্র ওর মনে পড়ল, এখন অক্টোবর! গাছে গাছে রঙবাহারি আলপনা। পথঘাট, বাড়ির উঠোন থেকে শুরু করে যতদূর চোখ যায় শুধু হাওয়ায় সরসরানি তোলা উড়ুক্কু পাতার মিছিল। লনে হইচই করে কাজ করছে ইভেন্ট ম্যানেজমেন্টের লোকজন। প্যাটিয়োতে দাঁড়িয়ে বাবা আর ফাহাদ কথা বলছে। ছাই রঙা কাঠবিড়ালি ছুটছে এদিক সেদিক। লনের ধারের জংলা ঝোপে পলকা বাতাসে, সোনালি আলোয় ভেসে ভেসে, হেসে হেসে দোল খাচ্ছে ভার্জিনিয়া রুবেলস।
আরশান কফির মগে চুমুক দিল। অক্টোবরের এমন সর্বত্রব্যাপী সোনাবরণ আলো ছড়ানো ঝুমঝুম সকালে, হলুদ জামা পরা মোমের পুতুলের মতো সুন্দর সকালকে এক নজর দেখতে পাবার জন্য…ওর বেঁচে থাকতে ইচ্ছে করে জনম জনম ধরে!
কফি শেষ করে আরশান ফিরে এলো বাড়ির ভেতর। লিভিং রুমের কাউচে বসল। সকাল নেই এখানটায়। আশ্চর্য এই যে, কিয়ৎক্ষণ আগেও এই জন-সমাবেশ থেকে সে মনে-প্রাণে নিষ্কৃতি চাইছিল। অবান্তর যুক্তিহীন বিরক্তিতে ছেয়ে ছিল মন। এখন তার চোখে মুখে বিরক্তির লেশমাত্র নেই। রাগ, ক্রোধের চিহ্ন নেই। একটা হতভম্ব ভাব ছড়িয়ে আছে মুখের আনাচে- কানাচে। যে মানুষগুলোকে একটু আগে অসহ্য বোধ হচ্ছিল, তাদের এখন দিব্যি সহ্য করা যাচ্ছে। কেউ প্রশ্ন করলে রাগ হচ্ছে না। বরং মনে হচ্ছে আরো কিছুক্ষণ এখানে বসে থেকে মানুষ-জনের অহেতুক প্রশ্নের জবাব দিয়ে যাওয়াটা অতটাও কঠিন কাজ নয়। তার মন বলছে সকাল এদিকে আবারও আসবে। যে কোনো মুহূর্তে আসবে। একটু সংকোচ বোধ হচ্ছে এই ভেবে যে উপস্থিত লোকজন হয়তো তার অভ্যন্তরীণ পরিবর্তনটা টের পেয়ে মনে মনে বিদ্রুপের হাসি হাসছে। কয়েকহাত দূরে মাদার দাঁড়িয়ে আছেন। আরশানের চোখে চোখ পড়তেই তিনি এগিয়ে এলেন।
‘তুমি নাশতা করেছ, বাবা?’
আরশান হ্যাঁ-সূচক মাথা নাড়ল। রহমান সাহেব স্ত্রীর পাশে এসে দাঁড়ালেন। পুত্রের আহত হাতের দিকে চেয়ে ব্যগ্র কণ্ঠে বললেন, ‘তোমার হাতে কী হয়েছে?’
আরশান পিতার চোখে চোখে চাইল না। মাথা নিচু করে এমনভাবে হাত ঘড়িটা দেখল যেন তার কানে কোনো প্রশ্ন এসে ভিড়েনি। দ্বিতীয়বার ছুটে এলো কথাটা। বসা থেকে ওঠার আগে আরশান দুটো শব্দ উচ্চারণ করল ক্ষীণ কণ্ঠে, ‘কিছু হয়নি।”
সকালের মা ডাইনিংয়ে ঢুকতেই চোখাচোখি হলো আরশানের সাথে। তাঁর গোলগাল ফর্সা বোকা বোকা মুখখানা চকিতে কঠোর হয়ে উঠল। কুটিল হয়ে উঠল চোখের দৃষ্টি। আরশান অপ্রতিভ ভাবে সালাম দিল। তিনি সালামের উত্তর না দিয়ে হনহন করে নাশতার টেবিলের দিকে এগিয়ে গেলেন। আরশান টেবিলের পাশেই ছিল। বিনীত ভাবে একটি চেয়ার এগিয়ে দিল। সকালের মা এই সেবাটুকু গ্রহণ করলেন না। কঠোর ভাবে অগ্রাহ্য করলেন। আরশানের এগিয়ে দেওয়া চেয়ারে না বসে নিজ উদ্যোগে অন্য একটি চেয়ার টেনে নিয়ে বসলেন। আরশানের মুখে অপমানের ছায়া পড়ল। তার আত্মসম্মানবোধ সদা জাগ্রত। এই ভদ্রমহিলা সকালের মা না হয়ে অন্য কেউ হলে এতক্ষণে কড়া কথা শুনিয়ে দিত। ইচ্ছে যে হচ্ছিল না তা নয়। কিন্তু ইচ্ছের মুখে কুলুপ এঁটে মেঘাচ্ছন্ন মুখে চুপচাপ দাঁড়িয়ে রইল সে। একটা সময় নিঃশব্দে হেঁটে সরে এলো জায়গাটা থেকে। তার মনটা বড়োই সংকুচিত হয়ে আছে। নিজেকে নিকৃষ্ট এবং হীন জীব বলে মনে হচ্ছে। ভিক্ষুক মনে হচ্ছে। কী দরকার ছিল মহিলার সাথে স্বতপ্রবৃত্ত হয়ে কথা বলতে যাবার? সে কি ভেবেছিল, উনি তাকে মাথায় তুলে নাচবেন? জামাই আদর করবেন? ওরা কেন এসেছে এখানে? ফাহাদ-নাবিলার ওয়ালিমায় যোগ দেবার জন্য? নাকি আরশানকে আবার নতুন উদ্যমে অপমান করার জন্য?
গোসল সেরে বেরিয়ে সকাল দেখল, মা থমথমে মুখে বসে আছেন বিছানায়। চোখে জলের আভাস। চাপা রাগে ফেটে যাচ্ছে মুখের চামড়া। সকাল একটু ভড়কে যাওয়া গলায় বলল, ‘কী হয়েছে, মা?’
‘তুই কি আমাকে বোকা পেয়েছিস?’
‘বুঝলাম না।’
‘ধোঁকা দিচ্ছিস আমাকে?’
সকাল মাথার চুলে তোয়ালেটা ভালো মতো জড়িয়ে নিলো। এগিয়ে এসে বসল মায়ের পাশে। ‘এসব কী বলছ?’
মা আগুন ঝরা গলায় বললেন, ‘তুই ওই ছেলেটার সাথে দেখা করার জন্যই এসেছিস এখানে, তাই না? দুজন মিলে প্ল্যান প্রোগ্রাম করেই কাজটা করেছিস।’
সকাল চোখ নামালো, ‘কী বলছ এসব?’
‘ঠিকই বলছি। আমাকে বোকা বানানো এত সোজা না।’
‘হঠাৎ কী হলো?’ ভয়ে ভয়ে প্রশ্নটা করল সকাল।
‘ছেলেটা তো এখানেই ঘুরে বেড়াচ্ছে দেখলাম। বহাল তবিয়তে।’
‘তার বাড়িতে সে ঘুরে বেড়াবে। এটাই কি স্বাভাবিক নয়?’
মায়ের কণ্ঠস্বর উচ্চগ্রামে উঠল, ‘তা তুমি কি জানতে না যে এটা তার বাড়ি? যে ছেলের সাথে বিয়ে ভেঙে গেছে সেই ছেলের বাড়িতে কোন আক্কেলে এসেছ? নিজের তো লাজ শরম কিছু নেই। আমার মান-ইজ্জতেরও বারোটা বাজালে।’
সকাল নিরুত্তর। মাথা নিচু। গলায় কান্নার সুড়সুড়ি।
‘এতই যদি তোমার শখ হয় একে বিয়ে করার তাহলে করে ফেলো। এখানেই থাকো। আমি কালকেই চলে যাব। আমার লাগবে না তোমার মতো মেয়ে। একাই থাকব, এটুকু বলে তিনি হঠাৎ ডুকরে কেঁদে উঠলেন, ‘আমার স্বামী চলে গেছে। দুদিন পর আমিও চলে যাব। তোমার জীবনে আমি বাধ সাধতে আসব না। তুমি ওই অলক্ষুণে ছেলেকে বিয়ে করে এখানেই থাকো। বাপকে হারিয়েছ, এবার মা হারালেও তোমার কোনো ক্ষতি হবে বলে মনে হচ্ছে না।’
‘এভাবে বলো না, মা! আমার কষ্ট হয়!’ না চাইতেও আর্তনাদটা বুক চিরে বেরিয়ে এলো।
মা কান্না ভেজা বড়ো বড়ো চোখ তুলে তাকালেন ওর দিকে, অপ্রকৃতস্থের গলায় বললেন, ‘ঠিক আছে তাহলে। তুই সুখে থাক। আমাকে বিদায় দে। আমি চলে যাব। আর এক মুহূর্তও এখানে থাকব না।
সকাল মাকে জড়িয়ে ধরল। গলার স্বর বুজে এলো কান্নায়। অনেক কষ্টে বলল, ‘তুমি আমাকে ছেড়ে কোথাও যাবে না।’
মা শাড়ির আঁচল দিয়ে চোখ মুছতে মুছতে বললেন, ‘ওই ছেলে ঘুরঘুর করছে কেন? মতলব কী? আমার সাথে গায়ে পড়ে কথা বলতে আসছে, সালাম দিচ্ছে। মনে করেছে এসব করলেই আমি পটে যাব।’
সকাল একটু স্তম্ভিত হয়ে গেল। ‘তোমাকে সালাম দিয়েছে?’
‘দিল তো।’
‘তুমি উত্তর দাওনি?’
‘মাথা খারাপ! দিলেই তো মাথায় চড়ে বসবে।’
সকালের বুক মুচড়ে উঠল। ভয়ঙ্কর মন খারাপে ডুবে গেল মন। ‘একটা মানুষ তোমাকে সালাম দিল, সম্মান দেখালো। বিনিময়ে তুমি এমন অভদ্র আচরণ করলে?’
মায়ের চোখে সন্দেহ ঝিলিক দেয়, ‘তুই এত রিঅ্যাক্ট করছিস কেন?’
সকাল সরে এলো মায়ের কাছ থেকে। লুকিয়ে নিলো জল টলমলে চোখ। একটা বড়ো শ্বাস টেনে নিয়ে কান্নার ঢোঁক গেলার চেষ্টা করে ভাঙা গলায় বলল, ‘মা, শোনো, তোমার সব আদেশ আমি মানতে রাজি আছি। কিন্তু তুমি দয়া করে আর কখনো ওকে অলক্ষুণে বলে ডেকো না। আর এভাবে অপদস্থ করো না। নিজ থেকে কথা না বলতে চাইলে বলো না। কিন্তু সে বলতে এলে ভদ্রতার খাতিরে অন্তত রেসপন্স করো। বেচারার মা নেই। বাবার সাথেও সম্পর্ক ভালো না। সব জেনে-শুনে তুমি…’ সকাল বলতে বলতে হোঁচট খেলো। কণ্ঠস্বর ঢাকা পড়ল অদম্য কান্নার থকথকে কম্পনে।
বাড়িতে অনুষ্ঠানের তোড়জোড় চলছে প্রায় একমাস যাবত। পিতা-পুত্রের স্বাভাবিক সম্পর্ক বিরাজমান থাকলে ছোটো ভাইয়ের বিয়ের আয়োজনে আরশানের নিশ্চয়ই প্রত্যক্ষ ভূমিকা থাকত। বাবাকে একটা প্রচ্ছন্ন শাস্তি দেওয়ার জন্য সে ইচ্ছে করেই নির্লিপ্ত থেকেছে। কিন্তু আজকে অনুষ্ঠানের ঠিক কয়েকঘণ্টা আগে, ল্যাপটপ সামনে নিয়ে বসে, নতুন একটা কন্সট্রাকশন প্রজেক্ট প্রপোজালে আকণ্ঠ ডুবে যাবার ব্যর্থ চেষ্টা করতে গিয়ে মাথায় বারংবার একটি টুকরো ভাবনা ভাসমান মেঘের মতো এসে উপস্থিত হচ্ছে। মনে হচ্ছে বাড়ির বড়ো ছেলে হিসেবে আজকের এই বিশেষ দিনে অল্পবিস্তর হলেও পারিবারিক দায়িত্ব পালন করা উচিত। কিন্তু সংকোচের ভিড়ে হারিয়ে যাচ্ছে উদ্যম। এতদিন নিশ্চুপ নির্বিকার থেকে আজ হঠাৎ খুব যত্নশীল হয়ে উঠলে ছোটো ভাইবোনদের কাছেই হাসির পাত্র বনে যাবে। অতএব অবাধ্য অশান্ত মনটাকে আত্মাদরের বেড়ি দিয়ে শক্ত করে বাঁধল সে। ঠিক করল আজ সারাদিন অফিসের কাজ করবে। শুধুই কাজ।
দুপুরে টিলি এলো ওর ঘরে, হাতে একটা প্যাকেট নিয়ে।
‘ভাইয়া, এটা তোমার।
‘কী এটা?’ ভ্রুজোড়া সুচালো হলো আরশানের।
‘পাঞ্জাবি। আমরা গত মাসে নিউইয়র্ক গিয়েছিলাম বিয়ের শপিং করতে। তোমাকে তো কতবার বললাম সঙ্গে চলো, গেলে না। ওখান থেকেই কিনেছিলাম। আজকে এটা পরবে, কেমন? ছেলেরা সব পাঞ্জাবি পরছে। আর মাথায় লাল পাগড়ি। তোমার পাগড়িটাও নিয়ে এসেছি।’
আরশান জলদগম্ভীর মুখে বলল, ‘এসব পাগড়ি-টাগড়ি আমি পরব না।’
‘কেন? প্লিজ, ভাইয়া! ড্যাডকেও পরাচ্ছি। আজকের ফ্যামিলি পিকচারে তোমাদের দুজনের মাথায় একই রকম পাগড়ি থাকবে। কাজিনরাও সবাই পাগড়ি পরছে।’
‘আমি এসবের মধ্যে নেই। তুমি তো জানো আমি ছবি – টবি তুলি না।’
টিলি একটু রেগে গেল এবার, ‘সবসময় এরকম করো কেন? ভালো লাগে না কিন্তু!’
আরশান ছোটো বোনের দিকে নরম চোখে চাইল, নরম গলায় বলল, ‘আচ্ছা ছবি তুললেও তুলতে পারি। কিন্তু অদ্ভুত জিনিসটা মাথায় পরতে পারব না। সরি।’
টিলি কপাল কুঁচকে কিছুক্ষণ তাকিয়ে রইল ভাইয়ের দিকে। তারপর রুষ্ট স্বরে বলল, ‘এখানে বসে না থেকে ওপরে চলো।’
‘কাজ করছি।’
‘কাজ করতে হবে না। চলো ওপরে।
‘কেন?’
‘নাচের রিহার্সাল হচ্ছে।’
আরশান শ্রাগ করল। ‘তো আমি কী করব?’
‘এসো তো, ভাইয়া! আমার স্পিচের স্ক্রিপ্ট রেডি করে দাও।’
আরশান একটু অবাক হলো। ‘স্ক্রিপ্ট লিখতে হবে কেন? ভাইকে নিয়ে যা বলতে মনে চায়, তাই বলবে।’
টিলি কাঁচুমাচু হয়ে গেল। ‘প্রব্লেম হচ্ছে এত মানুষের সামনে গিয়ে দাঁড়ালে আমার কিছুই মনে আসবে না। যা মনে আছে তাও ভুলে যাব। তাই মুখস্থ করতে হবে।
আরশান হেসে ফেলল।
‘তুমি লিখে দেবে না?’
‘এসব কাজ নিজেকেই করতে হয়, টিলি। যা যা বলতে চাও গুছিয়ে লিখে ফেলো।’
‘ঠিক আছে লিখব। কিন্তু তোমার সাহায্য প্রয়োজন।’
‘আমি কাজ করছি। ডিস্টার্ব করো না।’
টিলি মুখ ঝামটা মেরে বলল, ‘থাকো তুমি। সেলফিশ একটা!’
আরশান উঠে এলো শেষমেশ। টিলির গাল টেনে দিয়ে প্রশ্রয়ের গলায় বলল, ‘আমাকে বিরক্ত না করলে ভালো লাগে না, তাই না?
‘না, লাগে না। তোমাকে বিরক্ত করা আমার ফেভারিট কাজগুলোর একটা,’ আহ্লাদী গলায় বলল টিলি।
সকাল চুপচাপ বসে ছিল জানালার ধারে। বাইরে ঝুম দুপুর। খোলা জানালা দিয়ে জনমানুষের কোলাহল ভেসে আসছে। গানের আওয়াজ ভেসে আসছে। শুধুমাত্র এই একটা ঘর বাদে বাড়ির প্রতিটি ইট কাঠ পাথরে উৎসবের ছোঁয়া লেগেছে যেন। কতক্ষণ কেটেছিল জানে না সকাল। হঠাৎ মায়ের কণ্ঠস্বর ভেসে এলো, ‘চললাম আমি।’
চমকে উঠল সকাল। মা স্যুটকেস নিয়ে দাঁড়িয়ে আছেন ঘরের মধ্যিখানে। যেন বাইরে ট্যাক্সি অপেক্ষা করছে। এখনই বেরিয়ে না পড়লে ট্রেন মিস হয়ে যাবে। উন্মত্ত চোখের চাউনি। গালে কান্নার দাগ। সকাল হতভম্ব গলায় বলল, ‘মানে কী?’
মা চোখ মুছলেন আঁচল দিয়ে। ‘চলে যাচ্ছি। তোর বাবাকে ছাড়া থাকতে পারছি না। আমার নিজের বাড়িতে থাকলে মনে হয় সে আমার পাশেই আছে। মনে হয় চুপচাপ নামাজ পড়ছে নইলে বারান্দায় বসে খবরের কাগজ পড়ছে। এখানে আমার দম আটকে আসছে। তুই থাক। আমি বরং যাই।’
সকাল কিংকর্তব্যবিমূঢ় হয়ে চেয়ে রইল। অপরিজ্ঞাত শঙ্কায় বুক কাঁপছে তার। শিউরে উঠছে গা। এখন সে শতভাগ নিশ্চিত যে এই মানুষ আর স্বাভাবিক নেই। ইনি মানসিক বৈকল্যের শিকার। সামনে দাঁড়ানো বিকারগ্রস্ত মহিলাটি কোনো ভাবেই তার আবাল্য চেনাজানা পুরনো সেই মা নন। ইনি অন্য কেউ।
‘কোথায় যাচ্ছ তুমি?’
‘বাংলাদেশ।’
হঠাৎ হিংস্র আক্রোশ মাথা চাড়া দিয়ে উঠল। গর্জে উঠল সকাল, ‘তোমার কি মাথা খারাপ হয়ে গেছে? বাংলাদেশ কীভাবে যাবা তুমি? উড়ে উড়ে? নাকি ফাহাদ তোমাকে গাড়ি করে সোজা বাসায় নামায় দিয়ে আসবে? তোমার ফ্লাইট আরো এক সপ্তাহ পরে। আমেরিকা থেকে বাংলাদেশ প্লেনে করে যেতে কম করে হলেও তেইশ থেকে চব্বিশ ঘণ্টা সময় লাগে। তুমি কি এসব জানো না?’
মা অবুঝ বালিকার মতো ফ্যালফ্যাল করে তাকিয়ে রইলেন খানিকক্ষণ। চোখ থেকে গড়িয়ে পড়ল এক ফোঁটা জল। কাঁপা গলায় বললেন, ‘চিৎকার করছিস কেন?’
সকাল এগিয়ে গিয়ে স্যুটকেসটা সরিয়ে রাখল এক পাশে। মায়ের গলা জড়িয়ে ধরে বলল, ‘তুমি কেন এমন করছ? আমি তো আছি তোমার সাথে। বাবা যেখানেই আছে আমার বিশ্বাস সে আমাদের দেখছে। তুমি এরকম মন খারাপ করে থাকলে বাবাও কষ্ট পাবে। প্লিজ, মা! স্বাভাবিক হওয়ার চেষ্টা করো।’
দরজায় ধাক্কা পড়ল। সকাল একটু সময় নিয়ে ধাতস্থ করল নিজেকে। মায়ের চোখের জল মুছে দিল ওড়না দিয়ে যত্নের সাথে। তারপর দরজা খুলে দেখল নাবিলা দাঁড়িয়ে আছে।
‘তুই কি ঘরের ভিতর বসে থাকার জন্য আসছিস? আজিব!’
সকাল হাসার চেষ্টা করল শুধু, বলল না কিছু। নাবিলা গলা বাড়িয়ে দিল ঘরের ভেতর, ‘আন্টি! আম্মা তো আপনাকে খুঁজছে সেই তখন থেকে।’
ছেলে-মেয়েরা জড়ো হয়েছে লিভিং রুমে। ওখানে নাচের ফাইনাল রিহার্সাল হচ্ছে। পারফর্মাররা ছাড়াও আরও জনা দশেক ছেলে-মেয়ে ছড়িয়ে ছিটিয়ে অবস্থান করছে সাতশো স্কয়ারফিটের লম্বাটে ঘরটায়। নাচনেঅলারা প্রত্যেকেই টিলির বন্ধু। আর দর্শক সারিতে কাজিনদের সংখ্যা বেশি। এই ঘরের দুটো দরজা। একটি ডাইনিংয়ের সাথে, অপরটি বেজমেন্ট যাবার করিডোরের সাথে লাগোয়া। সকাল যখন ডাইনিং পার হয়ে লিভিংয়ে এসে দাঁড়ালো, ঠিক সেই সময় আরশানও উপস্থিত হলো বিপরীত দিকের দরজায়। চোখে চোখ পড়তেই অপ্রস্তুত হলো দুজনে। চমকে গেল… থমকে গেল… চোখ সরিয়ে নেবার চেষ্টা করেও ব্যর্থ হলো। মা পাশে এসে দাঁড়াতেই সকাল ব্যতিব্যস্ত হয়ে বেরিয়ে গেল ঘর ছেড়ে। হাত পা কাঁপছে। হৃৎপিণ্ড মথিত হচ্ছে অবিদিত যন্ত্রণায়। মনে হচ্ছে এখানে আসাটা অনেক বড়োসড়ো ভুল হয়ে গেছে। এত কাছে থেকেও যে একটা মানুষের বিরহে এমন জ্বলে পুড়ে খাক হওয়া যায়, সকাল তা আগে কখনো জানত না। মানুষটাকে শুধু এক নজর দেখবার জন্যই তো এসেছিল এখানে, কিন্তু দেখে দেখে তো আঁশ মেটে না। বুকের আগুনেও ঠান্ডা জল পড়ে না। এই আগুন কখনো নিভবার নয়। এই দহন চিরায়ত। এমনই দুর্মোচ্য, অতৃপ্ত নারকীয় যন্ত্রণায় আজন্ম দগ্ধ হবে দেহ-মন- আত্মা!
সকালের আচমকা প্রস্থান একটা নাড়া দিয়ে গেল বুকে। চোখে চোখ পড়ামাত্র এভাবে চলে যাওয়ার মানে কী? এ তো দ্ব্যর্থহীন এক প্রত্যক্ষ অপমান! রাগে দপদপ করছিল মাথার রগ। প্রতিশোধের লেলিহান আগুনে পুড়ছিল হৃদয়। মন চাইছিল এই মুহূর্তে বাড়ি ছেড়ে চলে যায়, দূরে…বহুদূরে। একজন প্রবঞ্চক, শঠ, ফক্কর মেয়েমানুষের জন্য জীবনের মূল্যবান সময় নষ্ট করার কোনো মানে হয় না। কেন ভাই একটা মানুষকে দেখা মাত্রই তোমার লেজ তুলে পালাতে হবে? সেই মানুষ কি চিবিয়ে খাবে তোমাকে? নিজেকে তুমি কী ভাবো মেয়ে?
রাগ, প্রতিহিংসা এবং অপমানের সাংঘাতিক সংক্রমণে ক্রমেই তার ভেতরটা দূষিত হয়ে উঠছিল। নিশ্ছিদ্র অন্ধকারে ছেয়ে যাচ্ছিল চারপাশ। তবুও ছোটো ভাই-বোনের মুখের দিকে চেয়ে স্বাভাবিক থাকার চেষ্টা করল। দাঁত-মুখ খিঁচে নাচের রিহার্সাল দেখল। টিলির স্ক্রিপ্ট লেখায় সাহায্য করল। অনিকের সাথে বসে অতিথিদের সিটিং চার্ট তৈরি করল। সেই চার্ট প্রিন্ট করে ঝুলিয়ে দিল বিয়ে বাড়ির প্রবেশমুখে। বিকেলে অ্যান্ড্রিয়ানা তাকে দারুণ চমকে দিল! সাদা জামদানি শাড়ি, কপালে লাল টিপ। হাত ভরতি রেশমি চুড়ি। আরশানকে অবাক করে দিয়ে পরিষ্কার কণ্ঠস্বরে, ভাঙা বাংলায় বলল, ‘আমি জানি তুমি সাদা পছন্দ করো। কেমন লাগছে আমাকে?’
আরশান বিস্ময়াবিষ্ট গলায় বলল, ‘তোমাকে অসম্ভব সুন্দর লাগছে!’
অ্যান্ড্রিয়ানা কথাটা পুরোপুরি বুঝল না। ঠোঁট উলটে ‘অসম্ভব’ শব্দটা উচ্চারণের অসম্ভব রকমের ব্যর্থ চেষ্টা করে হার মানা গলায় বলল, ‘হোয়াট ডাজ ইট মিন?’
আরশান হেসে ফেলল এবং হঠাৎ করেই আবিষ্কার করল বুকের ভেতর জ্বলতে থাকা অন্ধ বিভীষণ রাগের তেজ অনেক খানি কমে গেছে। অ্যান্ড্রি আসাতে ভালোই হলো। সকাল দেখুক পৃথিবীতে এখনো আরশানের প্রকৃত বন্ধুরা টিকে আছে। তারা সকালের মতো ঠক, জোচ্চোর এবং প্রতারক নয়। তারা মানুষকে ভালোবাসতে পারে সত্যিকার অর্থে, নিঃস্বার্থ ভাবে। সকাল আরো দেখুক যে আরশান ফেলনা নয়, একা নয়,
এমনকি সকালের বিরহে বিন্দুমাত্র কাতরও নয়!
নাবিলাকে সাজাতে একজন পাকিস্তানি মেকআপ আর্টিস্ট এসেছে। সাজগোজ হচ্ছে টিলির বেডরুমে। মেয়েরা দল বেঁধে কনের সাজ দেখছে। কেউ কেউ নিজেরাও সাজগোজ করছে বেডরুম পার্শ্ববর্তী ড্রেসিং রুমে। টিলি সাজসজ্জা নিয়ে বেশ মনোযোগী। সকালদের যে ঘরে থাকতে দেওয়া হয়েছে সেই ঘরটিকেই নিজের সাজঘর বানিয়েছে সে। ওখানে আপাতত সবার প্রবেশ নিষেধ। অগত্যা সকাল এবং তার মা নাবিলার কাছে এসেই আশ্রয় নিয়েছে। সকাল অবশ্য ইচ্ছের বিরুদ্ধে এখানটায় বসে নেই। নাবিলার সাজ দেখতে ভালো লাগছিল তার। টুকটাক সাহায্যও করছিল। মতামত দিচ্ছিল। ফাহাদের মা সাংসারিক কাজের চাপে ছেলের বিয়ের অনুষ্ঠান উপভোগ করতে পারছেন না। এত এত অতিথি সামলানো কি চাট্টিখানি কথা? অতিথিরাও এখনো পুরোদস্তুর বাংলাদেশি রয়ে গেছে। প্রতি বেলায় ডাল ভাতের সাথে কতিপয় মুখরোচক পদ না হলে নিন্দা করার পাঁয়তারা করছে। এদের অনেকেই যথাসম্ভব সাহায্য করছে; কিন্তু মাথাটা যার, প্রকৃত ব্যথা তো সে-ই বুঝবে, তাই না? বাড়ির কর্ত্রী হয়ে তিনি তো আর অন্য লোকের ঘাড়ে দায়িত্ব চাপিয়ে হাত-পা ছেড়ে বসে থাকতে পারেন না। সকাল দেখছিল সবই। চাচির জন্য তার মায়াও হচ্ছিল কিঞ্চিৎ। একটু সাহায্যের হাত বাড়িয়ে দিতে পারলে হয়তো তৃপ্তি পেত। কিন্তু মায়ের প্রখর দৃষ্টির সামনে পড়ে কোনো কাজই স্বতঃস্ফূর্ত ভাবে করা যাচ্ছে না। মা এখন পর্যন্ত চাচা-চাচির সাথে হেসে একটা কথা বলেননি। এমন ভাব ধরে আছেন যেন এ বাড়ির প্রতিটি মানুষের সাথে তাঁর প্রকাশ্য বৈরিতা বিদ্যমান। এরূপ অবস্থায় বাড়ির কাজ নিয়ে আদিখ্যেতা দেখালে মা নির্ঘাত চটে যাবেন। পারলে বলে বসবেন, ‘এত আদিখ্যেতা দেখাচ্ছ কেন, হ্যাঁ? এই বাড়ির বউ হতে চাও নাকি?’
এমন উৎসব মুখর পরিবেশের বদৌলতেও মন খারাপের বিশ্রী রোগটা সকালকে ছেড়ে যেতে চাইছিল না। পাথর হয়ে বসে ছিল বুকের ওপর। অন্তর জুড়ে বিষের জ্বালা। তার মন চাইছে…কেবলই মন চাইছে ওই মানুষটাকে একটু কাছ থেকে দেখে, কাছাকাছি চুপচাপ বসে থাকে কিছুক্ষণ। চোখে চোখে চেয়ে দুটো কথা বলে। এই অদম্য বাসনার উচ্ছৃঙ্খল অত্যাচারে হৃৎপিণ্ডে ঘনিয়ে আসছে ব্যথা। চোখে আসছে জল। মুখ থেকে কষ্টের চিহ্ন মুছে ফেলার যথাসাধ্য চেষ্টা করছে সে। কতটা সফল হচ্ছে জানে না। এমন সময়ে মায়ের সেলফোনটা বেজে উঠল। স্ক্রিনের দিকে তাকানো মাত্র মায়ের মুখটা এ কান-ও কান হাসিতে উদ্ভাসিত হয়ে উঠল। খুশিতে গদগদ হয়ে সকালের দিকে একবার দৃষ্টিক্ষেপ করে বললেন, ‘তানভীর ফোন করেছে!’ ফোন ধরে খুব বেশিক্ষণ কথা বললেন না মা। মিনিট না গড়াতেই সকালকে ধরিয়ে দিয়ে বললেন, ‘তোর সাথে কথা বলবে।’
সকাল ফোনটা নিয়ে ঘর থেকে বেরিয়ে এলো। অবসাদ মিশ্রিত কণ্ঠে বলল, ‘হ্যালো, তানভীর। কেমন আছ?’
‘ফোন ধরছিলে না কেন?”
সকাল একটু অপ্রস্তুত ভাবে বলল, ‘ফোন…ওহ…ফোনে তো চার্জ নেই।’
‘চার্জ দেওয়ার প্রয়োজন বোধ করোনি তাই না?’
সকাল চুপ করে থাকে। তানভীর ঠেস মারা গলায় বলে, ‘তুমি তাহলে এখন তোমার এক্স-বয়ফ্রেন্ডের বাসায়। রাইট?’
সকাল এই প্রশ্নেরও কোনো উত্তর দিল না। তার মনটা অসম্ভব রকমের খারাপ। মাথাটা পাগল পাগল। কারো সাথে কথা বলতে ইচ্ছে করছে না।
‘তুমি কি দেশে ফিরে আসবে আদৌ?
এবার কিছু একটা না বললেই নয়। অনেক কষ্টে-সৃষ্টে বলল, ‘কী আশ্চর্য! ফিরব না কেন?’
‘বাবা বিয়ের কার্ড প্রিন্টিং এর ব্যাপারে কথা বলছিল। তোমার কী মতামত? কার্ড ছাপিয়ে ফেলব?’
সকাল খা-খা করা খালি বুক নিয়ে বলল, ‘বিয়ের কার্ড? এখুনি?’
তানভীর শ্লেষের হাসি হাসল, ‘কেন তোমার কি ডিসিশন চেঞ্জ হবার সম্ভাবনা আছে? বিয়েটা করতে চাইছ না?”
সকাল একটা বড়ো শ্বাস টেনে নিলো, ‘তানভীর, শোনো। এক সপ্তাহ পরেই তো আমি ফিরে আসছি। আসার পর প্ল্যান করি?’
ফোনটা রেখে মায়ের কাছে ফিরে এলো সে। কিছু বলল না। স্থাণু হয়ে বসে রইল বিছানার ওপর। নাবিলা একটা সময় বলল, ‘কী রে? তুই রেডি হস না কেন?’
ঘোর ভাঙা চোখ মেলে নাবিলাকে দেখল সকাল। দেখেই মুগ্ধ হয়ে গেল। পেঁয়াজখসি-রঙা নেটের ওপর জরি সুতার কাজ করা চমৎকার একটা ল্যাহেঙ্গা পরেছে ও। মুক্তো খচিত কণ্ঠহার, মাথায় টায়রা। মুখে প্রসাধনীর কোনো আধিক্য নেই। ভীষণ মোলায়েম এবং স্নিগ্ধ। কী সুন্দর যে লাগছে ওকে! সকাল বিহ্বল হয়ে বলল, ‘ফাহাদ আজকে তোকে দেখে নির্ঘাত পাগল হয়ে যাবে।
নাবিলা ওর হাত চেপে ধরে একটু আড়ালে নিয়ে এলো। কানের কাছে মুখ নামিয়ে ফিসফিস করে বলল, ‘পাগল তো হবা তুমি! অ্যান্ড্রিয়ানাকে দেখে!’
‘কেন?’
শাড়ি-টাড়ি পরে একদম ষোলো আনা বাঙালি সেজে এসেছে। শুধু এই নয়, পরিষ্কার বাংলায় আরশান ভাইকে বলেছে: সাদা শাড়ি পরেছি, অনলি ফর ইউ।
‘আসলেই?’ সকাল বজ্রাহত।
‘হ্যাঁ মানে…এরকমই কিছু একটা বলেছে।’
‘তুই ক্যামনে জানলি?’
‘টিলির কাছ থেকে জানলাম।’
সকালের কান ঝা ঝা করে উঠল। রক্তের কণায় কণায় বয়ে গেল ঝড়। মন খারাপের বিশ্রী ব্যামোটা যেন এবার গলা টিপে ধরতে চাইল। ফ্যাকাশে মুখে বলল, ‘ওই মেয়েটা কি এ বাড়িতে প্রায়ই আসে?’
‘আসে না আবার? ভাবগতিক দেখে মনে হয় এই জন্মে সে আরশান ভাইকে ছাড়বে না। পারলে মুসলিম হয়ে বিয়ে করে ফেলবে।’
সকাল আর্তস্বরে বলল, ‘কী বলছিস?’
‘ঠিকই বলছি। এখন ভ্যাবদার মতো দাঁড়িয়ে না থেকে যাও, গিয়ে রেডি হও।’
একটা দীর্ঘশ্বাস বেরিয়ে এলো সকালের বুক চিরে। ম্লান মুখ নিয়ে নাবিলার কাছ থেকে সরে এলো। দেখল মা তাকিয়ে আছেন, সন্দিগ্ধ চোখে। সকাল সেই দৃষ্টি সম্পূর্ণ অগ্রাহ্য করে বেরিয়ে এলো ঘর থেকে। অনুষ্ঠানের জন্য তৈরি হতে ইচ্ছে করছে না। সাজতে ইচ্ছে করছে না। সে জানে যতই সে সাজুক না কেন নীল চোখের ওই শ্বেতাঙ্গিনী তার চাইতে অনেক বেশি সুন্দর! সিঁড়িতে রহমান চাচার সাথে দেখা।
‘কেমন আছ, মা?’
সকাল একটু ধাতস্থ করল নিজেকে। ‘এই তো, চাচা। আছি আলহামদুলিল্লাহ।’
ধুপধাপ সিঁড়ি ভেঙে ওঠা নামা করছে ছেলে-মেয়েরা। সকাল রেলিং এর ধারে সরে দাঁড়ালো। রহমান সাহেব একটু উত্তেজিত কণ্ঠে বললেন, ‘ওই গাধাটার সাথে কথা হয়েছে?’
সকাল মুখ নিচু করল। ম্লান শোনাল তার গলা, ‘না চাচা।’
‘শোনো, মা, আমি জানি পৃথিবীতে যদি এমন কোনো মানুষ থেকে থাকে যার কথা আমার ওই গোঁয়ার ছেলেটা একটু হলেও গুরুত্ব দেবে, সেই মানুষটি তুমি। তুমি পারলে ওকে বুঝিয়ে বলো যে আমি তার কাছে ক্ষমাপ্রার্থী। আর সে যেন নিজের জীবনটাকে নিয়ে এরকম ছিনিমিনি না খেলে।’
‘জি, চাচা। আমি বলার চেষ্টা করব।’
‘তোমার মা কি কোনো কারণে আমাদের ওপর অসন্তুষ্ট হয়েছেন?’
সকাল খুব সংকোচে পড়ে গেল। মিনমিন করে বলল, ‘না না! তা কেন?”
রহমান সাহেব একটা দীর্ঘশ্বাস গোপন করে বললেন, ‘তোমার বাবা চলে যাবার পর উনি খুব ভেঙে পড়েছেন। তাই না?’
‘ভীষণ ভেঙে পড়েছেন।
‘কয়েকটা দিন ধৈর্য ধরো, মা। সব ঠিক হয়ে যাবে!’
সন্ধের মুখে মুখে অতিথিরা আসা শুরু করল। নেইবার হুডের স্ট্রিট পার্কিং ভরে গেল খুব দ্রুত। কেউ কেউ গাড়ি রাখার জায়গা পেল না। রাস্তার ওপারের শপিং মলে গাড়ি পার্ক করে রেখে হেঁটে হেঁটে বিয়ে বাড়িতে এলো। এর মাঝে কয়েকটা ফ্যামিলি, যেখানে বৃদ্ধ-বৃদ্ধা কিংবা ছোটো শিশু বিদ্যমান, তাদেরকে আরশান গাড়ি নিয়ে পিক করল শপিং মল থেকে। মেয়েদের পক্ষে ভারী শাড়ি গয়না, হিল জুতো পরে বেশিক্ষণ হাঁটা সম্ভব না। অতএব তাদের জন্যেও গাড়ি আবশ্যক। ভার্জিনিয়ার বাঙালি কমিউনিটি বেশ বিস্তৃত। সবার সাথে সুসম্পর্ক আছে এমন নয়, তবে বিয়েশাদির ক্ষেত্রে একই গণ্ডির সবাইকেই ভদ্রতা রক্ষার্থে নিমন্ত্রণ করতে হয়। তাই অতিথির তালিকা বড়ো হয়ে গেছে। ব্যাক-ইয়ার্ডেও কয়েকটা টেবিল পেতে অভ্যাগতদের সমাদরের ব্যবস্থা করা হয়েছে।
সবুজ ঘাসের কার্পেট বিছানো লনের সর্বত্র খেলছিল স্ট্রিং লাইটের মায়াবী আলো। গোল গোল টেবিলগুলো এর মাঝেই অতিথিরা দখল করে ফেলেছে। সাদা, নীল আর গোলাপি ফুল দিয়ে সাজানো মঞ্চটি এখনো ফাঁকা। বর-বধূ আসেনি। একটি ব্যান্ড দল কর্নারে দাঁড়িয়ে মৃদু ভলিউমে বাজনা বাজাচ্ছে। খাবারের মেনু ইন্ডিয়ান। আমেরিকায় জন্মানো বর্তমান প্রজন্মের বাংলাদেশি ছেলে-মেয়েরা ঝাল মশলাযুক্ত বাঙালি খাবার খেতে পারে না। ইন্ডিয়ান রান্নায় মশলার আধিক্য থাকলেও মরিচের ঝাঁঝ কম। সব আইটেমেই প্রচ্ছন্ন মিষ্টি স্বাদ থাকে। শ্বেতাঙ্গদের কাছেও তাই ইন্ডিয়ান কুইজিন সর্বদা গ্রহণযোগ্য।
বন্ধু-বান্ধবদের মধ্যে অ্যান্ড্রিয়ানা এবং রবার্ট ছাড়া অন্য কাউকেই নিমন্ত্রণ করেনি আরশান। এই দুজন ফাহাদের সুপরিচিত বলেই সামাজিকতা রক্ষা করা হলো। মজার ব্যাপার হচ্ছে, বাড়ির বড়ো ছেলে হিসেবে আরশান মনোযোগ সহকারে অনুষ্ঠান তত্ত্বাবধানের চেষ্টা করছে। এই চেষ্টায় কোনো চাতুরী নেই। অতিথিদের সাথে হাসিমুখে কথা বলছে। আপ্যায়ন করছে। এই ছেলে যখন স্বাভাবিক সভ্য এবং বিবেচক মানুষ হয়ে ওঠে তখন হরেক মানুষের ভিড়ে তারার মতো ঝিকমিক করে। আজকে আত্মীয়মহল ওর প্রশংসায় পঞ্চমুখ হলো; মুগ্ধ হলো, আপ্লুত হলো। কিন্তু সত্যটা অন্যরকম। আসলে হাজার চেষ্টা করেও সে স্থির হতে পারছিল না। মানবচক্ষুর অন্তরালে অবাধ্য মনটা বারংবার ব্রেক কষছিল। কাজ করতে গিয়ে খেই হারাচ্ছিল। ইচ্ছা-বিরুদ্ধ, অনভিপ্রেত এক উচাটন অনুভূতিতে মথিত হচ্ছিল হৃদয়। নিজের অজান্তেই মৃতপ্রায় দুটি চোখ খুঁজে যাচ্ছিল একজন বিশেষ মানুষকে। অথচ আরশান চাইছিল না তার কথা ভাবতে। মন থেকে, মস্তিষ্ক থেকে, চেতনা থেকে ছুরি দিয়ে খুঁচিয়ে খুঁচিয়ে সেই মুখখানা তুলে ফেলার অবিরাম চেষ্টা করছিল। কতটা পেরেছিল জানে না, তবে নিজের সাথে লড়াই করার এই বীভৎস প্রক্রিয়া ক্রমেই তাকে মানসিক এবং শারীরিকভাবে দুর্বল করে তুলছিল। তার আর কিছুই ভালো লাগছিল না।
নাবিলা আর ফাহাদের আগমন হলো। উপস্থিত অতিথিরা উঠে দাঁড়িয়ে, হাততালি দিয়ে বরণ করে নিলো নব দম্পতিকে। ফাহাদ কালো রঙের স্যুট পরেছে। পরিচ্ছন্ন সুন্দর দেখাচ্ছিল ওকে। উপস্থিত সবার দৃষ্টি যখন বর- বধূর দিকে নিবদ্ধ, আরশানের চোখজোড়া তখন আটকে গেল ভিড়ের মাঝে দাঁড়িয়ে থাকা একটি উদাস মুখের ওপর। ভরন্ত এই জনসভা ক্রমেই ছোটো হয়ে আসতে আসতে একটি মাত্র চেহারায় এসে থেমে গেল। এদিকে আরশানকে দেখেও না দেখার ভান ধরে আছে সকাল। না ধরেই বা আর উপায় কী? পাশে মা দণ্ডায়মান আছেন প্রহরীর মতো। কন্যার প্রতিটি পদক্ষেপ তিনি পর্যবেক্ষণ করছেন। অবস্থা এমন জটিল যে সকালের মাঝে মাঝে নিশ্বাস নিতেও ভয় হচ্ছে। কারণ ওর প্রতিটি নিশ্বাসে আরশানের অস্তিত্ব একটু একটু করে মিশে আছে! মা সেটা টের পেয়ে গিয়ে যদি ফের রেগে যান? ফের কষ্ট পান? সেই ভয়ে সকাল এখন দাঁড়িয়ে আছে যন্ত্রের মতো। দম ফেলছে না, নড়ছে না, কিছু বলছেও না। শুধু অবাধ্য দুটি চোখের তারা না চাইতেও বারংবার ছুটে যাচ্ছে লেবু রঙের পাঞ্জাবি পরা লম্বা মানুষটার দিকে। ভিড়ের মধ্যে চারটা চোখ মিলে যাচ্ছে, মিশে যাচ্ছে আবার থেকে থেকে হারিয়েও যাচ্ছে!
অনুষ্ঠান পরিচালনা করছে অনিক। পরিবারের সব সদস্যকে একে একে ডেকে নিচ্ছে সামনে। টিলিটা এত মুখস্থ করার পরেও কথা গুলিয়ে ফেলল। কিছু পয়েন্ট মিস করে ফেলল। এর চেয়ে প্রিপারেশন না নিয়ে কথা বললেই হয়তো ফলাফল ভালো হতো। আরশান ছোটোবেলার স্মৃতিচারণ করল। কথায় কথায় বলে দিল…কেন যে বলতে গেল কে জানে! না চাইতেও বলেই ফেলল যে ফাহাদ আর টিলি ছাড়া ওর জীবনে এখন আর আপনজন বলতে কেউ নেই। পিতা বেঁচে থাকা সত্ত্বেও পিতার সাথে সুসম্পর্ক নেই, সেই অত্যন্ত ব্যক্তিগত তিক্ততাপূর্ণ বিষয়টি অনেকের কাছেই স্পষ্ট হয়ে উঠল। রহমান সাহেব জনসম্মুখে এমন ঘোষণার জন্য প্রস্তুত ছিলেন না। তিনি ব্যথিত হলেন। লজ্জিত হলেন।
কনে পক্ষের মানুষ কম। শুধুমাত্র নিজের বাবা-মা আর এক চাচা ছাড়া নাবিলার পরিবার থেকে আর কেউই আসতে পারেননি। এক খালা থাকেন টেক্সাসে। তিনি কোভিড আক্রান্ত। নাবিলার ছোটোবেলার বান্ধবী হিসেবে সকালের ডাক পড়ল। সকাল একেবারেই প্রস্তুত ছিল না। একটু নার্ভাস হয়ে গেল। প্রাণপ্রিয় বান্ধবীকে নিয়ে দু-চারটা কথা বলা তেমন কঠিন টাস্ক নয়। এটা কোনো প্রতিযোগিতাও নয়। কেউ জাজ করতে আসবে না। করলেও সমস্যা নেই। আজকাল সে মানুষের জাজমেন্টের ধার ধারে না। কিন্তু আজকের পরিস্থিতি অন্যরকম। ভিড়ের মধ্যে ওই সুন্দর চোখঅলা মিনসেটা ঘাপটি মেরে দাঁড়িয়ে আছে এবং তাকে তীক্ষ্ণ নজরে লক্ষ্য করছে, এই অতি তুচ্ছ ঘটনার সত্যতা অনুধাবন করতে গিয়েই হাত পা কাঁপছে ভয়ে আর অস্বস্তিতে। কথা গুছিয়ে নিতে পারছে না। মাথায় মানসম্মত ইংরেজিও আসছে না ছাই! আরশান যদি অল্প সময়ের জন্য হলেও নিষ্কৃত হতো এখান থেকে, তাহলে হয়তো হাঁপ ছেড়ে বাঁচা যেত।
নাবিলার সাথে প্রথম দেখার দিনটির উল্লেখ করল সকাল। শোনাল ওদের বন্ধুত্বের গভীরতার কথা। হঠাৎ চোখ পড়ল সাদা শাড়ি পরা অ্যান্ড্রিয়ানার ওপর। আরশানের গা ঘেঁষে দাঁড়িয়ে আছে। দৃশ্যটা দৃষ্টিগোচর হওয়া মাত্র মনে যেন দেশলাই কাঠির ঘষা লাগল। ছ্যাঁত করে জ্বলে উঠল আগুন। খেই হারিয়ে ফেলল। কথা সংক্ষিপ্ত করে একটা খটোমটো ‘থ্যাংক ইউ’ ছুঁড়ে দিয়ে প্রস্থান করল দ্রুত। গলা শুকিয়ে কাঠ কোনোদিকে না তাকিয়ে পদব্ৰজে এগিয়ে গেল সর্ব দক্ষিণের লম্বা টেবিলটার দিকে। যেখানে খাবার সার্ভ করার প্রস্তুতি চলছে। কোথাও পানির বোতল বা ফিল্টার চোখে পড়ছে না। এদিক সেদিক তাকাচ্ছিল দিশাহারার মতো। কেউ একজন চোখের সামনে একটা হাফ লিটার পানির বোতল তুলে ধরল। সকাল একটু অপ্রস্তুত ভাবে তাকাল সাহায্যকারীর দিকে। কিছু না বলেই বোতলটা হাতে নিলো। মানুষটা কাছে আসতেই বাতাসে আতরের সুগন্ধের বুদবুদ উঠেছে। কম্পিত হাতে পানির বোতলের ক্যাপ খোলার চেষ্টা করে ব্যর্থ হলো সকাল। আরশান বোতলটা ওর হাত থেকে ছিনিয়ে নিলো। ক্যাপ খুলল নিঃশব্দে। ফিরিয়ে দিল পুনরায়। সকাল চোখ তুলে চাইতে পারছিল না। এদিকে আরশান ওর মুখের ওপর থেকে চোখ সরাতেই পারছিল না। ও দেখছিল সকালের পারশিয়ান গ্রিন কালারের সার্টিন সিল্ক শাড়ি, দেখছিল নিরাভরণ কণ্ঠদেশে লেগে থাকা এমেরাল্ড স্টোনের লকেট, দেখছিল আরক্তিম মুখ আর আশ্চর্য সুন্দর নিখুঁত একজোড়া ঠোঁট!
সকাল কয়েক ফোঁটা পানি গলায় ঢেলে নিয়ে বোতলটা ফিরিয়ে দিল। কোন ভূমিকা ছাড়াই বলল, ‘শাড়ি পরেছে কেন?’
আরশান অবাক। সবিস্ময়ে বলল, ‘বুঝলাম না!’
এদিকটায় ওয়েটাররা ছাড়া তেমন কেউ নেই এই মুহূর্তে। সবার মনোযোগ মঞ্চের দিকে। তবুও সকাল আশেপাশে একবার সচেতন ভাবে তাকাল। মা আবার কোন সময় ওকে খুঁজতে খুঁজতে সশরীরে আবির্ভূত হন, কে জানে! ভয় আর উত্তেজনায় বুকটা ধড়ফড় করছিল। কোনো রকমে বলল, ‘আপনার বান্ধবী শাড়ি পরেছে কেন?
সকাল যে অ্যান্ড্রিয়ানাকে ইঙ্গিত করে কথাটা বলছে তা এতক্ষণে বোধগম্য হলো আরশানের। অবিশ্বাসের চোখে একটু সময় চেয়ে রইল। যেন ঠিক এই প্রশ্নটা সে এই মুহূর্তে আশা করেনি।
‘কেন? ও শাড়ি পরলে আপনার কী সমস্যা?’
‘আমার আবার কী সমস্যা? ওদেরকে এসবে মানায় না।’
‘আসলেই?’
‘আসলেই। পশ্চিমাদেরকে প্রাচ্যের বেশভূষায় মানায় না। উইয়ার্ড লাগে।’
‘কিন্তু অ্যান্ড্রিয়ানাকে তো খুব সুন্দর দেখাচ্ছে!”
‘ওরে বাবা!…তাই নাকি?’ ঝাঁঝ লেগে যায় সকালের কণ্ঠস্বরে।
আরশান শ্রাগ করল। ‘আমার তো তাই মনে হচ্ছে!’
সকালের মনটা কেন যে এই ফালতু লোকটার ফালতু কথায় আজও অবুঝ বালিকার মতো হাহাকার করে ওঠে, জ্বলে ওঠে কাঠকয়লার মতো তা এক খোদা ছাড়া আর কেউ জানে না। নিজের ওপরেই রাগ হচ্ছিল খুব। মুখ ঝামটা মেরে বলল, ‘বেশ তো! এতই যখন সুন্দর লাগছে তো ওর কাছেই যান না। এখানে দাঁড়িয়ে আছেন কেন?’
আরশান ওর নিজস্ব কায়দায় মুখ বাঁকায়। কী যেন ভাবে ক্ষণিকের জন্য। ‘আপনি এখনো আগের মতোই আছেন। হিংসুটে!’ আলতো গলায় কথাটা ছুঁড়ে দিল আরশান।
ফুঁসে উঠল সকাল। ‘আমি হিংসুটে?’
‘তা নয়তো কী? বেচারি মেয়েটা বাঙালি ঐতিহ্যকে সম্মান করে শাড়ি পরেছে। আপনার তো অ্যাপ্রিশিয়েট করা উচিত। তা না করে নিন্দা করছেন। স্ট্রেঞ্জ!’
সকালের মোমের মতো মসৃণ দুটি গালে আগুনের ছাপ পড়ল। ঠোঁটে লাগল কাঁপন। কী যেন একটা বলতে গিয়ে থেমে গেল। হারিয়ে ফেলল শব্দ। আরশান ওর কম্পিত ঠোঁটের দিকেই একদৃষ্টে চেয়ে ছিল। চেয়ে থেকেই গম্ভীর ভাবে বলল, ‘এত রেগে যাচ্ছেন কেন?’
‘আমার ইচ্ছা।’
‘কেন এসেছেন?
‘কী?’
‘আমেরিকায় কেন এসেছেন?”
‘আমার ইচ্ছা।’
‘তানভীরকে বিয়ে করছেন কেন?’
সকাল চোখ সরিয়ে নিলো। ‘আমার ইচ্ছা।’
একটু থেমে আবার বলল ‘আপনি আমার টেক্সটের রিপ্লাই দেননি কেন?’
‘আমার ইচ্ছা,’ কাঠকাঠ শোনায় আরশানের গলা।
‘আমার নম্বর ব্লক করেছেন কেন?’
‘হ্যাশট্যাগ আমার ইচ্ছা,’ কথাটা বলে শেষ করে ভ্রু কুঁচকে কী যেন ভাবল আরশান। চোখ সরু করে বলল, ‘হ্যাঙ্গ অন। বাই এনি চান্স আপনি কি আশা করেছিলেন যে আপনি তানভীরকে নাচতে নাচতে বিয়ে করবেন আর আমি কল ব্যাক করে, টেক্সট ব্যাক করে, হাতে-পায়ে ধরে ভিক্ষা চাইব যেন আপনি বিয়েটা না করেন। সিরিয়াসলি? এটাই আশা করেছিলেন আপনি?
সকাল গর্জে উঠে বলল, ‘আপনার জায়গায় অন্য কেউ হলে এমন কিছুই করত।
আরশান তাচ্ছিল্যের হাসি হাসে। ‘রিডিকিউলাস! আপনি জেনে রাখুন, আমি সেইসব পুরুষের দলভুক্ত নই যারা ব্রেকআপের পর সুইসাইড অ্যাটেম্পট করে, মদ খেয়ে মাতলামো করে, কান্নাকাটি করে গার্লফ্রেন্ডের পায়ে পড়ে। আপনি যদি অন্য কাউকে বিয়ে করে সুখী হন তো ফাইন আই অ্যাম অ্যাবসোলিউটলি ওকে উইদ দ্যাট। গো অ্যাহেড অ্যান্ড এনজয় ইয়োর লাইফ।’
সকালের চোখ জ্বালা করছিল। বুকে ঘনিয়ে আসছিল তীব্র যন্ত্রণা। দাঁত দিয়ে ঠোঁট চেপে ভেতর থেকে উথলে ওঠা কান্নাটা আটকাতে চাইল সে। এদিকে সুস্পষ্ট বক্তব্য সঠিক স্থানে সঠিকভাবে পেশ করতে পেরে স্বস্তির একটা ঝরঝরে শ্বাস ফেলল আরশান। মঞ্চে তখন ওর ডাক পড়েছে।
ভায়োলিন বাজানোর ডাক। কোনো প্রস্তুতি ছিল না। তবে আরশান খুব একটা অপ্রস্তুতও হলো না। বেশ খোশ মেজাজেই ভায়োলিন বাজিয়ে শোনাল উপস্থিত অতিথিদের।
ও বাজিয়েছিল এড শেরানের পারফেক্ট। সেই বাজনার সাথে নেচেছিল ফাহাদ নাবিলা। আরশানের পারফরমেন্সের পর অ্যান্ড্রিয়ানা গান গেয়ে শুনালো। টিলি আর তার বন্ধুদের নৃত্য পরিবেশনে মুগ্ধ এবং উৎফুল্ল হলো নিমন্ত্রিত অতিথিগণ। খাওয়া দাওয়ার পাট চুকে গেল নির্বিঘ্নে। এক আকাশ ভরা নীলচে তারার নিচে, স্ট্রিং লাইটের টিমটিমে মায়াবী আলোর মাঝে, শতাধিক লোকের ফিসফিস গুঞ্জরন এবং উতরোল কোলাহলের ভিতর দিয়ে দুইজোড়া চোখের দৃষ্টি ঘনঘন ধাক্কা খাচ্ছিল একে-অপরের সাথে। অক্টোবরের হিমেল রাতের শৈত্যপূর্ণ বেষ্টনী বিদীর্ণ করে দৃষ্টির উত্তাপ ছুঁয়ে যাচ্ছিল ওদের সমস্ত সত্তাকে। দৈবাৎ মুখোমুখি পড়ে যেতেই আরশান চোখ নাচিয়ে প্রশ্ন করল, ‘কী ব্যাপার? কিছু বলতে চান?’
সকাল কাষ্ঠ গলায় বলল, ‘জি না। কিছু বলতে চাই না।’
‘তাহলে আমাকে স্টক করছেন কেন? সেই তখন থেকে হাঁ করে তাকিয়ে আছেন।’
‘বাজে কথা বলবেন না। আমি মোটেও আপনাকে দেখছি না।’
আরশান ঠোঁট উলটে উদাস গলায় বলল, ‘তাহলে মনে হয় ট্যারা হয়ে গেছেন। আমার দিকে তাকিয়ে আছেন কিন্তু দেখছেন অন্য কিছু। গ্রেট!”
রাগে সারা শরীর রি-রি করে উঠল সকালের। দাঁতে দাঁত চিবিয়ে বলল ‘আর আপনি কী করছেন? আপনি আমার ঠোঁটের দিকে বারবার তাকাচ্ছেন কেন? ফালতু একটা!’
আরশান নিভল। মনে পড়ল এই প্রশ্ন সকাল আগেও একবার করেছিল। বিবশ চোখে চেয়ে রইল খানিকক্ষণ। মৃদু গলায় স্বগতোক্তি করল, ‘প্রিয় জিনিসের দিকে তাকিয়ে থাকতে আমার ভালো লাগে।’
হই-হট্টগোলের মাঝে ওর চাপা স্বরে বলা কথাটা সকালের কর্ণকুহরে প্রবেশের আগেই যাত্রাপথে মৃত্যু বরণ করল। কান খাঁড়া করল সে। ‘কী?’
আরশান বড়ো একটা শ্বাস টেনে নিয়ে ড্যামকেয়ার ভাবে বলল, ‘লিপস্টিকের কালারটা….
‘কী হয়েছে লিপস্টিকের কালার?”
আরশান মুখ বাঁকায়। ‘ভালো না!’
‘ভালো না?’ চুপসে যায় সকাল। বোকা চোখে চেয়ে থাকে। আরশান আরেকবার উচ্চারণ করে শব্দটা, ‘ভালো না!”
তারপর হেঁটে হেঁটে ভিড়ের মাঝে মিশে যায়।
পরদিন ওরা ভ্রমণের উদ্দেশ্যে বেরিয়ে পড়ল। নাবিলা, টিলি, সকাল আর সকালের মা। ফাহাদের অফিস আছে। ইচ্ছা থাকা সত্ত্বেও সে সময় দিতে পারল না। নাবিলা আর টিলি, দুজনেই এখন বেশ ভালো গাড়ি চালায়। কোনো ভয়-ভীতি নেই, জড়তা নেই। কয়েক মাসের ব্যবধানেই বেশ পাকাপোক্ত ড্রাইভার হয়ে উঠেছে দুজনে। মায়ের মেজাজ মর্জি বাড়ি থেকে বেরোনোর পর থেকে ফুরফুরে। ডিসির পথেঘাটে বেশ উদ্যমের সাথেই ঘুরে বেড়ালেন। হোয়াইট হাউজের সামনে দাঁড়িয়ে ছবি তুললেন। ঘুরে ঘুরে মিউজিয়াম দেখলেন নিবিষ্ট মনে। মায়ের মানসিক উন্নতি ভালো লাগছিল সকালের। সেই আনন্দে সেও আনন্দিত হতে চাইছিল। কিন্তু কী করবে, মনের ওপর যে জোর নেই! যতই চেষ্টা করুক না কেন ভেতরকার হতাশা আর বিষণ্ণতা সে লুকাতে পারছিল না। তার মুখখানা ফ্যাকাশে। ঠোঁট শুকনো। চোখের চাউনিতে একটা দুঃখী-দুঃখী ভাব।
পরবর্তী কটা দিন ওরা নিউইয়র্কে কাটালো। বাঙালি অধ্যুষিত পাড়া জ্যাকসন হাইটসে মায়ের স্কুল জীবনের এক বান্ধবী থাকেন। সকালের দুঃসম্পর্কের মামা থাকেন আপস্টেট নিউইয়র্কে। পরিচিতদের বাসায় ঘুরে ঘুরে দুটা দিন কেটে গেল। তৃতীয় দিন ওরা গেল বাফেলো, নায়াগ্রাফলস। ঘুরে বেড়াতে কার না ভালো লাগে? মায়ের বিষণ্ণতা ধীরে ধীরে কেটে যাচ্ছিল। তিনি মানুষের সাথে হাসিমুখে কথা বলা শুরু করেছেন। স্বাভাবিক আচরণ করছেন। এর চেয়ে সুখের সংবাদ সকালের জন্য আর কী হতে পারে? কিন্তু সকাল এসব সুখের ছোঁয়া টের পাচ্ছে না। তার মন অবশ হয়ে আছে। সমগ্র সত্তা অনুক্ষণ ছেয়ে আছে এক গভীর ম্লানালোকে। জীবনের প্রতি তীব্র বিষাদ জাগছে।
আশ্চর্য বিষয় হলো এই কদিন আরশান একটা বার তার খোঁজ নেয়নি। এমনকি নম্বরটা পর্যন্ত আনব্লক করেনি। মায়ের চোখ ফাঁকি দিয়ে সারাদিনে একাধিকবার ফোন চেক করেছে সকাল। কিন্তু সেই মানুষ লাপাত্তা। কী নিষ্ঠুর! কী ভয়ঙ্কর নিষ্ঠুর! এত কাছে থেকেও কাঙ্ক্ষিত মানুষটি যেন শত সহস্র মাইল দূরে। অথচ মন থেকে কিছুতেই তাকে দূরে সরানো যায় না। এভাবে কি বেঁচে থাকতে ইচ্ছে করে? করে না তো! কেবলই মরে যেতে ইচ্ছে করে। বাবাকে দেখতে ইচ্ছে করে। বাবা থাকলে কি আজ জীবনটা এমন দুর্বিষহ হয়ে উঠত?
তানভীরের ফোনটা এসেছিল ফাহাদের ওয়ালিমার ঠিক পরদিন। বাংলাদেশের অপরিচিত নম্বর দেখে একটু অবাক হয়েছিল আরশান। তবে তার চেয়ে বেশি অবাক হয়েছিল
ফোনের অপর প্রান্তে থাকা ব্যক্তিটির পরিচয় পেয়ে।
‘হ্যালো, আরশান বলছেন?’
‘জি বলছি। আপনি কে?’
‘আমি তানভীর।’
‘কে?’
আরশান একটু হোঁচট খাওয়া গলায় বলল, ‘কে?’
‘তানভীর।’
‘কোন তানভীর?’
‘সকালের ফিয়ান্সে।’
কয়েকটা সেকেন্ড নিঃশব্দে কাটার পর আরশান কাঠকাঠ গলায় বলল, ‘কী চাই?’
‘ভাই, শোনেন, আপনি তো জানেন সামনের মাসে সকালের সাথে আমার বিয়ে হচ্ছে। জানেন তো?’
দৃঢ় এবং আত্মবিশ্বাসী শোনাল তানভীরের কণ্ঠস্বর। আরশান বুকের তোলপাড়টা ধামাচাপা দেওয়ার চেষ্টা করে ধীরেধীরে, টেনে টেনে শব্দ দুটো উচ্চারণ করল, ‘হ্যাঁ, জানি।’
‘তাহলে ভাই আপনি আর কোনো ঝামেলা কইরেন না।’
‘আমি তো কোনো ঝামেলা করিনি।’
‘করেননি একথা ঠিক। কিন্তু করতে কতক্ষণ? আপনার জানা উচিত যে সকালের সাথে আমার পরিচয় বহুদিনের। আমাদের ভালোবাসা রেসিপ্রোকাল।’
শরীরের সমস্ত তন্ত্রীতে একটা অসহ্য জ্বালা টের পেলো আরশান। হিমশীতল কণ্ঠে বলল, ‘ সকাল আপনাকে ভালোবাসে?’
তানভীর বিদ্রুপের হাসি হাসল। ‘কেন আপনার কোনো সন্দেহ আছে?’
ফোনের লাইন কেটে দিল আরশান। বুকের ভেতর সংক্রমিত হলো ভয়ঙ্কর গ্লানি। এমন প্রতারক বেইমান মেয়েকে ভালোবাসার অপরাধে অশুচি মনে হলো নিজেকে। খুন করতে ইচ্ছে হলো। পুরো পৃথিবীটাকে ভেঙেচুরে গুঁড়িয়ে দিতে ইচ্ছে হলো। দেওয়ালে মাথা ঠুকে ঠুকে মরে যেতে ইচ্ছে হলো! বলেছিল প্রেমে ব্যর্থ হয়ে কখনো মাতাল হবে না। কিন্তু ভেতরকার লুণ্ঠিত, উৎসন্ন এবং বিধ্বংসী আত্মাকে যখন নিয়ন্ত্রণে আনার আর কোনো উপায় অবশিষ্ট রইল না, তখন নিজ মুখ নিঃসৃত সেই দৃঢ় অঙ্গীকার মুখ থুবড়ে পড়তে বাধ্য হলো। দুটো দিন সে অফিসে গেল না। কোনো কাজ করল না। শুধু মদ্যপ আর বেহেড হয়ে পড়ে রইল। ডুবে রইল বিভীষিকাময় এক নিশ্ছিদ্র অন্ধকারে। ওর চারপাশে তখন কোনো জগত নেই, বাতাস নেই, আকাশ নেই, সুখ দুঃখ নেই, আছে কেবলই এক রোমহর্ষক সর্বগ্রাসী খা-খা শূন্যতা!
একটি মায়াবী চোখের চৌশিঙা হরিণ যখন ওক গাছের নিচে নিঃশব্দে এসে দাঁড়ালো, ঠিক তখনই শেহজাদি সকাল আর বিন্দুবাসিনী বুনো গাছের ঝোপ ঝালর ডিঙিয়ে রাজ্যে প্রবেশ করল। নীল রঙের এক জোড়া ব্লু জে পাখি টিউ টিউ সুর তুলে ওদের মাথার ওপর দিয়ে ডানা ঝাপটে উড়াল দিল দূরের বনে। সূর্য সবেমাত্র উঁকি দিয়েছে পূর্বাকাশে। ভোরের সুষমা মাখা পবিত্র আসমানে নিরুদ্দেশ উড়ে বেড়াচ্ছে আলতা পরা মেঘের দল। রঙিন পাতার ফাঁক গেলে স্বর্ণালী আলোক রশ্মি তেরছা ভাবে নেমে এসে ছুঁয়ে দিয়েছে হরিণডাঙার মাটি। গাছে গাছে ঘুম ভাঙানিয়া পাখিরা বেলা শুরুর গান গাইছে। ঝরা পাতা ছড়ানো ফুরফুরে হলদে বনে এদিক সেদিক খোশ মেজাজে ঘুরে বেড়াচ্ছে কিছু কাঠবিড়ালি, ববক্যাট আর কায়োটি। অক্টোবর এলেই গোটা হরিণডাঙা রঙে রঙে ছেয়ে যায়। আকাশ থেকে যৌবনের রঙিন মখমল নেমে এসে পৃথিবীকে নিবিড় আলিঙ্গন করে। প্রকৃতিতে এত লাবণ্য, এত লালিত্য বছরের অন্য কোনো সময় চোখে পড়ে না। যত দূর চোখ যায় শুধু চোখ ধাঁধানো রঙ! গাছের গায়ে গায়ে, ঝোপে ঝোপে রঙবাহারি আলপনা। চৌশিঙা হরিণটি শেহজাদির দিকে নিরীহ চোখ তুলে তাকাল। সেই মুহূর্তে কাঠের ঘরের জানালা দিয়ে মুখ বাড়িয়ে দিল এরিক। ডেকে উঠল চিঁহি চিঁহি।
‘আরে…এরিক তো এখনো আছে। ওকে বিদায় করেনি তো!’
বিন্দুবাসিনী বিনম্র গলায় বলল, ‘আপনার অনুমতি ছাড়া ওকে বিদায় করার প্রশ্নই আসে না, শেহজাদি!’
সকাল ছুটে গেল এরিকের কাছে। ওর নরম কেশরঅলা মাথায় হাত বুলিয়ে দিয়ে পরম স্নেহের সাথে বলল, ‘হ্যালো, এরিক। কেমন আছ তুমি?’
আরশান ছাউনির পাশে শুকনো পাতার লাল গালিচায় বসে হ্যামার আর স্ক্রুড্রাইভার দিয়ে একটা কাঠের টেবিলের পায়া মেরামত করছিল। টেবিলটা অনেকদিন হলো অবহেলায় পড়ে আছে। আজ ভোররাতে ঘুম ছুটে যাবার পর থেকেই কিছু একটা নিয়ে ব্যস্ত হবার চেষ্টা করছিল। কিন্তু কী করবে? ছবি আঁকতে ইচ্ছে করছে না। প্রজেক্টের কাজে হাত দেওয়ার মতো মানসিক স্থিরতা নেই। ভোর ছটার সময় এক পাক দৌড়ে এলো। টের পেলো শরীর অসম্ভব দুর্বল, হাতে পায়ে অবসাদ। ইচ্ছের বিরুদ্ধে ব্রেকফাস্ট করল। তারপর জঙ্গলে এসে আর কাজ না পেয়ে বসে পড়ল পুরনো টেবিল মেরামতের কাজে। একটি মেয়েলি কণ্ঠস্বর ওর কাজে বিঘ্ন ঘটালো। চোখ মেলে দেখল লাল সালওয়ার কামিজ পরা সকালকে। মাথায় ওড়নাটা জড়ানো আলতোভাবে। কপালজুড়ে নেচে বেড়াচ্ছে কয়েক গাছি চূর্ণকুন্তল। নাকের ভাঁজে আর সুচালো চিবুকে খেলছে নরম রোদের ঝিকিমিকি। পাতার গালিচার ওপর আনমনে স্খলিতপদে এগিয়ে এসে ওক গাছের ডালে বাঁধা হ্যামকে বসল সে। স্বপ্নাতুর দুটি চোখ মেলে তাকাল আকাশের দিকে। এ কান-ও কান হাসিতে প্রসারিত হলো ঠোঁট। টোল পড়ল গালে। আরশানের ছন্নছাড়া, ফেরারি হৃদয় মুহূর্তের মাঝে গ্রেপ্তার হলো ওই অনিন্দ্য সুন্দর টোল পড়া হাসির স্বর্গীয় হাতকড়ায়। নিষ্প্রভ চোখের তারা জীবিত হয়ে উঠল। বদলে গেল পৃথিবী। চোখের সামনে যেন খুলে গেল থিয়েটারের পর্দা, উদ্ভাসিত হলো মোহমত্ত এক বিশুদ্ধ দ্যুতিমান ভোর। অক্টোবরের অলৌকিক সব সৌন্দর্য, পায়রার ডানা ঝাপটানোর শব্দে ঝাঁকে ঝাঁকে ফিরে এলো ওর বুকের মধ্যে। মদিরদৃষ্টি দুটি চোখ মেলে নির্নিমেষ চেয়ে রইল সে দৃশ্যটার দিকে। অনেক নিষ্ক্রিয় অবসরে চুপ করে বসে ভেবেছে সকালের মধ্যে কী এমন বিশেষত্ব আছে যা অন্য কোনো মেয়ের মধ্যে নেই? কেন ওকে এত ভালো লাগে? ভালো লাগার হাজারটা কারণ খুঁজে পেলেও মূল কারণটা যেন ধোঁয়াশাতেই রয়ে যায় সব সময়। প্রস্ফুটিত হয় না। আজ মনে হচ্ছে সকালকে ভালো লাগে কারণ ওর নামের মতো, প্রত্যুষের আলোরই মতো স্নিগ্ধ আর পবিত্র ওর সমস্ত সত্তা!
‘কেমন আছেন?’ আচমকা ছুটে আসা প্রশ্নটায় ঘোর ভাঙল। চোখ নামিয়ে নিলো আরশান। উত্তর না দিয়ে কাজে মনোযোগ দেওয়ার চেষ্টা করল। সকালের বেশ শীত করছিল। বেরোনোর সময় তাড়াহুড়োয় গরম কাপড় সঙ্গে নেওয়া হয়নি। মা ঘুমোচ্ছেন। নাবিলাকে মায়ের পাশে পাহারাদার হিসেবে বসিয়ে রেখে এসেছে। জেগে উঠলেই যেন ফোন করে সতর্ক করে দেয়।
‘এই যে, শুনছেন?’ আরেকবার ডাকল সকাল।
আরশান নিরুত্তর। সকাল ভেঙচি কেটে বিন্দুবাসিনীকে বলল, ‘ভাব দেখাচ্ছে এখন বিরক্তিকর ছেলেটা।’
আরশান নিবিষ্ট মনে হাতুড়ি দিয়ে পেরেক ঠুকছে চেয়ারের গায়ে। একটা বাদামি চামড়ার রোগা শেয়াল ঝোপের আড়াল থেকে মুখ বাড়িয়ে দেখছিল ওকে। দেখছিল সকালও…আচ্ছন্ন চোখে! দেখছিল হাফস্লিভ ব্ল্যাক টিশার্ট, গালভরতি অবহেলার খোঁচা দাড়ি, ছিপছিপে সবল চেহারা, নাকউঁচু অহংকারী মুখভঙ্গি…চওড়া কাঁধ…নিটোল পেশি। দেখতে দেখতে নিশ্বাসে কম্পন টের পেলো সে। ঘন শ্বাস পড়ল। রাগে, শোকে, সুখে, দুঃখে… সর্বাবস্থায় এই মানুষকে দেখতে তার ভালো লাগে। এর প্রতি এক দুর্বার অতল গভীর আকর্ষণ অনুক্ষণ তার শরীরের রন্ধ্রে রন্ধ্রে নেশার মতো বাজতে থাকে। সব কথা সব সময় বলা হয় না। সব কথা বলা যায় না। না বলা কথাগুলো ভালোবাসা নামক বাহনে আরোহণ করে কখনো কি গন্তব্যে ঠিকঠাক পৌঁছবে না? এই পথে এত বাধা কেন আসে? কোত্থেকে আসে?
বিন্দুবাসিনী শাড়ির আঁচল সামলে বসল পাশে। মৃদু কণ্ঠে বলল, ‘উনি মনে হয় আপনার ওপর রেগে আছেন কোনো কারণে।’
‘উনার কাজই হচ্ছে রেগে থাকা। এই একটা কাজে উনি খুব পারদর্শী।’
বিড়বিড় করতে শুনে ভ্রু উঁচিয়ে তাকাল আরশান। সকাল হ্যামকে শুয়ে আছে। ওর ঠিক মাথার ওপরেই ওক গাছের লালচে পাতার সুনিবিড় ছাউনি। ডালে ডালে দল বেঁধে উড়ে বেড়াচ্ছে কমলা রঙের স্কারলেট ট্যানেজার। লাল ঝুঁটি কাঠঠোকরা গাছের গুঁড়িতে বসে ঠুকঠুক শব্দে কাঠ ঠুকরে যাচ্ছে। মসৃণ নীল আকাশের বুক চিরে নেমে এসেছে সোনা গলানো নরম রোদ্দুর। চিকচিক করে ঝিকোচ্ছে গাছের পাতার ফাঁকে ফাঁকে। সেই রোদ্দুরের রেশ পড়ছে শেহজাদির গালে, ঠোঁটে আর চিবুকে। একটা শুকনো পাতা উতলা বাতাসে উড়ে এসে বসেছে ওর ঘন কালো সিল্কি চুলে।
‘এসব কেন করছেন? আপনি কি কাঠমিস্ত্রি? আমি তো জানতাম আপনি আর্কিটেক্ট।’
আরশান অদ্ভুত মুখভঙ্গি করল যেন এরূপ বিচিত্র কথা সে আগে কখনো শোনেনি।
‘কাঠমিস্ত্রি হতে যাব কেন?”
‘তাহলে কাঠের টেবিল মেরামত করছেন কেন?’ আরশান গম্ভীর গলায় বলল, ‘এ দেশে সবকিছু নিজের হাতেই করতে হয়।
‘কে বলেছে? আমার মামার বাসায় গেলাম নিউইয়র্কে। বাড়িতে পার্ট টাইম কাজের লোক আছে।’
‘বাড়িতে কাজের লোক রাখার মতো শৌখিন জীবনের প্রতি আমার আগ্রহ নেই। সামর্থ্যও নেই। আমি নিজের কাজ নিজে করতে ভালোবাসি।
‘শুনলাম আপনি নাবিলা আর ফাহাদের ইউরোপ ট্রিপ স্পনসর করছেন।’
প্রত্যুত্তরে ছোটো করে ‘হুম’ বলল আরশান। অনেক চেষ্টা করেও স্বাভাবিক হতে পারছে না। দ্বিধা, দ্বন্দ্ব, অপমান এবং সন্দেহের প্রাবল্যে বুকটা এখনো ভার হয়ে আছে। তানভীরের বলা কথাগুলো এক মুহূর্তের জন্যও ভুলতে পারেনি বিগত কদিন যাবত।
‘আপনার হাতে কী হয়েছে?’
‘কিছু না।’
‘আপনি কি আমার সাথে কথা না বলার প্রতিজ্ঞা করেছেন?’
আরশান হাতের কাজ থামিয়ে ধারালো নেত্রে তাকাল। ঠোঁট টিপে ভাবল কী যেন। বিন্দুবাসিনী হঠাৎ বলল, ‘উনি সত্যি রেগে আছেন খুব।’
‘তাই তো দেখছি।
আরশান বিরক্ত হলো। ‘আপনার ইমাজিনারি ফ্রেন্ড… কী যেন নাম…সে কি এখানেই আছে?’
‘হ্যাঁ। আমার পাশে বসে আছে।’
আরশান চোখ ফেলল সকালের পার্শ্ববর্তী শূন্য স্থানটির দিকে। কয়েকটা শুকনো পাতা ছাড়া কিছুই নজরে এলো না।
‘ক্যান উই গেট সাম প্রাইভেসি? আপনার ফ্রেন্ডকে একটু যেতে বলবেন?’
সকাল নিভল। যেন বিন্দুবাসিনী সত্যিই তার রক্ত- মাংসের বাস্তবিক বন্ধু। তাকে বিদায় করে দেওয়াটা বুঝি ভদ্রতাসূচক কোনো আচরণ নয়। নিরুপায় হয়ে বিরস গলায় বলল, ‘বিন্দু, তুমি এখন যাও।’
‘গেছে?’ প্রশ্ন করে আরশান। সে চায় না সকালের চেতন অবচেতনের কোন পর্যায়েই এই মুহূর্তে তৃতীয় কোনো কাল্পনিক বা বাস্তবিক ব্যক্তিসত্তার উপস্থিতি বিরাজ করুক।
‘হুম,’ উত্তর দিল সকাল। হ্যামকে দোল খেতে খেতে।
আরশান আড়চোখে দেখলো। বিদ্রূপপূর্ণ গলায় বলল, ‘এত নড়াচড়া করলে হ্যামক ব্রেক ডাউন করবে।’
‘মানে কী? আপনি বলতে চাইছেন আমি এতই মোটা যে আমার ভার সইতে না পেরে হ্যামকটাই পড়ে যাবে?’
আরশান ফাটল ধরা কাঠের গায়ে উডঙ্গু লাগাচ্ছিল। বিরস গলায় বলল, ‘হুম, সেটাই মনে হচ্ছে।’
‘কী?’ উঠে বসল সকাল। নাকের পাটা ফুলে উঠল রাগে, ‘কী বললেন আপনি?
‘যা বলার একবারই বলেছি।’
সকাল এই ঔদ্ধত্যপূর্ণ আচরণ দেখে থ হয়ে গেল। অপমানের নিষ্ঠুর আক্রমণে কিছুক্ষণ কথা বলতে পারল না। রাগে অন্ধকার হয়ে এলো চোখের দৃষ্টি। এক সময় গর্জে উঠে বলল, ‘আমি একটুও মোটা না। আমি ফিট। তানভীর বলেছে একদম পারফেক্ট আছি।’
আরশান নত মস্তকে কাজ করতে করতে উপহাসের হাসি হাসল। ‘আপনার তানভীরের হয় মাথা খারাপ, নইলে চোখ খারাপ।
‘ওর মাথা ঠিক আছে, চোখও ঠিক আছে। আপনারই সব কিছু আওলায় গেছে। গন কেস একটা!’
‘পারফেক্ট বলতে সে কী বুঝিয়েছে? কোনদিক দিয়ে পারফেক্ট আপনি?’ ধারালো ছুরি দিয়ে যেন কেটে কেটে কথাগুলো বলল আরশান। সকালের নরম নরম ফর্সা দুটি গাল রাগে লাল হয়ে উঠেছিল। চোখে চাপা তেজের ঝিলিক। সে বজ্রকণ্ঠে ঘোষণা দিল, ‘সবদিক দিয়েই পারফেক্ট। আমার চেহারা, ফিজিক, ক্যারিয়ার…এভ্রিথিং!’
আরশান মুখে স্বভাবসুলভ নাকউঁচু হাসিটা ধরে রাখার চেষ্টা করে বলল, ‘বেশ তো! এর মানে আপনাদের প্রেম জমে গেছে। সেই বেচারা আপনার প্রেমে হাবুডুবু খাচ্ছে বলেই আপনাকে স্বর্গের অপ্সরা মনে করেছে। প্রেমের ঘোর ভাঙলে রিয়েলিটি দেখতে পাবে।’
ওই হামবড়া, অহংকারী হাসি মনের মধ্যে তুষের আগুন ধরিয়ে দিল। সকাল ফুঁসতে ফুঁসতে বলল, ‘প্রেমের ঘোর কখনোই ভাঙবে না। আর বেচারা বলছেন কেন ওকে? সে মোটেই বেচারা নয়। পাত্র হিসেবে এ গ্রেড। কত বড়ো ডাক্তার, আপনার কোনো আইডিয়া আছে?’
একটা ম্যাচের কাঠি খসখস করে ঘষা খেলো বুকে। বারুদের ধোঁয়া উঠল হাওয়ায়। কিন্তু আগুনটা জ্বলতে দিল না আরশান। দাঁতে দাঁত চেপে হজম করল রাগটা। গা ঝাড়া দিয়ে উঠে দাঁড়ালো বসা থেকে।
‘সে কত বড়ো ডাক্তার বা কত বড়ো জোকার সে সম্পর্কে জানার কোনো আগ্রহ নেই আমার।’
‘জোকার তো নয়ই, বরং অনেক হ্যান্ডসাম। দেখতে চান?’
সকাল এগিয়ে এলো কয়েক পা। দাঁড়ালো মুখোমুখি। সেলফোনটা ওর চোখের সামনে মেলে ধরল। আরশান তাকাল। চিবিয়ে চিবিয়ে উচ্চারণ করল ছোটো একটা শব্দ, ‘হুম।’
‘সুন্দর না?’
আরশান মুখ বাঁকাল তার নিজস্ব ভঙ্গিতে। গলায় নির্বিকারত্ব ফুটিয়ে তোলার চেষ্টা করে বলল, ‘এর গালে দাগ কীসের?’
‘বাৰ্থ মার্ক।’
‘বার্থ মার্ক না। কেটে ছিঁড়ে গেছে মনে হচ্ছে।’
‘কেটে যায়নি। এটা জন্মদাগ। একই রকম স্কার ও পিঠেও আছে।’
‘তাই?’ আরশানের কণ্ঠস্বর পালটে গেল চকিতে।
‘হ্যাঁ, তাই।’
‘আপনি কী করে জানলেন?’
সকাল আড়চোখে তাকাল। আরশানের মুখে এখন তেজের দাপাদাপি। ঠোঁটের কোণে থমথমে কাঠিন্য। চোখে খেলছে বিদ্যুতের ঝংকার। হাসিটা উধাও। মনে মনে হাসল সকাল। ওর ঈর্ষাটা কিন্তু দারুণ লাগে! এবার তুমিও একটু জ্বলো মশাই। সকাল একাই কেন জ্বলবে?
‘জানি!’ উদাস শোনায় সকালের গলা।
‘কীভাবে?’
‘কীভাবে আবার?’
‘সে বলেছে আপনি পারফেক্ট, পারফেক্ট ইন এভ্রি ওয়ে, সে আপনার ফিগার নিয়ে কমপ্লিমেন্ট দিয়েছে। আপনি জানেন তার কোথায় কোথায় বার্থ মার্ক আছে। হাও ফার হ্যাভ ইউ গন উইদ হিম?’ আগুনঝরা কণ্ঠস্বরটা সকালকে একটু চমকে দিল। একদফা লাফিয়ে উঠল হৃৎপিণ্ড। ভয় লাগল এই মুহূর্তে ওর চোখে চোখে তাকাতে। উত্তর দিতে পারল না সে। ঘুরে দাঁড়ালো। আরশান পেছন থেকে ওর বাহু খামচে ধরল। মুখোমুখি টেনে নিয়ে এসে দাঁতে দাঁত পিষে বলল, ‘ডিড ইউ স্লিপ উইদ হিম? অ্যানসার মি।’
খুব খারাপ লাগল প্রশ্নটা। এত বেশি খারাপ লাগল যে সকাল বাকরুদ্ধ হয়ে গেল। থমকানো চোখে চেয়ে রইল শুধু। কিছু বলতে পারল না। কোথাও জনমানুষের কোলাহল নেই। হাওয়ার তোড়ে সরসর শব্দে শুকনো পাতা উড়ে যাচ্ছে এদিক সেদিক। ধারে কাছে থপ থপ করে হেঁটে বেড়াচ্ছে কোনো বন্য প্রাণী। একটা ঘুঘু ডাকছে অলস স্বরে। বাতাসে উড়ছে সকালের খোলা চুল। চন্দন রঙের স্নিগ্ধ মুখে ছড়িয়ে আছে রোদ্দুরের স্বর্ণকুচি। এই মেয়েটা আরশানকে চুম্বকের মতো আকর্ষণ করে। সে চাইলেই উদ্দাম অদম্য আকর্ষণের টানে গা ভাসিয়ে দিতে পারে। ছিনিয়ে নিতে পারে ভালো লাগার সম্ভার। কিন্তু বিবেকের চোখ রাঙ্গানিকে উপেক্ষা করা যায় না। যে মেয়েটি দুদিন পর অন্য পুরুষের সাথে বিয়ের বন্ধনে আবদ্ধ হবে, সংসার করবে, সেই মেয়ে কোনোভাবেই তার নিজস্ব হতে পারে না! রক্তক্ষরা বঞ্চিত হৃদয় নিয়ে আরশান আজ দারুণ ভাবে উপলব্ধি করে, পৃথিবীতে বিবেকনিষ্ঠ এবং ন্যায়পরায়ণ মানুষ হয়ে বেঁচে থাকাটাই বোধহয় সবচাইতে কঠিন কাজ।
‘আপনি আমাকে বিশ্বাস করেন না, এটা কি আমার ব্যর্থতা?’ অনেকটা সময় পরে কাঁপা কণ্ঠে কথাটা বলতে পারল সকাল।
‘না…ব্যর্থতা আমার। আমি বারবার আপনাকে বিশ্বাস করতে গিয়ে ব্যর্থ হয়েছি।’
কথাটা শেলের মতো বিধল বুকে। চিলিক দিয়ে উঠল যন্ত্রণা।
‘আমি কখনও আপনাকে মিথ্যে বলিনি। আগে যা বলেছি, এখন যা বলছি এর কোন অংশই মিথ্যে নয়।’
‘আমার প্রশ্নের উত্তর দিন। শুয়েছেন ওর সাথে? ঘেন্নায় মুখ বাঁকায় সকাল, ‘এমন একটা প্রশ্ন আপনি আমাকে করতে পারলেন? ছিহ্!’
‘তাহলে দুজন দুজনের সম্পর্কে এতকিছু জানেন কী করে?’
‘বন্ধু হয়েও অনেক কিছু জানা যায়।’
‘ইউ আর সাচ অ্যা হিপোক্রেট! দুইদিন পর ছেলেটার সাথে আপনার বিয়ে হতে যাচ্ছে আর এখন বলছেন সে আপনার বন্ধু!’
সকালের মাথাটা ঘোলাটে লাগে। ভেতরটায় ভাঙচুর হয়।
.
অনেক খুঁজে খুঁজেও বলার মতো যুতসই শব্দ খুঁজে পায় না। অনেক কষ্টে ধীরে ধীরে, থেমে থেমে বলে, ‘বিয়েটা করতেই হচ্ছে। আর কোনো উপায় নেই আমার। বোঝার চেষ্টা করুন। আপনি কখনোই আমাকে বোঝেন না।’
‘ব্যাপারটা হয়তো এমন যে আপনি বিয়ে করবেন একজনকে, ভালোবাসবেন আরেকজনকে। কিংবা একই সাথে একাধিক মানুষকে। এই ধরনের অনুভূতির সাথে আসলে আমি পরিচিত নই। অ্যাকচুয়েলি ইউ আর রাইট। আই উইল নেভার আন্ডারস্ট্যান্ড ইউ।’
সকাল প্রলাপ বকার মতো এলোমেলো গলায় বলল, ‘আমি শুধু একজনকেই চেয়েছিলাম। শুধু একজনকে। আর সেই একজন কে, কী তার পরিচয় তা আপনি ভালোমতোই জানেন।
আরশান অধৈর্য হয়ে ওঠে। ‘আপনি প্লিজ চলে যান। এসব হিপোক্রেসি আর সহ্য হচ্ছে না। আর আপনার তানভীর যেন কখনো আমার চোখের সামনে এসে না দাঁড়ায়। আমার হাতে ওর খুন হয়ে যাবার সম্ভাবনা আছে।’
সেলফোনটা বেজে ওঠে সেই সময়। নাবিলার ফোন। নার্ভাস ভাবে ফোনটা রিসিভ করে সকাল।
‘হ্যালো।’
‘আন্টি উঠে গেছেন। চলে আয় এখুনি।’
সকাল ফোনের লাইন কেটে দিয়ে ব্যস্ত গলায় বলল, ‘আমি যাই।’
আরশান বাধা দিল না। নীরবে সরে দাঁড়ালো ওর সামনে থেকে। সকাল এগিয়ে গিয়েছিল কয়েক পা। হঠাৎ ডাকটা ছুটে এলো পেছন থেকে, ‘শুনুন।
সকাল ঘুরে তাকাল। ‘বলুন।’
আরশান পাতার গালিচার ওপর বসে পড়ে টেবিল মেরামতের কাজে লেগে পড়ে বলল, ‘আপনি এতদিন আমাকে সব সত্য কথা বলেছেন, মিথ্যে আশ্বাস দেননি এটার প্রমাণ দিতে পারবেন?’
‘কী প্রমাণ চাই আপনার?’ সকাল বিস্মিত।
‘আজ রাতে বেজমেন্টে আসবেন। যদি সাহস থাকে।’ কথাটার নিগুঢ় অর্থ সহজেই উন্মোচিত হলো না সকালের এলোমেলো অবশ মস্তিষ্কে। কিছুক্ষণ থম ধরে চেয়ে রইল। তারপর হঠাৎ এক অনির্বচনীয় সংকোচ এবং লাঞ্ছনার বিষাক্ত ছোবলে মাথার চুল থেকে পায়ের পাতা পর্যন্ত শিউরে উঠল। ক্রোধ ঝলসে উঠল চোখে।
‘এখন আমার ভালোবাসার প্রমাণ দিতে হবে?
‘যা বলার একবারই বলেছি।’
‘আপনি একটা ফালতু।’
‘জানি।’
‘আসলে আপনার মতলব খারাপ। সব পুরুষই একই রকম। কামুক আর লোভী।’
‘আপনিই তো বললেন আপনি আমাকে চেয়েছিলেন। বলেননি?’
‘চেয়েছি। কিন্তু এভাবে তো নয়!’
‘কীভাবে চেয়েছেন? বিয়েশাদি, বাচ্চা কাচ্চা, সামাজিক স্বীকৃতি। প্রকৃত ভালোবাসায় এসব না থাকলেও চলে। অ্যান্ড্রিয়ানাও তো আমাকে ভালোবাসে। ও তো কখনো বিয়ে করতে চায়নি।
‘এই কথাটা কেন বললেন?’
‘প্রাসঙ্গিক মনে হয়েছে বলেই বললাম।’
‘বিয়ে করতে চায় না কিন্তু লিভ টুগেদার করতে চায়, তাই তো?’
আরশান চুপ করে রইল।
‘কীসের সম্পর্ক ওর সাথে আপনার? সারাক্ষণ আপনার পিছে পিছে ঘুরঘুর করে কেন? আর কোনো কাজ নাই ওই মেয়ের?’
‘নান অফ ইয়োর বিজনেস। এক্সট্রিমলি পারসোনাল।’
সকাল দাঁতে দাঁত চিবিয়ে বলল, ‘বেশ তো ওসব বাজে মেয়েদের সাথেই থাকেন আপনি। আমি অত সস্তা নই।’
বাড়ি ফিরে আসার পর এত দুর্বল লাগছিল যেন অনেক বড়ো একটা ঝড় বয়ে গেছে শরীরের ওপর দিয়ে। মাথার ভেতরটা ঝাপসা। চিন্তায় স্থিরতা নেই। মা ওকে দেখে এমন ভাবে দৌড়ে এলেন যেন হারানো পুতুল খুঁজে পেয়েছেন। জড়িয়ে ধরে কিশোরী বালিকার মতো খিলখিলিয়ে হেসে উঠলেন। ছেলেমানুষি গলায় বললেন, ‘তুই এসেছিস? আল্লাহ! বাঁচলাম। খুব ভয় পেয়ে গিয়েছিলাম।’
সকাল ফ্যাকাশে চোখে মায়ের আলুথালু চুলের পাগল পাগল মুখটার দিকে চেয়ে বলল, ‘ভয় পেয়েছ কেন? ভয়ের কী আছে? আমি একটু হাঁটতে গিয়েছিলাম।’
মা বড়োই দুঃখিত গলায় মিনমিন করে বললেন, ‘কী জানি। আজকাল কেমন যেন ভয় হয়। মনে হয় তুইও চলে যাবি আমাকে ছেড়ে।
‘আমি তো বলেছি তোমাকে ছেড়ে কোথাও যাব না।’
মা একটু সময় চুপ থেকে গম্ভীর গলায় বললেন, ‘আমার ভয় হয় ওই ছেলেটা তোকে নিয়ে যাবে। কিংবা তুই ওর কাছে চলে যাবি।”
‘আমি যেখানেই যাই না কেন, তোমাকে সঙ্গে নিয়েই যাব মা।’
‘কিন্তু আমি তো তোর বাবাকে ছেড়ে থাকতে পারব না। আমি আমার নিজের বাড়িতেই মৃত্যুর শেষ দিন পর্যন্ত থাকতে চাই।’
‘হ্যাঁ, বুঝেছি।’
মা গলাটা খাদে নামায়, ‘তোকে সতর্ক করে দিচ্ছি, আরশান কিন্তু আমাদের পরিবারের জন্য শুভ নয়। ওর সাথে সম্পর্কে জড়ালে আবার কোনো ক্ষতি হবে। বড়োসড়ো ক্ষতি।’
সকাল দিশাহারা হয়ে ওঠে, ‘চুপ করো, মা। প্লিজ চুপ কর! আমার মাথাটা খারাপ করে দেবে তুমি। হয় পাগল হয়ে যাব নয় মরে যাব!”
কথাটা বলে হনহন করে বেরিয়ে এলো ঘর থেকে। হাত- পা কাঁপছে। ছিঁড়ে যাচ্ছে মাথার রগ। ক্ষুধা-তৃষ্ণার বোধ লুপ্ত প্রায়। ফাহাদকে বসার ঘরে পাওয়া গেল। সকাল খুব জরুরি গলায় বলল, ‘ফাহাদ, লক্ষ্মী ভাই আমার। অ্যান্ড্রিয়ানার সাথে একবার দেখা করার ব্যবস্থা করে দেবে?’
ফাহাদ সরু চোখে কিছুক্ষণ তাকিয়ে থেকে সকালের মুখে কী যেন পড়ার চেষ্টা করল। তারপর সহজ গলায় বলল, ‘হ্যাঁ, শিয়োর। কখন দেখা করতে চাও?’
‘আজকেই। কাল রাতে তো আমাদের ফ্লাইট। ফিরে যাচ্ছি দেশে।’
ফাহাদ পকেট থেকে ফোন বের করল ‘ঠিক আছে। আমি নক করে দেখি।’
.
অ্যান্ড্রিয়ানার সাথে দেখা হলো বার্ক লেকে। ফাহাদ গাড়ি করে নামিয়ে দিয়ে গিয়েছিল ওকে। এই সেই জায়গা, যেখানে আরশান সকালকে দুষ্টুমির ছলে লেকের পানিতে ফেলে দিয়েছিল। এইসব স্মৃতি মাখা স্থানে হয়তো আর কখনোই আসা হবে না। এই শেষ!
অ্যান্ড্রিয়ানা এলো মিনিট বিশেক সময় পরে। সবুজ ব্লাউজ আর কালো জিন্সের নীলাঞ্জনা শ্বেতাঙ্গিনি মেয়েটাকে এত সুন্দর লাগছিল যে সকাল দেখামাত্র কেমন বোকা বনে গেল। জিন্সের সাথে সাদা রঙের একটা টিশার্ট পরেছিল সকাল। তার ওপরে কালো উইন্ডব্রেকার। মুখে কোনো প্রসাধন নেই। সুন্দরী অ্যান্ড্রিয়ানাকে দেখার পর নিজেকে খুবই ফকির ফকির লাগছে তার। এতক্ষণ সে নিষ্প্রভ ছিল, চুপচাপ ছিল, কিন্তু অ্যান্ড্রিয়ানার উদ্ভাসিত ঝলমলে উপস্থিতি যেন ওকে স্তব্ধ করে দিল পুরোদমে।
‘কেমন আছ?’ প্রশ্ন করল অ্যান্ড্রিয়ানা। ভাঙা বাংলায়।
সকাল হাসার চেষ্টা করল, ‘ভালো।’
‘কিছু বলতে চাও আমাকে? ডেকেছ কেন?’
কী বলতে চেয়েছিল তা বেমালুম ভুলে গিয়েছে সকাল। মেয়েটা এখানে আসার এক মুহূর্ত আগেও প্রচণ্ড রাগ হচ্ছিল। মন চাইছিল ওকে আঁচড়ে কামড়ে রক্তাক্ত করে দেয়, চুলের মুঠি চেপে ধরে প্রশ্ন করে, আরশানের সাথে ওর কীসের সম্পর্ক। কিন্তু এখন, মেয়েটির সহাস্য, সুন্দর উপস্থিতি ভেতরকার প্রতিহিংসার আগুনে উপহাসের জল ছিটিয়ে দিল যেন। নিজেকে খুব ছোটো মনে হচ্ছে। নিকৃষ্ট মনে হচ্ছে। এত চমৎকার একটি মেয়ে যদি আরশানকে সত্যিই ভালোবাসে, আরশানও যদি তাকে চায়, তাহলে তো ল্যাঠা চুকেই গেল। আরশান সুখে থাকুক এটাই তো সে কামনা করে এসেছে সবসময়। ওর চোখের কোণে জলের আভাস চিকচিক করছিল। আন্ড্রিয়ানা অত্যন্ত নরম গলায় আমেরিকান অ্যাক্সেন্টে টেনে টেনে বলল, ‘ইউ লুক পেল। হোয়াট হ্যাপেন্ড?’
‘ক্যান আই আস্ক ইউ সামথিং?’
‘শ্যুট।’
‘তুমি কি আরশানকে ভালোবাসো?’
আন্ড্রিয়ানা চমকে গেল একটু। সাদা কপালে উড়তে থাকা সোনালি চুলের গোছা অস্থির হাতে সামলে নিয়ে বলল, ‘হি ইজ অ্যাট্রাক্টিভ, ইন্টেলিজেন্ট, ওয়েলস্পোকেন…যে কেউ ওকে পছন্দ করবে!’
‘আমি সেই পছন্দের কথা বলছি না। তোমাদের সম্পর্কের কথা জানতে চাইছি।’
‘অনেস্টলি স্পিকিং…আই ডু হ্যাভ ফিলিংস ফর হিম!’
সকাল ভয়ে…খুব ভয়ে ভয়ে করল প্রশ্নটা, ‘হোয়াট অ্যাবাউট আরশান? ডাজ হি ফিল দ্য সেম ওয়ে?’
‘নোপ, হি ডাজন্ট!’ অ্যান্ড্রিয়ানার নীল চোখে রুপালি রঙের জল ভাসল হালকা। সুন্দর দেখাল ওকে। সকাল ওই সুন্দর দুটি চোখের দিকে স্থির ভাবে চেয়ে থেকে স্পষ্ট গলায় বলল, ‘তোমরা কি কখনো একসাথে রাত কাটিয়েছ?’
‘হি নেভার স্লেপ্ট উইদ মি। নেভার কিসড মি!…ইউ আর আ লাকি গার্ল! আই এনভি ইউ।’
সকালের চোখের কার্নিশে থমকে থাকা জলের ফোঁটা টপ করে গড়িয়ে পড়ল গালে। একটা দীর্ঘ নিশ্বাস বেরিয়ে এলো। মনে হলো যেন অনেকক্ষণ পর বিকল হৃৎপিণ্ডটা সচল হয়ে উঠল।
প্রত্যাখ্যানের মর্মযাতনার স্বরূপ সম্পর্কে আরশান এতকাল সম্যক রূপে জ্ঞাত ছিল না। জীবনের কোনো স্তরে কোনো পরীক্ষায়ই সে বাতিল প্রতিপন্ন হয়নি। কিন্তু সকাল আজ দ্বিতীয়বারের মতো তাকে প্রত্যাখ্যান করল। এই প্রত্যাখ্যান সুস্পষ্ট এবং জোরালো। ভালোবাসার উপস্থিতি থাকলে সামাজিক রীতিনীতির বেষ্টনী খুলে, কারাগার ভেঙে বেরিয়ে আসা মানুষের জন্য খুব বেশি কঠিন কাজ নয়। সকাল কেন পারছে না সবকিছু ছেড়ে-ছুঁড়ে শুধুমাত্র আরশানকেই বেছে নিতে? কেন বারবার সমাজটাই তার কাছে প্রাধান্য পায়? যত দিন যাচ্ছে আশেপাশের মানুষের নিকৃষ্টতা ততই প্রবল হয়ে ধরা পড়ছে চোখে। আরশান কী করবে? কোথায় যাবে? কাকে নিয়ে বাঁচবে? নিজের জন্মদাতা পিতার প্রতারণা ভুলতে পারেনি হাজার চেষ্টা করেও, এখন সেই সাথে যোগ হলো জীবনের একমাত্র ভালোবাসার নারীর প্রবঞ্চনা এবং প্রত্যাখ্যান। পৃথিবীর মায়াও কি কেটে গেল? অক্টোবরকে হয়তো আর কখনোই আগের মতো ভালো লাগবে না। পাতা ঝরার এই মায়াবী দিনগুলোতে গাঢ় নীল আকাশের দিকে চোখ তুলে চাইলেই একটি মেয়ের টোল পড়া গালের আশ্চর্য সুন্দর হাসি মনে পড়বে। হেমন্তের সমস্ত মহিমাকে ভেঙে ছিন্নভিন্ন করে দিয়ে সেই সর্বনাশা হাসি আরশানের বুকের মধ্যে দাউদাউ করে বিরহের আগুন জ্বালাবে। ভেতর থেকে হঠাৎ ডাক ছুটে আসে, তুমি কি হেরে গেলে? তোমার জীবন নিয়ে খেলা করার অধিকার কী করে পায় অন্য লোকে? এমন তো হবার কথা ছিল না। তুমি নিজের কাছে প্রতিজ্ঞা করেছিলে, একা বাঁচবে, একাই টিকে থাকবে এবং ভালো থাকবে! মোহ কাটিয়ে জেগে ওঠো। জেগে ওঠো এখনই!
আরশান বড়ো একটা শ্বাস টেনে নেয়। মাথার ভেতরের এলোমেলো জট পাকানো চিন্তা গুছিয়ে নেওয়ার চেষ্টা করে। সংসারে হয়তো আর কোনোদিন মন ফিরবে না। কিন্তু কাজে তো ফিরতেই হবে। সব মানুষের দুটা মন থাকে। একটা আসল অপরটা নকল। নকল মনটা কখনোই আসল মনের মতো সক্রিয় হয় না। কিন্তু যেসব দুর্ভাগা মানুষের মৌলিক মন হারিয়ে যায়, তাদের কৃত্রিম বা নিষ্ক্রিয় মন দিয়েই কাজ চালাতে হয়। আরশানের নকল মনটা সারাদিনের কর্মব্যস্ততার মধ্যে বারে বারে ব্রেক কষছিল। বৈষয়িক অভিনিবেশ হার মানছিল আবেগের প্রাবল্যের কাছে। আর মাত্র কয়েকটা দিন পরে সকালকে চিরতরে তার জীবন থেকে ছিনিয়ে নিয়ে যাবে অন্য এক পুরুষ। আরশান যখন একাকীত্বের গুরুভারে পিষ্ট হবে, নিঃস্ব হবে, সর্বসান্ত হবে… সকাল হয়তো তখন পরম নিশ্চিন্ত চিত্তে স্বামীর বুকে মাথা রেখে ঘুমোবে!
অগোছালো ভাবনাগুলোকে ঝেড়ে ফেলার চেষ্টা করে সে। অফিস শেষে বাস্কেট বল খেলতে যায়। কলিগের বাসার লেট নাইট পার্টিতে যায়। ডিনারের পর হালকা পাতলা মদ্যপান করে। বাড়ি ফিরে আসার পর মনে হচ্ছিল মানসিক ভারসাম্য অনেকখানিই ফিরে এসেছে। পারবে সে…পারবে বেঁচে থাকতে সকালকে ছাড়া…পরিবার ছাড়া। ছোটো জীবন। কেটে যাবে!
গাড়ি পার্ক করে ব্যাক-ইয়ার্ডে যাবার সময় কী মনে করে প্যাটিয়োর সামনে একবার দাঁড়ালো। ভেতর থেকে হাস্যমুখর কথাবার্তা ছুটে আসছে। সংসারের নিত্যনৈমিত্তিক বাজনা বেজে চলেছে বাড়ির ভেতর। এই বাজনা আরশানকে ছোঁয় না বহুদিন। আর কখনো ছোঁবে ও না। তবুও আরশান দাঁড়িয়ে রইল খানিকক্ষণ, এক হাতে জ্যাকেট ঝুলিয়ে, অপর হাত প্যান্টের পকেটে পুরে। কতক্ষণ কাটল কে জানে, একটা সময় সে বাড়ির ভেতর ঢুকল নিঃশব্দে। ডাইনিংয়ে বসে আছে সবাই। হয়তো ডিনার করছে। পারিবারিক মজলিশে অনাহূতের মতো হানা দেওয়ার কোনো সংকল্প ছিল না। কিন্তু মনটা তো বজ্রমুষ্টিতে নেই। বিবেক হরহামেশা নিষ্পেষিত হচ্ছে প্রবৃত্তির অত্যাচারে। একবার…শুধু আরেকবার শেষবারের মতো সকালকে দেখবে বলেই রিক্তহস্ত ভিক্ষুকের মতো সংসারের দ্বারপ্রান্তে এসে আবারও কড়া নাড়ল সে!
ওর উপস্থিতিতে সবাই চমকে গেল সেকেন্ডের জন্য। বিব্রত আরশান অপ্রতিভ চোখ মেলে তাকাল পরিবারের সদস্যদের দিকে। কী বলবে খুঁজে পেলো না। লজ্জিত ভঙ্গিতে দাঁড়িয়ে রইল কিংকর্তব্যবিমূঢ় হয়ে। ফাহাদই কথা বলল সবার প্ৰথমে।
‘হোয়াসসাপ, ব্রো? দাঁড়িয়ে কেন? এসো বসো!” একটা খালি চেয়ার এগিয়ে দিল ফাহাদ ওর দিকে। আরশান বিষাদগ্রস্ত চোখে একবার তাকাল সকালের দিকে। চার চোখেতে মিলন হলো। আজ্ঞাবহ ভৃত্যের মতো ফাহাদের এগিয়ে দেওয়া চেয়ারটায় বসল আরশান। তার মুখে একটা বিহ্বল ভাব খেলছে। ঠোঁট শুকনো, চোখের দৃষ্টি মৃত। সকাল একটা চিনেমাটির প্লেটে সামান্য ভাত নিয়ে নাড়াচাড়া করছিল। আরশানের উপস্থিতি তার স্পৃহাশূন্য ফ্যাকাশে মুখে রক্তের সঞ্চারণ করেছে। বেড়ে গেছে হৃদযন্ত্রের গতি। বুকটা এত জোরে ধুকপুক করছে যে মনে হচ্ছে আশেপাশের লোকজন নিমেষে টের পেয়ে যাবে হৃদয়ের উত্তেজনা। হঠাৎ বিনামেঘে বজ্রপাত হলো। সকালের মা বসা থেকে উঠে দাঁড়ালেন চকিতে। মেয়ের দিকে চেয়ে কঠোর গলায় বললেন, ‘ভেতরে চলো।’
সকাল স্তম্ভিত! নিশ্চল, জড়ীভূত চোখ নিয়ে কিয়ৎক্ষণ ফ্যালফ্যাল করে রইল মায়ের দিকে। মা ধমকে উঠলেন, ‘কথা কানে যায় না?’
লাফ দিয়ে উঠে দাঁড়ালো সকাল। প্রস্থানের আগে একবার শুধু আরশানের দিকে তাকাতে পারল। কষ্টে মুচড়ে উঠল বুক। মনে হলো এত যন্ত্রণাবিদ্ধ চেহারা সে জীবনে আর কোনোদিন দেখেনি।
আরশান স্থাণুবৎ হয়ে বসে ছিল। শরীরে সাড় নেই। এইমাত্র ঘটে যাওয়া অপমানজনক ঘটনাটা তার ভেতরকার সমস্ত স্পন্দন কয়েক সেকেন্ডের জন্য থমকে দিয়েছে। পরিবারের ছোটো-বড়ো সব সদস্যের সামনে মাথা হেঁট করে কিছু সময় অপরাধীর ভঙ্গিতে বসে থেকে একটা ফ্যাকাশে হাসি হাসার চেষ্টা করল সে। কষ্টে-সৃষ্টে বলতে পারল, ‘সরি…আমার আসলে এখানে আসা উচিত হয়নি।’
কী করবে? কী করা যায়? কী করলে দু-দণ্ড শান্তি মিলবে? জানে না আরশান। অপ্রতিরোধ্য রাগে কাঁপছে সারা শরীর। চেহারায় দুর্যোগের পূর্বাভাস। বুকের ওপর যেন অপমানের সপাং সপাং চাবুক পড়ছে একের পর এক। মস্তিষ্ক বিক্ষিপ্ত এবং কণ্টকিত। সবচেয়ে বেশি রাগ হচ্ছে সকালের ওপর। মন চাইছে নিজ হাতে গলা টিপে হত্যা করে মেয়েটাকে। এই একটা কাজ করতে পারলেই হয়তো সত্যিকার অর্থে গায়ের জ্বালা জুড়োত।
কোথাও স্থির হয়ে দাঁড়াতে পারছিল না সে। ঘরের এক মাথা থেকে অন্য মাথায় অবিন্যস্ত পায়ে পায়চারি করছিল। কতক্ষণ কেটেছে হিসেব নেই। হঠাৎ কেউ একজন লিভিং রুমের দরজায় ধাক্কা দিল। অস্থিরমতি আরশান এগিয়ে গেল দ্রুত পায়ে। স্লাইডিং ডোর টেনে ধরতেই সকাল ঢুকল ঘরের ভেতর।
‘কেন এসেছেন?” ধমকে উঠল আরশান।
‘ওমা! আপনিই তো বলেছিলেন আসতে।’ সকাল দেখল আরশানের মুখ তেজের আগুনে লালচে হয়ে আছে। চোয়াল শক্ত। পরনে এখনো অফিসের ফর্মাল ফুলস্লিভ শার্ট, কালো প্যান্ট। পায়ের জুতোজোড়াও খোলা হয়নি। চেহারা শীর্ণ, চুল অবিন্যস্ত। উন্মাদের মতো চোখের চাউনি।
‘কী হয়েছে? এরকম করছেন কেন?’
আরশানের মাথায় এখন ঝড়। বাহ্য জ্ঞান সক্রিয় নয়। সে বেহেড গলায় বলল, ‘আপনি যান এখান থেকে।’
‘ধমক দিচ্ছেন কেন?’ বিশ্বের বিস্ময় নিয়ে প্রশ্ন করে সকাল।
‘আপনি দয়া করে বিদায় হন। আমি কিন্তু আপনার ক্ষতি করে ফেলতে পারি যেকোনো মুহূর্তে। আমার মাথা ঠিক নাই।’
‘কী ক্ষতি করবেন আপনি আমার? সরে দাঁড়ান। ভেতরে আসতে দিন। মা ঘুমিয়ে পড়েছে। সেই ফাঁকে আপনার সাথে একটু দেখা করতে এলাম। কাল তো চলে যাচ্ছি। আজকেই হয়তো শেষ দেখা। শেষের দিন এমন দুর্ব্যবহার করে তাড়িয়ে দিতে চাইছেন?”
আরশান অধৈর্য ভাবে নিজের মাথাটা চেপে ধরে দুহাত দিয়ে। তিক্ত গলায় বলে, ‘আপনার সাথে কথা বলার রুচি নেই আমার।’
‘সব আমার দোষ?’
আরশান তীব্র চোখে তাকাল। ওই চাউনিতে নীরব হুঙ্কার। রাগের চোটে স্ফীত হয়ে উঠেছে কপালের নীল শিরা।
‘হ্যাঁ, আপনারই দোষ!
‘আপনি বুঝতে পারছেন না এখানে আমার কিছুই করার নেই।’
‘করার থাকবে না কেন? বিয়ে তো করছেন!’
সকাল তাৎক্ষণিক ভাবে কিছু বলল না। চুপ করে ভাবল কী যেন। ওর চুলগুলো পিঠের ওপর এলোমেলো ভাবে ছড়িয়ে আছে। ল্যাম্পশেডের ফিকে আলোয় কামিজের রঙ ঠিকঠাক বোঝা যায় না। চোখের কোল ফোলা। গালে কান্নার দাগ। মুখে সুগভীর যন্ত্রণার চিহ্ন। আরশান অন্যদিকে মুখ ঘুরিয়ে রেখেছিল। সকাল ধীর গলায় বলল, ‘আমি জানি ভালোবাসার মানুষদের ওপরেই আপনার রাগ সবচেয়ে বেশি। আপনার বাবার সাথেও রাগ করে আছেন কতদিন ধরে! নিজেও কষ্ট পাচ্ছেন, বৃদ্ধ মানুষটাকেও কষ্ট দিচ্ছেন। এত রাগ পুষে রেখে কী লাভ, আরশান? চাচাকে ক্ষমা করে দিন। আমাকেও ক্ষমা করে দিন।’
আরশান নিশ্চুপ। আগ্নেয়গিরির মতো জ্বলন্ত অভিমান বুক জুড়ে বসে আছে এখনো শ্বাপদের ন্যায়।
বাবা চলে যাবার পর মা একদম কেমন পাগলের মতো হয়ে গেল। আমার মাঝে মাঝে মনে হয় আমি একটা অপ্রাপ্তবয়স্ক বালিকাকে লালন পালন করছি। বোধ-বুদ্ধি তার একেবারেই লুপ্ত হয়েছে। তার ধারণা আপনার সাথে আমার বিয়ে হলে আবারও খারাপ কিছু ঘটবে। এই বদ্ধমূল ধারণার পেছনে আত্মীয়-স্বজনদের উস্কানিও কম দায়ী নয়। কিন্তু আমার মনে হয় মূল কারণ এটা নয়। মূল কারণ হলো মা আমাকে চোখের আড়াল করতে চাইছে না। আপনাকে বিয়ে করলে আমেরিকা এসে থাকতে হবে। এতে মা একদম একা হয়ে যাবে। তাই মনের অজান্তেই সে আপনাকে শত্রু ভাবছে। আপনাকে সহ্য করতে পারছে না।’
আরশান রুষ্ট হেসে বলল, ‘আপনি একজন প্রাপ্তবয়স্ক মানুষ। আমাকে বিয়ে করবেন না ঠিক আছে। কিন্তু জোর করে আপনাকে অন্য জায়গায় বিয়ে দেওয়া হচ্ছে এটা মানতে পারলাম না। নিশ্চয়ই এই বিয়েতে আপনার মত আছে।’
‘আমার মত থাকা না থাকায় কিছু এসে যায় না।’
আরশান উঠে দাঁড়ালো। দেওয়ালের পেইন্টিং এর দিকে চোখ নিবদ্ধ করে লোহার মতো শক্ত গলায় বলল, ‘এর মানে আপনি কাঠের পুতুল ছাড়া কিছুই নন। যে যেভাবে নাচাবে সেভাবেই নাচবেন। আপনার সাথে কথা বলে লাভ কী বলুন? মানুষের সাথে কথা বলা যায়, নিষ্প্রাণ পুতুলের সাথে বলা যায় না।’
সকাল অস্ফুটে বলল, ‘তাহলে কি চলে যাব?’
‘যান।’
‘আপনার আর কিছু বলার নেই আমাকে?’
আরশান নাক উঁচু হাসি হাসে, কাষ্ঠ গলায় বলে, ‘সুখে থাকুন। ভালো থাকুন। স্টে অ্যাওয়ে ফ্রম মি। আমার কাছ থেকে শত হাত দূরে থাকুন। তবেই আপনি এবং আপনার পরিবার নিরাপদে থাকবেন।’
সকাল ঝাপসা চোখে চেয়ে বলল, ‘আমার একটাই কষ্ট। আপনি আমাকে বুঝলেন না।’
আরশান ওর দিকে তাকাল না। দেওয়ালে চোখ ঠেসে রাখল।
‘সব শেষে একটা অনুরোধই করব। চাচাকে ক্ষমা করে দিয়েন। জীবনটা খুব ছোটো। আমার বাবা চলে যাবার পর হাড়ে হাড়ে এই সত্যটা টের পেয়েছি। কত কথা যে বলার ছিল! কত কিছু করার ছিল! সব এভাবে হুট করে থেমে যাবে কে জানত বলেন? আপনার হাতে এখনো সময় আছে। পরিবারের সাথে সম্পর্কটা ঠিক করে নিন…।’
‘লেকচার দেওয়া শেষ হলে প্লিজ বিদায় হন। আমার ফ্যামিলির সাথে আমি কী করব সেটা আমার ব্যাপার।’
সকালের দম নিতে কষ্ট হচ্ছিল। দুর্দমনীয় পাষাণভাৱে গুঁড়িয়ে যাচ্ছিল পাঁজরের হাড়। গলার কাঁপুনি আড়াল করার চেষ্টা করে হাঁফ ধরা গলায় বলল, ‘আপনার হাতটা একবার ধরতে পারি?’
আরশানের ধৈর্যচ্যুতি ঘটল যেন। হুঙ্কার ছাড়ল, ‘প্লিজ লিভ!’
সেই মুহূর্তে সকাল দেখল আরশানের রক্তাভ চোখের ঘন পাপড়িতে কয়েক ফোঁটা জলের ঝিকিমিকি। বিশীর্ণ মুখে ক্রোধের ঝংকার। হঠাৎ ঘরের কোণে দাঁড়িয়ে থাকা বাতির স্ট্যান্ডটা লাথি মেরে ফেলে দিল আরশান। ঝনঝন শব্দে ভেঙে পড়ল বাল্ব শেড। কাঠের দেওয়াল থরথর করে কেঁপে উঠল। ঘরময় নেমে এলো অন্ধকার। আতঙ্কে চিৎকার করে উঠল সকাল। কাঁদতে লাগল ফুঁপিয়ে ফুঁপিয়ে। আরশান ওর হাত চেপে ধরে হিড়হিড় করে টেনে নিয়ে এলো দরজার বাইরে। তারপর ডেকের ওপর দাঁড় করিয়ে রেখে ফুঁসতে ফুঁসতে ঢুকে গেল ঘরের ভেতর। আটকে দিল স্লাইডিং ডোর। বাইরে দিগদিগন্তব্যাপী মাতাল বাতাস বইছে। আকাশের অন্ধকার বুক খানিক বাদে বাদে চিরে দিচ্ছে নীল বিদ্যুৎ। ব্যাকইয়ার্ডে শুকনো পাতার দল ঘূর্ণি হয়ে পাক খাচ্ছে বাতাসে। অরণ্যের গাছে গাছে ধাক্কা খেয়ে হুহু করে কাঁদছে বাতাস। যেন আসন্ন ঝড়ের ভয়ে গুমরে গুমরে আর্তনাদ করছে। সকাল মেঘ থমথমে অন্ধকার রাতে ডেকের ওপর দাঁড়িয়ে রইল স্ট্যাচু হয়ে। দুরন্ত হাওয়া ওর চুল উড়াচ্ছে। কেড়ে নিতে চাইছে গলায় প্যাঁচানো ওড়না। ওর চোখে এখন জল নেই। আছে দুনিয়া কাঁপানো বিস্ময়, ভয় এবং হতাশা। সে কানের কাছে এখনো ভাঙচুরের আওয়াজ শুনতে পাচ্ছে। পায়ের তলা থেকে সরে যাচ্ছে মাটি। একটা দুর্বিষহ অসহায় বোধে মথিত হচ্ছে হৃদয়। এই মানুষটা এত অদ্ভুত কেন? এ কি বুঝতে পারছে না যে আজকের পর আর কখনো ওদের দেখা হবে না? ওকে কাছে পাবার আকণ্ঠ পিপাসা বুকে নিয়েই কেটে যাবে যৌবনের সব দুরন্ত দিনগুলো। সূর্য উঠবে, অস্ত যাবে নিয়ম করে…এই পিপাসা মিটবে না। বসন্ত আসবে…ফুল ঝরবে…এই পিপাসা মিটবে না। বয়স বাড়বে। মুখের চামড়া ঝুলে গিয়ে বেলা শেষের ঘণ্টা বাজাবে…এই পিপাসা মিটবে না। তারপর একদিন মৃত্যু এসে চুকিয়ে দেবে জীবনের সমস্ত লেনদেন!
আরশান স্লাইডিং ডোরের নব ধরে দাঁড়িয়ে ছিল। কাচের ভেতর দিয়ে দেখতে পাচ্ছিল বাইরের ঝড়ো তাণ্ডব। হঠাৎ হঠাৎ বিদ্যুৎ চমকাচ্ছে আকাশে। নীল আলোয় উদ্ভাসিত হয়ে উঠছে চারপাশ। বজ্রপাতের শব্দে কাঁপছে পৃথিবী। সকাল যায়নি এখনো, দাঁড়িয়ে আছে দিব্যি। ওর মোমে মাজা মসৃণ গালে বিদ্যুতের নীল বিভা চমকাচ্ছে। অস্থির আরশান দরজা খুলে দ্রুত পায়ে বেরিয়ে আসে। মুখোমুখি দাঁড়িয়ে গর্জে উঠে, ‘যাচ্ছেন না কেন?’
সকাল ক্লিষ্ট স্বরে বলে, ‘যাব তো! সমস্যা কী আপনার?’
‘এক থেকে তিন গুনব। এর মধ্যে যাবেন নইলে আর আপনার যাওয়া হবে না।’
‘মানে কী?’
‘মানে আপনাকে আর যেতে দেওয়া হবে না।’
সকাল বিস্মিত হয়। ‘যেতে দেবেন না?’
আরশান দাঁতে দাঁত চিবিয়ে বলে, ‘না দেব না। খুন করে ফেলব।’
‘আপনি পাগল!’
‘হ্যাঁ, আমি পাগল।’
সকালের হঠাৎ মনে পড়ল সদর দরজা লক না করেই সে বেরিয়ে এসেছে। বাড়ির ভেতর দিয়েও বেজমেন্টে নামা যায় কিন্তু সেক্ষেত্রে যে কোনো মুহূর্তে ধরা পড়ে যাবার সম্ভাবনা আছে। এখন কেউ দেখে ফেললে বাইরে হাঁটতে যাবার অজুহাত দেখাতে পারবে। কিন্তু মা জেগে উঠলেই সর্বনাশ 1 এই মহিলা সকালকে পাশে না পেয়ে চিৎকার চেঁচামেচি করে নির্ঘাত একটা অনর্থ ঘটাবেন। ভাবনাটা মাথায় আসতেই ব্যস্তভাবে বলল, ‘যাই তাহলে।’
আরশান নিশ্চুপ, মুখে রা নেই। কয়েক সেকেন্ড অপেক্ষা করে ডেকের সিঁড়ি ভেঙে উঠোনে নেমে আসে সকাল। শুকনো পাতায় মচমচ শব্দ তুলে এগিয়ে যায় কয়েক পা। আরশান প্রলয়ঙ্করী দৃষ্টি মেলে ওর প্রস্থানের দৃশ্যটা দেখতে থাকে। বুক খা-খা করে। মনে হয় পৃথিবীটা ঠিক মাঝখান থেকে ভেঙে দুইভাগ হয়ে যাচ্ছে। বিদীর্ণ, খণ্ডিত, চূর্ণিত কাচের টুকরোর মতো ছড়িয়ে ছিটিয়ে ধ্বংস হচ্ছে। সকাল একবার থমকে দাঁড়ায়। পেছন ফিরে বলে, ‘শুনুন, আপনি কিন্তু চাচার সাথে মিটমাট করে নিয়েন। আরেকটা কথা… অ্যান্ড্রিয়ানা খুব ভালো মেয়ে। আপনি ওকে বিয়ে করে নিলেই তো পারেন!’
আরশান কাঠ হয়ে দাঁড়িয়ে থাকে। তার চোয়াল দুটো লোহার মতো শক্ত। হাত মুষ্টিবদ্ধ।
সকাল কান্না চাপানো ফ্যাসফ্যাসে গলায় বলে, ‘আপনাকে ভালোবাসে মেয়েটা। কষ্ট দিয়েন না ওকে। কেমন?’
কয়েকটা সেকেন্ড নীরবে কেটে যায়। কেউ কোনো কথা বলে না। বিদ্যুতের আলোর ঝলকে হঠাৎ হঠাৎ একে-অন্যের মুখ দেখতে পায়। সকাল বলল, ‘ইউএস এসেছি নাবিলার বিয়ে খেতে নয়, বরং আপনাকে শেষবারের মতো দেখব বলে।’
আরশান নেমে আসে উঠোনে। চন্দ্রাহত পায়ে এগিয়ে যায় সকালের দিকে। ঠিক সেই সময় বাড়ির ভেতর ভস করে জ্বলে ওঠে একটা ফকফকে বাতি। ওপর তলা থেকে ভেসে আসে উত্তেজিত কণ্ঠস্বর। চমকে ওঠে ওরা। বুকে ভূমিকম্প নিয়ে বিস্ফারিত নেত্রে তাকায় বাড়ির দিকে। কয়েকটা সেকেন্ড কেটে যায় নিঃশব্দে। তারপর হঠাৎ করেই মায়ের আতঙ্কিত কণ্ঠ ভেসে আসে, ‘আমার মেয়ে কোথায়? কোথায় গেল আমার মেয়ে?’
সকালের হৃৎপিণ্ড তখন লাফ দিয়ে গলার কাছে চলে এসেছে। এত ভয় কোনোদিন পায়নি সে। কাঁপতে কাঁপতে আর্ত গলায় বলল, ‘মা, জেগে উঠেছে। হায় আল্লাহ! এখন কী হবে?’
আরশান শক্ত করে ওর হাত চেপে ধরে টেনে নিয়ে গেল অন্ধকার জঙ্গলের দিকে। সকাল নিজেকে ছাড়িয়ে নেবার চেষ্টা করল। গায়ের জোরে পারল না। বাড়ির ভেতরের বেশ কটা আলো জ্বলছে এখন। সেই আলোর হালকা রেশ এসে পড়েছে ব্যাক-ইয়ার্ড সংলগ্ন জঙ্গলে। যেখানে একটা হৃষ্টপুষ্ট মেপল গাছের নিচে ওরা এই মুহূর্তে দাঁড়িয়ে আছে। সকালের পিঠ ঠেকে আছে গাছের গায়ের সাথে। মুখ রক্তশূন্য। চোখে ভয়ের আঁকিবুকি। কম্পনরত গলায় কোনোরকমে বলল, ‘কী করব আমি? কী বলব আমার মাকে?
আরশান মুখে একটা শ’ কারান্ত শব্দ করে ওর ঠোঁটের ওপর আঙুল রাখল। চিবুক উঁচু করে তাকাল সকাল। দুইজোড়া চোখের দৃষ্টি লগ্ন হতেই সমস্ত ভয়, উদ্বেগ আর উৎকণ্ঠা উবে গেল নিমেষে। প্রেতাত্মার নিশ্বাসের মতো ফোঁসফোঁস শব্দে দূর দূরান্ত থেকে প্রবল বেগে ধেয়ে আসছে দামাল বাতাস। দোর্দণ্ড প্রতাপে উড়িয়ে দিচ্ছে গাছের পাতা আকাশে চমকাচ্ছে বিদ্যুৎ। শুকনো পাতার দল শব্দের মিছিল তুলে ক্রমাগত প্রদক্ষিণ করে চলেছে ওদের। বাড়ির ভেতর চিৎকার, চেঁচামেচি, আর্তনাদ। সেই আর্তনাদ ওদের কানে আসছে কিন্তু মস্তিষ্কে ধাক্কা দিচ্ছে না। ওরা নির্নিমেষ চেয়ে আছে পরস্পরের দিকে। আরশানের সুন্দর চোখের তারা উড়ে গিয়ে বসেছে সকালের সুন্দর দুটি ঠোঁটের ওপর। আশেপাশে কেউ নেই। কিছু নেই। শুধু বুকের মধ্যে একটা বিধ্বংসী প্রলয়। নিশ্বাসে উত্তাপ।
আরশান কণ্ঠস্বর খাদে নামিয়ে অনেকটা কেটে কেটে বলে, ‘কী বলছিলেন আপনি? অ্যান্ড্রিয়ানাকে বিয়ে করতে হবে?’ সকালের বুক কাঁপে ধড়ফড় করে। ফর্সা গালে চকচক করে রক্তিমাভা। পৃথিবীর সমস্ত স্নিগ্ধতা ভর করে মুখের আনাচে কানাচে। ভারী সুন্দর, কোমল আর পবিত্র দেখায় ওকে। নিখুঁত দুটি ঠোঁট নেড়ে ও অস্ফুটে বলে, ‘হ্যাঁ।’
‘ভালোবাসতে হবে?’
আরশানের ধারঅলা চোয়ালে লাইটের প্রলেপ এসে পড়েছে। দৃষ্টিতে বিভ্রম। চোখের দীঘল পাপড়ির ছায়া পড়েছে গালে। সকালের মনে হলো আরশানের চোখজোড়া শুধু যে সুন্দর তাইই নয়, বরং অনেক বেশি বাঙময়। নিঃশব্দে নিভৃতে হরেক কথা বলে যায় ওই চোখ। সকাল ওর চোখের দিকে চেয়ে থেকে আবিষ্ট স্বরে ছোটো করে উত্তর দেয়, হুম!’ আরশান ওর কপালের চুল সরিয়ে আলতো করে একটা চুমু খায়, ‘আদর করতে হবে?’
সকালের মেরুদণ্ড শিরশির করে ওঠে। প্রতিবাদী স্বরে বলে, ‘না!’
‘কেন? বেচারিকে বিয়ে করব, ভালোবাসব আর আদর করব আপনাকে? এটা অন্যায়।’
‘কিছুই করতে হবে না। আপনি শুধু আমার হয়েই থাকুন।
বেজমেন্টে কেউ একজন নেমে এসেছে। জ্বালিয়ে দিয়েছে ডেকের আলো। টের পেয়ে সচকিত হয়ে উঠল সকাল। ফিসফিস করে বলল, ‘কী করব এখন?’
উত্তরে আরশান মাদক হাসি হাসল। সকাল বিস্মিত, ‘আপনি হাসছেন? আশ্চর্য…’
আরশান আচমকা ওর ঠোঁটে ঠোঁট বসিয়ে দিয়ে কথা আটকে দিল। তৃষাতুর, গভীর, প্রলম্বিত একটি চুম্বনের পর ক্ষীণ অথচ তীব্র গলায় বলল, ‘আমি আমার সারা জীবনে আপনাকে যতটা চেয়েছি, তার চেয়ে বেশি আর কখনোই কিছু চাইনি। সেই আপনাকেই আমার কাছ থেকে ছিনিয়ে নেওয়া হচ্ছে। ইটস নট ফেয়ার…ইটস নট ফাকিং ফেয়ার!’
ওই আচমকা স্পর্শ সকালের বুকের জ্বালা মিটিয়ে দিয়েছে। রক্তে ঝিরঝির করে বইছে শিউলি ফুলের স্রোত। সে আচ্ছন্ন গলায় বলল, ‘আরশান, আপনি আমাকে জড়িয়ে ধরুন। এমন ভাবে জড়িয়ে ধরুন যেন কেউ কখনো আমাদের বিচ্ছিন্ন করতে না পারে।’ আরশান ওকে টেনে নিলো আরো কাছে। অজস্র কবোষ্ণ চুম্বনে ভরিয়ে দিল সারা মুখ। জড়িয়ে ধরল বুকের সাথে শক্ত করে।
মাঝরাতে যেন ডাকাত পড়ল বাড়িতে। হইচই-চেঁচামেচি ছেলে-মেয়েদেরকেও বাধ্য করল বিছানা ছেড়ে উঠে আসতে। বাড়ির চতুর্দিকে জ্বালানো হয়েছে বাতি। সকালের মা লিভিং রুমের কাউচে বসে হাত পা ছড়িয়ে বিলাপ করে কাঁদছেন। দোতলার সিঁড়িসংলগ্ন হলওয়েতে ঘুমকাতুরে ফ্যাকাশে মুখে দাঁড়িয়ে আছে নাবিলা আর টিলি। ফাহাদ বেজমেন্টে নেমেছে সকালের খোঁজে। রহমান সাহেব এবং তাঁর স্ত্রী সকালের মাকে নানাভাবে সান্ত্বনা দেওয়ার বৃথা চেষ্টা করে যাচ্ছেন। লাভ কিছুই হচ্ছে না। ভদ্রমহিলার হা হুতাশ উত্তরোত্তর বৃদ্ধি পাচ্ছে। এক সময় ফুঁসে উঠে তিনি রহমান সাহেবকে বললেন, ‘আপনার ছেলেই আমার মেয়েকে সরিয়েছে। আমি আপনার ছেলের বিরুদ্ধে কেস করব। ছেড়ে দেব না। কিছুতেই ছেড়ে দেব না। ওই অসভ্য ছেলে প্রথমে আমার স্বামীকে কেড়ে নিয়েছে, এখন আমার মেয়েকে কেড়ে নিলো। ওকে আমি ছাড়ব না কিছুতেই!’ বলতে বলতে তিনি হাউমাউ করে কাঁদতে লাগলেন। তাঁর চুল উন্মাদিনীর মতো ফেঁপে আছে। চোখের দৃষ্টি ছিটগ্রস্ত। শুকনো খড়খড়ে ঠোঁটের কোণে উথলে উঠেছে সাদা ফেনা। তাঁকে দেখে মনে হচ্ছে মানসিক হাসপাতাল থেকে পালিয়ে আসা মেন্টাল পেশেন্ট। রহমান সাহেব অত্যন্ত বিচলিত এবং ব্যথিত হয়ে পড়লেন। বড়ো পুত্র সম্পর্কে তাঁর একটা সুপ্ত গরিমা ছিল এতকাল। কেউ কখনো আরশানকে নিয়ে বিরূপ মন্তব্য করেনি। এই প্রথম কেউ ছেলেটাকে নিয়ে মুখের ওপর কটু কথা বলল। তাও সাধারণ কোনো অভিযোগ নয়, এই অভিযোগ গুরুতর। তিনি সকালের মায়ের হম্বিতম্বির সামনে একটা কথাও বলতে পারলেন না। অপরাধীর মতো মুখ নিচু করে বসে রইলেন। কিন্তু ফাহাদের মা সহজে দমবার পাত্রী নন। তিনি কোমর বেঁধে নামলেন রণাঙ্গনে। আরশান তাঁর পেটের সন্তান না কিন্তু স্বামীর জীবনের অবিচ্ছেদ্য অংশ। তাছাড়া সতীনের গর্ভের সন্তান হওয়া ব্যতীত আপাতচোখে আরশানের আর কোনো দোষ নেই। তিনি জানেন বর্তমান যুগে বাঙালি সমাজে ওর মতো ভদ্র, সুশীল, যোগ্য ছেলে কতটা দুষ্প্রাপ্য। সকালের মায়ের চ্যাটাং চ্যাটাং কথা তাঁর কিছুতেই সহ্য হলো না। বিষাক্ত সাপের ন্যায় ফণা তুলে বললেন, ‘আমাদের ছেলের বিরুদ্ধে এত কথা বলছেন তা আপনার মেয়েটা কী এমন ধোয়া তুলসী পাতা শুনি? সে এত রাতে বেরিয়েছে কোন আক্কেলে? কার না কার সাথে ভেগেছে আপনি এখন আমাদের ছেলের দোষ দিচ্ছেন। এটা তো ঠিক না।’
আমার মেয়ে ভেগেছে মানে? মুখ সামলে কথা বলেন আপনি। ভদ্রলোকের সাথে কীভাবে কথা বলতে হয় জানেন না?”
‘আমি ঠিকই বলছি। আপনিই যা তা বলে যাচ্ছেন সেই তখন থেকে। আপনার স্বামীকে নাকি আমাদের ছেলে কেড়ে নিয়েছে। মাথা ঠিক আছে? নাকি পুরাই পাগল হয়ে গেছেন? মূর্খের মতো কথা বলেন কেন আপনি?’
এমন সময় সদর দরজা ঠেলে সাজাপ্রাপ্ত আসামীর মতো ভেতরে ঢুকল সকাল। অগোছালো চুলে দুটা সোনালি পাতা চোখে অগাধ ভীতির ঢেউ। নিশ্বাস আটকে আছে। উথালপাথাল!
‘কোথায় গিয়েছিলি?’ সুতীব্র হুঙ্কারটা ঘরের ভেতর বিস্ফোরণ ঘটায়। আঁতকে ওঠে সবাই। সকাল কোনো প্রত্যুত্তর করে না। কম্পিত বক্ষ নিয়ে চেয়ে থাকে মায়ের দিকে। দরজাটা আবারো খুলে যায়। আরশান প্রবেশ করে নিঃশব্দে। সকাল মায়ের বিস্ফারিত রক্তচক্ষুর দিকে নির্নিমেষ চেয়ে থাকে। গর্জন ছুটে আসে আবারও, ‘কথা বলছিস না কেন? বল কোথায় গিয়েছিলি আমাকে ফাঁকি দিয়ে?’
সকালের ঠোঁটজোড়া কাঁপতে থাকে। চোখের কার্নিশে টলমল করে অশ্রুবিন্দু। বড়ো বড়ো নিশ্বাস পড়ে। একটা সময় স্খলিত কণ্ঠে বলে, ‘মা! আরশানকে ছাড়া আমি বাঁচব না!”
কিছু হিমায়িত কালক্ষেপণের পর মর্মান্তিক একটা চড় এসে পড়ে ওর ডান গালে। আঘাতের প্রাবল্যে শরীর বেঁকে যায়। ভারসাম্য হারিয়ে যায়। রহমান সাহেব এগিয়ে এসে ওকে ধরে ফেলেন। দৃশ্যটা আরশানের বুকে নির্মম যন্ত্রণার উদ্রেক করে। রক্তে তোলপাড় হয়। সকালকে এভাবে আঘাত করার অধিকার কারো নেই। কিন্তু আঘাতক ব্যক্তিটি ওর মা বলেই আরশান প্রতিবাদ করতে পারে না। হাত মুষ্টিবদ্ধ করে, দাঁতে দাঁত চেপে রাগ নিয়ন্ত্রণ করার চেষ্টা করে। সকাল দ্রুত পায়ে প্রস্থান করে। ঘরে এসে চুপচাপ অন্ধকারে বসে থাকে মূর্তির মতো। উৎকট একটা জ্বালা হৃৎপিণ্ডের রন্ধ্রে রন্ধ্রে সরীসৃপের মতো বিচরণ করতে থাকে। মা এলেন আরো মিনিট দশেক পর। সকাল নড়ল না। কিছু বললও না। ঘড়ির কাঁটা এগোতে লাগল টিকটিক করে। মা শুয়ে পড়লেন বিছানায়। কাঁদতে লাগলেন বাচ্চা মেয়ের মতো ফুঁপিয়ে ফুঁপিয়ে। বাইরে তখন ঝমঝমিয়ে বৃষ্টি নেমেছে। খোলা জানালা দিয়ে পাগলের মতো ধেয়ে আসছে মাতাল হাওয়া। পথ ভুল করে হঠাৎ হঠাৎ উড়ে আসছে সোনালি রঙের মেপল পাতা। কিছুক্ষণ পর বেহালা বেজে উঠল। বৃষ্টির ঝমঝম আর কান্নার স্বরের সাথে বেহালার করুণ সুর মিশে গিয়ে গভীর রাতের নৈঃশব্দ্যতাকে ভেঙে চুরমার করে দিল। ওই সুর সকালের সমস্ত চৈতন্যের পরতে পরতে বিরহের ব্যথা জাগ্রত করে তুলল। বুকের মধ্যিখানে খুঁচিয়ে খুঁচিয়ে রক্তাক্ত আর্তি জানাল।
Will you love me like you loved me in the October rain?
২০
সেদিন অক্টোবর! ক্যালেন্ডারের পাতা বলছে আঠারো তারিখ। সারা রাত বৃষ্টির পর সকাল বেলার অলৌকিক নীল আকাশে রাজকীয় চালে ভেসে বেড়াচ্ছে রুপালি প্রাচীর বেষ্টিত পেঁজাতুলো মেঘ। কমলা রঙের একটা মিঠা মিঠা অপার্থিব আলো ছড়িয়ে আছে বর্ষণসিক্ত অরণ্যের আনাচে কানাচে। সকাল গোসল সেরে বেরিয়েছে মাত্র। মাথায় ভেজা তোয়ালে জড়ানো। মা স্যুটকেসে কাপড় গুছিয়ে নিচ্ছেন মনোযোগ সহকারে। এমন সময় টিলি এসে দাঁড়ালো দরজায়, সকালকে বলল, ‘নাবিলা ভাবি ডাকছে তোমাকে।’
সকাল মাথার চুলে কয়েকটা ঝাড়ন দিয়ে তোয়ালেটা সরিয়ে রাখল। ঘর থেকে বেরোনো মাত্র টিলি ফিসফিস করল, ‘আরশান ভাইয়া ওয়েইট করছে। নিচে যাও।’
বিস্ময়ে হাঁ হয়ে গেল সকাল। টিলি কথা না বাড়িয়ে সটকে পড়ল মুহূর্তের মাঝে। সকাল ত্রস্ত এবং ভীত পায়ে প্যাটিয়োতে এসে দাঁড়ালো। অক্টোবরের প্রফুল্ল সোনালি রোদ্দুর গায়ে মেখে আরশান দাঁড়িয়ে আছে শুকনো পাতা ছড়ানো রঙিন উঠোনে। সাদাকালো চেকের একটা স্লিমফিট হুডেড শার্ট ওর গায়ে। বুনো ফুলের মাতাল সুগন্ধি ছড়ানো ঝিরিঝিরি বাতাসে কপালের ছোটো চুল উড়ছে। চোখে আর নাকে স্বর্ণালী রোদের ফুলঝুরি। একটা লাল পাখনার কার্ডিনাল ওকে ঘিরে নেচে বেড়াচ্ছে, ডেকে যাচ্ছে টিউ টিউ স্বরে। দৃশ্যটায় চোখ পড়া মাত্র সকালের ভালো লাগল। কেন যে এত ভালো লাগল কে জানে! ভালো লাগায় বুঁদ হয়ে সে ঝলমল হেসে বলল, ‘গুডমর্নিং!’
আরশান তাৎক্ষণিক ভাবে কোনো প্রত্যুত্তর করল না। ভেজা চুল থেকে এক ফোঁটা জল গড়িয়ে পড়েছিল সকালের টোল পড়া হাস্যোজ্জ্বল গালে। রোদের প্রলেপ লাগায় চিকচিক করছিল হীরের টুকরোর মতো। আরশান সেদিকে কয়েক নিমেষ চেয়ে থেকে অন্যরকম গলায় বলল, ‘শেহজাদি! আপনার হাসিটা অক্টোবরের চেয়ে অনেক বেশি সুন্দর!’
সকাল লাল হলো লজ্জায়। খুশি ঝিলিক দিল চোখে। অর্ধ নিমীলিত নেত্রে সলজ্জ কণ্ঠে বলল, ‘কেন ডেকেছেন?’
আরশানের যেন সম্বিৎ ফিরল এতক্ষণে। ব্যস্ত গলায় বলল, ‘চলেন!’
‘মানে কী? কই যাব?’
আরশান এগিয়ে এসে ওর হাত ধরল। গাড়িটা ড্রাইভ ওয়েতেই ছিল। আরশান কোনো কথা না বলে সকালকে টেনে নিয়ে এলো গাড়ির কাছে।
‘গাড়িতে উঠুন।’
‘কেন?’ ভয়ে ভয়ে প্রশ্ন করে সকাল। কোথায় নিয়ে যাচ্ছে তাকে এই পাগলটা?
আরশান জোরজার করে গাড়িতে বসিয়ে দিল ওকে। সকাল কড়া গলায় প্রশ্ন করল, ‘কাহিনি কী? কোথায় যাচ্ছি?’
আরশান ড্রাইভিং সিটে এসে বসল। সকালের দিকে না তাকিয়েই বলল, ‘মসজিদে যাচ্ছি।’
‘হঠাৎ মসজিদে কেন?’ সকাল অবাক।
আরশান বজ্রকণ্ঠে ঘোষণা দিল, ‘বিয়ে করব!”
বিস্ময়ের প্রবল ধাক্কায় বোবা হয়ে গেল সকাল। কয়েক সেকেন্ড ওর গলা দিয়ে কোন স্বর বেরলো না। এক সময় হাঁপধরা গলায় বলতে পারল, ‘কী বলছেন এসব? বিয়ে…মানে এভাবে…কী করে সম্ভব?’
‘হুম এভাবেই। এভাবে না হলে আর জীবনেও হবে না।’ সোজা-সাপটা মন্তব্য আরশানের।
‘কিন্তু মাকে কী বলব?’
‘সেটা পরে দেখা যাবে।’
এরপর সকাল আর কোনো কথা বলতে পারল না। কথা বলল না আরশানও। টয়োটা কনভার্টিবল এগিয়ে যেতে লাগল নেইবারহুডের রঙিন পাতা বিছানো পথের ওপর দিয়ে। রাস্তার দুধারে সোনালি রোদ মাথায় নিয়ে দাঁড়িয়ে আছে হ্যালোইনের সাজে সজ্জিত ছোটো বড়ো নানা আকারের বাড়িঘর। ফিরোজা রঙের মসৃণ আকাশে পলকা মেঘের ভেলা ভাসছে। সিডার গাছের ফাঁকে ফাঁকে আয়নার মতো চমকাচ্ছে সূর্যরশ্মি। ফুরফুরে হাওয়ায় ভর দিয়ে সারা রাস্তাজুড়ে মিছিল করছে মেপল লিফের দল। ওদের দুজনের চোখেমুখে উৎকণ্ঠা। বুকে বড্ড দাপাদাপি! কেউ কারো দিকে সরাসরি তাকাতে পারছে না। চোখ চোখ পড়ে গেলে বিব্রত হয়ে ঘুরিয়ে নিচ্ছে মুখ। সকাল আকাশী রঙের তাঁতের সাধারণ সালওয়ার কামিজ পরেছে। তার মুখে কোনো প্রসাধন নেই। এমনকি কাজল পর্যন্ত টানা হয়নি চোখে। এভাবে নাকি মানুষ বিয়ে করে! হায় খোদা! দুর্ভাবনা, অস্থিরতা আর ব্যাকুলতায় দম বন্ধ হয়ে আসার উপক্রম। আশ্চর্য এই যে, ঋণাত্মক সব অনুভূতির সম্যক উপস্থিতি ছাপিয়ে ভালো লাগার একটা রেশমি বৃষ্টি ঝুরঝুরিয়ে মনের ওপর ঝরে যাচ্ছিল নিঃশব্দে। সেই সাথে সকালের খুব লজ্জা করছিল। দুর্দমনীয় লজ্জায় শিউরে উঠছিল গা।
মসজিদের সামনে ফাহাদ, নাবিলা আর অনিক দাঁড়িয়ে ছিল। সকালদের দেখামাত্র হইহই করে উঠল সবাই। আরশান বিচলিত। যদিও ঠোঁটে এখনো উপচে পড়ছে স্বভাবসুলভ গাম্ভীর্য। সকালের চোখে ঘোর। চেতন অবচেতনের ঊর্ধ্বে অবস্থান করছে তার সত্তা। পা মাটিতে স্থির নেই। শূন্যে ভাসছে সবকিছু!
নাবিলা কাছে এসে ওর হাত ধরল, ‘সবকিছু রেডি। এখন শুধু কবুল বলবি আর সাইন করবি। আমরা সেই ভোরবেলায় এসেছি এখানে। তোর ব্যাগ থেকে চুরি করে পাসপোর্ট নিয়ে এসেছি।’
সকাল অস্ফুটে বলল, ‘কী হচ্ছে এসব, নাবিলা? আমার খুব ভয় হচ্ছে!’
‘আরে, ভয়ের কিছু নেই। আল্লাহ ভরসা। যা হচ্ছে একদম ঠিক হচ্ছে। তুই মনে সাহস রাখ, দোস্ত।’
মসজিদের ভেতরে ঢুকে হলরুমের মেঝেতে বসল ওরা। কার্পেটের ওপর। সব মিলিয়ে জনা দশেক লোক হবে। ইমাম সাহেব প্রথমে কোরআন তেলাওয়াত করলেন। খুতবা দিলেন। তারপর বিয়ের আনুষ্ঠানিকতা শুরু হলো। কবুল বলার সময় আর সাইন করার সময় সকাল খুব কাঁদছিল। কেন কাঁদছিল জানে না সে। আনন্দ, ভয়, সংকোচ, দুশ্চিন্তা এই সমস্ত অনুভূতি ঘুরপাক খেয়ে উথলে উঠছিল ভেতরে। আরশান ওর চাইতে অনেকটাই স্বাভাবিক। তবে ভালো মতো লক্ষ্য করলে বোঝা যায় মনের অস্থিরতাটুকু ওর চোখের আয়নায় প্রতিফলিত হচ্ছে ক্ষণে ক্ষণে। বিয়ের পর ওরা সবাই মিলে লাঞ্চ করতে গেল টেক্সাস রোডহাউজে। বর-বধূ নীরবতা পালন করে যাচ্ছিল। বাকিরা হইচই করে গোটা রেস্টুরেন্ট মাথায় তুলছিল। এই বিয়েটা যে সাধারণ কোনো আনন্দঘন বিয়ে নয় তা যেন ওরা বুঝেও বুঝে উঠতে পারছে না। কত অপেক্ষা, কত নির্ঘুম রাত, কত অশ্রু বিসর্জন আর কত শত বাধা পেরিয়ে, পরিবারের বিরুদ্ধে গিয়ে আজ ওরা একে-অন্যকে কবুল করে নিয়েছে। এই সংগ্রাম এবং ত্যাগের কষ্ট হয়তো ওরা দুজন যেভাবে বুঝবে সেভাবে অন্য কেউ কোনোদিনই বুঝবে না। তাই তো হাসি ঠাট্টায় যোগ দিতে পারছিল না ওরা। একটু বাদে বাদে পরস্পরকে পলক তুলে দেখছিল শুধু গভীর চোখে।
বাড়ি ফেরার সময় সকালের মনে হলো সামনে যেন একটা গভীর খাদ! আরেক পা এগোলেই অতল সেই খাদে পা ফসকে পতিত হবে সে। তলিয়ে যাবে নিশ্ছিদ্র অন্ধকারে। খুব ভয় করছিল! ভয়ের বিষ শরীরের রন্ধ্রে রন্ধ্রে ছড়িয়ে পড়ে ছোবল মারছিল। খবরটা শুনে মায়ের যদি স্ট্রোক হয়ে যায়? বাবার মতো মাও যদি তাকে ছেড়ে চলে যায়, তখন কী হবে?
আরশান এতক্ষণ সকালের সাথে একটা কথাও বলেনি। বাড়ি পৌঁছে গাড়ি থেকে নেমেই ওর ডান হাতটা ধরল। দৃঢ় ভাবে বলল, ‘নো ওরিজ। এভ্রিথিং উইল বি অলরাইট।’
আজ ছুটির দিন। লিভিং রুমে রহমান সাহেব বসে ছিলেন নিউজ পেপার হাতে নিয়ে। ডাইনিং টেবিলের সামনে সকালের মা দাঁড়িয়ে আছেন। চায়ের কাপে টুংটাং চামচ নেড়ে চিনি মেশাচ্ছেন। ছেলে-মেয়েরা বাড়িতে ঢোকার সঙ্গে সঙ্গে পদশব্দ এবং ফিসফাস কণ্ঠস্বরে মুখরিত হয়ে উঠল চারপাশ। সকালের মা ভ্রু কুঁচকে তাকালেন লিভিং রুম সংলগ্ন সদর দরজার দিকে। ফাহাদের মা হেঁটে হেঁটে দৃশ্যপটে উপস্থিত হয়েছেন তখন। আরশান সকাল ভেতরে ঢুকেছে সবেমাত্র। হাতে হাত রেখেছে দুজনে। চোখেমুখে অটল গাম্ভীর্য। বাড়ির বয়োজ্যেষ্ঠ সদস্যরা স্তব্ধ হয়ে চেয়ে আছেন। উত্তেজনায় নিশ্বাস নিতে ভুলে গেছেন। আরশান পিতার দিকে তাকাল। বড়ো একটা শ্বাস টেনে নিয়ে ডাকল আকুল কণ্ঠে, ‘বাবা!”
রহমান সাহেব চমকে গেলেন ভেতরে ভেতরে। আজ কত্তদিন পর ছেলেটা তাঁকে বাবা বলে ডাকল! বাৎসল্যের আবেগে তাঁর কণ্ঠস্বর রোধ হয়ে এলো। ঝাপসা চোখে তিনি পুত্রের দিকে চেয়ে রইলেন শুধু। কোনো শব্দ উচ্চারণ করতে পারলেন না। সকালের মা হেঁটে হেঁটে এগিয়ে এসেছেন সামনে। তাঁর চোখের দৃষ্টি বুদ্ধিভ্রষ্ট। চেহারায় পাগলামির গাঢ় চিহ্ন। সকাল চোখ নামিয়ে নিয়েছে। তাঁর বুক কাঁপছে অস্বাভাবিক ভাবে। আরশান ফাহাদের মায়ের দিকে তাকাল এবার, ‘মাদার!’
‘বলো, বাবা! কী হয়েছে? সব ঠিক আছে তো?’
আরশান চোখ ঘুরিয়ে নিলো পিতার মুখের ওপর। বলিষ্ঠ গলায় বলল, ‘বাবা, আমরা বিয়ে করেছি।’
কয়েক সেকেন্ডের জন্য ঘরের মধ্যে নেমে এলো পিন – পতন নীরবতা। ঝড় ওঠার আগে প্রকৃতি যেমন ভ্যাপসা গুমোট বায়ুতে প্রচ্ছন্ন হয়ে থাকে, ঠিক সেরকম গুমোট আবহাওয়ায় থমকে রইল ঘরটা। মায়ের মুখটা যন্ত্রণায় কুঁকড়ে গেছে। যেন কেউ আগুনের শলা দিয়ে বিঁধে যাচ্ছে তাঁকে। সকাল এক পা এগিয়ে গেল। মা ঘুরে দাঁড়ালেন। হনহন করে পাগলের মতো এগিয়ে গেলেন নিজের ঘরের দিকে। সকাল স্থির হয়ে দাঁড়াতে পারছে না। পা নড়বড়ে। মনে হচ্ছে এখনই মাথা ঘুরে পড়ে যাবে। টালমাটাল পায়ে মায়ের পেছন পেছন এগিয়ে গেল। ঘরে এসে দেখল মা জানালার সামনে দাঁড়িয়ে আছেন স্থবির হয়ে। সকাল তাঁকে পেছন থেকে জড়িয়ে ধরল, ‘সরি…আমি ভীষণ সরি, মা! প্লিজ, আমাকে মাফ করে দাও! এটা ছাড়া আর কোনো উপায় ছিল না। বিশ্বাস করো!’
আরশান এসে দাঁড়িয়েছে ওদের পেছনে। কিছুক্ষণ চুপচাপ দাঁড়িয়ে থাকল সে। তারপর বলল, ‘আন্টি, এখানে সকালের কোনো দোষ নেই। আপনি প্লিজ ওর সাথে রাগ করবেন না। যা বলার আমাকে বলুন। আমি দোষ স্বীকার করে নিচ্ছি।’
মা কিছু বললেন না। চোখ দিয়ে টপটপ করে গড়িয়ে পড়ল কয়েক ফোঁটা জল। সকাল মায়ের পিঠের সাথে কপাল ঠেকিয়ে রেখেছে। আরশান পাশে এসে দাঁড়ালো। জানালার সামনে। ধীর কণ্ঠে বলল, ‘সকালকে আমি ভালো রাখব। আপনি আমার ওপর একবার ভরসা করে দেখুন। আই ওন্ট লেট ইউ ডাউন। আই প্রমিজ।’
মা কিছু বললেন না। দাঁড়িয়ে রইলেন চিত্রার্পিত। সকাল কাঁদল, কত অনুনয় বিনয় করল, ক্ষমা চেয়ে চেয়ে মুখে ফেনা তুলে ফেলল তবুও তিনি রা করলেন না। কেটে গেল সেকেন্ড, মিনিট, ঘণ্টা! একটা সময় সকালও চুপ হয়ে গেল। তিন মূর্তি নিশ্চল নিবৃত্ত হয়ে যে যার জায়গায় স্থির হয়ে রইল।
ঘড়িতে তখন কয়টা বাজে কে জানে! দুপুরের অলস রোদ শুয়ে আছে জানালার কার্নিশে। ঘুঘু ডাকছে মন কেমনের গলায়। মা হঠাৎ ঘুরে দাঁড়িয়ে বললেন, ‘ফ্লাইট কয়টায়?’
সকাল অপ্রস্তুত হয়ে গেল। মিনমিন করে বলল, ‘রাত দশটায়।’
মা হাতের উলটো পিঠ দিয়ে চোখের জল মুছতে মুছতে বললেন, ‘তোর বাবাকে স্বপ্ন দেখেছিলাম আজ ভোরবেলায়। বলছিল মেয়েটাকে যেন এখানেই রেখে যাই। আমার নাকি একলা ফিরে যাওয়াই উত্তম। এখন বুঝতে পারছি কেন এমন স্বপ্ন দেখেছি।’
সকাল দিশাহারা হয়ে বলল, ‘কিন্তু মা, তোমাকে তো একা যেতে দেব না আমি। কিছুতেই না।’
মা ওর কথা শুনেও না শোনার ভান করলেন। নিঃশব্দে হেঁটে গিয়ে বিছানার ওপর বসলেন। আরশান বলল, আর কয়েকটা দিন থেকে যান, আন্টি। এ মাসের শেষে আমি চাকরিটা ছেড়ে দিচ্ছি। ভাবছি আমিও কিছুদিন বাংলাদেশে গিয়ে থাকব। আপনাদের সাথে।
মা পলক তুলে চাইলেন। একটা সুপ্ত আশা ঝিলিক দিল তাঁর চোখে, ‘তুমি বাংলাদেশে যাবে?’
‘কেন নয়?’ আরশান সকালের দিকে একবার তাকাল আড়চোখে। মুখ বাঁকালো নিজস্ব কায়দায়। তারপর একটু হেসে বলল, ‘আপনি চাইলে আমরা বছরের ছয়মাস বাংলাদেশে থাকব, বাকি ছয়মাস আমেরিকায়। নো বিগ ডিল!’
মা আর কোনো কথা বললেন না। এমন ভাবে চুপ করে গেলেন যেন বলার মতো তাঁর ঝুড়িতে আর একটি বাক্যও নেই। সারা জীবনের সব কথা তিনি বলে ফেলেছেন। এখন শুধু নীরব থাকার ব্রত পালন করবেন। সকাল আরশান অনেকক্ষণ অবধি তাঁর পাশে বসে রইল। বেলা গড়িয়ে যেতে লাগল চোখের ওপর দিয়ে। একটা সময় তিনি অধৈর্য হয়ে বললেন, ‘তোমরা এখানে বসে আছ কেন?’
সকাল মিউমিউ স্বরে বলল, ‘তোমার রাগ কমেছে, মা?’
‘না কমেনি। যে অপরাধ করেছ তার কোনো ক্ষমা হয় না। এখন যাও এখান থেকে।’
ধমক খেয়ে আরশান উঠে দাঁড়ালো। সে বুঝতে পারছে এখানে থেকে আর কাজ নেই। নতমস্তকে দরজার দিকে এগিয়ে যাচ্ছিল। হঠাৎ শুনতে পেলো মা বলছেন, ‘বছর দেড়েকের মধ্যে নাতি-নাতনির মুখ দেখতে পারলে হয়তো ক্ষমা করলেও করতে পারি। তার আগে ক্ষমার প্রশ্নই ওঠে না।’
সকাল ঝুপ করে ভিজে গেল একরাশ লজ্জায়। আরশানের চোখের লম্বা পাপড়িতেও লজ্জার রেশ এসে লাগল। শক্তপোক্ত মুখখানা লালচে হয়ে উঠতেই অন্যরকম সুন্দর দেখালো ওকে। ওরা কেউ কারো চোখের দিকে তাকাতে পারল না। মায়ের দৃষ্টি থেকে বাঁচার জন্য বেরিয়ে এলো ঘরের বাইরে। দরজার ওপাশে দস্যু বাহিনী ওঁত পেতে ছিল। বেরোতেই চিৎকারে কান ঝালাপালা করে দিল, ‘ভাবিইইইইইইই!’
আবারও এক ঝাঁক কুণ্ঠা সজোরে আক্রমণ করল সকালকে। ফাহাদ বলল, ‘তোমরা এখানেই থাকো। আমরা যাচ্ছি তোমাদের ঘর সাজাতে। এখন ওখানে কেউ যাবে না।’
আপত্তি জানালো আরশান, ‘কোনো দরকার নেই এসবের।’
নাবিলা ফোড়ন কেটে বলল, ‘কোনো দরকার নাই মানে? বিয়েটা তো করে ফেললেন খুব সহজে। এখন বাসর ঘরও সাজাবেন না। আপনি আমার ফ্রেন্ডকে পেয়েছেন কী?’
নাবিলার আক্রমণে একটু থতমত খেয়ে গেল আরশান। ওরা সিঁড়ির গোঁড়ায় দাঁড়িয়ে আছে। বাইরে দুপুর গড়িয়ে বিকেল নামি নামি করছে। জানালার পর্দা উড়ছে বাতাসে। খোলা জানালা দিয়ে সূর্যরশ্মি নেমে এসেছে বাঁকা হয়ে। ছুঁয়েছে কাঠের মেঝে। কিচেনে গরুর মাংস রান্না করছেন ফাহাদের মা। মশলার সুন্দর গন্ধে ভুরভুর করছে বাতাস। রহমান সাহেব ডাইনিংয়ে বসে কফির মগে চুমুক দিচ্ছিলেন। ছেলে-মেয়েদের ঠাট্টা-তামাশার কাঁটা ছেঁড়া কিছু অংশ তাঁর কানে আসছে। তাঁর মনটা আজ বড়োই শান্ত। চারিদিকে প্রগাঢ় প্রশান্তির জান্নাতি হাওয়া বইছে। সংসারটা পরিপূর্ণ লাগছে। মনে মনে সৃষ্টিকর্তার কাছে সহস্র শুকরিয়া আদায় করলেন তিনি।
এদিকে আরশান গোবেচারা গলায় বলছে, ‘ঘর সাজানোর দরকার নেই আসলে…’
নাবিলা চোখ পাকিয়ে বলল, ‘শোনেন, আরশান ভাই, আজকে থেকে কিন্তু আপনি শুধু আমার ভাসুরই নন। দুলাভাইও বটে। শালীর কথা শুনতে হবে। শালী মানে জানেন তো? শালী আধি ঘারওয়ালি।’
আরশান কী বলবে খুঁজে না পেয়ে নিঃশব্দে হাসতে লাগল। নাবিলা সকালের কানের কাছে মুখ নিয়ে ফিসফিস করে বলল, ‘দ্যাখ না, আমার হ্যান্ডসাম দুলাভাই লজ্জা পাচ্ছে। কী কিউট!’
‘কিউট না ছাই! বাসরঘর সাজাতে বারণ করছে কেন? বেরসিক একটা!’
‘এসব বলিস না তো। আমার দুলাভাই অনেক জোশ! তুই হিংসা করিস কেন?”
সকাল তারিয়ে তারিয়ে বলল, ‘হিংসা তো করবি তুই! তোর কাছে তো আছে…আমার হ্যান্ডসাম দ্বিতীয় বর। মানে দেবর! মনে রাখিস কিন্তু। দ্বিতীয় বরের ওপর আমার অধিকার আছে।’
নাবিলা ঠোঁট বাঁকাল, ‘ইশ! কয়টা বর লাগে তোমার? একটা বর পেতে না পেতেই আবার দ্বিতীয় বরের শখ!’
সকাল হেসে ফেলল। দুই বান্ধবীর খুনসুটির মধ্যে বাধ না সেধে আরশান আর ফাহাদ এগিয়ে গেল সামনে। রহমান সাহেব দুই পুত্রকে ডেকে পাঠালেন। বড়ো পুত্রের উদ্দেশ্যে বললেন, ‘বিয়ে তো করেই ফেলেছ, কিন্তু সামাজিক রীতিনীতি বলে তো একটা বিষয় আছে। আত্মীয়-স্বজনদের জানাতে হবে। লোকজন খাওয়াতে হবে। নতুন বউ ঘরে তোলার আগে বেশ কিছু আনুষ্ঠানিকতা আছে।’
মাদার বললেন, ‘বউ নিয়ে বেজমেন্টের ওই একটু খানি ঘরে তো থাকা যাবে না। তোমরা বরং দোতলার গেস্টরুমে চলে যাও।’
আরশান ছোটো করে বলল ‘দেখা যাক।’
‘দেখা যাক মানে? তুমি আবার অন্য কোথাও মুভ করার কথা চিন্তা করছ না তো? আমি কিন্তু দুই ছেলের বউকে নিয়ে একসাথে সংসার করতে চাই বলে দিলাম। কোনো হাংকি — পাংকি চলবে না।’
আরশান চুপ করে রইল। বিয়েটা করার সাথে সাথেই একগাদা সামাজিক দায়িত্ব মাথায় এসে পড়েছে। এসব অনর্থক সামাজিকতা সর্বদা এড়িয়ে চলতে চেয়েছে সে। তার নিভৃতে থাকতে ভালো লাগে। সমাজ সংসারের মিছে জাঁকজমক আর আড়ম্বর কখনোই পছন্দ ছিল না। তবে কোনো এক বিচিত্র কারণে এসব সাংসারিক খুঁটিনাটি এখন অতটাও খারাপ লাগছে না। আজকে এই অক্টোবরের সোনা ঝরা সকালে ঠিক যেই মুহূর্তে সকালকে সে চিরদিনের জন্য নিজের করে পেয়ে গেল, সেই থেকে সবকিছু সুন্দর, শান্ত আর স্নিগ্ধ! তার তমসাচ্ছন্ন একাকী পৃথিবীটা প্রত্যুষের পবিত্র আলোয় ভরে গেছে।
রহমান সাহেব হঠাৎ অন্য সুরে বললেন, ‘তুমি কি আমাকে ক্ষমা করতে পেরেছ, বাবা?’
আরশান অপ্রতিভ হলো। ছোটো ভাই এবং সৎ মায়ের সামনে খোলামেলা ভাবে কথা বলার মতো প্রসঙ্গ এটা নয়। কিছুক্ষণ মাথা নিচু করে অস্বস্তি নিয়ে বসে রইল সে। তারপর জড়তা কাটিয়ে বলার চেষ্টা করল, ‘আমি হয়তো আপনাকে সেদিনই ক্ষমা করতে পারব, যেদিন আমার মা আপনাকে ক্ষমা করবে। এখন শুধু এতটুকুই বলতে চাই যে আপনার প্রতি আমার শ্রদ্ধা আগের মতো নেই। অনেকখানিই কমে গেছে। তবে ভালোবাসাটা আগের মতোই আছে। একটুও কমেনি।’
কথাটা বলে শেষ করে আরশান চেয়ার ছেড়ে উঠে দাঁড়ালো। কারো দিকে না তাকিয়ে হনহন করে হেঁটে বেরিয়ে গেল বাইরে। সেই যে গেল, এরপরের কয়েকঘণ্টা মহাশয় নিরুদ্দেশ। সকাল ফোনের পর ফোন দিয়ে যাচ্ছিল। মোবাইল সুইচড অফ। রাগে, দুঃখে আর অপমানে কাদা হয়ে গেল সকাল। নাবিলা আর টিলি ওকে সাজানোর জন্য ব্যস্ত হয়ে পড়েছিল। নাবিলার কাছে বেশ কয়েকটা নতুন শাড়ি আছে। তার মধ্যে থেকেই একটা বেছে নিয়ে সকালকে পরাতে চাইছিল। কিন্তু আরশানের স্বেচ্ছাচারী, উচ্ছৃঙ্খল আচরণ সকালকে এতটাই মুষড়ে দিল যে সাজগোজে আর কোনো আগ্রহই অবশিষ্ট রইল না। বিয়ের দিন মানুষ নতুন বউ ফেলে এভাবে উধাও হয়ে যায়? আজিব কারবার! নাবিলারা শখ করে ঘর সাজাতে চাইল। সেটাও নিষেধ করল। অথচ ফাহাদ- নাবিলাকে দ্যাখো, কত রোমান্টিক, কত শৌখিন! সকালের কপালটাই আসলে খারাপ! রসকষহীন বেরসিক একটা মানুষ এসে জুটেছে ভাগ্যে। সর্বনাশা বিষাক্ত রাগে সারা শরীর জ্বলে যাচ্ছিল সকালের। নাবিলা বলছে, ‘এত রাগ করিস না। ফিরে আসবে এখুনি। উনি তো একটু অন্যরকম, বুঝিস না? হয়তো কোনো কাজে আটকে গেছেন।’
সকাল রাগে ফুঁসতে ফুঁসতে বলল, ‘বিয়ের প্রথম দিনই যদি এরকম করে তো সারা জীবন কী করবে? কীভাবে এই পাগলের সংসার করব আমি?’
‘ঠিক হয়ে যাবে, দোস্ত। আস্তে আস্তে সবই ঠিক হয়ে যাবে। তুই আসছিস না? তুই সব ঠিক করে ফেলবি। এখন সাজগোজ কর। এমন সাজ দে যেন তোকে দেখে আরশান ভাইয়ের মাথা ঘুরে যায়।’
সকাল প্রত্যুত্তরে কিছু বলল না। মলিন মুখে বসে রইল। তারপর নাবিলা আর টিলির জোরাজুরিতে বাধ্য হয়ে নতুন একটা শাড়ি পরল। হালকা বেগুনি রঙের জারদৌসি কাজ করা অর্গঞ্জা শাড়ি। সাথে মুক্তো বসানো দারুণ একটা জরোয়া সেট। সবকিছুই নাবিলার। সকালের তো বিয়ের সাজ সাজার মতো কিছুই নেই আপাতত। এমনকি স্বামীটিও লাপাত্তা। বিকেল গড়িয়ে সন্ধ্যা নেমেছে। আকাশে রুপার থালার মতো সুডৌল একটি চাঁদ ঝুলে আছে। বাড়ির সব সদস্যের মনে চাপা উত্তেজনা খেলছে। কিন্তু আসল মানুষটির খবর নেই। এমন অদ্ভুত ঘটনা কেউ কোনোদিন শুনেছে?
দেওয়ালেরও কান থাকে। আত্মীয়-স্বজনদের মধ্যে কেউ কেউ বিয়ের খবর জেনে গেছে ইতোমধ্যে। বাঙালি কমিউনিটিতেও খবরটা চাউর হয়েছে। হয়তো মসজিদ থেকেই অনেকে জেনে গেছে। রহমান সাহেবকে ফোন করে জিজ্ঞাসাবাদ করার পর তিনি মিথ্যে বলেননি। সত্যটা স্বীকার করে নিয়েছেন। নতুন বউ দেখতে চলে এসেছেন কিছু সহৃদয়, শিষ্টাচার-সম্পন্ন, আলাপী ব্যক্তিবর্গ। নতুন বউ বাড়িতে উপস্থিত আছে কিন্তু বরটি নেই এই ঘটনা অনেকেই বাঁকা চোখে দেখছে। রহমান সাহেব বলেছেন খুব জরুরি কাজে আটকে গেছে ছেলে। কিন্তু ছুটির দিনে যে তেমন কোনো জরুরি কাজ থাকার কথা না এটা সবাই কম-বেশি বোঝে। আরশানের ভবঘুরে সমাজবিরুদ্ধ স্বভাবের কথাও কারো অজানা নেই। সবার ঠোঁটেই একটি চাপা বিদ্রুপের হাসি খেলছে। ভাবটা এমন যে বিয়ের গরজটা সকালেরই বেশি ছিল। আরশান কোনোমতে কবুল বলেই পালিয়েছে লেজ গুটিয়ে। ওদের তামাশা-প্রত্যাশী মন আড়ালে আবডালে বিনোদনের স্বাদ পাচ্ছে। একজন মধ্যবয়সি মহিলা, যিনি সম্পর্কে ফাহাদের মামি হন, কুশলী গলায় বললেন, ‘কীভাবে পটালে আমাদের ছেলেটাকে? কত চেষ্টা করলাম একটা বিয়ে দেওয়ার। করলই না। আমার বোনের মেয়েটা এত কোয়ালিফাইড ছিল। পিএইচডি করা মেয়ে। ওর বাবার দিকের ফ্যামিলির সবাই ডাক্তার। সেই সোনার টুকরো মেয়ের প্রস্তাব নিয়ে আসলাম, কিন্তু আরশান রাজিই হলো না! সে ঘোষণা দিয়েছিল বিয়েই করবে না। তুমি কী এমন জাদু-মন্ত্র করলে বলো তো?’
সকালের ভেতরটা শুকিয়ে যাচ্ছে একদম। অপমানের চাবুক পড়ছে শরীরে। অনিশ্চয়তায় দুলছে বুক। কী সংকোচটাই না লাগছে বাড়ির লোকজনের সামনে! কেন যে এমন পাগল মতিচ্ছন্ন একটা মানুষকে সে ভালোবাসতে গেল! তার কপালটা এত খারাপ কেন? মা কী ভাবছে মনে মনে সে জানে। ভাবছে খুব তো লাফিয়ে লাফিয়ে বিয়ে করলে, প্রথম দিনই তো ছেলের দায়িত্বজ্ঞানহীনতার পরিচয় পাওয়া গেল। এবার ভুগতে থাকো মায়ের আদেশ অমান্য করার পরিণাম।
দেখতে দেখতে ডিনারের সময় হয়ে এলো। আরশান আসেনি। মা এতক্ষণে মুখ খুললেন, ‘জামাই কোথায় গেল? আত্মীয়-স্বজনরা এসে বসে আছে। দেখা সাক্ষাৎ করবে, দোয়া নিবে, এটাই তো নিয়ম। তুই ফোন করছিস না কেন?’
সকাল ম্লান এবং দুর্বল কণ্ঠে উত্তর দিল, ‘ফোন বন্ধ।’
গলা দিয়ে খাবার নামল না সকালের। নতুন বউয়ের নিষ্প্রভ, অপ্রসন্ন মুখ দেখে অতিথিদের কেউ কেউ আফসোস করতে লাগলেন। সেই সময় হঠাৎ ডাক ছুটে এলো উঠোন থেকে।
‘শেহজাদি!’
চমকানো বুক নিয়ে উঠে দাঁড়ালো সকাল। বশীভূত পায়ে বেরিয়ে এলো। প্যাটিয়োতে এসে দাঁড়াতেই ভস করে জ্বলে উঠল দেওয়ালে লাগানো মোশন সেন্সর লাইট। সেই আলোয় হৃষ্টপুষ্ট তাজা শরীরের এরিককে দেখা গেল। পিঠের ওপর চমৎকার একটা রাজকীয় আসন। আরশান দাঁড়িয়ে আছে ওর সামনে, কালো রঙের উইন্ড ব্রেকার গায়ে দিয়ে। সকালের পিছু পিছু আরো অনেকেই প্যাটিয়োতে এসে দাঁড়িয়েছে। আরশান এত লোকসমাগম আশা করেনি। সে কিঞ্চিৎ অপ্রতিভ বোধ করছে। উপস্থিত মানুষজনের ফিসফাস ভেসে উঠেছে হাওয়ায়, কোথায় গিয়েছিল? ঘোড়া কোত্থেকে পেলো? ঘোড়ায় চড়ে যাবে কোথায়?
আরশান কাউকেই তেমন একটা গ্রাহ্য করল না। স্তম্ভিত সকালের দিকে ত্রস্ত পায়ে এগিয়ে গিয়ে একটা হাত ধরল। তারপর টেনে নিয়ে এলো এরিকের কাছে। উঠোনের মাটিতে হাঁটু গেঁড়ে বসে জিনের সিঁড়িটা এগিয়ে দিল সকালের পায়ের দিকে। সকাল বিস্ময়ে বোকা বনে গিয়েছিল। মাথাটা ফাঁকা 1 মস্তিষ্ক জড়ীভূত। শুধু টের পাচ্ছিল বুকের মধ্যে সুখের একটা দ্রিমদ্রিম বাজনা বেজে যাচ্ছে। সেই বাজনার প্রাবল্যে কথা জড়িয়ে যাচ্ছে, বোধবুদ্ধি লোপ পাচ্ছে। নাবিলা, টিলি আর ফাহাদ দৌড়ে এলো। ধরে-বেঁধে চড়িয়ে দিল ওকে ঘোড়ার পিঠে। আরশান উঠে বসে রাশ টেনে ধরল। সকাল বন্দি হলো ওর দুবাহুর বেষ্টনীর মধ্যে। ‘তোমরা যাচ্ছ কোথায়?’ ফাহাদের প্ৰশ্ন।
আরশান সকালের দিকে একবার তাকাল। নাকউঁচু, হামবড়া হাসিটা হেসে বলল, ‘হরিণডাঙা।’
ফাহাদের ভ্রু কুঁচকে গেল, ‘কী দাঙ্গা?” ফাহাদের বাঙলাটা আগের চেয়ে অনেক ভালো হয়েছে তবুও ডাঙা শব্দটা ঠিকঠাক উচ্চারণ করতে পারল না। আরশান প্রত্যুত্তরে শুধু হাসল। বলল না কিছু। এরিক টুকটুক করে এগিয়ে গেল বাড়ির পশ্চাৎভাগের জোছনা ডোবা জঙ্গলে। ছেলে-মেয়েদের দল হইহই করে উঠল পেছন থেকে। শিস বাজিয়ে, সিটি দিয়ে আনন্দ প্রকাশ করল।
হিমবর্ষী আকাশে পূর্ণিমার চাঁদ। নীল জোছনার ঢেউ লেগেছে পলকা মেঘের পরতে পরতে। দিগদিগন্তে ছড়িয়ে আছে রুপোর জরিঅলা মিহি ফিতে। এরিক হাঁটছে শুকনো পাতায় মচমচানি তুলে, আগাছা আর আশশ্যাওড়ায় শনশন আঘাত হেনে। সকাল বিস্ময়ের সাগরে হাবুডুবু খাচ্ছিল অনেকটা সময় ধরে। সামনে পা ঝুলিয়ে দিয়ে বসেছিল ও। নিষ্পাপ মুখশ্রীতে খেলছিল হতভম্ব একটা ভাব। সুন্দর দেখাচ্ছিল ওকে। রুপালি চন্দ্রালোকে মনে হচ্ছিল যেন আকাশ থেকে নেমে আসা জলজ্যান্ত এক পরী। পৃথিবীতে নেমে এসে যার ডানা হারিয়ে গেছে। এখন সেই হারানো ডানার খোঁজে জঙ্গলে জঙ্গলে ঘুরে বেড়াচ্ছে। এরিক হেলে-দুলে হাঁটছে। হাঁটার দমকে দুলছে ওরা।
‘এরকম করলেন কেন?’ নিঃশব্দ বনস্থলীতে হঠাৎ উৎপন্ন হওয়া মানুষীর স্বর যেন বিদ্যুতের মতো চমক তুলে দেয়। ঝোপঝাড়ের ভেতরে নড়ে ওঠে বন্য জন্তু। একটা প্যাঁচা ডেকে ওঠে চকিত স্বরে।
‘আমি আবার কী করলাম?’ আরশান অবাক।
‘সেই বিকেল থেকে কোথায় হাওয়া হয়ে গেলেন? ফোন বন্ধ ছিল কেন?’
‘ওহ…ফোনে তো চার্জ দিতেই ভুলে গেছি।’
‘সিরিয়াসলি? এতটাও ক্যালাস হয় মানুষ? ‘হলাম তো!’
‘ছিহ, সবাই কী ভাবল! ‘
‘কী ভাবল?”
আরশানের বুকের ওপর মাথাটা হেলিয়ে দিল সকাল। আফটার শেভের সুন্দর একটা ঘ্রাণ এসে লাগে নাকে। মৃদু স্বরে বলল, ‘আমাকে না বলে আর কখনো কোথাও যাবেন না।’
‘এই তো আমার ফ্রিডমের বারোটা বেজে গেল। আমি কখন কোথায় যাব, কী করব, সব আপনাকে বলতে হবে?’
‘হ্যাঁ, হবে,’ আহ্লাদী গলায় বলে সকাল, ‘আমি আপনার স্ত্রী। আপনার সম্পর্কে সবকিছু জানার অধিকার আমার আছে।’
‘সবকিছু?’
‘সবকিছু!’
‘তাহলে তো আপনার সম্পর্কেও আমার সবকিছু জানতে হবে।’
‘জানেন-ই তো!’
‘তাহলে বলুন তানভীরের সাথে আপনি কী করেছেন?” সকাল হাসতে লাগল, আহারে বেচারা তানভীর। সত্যিই ভালোবেসেছিল আমাকে।’
আরশান চিবিয়ে চিবিয়ে বলল, ‘খুব আফসোস হচ্ছে এখন?’
‘হচ্ছে তো!’
‘সে বলেছে আপনাদের ফিলিংস রেসিপ্রোকাল ছিল। ‘আপনার সাথে আবার কখন কথা হলো?’
‘ফোন করেছিল।’
‘কী আশ্চর্য! কেন?’
‘আপনি তাকে ভালোবাসেন, এই কথা জানাতে।’
‘মিথ্যে কথা!’
‘কেন বলল মিথ্যেটা?’
‘জানি না…বিয়ে করতে চেয়েছিল আমাকে…এইজন্যেই মিথ্যে বলেছে মনে হয়।’
‘সবাই আপনাকে বিয়ে করতে চায় কেন? সমস্যা কী?’
‘কী আবোলতাবোল বলছেন!’
‘ঠিকই তো বলছি… আমার ভাই, অনিক, তানভীর…এই
বলছি…আমার লিস্ট আসলে কত লম্বা? আমি জানতে চাই।’
সকাল দুষ্টুমির গলায় বলল, ‘লিস্ট তো অন্নেক বড়ো! নাম বলা শুরু করলে শেষ হবে না!’
চোখে হঠাৎ আলোর ঝলকানি এসে লাগল। সামনে তাকাতেই দৃশ্যমান হয়ে উঠল আলো ঝলমলে হরিণডাঙা।
সকাল স্তম্ভিত, নির্বাক এবং কিংকর্তব্যবিমূঢ়! নিমিষহারা নয়নে চেয়ে রইল শুধু। ওক গাছের ডালে স্বপ্নের মতো ঝুলছে হলুদ ল্যান্টার্ন। মেপল গাছের ফাঁকে ফাঁকে সবুজ বাতির জোনাকি। আর পর্ণকুটিরের পাশের গাছটা ঢেকে আছে রেইন শাওয়ার লাইটে। যেন আলোর বৃষ্টি হচ্ছে। সেই আলোর বন্যায় কুটিরের ছাদ দেখা যাচ্ছে স্পষ্ট ভাবে। সাদা আর লাল গোলাপ দিয়ে ছাদ ঢাকা। ভার্জিনিয়া রুবেলসের ঝালরঅলা দ্বারের সম্মুখে বিছানো হয়েছে একটি লম্বাটে রেড কার্পেট। কার্পেটের দুপাশে সারি বেঁধে দাঁড়িয়ে আছে ব্যাঙের ছাতার আকৃতির সোলার গার্ডেন লাইটস। এরিক থামল। নেমে পড়ল আরশান। নামল সকালও। আবেগ প্লাবিত গলায় বলল, ‘এগুলো সব আপনি সাজিয়েছেন?’
‘ডেকোরেটর এসেছিল।’
কথা বলতে বলতে আরশান এরিককে ওর ঘরে পৌঁছে দিল। এদিকে খুশিতে পাগল পাগল লাগছিল সকালের। আনন্দে ঝুমঝুমিয়ে উঠে বলল, ‘আমার লাইফের বেস্ট সারপ্রাইজ এটা। থ্যাংক ইউ থ্যাংক ইউ থ্যাংক ইউ!’
আরশান ওর টোল পড়া টুলটুলে গাল টেনে দিয়ে বলল, ‘থ্যাংক্স টু ইউ!’
‘আমাকে আবার থ্যাংক্স কেন?’
‘আমার ছন্নছাড়া নিঃসঙ্গ জীবনে আশীর্বাদ হয়ে প্রবেশ করার জন্য ধন্যবাদ শেহজাদি!’
‘আজকে পাগলামোর বশে আমাকে বিয়ে করে ফেলার জন্য আপনাকেও অগণিত ধন্যবাদ! আপনি এত সাহসী জানতাম না তো!’
‘আজ থেকে শুরু করে প্রতিদিন আপনি আমার। শুধুই আমার। ব্যাপারটা মজার না?’ বিবশ গলায় বলল আরশান।
সকাল চোখ নামালো নিচে। ওর পায়ের তলা শিরশির করছে। রক্তে শিস দিয়ে উঠছে উন্মত্ত শিহরণ। আতরের ঘ্রাণ ভাসছে হাওয়ায়। ঘুরে দাঁড়িয়ে ওক গাছের ডালে ঝুলতে থাকা ল্যান্টার্নগুলোর ওপর অস্থির দৃষ্টি ন্যস্ত করল সে। আরশান কয়েক পা এগিয়ে এসে ওকে পেছন থেকে জড়িয়ে ধরল। খোলা চুল সরিয়ে নিয়ে চুমু খেলো গ্রীবায়। তারপর কোলে তুলে নিয়ে ভার্জিনিয়া রুবেলসের ঝালর সরিয়ে ঢুকে পড়ল ছাউনির ভেতর।
অক্টোবরের স্নিগ্ধশীতল অন্ধকার আকাশের বুকে নিশ্চিন্তে ভেসে ভেসে হেসে যাচ্ছিল সোনার থালার মতো গোলগাল সুখী চাঁদটা। চমকলাগা কিন্নরকণ্ঠে খানিক বাদে বাদে ডেকে উঠছিল রাতচরা পাখি। একজোড়া র‍্যাকুন ওক গাছের নিচে ছুটোছুটি করছিল দুরন্ত ভাবে।
‘আপনি আসলেই ওয়েইট গেইন করেছেন।’
‘এরকম একটা বাজে কথা আপনি বলতে পারলেন?’
‘কী আজিব। সত্য বলা যাবে না?’
‘এটা মোটেও সত্য না। আপনার কোন আইডিয়া আছে লাস্ট দেড় বছর আমার ওপর দিয়ে কী গেছে?’
‘কী গেছে? ডিড ইউ মিস মি?’
‘কাজ নাই আর!’
‘মিস করেননি আমাকে?”
দূরে কোথাও শেয়াল ডেকে ওঠে দল বেঁধে। একটা শিঙাল হরিণ ছাউনির কাছে ধীর পায়ে এসে দাঁড়ায়। লাল গালিচাটা মুখ দিয়ে খুঁটে খুঁটে পরখ করে। ঘাস চিবোয়।
‘আপনি কি বাই এনি চান্স লজ্জা পাচ্ছেন, আরশান রহমান?’
‘লজ্জা পাচ্ছি না … লিটল নার্ভাস।’
‘নার্ভাস হলে আপনাকে কিউট লাগে।’
‘নাহ… আমি কিউট না আই অ্যাম সো ড্যাম হট! হাসছেন কেন? সিরিয়াসলি! আই উইল প্রুভ ইট টু ইউ
…ইশ! লিপস্টিক কেন দিয়েছেন?’
‘আজকে আমার বিয়ে! সাজগোজ করব না?
‘এটা ছাড়া সাজা যায় না?’
হিহি… আপনার গালে আর ঠোঁটে লিপস্টিক লেগে গেছে …রেগে যাচ্ছেন কেন? এখানে এত রাগের কী হলো?’
‘আর কখনো এসব বাজে জিনিস ইউজ করবেন না!’
‘কেন? আমার বুঝি সাজতে ইচ্ছে করে না?’
‘সাজতে হবে না। আপনার ঠোঁট এমনিই পারফেক্ট। আমার ফেভরিট!’
কুটিরের ছাদে ঝরা পাতার বৃষ্টি হয়। একটা কাঠবিড়ালি মেপল গাছের ডাল থেকে ঝপ করে লাফিয়ে পড়ে ছাদের ওপর।
‘চাচার সাথে কথা বলেছিলেন?’
‘এখন ওসব কথা থাক।’
‘ভয় করছে আমার।’
‘ভয় কেন?’
‘শব্দ হচ্ছে কীসের?’
‘বাতাসে ছাদ নড়ছে।’
‘কী ভয়ঙ্কর! ভুত-টুত আসবে না তো?’
‘ভুত তো আপনার সামনেই দাঁড়িয়ে আছে। বেজমেন্টের ভুত!’
‘বেজমেন্টের ভুতটা আমার খুব প্রিয়!’
‘তাই?’
‘হুম।’
‘কতটা প্রিয়?’
‘অনেক অনেক অনেক বেশি প্রিয়।’
‘ভুতটারও আপনাকে পছন্দ। জানেন নাকি?’
‘আপনার হাতে কী হয়েছে আরশান?’
‘হ্যামার দিয়ে স্ট্রাইক করেছিলাম।’
‘কী আশ্চর্য! কেন?’
গাছের ডালের ফাঁকে নিশাচর পাখি ডানা ঝাপটায়। বোকা হরিণটা মায়াবী চোখে ফুল আর লতাপাতায় ছাওয়া কুটিরের দিকে তাকিয়ে থেকে দুটি মানুষের ছায়া পর্যবেক্ষণ করে। উদাস ভাবে ঘাস চিবোয়। বাতাসে দোল খায় ছাদে আটকে থাকা গোলাপ গুচ্ছ। পাপড়ি ওড়ে এদিক সেদিক। ভেতর থেকে নিচু গলার কণ্ঠস্বর ভেসে আসে।
‘চুপ করে আছেন কেন?’
‘আপনাকে মিস করছিলাম। কিছুই ভালো লাগছিল না… তাই …’
‘তাই নিজের হাতে হাতুড়ি দিয়ে আঘাত করবেন? আপনি কি পাগল?’
‘পাগল ছিলাম না। আপনি আমাকে পাগল বানিয়ে ।ছেড়েছেন।’
‘আর কখনো নিজেকে কষ্ট দেবেন না। হাসছেন কেন?’
‘ভাবছি আবারও আঘাত করব নিজেকে
‘কী পাগলের পাল্লায় পড়লাম রে ভাই! কেন করবেন এসব?’
‘করব …কারণ এসব করলে আপনি আবারও এভাবে আদর করবেন এখন যেভাবে করলেন!”
‘এরপর মাইর দিব। আস্তে … কী হচ্ছে? লাইট অফ করেন।’
‘লাইট থাকুক। আমি আপনাকে দেখতে চাই।’
মায়াবী চোখের হরিণটা ধীরে ধীরে সরে আসে। চিঁহি করে একবার ডেকে ওঠে এরিক। অকারণে নড়েচড়ে নিজের অস্তিত্বের জানান দেয়। ছোট্ট কাঠের ঘরটা মড়মড়িয়ে ওঠে।
‘আপনি এত সুন্দর কেন, শেহজাদি?’
‘আপনি সুন্দর।’
‘আপনি সবচেয়ে সুন্দর।’
‘সবচেয়ে সুন্দর তো বেজমেন্টের ভুত!’
‘সবচেয়ে সুন্দর হরিণডাঙার শেহজাদি! অক্টোবরের চেয়েও সুন্দর! …ঝরা পাতার বৃষ্টি হচ্ছে, শুনতে পাচ্ছেন?’
‘পাচ্ছি। সেই সাথে আরো কিছু শুনতে পাচ্ছি।’
‘কী?’
‘আপনার হার্টবিট।
‘ইট বিটস ফর ইউ, সকাল! ইউ মেক মাই হার্ট বিট ফাস্টার।’
‘আরশান!’
‘হুম?’
‘আপনাকে ভালোবাসি!”
‘আমিও আপনাকে ভালোবাসি সকাল! ভালোবাসার চাইতেও বেশি ভালোবাসি!’
হুহু করে হাওয়া বয়ে যায়। পাতা খসে যায় গাছের গা থেকে। তারপর সেইসব পাতারা কবিতার মতো স্নিগ্ধ ছন্দে ভেসে ভেসে, সারা গায়ে কুচি কুচি জোছনা মেখে, প্রেমে পড়ার মতো করেই নিঃশব্দে নিভৃতে মাটির বুকে উড়ে এসে পড়ে! দুটি মানব হৃদয়ের সহস্র আকুলিবিকুলি স্পন্দনের সাক্ষী হয়ে শীতগন্ধি মায়াবী রাতটা গভীর থেকে গভীরতর হয়। গোলগাল সুখী চাঁদ গলন্ত রুপা ছড়িয়ে দেয় অরণ্যের হিমেল বুকে। কাঁচা ফুলের ঘ্রাণ আর শুকনো পাতার হিমহিম মিষ্টি গন্ধে ভরে থাকে বাতাস!
