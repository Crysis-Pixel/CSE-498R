আমার মা? সাতটা গাঁয়ে দেখিনি অমন রূপ। কী রূপ! বাবাগো! কৈবর্তের ঘরে অত রূপ! ইস! বার করো দিকিনি একটা। কোথাও পাবে না। ভুলব? কেমন করে? সে কি কোনওদিন ভোলা যায়, না কেউ ভুলতে পারে। দুগগা পিতিমে দেখেছ তো? পাকা সোনা রঙের উপর ঘামতেল মাখানো। তেমনি রং। নজর পিছলে যায়। যেমন নাক, তেমনি চোখ। চোখের ফাঁদ কী। এ্যাত্তোখানি। চোখ পাকিয়ে তাকালে আমার বাঘা বাপও পালাতে পথ পেত না। আর…তেমনি মাথার চুল। কী যে বস্তু এই রূপ! আমি তখন কতটুকুন আর। এক ফোঁট্টা মেয়ে। তবু মায়ের রূপ আমাকেও ভুলিয়েছিল। মেয়ে হয়ে সারাদিন আঁচল ধরে ঘুরতুম আর বলতুম, মা, তোকে আমি বে করব। মা হাসত। বুকে চেপে বলত, আ মরণ তোর কথার। আমাকে কেন বে করবি। তুই আমার অমন সোনার টুকরো মেয়ে। এ্যাদ্দিন লোকে বিনি জেলেনির রূপের কথা বলেছে, এখন যে বিনির মেয়ের রূপ দেখে বিনিকে বলে, ওদিক থাক। মুখপুড়ি আমার সঙ্গে কেন লো৷ জাতের ঘরে চাঁদের মতো ছেলের সঙ্গে দেব তোর বে। পাকা ঘরে মোহরের ঘড়া থাকবে সেই ছেলের। খাওয়া নেই, কাজ নেই, জামাই অষ্টমপোহর মেয়ের মুখ দেখবে। তোর মুখ দেখলে আর কীসের বা কাজ, কীসের বা খাওয়া। শুনে আমি কেঁদে কেটে একশা হতুম। পড়ে থাকত খেলাঘরের বর কনে। মল পায়ে দাপাদাপি করে বাড়ি মাথায় করতুম। ঘড়া উলটে হাঁড়ি কুড়ি ফেলে একাক্কার করতুম ঘর-দোর। মা আমার তবুও হাসত। পাড়ার লোক ডাকত, সে খেলা দেখবার জন্য, হাততালি দিত আমার দাপাদাপির তালে তালে। মল বাজত ঝুম ঝুম। মা বলত খেপি আমার নাচছে।
এমনি ছিল আমার মায়ের খেলা। তারপরে বুকে চেপে সোহাগ করত। বলত, সেই হবে লো হারামজাদি, সেই হবে! আমাকে বে করেই যদি তোর সুখ হয়, তবে তাই করিস।তখন আমার সে কী আদরের ঘটা। দেখি দেখি মা, আমার দিকে এমনি করে তাকা। অমনি করে ঘোমটা দে। তেমনি করে যা আমার পাশ দিয়ে। মা বলত, মুখপুড়ি। মুখপুড়ির মরণ। কিন্তু যা বলতুম, তাই করত। ঘোমটা টেনে দাঁড়াত বাঁকা হয়ে। টেরে টেরে চেয়ে হাসত। আমি বলতুম, কী সোন্দর লো মা তুই।মা বলত, সত্যি? বলে এক হাত কোমরে, আর এক হাত থুতনিতে রেখে ঘুরে ঘুরে নাচত আমার সামনে। আর গান গাইত:
যৌবনের এ ভরাগাঙ্গে কে ধরবে হাল
শ্যাম তুমি যেও না কো
বড় হয়ে ঠাওর পেয়েছিলুম। মা আমার নাচতেও জানত। গলাখানিও ছিল বড় মিঠে।
সে খেলা ছিল মায়ের প্রাণের খেলা। তখন বুঝিনি পরে বুঝেছি। নিজেকে দিয়ে বুঝেছি।
রূপ যে কাল। রূপ যে বিষ! রূপে অমৃত ওঠে, গরল ওঠে তার চেয়ে বেশি। দেমাক না থাক, অহংকার না থাক, চোরা বানের মতো রূপের কারসাজি চলে লুকিয়ে নিঃসাড়ে। কেউ দেখুক বা না দেখুক। তার কাজ সে আপনি করে যায়। দু পাড় ডুবিয়ে ফুলে ফেঁপে দ্যাখ দ্যাখ করে ভরে ওঠে সে।
তেমনি রূপ। বিষের চোরা বান। কী তার জ্বলুনি। সেই জ্বালা ধরেছিল আমার মায়ের মনে। আমার গুণের মায়ের মনে। গুণ ছিল বইকী। অনেক গুণ ছিল। কিন্তু না ছিল গুণের আদর, না ছিল রূপের সোহাগ।
বাপ ছিল হুতো ভুতো মানুষ। ভাল তো ভাল। কেমন ভাল, অত কথার দরকার কী? ও সব প্যানপ্যানানিতে নেই বাপু। মন্দ তো মন্দ। কতখানি মন্দ, সে বাছবিচারের ধার কে ধারে। এমনি মানুষ ছিল বাপ। কিন্তু তা বললে কি হয়? খুব হলে খুব বলো, কথার গোছ হলে তাই বলো। না তা হবে না। বাপের বুকের ছাতিটা ছিল এ্যাত্তো বড়। বেশি বললে ছাতি ফুলিয়ে দেবে হাঁক। নিজের বেলা ষোলো আনা, পরের বেলা কানাকড়িও নয়। কেন? তা কি হয়!
বিনি জেলেনির রূপের কথা কে না জানত। হালিশহর গৌরীপুরের কে না জানত। বামুন কায়েত বদ্যি, তাঁতি জেলে বাগদি সক্কলে, সব ঘরে। পুরুষের চোখ ভরে ছিল বিনি জেলেনির রূপ। রূপের জাত নেই। জাত দেওয়া-নেওয়ার কথাও আসে না। বিনি জেলেনির রূপের ধ্যান বামুন কায়েত বদ্যিও করত। কার নাম করব। সে কি আজকের কথা। মরে সব ভূত হয়েছে কবে। নাম করাও ঠিক নয়।
ওমা! একদিন গঙ্গা থেকে ডুবে এসে মা আমার অস্থির। ছোট মেয়ে বুঝিনে সব। পাড়ার মেয়ে বউরা এল। কী হল, কী হল গো। মা বললে, পুরুষের তিন চোখ দেখলুম। তিন চোখ! সে আবার কী?
হ্যাঁ, পুব পাড়ার মেজো ঠাকুরের কপালেও একটা চোখ দেখলুম। ডুব দিয়েছিলুম জলে। উঠে দেখি সামনে মহাদেব। শিব ঠাকুর গো৷
কাঁটা দিয়ে উঠল সকলের গায়ে। কী বলে সর্বনাশী। মায়ের আমার রূপে যেন নতুন জোয়ার এসেছে তখন। একই মানুষের রূপ যে এমন বাড়ে কমে, তা কে জানত।
মা বললে, হ্যাঁ, মেজোঠাকুরের তিন তিনটি চোখ। মাথায় জটা, গায়ে গলায় সাপ। আমাকে বললে, তুমি দেবী, মহাদেবী। পৈতে ঘুচিয়ে দেব, জপ গায়ত্রী ছেড়ে দেব। ঘণ্টা নাড়া মন্তর পড়া সব ছেড়ে, তোমার পুজো করব। তুমি আমার পুজো নাও।
সবাই বললে, তারপর?
আর জবাব নেই। মা চুপ হয়ে গেল। খেলায় মাতল আমার সঙ্গে। বাপ এসে সব শুনে মাকে বাঁধল গোয়ালের খুঁটোয়। পিঠে ছপটি ভাঙলে গণ্ডা গণ্ডা। মারের চোটে ভূত ভাগে কিনা, তাই।
রাত পোয়ালে দেখা গেল, ভূতের সঙ্গে মাও ভেগেছে। খোঁজ খোঁজ খোঁজ। আর খোঁজ। ভক্তের ডাকে পাগলি হয়েছে সে। পুজো নিতে গেছে। আর কি তাকে পাওয়া যায়।
মুখে যাই বলো, ছ্যাঁকা খেলে ঠাওর হয় ছ্যাঁকার জ্বালা। বাপ আমার অমন রাশভারী গোঁয়ার মানুষ। ছেলেমানুষের মতো কেঁদে আকুল হল। কেঁদে কেঁদে ধুলোয় গড়াগড়ি দিল। লোকে দূরের কথা, বিনি জেলেনিও জানত না, তার জন্য তার বরের আবার এত দরদও ছিল। প্রাণে এতখানি লাগবে। আমিও মা মা করে কেঁদে অস্থির।
কিন্তু আর তো মা এল না। প্রথম প্রথম, আমার উপরই বাপের যত আক্রোশ। কোথাও যেত না। আমাকে নিয়েই সারা দিন ঘরে বসে থাকত। উনুনে আগুন নেই, হাঁড়ি চাপে না। পাড়ার বউরা ডেকে নিয়ে খাওয়াত আমাকে।
বাপ বসে থাকত আর আমার দিকে তাকাত বিষনজরে। কখনও মিঠে গলায় কাছে ডেকে নিত। কোলে বসাত আর হাঁ করে আমার মুখের দিকে চেয়ে থাকত। থাকতে থাকতে দেখতুম বাপের চোখে ধকধকে আগুন। গলার কাছে সুড়সুড়ি দিতে দিতে সাঁড়াশির মতো বাপের হাত চেপে বসত আমার গলায়। যতক্ষণ না লাগত, কিছু বলতুম না। লাগলেই চেঁচিয়ে উঠতুম।…এখন ভাবি, জানলে পরে রা-টি কাড়তুম না। মরে পড়ে থাকতুম বাপের কোলে। এ জীবন আর বয়ে বেড়াতে হত না।
কিন্তু তখন কী বুঝি। বলে পিঁপড়ে কামড়ালে কেঁদে অস্থির হই।
তারপরে বাপ সুস্থির হল। কিন্তু আমাকে ছাড়া এক দণ্ড থাকতে পারে না। আমিও তেমনি। পাড়ার মেয়েরা বলত, উঃ ভারী বাপ-সোহাগি মেয়ে। বলতুম, নয় তো? কে কাকে হতে বারণ করেছে।
এই তো আমার পরিচয়। তবু আমার নাম বিনি জেলেনির মেয়ে বলে, পাড়ায় আমি মায়ের মেয়ে, বাপের মেয়ে নয়। নাম আমার ভানুমতী। আমার নাম গঙ্গা। দু-দুটো নাম থাকতেও লোকে বলত, বিনি জেলেনির মেয়ে।
বলে ভানুমতী চুপ করল। ভানুমতী নয় গঙ্গা বাড়িওয়ালি। অনেক রাত্রি হয়েছে। কিছুক্ষণ আগেই কোনও কারখানা থেকে পেটা ঘড়িতে ঢং ঢং করে দুটো শব্দ হয়ে গেছে।
গ্রীষ্মকাল। কৃষ্ণপক্ষের অন্ধকার রাত। অন্ধকারে সাদা কৃষ্ণকলির মতো অজস্র তারায় তারায় কালো আকাশের বাগান রয়েছে ভরে। ছায়াপথ সুস্পষ্ট হয়ে উঠেছে পাতলা সাদা মেঘের মতো।
কিন্তু একটুও হাওয়া নেই। অসহ্য গরম। গঙ্গা বাড়িওয়ালির বস্তির সামনের মাঠে এলোমেলো খাঁটিয়া পেতে শুয়ে আছে অনেক লোক। বস্তির লোক। কারখানার মজুর।
মস্ত মাঠটা ঠিক মাঠ নয়। অনেকগুলি কারখানার রাবিশ ছড়ানো আঁস্তাকুড় বিশেষ। কোথাও খানাখন্দও আছে। গঙ্গার বস্তির অদূরে ডোম বস্তিতে শুয়োরের খাঁচা আছে কয়েকটা।
এই জমিটার পরেই গঙ্গা। জোয়ার কি ভাটা, বোঝা যায় না এখান থেকে। নিঃশব্দ গঙ্গা। স্রোতের বুকে নক্ষত্রের ঝিকিমিকি। অন্ধকারে চোরা হাসির মতো ঝলকিত স্রোত।
গঙ্গার ওপারে জমাট অন্ধকার। অন্ধকারের উপর অন্ধকার হয়ে দাঁড়িয়ে রয়েছে ওপারের পর্তুগিজ গির্জাটা। তীক্ষা বর্শাফলকের মতো তারাভরা আকাশে গিয়ে ঠেকেছে তার মাথা। ক্রুশের অগ্রভাগ।
পনেরোশো নিরানব্বই খ্রিস্টাব্দের গির্জা। ইতিহাস বলে, খ্রিস্টানদের ওইটি প্রথম গির্জা। গির্জা খ্রিস্টানদের ভজনালয়।
ভজনালয়ের অন্তরালে ওই ইমারতের রন্ধ্রে রন্ধ্রে লুকোনো ছিল হিংস্র বেনে পর্তুগিজ অস্ত্রাগার। লালমুখো নীলচোখা ছদ্মবেশী সেনাবাহিনী লুকিয়ে ছিল গোপন কুঠরির গুপ্ত দ্বারে দ্বারে। একদিকে কুঠি, আর একদিকে দুর্গ। আত্মরক্ষা শুধু নয়, অর্থরক্ষাও বটে। হিরা মুক্তা, জহরত আর দুষ্প্রাপ্য সম্পদ।
ওই গুপ্ত দুর্গের মধ্যে লুকোনো ছিল সোনার সপ্তগ্রামের ধ্বংসবীজ। ছিল পর্তুগিজ জলদস্যুর ঘাঁটি। সে দস্যুর কিছু গড়বার বাসনা ছিল না। তার দুরন্ত লোভের থাবা সোনাদানা ছাড়িয়ে জীবন্ত সোনার দিকে পড়েছিল। বাংলার ছেলেমেয়ে ধরে নিয়ে বিক্রি করেছে তারা পৃথিবীর হাটে বন্দরে। পর্তুগিজ উন্মাদনার মতো তখন উত্তাল হুগলি নদী। ঘাটে ঘাটে তার শত শত সুলুপ আর বিরাট আকারের পর্তুগিজ মডেলের পাল-তোলা নৌকা। পর্তুগিজ রাজার পতাকা উড়ছে পতপত করে। হুগলি জুড়ে তখন তাদেরই গৌরব, তাদেরই সম্মান, তাদেরই প্রতি ভয় ও শ্রদ্ধা। গাঁয়ের নাম পর্যন্ত বিলুপ্ত হয়ে গিয়েছে। নতুন নামে পরিচয় হয়েছে তার ব্যান্ডেল। পর্তুগিজ ভাষার বন্দর শব্দের অপভ্রংশ।
দেশ তখন অরাজক নয়। স্বয়ং শাজাহান বাদশা। কিন্তু বাংলা যে দোজখ। অর্থাৎ নারকী প্রদেশ। মুঘল দরবারের বিচারে শিরচ্ছেদ না করে এক সময়ে কয়েদিকে পাঠানো হত এই দোজখ প্রদেশে।
কিন্তু জলদস্যুর তাড়নায় অতিষ্ঠ মুঘলের জঙ্গি নৌবহর শেষে আক্রমণ করল পর্তুগিজ গির্জা। গির্জা নয় দুর্গ।…ষোলোনো বত্রিশ খ্রিস্টাব্দ। তিন মাস ধরে হুগলি আর হুগলি নদীর আকাশ কালো হয়ে ছিল তোপের ধোঁয়ায়। গোলার আগুনে দগ্ধ হয়েছে দিবানিশি মাঠ আর গ্রাম। বাস্তুহারা ভীত সন্ত্রস্তরা পালিয়েছে দূর গ্রামে।
আঘাতে আঘাতে চুরমার হয়েছে পর্তুগিজ গির্জা আর দুর্গ। কেউ পালিয়েছে, অসংখ্য সুন্দর সুন্দরী পর্তুগিজ বালক-বালিকা চালান হয়েছে রাজধানী দিল্লিতে। পর্তুগিজের ব্যবসা গিয়েছে তলিয়ে, বস্তাবন্দি নথিপত্র দেওয়া হয়েছে জ্বালিয়ে। হুগলি নদীর কিনারে শুধু ধ্বংসস্তূপ।
বাদশা ক্ষমা করেছিল। কিন্তু ভাঙা পাত্র আর জোড়া লাগেনি। পর্তুগিজের প্রতিদ্বন্দ্বী ইংরেজ এসে পড়েছে তখন। হার মানতে হয়েছিল তাদের কাছে। ব্যান্ডেল ছেড়ে সুমাত্রা বন্দরে সরে গিয়েছিল তারা।
কিন্তু পর্তুগিজেরা তখন হুগলির ঘরের মানুষ হয়েছিল। হরিনাম জপ করেছে, রসকলি কেটেছে কপালে। দুর্গাপূজার মণ্ডপে ঠুকেছে মাথা। মা কালীর থানে নেচেছে ধুনুচি নিয়ে।
মোঘলের গোলার ধ্বংসস্তৃপে উঠেছিল নতুন গির্জা। শুধু গির্জাই।
ওই সেই গির্জা। গতায়ুযৌবন। আলো সজ্জা নেই, লোকজন নেই, নেই সিপাই মাঝিমাল্লা। তোপের খিলান নেই। ঝনাৎকার নেই তলোয়ারের। ঘণ্টা বাজে না দৈনিক প্রার্থনার।
এই বিংশ শতাব্দীর পরিত্যক্ত এক গ্রাম। সে নগর নেই, নাগর নেই, বৈদ্যুতিক আলোর ঝলকানি নেই, নেই আধুনিক যানবাহনের যন্ত্রের গর্জন।
আধুনিক রাজধানী থেকে অনেক দূরে এক শান্ত গ্রাম। নিশীথ রাত্রির অন্ধকার আকাশে লেপটে রয়েছে যেন যুগ-ভীত এক পঙ্গু বৃদ্ধ। নীল রক্তধারায় তার প্রাচীন ব্যান্ডেলের স্বপ্ন। নদীবক্ষে দস্যুতার স্তিমিত স্মৃতি।
খানিক দূর দক্ষিণে তার ইমামবাড়া। অদূর উত্তর সাগঞ্জ। ডানলপ কারখানার কোটিপতিদের প্রাসাদ। আলোর মালা দিনের মতো আলোকিত করেছে কুঠির পরিধি।
এপারে সামনেই দক্ষিণে হাজিনগর চটকল। আর এই গঙ্গার বস্তি। অদূর উত্তরে প্রাচীন ভাঙা মন্দির আর পুরনো বাড়ির ইটের স্তূপে ছাওয়া হালিশহর গ্রাম।
.
জীবনের তাড়নায় আসতে হয়েছিল এখানে। সস্ত্রীক এসেছিলাম। ভদ্রলোকের ছেলে বস্তিতে বাস করতে এলে কথা হয়। ঘোঁট পাঁচালি হয়। সন্দেহ করে লোক। তবে গঙ্গা কেন বিশ্বাস করবে।
বউ দেখে গঙ্গা বলল, মেয়েটাকে কোত্থেকে নিয়ে এলে?
বললাম, বউ।
দেখি তো৷ বলে তার নব্বই বছরেরও উপরে বাঁকা দেহটা নিয়ে এল থপ থপ করে। চোখ দুটি গলা। তবু নাকি দেখতে পায়। হুমড়ি খেয়ে দেখল। দেখে বলল, ডাগর বউ। জানাশোনা মেয়ে বুঝি?
বললাম, হ্যাঁ।
বুঝেছি। বলে কয়েক মুহূর্ত শূন্য দৃষ্টিতে তাকিয়ে রইল। থরথর করে কাঁপছে। শরীর আর স্থির থাকে না। জ্ব জোড়া ঝুলে পড়েছে চোখের উপর। জিভটা বেরিয়ে পড়েছে আপনি।
হঠাৎ একটা দীর্ঘশ্বাস ফেলে বলল, যা হোক, সুখী হও। ভালবাসো। ছেড়ে দিয়ো না ভাঙা ভেলার মতো। ঘরছাড়া মেয়ে…জগৎজোড়া এ মানুষের সুমুদুরে তার কেউ নেই।
কেউ নেই।
অবাক হলাম গঙ্গার কথা শুনে। বিস্ময়ের অনেক কারণ ছিল। প্রথমে ভেবেছিলাম গঙ্গা অবাঙালিনি। রামু সর্দারের মা। রামু এখানকার চটকলের ডিপার্টের একজন সর্দার। কিন্তু পরে বুঝলাম, গঙ্গা বাঙালিনি। তা ছাড়া মেয়েমানুষ সম্পর্কে তার বিচিত্র ধারণা। সেও এক বিস্ময়ের ব্যাপার। সে কথা থাক। জীবনে অনেক বেড়াজাল। দুশ্চিন্তায় মন আমার দিবানিশি ভারাক্রান্ত। সারা দিন ঘুরি নিজের কাজের ফিকিরে। রাত্রে যখন ফিরে আসি বস্তিতে তখন শুধু মনে হয় পালাই-পালাই, আর পারিনে।
সেই ঘুপসি ঘর। অসহ্য গরম। আর জানালা দরজা বলে কিছু নেই। আমার বউ, আমার স্ত্রী থাকেন সারা দিনরাত্রি ওই ঘরে। তার পক্ষে বাইরে রাত কাটানো সম্ভব নয়। কিন্তু আমি কিছুতেই থাকতে পারি না ওই ঘরে। বিশেষ করে রাত্রে কেবলই ঘর বার করি। প্রথম প্রথম তো তাই। অনভ্যাসের ফোঁটা কপাল চড়চড় করে।
আর ঘুমোয় না গঙ্গা। একটি হাতপাখা নিয়ে রোজ বসে থাকে মাঠের ধারে। সামনে থাকে একটি সলতে কমানো হারিকেন।
দিনের বেলা দেখেছি বুড়িকে। চাঁদের মা জটি বুড়ি যেন, মাথায় রুপালি চুল। এ বয়সেও গায়ের রং আঁচড়ানো কাঁচা সোনা। আঁচড়ানো, কেননা রেখাবহুল লোলচর্ম। গুল টিপে রাখে ঠোঁটে। এ বয়সেও ঠোঁট দুটি কী লাল। লাল টুকটুকে। ভাবি, যৌবনে গঙ্গার রূপ তা হলে কেমন ছিল।
আমি ঘর থেকে বেরিয়ে এলেই ডাকে, এসো, এদিকে এসো৷ পাখাটা বাড়িয়ে দিয়ে বলে, ঘুম হচ্ছে না তো। মেয়েটাকে একলা ফেলে এসেছ, না। কাঁদবে না?
বলি, না। বুড়ি বলে, তবে হাওয়া খাও, আমাকেও একটু করো।তারপরে একটু চুপ। আবার, কী করে সব ঘুমোয় এরা জানিনে বাবা। আমার তো ঘুম আসে না।
দু-চারটি এমনি কথা বলেই সে এসে পড়ে আমার জীবনের প্রসঙ্গে। কুণ্ঠিত হই, লজ্জিত হই। তবু একদিন সব কথা বলেই ফেলি। আমার সব কথা।
শুনে গঙ্গা আমার হাত দুটি ধরে বলল, খুব ভাল করেছিস বাছা খুব ভাল করেছিস। তবে দেখিস, মেয়েমানুষ। মাঝ দরিয়ায় তরী ডুবোসনি যেন।
বলে কয়েক মুহূর্ত চুপ করে থেকে বলল, হাল নেই, মাঝি নেই, মাঝ নদীর নৌকো। কখনও সে পাড়ে ঠেকে, কখনও ভাসে জলে। ভাসতে ভাসতে সে কোথায় যায়, কে তাকে ধরে রাখবে। ধরে রাখতে পারে শুধু তোদের মতো ছেলেগুলো। প্রাণে যাদের আগুন, মনে যাদের রস ফোটে টগবগ করে। রেখেও তো ছিল। কিন্তু পারেনি।
বললাম, কার কথা বলছ বাড়িউলি?
গঙ্গা বলল, ভানুমতীর কথা!
ভানুমতী কে?
আমি, এই মুখপুড়ি।
কী বলছ?
গরমে তার সর্বাঙ্গ খোলা। গায়ের লোলচর্ম দেখিয়ে বলল, সারা গায়ে দেখছ না কত কালের কথা আঁকা আছে। ভানুমতীর জীবনের নামাবলী এই চামড়া। তারই একটি কথা বলছিলাম।
বললাম, কী বলছ, বলো না?
গঙ্গা বলল, আকাশের তারা কি গোনা যায়। এ জীবনের কথার কি শেষ আছে। সে যে কত কথা। বাছা, তোদের জীবন তেজে ভরা,নতুন তোদের কাল। আমাদের সেকালের কথা এখন রাক্ষস রাজত্বের রূপকথা।
বলে কয়েক মুহূর্ত চুপ করে থেকে পাখাঁটি আমার হাতে দিল। আমি হাওয়া করতে লাগলাম। আর গঙ্গা বহু দূর ঝরনার গুঞ্জনের মতো গুনগুন করে চলল এক বিচিত্র রাগিণী। নব্বই বছরে পথের এক অন্ধকারে সেই ঝরনা।
.
বৈশাখের ঘোর দুপুর।
ধীরে বইছে ভাগীরথী। ভাটার টানে চলেছে সমুদ্র সঙ্গমে। যায় আর আসে। এমনি যাওয়া আসা তার দিবানিশি। কাল যায় আর আসে তার স্রোতের বুকে। কালের কথা গুনগুন করে ফেরে তার কলকল ধ্বনির সঙ্গে। কত কথা। তার আদি আছে অন্ত নেই!
কখনও ইতিহাসের রচয়িত্রী সে নিজে। কখনও মানুষের গড়া ইতিহাসের সাক্ষী হয়ে গুঞ্জন করেছে তলে তলে।
কয়েক শতাব্দী আগে তার প্রধান স্রোতের বেগ নিয়ে ছুটেছে সে সরস্বতীর সঙ্গে সঙ্গে। ত্রিবেণী সঙ্গমের কোল থেকে তখন সে সমৃদ্ধ করেছে সপ্তগ্রাম। সমৃদ্ধ রাজ্য আর বন্দর সেদিন সপ্তগ্রাম।
আবার এক সময়ে আপন মনের খেয়ালে সে তার প্রধান স্রোত নিয়ে এসেছে নিজেরই খাতে। সপ্তগ্রামের পূর্ব সীমান্তের গভীর হোগলা বনের পাশ দিয়ে।
বাণিজ্যের আসর-সন্ধানী বিদেশিরা অমনি ছুটে এসেছে হোগলা বনের ধারে। হোগলা বনের ধারে গভীর স্রোতস্বিনী। বলে হোগলা নদী। হোগলা থেকে ওগলা, ওগলি, ওগোলিন। তারপরে হুগলি। হুগলি নদী। দ্যাখ দ্যাখ করে দু শতাব্দীর মধ্যে সপ্তগ্রাম গেল চুপসে। বন্দর হল হুগলি।
বৈশাখের ঘোর দুপুরে ছায়াশীতল গ্রাম এই হালিশহর। চব্বিশ পরগনার এক পরগনা এখন। তখন ছিল সপ্তগ্রামের অংশ। জীবন ও যৌবন, আশা-আকাঙ্ক্ষা, কেনা-বেচাসবার কেন্দ্র সপ্তগ্রাম।
তারপরে মুখোমুখি হুগলি। এপার ওপার। যোগাযোগ হয়েছে হুগলির সঙ্গে। হাট বাজার, ওঠা বসা, শিক্ষা দীক্ষা সবই!
আবার তাও ভাঙতে আরম্ভ করেছে। এক সময় সপ্তগ্রামকে কেন্দ্র করে, তারপরে হুগলিকে কেন্দ্র করে হালিশহর সমৃদ্ধ করেছে নিজেকে। আজ আবার সেই হুগলি বন্দর ক্রমে সরে যাচ্ছে। কেন্দ্রীভূত হচ্ছে কলকাতায়।
সপ্তগ্রাম থেকে হুগলি। হুগলি থেকে কলকাতা৷ হালিশহর বোবা বিস্ময়ে লক্ষ করেছে এই বিচিত্র গতি। সপ্তগ্রাম থেকে হুগলির নাগাল পেয়েছে সে। কিন্তু কলকাতার নাগাল পাওয়া যাবে কি আর।
আর ঘোর দুপুরের অলস বিস্মিত নীরব হালিশহর দেখছে গঙ্গাকে। গঙ্গা, অর্থাৎ ভানুমতীকে। ভানুমতী নয়। বিনি জেলিনির মেয়ে ভানি।
হালিশহরের কথা বলছ? সে কি গ্রাম। গ্রাম নয়, শহর। ও তল্লাট খুঁজলে পাবে না এমন একখানি জায়গা। মস্ত বড় বড় মহলের পর মহল তোলা বাড়ি। বাড়ি নয়, রাজার বাড়ি। থাকবে না কেন। হালিশহরের লোকের ধন আছে, ধর্ম আছে। হুগলি বন্দরে অনেকের কাজ, অনেকের ব্যবসা। অনেকের ঘোড়ার আস্তাবলে ঘোড়া আছে। দুজনের আছে হাতি। লোকে বাড়ি তোলে, তার সঙ্গে তোলে মন্দির। বাড়ি বাগান মন্দির। বড় বড় সড়ক। গ্রাম নয় শহর। হাবেলি পরগনার হালিশহর। বামুন পণ্ডিত, কুলীন কায়েত, হাড়ি, বাগদি, জেলে, হাতি, ঘোড়া, পালকি, সব মিলিয়ে জমজমাট হালিশহর। জাগ্রত মা কালীর থান, রামপ্রসাদের পঞ্চবটী আর শিব মন্দিরের ছড়াছড়ি। গঙ্গার পারে আছে রানি রাসমণির ঘাট। হরেকেষ্ট বোষ্টমের মেয়ে রাসমণি। হালিশহরের মেয়ে। কপাল কী। কলকাতার নোক গঙ্গার পাড়ে রাসমণিকে দেখে পছন্দ করে ফেলল। জানবাজারের রাজচন্দ্রের তৃতীয় বিয়ের মেয়ে দেখতে বেরিয়েছিল তারা।
.
গঙ্গার এপারে দেখা যায় না বিশেষ নৌকা। কিন্তু কাতার দেওয়া রয়েছে ওপারে। শুধু নৌকা নয়। পাল ভোলা স্টিমের নৌকাও আছে। লোকে বলে জাহাজ। ওপারে স্কুল কলেজ হাসপাতাল আদালত। সাহেবরা পড়ায় স্কুলে কলেজে। এপার থেকে বামুন কায়েতদের ছেলেরা যায় ওপারে পড়তে। ওপারেই সব। সাহেব মেমের ছড়াছড়ি, সাহেব মেমে মারামারি। আর কী বাড়ি। বাড়ির গায়ে বাড়ি, তার গায়ে বাড়ি। এপার থেকে মনে হয়, সব যেন এর ওর গায়ে হেলান দিয়ে রয়েছে। লক্ষ করলে দেখা যায় সামান্য কিছু মানুষের ব্যস্ততা। রাস্তায় ফিটন ও পালকির যাওয়া আসা। এক-আধজন দেশি বিদেশি ঘোড়সওয়ারের দৌড়াদৌড়ি। হালিশহরে শোনা যাচ্ছে, মেয়েছেলেরাও নাকি ওপারে লেখাপড়া করছে। তাদেরও স্কুল হয়েছে।
পরিষ্কার দেখা যায় ব্যান্ডেলের গির্জাটা। পাঁচিল ঘেরা উঠানে, কৃত্রিম কুঞ্জ বীথিতে পাথরের নারীমূর্তি। বাইরের জনহীন মাঠে একটা চার ঘোড়ার গাড়ি রয়েছে দাঁড়িয়ে। না সহিস, না যাত্রী।
একটু উত্তরে তার পাঁচিলের ঘেরাও। ভাঙন ধরেছে পাঁচিলে। ঘেরাওয়ের মধ্যে বাগান ছিল। এখন জঙ্গলে ভরে উঠেছে। লোকে বলে মাদাম গ্র্যান্ডের বাগান ছিল। আজকের কথা তো নয়। অষ্টাদশ শতাব্দীর শেষের দিকের কথা। আজ উনবিংশ শতাব্দীর মধ্যাহ্ন অতিক্রান্ত। মাদাম গ্র্যান্ডকে অর্থাৎ দ্বিতীয়া ব্যারনেস ইনহফকে নিয়ে ওখানে প্রেম করতে আসতেন ওয়ারেন হেস্টিংস। তখনকার দিনে হুগলি ও কলকাতার শ্রেষ্ঠা সুন্দরী। মেমসাহেব অনেকের চোখে রং ধরিয়েছিলেন। কিন্তু হেস্টিংসের রূপ, বীরত্ব, ক্ষমতা জয় করেছিল তাঁকে। বাগানের পেছনে ঝাউবন। বৈশাখের রোদে আগুনের ফুলকির মতো জ্বলছে কৃষ্ণচূড়া। আরও উত্তরে কেওটা আর সাগঞ্জ ক্ৰমে প্রাসাদের সারি ছাড়িয়ে গাছের মাথায় মাথায় শুধু গ্রামের চিহ্ন হয়ে দাঁড়িয়ে আছে।
এদিকে ব্যান্ডেল থেকে চুঁচুড়া। বন্দর ও শহর। স্কুল ও কলেজ। আপিস আর আদালত। কী রোদ। গাঁয়ে ঘরে কে বেরোয় এ সময়ে। এপারের লোক কাজে যায়, অকাজে যায়। সম্পর্ক ওপারের সঙ্গেই বেশি।
বৈশাখের প্রচণ্ড রোদে হালিশহর এখন তন্দ্রাচ্ছন্ন। নিস্তব্ধ। দ্বার বন্ধ নিঃশব্দ পুরী। দীঘি পুকুরে মানুষ নেই, রাস্তায় লোক নেই। ফাঁকা গঙ্গার ধারের মাঠ ও বাগান। অলস দুপুরে ঝোপে ডাকছে ঘুঘু কোথাও পিক পিক অথবা আচমকা কুহু কুহু! আম গাছে আম, কাঁঠাল গাছে কাঁঠাল। কাঠবেড়ালির পৌষমাস।
কী রোদ! যাও বা দু-একজন বেরোয়, চলে গাছের ছায়ায় ছায়ায় মাথায় গামছা বেঁধে। শুধু গোরুর পাল চরছে গঙ্গার ধারে।
আর বেরোয় ভানুমতীর মতো মেয়ে। মেয়ের বোল ফুটতে না ফুটতে মা ঘর ছেড়ে গিয়েছে। মা, বিনি জেলেনি। রূপে তার হালিশহর আলো ছিল। ঘর ছেড়েছে এক বামুনের সঙ্গে।
ঘরে মা নেই। বাবা করে জাত ব্যবসা। সকাল থেকে মাছ ধরে, সন্ধে অবধি কাটে ওপারে।
ভানু সেয়ানা হয়েছে। সে-ই রাঁধে বাড়ে। ঘরের কাজ কর্ম করে। তারপর, বলার কেউ নেই, নেই কেউ চোখ পাকিয়ে ঘরে রাখবার। মেয়ে সারা দিন পাড়ায় পাড়ায় টো টো করে ঘোরে। মন গেলে দুস্তর জঙ্গল পেরিয়ে চলে যাবে গরিফায়। মেয়ের ভয় ডর বলে কিছুই নেই। প্রতিবেশীরা কেউ কিছু বলতে এলে অমনি কট কট করে দেবে দশ কথা শুনিয়ে। কে বলবে! মেয়ের চোখে মুখে কথা। শত হলেও বিনি জেলেনির মেয়ে তো৷ অসতী গৃহত্যাগিনী বিনি জেলেনি।
মেয়ে তো নয়। সাপের মাথার মণি। ময়লা ন্যাকড়া জড়ানো হিরের মতো চিরকুট কাপড় পরে দিব্যি চলেছে গঙ্গার ধারের বাগান দিয়ে। বাগানের ছায়ায় ছায়ায়। এক হাতে নুন, আর হাতে কাঁচা আম। নুনে জরিয়ে জরিয়ে খাচ্ছে আর জিভ দিয়ে শব্দ করছে টকাস টকাস করে। রূপে আলো করে চলেছে দশ দিক। বিনির রূপে চোখ ঝলসাত লোকের। কিন্তু পেট থেকে যে রূপের ড্যালাটি ফেলে গিয়েছে, তার রূপের তুলনা হয় না। বড় হলে, এ মেয়ের দিকে চেয়ে চোখ ঠিকরে পড়বে।
এখনও বড় হয়নি। বয়স মাত্র বারো। তবু এর মধ্যে লোকে বলতে আরম্ভ করেছে, মেয়ে তো নয়, একটা মস্ত মাগি।
হ্যাঁ, তা বটে। গায়ে হাত পায়ে ভারী হয়নি। লজ্জার অবকাশ আসেনি দেহে। তবু, হঠাৎ খানিকটা লম্বা হয়ে উঠেছে। একহারা, রোগা রোগা। মাথায় একরাশ চুল। তেল নেই, জল নেই, চুলের রং পিঙ্গল হতে চলেছে। চুল এলিয়ে পড়েছে কোমরের নীচে। পেছন থেকে দেখলে হঠাৎ একটি বড়সড় মেয়েমানুষ বলেই বোধ হয়।
চৈত্র বৈশাখের চারা গাছটির মতো। নববর্ষণে ডালপালা ছড়িয়ে বেড়ে ওঠার এই তো লক্ষণ। ফরসা ধবধবে মুখোনি রোদে পুড়ে লাল হয়ে উঠেছে। ঘেমে উঠেছে নাকের ডগা আর ঠোঁটের উপরিভাগ। কিশোরী চোখে তার অস্থির কালো তারা। স্বাভাবিক চাউনিটি দীপ্ত ও খরো। আপনি আপনি চোখ দুটি দপদপ করে জ্বলছে।
বোঝা যাচ্ছে, মনে মনে স্বগতোক্তি হচ্ছে একটা কিছু। অদ্ভুত শব্দ করতে করতে আম চিবুচ্ছে। তাকাচ্ছে এদিকে ওদিকে। ভ্র জোড়া নেচে উঠছে। হাসতে গিয়ে হঠাৎ অভিমান করে ঘাড় কাত করে চোখ বুজিয়ে ফেলছে নয়তো উদাস হয়ে উঠছে ওপারের দিকে চেয়ে।
গহনা কিছু নেই বিশেষ। রুপার দুটি চুড়ি আর ঝুটো পাথর বসানো একটি ছোট নাকছাবি। কানে দিয়েছে নিম কাটি। নইলে ফুটো বন্ধ হয়ে যাবে। আশা তো মরে না। একদিন সে সোনার দুল পরবে। রাসমণির মতো মস্ত ঘরে বিয়ে হবে তার। হিরে মুক্তোয় তার সর্বাঙ্গ ভরে উঠবে।
রূপের কথা শুনে শুনে কান তার ঝালাপালা। সবাই বলে, কী সুন্দর! শুনে শুনে এক এক সময়। তার সাজতে মন চায়। কিন্তু সাজবে কী দিয়ে। না আছে বেনারসি, না আছে নীলাম্বরী।
আম চিবুতে চিবুতে বসল একটি গাছের তলায়। আমটি ফুরোলে পরে লম্বা লম্বা ঘাস ছিঁড়ে তার বিনুনি করল। বিনুনি করে বিছে হারের মতো পরল গলায়। আবার ওই ঘাসের বিনুনি দিয়েই তৈরি করে কানের ফুল। আর গুনগুন করছে একটি গান:
জোড় হাতে বলি শুন, শুন কুলীন গণে
ক্ষেমা দেওরে ভাই নিত্য বিবাহ রণে
সম্প্রতি রটনা হয়েছে এই গান। গান নিয়ে হাসাহাসি, গান নিয়ে মারামারি। ভানুমতী গাইছে আপন মনে। তার কোনও কারণ নেই।
কিন্তু এমনি ধারা গান আজকাল সব জায়গায়ই শোনা যায়। ওপারে বিদ্যাসাগর ঘুরছেন, কোন কুলীন ব্রাহ্মণ কত বিয়ে করেছে তারই হিসাবনিকাশ করতে। সঙ্গে আবার লোক যায় গান গাইতে গাইতে।
সন্ধ্যাবেলা চণ্ডীমণ্ডপে, বারবাড়িতে বৈঠকখানায় সর্বত্র ওই একই আলোচনা। ওই নিয়েই তর্কের আসর, গল্প, হাসাহাসি, কোনও কোনও সময় হাতাহাতি, মারামারি, হুঁকো পেটাপেটি পর্যন্ত হয়। পুকুর ঘাটে হেঁসেলেও তাই। হালিশহরে, পাড়ায় পাড়ায়ও তাই।
বর্ধমানের জ্বর বলে এক সর্বনেশে রোগ এসেছে দেশে। ইংরেজরা বলে ম্যালেরিয়া। রোজ রোজ লোক মরছে বর্ধমানে। হুগলিতে তার চেয়ে বেশি। হালিশহরেও কম নয়। এমনকী রোগ সন্ধানী কমিশন প্রকাশ করেও দিয়েছে, বর্ষার সময় রোগটা শুরু হয়েছিল হালিশহরে। সেখান থেকে হুগলি, বর্ধমান ছড়িয়েছে। কিন্তু রোগের নাম হয়ে গিয়েছে বর্ধমান-জ্বর। দেদার লোক পালাচ্ছে কলকাতায়।
হালিশহরের থেকেও পালাচ্ছে অনেকে। যাদের যেমন অবস্থা, সেই অনুযায়ী। সবাই ঠাট্টা করে বলে এক দিকে বর্ধমান-জ্বর, আর এক দিকে কুলীনের ভীমরতি। ওষুধ নিয়ে ওপার থেকে আসছেন বিদ্যাসাগর।
নিশিকান্ত বাঁড়ুজ্জে তো খেপেই অস্থির। বয়স হয়েছে বাহান্ন। বিয়ে করেছে সাতচল্লিশটি। মাথাটিও সম্প্রতি একটু বেশি গরম হয়েছে। গঞ্জিকা সেবনে অষ্টপ্রহরই শিবনেত্র হয়ে থাকে। পাড়ায় কুচো কাচারা ঠাট্টা করে, আড়াল থেকে চেঁচায়, বিদ্যাসাগর আসছেন ওপার থেকে। এক বার শুনলে হয়। নিশিকান্তর নেশা অমনি ছুটে যায়। মস্ত একটি বাঁশ নিয়ে ছুটে যায় গঙ্গার ঘাটে। বলে, কই, কোথায় যুগ্ন করে চাল থেকে সেই ব্যাটা পণ্ডিত, এক বার দেখি।
অমনি কেউ বলে, ওই তো আসছে, সায়েবদের বজরায় করে। গোটা বিশেক বন্দুকধারী সঙ্গে আছে।
বন্দুকধারী? কটা? কুড়িটা? নিশিকান্ত মানে মানে গাঁয়ে ঢোকে। বলে, আচ্ছা, এবারটা যাক।বলে সরাসরি হালিশহর ছেড়ে দু দিনের জন্য গা ঢাকা দিয়ে থাকে।
সবাই ওই গান গুনগুন করে। ভানুমতীও করে। গান করতে করতে আপন মনে লতাপাতার অলংকার তৈরি করছে। চুড়ি, হার, দুল, নাকছাবি। এমন সময় দুটো লোক অদূরের একটি জামরুল গাছের তলায় এসে দাঁড়াল। দুজনেরই মাথায় ছোট ছোট চুল, সমান করে কাটা। আধ হাত পরিমাণ স্থূল শিখা। দুজনেই কালো। দুজনেরই স্থূল চেহারা। একজন কিঞ্চিৎ লম্বা।
একজনের নাম সর্বেশ্বর পাঠক। দ্বিতীয় নন্দন অধিকারী। সর্বেশ্বরের পাঠক পদবি আজ বিলুপ্তপ্রায়। বিশেষ, ঘটকালি করে করে, নাম তার ঘটক ঠাকুর দাঁড়িয়েছে। নন্দনের পেশা তাই, তবে নামটা ততোধিক নেই। দুজনে তারা হালিশহরেরই অধিবাসী। ভানুমতীর প্রতিবেশী। সর্বেশ্বরের খালি গা, গলায় মোটা পৈতা, ঘাড়ের উপর উড়নি, গামছাটি বগলে, নন্দনের গায়ে ফতুয়া, উড়নি নেই, গামছাটি কাঁধে।
দুজনেই তারা এক বার দেখল ভানুমতীকে। দেখে পরস্পর চোখাচোখি করে ঘাড় নেড়ে ইতি-উতি দেখল চারিদিকে।
সর্বেশ্বর চাপা গলায় বলল, নন্দন, অনেক দিন পেছু ঘুরছি। এই সুযোগ আর ছাড়া চলে না।
নন্দন একটু ভিতু। বলল, দিনক্ষণটা ঠিক ঠিক দেখেছ তোতা?
হ্যাঁ, হ্যাঁ। এর আবার অত দিনক্ষণ কীসের? মঙ্গলে ঊষা, বুধে পা, যথা ইচ্ছা তথা যা। বুধে বুদ্ধি আপনি গজায়। বুদ্ধি থাকলেই পগার পার।
নন্দন তবু বলল, যদি কেউ দেখে ফেলে?
সর্বেশ্বর তার কুৎসিত মুখটা আরও বিকৃত করে বলল, তোমার মুণ্ডু। দেখে আবার ফেলবে কী? আমরা কি কেটে খাব? দাঁড়াও এখন! আমি উত্তর দিক দিয়ে ঘুরে যাচ্ছি। কথা বলে এগুলেই তুমি এসে দেখা দেবে, বুঝলে?
নন্দন বলল, আচ্ছা।
সর্বেশ্বর পা টিপে টিপে কোথায় অদৃশ্য হল। নন্দন ভীত চোখে তাকাতে লাগল এদিকে ওদিকে।
একটু পরেই দেখা গেল সর্বেশ্বর ভানুমতীর কাছে দাঁড়িয়ে। বলল, কে র‍্যা? আমাদের গঙ্গা না, বিনির বেটি?
ভানুমতী দেখল। নিজের কাজ করতে করতে মুখ না ফিরিয়েই বলল, ঘটক ঠাকুরদা, কোথায় যাচ্ছ এই দুকুরবেলা?
সর্বেশ্বর এদিক ওদিক দেখে হেসে বলল, এই তোর বের ঘটকালি করতে। দ্যাখ না, তোর কেমন বে দিই।
কিন্তু নিজের কাজে ভানু এমনই মশগুল, বিয়ের কথাতে তার একটুও উৎসাহ দেখা গেল না। বলল, তোমরা তো বামুনের বে দেও। আমরা তো জেলে।
সর্বেশ্বর বলল, হলই বা। তোর অমন রূপ। একশো মোহর কামিয়ে নেব তোর বে দিয়ে।
ভানুমতী তাকায়ও না। জবাবও দেয় না আর। সর্বেশ্বর হাত কচলায় উশখুশ করে তারপর হঠাৎ হামলে ওঠে, তোর বাপের কথা শুনেছিস?
ভানু অন্যমনস্কভাবেই বলল, কী কথা ঠাকুরদা?
সর্বেশ্বর বিস্মিত হয়ে জিভ দিয়ে আক্ষেপের শব্দ করে বলল, ওমা, সে কথা শুনিসনি? চুচড়োয় তোর বাবাকে যে এক সাহেবের ঘোড়া লাথি মেরে মাথার খুলি ভেঙে দিয়েছে।
বালিকা ভানুমতী আঁতকে উঠে তাকাল সর্বেশ্বরের দিকে। সর্বেশ্বরের আগের পরের কথাও লক্ষ করল না। কেবল মুখের দিকে তাকিয়ে রইল কয়েক নিমেষ। তারপরেই হাতের অলংকার ছুঁড়ে ফেলে, ওগো আমার বাবা গো। বলে চিৎকার। কী দাপাদাপি! তবে, লোকজনের বাসস্থান থেকে অনেক দূরে গঙ্গার ধার। সেই যা রক্ষা। নইলে গাঁ মাথায় হত। অমনি নন্দন বেরিয়ে এসে বলল, কী হল রে? ও! তোর বাপের খবর পেয়েছিস বুঝি। আহা, এক ফোঁটা মেয়ে। আমি সকালেই দেখে এসেছি।
বুদ্ধি নেই, বিচার নেই। যত শোনে, ভানুমতী তত কাঁদে।
সর্বেশ্বর বলল, আচ্ছা, অত কাঁদছিস কেন? বাপ কি কারও মরে না? কী বলল হে নন্দন। পাড়ায় অত লোক রয়েছে, আমরা রয়েছি।
নন্দন বলল, তা তো বটেই। ওপারেই যাচ্ছি আমি। আদালতের বারান্দায় তোর বাপকে শুইয়ে রেখেছে দেখে এসেছি। সর্বেশ্বর বলল, তা চলো না মেয়েটাকেও নিয়ে যাই, দেখে আসবে এক বার বাপকে?
ভানুমতী অমনি দুহাতে সর্বেশ্বরকে জড়িয়ে ধরে বলল, ও ঠাকুরদা, তোমার পায়ে পড়ি, এক বারটি আমাকে বাবার কাছে নে চলো।
সর্বেশ্বর বলল, তা চুবো চুবো। বেশ তো যাবি। বলে নন্দনকে চোখ টিপল। টিপে হুশ করে নিশ্বাস ফেলে বলল, আহা! এমন সোনার টুকরো মেয়ে।
নন্দন দেখল, ঘাটে কেউ আছে কি না। কেউ নেই। খালি তাদের আগের থেকেই ঠিক করা মাঝি বসে আছে নৌকা নিয়ে। সে ডাকল, কই, এসো হে সব্বো, আমার আবার তাড়াতাড়ি।
সর্বেশ্বর খালি বলে, চুবো চুবো। চল, নন্দনের নৌকা রয়েছে। তাইতেই চলে যাই।
ছই ছাওয়া নৌকা। নৌকা তো নয়, দিব্যি একখানি ছোটখাটো ভাউলে। ঢেউয়ের দোলায় নাচছে। মাঝিটি ওপারের মানুষ। জেনে শুনেই এসেছে। পাখি ডাকছে ছায়ায় বসে। বৈশাখের খর রোদে নিশীথের মতো সুপ্ত গ্রাম। কোথা থেকে একটা গোরু ডাকছে হাম্বা হাম্বা করে।
ওগো বাবা গো! বলে ফোঁপাতে ফোঁপাতে ভানুমতী নৌকায় উঠল। কান্নায় তার চোখ লাল, মুখ লাল।
মুখে চোখে ছড়ানো এলোমেলো চুলের রাশি।
সর্বেশ্বর বলল, যা রোদ! চলো ভেতরে গিয়ে বসি।
নন্দন বলল মাঝিকে, কই হে, নৌকা খোলো৷ বলে গলা বাড়িয়ে একবার চার দিকে দেখল। কেউ নেই। নিঝুম গ্রাম। সূর্য একেবারে ঢলে না পড়লে আর লোকজন পথে বেরুবে না।
মাঝি নৌকা ছেড়ে দিল। নন্দন ইশারায় অঙ্গুলি সংকেত করল উত্তর দিকে তাড়াতাড়ি চলার জন্য।
মাঝির সঙ্গে আগে থেকেই ষড় করা হয়েছে। সে ঘাড় নেড়ে হাল ধরল। নন্দন ঢুকল ছইয়ের ভিতরে। ভানু কাঁদছে। বালিকা ভানুমতী, শিশু গঙ্গা। বাপ সোহাগি, চলেছে মাথার খুলি ভাঙা বাপকে দেখতে। আর কয়েক প্রহর বাদেই তার যে বাপ পাড়ি দেবে ওপার থেকে এপারে। এ যাওয়া যে কী যাওয়া, সে জানে না, কেউ জানে না। জানে শুধু পাপের মতো ভয়ংকর ও নিষ্ঠুর, মানুষরূপী সর্বেশ্বর আর নন্দন।
আর এ যাওয়া যে শেষ পর্যন্ত ভানুমতীকে কোথায় নিয়ে যাবে, সে কথা জানে না সর্বেশ্বর আর নন্দনও। গঙ্গার অতল রহস্যের মতোই তা অন্ধকার।
এ বিশ্বসংসারের সমুদ্রে সবাই ভাসছে। ভাসছে জীবন ভেলায়। ভানুমতীও ভাসল এক জীবন ভেলায়। তার নিজের অজান্তে যে জীবনের ভেলা তৈরি হয়েছিল তার জন্যে।

নৌকার ছইয়ের ভেতরে গঙ্গা কাঁদছে, আর বাইরে গঙ্গা হাসছে। ছোট ছোট ঢেউয়ের বুকে সূর্যচ্ছটায় ঝিকিমিকি। ছোট ছোট ঢেউ নাচছে যেন কচি কচি দামাল শিশুর মতো। হাসি তার ছলছল তালে বাজছে তীর সৈকতে। সে শব্দে মুখরিত গঙ্গাব।
দক্ষিণী হাওয়া বইছে মিঠে মিঠে। ঝিলিমিলি হাওয়া। চোখ বোজানো হাত পা এলিয়ে দেওয়া গোলাপি নেশার মতো রম্য হাওয়া। বৈশাখী দুপুরের গঙ্গা। ভারী মিষ্টি। নৌকার ছইয়ের মধ্যে গঙ্গার মতো। ভানুমতীর মতো, একহারা কিশোরী বালিকা। অনাগত যৌবনের ইশারা তার অঙ্গ ভরে। আষাঢ়ের ঢল নামবে। নিজেকে ছাড়িয়ে উঠবে বেড়ে। রং ফিরবে, রঙে রসে বান ডাকবে। সেই চাঞ্চল্য আর শিহরন তার বুক জুড়ে।
আর এই বৈশাখী গঙ্গা, ভারী সুন্দর। সুন্দর, আবার অতি ভয়ংকর। ভয়ংকর আর সর্বনাশা ভয়াবহ খেলার লীলাস্থল হয়ে উঠতে পারে যে কোনও মুহূর্তে। শুধু দূর ঈশানে ওই কৃষ্ণচূড়া ছাওয়া অগ্নিশিখার মাথায় এক টুকরো কালো মেঘের অপেক্ষামাত্র। হাস্যময়ী হবে রুদ্রাণী। লক্ষ নাগিনী গজাবে আকাশে আর গঙ্গায়। ফুটফুটে হাসি হবে খেপির খলখলানি। মাঝি তাই দেখছে আকাশের এদিকে ওদিকে। মনে ভাবছে এক কথা। অন্য কথায় অন্যমনস্ক। কিন্তু মাঝ গঙ্গায় ঝিলিমিলি হাওয়াই জোর হয়ে উঠছে একটু। নজর তাই আপনি ঘুরছে। বাজপাখির মতো তীক্ষ্ণ চোখে সন্ধান করছে মেঘের। না, আকাশ বেশ পরিষ্কার, আকাশ নীলাম্বরী নয়, নীলের তলায় সাদা অন্তর্বাস। বৈশাখী রোদজ্বলা আকাশ।
হাওয়াটা কাজে লাগাল মাঝি, পাল তুলে দিল। তারপর নৌকার মোড় ঘুরিয়ে দিল সোজা উত্তরে। কষে হাল ধরে বসল ভাবতে। বামুন দুটো মেয়েটাকে নিয়ে কী করবে, সেই ভাবনা। আরে বাপরে! ছুঁড়ির রূপ কী! কাদের ঘরের মেয়ে, কে জানে।
আর ছইয়ের ভেতরে ভানুকে মাঝে রেখে বসে বসে ঘামছে সর্বেশ্বর আর নন্দন। হাঁটুতে মুখ রেখে বসে আছে ভানুমতী। অঝোরে জল ঝরছে চোখ থেকে। সান্ত্বনায় কান্না মানে না। নিঃশব্দ কান্নায় ফুলে ফুলে উঠছে তার শরীর।
দুই মানুষ-বেশী গুপ্ত যম বসে দৃষ্টি বিনিময় করছে তার দুই পাশে। যম নয়, দুটি সাপ, মুখে এখন তাদের কথা নেই। শিকার যখন মুখে নেওয়া হয়েছে, তখন তাকে গিলতে হবে। পাপীর মনে এখন সেই ভাবনা। পাপের পরেই যে ভয় আসে, সেই ভয়ে এখন তারা নির্বাক। পরস্পরের দিকে দেখছে, আর ঘামছে দরদর করে। কিন্তু প্রথম হাতে-খড়ি নয়। এ বিষয়ে উভয়েরই পাকানো হাত। তবে একেবারে এমনি বিনা পয়সায় লুণ্ঠন, তাও স্বগ্রাম থেকে, এমনটি এই প্রথম। তা ছাড়া বিনি জেলেনির মেয়ে। গণ্ডগোলের আশঙ্কা বড় বেশি।
গঙ্গা পার হতে কতক্ষণ লাগে। কতক্ষণ যাবে এমনি করে। এখুনি প্রশ্ন উঠবে। ছটফট করে উঠবে। মেয়েটা। চিৎকার করবে। মাইল ছয়েক অন্তত পার না হতে পারলে নিস্তার নেই।
পরস্পরকে দেখছে সর্বেশ্বর পাঠক আর নন্দন অধিকারী। জাল ফেলতে হবে, শিকার আওতায় এসেছে, জালে পড়েনি এখনও। নিপুণ শিকারির মতো নিঃশব্দে বিস্তার করতে হবে জাল। মায়াজাল, শিকার যাতে আপনি ধরা দেয়।
কিন্তু বুধে বুদ্ধি জোগাচ্ছে না, বুদ্ধি এলে ফন্দি আসবে। আসলে, সর্বেশ্বর শনি-সাধক। কুচক্রী শনিঠাকুর বুদ্ধি না দিলে এ বৈতরণী পার হওয়া যাবে না। ঘামে পৈতাগাছটি ভিজে লেপটে গেছে। মাথার ঘাম বেয়ে বেয়ে পায়ে পড়ছে, দোহাই শনি, বুদ্ধি দাও।
নন্দন আতঙ্কিত, সে ভাবছে আজকের তিথি নক্ষত্রের কথা। কিন্তু সব তালগোল পাকিয়ে গেছে মাথায়। কিছুতেই সঠিক তিথিটা মনে আসছে না। এলে বুঝতে পারত, যাত্রা ফলবে না বিফলে যাবে।
সর্বেশ্বরের চোখে একটু আলো দেখা দিল। কুঞ্চিত কপালের রেখা একরাশ পুঁয়ে সাপের মতো উঠল কিলবিল করে। এক মুহূর্ত চোখ কুঁচকে তাকিয়ে রইল নন্দনের দিকে। নন্দন তার অর্থ না বুঝে তাকিয়ে রইল বিমূঢ়ের মতো।
চমকিত গলায় সর্বেশ্বর ডাকল, নন্দন!
নন্দন স্তিমিত গলায় জবাব দিল, বলো।
কথা বলে, কিন্তু চোখে চোখ থাকে ঠিক। সর্বেশ্বর বলল উৎকণ্ঠিত গলায়, মেয়েটাকে ওপারে নিয়ে যাওয়া কি ঠিক হচ্ছে?
নন্দন সঠিক জবাব দিতে ভুল করল না–কেন বলো তো?
গঙ্গার বাপ তো অপঘাতে মরেছে?
তাই তো।
সর্বেশ্বর গম্ভীর গলায় বলল, অপঘাতে মৃত্যুর মড়ার কাছে কি যেতে আছে? দেখো তো নন্দ, ঘোড়ার লাথিতে মরলে আত্মার কী গতি হয় শাস্ত্রের কথা ভেবে বলল।
পিতৃশোকাতুর ভানু ডাগর চোখ দুটি তুলে ধরল নন্দনের দিকে। করুণ জিজ্ঞাসু চোখ কান্নায় লাল। অকুণ্ঠ বিশ্বাস ও পরম নির্ভরতা বালিকার চোখে। বাপ তার অপঘাতে মরেছে। সে তো শুনে আসছে। জন্মকাল থেকে, মানুষ মরে এক অদৃশ্য ভয়ংকর জীব হয়ে ওঠে। তখন তার মায়া দয়া থাকে না। নিজের ছেলেমেয়ে জ্ঞান থাকে না। যে মাড়াবে তার অদৃশ্য ছায়া, তারই ঘাড়ে ভর করবে সে, বিশেষ অপঘাতে মরণ। আর বামুনের মনে খটকা লেগেছে, কম কথা নয়।
ভয় জানে না বিনি জেলেনির মেয়ে। ভর দুপুরে সে চুল এলিয়ে বেড়ায় বনে জঙ্গলে। বড় বুকের পাটা। এক গাঁ থেকে আর এক গাঁয়ে যায় ছুটে।
সত্যি, ভয় জানে না। কিন্তু সর্বেশ্বরের কথাগুলি কানে গেল, কান থেকে মনে। থাকলেই বা সাহস। বাপের মরণের সংবাদই প্রথম আঘাত করেছে সাহসের মুখে। দুর্বল করেছে মনকে অনেকখানি। সাহসের চেয়ে তার কুসংস্কার বেশি। তা ছাড়া সরল শিশু হৃদয়। অদৃশ্য জীব-জগতের ভয়াবহ চিত্র আঁকা আছে তার মনের পটে।
সার্থক সর্বেশ্বর। শোকাতুরা বালিকার মনকে অন্যদিকে মোড় ফিরিয়েছে। নন্দন ভিতু কিন্তু অদ্ভুত চতুর। সংস্কৃতচর্চা করেনি জীবনে। কিন্তু চোখ পিটপিট করে অদ্ভুত সব ভাষা আওড়াতে লাগল অর্ধোফুট গলায়। তার মধ্যে অপর্যাপ্ত অনুস্বার ও বিসর্গের ছড়াছড়ি। অর্থাৎ শাস্ত্র ঘেঁটে, মন্ত্র আউড়ে গঙ্গার বাপের গতি আবিষ্কৃত হচ্ছে।
সর্বেশ্বর দেখছে শিকারের গতি। জাল ঠিক পাতা হচ্ছে কি হচ্ছে না, নজর সেই দিকে।
শোকাতুরা বালিকার মনে কৌতূহল ও ভয়ের ছোঁয়া লেগেছে। নন্দনের মন্ত্রপাঠ, সর্বেশ্বরের গাম্ভীর্য, সর্বোপরি অপঘাত মৃত্যুর আত্মার গতি সন্ধান, সব মিলিয়ে একটা থমথমে পরিবেশ সৃষ্টি হয়েছে। শুধু ভানুমতীর চোখেই এই পরিবেশ।
সর্বেশ্বর ডাকল, নন্দন!
নন্দন নিজের পৈতায় হাত রেখে ইশারা করল সর্বেশ্বরকে। সর্বেশ্বর হাত রাখল তার পৈতায়। তারপরে নন্দন তার অদ্ভুত সংস্কৃত ভাষায় কতকগুলি দুর্বোধ্য কথা বলে উঠল।
সর্বেশ্বর কপালে চোখ তুলে বলল, সর্বনাশ! আত্মা এর মধ্যেই প্রেত হয়েছে? কী রকম চেহারা? কালো কুচকুচে ঘোড়ার মতো? মানুষের মতো মুখ? ভয় কার বেশি। আইবুড়ো মেয়ের? তা হলে নৌকা ফেরাতে বলি মাঝিকে?
নন্দন নীরব। উভয়ে আড়চোখে দেখছে ভানুমতীকে। হাঁটু থেকে মুখ তুলেছে ভানু। ভয় পেয়েছে মেয়েটি। এক ফোঁটা মেয়ে। কথা বলে পাকা পাকা। দস্যিপনা করে ঘুরে বেড়ায় সারাদিন। তারই মধ্যে হাত ঘেঁচে, কোমর ভেঙে, জল ফেলে রান্না করে। বাপের কাছে আদর কাড়ায়। রাত হলে গুটিসুটি হয়ে পড়ে ঘুমোয় বাপের কোলের কাছে। মাঝ রাতে ঘুম ভেঙে গেলে চোখ মেলে না অন্ধকারে। হাত দিয়ে বাপকে ছুঁয়ে ঢলে পড়ে আবার ঘুমের কোলে।
সেই মেয়ে। অকপটে বিশ্বাস করল সব কথা। শোকের বেড়া ভেঙে ঢুকল মানুষমুখো অশ্বদেহ প্রেত। অসহায় মেয়ে ভয়ে কথাটি পর্যন্ত জিজ্ঞেস করতে ভরসা পেল না। গলা শুকিয়ে আসছে। কান্না ঠেলে আসছে আরও বেগে। ভাবনার তার দিকপাশ নেই। যখন যেটুকু মনে আসে, শুধু সেটুকু। তার বাইরে চিন্তা করবার ক্ষমতা নেই।
সম্ভবত সাবালিকা হলেও এই মিথ্যে আতঙ্ক হতে রেহাই পেত না। দেশ, সমাজ ও কালাচার বুঝতে ভুল করেনি কোনওদিন সর্বেশ্বর আর নন্দন। বিশেষ করে সমাজের নিম্নবর্ণ সম্পর্কে অভিজ্ঞতা তাদের গভীর। উচ্চবর্ণেও কম নয়। সমাজের বুকে লুকানো পাপ ও দুর্বলতাই তাদের একমাত্র মূলধন। কোথায় কী রকম জাল বিস্তার করতে হবে, তারা জানে। তারা জানে নিখুঁত অভিনয়। তারা পারে ভগবানকে ভূত করতে।
আর, এ তো সামান্য বালিকা? এগারো বছর বয়স। তবুও বাপের মৃতদেহ দেখতে যাবে কি যাবে না, এ সংশয়ে অসহায় ভীত চোখে ভানু দেখছেনন্দনকে। দেখছে সর্বেশ্বরকে। আর ভাবছে, সেই নিষ্ঠুর প্রেতমূর্তি যদি তাকে ধরে। তার এগারো বছরের জীবনে সে ইতিহাস বিরল নয় হালিশহর গ্রামে। সহৃদয় বাপ আর নিষ্ঠুর প্রেত, দুয়ে মিলে তোলপাড় ভানুর হৃদয়।
জাল পাতা হয়েছে। জাল তুলতে হবে। ফসকে না বেরিয়ে যায়। আটঘাট বেঁধে তুলতে হবে। চারা পোনা, কিন্তু খাঁটি রুই। আখেরে ফল পাওয়া যাবে ভাল।
নন্দন আবার কথা বলল তার সেই দুর্বোধ্য ভাষায়। কত হাস্যকর কিন্তু ভানুর কাছে কী ভয়ংকর।
সর্বেশ্বর বলল আতঙ্কিত গলায়, বলো কী নন্দন, এর মধ্যেই হালিশহরের বাড়িতে গিয়ে উঠেছে গঙ্গার বাপ? প্রেতের নজর কার দিকে?
নন্দন বলল, মেয়ের দিকে।
আতঙ্কে অস্ফুট শব্দ করে ভানু ঘেঁষে এল সর্বেশ্বরের কাছে। তার প্রাণ শুকিয়ে গেছে প্রেতের ভয়ে। সুন্দর মুখ সাদা হয়ে উঠল। আর এই অসহায় মুহূর্তে কেউ নেই। কেউ নেই এই দুই ঘুঘু ছাড়া। কিন্তু একফোঁটা মেয়ের জন্যে তাদের প্রাণে নেই এক ছিটে মমতা। তাদের প্রাণে সাফল্যের উল্লাস।
নন্দনকে থামতে ইশারা করে ব্যথিত গলায় বলল সর্বেশ্বর, আহা, একটুখানি মেয়ে। কার কপালে যে কী লেখা থাকে। রাম রাম বল। তুই ডরাসনি গঙ্গা। আমরা তো রয়েছি। শত হলেও বামুন, গলায় পৈতে রয়েছে। এখানে আসতে পারবে না সে। বেহ্মদত্যিই পারে না আসতে, তা আবার তোর বাপ।
নন্দনকে বলল, তা হলে কী করা যায় নন্দন?
নন্দন বিরাগ ভরে বলল, কী আর করবে। শত হলেও পরের মেয়ে। নইলে তোমার কোনও আত্মীয়ের বাড়ি রেখে আসতে পারতে। তবে, হালিশহর গাঁয়ে এখন না যাওয়াই ভাল।
ভয়ে মেয়ে কাঠ। অজান্তে এসেছে চোখে জল। বলল, ঘটক ঠাকুরদা, বকু পিসির বাড়িতে নে চল আমাকে।
সর্বেশ্বর বলল, শুনলি তো, হালিশহরে গেলে সে তোর কাছে আসতে পারে। তবে? সে কার কাছে যাবে? থাকবে কার কাছে! মা নেই। বাপ মরে হল শত্রু। সেই শত্রু ঘুরছে তার পিছে পিছে।
সর্বেশ্বর বলল, চল, দিন সাতেকের জন্যে গুপ্তিপাড়ায় থাকবি। আমার বোনের বাড়ি। তারপর আবার নিয়ে আসব, কেমন? কথায় বলে গুপ্তিপাড়ার মাটির গুণে, দেবের ভাষা মানুষ জানে। হেঁ হেঁ, সাক্ষাৎ ভগবানের থান!
গুপ্তিপাড়া! সে যে অনেক দূর! কোনও জবাব দিল না ভানুমতী। নৌকার পাটাতনে মুখ গুঁজে ফুঁপিয়ে উঠল। ফোঁপাতে ফোঁপাতে ডুকরে চিৎকার করে উঠল।
সর্বেশ্বর চমকে উঠে বলল, কী হল রে!
ভানু বলল, আমার কী হবে তা হলে ঠাকুরদা?
সর্বেশ্বর কপট স্নেহের হাসি হেসে বলল, পাগলি! কী আবার হবে। আমার কাছেই থাকবি। ভয় কী তোর। চল, আমার বোনের বাড়িতে দু দিন থাকবি, আবার চলে আসবি। না হয়, ওখানেই থাকবি। তোর আর রইল কে এখানে? সেখানে তোকে আদর যত্ন করবে, খেতে পরতে দেবে। বেশ থাকবি। তারপর…তারপর আমার বোনের কথা শুনলে দেখিস কত কী দেবে। কত গয়না দেবে। তোর মতো সুন্দর মেয়ে। বোনের আমার কত গয়না আছে, সব–একেবারে সব তোকে দেবে।
কিন্তু কে শোনে! ভানুর কান্না বাধা মানে না। সে গয়না ভালবাসে। সাজতে গুজতে ভালবাসে। এখন সে কথা একটি বার মনেও আসছে না। জীবনে তার শুধু অন্ধকার। অন্ধকার আর জ্বলন্ত প্রেত-চক্ষু।
সর্বেশ্বর বলল, দেখি মাঝিকে বলে আসি।
কিন্তু মাঝিকে বলার দরকার ছিল না। সে ঠিক চলেছে। গঙ্গায় ভরা জোয়ার, তার উপরে দক্ষিণী হাওয়া মেতেছে আরও। পালে হাওয়া লেগে নৌকা দ্রুত বেগে চলেছে উত্তরে।
কোথায় হালিশহরের ওপার, আর কোথায় এসে পড়েছে নৌকা। সর্বেশ্বর বাইরে এসে দেখল, বংশবাটি ঘেঁষে চলেছে দ্রুতগামী নৌকা। বংশবাটির রাজাদের বিষ্ণুমন্দির রয়েছে এখানে। রয়েছে। রাজাদের হংসেশ্বরীর মন্দির। জাগ্রত মা কালীর থান। মন্দির দেখা যায় না। তবু হংসেশ্বরীর ত্রয়োদশ চুড়োর উদ্দেশে কপালে হাত ঠেকাল সর্বেশ্বর। হাত ঠেকায় বিষ্ণু ঠাকুরের উদ্দেশে। আর পুবে ওপারে আছে জাগ্রত কেষ্ট রায় ঠাকুর। সর্বেশ্বর সেদিকে হাত-জোড় করে বলল মনে মনে, শেষরক্ষে করো ঠাকুর।
পেছন ফিরে তাকাল সর্বেশ্বর। সাগঞ্জের বাঁক ফিরে হুগলি চুঁচুড়া হারিয়ে গেছে চোখের আড়ালে। আড়াল পড়ে গেছে হালিশহর। না, পেছনে কোনও নৌকা নেই। পেছনে ধাওয়া করেনি কেউ। কোনও বাধা নেই। কোনও ভয় নেই।
চাপা উল্লাসের হাসিতে ভয়ংকর হয়ে উঠল সর্বেশ্বরের মুখ। আবার ফিরে তাকাল সামনে।
নৌকা চলেছে পশ্চিম পাড় ঘেঁষে। ডাইনে কাঁচড়াপাড়া, বাঁয়ে বংশবাটি। তারপরে ত্রিবেণী। বেলা বড়। তবু এর মধ্যেই ঢল খেয়েছে। ত্রিবেণী পার হতেই সন্ধ্যা হবে হয়তো। অথচ যেতে হবে গুপ্তিপাড়া। হুগলি জেলার শেষ সীমান্ত, শান্তিপুরের পরপার। পথ এখনও দীর্ঘ। রাত হয়ে যাবে অনেক।
এদিকে সন্ধ্যার সময়ে ত্রিবেণী আর তার আশপাশটা বিশেষ সুবিধার নয়। শিক্ষিত ভদ্র বামুনদের ডাকাতি করার রেওয়াজ আছে এদিকে। কিছুই নেই। কিন্তু যেটি আছে সেটিকে নিলেই সব গেল।
সর্বেশ্বর মাঝিকে বলল, সন্ধ্যার পরেই পৌঁছনো যাবে? মাঝি বলল, সবই বাতাসের হাত। বাতাস ঠিক থাকলে, পৌঁছে যাব।
সর্বেশ্বর মনে মনে বলল, বাতাস ঠিক আছে। কেবল ডাঙায় ওঠার সময় শিকার গণ্ডগোল করে না বসলেই হয়। এক বার গুপ্তিপাড়ায় নিয়ে তুলতে পারলে হয়। তারপর বোনের বাড়ি? তার অভাব হবে না।
কিন্তু মায়াজাল পাতা হয়েছে, মায়ার ঠাস বুনানি গাঁথা হয়নি। গঙ্গা ভয় পেয়েছে। এবার লোভ দেখাতে হবে। রাজবাড়ি, দাসদাসী, সোনাদানা, শাড়ি। এক বার যখন জ্যান্ত বাপকে মেরে ফেলা গেছে, তখন সুখের ভাতে হাত দিতে আপত্তি করবে না। কচি মেয়ে। পিঠে হাত বুলিয়ে পথে আনতে কতক্ষণ।
সর্বেশ্বর ভেতরে এল। এসে দেখল,নন্দনের পা জড়িয়ে ফুঁপিয়ে কাঁদছে ভানুমতী। হ্যাঁ রূপই বটে। চোখে লেগেছিল এই রূপ চার বছর আগে। সেইদিন প্রথম মনের মধ্যে অঙ্কুরিত হয় এই বাসনা। সে বলল নন্দনকে, খাওয়ার কিছুই নেই নন্দন? আহা, দাও চাড্ডি বেচারিকে।
আগে থাকতেই সব ব্যবস্থা ছিল। নন্দনকে চিড়ে আর মুড়ির পুঁটলিটা বার করে দিয়ে বলল, হ্যাঁ, আছে। এনেছিলাম নিজের জন্যে। ভেবেছিলাম, ফিরতে দেরি হলে খাব। নে লো দিদি, নে। খেয়ে নে, কাঁদিসনে। আহা, আমরা তো আছি।
কে খাবে। ছোট্ট প্রাণটুকু বেদনায় ভয়ে অস্থির হয়ে উঠেছে। তার ক্ষুধা তৃষ্ণা, তার হাসি গান কথা, তার খেলা বেড়ানো, তার অবাধ জীবনের পথ রুদ্ধ হয়েছে চিরতরে। পাষাণ চাপা বালিকা প্রাণে তার কান্না ছাড়া আর কিছু নেই।
ঘনিয়ে এল সন্ধ্যা। গাঁয়ের বউ ঝিয়েরা দল বেঁধে আসছে ঘাটে। বৈশাখের খর দুপুরের পর ছায়াঘন সন্ধ্যা। ঘাটে ঘাটে মেয়েদের হাসির লহরী। বুকে কলসি আটকে জল ছোঁড়াছুড়ি। ঘোমটা তুলে দেখছে। যাত্রী নৌকা। এর মধ্যেও তাড়াতাড়ি সন্ধ্যা দিতে হবে, বাতি জ্বালতে হবে। বাজাতে হবে শাঁখ।
হালিশহরের ঘাটেও এখন বউ-ঝিদের মেলা বসেছে। ভানুর মন গুমরে উঠল। গাঁয়ে থাকলে সেও এখন জলে নামত। সারাদিনের রোদ-পোড়া শরীর জুড়িয়ে শীতল হত। একলা নয়। সঙ্গিনী থাকত অনেকগুলি। কিন্তু, কী করে যাবে সে। সারা গাঁয়ের আকাশে, গাছে গাছে, পথে পথে দুরন্ত শত্রু রয়েছে ঘাপটি মেরে। ভাবতে গিয়েও বুকের মধ্যে পেঁকির পাড় পড়ছে। সে তো আর এসে ডাকবে না ভানি ভানি বলে। চেঁচিয়ে ডাকবে না, গঙ্গা গঙ্গা। বিশালকায় কালো ঘোড়ার ঘাড়ে মানুষের মুখ। লাথিয়ে ভাঙবে শুধু মাথা। বাবা, আমার বাবাগো!
তবু, তবু ফিরে যেতে মন চাইছে। সে লুকিয়ে থাকবে আঁচল ধরে, বকু পিসির। বুকের মধ্যে তার কে চিৎকার করে উঠল, যাব না, যাব না। মুখ তুলে বলতে গেল, ঠাকুরদা, যাব না।
হুঁশিয়ার সর্বেশ্বর যেন সর্বজ্ঞ। তো এখন বলছে নন্দনকে, নন্দন, রাম নাম করো। হাওয়া বড় সুবিধের নয়।
নন্দন ভাবল, বৈশাখ মাস, ঝড় আসছে। বলল, কেন, মেঘ করেছে?
সর্বেশ্বর দেখছে ভানুকে। বুঝেছে, সন্ধ্যা যত ঘনাচ্ছে, ভানুর মন তত ফিরে যেতে চাইছে। কিন্তু তা আর হবে না। বলল, তোমার মাথা। গঙ্গার বাপ!
শিশু ভানু শিউরে উঠে দু হাতে আঁকড়ে ধরল সর্বেশ্বরের পৈতা।
সর্বেশ্বর তার মাথায় হাত রেখে বলল, সেই ভাল। ডরাসনি। শুয়ে থাক। বলে তির্যক দৃষ্টি হানল নন্দনের দিকে।
নন্দন বলল, রামং রামং রামং।
ঘোর অন্ধকারে মিশে গেল আকাশ ও দুই তটভূমি। হাওয়ায় ভেসে এল শেয়ালের চিৎকার। কুকুরের ক্রুদ্ধ প্রত্যুত্তর। তারপর সমস্ত জগৎ জুড়ে শুধু গঙ্গার ছলছলানি, কলকলানি, গলুইয়ের তলায় ঢেউয়ের ছপছপানি।
গুপ্তিপাড়ায় এসে যখন নৌকা ভিড়ল, তখন সমস্ত গ্রাম ঘুমন্ত, নিস্তব্ধ। কেবল টিং টিং করে বাজছে ঘণ্টা। হয়তো কোনও মন্দিরে। ভোগের পর দেবতার শয়নপর্ব শুরু হল।

হেঁই হো হুকুমদারি হেই হো! 
নোটে শিয়া চুরচুর
 হে পরাণি দুরদুর 
কেঁদো না নক্কী বউ,
মধু আছে শ্বউর বাড়ি, 
হেই হো হুকুমদারি।
পালকি চলেছে। কাঠের গায়ে সবুজ রং করা পালকি। সবুজের উপরে সাদা রং-এর ফুল লতাপাতা আঁকা। পালকির দরজা একটুখানি ফাঁক হয়ে রয়েছে। কিন্তু কিছু দেখা যায় না।
বড় বড় মেঘের চাঁই আকাশটাকে খোঁচা খোঁচা করে তুলেছে। খোঁচা খোঁচা আর মস্ত বড়। দুর্গম সীমাহীন পাহাড়ের মতো, যেন হাতের কাছে, আকাশ প্রকাণ্ড হয়ে উঠেছে। মেঘ নীচে নেমে এসে ছুঁয়ে ছুঁয়ে চলেছে নদী-নালা বেতস বন। আষাঢ়ের জলে লকলকিয়ে উঠেছে ছাগলবটি আর গইলে লতা। গাঢ় সবুজ বনানী কালচে হয়ে উঠেছে। খালে বিলে গঙ্গায় নেমেছে ঢল। মেঘের ছায়ায় নদী যেন ভরাট হয়ে উঠেছে আর ভিড় লেগেছে পানকৌড়ি ও গাংচিলের। জ্যৈষ্ঠের ধুলো-পথ জল পড়ে কালো ও কর্দমাক্ত দেখাচ্ছে। আষাঢ়ের মৃদু মৃদু ভারী বাতাসে দুলছে শিলাবৃষ্টির ছাপ ধরা বনস্পতি। বর্ষার উচ্ছ্বাসের মাতন লেগেছে কুরচি দেবদারু শিরীষের ঝাড়ে। গুপ্তিপাড়া থেকে ভেসে আসছে সানাইয়ের সুর। গুপ্তিপাড়ার সানাই ডাক দিয়েছে। তালে তালে ডাকছে বৃন্দাবন জীউর নহবতখানা থেকে ঢোলক কাঁসির ধাকুড়কুড়, ট্যাং-ট্যাং শব্দ। আজকে রথযাত্রা, রথের মেলা।
পথে বড় মানুষের ভিড়। ভিড় মেয়ে পুরুষ শিশুর। ডাঙায় ভিড় গোরুর গাড়ির, জলে ভিড় নৌকার। আজ সব পথ, সকলের পথ গুপ্তিপাড়ার দিকে। পালকিও চলেছে সেই দিকে। হেই গো, সামলে। বেহারাদের থ্যাবড়া পায়ের ছাপ পড়ছে ভেজা মাটিতে। হাঁই হাঁই করে চলেছে।
শাউড়ির হাতে মধুর স্বাদ,
শউরের মুখে আশীর্বাদ,
ননদেরা দিবে গো বাক্যি ছড়ার বাড়ি। 
হেঁই হো হুকুমদারি, হেঁই হো!
সামলে, পথে বড় ভিড়। গুপ্তিপাড়ার রথযাত্রার মেলা চলেছে পথে পথে। কে যায়? কী জানি। বড় সাহেব এসল নাকি?না, বড় সাহেব আসেনি। বড় সাহেব আসেনি কিন্তু কুঠিয়ালরাও কেমন যেন থমকে রয়েছে এ বছর। থমথমে ভাব সারা দেশ জুড়ে। কী হয় কী হয় ভাব। যশোহরে খুনোখুনি হয়েছে। গোরা কুঠিয়াল খুন হয়েছে রায়তের হাতে। গুপ্তিপাড়ার কুঠিয়ালরা মাঠে মাঠে রেখেছে লাঠিয়াল। নিজেরা চলে লাঠিয়াল নিয়ে। বলে, রায়তকে বিশ্বাস নেই। আর রায়ত কুঠিয়াল-লাঠিয়াল দেখে ভয়ে পালায়। তবু থমকে রয়েছে। যেন নীলকর বাঘের গরাসটা গলায় আটকে গেছে। ক্ষেপেছে, কিন্তু তাগ করতে পারছে না। কেবলই ছুটোছুটি চলেছে। বাঁশবেড়ের সাহেব আসে গুপ্তিপাড়ায়, গুপ্তিপাড়ায় সাহেব যায় বাঁশবেড়ে। বাঁশবেড়ে থেকে চুঁচুড়া। চুঁচুড়া থেকে কলকাতায়। নীল কমিশন বসার আয়োজন হচ্ছে। সাহেবরা বলে ইন্ডিগো কমিশন। কলকাতায় হুলস্থুল পড়ে গেছে। গুপ্তিপাড়ার ঈশান মিত্তির মশাই সংবাদ প্রভাকর নিয়ে পড়ে শোনাল সবাইকে। বললে, দেখ, দেখ, আমাদের গুপ্তিপাড়ার জামাইয়ের কাগজ কেমন চুটিয়ে লিখেছে সাহেবদের অত্যাচারের কথা। গুপ্তিপাড়ার জামাই ঈশ্বর গুপ্ত। ওদিকে লেফটেনান্ট গভর্নর লর্ড ক্যানিং-এর মতো সাহেবরাও উঠে পড়ে লেগেছেন একটা বিহিত করার জন্য। এক নীল চাষের ব্যাপার নিয়ে যদি বারো মাস রাজ্যের মধ্যে প্রজা বিদ্রোহ-ই লেগে থাকে, তবে তো ভয়ানক বিপদ। অনেক দিন চুপ করে থাকা গেছে। কিন্তু তাদেরই নিমক-খাওয়া এক পোেস্টাল সুপারিন্টেডেন্টবাবু সর্বনাশ করেছেন। তিনি আবার নীলদর্পণ বলে এক নাটক লিখেছেন। কিন্তু আইন তাকে হাতে পায়নি। বইটা অনুবাদ করেছেন মধুসূদন, নাম দেওয়া হয়েছে পাদরি লং-এর। ভদ্রলোকের এক মাস জেল হয়ে গেল। গোদের উপর বিষ ফোঁড়া, হাজার টাকা জরিমানা। টাকা দিয়েছেন কালীপ্রসন্ন সিংহ৷ দেবেন না! নইলে আর ও হাত দিয়ে হুতোমের নকশা বেরোয়? ওদিকে আবার হরিশ্চন্দ্ৰ মুখুজ্জে বলে এক বাবু কথায় আর কবিতায় আগুন ছিটিয়ে দিয়েছেন। হ্যাঁ, মাঠে মাঠে নীলের চারা মাথা চাড়া দিয়ে উঠেছে। তবু যেন খাপছাড়া। চুঁচুড়ার ম্যাজিস্ট্রেট জন ড্যালারিমপ এসেছিলেন অবস্থাটা দেখতে, হুকুম পেয়ে আসেননি। কুঠিতে ঢুকবেন, তারপর কৈফিয়ত দিয়ে প্রাণান্ত হত। কিন্তু তার আসায় একটা ফল বোধ হয় হয়েছে। জোর করে দাদন দেওয়া সব মাঠে নীল বুনতে সাহস করেনি কুঠিয়ালরা।
তবুও ধানের পাশে পাশেই মাথা চাড়া দিয়ে উঠেছে নীল। কিছু কিছু পেঁড়ি। সাহেবরা বলে, পপি কালটিভেশান। দেশের লোক বলে চেঁড়ি, নয় তো পোস্তদানার চাষ। পোস্ত হয় মুণ্ডু, চেঁড়ি গাছের নরম ছাল ছাড়িয়ে রস বের করে নেয়। ওতে আছে আপিম। আপিমের চাষ হয়। তবে সেঁড়ি ফুলের ঝুমকো কানে বড় সুন্দর দেখায়। ওর নাম ওই জন্য ঝুমকো পেঁড়ি। ফুল ফুটলে হয় একবার। ছোট ছোট আইবুড়ো মেয়েদের ভিড় লেগে যায়। কানে ঝুমকো, নাকে ঝুমকো, বনসুন্দরীর সাজে সেজে মেয়েরা দল বেঁধে নেচে বেড়ায়।
মাঠে মাঠে ধান, নীলের বিস্তার যেন তার চেয়েও বেশি, আর কিছু পেঁড়ি।
বর্ধমানের বড় সাহেব আসেননি। লোকাল ইনস্পেকশনের প্রয়োজন হবে না হয়তো শেষ পর্যন্ত। খোদ ঘরে কমিশন বসেছে। কমিশনের কাছে পাঠানো হয়েছে শ্যামচাঁদ। শ্যামচাঁদ চাবুক, পাঁচন বাড়ির বাবা। নদের নীলকর লার্মার সাহেব যন্ত্রটি আবিষ্কার করেছিল।
অনেক রায়তের রক্ত জমে শ্যামচাঁদের চামড়া শক্ত হয়ে উঠত। সেই শ্যামচাঁদ পাঠানো হয়েছে। কমিশনের কাছে। গুপ্তিপাড়ার নীলকর সাহেব বলেছে, রায়ত শুয়োরের পিঠে ভাঙব শ্যামচাঁদ আর কমিশনের মাথায় মারব রূপচাঁদ। রূপচাঁদের মারে সব ঠাণ্ডা হয়ে যাবে, হাকিম আর লাট, সব। কোটি কোটি চাঁদির জুতো মারব তাদের মাথায়।
রূপচাঁদ হল টাকা। চাঁদির জুতো মেরে তারা বিগড়ে দেবে কমিশন। ঈশান মিত্তির মশাই বলেন, সে দিন আর নেই। দেশের মানুষ চাঁদির জুতোয় বেগড়াবে না। দেশের মানুষ তো কুঠির পেশকার চক্রবর্তী নয়। ও তো দেশের মায়ের দুধ খায়নি। ও সাপ, হাওয়া খেয়ে বিষ পুষেছে অন্তরে।
হেঁই হো হুকুমদারি হেঁই হে।
পালকি আসছে, কিন্তু বড় সাহেব আসেনি। তবে কার পালকি? বউ যাচ্ছে। পালকির দরজা আঁটসাঁট বন্ধ। পথের মানুষ সরে দাঁড়ায়। সরে দাঁড়িয়ে বড় বড় কৌতূহলী চোখে তাকায় পালকির দিকে।
আষাঢ়ের বর্ষা। মাঠে মাঠে কৃষাণেরা কাজে রয়েছে। জল ধরে রাখবার জন্যে বাঁধ দিচ্ছে কেউ, কেউ জল নিকাশের জন্য কাটছে আল। কালো কালো উলঙ্গ ছোট ছোট ছেলেরা ঝাঁপিয়ে পড়ছে নয়ানজুলিতে। এদিক ওদিকের নালাখন্দ দিয়ে জল এসে পড়ছে, তিরতির করে ছুটছে। এখনও আসেনি শ্রাবণের ধারা। এর মধ্যেই ঘুনি আটোল নিয়ে ঝাঁপ দিয়েছে ন্যাংটো ছেলেরা মৌরলার ঝাঁক ধরতে। এদিকে সবুর সয় না। পালকির হেঁই হো ডাক দিচ্ছে। নহবতখানার সানাইয়ের সুর আসছে ভেসে। তাড়াতাড়ি, তাড়াতাড়ি। রথ টানের সময় বুঝি হয়ে গেল। রথের দড়ি না টানলে তো জীবনই বৃথা। ঘরের পাশ দিয়ে ফসকে যাবে মস্ত পুণি। বেলা বয়ে যায় মেঘে মেঘে। বৃষ্টি এল। ছত্রাকার মেঘদল লেপটে আসছে গায়ে গায়ে। কোন দুর আকাশ থেকে শব্দ আসছে বুম বুম। থেকে থেকে ফিক্‌ করে হেসে ওঠার মতো বিদ্যুৎ উঠছে চকিতে।
হেঁই হো
ঘোমটা খোল বউ,
ঘরে নেইকো কেউ।
আমি তোমার বর,
এইটে তোমার ঘর, 
হেঁই হো
নতুন বউ যাচ্ছে রথের মেলায়। কার বউ গো! শিব ঠাকুরের, বেউলের শিবনাথ বাচস্পতির নতুন বউ। ভরার মেয়েকে বিয়ে করে রথ দেখাতে নিয়ে চলেছে ঠাকুর।
হ্যাঁ, বাচস্পতি চলেছে সর্বাগ্রে। মোটা থান গুটিয়ে নিয়েছে হাঁটুর উপর। হাঁসের ডিমের মতো মস্ত বড় নস্যাধার খুঁজেছে কোমরে। বয়স বাহান্ন বটে, বুকের ছাতিটি মস্ত বড়। ঘাড়ের দুপাশ দিয়ে এলিয়ে পড়েছে গরদের চাদর। পৈতায় বাঁধা আংটি, হাতে লাঠি আর গামছা। বাঁ হাতে টোকা। বড় হালকা, সুন্দর টোকা, তমলুক থেকে নিয়ে এসেছিল তার এক ছাত্র। টৌকাটি নিয়েই বেরুতে হয়েছে। বলা তো যায় না যদি বৃষ্টি বাদলা এসে পড়ে।
সকলের আগে আগে শিবনাথ। তার সারা মুখে চাপা হাসির কী ঝিলিক। তার মুখে, তার সারা দেহে এক চাপা আনন্দ যেন গলে গলে পড়ছে। এত বড় শরীরটা তার হালকা লাগছে। চলতে আনন্দ, যেন এমন চলা আর জীবনে কোনওদিন চলেনি শিবনাথ। চলেছে আগে, কান পেছনে। কান মন, সবই পেছনে। মাঝে মাঝে দেখছে ফিরে ফিরে ফিরে ফিরে, বারে বারে, ওই সবুজ পালকির দিকে। যেমন করে চাতক তাকায় মেঘের দিকে। আর নিঃশব্দে, আপনা থেকেই তার মন এলোমেলো আবৃত্তি করে চলেছে মেঘদূত। বলছে,
বক্ৰঃপন্থা যদপি ভবতঃ প্রস্থিতস্যোত্তরাশাং। 
সৌধোৎসঙ্গপ্রণয়বিমুখো মাস্ম ভূরুজ্জয়িন্যাঃ ॥
হে মেঘ, যখন যাবে উত্তরে, পথ বাঁকা হলেও উজ্জয়িনীর সৌধে নজর করতে ভুলো না। কেন? শিবনাথের সারা মুখে যেন রক্ত ছুটে আসে। ফিরে তাকাল আবার পিছনে, পালকির দিকে। মেঘ কেন উজ্জয়িনীর বাড়িঘরের দিকে লক্ষ করবে?করতে হবে, কারণ সেখানে মেয়েদের বিদ্যুৎ-চকিত-চঞ্চল চোখে তার চোখ পড়বে। তাতেও যদি তার কামনা না জাগে, তবে মেঘ। ওরে মেঘ, তোর জন্ম বৃথা। বেহারাদের ঘাড়ে ওই শিবিকাই আজ সারা রাঢ়ের উজ্জয়িনী। মেঘ নয়, জন্ম সার্থক করতে চায় পণ্ডিত শিবনাথ বাচস্পতি। মেঘদূতের রতিসাধ তো আজ আর কাব্য নয়, সে যে আজ আবর্তিত রক্তে রক্তে। বেহারাদের তালে তালে বুলি থেকে থেকে মেঘদূতকাব্যের ধারাবাহিকতা দিচ্ছে ভেঙে। সেও আর এক কাব্য বলে,
হেঁই হো
বউ কেন কাঁদে? 
আলো কেন চাঁদে?
আমার চাঁদের জেল্লা ঘরে।
 বউয়ের মুখে ঝরে 
হেঁই হো
বেহারাদের আগে আগে চলেছে বিলোচন। জোত জমির কথা সাময়িকভাবে চাপা পড়েছে তার মনে। চাপা তো কতই পড়ে, কিন্তু আগুন কি চাপা থাকে। থাকে না। এই আনন্দের মাঝেও ওই আকাশের বিদ্যুৎ চমকের মতো মনে পড়ে যাচ্ছে। বড় সাহেব আসেনি। তবু, কলকাতার সংবাদ মনে অনেকখানি ভরসা দিয়েছে। কাগজে লেখা হচ্ছে রায়তদের কথা, লাট সাহেব পর্যন্ত মাথা ঘামাচ্ছে। তা ছাড়া কুঠিয়ালদের ভাবখানাও কেমন যেন মাছ-বিবাগী বেড়ালের মতো। বিলোচন ওত পেতে ছিল, চুঁচুড়ার ম্যাজিস্ট্রেট আসার দিন। এক বার ফাঁক পেলে হয়, নামলে হয় সাহেব এক বার ঘোড়া থেকে। কুঠিয়াল না হয় পরে পিঠে শ্যামচাঁদ ভাঙবে। তবু সে জোড় হাতে সব বলবে, পায়ে ধরে শোনাবে, কিন্তু সাহেব ফাঁক দেয়নি। কাউকেই না।
সে খালি গায়ে কোমরে গামছা বেঁধে চলেছে বেহারাদের আগে আগে। পথে আরও মানুষ চলেছে। তাদের সকলের সঙ্গে কথা বলতে বলতে চলেছে। চেনা লোকের বাড়ি পথে পড়লে ডাক দিচ্ছে, কই গো, যাবে নাকি? বেহারাদের আগেই নিজে হাঁক দিচ্ছে, পাশ দেও, পাশ দেও।
সে চলেছে, তার ছেলে বউ মেয়ে আসছে পেছন পেছন। মেয়েমানুষ তো আর পালকির সঙ্গে সঙ্গে চলতে পারে না। তার উপরে, ওদের সঙ্গে রয়েছেন আবার বাচস্পতি ঠাকুরের দিদি। তিনি পালকিতে উঠতে পারেন না, কেমন নাকি গা শিরশির করে। শোনো কথা! পালকিতে ঢুকিয়ে তেমন তেমন বাড়ির মেয়েদের গঙ্গায় চুবিয়ে আনে। লোকে দেখতে পাবে না, গঙ্গা স্নানও হবে। আর উনি পালকিতে চড়তেই পারেন না। ওঁর নাকি গা বমি বমি করে। তার উপরে মোটা মানুষ। তা ছাড়া বিধবা, বয়স হয়েছে। হেঁটে গেলে পাঁচ কান হবার ভয় নেই। নইলে নৌকায় করেও যেতে পারতেন। কাঁচা বয়সেই বা এমন আর কী কথা! কজনে আর পালকি জোগাতে পারে। বেশির ভাগই হেঁটে যায়। তবে বাচস্পতি ঠাকুরের নেহাত নতুন বউ, আর কাঁচা। একটুখানি পথ, তা হলই বা।
অবনী চলেছে পালকির ধারে ধারে। গুরুর নির্দেশ, গুরুপত্নীর সঙ্গে সঙ্গে আসবে সে। যদি কোনও দরকার হয়। স্বামীর সঙ্গে তো আর কথা বলতে পারবে না। শিবনাথই বা বলবে কী করে। যদি সঙ্গে সঙ্গে যেতে পারত, যদি ভানুমতীর পালকির দরজা খোলা থাকতে পারত, যদি দেখে দেখে কথা বলে বলে যেতে পারত, তা হলে কি আর সে আগে আগে যেত। সে যে শিবনাথ বাচস্পতি, প্রণাম নিতে নিতে আশীর্বাদ করতে করতে পথ চলতে হচ্ছে তাকে। তবুও চলায় বলায়, হাবে ভাবে মনের ভাব গোপন করতে পারছে না। তাতেই কত লোক টিপে টিপে হাসছে।
তাই অবনী রয়েছে সঙ্গে সঙ্গে। ছাত্রদের মধ্যে সবচেয়ে প্রিয় এবং মেধাবী অবন। আদর্শে, দর্শনে, ধর্মে, যুক্তিতে অবনকেই ভয় অথচ বেশি। হবেই তো। তার হাতে গড়া সেরা ছেলে। আজ পর্যন্ত এক টিপ নস্যি নিতে দেখেনি কেউ। হুঁকো শুঁকেও দেখেনি। নম্র, কিন্তু বক্তব্যে যেন তীক্ষ্ণধার অসি।
অবনী চলেছে সঙ্গে সঙ্গে। সে বড় বেশি উৎকর্ণ হয়ে রয়েছে। এই বুঝি তাকে ডাকল পালকি থেকে। বারে বারেই দেখছে পালকির দিকে। একবার পালকির এপাশে, আবার ওপাশে। কেবলি মনে হচ্ছে তাকে যেন কেবলি ডেকে চলেছে গুরু-মা। মনোযোগটা একটু বেশি দিয়েছে সে। বিয়ের রাত্রির পর তিন দিন গুরুপত্নীকে দেখতে পায়নি। ওর নাকি অসুখ হয়েছিল। অচৈতন্য হয়ে পড়েছিল বাসর রাত্রে। তিন দিন পর দেখা হয়েছিল। যখন দেখা হয়েছিল, ভোরবেলা, সেই উজপের শেষে, নির্জন উঠানে গুরুপত্নী তার দিকে কয়েক মুহূর্ত তাকিয়েছিল বড় বড় চোখ মেলে। অসংকোচে একেবারে শিশুর মতো তাকে তাকিয়ে দেখেছিল পা থেকে মাথা পর্যন্ত। যেন এমনটি সে আর কোনওদিন দেখেনি। মাথা নত হয়ে এসেছিল অবনের। না, রাশভারী গুরু-গম্ভীর মতো মোটেই নয়। তবু গুরুপত্নী তো।
বিয়ে হয়েছে আজ ষোলো দিন। এর মধ্যে কত বারই দেখা হয়েছে। প্রতি বারেই ভানুমতী তাকে দেখেছে তেমনি বড় বড় চোখ মেলে। অবন জানে না, মনের মধ্যে কে যেন ওই চোখ দুটিকে অপূর্ব ভেবে লজ্জায় ভয়ে ও আনন্দে শিউরে উঠেছে। রূপসী এক ছোট মেয়ে, সারা গুরুগৃহে যেন কীসের আলো জ্বেলে দিয়েছে। কী রূপ! মনের কোন শক্ত লোহায় যে তাত লেগেছে তার, এই অপরূপের আগুনে, সে জানে না। তার এই কৈশোর-উত্তীর্ণ প্রায় মনে শিক্ষার ধার আছে, অভিজ্ঞতার ভার নেই। কোনও পাপের ছায়াও পড়েনি তার মনে। দুর্বলতা কোনওদিন বাসা বাঁধবার ছিদ্র পায়নি তার হৃদয়ে। এ দুর্বলতা নয়, পাপ নয়, তার নিষ্কলুষ হৃদয়ের আয়নায় রূপের ছায়া পড়েছে। সে ছায়া অন্ধকারে জন্ম দেয় না কীটের। যে ছায়া মুগ্ধ করে, অজান্তে হাসায়, ভাবায়, শ্রদ্ধা দিয়ে ভরে রাখে। শ্রদ্ধাটুকু বুঝি সংস্কার। আঠারোর রক্তে বড় বিচিত্র গুঞ্জন শোনা যায়।
গুরুপত্নী ছোট মেয়ে। তাই অমন তাকিয়ে থাকতে পারে। তাকিয়ে হঠাৎ একটু হাসতেও পারে। হাসে গুরুপত্নী। হাসে না হয়তো, অবনের মনে হয়, আড়ি দেওয়া খেলার সঙ্গিনী একটু ঠোঁট মচকায় শুধু।
মেঘ ডেকে উঠল দুরু দুরু করে। অবন ফিরে তাকাল আকাশের দিকে।
সেই মুহূর্তেই ঠক ঠক শব্দে ফিরে দেখল, পালকির দরজার ফাঁকে গুরুপত্নীর মুখ।
গুরুপত্নী! এই কি ভানুমতী! ব্রাহ্মণ পণ্ডিতের গৃহিণীরা কস্তাপেড়ে শাড়ি পরেই জীবন কাটায়। যার থাকে অনেক ঐশ্বর্য, তারও বিলাসে বড় কার্পণ্য। বাচস্পতি-পত্নী বিবি সাজতে পারে না।
বিবি সাজানো হয়নি ভানুমতীকে। কিন্তু সাজানো হয়েছে। শান্তিপুরের ঠাস বুনননি তাঁতের নীলাম্বরী পরেছে। গাঢ় নীলে সব ঢাকা পড়ে গেছে অতলে। নীলাম্বরীতে রুপালি রেশমের ঝরনা। শাড়ির পাড়ও রুপালি। জামা নেই গায়ে। রেওয়াজও নেই। গলায় চওড়া বিছে হার, সিঁথিতে টায়রা, নাকে লাল পাথর দেওয়া সোনার নাকছাবি। সবই যেন একটু বড় বড়। দুহাত ভরতি চুড়ি, সোনা দিয়ে পেঁচানো লোহা ও শাঁখা। ভারী ভারী রুলি, নীল ও লাল পাথরের চোখ বসানো সাপের মতো তাগা। আঙুলে আংটি। আলতা পরা পায়ে রুপোর মল। কপালে সিঁদুরের ফোঁটা৷ সিদুরের চেয়েও লাল তার পান খাওয়া ঠোঁট।
চেনা যায় না ভানুমতীকে। এই কি বিনি জেলেনির মেয়ে গঙ্গা। সত্যি অপরূপ রূপের উপরে রূপ হলে সে অপরূপ হয়। ভারী ভারী বড় বড় গহনা বটে, তবুও শাড়িতে গহনাতে নীল বিদ্যুতের ধারে ধারে যেন লাল আগুনের মতো জ্বলছে। পালকি প্রকোষ্ঠে, এই মেঘলা দিনে, চকিত চমকে ঝলকে উঠছে এক দ্যুতিময় মণি।
ঠকঠক শব্দের ঝুন ঝুন করে বেজে উঠল চুড়ি। অবনী ফিরে তাকাল। প্রথম কয়েক দিনের সংশয় ও ভয়ের সেই ছায়া নেই ভানুর চোখে। তাকে যেন অপহরণ করা হয়নি। সে যেন জেলেনির মেয়ে নয়। তাকে যেন চুরি করে বিক্রি করে দেওয়া হয়নি। তার চোখে মুখে সতেজ তাজা ভাব। লজ্জা আছে, সংকোচ আছে, কিন্তু ধুকপুকুনির অন্ধকার লেপটে নেই কোথাও। একটু যেন হাঁপিয়ে পড়েছে পালকি চেপে। আর মুখে ঘাম দেখা দিয়েছে বিন্দু বিন্দু। অসংকোচে বাঁকিয়ে বলল, অই গো, ও সদ্দার পোড়ো, আর কতদূর গো।
গুরুপত্নী জিজ্ঞেস করছে। কেমন যেন নিচু তলার মেয়েদের মতো সুর গলার মধ্যে। জিজ্ঞেস করার ভঙ্গিটিও। আর কী অদ্ভুত ছেলেমানুষ। তাই বোধ হয় এত সংকোচহীন। কিন্তু চোখগুলি ঈষৎ বাঁকা। পাতাগুলিও যেন একটু ভারী ভারী। দীপ্ত আলোর মাথায় গাঢ়বর্ণের পুরু ঢাকার মতো। আলোর ঝলকে সেই ঢাকনার চেহারা চেনা যায় না। তেমনি বোঝা যায় না কেন তার চোখের পাতা ভারী। লাল ঠোঁট দুটিতে গরমের বিরক্তি অথচ হাসি।
অবনী তাড়াতাড়ি বলল, এই তো সামনেই। সামনের ওই বট গাছের মোড়টা পেরুলেই রথের চুড়ো দেখা যাবে।
ভানু ভ্রূ কুঁচকে, ঠোঁট বাঁকিয়ে বলল, বড় যে গরম ছাই। কপাট খুলে রাখব?
বিপদে পড়ল অবনী। সে অনুমতি দেওয়ার অধিকার তো তার নেই। কিন্তু গুরুপত্নীর তাই ইচ্ছে। তাকে জিজ্ঞেস করছে, কী বলবে সে। সামনে তাকিয়ে দেখল, শিবনাথ অনেকখানি আগে রয়েছে। সে ছাত্রের মতোই জবাব দিল, যা ইচ্ছে।
যা ইচ্ছে। কী অফুরন্ত অধিকার তার। অবাক হয়ে যায় ভানুমতী, গম্ভীর হয়ে ওঠে। অবনীকে কেমন একটু বিস্মিত নিবিষ্ট চোখে দেখে খানিকক্ষণ ধরে। মনে মনে ভাবে, ভারী সুন্দর মানুষটা, না? খুব বড়লোক বোধ হয়। কিন্তু কেমন করে কথা বলে আমার সঙ্গে! যেন আমি রানি, মহারানি! ভানুর ঠোঁটে হাসি দেখা দেয়। ফিক করে হেসে ওঠে ভানু! বুকের মধ্যে চিকুর হানে, মাথা নামায় অবনী।
আবার গম্ভীর হয়ে ওঠে ভানু। সে তো নিজে হাসেনি। তার বুকে বসে রঙ্গ করে সেই চিরকালের কিশোরী। আবার গম্ভীর হয়ে নিজের সর্বাঙ্গ দেখে। দেখে, দেখতে দেখতে আবার হাসে। আজ সে
গুপ্তিপাড়ার মেলা দেখতে যাচ্ছে পালকি চড়ে। কত দিনের সাধ। আজন্ম সাধ ছিল এই রথ দেখা। কত কেঁদেছে, বায়না করেছে, দেখা হয়নি। আজ যাচ্ছে, তাও পালকি চড়ে, এক গা গহনা পরে।
বারে বারে হাসি চমকে উঠল ঠোঁটে। কত সাধ ছিল গহনা পরার। সবই পরেছে সে আজ। যা ভাবেনি, তা-ও পরেছে। পরমুহূর্তেই ঠোঁট দুটো কেঁপে উঠল থরথর করে, চোখ ফেটে জল এসে পড়ল। কী হল, কী হল এ সব, কোথা দিয়ে কী হয়ে গেল! এই রথ দেখা, পালকি চড়া, গহনা পরা,বহু চিন্তা, অনেক ছবি চারপাশ থেকে ঘিরে ধরল তাকে। এই চিন্তা ও ছবির সহস্রদাঁড়া বিছেটা কোথায় লুকিয়ে থাকে। সুযোগ পেলেই থেকে থেকে দাঁড়া মেলে আঁকড়ে ধরে তাকে। বিছের বিষের এ জ্বালা বড় দারুণ। তাকে অবশ করে দেয়, বিভ্রান্ত করে দেয়, তাকে অচৈতন্য করে ফেলে। এ সবকিছুর মধ্যেই কোথায় যেন লুকিয়ে আছে এক মহা সর্বনাশ, চুপিচুপি ফুঁসছে মরণ! দু চোখ ফেটে তার জল আসে।
পালকি দুলছে, ভানুর সারা শরীর দুলছে। মেঘে মেঘে কালো হয়ে আসছে দিন। সানাইয়ের শব্দ তীব্র হয়ে উঠছে। হাত দিয়ে দু চোখ ঢাকতে গিয়ে থমকে যায় ভানু। হাতের সোনার গহনার রাশি ও আঙুলের পাথরখচিত আংটির দিকে তাকিয়ে সে যেন অবাক হয়ে যায়। দুই গাল বেয়ে তার জল গড়িয়ে যায়। তার চোখ দুটিতে মুগ্ধ দ্যুতি ফোটে ধীরে ধীরে। সেই দ্যুতির মধ্যে ভেসে ওঠে শিবনাথের মুখ। শিবনাথ বাচস্পতি। সেইদিন, সেই বাসর রাত্রির কথা মনে পড়ছে ভানুর।
নিঝুম বাসরঘর। ভানু চিনতেও পারেনি, মনেও ছিল না সে কোথায় আছে। জ্ঞান হলে সে চোখ মেলে তাকিয়ে দেখছিল, একটি ইট-বেরকরা ফাটা দেওয়াল। দেওয়ালের একটা খোপে টিমটিম করে প্রদীপ জ্বলছে। প্রদীপের সামনে কালো পাথরের একটি ছোট মূর্তি। কীসের মূর্তি চেনা যায়নি। আবার চোখ বুজে, আবার তাকিয়ে দেখেছিল এক জোড়া চোখ, মস্ত একখানি মুখ ঝুঁকে রয়েছে তার দিকে। সামনে প্রদীপ। সেই আলোয় চকচক করে জ্বলছিল একটি সুন্দর পুরুষের মস্ত বড় মুখ, খাঁড়ার মতো নাক। কিন্তু সেই চোখের কোলে জল টলমল করছিল। ছেলেমানুষ ভানু, তবু যে মানুষ ব্যথা পায়, দুঃখ পায়, কাঁদে, তার মুখ দেখে বোঝবার মতো অনুভূতি ছিল তার। সে দেখেছিল, তার দিকে ব্যাকুল দৃষ্টিতে চেয়ে থাকা সেই চোখে জল। ব্যথা ও উৎকণ্ঠায় করুণ সেই মুখ। চোখ তুলে তাকাতে তার মনে হয়েছিল, শৈলর মতো যেন সোহাগ ভরে তাকে কে টেনে নিল কোলের মধ্যে। শক্ত আড়ষ্ট হয়ে উঠেছিল ভানুর শরীর। কোন অতলে লুকিয়ে থাকা এক দুরন্ত শক্তি উঠে এসেছিল সারা দেহে। ছিটকে বেরিয়ে যাওয়া বিদ্রোহের সঞ্চার হয়েছিল তার হাতে পায়ে।
তখনই তার কানে এসেছিল গভীর ব্যথিত মিষ্টি গলা, ওগো, তোমার কী হয়েছে? কী কষ্ট, আমাকে বলো।
বিদ্রোহের লক্ষণটা তাতে চকিতে এক বার সারা দেহে একটি ঝংকার দিয়ে আবার থেমে গিয়েছিল।
শিবনাথ আবার বলেছিল, কে তোমার দিদিমণি, কাকে তুমি ডাকছিলে? তুমি যে বাবাগো বলে ডুকরে উঠেছিলে, তিনি কোথায়? বলল, বলল, আমি তাঁকে ডেকে নিয়ে আসব।
সব যেন জাদু মনে হয়েছিল ভানুর। এই মানুষ জাদু, তার গলায় জাদু। যে কোলের উপরে তার মাথা ছিল, তাও যেন ব্যথা ও স্নেহের জাদুতে মায়াময় হয়ে উঠেছিল। এই আশ্বাস ও ভালবাসায় তার ইচ্ছে করছিল চিৎকার করে কাঁদতে। চিৎকার করে, পাড়া মাথায় করে, দাপিয়ে ডুকরে হাহাকার করে উঠতে ইচ্ছে করছিল। কিন্তু নতুন পরিবেশ ও নতুন মানুষ ততখানি ছড়াতে দেয়নি তার মনটাকে। তার ওষ্ঠাগ্রে এক তীব্র হলাহলের স্রোত এসে আবর্তিত হয়ে উঠেছিল। আগুন জ্বলে উঠেছিল চোখে। সে বলে উঠেছিল, আমি…আমি…জেলের..
কিন্তু শোনা যায়নি সে স্বর। গলায় তার স্বর ছিল না। সে উঠে বসতে গিয়েছিল।
শিবনাথ গাঢ় স্বরে মিনতি করেছিল, না না, উঠো না। তুমি অজ্ঞান হয়ে পড়েছিলে। আমি তো কিছু জানিনে, জানিনে তোমার কী কষ্ট আছে। আমার এত আনন্দ, কিন্তু আমার বড় ভয় হয়েছিল। কী কষ্ট তোমার, বলল আমাকে!
শিবনাথের গাঢ় ভাঙা স্বর। অসহ্য আনন্দের মাঝে আকস্মিক শঙ্কা ও বেদনা তাকে বিচ্ছেদের যন্ত্রণা দিয়েছে। সে যে তার শূন্য হাত ভরে পেয়েছে, সে যে না দেখতে ভালবেসেছে বাহান্ন বছর ধরে। এই মধ্য রাত্রের বাসর ঘরে তার বংশজ শাপমোচন ঘটেছে।
ওষ্ঠাগ্র থেকে বিষ কোথায় অন্তর্হিত হয়েছিল ভানুর। টেপা ঠোঁটের ওপর থেকে সে বিষ যেন স্খলিতফণা কাল-সর্পিনীর মতো ধীরে ধীরে আবার ঢুকেছিল গিয়ে তার হৃদয়ে। বিদ্রোহে আড়ষ্ট তার দেহলতা শিথিল হয়ে পড়েছিল। আস্তে আস্তে অনুভূতি ফিরে এসেছিল শরীরে। সে অনুভব করেছিল শিবনাথের স্নেহাচ্ছাদিত কোল। অভিজ্ঞতা সব সময় বয়সকে অতিক্রম করতে পারে না। এত বড় এক পুরুষের চোখে জল দেখে তার কৌতূহল হয়েছিল। কেন জানি না, তার কুঁড়ি-মনে কোত্থেকে মাথা দিয়ে উঠেছিল একটু ব্যথা। ভয়ংকর ও বিচিত্র জীবনের সিঁড়ি দিয়ে চলেছে সে বটে, তবে সে মানুষ। মানুষ, মেয়েমানুষ, কিশোরী মাত্র। অবোধ শিশুও ভালবাসার স্পর্শ বোঝে, ডাইনির টিপুনি বোঝে। ভানু তার চেয়ে বেশি বুঝতে শিখেছিল। তাই ভয়ের চেয়েও বেশি মনটা ঝুঁকেছিল এই মানুষটির প্রতি। এই মানুষটি, যাকে তার মন আপনা থেকে ঠাকুর বলে সম্বোধন করেছিল। চিরকাল ব্রাহ্মণ পুরুষকে ঠাকুর বলে জানে সে। এও সেই ঠাকুর।
ঠাকুরের চোখে জল ও ব্যাকুলতা দেখে মনে তার বেদনা ও কৌতূহলের দ্বার খুলে গিয়েছিল। এই কৌতূহল ও বেদনা প্রেম নয়, অনুরাগও নয়। শিবনাথের সংস্পর্শে, এটুকু তার বিশ্বাস ও অভয়। যা তাকে শৈল দিয়েছিল অনেকদিন ধরে, একটু একটু করে। জীবনের যাচাইয়ের ক্ষেত্রে মনকে সে কখনও কষ্টিপাথর তৈরি করার প্রয়োজন বোধ করেনি। পঙ্কিলতাকে সে চিনতে শেখেনি। নন্দন আর সর্বেশ্বর সেই সুযোগ নিয়েছিল। আজও মন তার কাঁচা কষ্টিপাথর! তবু, এই ঠাকুরের স্পর্শের মধ্যে সে বিশ্বাস ও ভয়শূন্য আশ্রয় অনুভব করেছিল যেন। সে যেন বুঝেছিল, তার ব্যথায় ব্যথিত ঠাকুর, তার দুঃখে সে উৎকণ্ঠিত, বিগলিত। এত বড় মানুষটা স্নেহ সোহাগ দিয়ে সব ভুলিয়ে দিয়েছিল তাকে। ঠাকুর তার বাবাকে ফিরিয়ে এনে দিতে চেয়েছিল।
তাই সে ছিটকে বেরিয়ে যেতে পারেনি। সে কাঁদবে না ভেবেছিল কিন্তু না কেঁদে পারেনি। ভয় যে ছিল না তা নয়। সে যে মেয়ে! আদর সোহাগ সবই ভাল। সেই ছলনায় ভুলিয়ে যদি এই ঠাকুর তাকে আর কিছু করে। সেই আর কিছু অস্পষ্ট দুর্বোধ্য এক ভয়ের বস্তু অথচ অন্ধ ঘরের এক সোনার খেলার পুতুলের মিটিমিটি হাসি সেই বস্তুতে। তীব্র কৌতূহল ও ভয় মিশ্রিত একটি বোবা খুশির শিহরন ছিল তাতে। তবু এখানে ভয়টাই তীব্র।
সে তখন না কেঁদে পারেনি। ঠাকুর দু হাতে তার মুখটি মুঠি করে ধরে টেনে নিয়েছিল বুকে। সে ভয় পেয়েছিল। তবু কৌতূহল ছিল। সে ভয়ের মাঝে অবাক হয়ে শুনেছিল শিবনাথের কথা।
শিবনাথ দুহাতে তার মুখোনি ধরে বলেছিল, জানি, তোমাকে সব ছেড়ে আসতে হয়েছে, যেমন করে ফুল ছিঁড়ে নিয়ে আসে গাছ থেকে। তোমার কত খেলার সাথী ছিল; কত খেলা ছিল; কত বেড়ানো ছিল, মা বাপ ভাই ছিল। আর আজ আমি…
একটু থেমে আবার সে বলেছিল চাপা ফিসফিসে গলায়, যেন খানিকটা আপন মনে, আমি বড় হয়ে গেছি। বড় বড় হয়ে গেছি। কী করব! সে যে আমার দোষ নয়।…
বলে একটি দীর্ঘনিশ্বাস ফেলেছিল। তারপরে আবার বলেছিল, কিন্তু তুমি আমাকে ভয় কোরো না। আমি ছোট হব, আমি তোমার খেলার সাথী হব, নাচব, গাইব। ভানু, ভানুমতী, আমাকে ভয় কোরো না তুমি।
এর পরেও না কেঁদে কেন থাকতে পারবে ভানু। তার চোখের জল পড়েছিল ঠাকুরের বুকে। ঠাকুর তাকে শিশুর মতো ঘুম পাড়াবার চেষ্টা করেছিল। বলেছিল, ঘুমোও। আমার তো আর এ জীবনে ঘুম হবে না। আমি তোমাকে শুধু দেখব। কাল সারাদিন, সারারাত তোমাকে আর দেখতে পাবনা। রাত্রিটুকু দেখে নিই। তারপর সারা জীবন ভর দেখব।
কী বিচিত্র! সত্যি, ঘুম ঘুম ভাব এসেছিল ভানুর চোখে। আর কত বাসর, কত ফুলশয্যার ছবি ভেসে উঠেছিল তার চোখে। হালিশহরে কত বিয়ে দেখেছে। কত বর কনে, হাসি ঠাট্টা, উলু শঙ্খধ্বনি, শুভদৃষ্টি, আলো, ছাদনাতলা, এয়োদের চোখ টেপাটেপি, গায়ে পড়াপড়ি…
আর এই বাসর, বিয়ে, আর শুভদৃষ্টি। হ্যাঁ, শুভদৃষ্টির সময় তাকিয়ে দেখেছিল সে, এখন যেমন করে তাকিয়ে আছে তখনও এমনি করে তাকিয়ে ছিল ঠাকুর।
রাত পোহালে সে দেখেছিল, ঠাকুর নেই, ঠাকুরের দিদি রয়েছেন। একটু পরেই বাইরে থেকে ডাক এসেছিল, দিদি, রায়ঠাকুর এসেছেন।
দিদি তাড়াতাড়ি ভানুর গায়ে একখানি গরদের চাদর জড়িয়ে দিয়ে, ঘোমটা টেনে মুখ আড়াল করে দিয়ে বলেছিলেন। কবরেজ এসেছেন। চেঁচিয়ে বলেছিলেন, আসতে বলল।
শিবনাথ আজ আর এ ঘরে প্রবেশ করবে না। কবিরাজ এসেছিলেন। বিরাটাকার কালো এক পুরুষ। শ্রদ্ধা করেও মহিষতুল্য বলা যায়। দন্তহীন মাড়ি আর চোপসানো ঠোঁটের ফাঁকে অস্পষ্ট আধো আধো কথা।
কিন্তু চোখে যেন বাজপাখির তীক্ষ্ণ দৃষ্টি। দিদি নতুন বউয়ের হাত বের করেই রেখেছিলেন। নিজে বেশ খানিকটা ঘোমটা টেনে দাঁড়িয়েছিলেন সরে। রায়ঠাকুর এক বার এদিক ওদিক দেখে বিনা বাক্যব্যয়ে ভানুর হাতটি তুলে নিয়েছিলেন। মুখের নানান ভঙ্গিতে বারকয়েক হুহু করে ঘাড় নেড়েছিলেন, এক বার যেন হেসেও ছিলেন। রুগির নাড়ি নাকি রায়ঠাকুরের কানে কানে সব কথা বলে দেয়! তারপর হঠাৎ হৃ কুঁচকে কয়েক মুহূর্ত ঝুঁকে পড়ে দেখেছিলেন ভানুর হস্তরেখা। এই বিদ্যাটিও কিঞ্চিৎ আয়ত্ত ছিল তাঁর। ভানুর রক্ত-স্পন্দিত নাড়ির অঙ্ক ও তার জীবনের ভবিষ্যৎ ছবি সুস্পষ্ট দেখতে দেখতে রায়ঠাকুরের ঘন ঘন নেচেছিল। গোটা মুখে অনেক গোলাকার রেখা ত্রিভুজ হয়ে উঠেছিল।
শিবনাথ অধীর উৎকণ্ঠায় অপেক্ষা করছিল বাইরে। রায়ঠাকুর বাইরে আসতেই সে নস্যদানটি বাড়িয়ে ধরেছিল। রায়ঠাকুর নস্যি নিয়ে শিবনাথের সঙ্গে গিয়ে বাইরের ঘরে বসে বলেছিলেন, আশ্চর্য! কখনও সে লক্ষ্মীঠাকুরানি, কখনও দেবী চামুণ্ডা, কিন্তু আদতে রাজেশ্বরী। বড় অদ্ভুত হাতের রেখা হে বাচস্পতি, তোমার কিশোরী গৃহিণীর। ইনি ভগবতীতুল্যা! কিন্তু দুজন আছেন। খুশি হলে সুখ ও সমৃদ্ধিদাত্রী লক্ষ্মীরূপিণী, অ-সুখে সর্ববিনাশিনী চণ্ডালিকা, তবে ইনি রাজেশ্বরী, সন্দেহ নেই।
রায়ঠাকুরের মুখে এ কথা শুনে আনন্দে অধীর হয়ে উঠেছিল শিবনাথ। বলেছিল, আপনি আশীর্বাদ করুন–যেন সে চিরদিন আমার লক্ষ্মী হয়ে থাকে। কিন্তু শরীর ওর কেমন দেখলেন?
উদ্বেগের কোনও কারণ নেই। মানসিক ক্রিয়া-যন্ত্রটি একটু বিকল হয়েছে, ওটা আঘাতের প্রতিক্রিয়া। বৈকল্যহেতু অচৈতন্য, তা তো হয়েই থাকে। অনিদ্রা, ভয় আর কোষ্ঠকাঠিন্যও দায়ি। ভয় একটু হবেই, স্ত্রী তোমার নাবালিকা, গৌরী। রক্ত প্রবাহে রূপান্তরের লক্ষণ সুস্পষ্ট, ইন্দ্রিয়ানুভূতির তীব্রতা ও অস্পষ্টতা, উভয়হেতু তা বাধাপ্রাপ্ত। কেটে যাবে, অল্পদিনের মধ্যেই তোমার স্ত্রী নারীত্বের মুখ দেখবেন। তোমার শুভরাত্রি কবে?
রায়ঠাকুরের কথা শুনতে শুনতে শিবনাথের মনটা তীব্র খুশিতে অবশ হয়ে পড়েছিল। খুশির কারণ আশ্বাস ও নতুন লক্ষণের কথা। সর্বেশ্বর তাকে গৌরীদান করেছে। স্থলিত স্বরে বলেছিল, আগামীকাল।
নির্বিকার গলায় বলেছিলেন কবিরাজ রায়ঠাকুর, তা হোক, ভাবনা নেই। সর্বরোগনাশকের সঙ্গে একটি কিশোরী-সখা বটিকা দেব সেবন করতে। তাতেই সব বাধা দূরে যাবে। ওতে একটু মাদকদ্রব্য থাকবে সেইজন্য দুশ্চিন্তা কোরো না।
তবু ভয় পেয়েছিল শিবনাথ। বয়োজ্যষ্ঠ রায়ঠাকুরের কথার অন্তনিহিত ইঙ্গিতে লজ্জায় লাল হয়ে উঠেছিল তার মুখ। বলেছিল, তার কী প্রয়োজন রায়ঠাকুর, অল্পদিনের মধ্যেই যখন–
রায়ঠাকুরের গালে কতকগুলো ভাঁজ পড়ে গিয়েছিল। বলেছিলেন, প্রয়োজনটা তো বড় কথা নয়, ধর্মটা আগে। তোমার ঠাকুরদা বিশিষ্ট পণ্ডিত হয়েও তান্ত্রিক পুরুষ ছিলেন। তোমাদের বংশের নামও আছে সেদিক থেকে। তুমি ভাগ্যবান, ক্রীতকন্যাকে কুমারীরূপে পেয়েছ। ওঁরও যেরকম লক্ষণাদি রয়েছে, তাতে বুঝলাম বাচস্পতি, এ তো তোমার শুভরাত্রি নয়, তোমার দেবী পূজার লগ্ন এসেছে।
কথা শেষ করতে গিয়ে আবার থমকে দাঁড়িয়ে বলেছিলেন, পরিপূর্ণ নায়িকার লক্ষণ নিয়ে এসেছেন তোমার পত্নী। আমি বলছি বাচস্পতি, শুভরাত্রির ভোগের পথে তুমি যেয়ো না আর দশজনের মতো। নিজের ঘরে তুমি চক্র রচনা করো, উপচার সংগ্রহ করো, শুভরাত্রি তোমার সাধনরাত্রি হোক। এ যেন স্বয়ং মহাভৈরবেরই কৃপা, তিনিই তোমার গৃহে গৌরীর আবির্ভাব ঘটিয়েছেন। তুমি গৌরী পূজা করো, গৌরী গঠন করো। এই মহা লক্ষণকে বিফলে যেতে দিয়ো না। যাতে কোনওদিক থেকেই অসুবিধা না হয়, আমি সেরকম ভাবেই ওষুধ দেব। তোমার শক্তিপ্রয়োগের প্রয়োজন হবে না; নায়িকা নিজেই অগ্রগামিনী হবেন।
শিবনাথ নিরুত্তর ছিল। তন্ত্রশাস্ত্র সম্পর্কে তার যে ঘাঁটাঘাঁটি কম ছিল, তা নয়। সম্ভবত তার বাপ-পিতামহ জীবিত থাকলে আজ রায়ঠাকুরের মতোই নির্দেশ দিতেন। তবুও মতদ্বৈধতা না থাকা সত্ত্বেও শিবনাথের যেন এ বিষয়ে কোথায় আপত্তি ছিল। সে আপত্তি হৃদয়গত। প্রেম তাকে আজ শাস্ত্র থেকে নিরস্ত করেছে। বন্ধু নারায়ণ অন্তর্যামী হলে ছুটে এসে বিদ্রূপ করত। যে ক্রীত কন্যাকে বিয়ের জন্য সে শাস্ত্রের পান থেকে চুন খসতে দেয়নি। তারই লাঞ্ছনার কথা চিন্তা করে ধর্মকে দুরে রাখতে চাইছে। তন্ত্র-চক্র না হোক, শুভরাত্রির ধর্মই বা বাদ যাবে কেন? হৃদয়, প্রেম, এ সব দিয়ে কী দরকার। ধর্ম, ধর্ম-ই। বিদ্রূপ করত বইকী নারায়ণ, যদি শিবনাথের মনের কথা জানতে পারত।
সে নিরুত্তর ছিল অন্য কারণেও। রায়ঠাকুরকে বেশি ঘাঁটালে তখুনি কলকাতার মেডিকেল কলেজের বিষয় উত্থাপিত হত। হয়তো তখুনি ডাক্তার বলি কিংবা গুডিভের যুক্তি ছিন্ন করতে বসতেন তিনি। ষোলো বছর আগে সূর্যকান্ত চক্রবর্তীদের বিলাত যাত্রা বন্ধ করার জন্য কলকাতা যেতে চেয়েছিলেন রায়ঠাকুর। চিঠি দিয়েছিলেন দ্বারকানাথ ঠাকুরকে–আপনি আর গুডিভ কয়েকটি দেশীয় সন্তানকে ডাক্তারি শিক্ষার জন্য বিলাত পাঠাইয়াছেন শুনিয়া মর্মাহত হইলাম। তাহারা পাপের মধ্যেই জন্ম লইয়াছে, ভবিষ্যতে তাহাদের জবাবদিহি থাকিবে, কিন্তু গুডিভের অন্তরঙ্গ পাপস্রষ্টা বন্ধুরা জবাবদিহি করিবার জন্য কোনও ঈশ্বরের অস্তিত্ব পর্যন্ত খুঁজিয়া পাইবে না। চিকিৎসাশাস্ত্র বিষয়ে আপনাদের যদি কিছু করিবার থাকে তবে দেশের প্রবঞ্চক বৈদ্যশাস্ত্রকারদিগকে দমন করুন, অনধিকারীর চর্চা বন্ধ করুন, আপনার দেশের লুপ্ত শাস্ত্রকে উদ্ধার করুন, গুডিভের কালা সন্তানদের বিলাত পাঠাইবেন না।
গুডিভের কালা-সন্তান বলার কারণ সূর্যকান্ত চক্রবর্তীকে লোকে আজও গুডিভ চক্রবর্তী বলে আদর করে ডাকে। গুডিভ তাঁকে স্নেহ করতেন খুব। সে চিঠির কোনও জবাব দেননি দ্বারকানাথ ঠাকুর। পরে সূর্যকান্ত যখন বিলাতে মেম বিয়ে করলেন, তখন রায়ঠাকুর কলকাতার সংবাদপত্রে ফের চিঠি দিয়েছিলেন এবং তাঁর সে চিঠি ছাপাও হয়েছিল। লিখেছিলেন, কাল বহিয়া যাইবে, সূর্যকান্তের মেমসাহেব পত্নীর গর্ভজাত পুত্রেরা খাঁটি চক্রবর্তী বলিয়া ভবিষ্যৎ সমাজে চলিয়া যাইবে এবং তৎসময়েও আমরা ভাবিব, সূর্যকান্ত চক্রবর্তী শুধু ম্লেচ্ছ চিকিৎসাশাস্ত্র উদ্ধার করিতে সমুদ্র লঙ্ঘন করিয়াছিলেন, কালা মানুষটির প্রাণে আর কোনওপ্রকার উদ্দেশ্য ছিল না।…
কিশোরী-সখা বটিকা সম্পর্কে কোনও কথা বলতে গেলেই রায়ঠাকুর চিকিৎসা শাস্ত্রের কথা উত্থাপন করবেন, নানান কথা এসে ভিড় করবে। বিশেষ মেডিকেল কলেজের প্রসঙ্গ তো উঠবেই। কিন্তু সে সব কিছুই যে ভাবতে চায় না সে। তাই শিবনাথ নিরুত্তরই থেকে গিয়েছিল। রায়ঠাকুর বাড়ি গিয়ে ওষুধ পাঠিয়ে দিয়েছিলেন। দুটি বটিকার চেহারাই এক ছিল। ভয়ে শিবনাথ কোনওটাই ভানুকে খেতে দিতে পারেনি। সে যে জানে, তার পরিণতি কী ভয়ংকর হবে। হয়তো ভানু চিৎকার করে হাসবে, নগ্ন উন্মাদিনী হয়ে নাচবে।
কালরাত্রির পর শুভরাত্রি। ভানুকে হাঁড়ি স্পর্শ করতে হয়েছিল। রান্নাবান্নার কাজ করতে হয়েছিল দিদির সঙ্গে সঙ্গে। বিয়ের যাঁরা নিমন্ত্রিত ছিলেন, বউ-ভাতেও তাঁরাই এসেছিলেন। ভানু সকলের পাতে পাতে অন্ন ব্যঞ্জন পরিবেশন করেছিল। লোক কম ছিল না। টোলের পড়ুয়াদের নিয়ে নিমন্ত্রিতের ভিড়ে ভরে গিয়েছিল উঠান।
অত বড় মানুষ শিবনাথ। তার বুকের মধ্যে কেন যেন প্রাণটা থরথর করে কাঁপছিল। তার ছুটোছুটির অন্ত ছিল না। তারই মাঝে বার বার ভানুকে দেখছে সে। অস্থির আনন্দের মধ্যে চকিত ব্যথা ও উৎকণ্ঠায় চমকে উঠেছিল সে। ভানুর যে শরীর খারাপ। এত খাটুনি, ওইটুকুনি মেয়ে কী করে সহ্য করবে! কিন্তু কিছুই বলা যায়নি। নিয়মকে মানতে হবে তো৷ এ যে তার সৌভাগ্য। সৌভাগ্য, তার স্ত্রী আজ সকলের পাতে অন্ন পরিবেশন করছে।
রাত্রে যখন সে পেয়েছিল ভানুকে, তখন ভানুর চোখে জল। একটা ছেলেমানুষি কান্নায় অস্থির করে তুলেছিল তাকে। তার রাগ হয়েছিল এত খাটাখাঁটির জন্য। রাগ ব্যর্থ, তাই কান্না পেয়েছিল। কান্নার আরও কারণ ছিল। সে কারণ আজকের এই রাত্রি–ভয়ংকর, কুৎসিত ও ভয়াবহ। শিশু বয়স থেকেই এ রাত্রির অর্থ পরিষ্কার ছিল তার কাছে। তাই সে কাঁদছিল রাগে, দুঃখে ও ভয়ে। সে কাঁদছিল বিদ্রোহ করার জন্য। সেই বিদ্রোহে যে দারুণ দুর্ঘটনা ঘটবে, তার জন্য।
কিন্তু শিবনাথ, ভানুমতীর ঠাকুর তার ধার দিয়েও যায়নি। সে এসে সান্ত্বনা দিয়েছিল ভানুকে; তাড়াতাড়ি মুছিয়ে দিয়েছিল চোখের জল। দুহাতে তুলে বসিয়ে দিয়েছিল অতি সাধারণ বিছানা পাতা খাটের ওপর। বলেছিল, ভয় কী? কোনও ভয় নেই। আমি তোমাকে আজ সাজাব, তারপর তুমি ঘুমোবে, কেমন?
ঘরে টিমটিম করে জ্বলছিল প্রদীপ। চন্দন-ধূপ ও প্রদীপের রেড়ির তেলের মিশ্রিত গন্ধে ভরে উঠেছিল ঘরের মধ্যে। চারদিকে নিঝুম। বাইরে একটু ঝোড়ো হাওয়ার গুঞ্জন ছিল। ঘরের মধ্যেই, কোনও অন্ধ কোণ থেকে, থেকে থেকে একটা ব্যাঙ উঠছিল ডেকে। ঘরের মধ্যেই, হয়তো খাটের তলা থেকেই তারস্বরে চিৎকার করছিল একটা ঝিঁঝিপোকা। এই শব্দগুলিই যেন একটি বিচিত্র পরিবেশ রচনা করেছিল। একটি বিচিত্র সুর, একটি অভূতপূর্ব তাল যেন ঘরে বাইরের সর্বচরাচরে শিবনাথের হৃৎপিণ্ডের তালে তালে, লয়ে লয়ে ফিরছিল লহর তুলে। প্রদীপ-শিখাটা মাঝে মাঝে কাঁপছিল। মনে হচ্ছিল, ঝুঁকে পড়া চাল, দেবোওয়া এই ঘরটাও কাঁপছিল। বুঝি শেষ হচ্ছিল রাতের প্রথম প্রহর। শেয়াল ডাকছিল বোধ হয় খিড়কি পুকুরের ধারে, রাংচিতার ঝাড়ে।
শিবনাথ কুলুঙ্গি থেকে শিবলিঙ্গ সরিয়ে একটি ইট তুলে ফেলেছিল। ইটের তলা থেকে একটি লোহার চাবি বের করে নিঃশব্দে হেসে উঠেছিল ভানুর দিকে তাকিয়ে।
ভানুর কেমন ছমছম করছিল মনটা। সাজাবে বলে কুলুঙ্গির ইট সরাচ্ছে কেন ঠাকুর। ঘরের দক্ষিণে দেওয়ালে গাঁথা কাঠের সিন্দুক। কাঠের সিন্দুকের ভিতরে লোহার সিন্দুক। তার মধ্যে ছিল শিবনাথের মা-ঠাকুমাদের সঞ্চিত গহনা। শুধু গহনা নয়, অল্প হলেও কিছু সোনার আর রুপার মোহর ছিল।
এই সিন্দুক জীবনে কয়েকবার খুলেছে শিবনাথ। আর মায়ের কথা মনে পড়েছে, বাবা, বংশজের ঘরে জন্মেছিলুম, তাই তোর বাবাকে পেয়েছিলুম। কিন্তু তুই যে আমার কুলীনের মেয়ের বাড়া। চোখের সামনে দেখে গেলুম, তোর দুই খুডোর বে হল না মেয়ের অভাবে। তবু তাদের ঘরে এক চিমটি সোনাও আমি বড় সাধ করে তুলে রেখে গেলুম, যদি কোনওদিন আমার বউমা আসে, তাকে দিস। সাবধান! তুই দিনরাত পাঁজিপুথি নিয়ে পড়ে থাকিস। বোনটা বিধবা হয়ে ঘরে পড়ে রয়েছে। মানুষের মন, কখন কী করে বসে বলা তো যায় না। ও যেন জানতে না পারে কোথায় কী রয়েছে। ওকে যা দিয়েছিলুম সবই শ্বশুরবাড়ি থেকে কেড়ে নিয়েছে। তুই বংশরক্ষার জন্যও বিয়ের দিকে একটু মন দিস। দিনকাল আসতে পারে, মেয়ে জুটতেও পারে। কোম্পানির রাজত্বে তো সবই হয়। আমার বউমাকে সব দিস, কাপড় গহনা…
শুভরাত্রির দিন সেই কথাই মনে পড়েছিল শিবনাথের। সে ওই সোনার তাল যখ দিয়ে রেখেছিল। এর আগে কয়েকবার সে সিন্দুক খুলেছে, সন্তর্পণে হাত দিয়ে তুলে তুলে দেখেছে চুড়ি, হাঁর, অনন্ত, টায়রা। আর বুকের মধ্যে একটা আচমকা ফিক ব্যথা নিয়ে সব রেখে পালিয়েছে। না, না, কেউ আসবে না কোনওদিন, কারও হাতে গলায় সে পরাতে পারবে না এই অলংকার।
কিন্তু সেইদিন এসেছিল, সেই শুভরাত্রির দিন। বুঝি গুঁড়িগুঁড়ি বৃষ্টি নেমেছিল। পৃথিবীর কঠিন মাটি উঠছিল ভিজে, কী এক সুখের স্পর্শে বাতাস হয়ে উঠেছিল ব্যাকুল। কিন্তু তার সারা গায়ে বিন্দু বিন্দু ঘাম দেখা দিয়েছিল। গহনার বাক্সটি এনে ভানুমতীর কোলের কাছে বসিয়ে দিয়ে বলেছিল, তোমার, সবই তোমার। আমার মা তোমাকে দিয়ে গেছে।
ভানুর ভয় করছিল। মা গো! এত সোনা, এত গহনা। সবটাই ভয়ের। এই আলো-আঁধারিতে কাঁপা কাঁপা ঘর, দেয়ালে দেয়ালে শ্যাওলা ঘাস, ব্যাঙ, ঝিঁঝির ডাক, হাঁ করা ফাটল। তার মধ্যেই হাট করে খোলা ওই সিন্দুকের পাল্লা আর এই গহনার রাশি। যেন কতকগুলি সোনা রং-এর বিষাক্ত সাপ একটা পিতলের বাক্সের মধ্যে জড়াজড়ি করে পড়ে ছিল। মাঝে মাঝে পাথরের ঝিকিমিকি দপ দপ করছিল শাণিত চোখের মতো। আর এই ঠাকুর! দর দর করে ঘামছিল, হাসি মুখটা কী অদ্ভুত দেখাচ্ছিল।
ভয় হচ্ছিল ভানুর। আর তার ভয়ের গহন বনে একটা জংলি ফুলের কুঁড়ি দল মেলছিল। সেই কুঁড়ির খুশি ফিসফিস করছিল, আমার, এ সবই আমার।
বিনি জেলেনির মেয়ে, কত যে সাধ ছিল তার পালঙ্ক-গহনা শাড়ির। ওমা! এ যে সবই হল তার। হালিশহরের সিদ্ধেশ্বরী তা হলে নিশ্চয় খুব জাগ্রত ভগবতী। সে নিশ্চয় সব শুনেছিল ভানুর কথা। কিন্তু এমনি করে! এইখানে, এই ঠাকুরের বাড়িতে। বড় যে ভয় করে। খুশির সেই ফুলটি যে ফুটতে চায় না।
এই সময়েই চকিতে মনে পড়েছিল তার শৈলর কথা। তার দিদিমণি শৈল, গুপ্তিপাড়ার সেই ঘরে অপেক্ষা করছে তার জন্য। কিংবা হয়তো, এই ঘরেরই বাইরে এসে দাঁড়িয়েছে, কোনও ফাটল দিয়ে দেখছে। সে যে এই বাক্সের জন্যই পথ চেয়ে আছে। যেন সত্যি শৈল এসেছে, এমনিভাবে সে চারিদিকে চোখ বুলিয়েছিল। শিবনাথ বলেছিল, কী দেখছ?
চমকে উঠেছিল ভানু। ভীত অসহায় ভাবে, দুর্বোধ্য ভঙ্গিতে ঘাড় নেড়ে বলেছিল, কই, কিছু নয় তো৷ কিছু দেখছে না ভানু।
শিবনাথ বলেছিল, এসো, আমি তোমাকে সব পরিয়ে দিই।
সব পরিয়ে দিয়েছিল। পায়ে পাঁয়জোর থেকে মাথায় টায়রা পর্যন্ত। ভানুর মনে হয়েছিল, তার সর্বাঙ্গ জড়িয়ে ধরেছে যেন কেউ, আর কী ভারী! শিবনাথ বার করে দিয়েছিল আশমানি রংএর ঢাকাই শাড়ি। বলেছিল, এটা পরো।
একটা দুর্বোধ্য ভয় ও খুশিতে, কোনওরকমে উঠে দাঁড়িয়ে কাপড়টি পরেছিল ভানু। শিবনাথ প্রদীপের শিখাঁটি বাড়িয়ে দিয়ে সামনে এসে বলেছিল, এক বার খাটের উপর উঠে দাঁড়াও, আমি দেখব।
ভানুর ভয়ের মধ্যেও ঠোঁটের পাশে একটি হাসির রেখা কাঁপছিল। যেন অবশ হয়ে পড়েছিল হাত-পাগুলি। ঠাকুরের গলায় জাদু ছিল, তাই সে উঠে দাঁড়িয়েছিল। শিবনাথ হাঁটু মুড়ে বসেছিল তার পায়ের কাছে। আনন্দে আত্মহারা তার বাহান্ন বছরের রূপমুগ্ধ অন্তর একেবারে মাতাল হয়ে পড়েছিল। রূপ নয়, দেবী দর্শন করছিল যেন। জামা ছিল না, ঢাকাই শাড়ি বার বার খসে খসে পড়ছিল। শিবনাথ বলেছিল, এসো, আমার কাছে এসো৷
গলায় তার অভয় ছিল, তবু ভয় হয়েছিল। ঠাকুর যেন কী বলছে বিড়বিড় করে। ভয় হয়েছিল, তবু মন্ত্রমুগ্ধার মতো ভানু বসেছিল শিবনাথের কোলের কাছে। বাহান্ন বছরের নিস্তরঙ্গ রক্তে দোলা লেগেছিল। সেই দোলার মধ্যে একটি তীব্র কান্না আবর্তিত হচ্ছিল। রায়ঠাকুর যে পুজোর কথা বলেছিলেন, সেই পুজো নয়, সেই চক্র নয়। এই তো, এই তো পুজো করছে শিবনাথ। সে যে মনে মনে বলছে, দেবেশী, হে দেবেশী, তুমি আমার পরম প্রেয়সী, তুমিই আমার আরাধ্যা। ঘোর অন্ধকার বিশ্বের এক প্রান্ত আজ আমার চোখের সামনে দেখেছি, আমার মধ্যে অজ্ঞতা দুর হচ্ছে।
রক্ত ফেটে পড়েছিল শিবনাথের সারা মুখে। বলেছিল, ভয় করছে?
কেন?
কী বিচিত্র প্রশ্ন ভানুর। ভয়ের কথা যেন ভুলে গেছে সে। ভানুর মনের কথা শুনতে চেয়েছিল শিবনাথ।
ভানু নিরুত্তরে শুধু শিবনাথের সারা গায়ে ও মুখে চোখ বুলিয়েছিল। তার কিশোরী চোখে তীব্র অনুসন্ধিৎসা ও ভয়। শিবনাথ দুহাতে তাকে কাছে টেনে বলেছিল, ভয় কী! কোনও ভয় নেই।
কাছে টেনে নিয়ে, তার আগুনের মতো উত্তপ্ত ঠোঁটে, ভানুর বরফের মতো ঠাণ্ডা মুখে একটি চুমু এঁকে দিয়েছিল। কোনও পরিবর্তন হয়নি ভানুর মুখের। সে চোখ দুটি বড় বড় করে তেমনি তাকিয়ে ছিল। যেন ভয়ের মধ্যে খানিকটা বিস্ময়ের হালকা ঘোর লেগেছিল তার। শৈলবালার চুম্বনে একটা তীব্র জ্বালা ছিল। এখন জ্বালা আনন্দ কিছুই ছিল না। একটা অর্থহীন স্পর্শের মতো মনে হয়েছিল।
অস্থির আনন্দে আবার চুমু এঁকে দিয়েছিল শিবনাথ।
আবার আবার! ভানুর কোনও প্রতিবাদ ছিল না, বাধা ছিল না। কেবল তার নিশ্বাস নিতে কষ্ট হচ্ছিল। হাতের চেটো দিয়ে মুখ মুছে বলেছিল, আমার ঘুম পেয়েছে।
শিবনাথ বলেছিল, ঘুমোও!
ভানু সেইখানেই শুয়ে পড়েছিল। ঘরের মধ্যে গরম ছিল, ঘামে তার ঢাকাই শাড়ি ভিজে উঠেছিল গায়ে।
আত্মহারা শিবনাথ হাত বুলিয়েছিল আদর করে। আর ভানু চোখ বুজে দেখছিল, নব এসে দাঁড়িয়েছে যেন তার সামনে। অবাক, ব্যথিত, ক্ষুব্ধ নব হাঁ করে চেয়ে রয়েছে তার দিকে। ভানুর বারো বছরের একটা নিঃশব্দ কান্না গুমরে উঠছে। সে কান্না শুধু ব্যথার নয়, নবকে ধিক্কার দিচ্ছে, নবর উপর অভিমান করছে।
.
একটা বড় রকমের দোলা দিয়ে পালকি নামাল বেয়ারারা গুপ্তিপাড়ার বৃন্দাবন জীউর মন্দিরের অদুরে বাঁশঝাড়ের তলায়। পালকি থেকে বেরুল ভানু। একটু পরেই সেখানে এসে পড়ল পেছনে পড়া শিবনাথের দিদি আর বিলোচনের ছেলে বউ। পালকি তো আর বেশিদূর এগোতে পারবে না। জাগ্রত বৃন্দাবন জীউর স্থান, মানুষের পালকি চড়ার অধিকার নেই এখানে। পাড়ার ছোট ছোট ছেলেমেয়ে, বউ-ঝিয়েরা ঘিরে ফেলল চারদিক থেকে।
দেখি, দেখি, কার বউ! বাঃ, বেশ ফুটফুটে বউটি তো! বেউলের শিবঠাকুরের সুন্দর বউ, তা হোক।
শিবনাথের মুখের স্বাভাবিক রং আর দেখা যায় না, সবসময়েই লাল হয়ে রয়েছে; এখনও যেন নতুন ছোকরাটি, লজ্জায় মুখ তুলতে পারে না। বেউলের শিবু পণ্ডিতেরও এমন হাল হয়–যার পাণ্ডিত্যের ভারে সকলের মাথা নত হয়। শিবনাথ বলল, কই, বিলোচন চলো হে–এখন একবার মন্দিরের দিকে চলো৷ ঠাকুর এতক্ষণে রথে চড়ানো হয়ে গেছে। তবু চলো, একবার শূন্য মন্দিরেই মাথা ঠেকিয়ে আসি। গোবিন্দ আছেন তাঁর মন্দিরে।সকলে চলল। সকলের মধ্যে, ভানুর পায়ের ঝাঁজোর বাজতে লাগল ঝুন ঝুন করে বাজতে লাগল শিবনাথের হৃৎপিণ্ডের তালে তালে। এই হৃৎপিণ্ড দিয়ে সে ভানুর ছোট্ট পাখির মতো হৃৎপিণ্ডের তাল অনুভব করেছে। কিন্তু সেই শুভরাত্রি তার আর আসেনি, ভানু নারীত্বের মুখ দেখেনি আজও। না দেখুক, দেখবেশীঘ্রই দেখবে।
বৃন্দাবন জীউর মন্দির। লোকে বলে গুপ্তিপাড়ার মঠ। মঠের মোহান্ত মন্দিরের পেছনে বাগানে দাঁড়িয়ে ছিলেন কয়েকজনের সঙ্গে। ভরাট মূর্তি মোহান্তের। গলায় তাঁর ছোট ছোট রুদ্রাক্ষের সঙ্গে সোনার হার, হাতে সোনার তাগা। হেসে অভ্যর্থনা করলেন শিবনাথকে। শিবনাথ প্রতিনমস্কার করে বলল, আমরা কিন্তু একটু খড়ি স্পর্শ করব। মোহান্ত বললেন, সে আর বলতে।
বন্দুক হাতে ছুটে এলেন বৃন্দাবন স্টেটের নায়েব। বললেন, গঙ্গোদক কলসি ওঠানো হয়েছে, আমি নিশান আর বন্দুক নিয়ে তৈরি হয়ে আছি। সময় আর বেশি নেই। আপনার আসতে আজ্ঞা হোক।
মোহান্ত বললেন, এই যাই–শোনো, চৌকিদারেরা এসেছে?
আজ্ঞে।
তারা চারদিকে বেড়া বেঁধেছে?
বেড়া অর্থাৎ রথের চারপাশে হাত ধরে দাঁড়িয়ে বেড়া তৈরি করে দশ-বিশটা এলাকার চৌকিদারেরা। নইলে রথের চাকার তলায় পড়ে প্রাণ হারাতে পারে কেউ। চৌকিদারদের সঙ্গে থাকে ঝাঁপের মোড়ল দারোগারা, নয়তো রাইটারবাবু।
আমলা বললেন, আজ্ঞে হ্যাঁ, চৌকিদারেরা বেড়া বেঁধেছে।
শোনো, বেড়ার মধ্যে, আমাদের সঙ্গেই বাচস্পতি মশায়ের ব্যবস্থা করো।
আমলা বললেন, আজ্ঞে, আচ্ছা।
সময় আর বেশি নেই। এদিকে আকাশের অবস্থাও ভাল নয়। মন্দির দেখা পরে হবে। সকলে আগে রথের দিকেই গেল। আমলা নিয়ে গেলেন শিবনাথকে সপরিবারে। সঙ্গে বিলোচন আর তার ছেলেমেয়েও রয়েছে। চারিদিকে অসম্ভব ভিড়। লোকের মাথা ছাড়া আর কিছু দেখা যায় না। ভানু অবাক হয়ে ভিড় দেখছে। সামনে যে রথ, সে খেয়ালও নেই, আর তাকে দেখছে কত লোক, তার ইয়ত্তা নেই। তার সৌন্দর্য, তার গহনা দেখছে কত মেয়ে পুরুষ।
অনেক দিনের সাধ ছিল ভানুর, জন্মকালের সাধ-গুপ্তিপাড়ার রথ দেখবে। সেই রথ। সাদা রং-এর কাঠের ঘোড়া, সাদা রং-এর সারথি। তার উপরে নকল মসলিনের ঝলমলে পোশাক পরানো জগন্নাথের মূর্তি। একেবারে উপরে স্বয়ং বৃন্দাবনজি। অপলক চোখ, হাসিমুখ দারুমূর্তি বৃন্দাবনচন্দ্র। আসল রথযাত্রা তত তাঁরই। তিনিই জগন্নাথের প্রতিভূ। কিন্তু ভানুর বুকের মধ্যে ধক করে উঠল, রথের প্রথম ধাপের উপর, চার কোণে চারটি দারুমূর্তি দেখে। একটি মূর্তি দেখে, মায়ের কথা মনে পড়ে গেল তার। মায়ের মতোই স্বাস্থ্যপুষ্ট ফরসা মেয়েমানুষ। মায়ের মতোই তার সু-উন্নত বুক, শাড়ির আঁচলে ভারী আঁট। আঁশবটি পেতে বসে, মাছ কুটছে সেই মেয়েমানুষের মূর্তি। আর এক কোণে একটি পুরুষ মূর্তি। ঠিক তার বাবার মতো। তেমনি কালো, স্ফীত পেশি কোমরে সামান্য একটু ন্যাকড়া জড়ানো প্রায় ন্যাংটো মূর্তি। মানুষ-পরিমাণ কাঠের পুতুল, কিন্তু ভানুর চোখে পলক পড়ে না। বুকটা টনটন করে উঠল। মনে হল, এখুনি যেন মূর্তিটা চিৎকার করে উঠবে, ওরে গঙ্গা, দ্যাখ মরে এখানে কাঠ হয়ে আছি। তোর কাছে আর যেতে পারলুম না। তুই রাজরানি হয়েছিস, হতে চেয়েছিলি, তবে কেন তোর কান্না কান্না আসছে মা।
হ্যাঁ, কান্না আসছে, মূর্তি দেখে বড় কষ্ট হচ্ছে। কিন্তু এত ভিড়, গণ্ডগোল, ভানুর মন আবার অন্যদিকে চলে যায়। চোখে পড়ল আর একটি মূর্তি। যেন কোম্পানির সেপাই, হাতে বুঝি বন্দুক। আর এক কোণে একটি মূর্তি দেখে, ভানুর লজ্জা করে উঠল। সে নিজে যদি কাপড়-চোপড় সব খুলে দাঁড়ায়, তা হলে যেমনটি দেখতে হবে, ঠিক যেন সেইরকম। ওমা! কেন, এত লোকের চোখের সামনে পুতুলটার লজ্জা করছে না?
চৌকিদারেরা রথের সামনে বিশ হাত জায়গা খালি রেখে দিয়েছে। এলিয়ে পড়ে রয়েছে মোটা শিকলের সঙ্গে মোটা কাছি। যেন দুদিকে দুটো ময়াল সাপ, একটু একটু করে ফুলছে। চৌকিদারেরা লোজন ঠেলে রাখতে পারছে না। সকলেই আগে থেকে দড়ি ধরে রাখবার জন্য ঠেলাঠেলি করছে; চিৎকার করছে–জয় বৃন্দাবনচন্দ্রের জয়।
মোহান্ত এলেন। ইতিমধ্যে পোশাক বদলেছেন! দণ্ডধারণ করেছেন হাতে, ছত্ৰী ধরেছে ছত্র তাঁর মাথার উপরে। উন্মুক্ত কৃপাণ নিয়েছে একজন গায়ে ছাই-ভস্ম মেখে।
বিশ জন ঢাকি ঢাক বাজাতে বাজাতে এসে প্রদক্ষিণ করতে লাগল রথের চারদিকে। একটা ভয়ংকর কিছু হওয়ার আগে যেন হু হু করে উত্তেজনা বাড়ছে। চারদিকে শুধু ঘাম আর শিরা-ফোলা খালি-গা মানুষ।
দুর থেকে একটা বন্দুকের শব্দ হল। সঙ্গে সঙ্গে বিশটা ঢাকের পিঠে নাগাড় এক তাল বেজে উঠলডুম-ডু-ডুম… মোহান্ত সপারিষদ দড়ি ধরলেন। শিবনাথকেও ইশারা করলেন। শিবনাথ দাঁড়িয়ে ছিল অবাক ও হতভম্ব ভীত ভানুর কাছেই। তাড়াতাড়ি সে ভানুর হাতটা নিয়ে দড়িতে ধরিয়ে নিজে ধরল। তারপর দিদি, অবন, বিলোচন, সকলেই। আবার বন্দুকের শব্দ হল, দুলে উঠল একবার রথ। অর্থাৎ আসল লোকেদের রথ টানা হয়ে গেল। মোহান্তের সঙ্গে শিবনাথও সপরিবারে সরে দাঁড়াল।
আবার বন্দুক গর্জন করে উঠল। রথের উপরে আমলার হাতের সাদা নিশান উড়ল। সঙ্গে সঙ্গে ঘর-ঘর শব্দে এগিয়ে গেল রথ। চিৎকার উঠল-সাবধান! সাবধান! চৌকিদার আর ঢাকিরা চলল আগে আগে।
ভানুর বুকের মধ্যে ধকধক করছিল। সে গা ঘেঁষে দাঁড়িয়েছে শিবনাথের। রথ তাদের সামনে থেকে এগিয়ে গেল অনেকখানি। শিবনাথ বলল, ভয় কী?
ভানুর ভয় আছে, তবু সাধ মেটেনি। বলল, টানবে না?
শিবনাথ বলল, টানলাম তো।
এইটুকু?
শিবনাথ হাসল। এই ভিড়ের মধ্যে ভানুর স্পর্শটুকুই তার একমাত্র আনন্দ। ভানু দেখছে সামনের জনসমুদ্র আর তার ঢেউয়ের আবর্ত।
হন্যে হয়ে, পাগল হয়ে ছুটেছে সবাই রথের দড়ি ধরে। একটু ধরতে দাও। বুড়োবুড়ি, শিশু, মেয়ে, কেউ বাকি নেই; সবাই ঝাঁপিয়ে পড়েছে রথের দড়ির উপরে। হা হা করে ছুটে আসা সর্বগ্রাসী বন্যার মতো এক সুদীর্ঘ উন্মত্ত বন্যা ছুটে চলেছে, জয়ধ্বনি করছে। নেশা না করেও কীসের তীব্র নেশার একটা ভয়ংকর মাতলামিতে সকলে অচৈতন্য হয়ে ছুটে চলেছে। জীবন, যৌবন, ধ্যান, কল্পনা সবকিছু নিয়ে পাগল হয়ে উঠেছে হাজার হাজার মেয়েপুরুষ। কোনও মেয়ের সোনার হার ছিনিয়ে নিল, শয়তান কোনও মেয়ের গায়ের কাপড় একেবারে খুলে নিয়েছে। ধর ধর, মার মার, তবু টান টান। জয় বৃন্দাবনচন্দ্রের জয়।
.
এই জনারণ্যের ভিড়ে একটি আধ-পাগল মানুষও ঝাঁপিয়ে পড়েছে, দড়ি টানছে। সে হালিশহরের ভোলা। সঙ্গে তার নব। সেনপাড়ার ঘাটে নৌকা বেঁধে রেখে এসেছে। বুঝি নিশির টানেই এসেছে দুজনে। জলে ভেসে ভেসে আর জাল বাইতে ইচ্ছে করেনি। গুপ্তিপাড়ার দিকে অনেক নৌকা আসতে দেখে ভোলার বুকের মধ্যে একটি সোহাগি মেয়ে ফুঁপিয়ে উঠেছিল, বাবা গো, অ বাবা, আমাকে গুপ্তিপাড়ায় রথ দেখাতে নিয়ে যাবে গো?
মনে হতে না হতেই, নৌকার মুখ ঘুরিয়ে দিয়েছিল উত্তরে। নব জিজ্ঞেস করেছিল, কোথায় যাবে খুড়ো?
ভোলা বলেছিল, গুপ্তিপাড়ার রথের মেলা দেখতে যাব।
মনে মনে বলেছিল, তুই থাকতে যাইনি গঙ্গা, এবার যাব, তোর চোখে দেখে আসব তোর রথের মেলা।
নবকে দড়ির ভিড় টেনে নিয়ে চলেছে। সে দেখছে চারদিকে। ব্যাকুল চোখে দেখছে প্রতিটি মানুষ। গঙ্গা! গঙ্গা কি নেই এখানে! এত মেয়ে, এত মুখ। এর মধ্যে কি সেই মুখটি নেই! সেই মুখ, যে এখুনি ঝাঁঝালো গলায় বলে উঠবে: আরে মলো। হাঁদার মতো দেখছ কী? জগন্নাথ। বৃন্দাবন ঠাকুর! বছর বছর তোমার রথ টানব, এই গুপ্তিপাড়ায় এসে মুখ দিয়ে রক্ত উঠিয়ে টানব। এক বার মনস্কামনা সিদ্ধ করো!…
ফিরে তাকাল সে৷ রথের চূড়া ওই দেখা যায়, বৃন্দাবনচন্দ্রকে দেখা যায়। অনেক দূরে, যেন বৃন্দাবনচন্দ্র খুশিতে থরথর করে কাঁপছে।
ভোলার কোনওদিকে নজর নেই। যেন একটা দুর্বিষহ বোঝা টেনে নিয়ে চলেছে সে। দড়ি টানছে যেন জেদ করে, রাগে দুঃখে জীবন পণ করে যেন সে থামবে না, বললেও না। কোনও দিনও না। বৃন্দাবনচন্দ্র যখন তার মাসির বাড়ি পৌঁছে যাবে, বুঝি তখনও থামবে না। চিরকাল ধরে চলবে, যত দিন না তার মনোবাসনা পূর্ণ হয়, যত দিন না সেই ছেউটি মেয়েটি বাবাগো বলে সামনে এসে দাঁড়ায়। নইলে,নইলে…? কিন্তু যেন ভাবতে পারলে না ভোলা। শুধু রাগে দুঃখে, একটা অন্ধ পশুশক্তি ভয়ংকর বিধ্বংসী তাণ্ডবে কলরব করতে লাগল তার মস্তিষ্কে। যেন মনে হল, রথে বসে বৃন্দাবনচন্দ্র হাসছে। তার বউ বিনি জেলেনিও যেন হাসছে মিটিমিটি।
তাকে লোকে ধাক্কা দিচ্ছে, গালাগাল দিচ্ছে, একটু সরতে বলছে। কিন্তু রথের মোটা কাছির মতো পাকানো পেশি ফুলিয়ে সে একাই একশো হয়ে চলেছে ছুটে। তার সারা গায়ে ঘাম ঝরছে, মুখের কষে ঝরছে ফেনা। অনেকে নিরুপায় হয়ে তার ঘাড়ে পিঠে চড়তে গিয়ে পিছলে পড়ে যাচ্ছে।
কী আশা নিয়ে এসেছিল ভোলা এই রথের মেলায়। গঙ্গার মতো করে রথ দেখবে বলেই তো। কিন্তু কোন নিরাশার গ্লানি তাকে উন্মাদ করে ফেলল একেবারে। চিরকাল ধরে এই বিরাট রথ টেনেও যদি ফিরে পাওয়ার পুণ্যি না হয়, সবাই হাসে যদি অমনি মিটিমিটি করে, তবে এই রথের মুখোমুখি ফিরে দাঁড়ানোই ভাল। শক্তি তার ক্ষয় হবেনা, পুণ্যি ব্যর্থ হবে, সোহাগি মেয়েটি এসে তবু কোনওদিন ডাকবে না বাবাগো বলে।
রথের দড়ি ছেড়ে দিয়ে ফিরে দাঁড়াল সে৷ সেই অন্ধ বিধ্বংসী শক্তিটা একটা ভয়ংকর আক্রোশে ফুঁসে উঠল। শক্ত হয়ে দাঁড়াল সে জনকল্লোলের পাগলা স্রোতের উজান ঠেলে। তাকে ঠেলে যেতে পারছে না লোকে। গালাগাল দিতে দিতে পাশ কাটিয়ে যাচ্ছে। সামনে তার রথ, রথের মুখোমুখি সে।ঘর ঘর করে রথ এগিয়ে আসছে। সামনের সাদা ঘোড়া দুটো যেন ছুটে আসছে টগবগ করে। আর বৃন্দাবনচন্দ্র হাসির দমকে কাঁপছে থরথর করে।
কে চেঁচিয়ে উঠল, সরে যাও, সরে যা। এই হারামজাদা!
ভোলা আচমকা শুয়ে পড়ল শত শত পায়ের তলায়। অনেকে বাঁচিয়ে চলতে গিয়ে দলে গেল তাকে।
এদিকে হা হা করে রথের চাকা এগিয়ে আসছে। চারিদিকে একটা শোরগোল উঠল, গেল গেল গেল। থামাও, থামাও। কে একটা লোক রথের তলায় চলে যেতে চায়। টেম্পল সুপারিন্টেনডেন্ট আমলা সাদা নিশান ধরে দাঁড়িয়েছিলেন। শোরগোল শুনে, রথ থামাবার সংকেত করে উড়িয়ে দিলেন লাল নিশান। কিন্তু আগে যারা দড়ি টানছে তারা শুনতে পেল না, দেখতে পেল না নিশান। তারা ছুটে চলে দড়ি টেনে নিয়ে। হুড়মুড় করে রথ এগিয়ে এল। ছত্রভঙ্গ হয়ে পড়ল চৌকিদার আর ঢাকিরা। রথের সাদা ঘোড়া যেন জীবন্ত হয়ে ছুটে আসছে। নব টেনে তোলার চেষ্টা করল ভোলাকে। কিন্তু ভোলা মৃত্যুপণ করেই মাটি কামড়ে পড়ে ছিল। তৃষ্ণার্ত চাতকের মতো সে মাটিতে মুখ গুঁজে পল গুনছে, কখন রথের চাকা গুঁড়িয়ে দেবে তার সর্বাঙ্গ, তার চেতনা, যে চেতনার মধ্যে পাগলিনীর মতো খিলখিল করে হাসছে তার পলাতকা বউ বিনি জেলেনি, যে মস্তিষ্কের মধ্যে দিবানিশি হাহাকার করে কাঁদছে তার সোহাগি মেয়ে গঙ্গা। পিষ্ট হোক, চূর্ণবিচূর্ণ হোক তার সর্বাঙ্গ; তার বুকের তলায় মাটি কেঁপে উঠল।
রথ রোখা গেল না। শব্দ বেজে উঠল কানের কাছে। আশেপাশে শুধু হায় হায়। ঠিক সেই মুহূর্তে কয়েকজন চৌকিদার তার বুকের তলা দিয়ে লাঠি চালিয়ে ভারী কাঠের মতো দূরে ছুঁড়ে ফেলে দিল তাকে। রথ এগিয়ে গেল। পরমুহূর্তেই চৌকিদারদের কয়েকটা ক্ষিপ্ত লাঠি এসে পড়ল ভোলার পিঠে। যেন রথের তলা থেকে বাঁচিয়ে লাঠি দিয়ে পিটিয়েই মারা হবে মানুষটাকে।
নব ভয়ে বিস্ময়ে হতবাক। তবু জ্ঞান হারায়নি। চৌকিদারদের হাত থেকে বাঁচাবার জন্য ভোলার কাপড় ধরে টেনে নিয়ে ছুটল সে, আর চিৎকার করে বারবার অনুনয় করতে লাগল, মেরো না, মরার পরে আর খাঁড়ার ঘা দিয়ো না গো বাবুরা। ছেড়ে দেওগো, ছেড়ে দেওছুটতে ছুটতে বাজার পেরিয়ে সেনপাড়ার দিকে এগিয়ে চলল সে উধ্বশ্বাসে। বোধ হয় ভোলার চেয়েও নবর ক্ষমতা এখন বেশি ছিল। কিংবা অসাড় হয়েছিল ভোলার সর্বাঙ্গ। চৌকিদারেরা বহু দূর পর্যন্ত ছুটে গেল তাদের পেছনে পেছনে, শিকারি কুকুরের মতো। সঙ্গে একদল মজাখোর মানুষ।
সময়ে উভয়কেই মাতাল ভেবে ছেড়ে দিল তারা। সেনপাড়ার ঘাটে এসে ভোলাকে বসিয়ে নৌকা খুঁজে বার করল নব। তারপর ভোলাকে টেনে তুলেই নৌকার দড়ি খুলে দিল।
কে এক মাঝি হেসে বলল, দুটিই তাড়ি গিলে এয়েছে রথের মেলা থেকে।
আর একজন বলল, চোর বাটপাড় কি না, তাই বা কে জানে।
ভোলার নাক দিয়ে তখন রক্ত ঝরে পড়ছে। সারা গায়ের পেশিতে পেশিতে ফেটে পড়বার জন্য থমকে আছে রক্ত। নৌকা ভেসে গেল মাঝ গঙ্গায়। মেঘে মেঘে কালো হয়ে আছে আকাশ।
এতক্ষণে নব ফুঁপিয়ে উঠল, খুড়ো, একী করলে তুমি, একী করলে গো!
ভোলা ঘড়ঘড়ে গলায় বলল, লবা, বিনি গেছে, গঙ্গা গেছে, ওরা আমার মরণও লিয়ে গেছে রে, আমার মরণও লিয়ে গেছে।
.
এ ঘটনা যখন ঘটছে, তখন ভানুকে নিয়ে শিবনাথ বৃন্দাবনচন্দ্রের মন্দির দেখাচ্ছে। সেখানে বাইরের খবর আসেনি। আসেও না মন্দিরের চারপাশের প্রাচীর ভেদ করে। রথ টানা হয়ে গেল, তারা মেলা দেখতে যাবে। কেবল বিলোচন মেলার মধ্যে ছিল। ঘটনাটি সে দেখার চেয়ে শুনেছে বেশি। চোখে দেখেছে কেবল দুটি লোককে ছুটতে। সেই সংবাদই সে ছুটতে ছুটতে এসে দিল শিবনাথকে।
ভানু, শিবনাথের দিদি, বিলোচনের বউ, ছেলেমেয়ে, অবনী, সবাই শুনল। শুনে সকলেরই চোখগুলি আতঙ্কে বড় বড় হয়ে উঠল। কাঁটা দিয়ে উঠল ভানুর গায়ে।
শিবনাথ জিজ্ঞেস করল, লোকদুটো কোথাকার বিলোচন?
বিলোচন বলল, কী জানি। কেউ বলল কেষ্টনগরের, কেউ বলল উলোরনয়তো শান্তিপুরের। সবাই বলছিল, লোকদুটো মাতাল। ছুটে পালিয়ে গেল কুটিরপাড়ার দিকে।শিবনাথ আশ্বস্ত হয়ে বলল, মাতাল! তাই বলো।
ঘোমটা খসে গেছে ভানুর মাথা থেকে। সে হাঁ করে শুনছে বিলোচনের কথা। সে যে শিবনাথ বাচস্পতির স্ত্রী, আইবুড়ো মেয়ে নয়, নতুন বউ তাও ভুলে গেছে। ঘোমটা খসার দিকে কারও নজর নেই। শিবনাথের নজর পড়েছে। মুখে বলতে পারে না। চোখাচোখি হলে ইশারা করতে পারে। আর সকলের পিছনে দাঁড়িয়ে এই ঘোমটা-খসা মূর্তির দিকে তাকিয়ে ছিল অবনী। ন্যায়ান্বেষী ভাবী নৈয়ায়িকের মনে কী যেন ঘটে যায়। শুধু তার সুকঠিন সূত্রগুলি কিছুতেই ধরা দিতে চায় না। ন্যায়ের তীক্ষ্ণ দৃষ্টিতে নয়, অজ্ঞ লোকায়তের মতো মুগ্ধ দৃষ্টিতেই যেন দেখছে গুরুপত্নীকে। টান করে বাঁধা পান-খোঁপার মাঝখানে সোনার চিরুনি গোঁজা রয়েছে তার। ঘাড়ের কাছে কয়েক গাছি বাঁধা-না-পড়া কোঁকড়ানো চুল উড়ছে বাতাসে। উৎসুক চোখে তার ব্যথা ও ঘৃণা।
সে চেঁচিয়ে জিজ্ঞেস করল, হ্যাঁ গা, লোকদুটোকে চৌকিদারেরা পিটছেল কেন?
সকলেই অবাক হল নতুন বউয়ের কথা শুনে। তার কথার অর্বাচীন উচ্চারণ ও ভঙ্গি দেখে শিবনাথের মনটা বিমর্ষ ও লজ্জায় তটস্থ হয়ে উঠল।
বিলোচন বলল, লোকদুটো মাতাল যে।
ভানু বলল চোখ পাকিয়ে, হলই বা! চৌকিদার মিনসেগুলান তা বলে মারবে? মাতাল হয়ে যে লোক মরতে যাচ্ছিল, তাকে আবার কেউ মারে বুঝিন?
শিবনাথ তাড়াতাড়ি থাক থাক বলে প্রসঙ্গটা ধামাচাপা দিল। সে নিজে একজন তর্কবিশারদ। কিন্তু এ তর্কের মীমাংসা সম্ভব নয়। ছোট মেয়ের মন। ন্যায়কে সে তার হৃদয় দিয়ে বিচার করে। সে তার দিদিকে চুপিচুপি বলল বউয়ের মাথায় ঘোমটা টেনে দিতে। সত্যি, ছোট মেয়ের মন! মন তার পরিবেশ ও প্রসঙ্গ মানে না। বিচিত্র তার অনুসন্ধিৎসা, জিজ্ঞাসা ও কৌতূহল, একজন অদেখা মাতালের প্রতি করুণা হয়েছে তার।
আর যদি সে জানতে পারত, যদি সে দেখতে পেত, সেই মাতালকে, তবে হয়তো বাঘিনীর মতো ঝাঁপিয়ে পড়ত চৌকিদারদের উপর।
দল বেঁধে অতঃপর তারা মেলায় গিয়ে ঢুকল। শিবনাথ আগেই বিলোচনকে বলে রেখেছিল–যেন সাবধান থাকে সে। নতুন বউয়ের গায়ে অনেক গহনা। অসাবধানে কী ঘটে, কে বলতে পারে। মেলাতে কী না ঘটে।
সেদিক থেকে বিলোচন একাই একশো। তবু লাঠিগাছটি নিয়ে সে ভানুর পাশে পাশে রইল।
মেলার মধ্যে চারদিকে বাঁশের বাঁশি ও তালপাতার ভেঁপুর শব্দে কান পাতা দায়। খই, মুড়ি, মুড়কি আর আনারসের ছড়াছড়ি, আম কাঁঠালও এসেছে মন্দ নয়। ছেনি, বাটালি, কাস্তে, হাতুড়ি সাজিয়ে বসেছে কামার; কোদাল, কুড়ুল, লাঙ্গলের ফাল, এমনকী রাজমিস্তিরির সরঞ্জামও এসেছে। বিলিতি রুপোর বাসন, পেতলের ডাইস কাটা আংটি, চুড়ি, ঝাঁপটা, দুল ইত্যাদি নিয়ে এসেছে কলকাতার ব্যবসায়ীরা। মাটির পুতুল, হাঁড়ি, কলসি সাজিয়ে বসেছে কুমোর। সিন্দুর, কুমকুম, আলতা ছড়িয়ে বসে বিক্রেতারা মন কাড়ছে মেয়েদের। মন কাড়ছে পুঁতির মালা, মাথা ঘসা। খেলনার তো অন্ত নেই। গুপ্তিপাড়ার গুপো সন্দেশের দোকান বসেছে সারবন্দি। সন্দেশ, রসগোল্লা, জিভেগজা, রসমণ্ডি রয়েছে। থরে থরে সাজানো। অচ্ছুতেরা নিয়ে বসেছে ধামা, চুপড়ি, দড়ি, বসেছে কুলো, খুচুনি, ঘুনি আর পোলো নিয়ে; সুপুরি, মাদুর, হোগলা আর শুকনো লঙ্কা নিয়ে এসেছে সুদূর পূর্ব বাংলার ব্যবসায়ীরা। সুন্দর বনের পাখি ধরার খাঁচায় পুরে নিয়ে বসেছে টিয়ে ময়না নীলকণ্ঠের ঝাঁক। ব্যবসায়ীরা শিস দিচ্ছে আর বলছে বল তো ময়না হরেকৃষ্ণ। এক জায়গায় দুটো দাড়িওয়ালা সাহেব সাদা আলখাল্লা পরে চেঁচাচ্ছে:
শুন, শুন, ভাইগণ মন দিয়ে শুন–
 খ্রিস্ট প্রভু তোমার জন্য কোল পেতেছে কেন?
তুমি যে পাপের বোঝা নিয়ে চলছ নরক পানে,
সেই পাপের বেথা আমার খ্রিস্টের বুকে হানে।
একজন সাহেব বলছে, আর একজন বিনা পয়সায় লাল মলাটের বই বিলোচ্ছে সবাইকে। কেউ নিচ্ছে কেউ নিচ্ছে না। ওদিকে ঢোলকে ডুডুমডুম, কাঁসির কাঁই-নাই। কবি গানের আসর জমছে। চারদিকে গান বাজনা, কথা হাসি, সব মিলে চারদিকে উল্লসিত কলরব। মেলার এই কলরবের ঐকতানে এক বিচিত্র রাগিণী বাজছে, নাগরদোলার ঘূর্ণির বাঁই বাঁই কোঁ কোঁ শব্দে। এরই মাঝে হারিয়ে যাওয়ার কান্না আর ফিরে পাওয়ার হাসি। জুয়ো খেলার ধুম। মেলার রং বাসরেও রোশনাই ঝলকাচ্ছে মন্দ নয়। খুশির ঝড়ে সব যেন উথালি পাথালি।
খুশিতে উথালি পাথালি প্রাণ ভানুর। বয়স যাবে কোথায়। কে বলল সে শিবনাথ বাচস্পতির নবোঢ়া। ডুব দিয়ে ওঠা পাতিহাঁসটি যেন। বিড়ম্বিত জীবনের সব গ্লানি এক ঝটকায় যেন ঝরে গেছে কোথায়। কয়েক মাস পরে আজ সে খাঁটি বিনি জেলেনির মেয়ে হয়েছে। আজ সে হালিশহরের জেলেপাড়ার দজ্জাল গঙ্গা। সে একবার এদিকে ছুটে যায়, একবার ওদিকে। একবার এটায় হাত দেয়, আবার ওটায়। একটা কিনতে কিনতে আর একটা দর করে। বেসামাল দোকানিকে চোখ ঘুরিয়ে ধমকে ওঠে, ওমা! মিনসে কি কানের মাথা খেয়েছে না কি গো!
দোকানি চমকে তাকায়। তার বয়স ও রূপ দেখে থমকায়। গহনার ঘটা দেখে কপালে হাত ঠেকায়। বলে, এই যে রানিমা, কী চাই মা?
কেউ বলে, রানিদিদি রাজরানি। ভানু খিলখিল করে হাসে। অবুঝ রাজেন্দ্রাণীর হাসি। যেন তাকে নিয়েই মেলা। হাসতে হাসতে বলে, ওমা মিনসে বলে কী গো৷হাত ভরে আঁচল ভরে ফেলে ভানু যা প্রাণ চায়। কোথায় ঘোমটা, কোথায় কী। গাল ফুলিয়ে সন্দেশ চিবোয়। ধাক্কা খেলে, কেউ গায়ে পড়লে চোখ পাকিয়ে ঝাঁঝিয়ে ওঠে, কে রে মুদ্দো, চোখের মাতা খেয়েছে নাকি?
অস্বস্তিতে কুঁকড়ে ওঠে বাচস্পতি। কেউ প্রণাম করে, কুশল জিজ্ঞেস করে গুপ্তিপাড়ার পরিচিত পণ্ডিতেরা। শিবনাথ সবাইকে জবাব দেয়, কিন্তু ঠোঁট কামড়ায় আর ক্রু কুঁচকে হাসে। না জানি কী ভাবছে লোকে। আশ্চর্য! একেবারে শিশু তার স্ত্রী। আর কথাগুলি কেমন যেন খট খট করে কানে লাগছে। বিধছে।
কিন্তু কে সামলাবে। দিদি মেলা দেখছেন ভাবলেশহীন চোখে। তার ফোলা ফোলা ধবধবে ফরসা মুখটায় রাগ বিরাগ খুশি কিছুই বোঝা যায় না। বিলোচনের অস্বস্তি হচ্ছে বাচস্পতি ঠাকুরের অবস্থা দেখে। সে হাসছে তোে হাসি আর গামছাখানি কাঁধ বদল করছে ঘন ঘন। অবাক হয়েছে বিলোচনের পরিবার। কোনও ঠাকুরবাড়ির এমন বউ সে দেখেনি, শোনেনি এমন কথা।
কেবল এ সব কিছুই মনে হচ্ছে না অবনীর। গুরুপত্নীর এ ছড়ানো ভরানো, এলানো মেলানো খেলায় ও লীলায় তার মনটা কোন অন্তস্রোতে ভেসে গেছে। তার রুচিসম্পন্ন শিক্ষিত মার্জিত শুদ্ধাচারী মন। অবাক খুশিতে অপলক চোখ। এই মেলা যেন তারই রক্তে রক্তে উৎসবে মেতেছে। তারই রক্তে রক্তে কলরব গান, তালপাতার বাঁশির ভেঁপু, মেলার যত হাসি আর কান্না। নাগরদোলায় যত ঘূর্ণি, সব তারই অন্তপ্রবাহে উল্লাসে পাক খাচ্ছে।
হাসে, বকে, কেনাকাটা করে ভানু। করতে করতে উদাস হয়ে যায়। আবার হাসে, আবার অন্য মনে এদিক ওদিক দেখে। কে যেন থেকে থেকে ফুঁপিয়ে উঠছে মনের মধ্যে। কেউ আসেনি হালিশহরের। কেউ না? বিমলি-রাধা-টেপি? হয়তো গঙ্গায় এখন ওরা ঝাঁপাই ঝুরছে কিংবা গল্প করছে কোথাও বসে। ভানুর কথা বলছে নাকি? নড়ের মা আসেনি? কাদু পিসি, হেলে খুড়ি…
এদিকে এদিকে।
থমকে আবার দলে ভেড়ে ভানু। হাসে, বকে, দুড়দাড় করে কবিগানের আসরেই ঢুকে যায়? কেউ আসেনি?নব, মুখপোড়া নব? চোখে জল এসে পড়ে। মুখপোড়া নয়? নয় তো তবে মনে পড়ে কেন?
সেই মুহূর্তেই সর্দার পোড়াকে দেখবার জন্যে চোখ তোলে ভানু। বড় যে দেখতে ইচ্ছে করছে। কেন, নবর উপর রাগ হচ্ছে বলে, চোখে জল আসছে বলে? অবনের সঙ্গে চোখাচোখি হতেই, তার কাছ গগলাম হক কাছে এগিয়ে গেল। মেলা থেকে কেনা হাত ভরা সব দ্রব্য সামগ্রী বাড়িয়ে দিল অবনকে। বলল নেও গো সদ্দার পোড় বইতে পারি নে আর।
অবন যেন এক মুহূর্ত থতিয়ে গেল। গুরু শিষ্যে চোখাচোখি হল এক বার। শিবনাথের চোখে প্রেম ও স্নেহ-বিগলিত হাসি। অবন হাত বাড়িয়ে নিল সব। ভানু ফিক করে হেসে ফেলে বলল, সব তোমাকেই দিয়ে দিলুম, অ্যাঁ? নেবে না?
নেবে বইকী, দুই অঞ্জলি ভরে নেবে অবন। গুরুপত্নী যেন খেলার সঙ্গিনী। এ মেলা আজ তার গুরুপত্নীরই, এই গণ উৎসবের রানি সে।
শরীরটা কেমন ভার বোধ হয় ভানুর। ভারী আর ম্যাজমেজে। যেন জ্বররা তাপে দেহের রক্তধারা দ্রুত অথচ শরীরটা ওপরে অবশ অবশ ভাব বিন্দু বিন্দু ঘামে ভরে উঠেছে সারাটি মুখ। পেটের কোথায় যেন চিনচিন করে একটু ব্যথা, তবু রক্তে তার একটি অনাস্বাদিত তীব্র খুশির চেতনা।
আবার একসময় হেসে উঠল। বায়না ধরল, নাগরদোলায় চাপবার জন্য। চাপা হল না। এক গা গহনা নিয়ে নাগরদোলায় ওঠা ঠিক হবে না।
কে যেন ঢিপ করে একটি প্রণাম করল ভানুকে। লাফ দিয়ে সরে গেল ভানু। হেসে উঠল ভানু খিলখিল করে, ওমা। এইটে কে গো৷
ঘোমটা দেওয়া একটি বউ। ফিসফিস করে বলল, খবোদ্দার, চেনা দিসনি মুখপুড়ি। আমি তোর শৈল দিদিমণি।
বলে সে শিবনাথ ও দিদিকে গড় করল তাড়াতাড়ি। শিবনাথ ভারী খুশি। বলল, কে রে বেটি তুই?
শৈল বলল, আমি এঁজ্ঞে গুপ্তিপাড়ায় থাকি। দাদাঠাকুরের বে-তে আমাদের খাওয়া বাদ গেল।
গলায় আবদার ঢেলে বলল শৈল। আশ্চর্য হওয়ার কিছু নেই। বলতেই পারে। শিবনাথ বাচস্পতি সে। তাকে জাত বেজাত, ছোট বড় চেনে সবাই। সে হেসে উঠে বলল, আচ্ছা আচ্ছা, বাড়ি যেয়ো তুমি। যত প্রাণ চায়, খেয়ে এসো।
আবার প্রণাম করল শৈল। বলল, আহা, কী সোন্দর বউ হয়েছে! যেন মা দুগগাটি।
ভানু তখন তাকিয়ে ছিল দু চোখ বিস্ফারিত করে। তার চারপাশে আবার ঘিরে এল যন্ত্রণার রুদ্ধশ্বাস স্মৃতি। বাবার স্মৃতি, সর্বেশ্বর নন্দনের স্মৃতি, তার বৃন্তহীন জীবনের স্মৃতি। কিন্তু শৈলকে দেখে তার জড়িয়ে ধরতে ইচ্ছে করছে। যেন নতুন বউ অনেক দিন বাদে পেয়েছে বাপের বাড়ির মানুষ। আপনজন এসেছে, তাই আলিঙ্গন করতে প্রাণ চাইছে। কিন্তু এত লোকের মধ্যেও শৈল তাকে ইশারা করছে শান্ত থাকতে।
বেলা পড়ে আসছে। বৃষ্টি হয়নি। বরং মেঘ-ভারাক্রান্ত আকাশটার কোন ফাঁক দিয়ে রোদ উঠেছে। পশ্চিমের গাছ-গাছালির ফাঁকে ঝিকমিক করছে তামাটে বোদ। বাতাস নেই, দমবন্ধ গুমসোনি।
ফেরবার পথে মন্দিরে গেল সবাই। প্রায় মানুষ সমান উঁচু দাওয়ার উপরে মন্দির। দেখে দেখেও পুরনো হয় না, শুনে শুনেও একঘেয়ে লাগে না এ মন্দিরের মূর্তি ও কাহিনী।
সেই একবার আলিবর্দির আমলে, স্বয়ং বৃন্দাবনচন্দ্রের খাজনা বাকি পড়ে গিয়েছিল নবাব দরবারে। নবাব সাহেব ঠাকুর বোঝেন না, বললেন, কোতল করে নিয়ে এসো বৃন্দাবনচন্দ্রকে আমার দরবারে, হাজত করো ব্যাটাকে বাকি খাজনার দায়ে।
বিলোচন বলে, সবাই শোনে। শিবনাথও শোনে। শোনে আজন্ম শোনা পুরনো কাহিনী। আর যত না দেখে বৃন্দাবনচন্দ্রের বাঁয়ে শ্রীমতী রাধারানিকে, তার চেয়ে বেশি দেখে ভানুমতীকে। ভানুও দেখে তার আজন্ম সাধের গুপ্তিপাড়ার মঠ আর শানে বিলোচনের কাহিনী।
বিলোচন বলে, তা লবাবের হুকুম তো আর চাট্টিখানি কথা নয়, দেবতাকেও যেতে হয়। মোহান্ত নিয়ে গেল বৃন্দাবনচন্দ্রকে, হাজির করে দিল লবাবের দরবারে। কিন্তু সেটি আসল লয়, বৃন্দাবনচন্দ্রের নকল মূর্তি। ওই যে দেখছ কৃষ্ণচন্দ্রের মূর্তি, উনি হলেন সেই নকল বৃন্দাবনচন্দ্র। আর হুই যে দেখছ গৌর নিতাইয়ের মন্দির, ওটি হল আসল বৃন্দাবনচন্দ্রের মন্দির। তা বৃন্দাবনের মেলাই টাকা, সোনা-দানা জমি জিরেত আছে, ভোগও অনেক হয়। কলকাতার বাগবাজারের মস্ত বড় লোক তৈরি করিয়ে দিয়েছিলেন এই মন্দির। সে সব শুনতে পাবে মোহান্তের কাছে। তবুও মারামারি কি কম হয়েছে বৃন্দাবনের ভাগের মাটি আর টাকা খাবার জন্যে? রাজা বলল, মোহান্ত বলল, সকলেই খেয়োখেয়ি করেছে, করছে। বেশি বলব না বাপু, কাছের গাঁয়ে বাস করতে হয়। কোথা থেকে কী হয়ে যাবে। বলে এমনিতে নীলের গাদনেই মারা গেলুম।
ঘুরে ফিরে বিলোচনের সেই নীলের কথা। ভানু ততক্ষণ চলে গেছে রামসীতার মন্দিরের কাছে। সারা মন্দিরের গায়ে পোড়া ইটের কত না মূর্তি। তার কাছেই অবনী দাঁড়িয়ে। তারো কি মনে হচ্ছে নাকি, বৃন্দাবনচন্দ্রের সঙ্গিনী স্বয়ং ঘুরে বেড়াচ্ছে তার আশেপাশে।
কিন্তু ভানুর কী হয়েছে। মুখ তার লাল, চোখ দুটি যেন বড় বেশি ঝকঝক করছে। কাকে যেন খুঁজছে ভানু। কাকে, কাকে? কীসের এক তীব্র আনন্দ তার সারা দেহে আবর্তিত হচ্ছে, অথচ ভয় করছে, অস্বস্তিও হচ্ছে শরীরের মধ্যে।
মন্দিরের পিছনে বাগান। গাছগাছালির ছায়ায় এর মধ্যেই অন্ধকার অন্ধকার লাগছে। ভানু বাগানে নেমে গেল সকলের অগোচরে।
সকলের যখন খেয়াল হল, দেখল ভানু নেই। কোথায় গেল? সর্বনাশ! দ্যাখ দ্যাখ, কোথায় গেল। নতুন বউ, এক গা গহনা, অচেনা জায়গা।
পাঁচিলের ওপাশে মোহান্তের বাড়ির সীমানায় গেল নাকি? কাঁটা দিয়ে উঠল শিবনাথের গায়ে। কী ভয়ংকর দশনামী দণ্ডী, ওরা অবধূত, ধর্মে ওদের ভোগের কোনও বাছবিচার নেই।
শিবনাথ ছুটে গেল মোহান্তের আস্তানায়। নেই সেখানে, মোহান্ত অনুপস্থিত। খাঁ খাঁ করছে বাড়ি।
শিবনাথের বুকের মধ্যে খাঁ খাঁ করে উঠল। অবন যেন পাগল হয়ে গেছে। তারপর বাগানের দিকে চোখ পড়ে গেল বিলোচনের বউয়ের। দেখা গেল জঙ্গলের মধ্যে একটা মোটা কাঁঠাল গাছের গোড়া জড়িয়ে ধরে কাঁদছে ভানু। ঘোমটা খসে গেছে। গায়ের নীলাম্বরীও আলুথালু। ঠোঁট দুটিতে রক্ত ফেটে পড়ছে যেন। কী হল?
শিবনাথ তাড়াতাড়ি ছুটে গেল কাছে। দিদি গেলেন থপ থপ করে। বিলোচনের বউ গেল ছুটে। সে-ই বলল, কী হয়েছে গো ঠাকরুন?
না, গহনা আছে সবই। চকিতে কী-ই বা ঘটল। কী হল? কিন্তু কোনও জবাব নেই ভানুর মুখে। খালি কান্না।
হঠাৎ বিলোচনের বউ ফিক করে হেসে উঠল। কী একটা ইশারা করল শিবনাথের দিদিকে। কিন্তু তার ভাবলেশহীন মুখে কোনও ভাবোদয় হল না। কেবল মুখটা যেন লাল হয়ে উঠল খানিকটা। শিবনাথ তখনও বিমূঢ়। ঘোর অন্ধকার হাতড়ে ফিরছে সে। তারপর হঠাৎ খুশির প্রাবল্যে গলা দিয়ে শব্দ বেরিয়ে গেল তার। চকিতে ব্যস্ত হয়ে বলে উঠল, আ-হা-হা কান্নার কী আছে, অ্যা। আর একটু গেলেই পালকি, চলো চলল।
তবু কান্না বাধা মানে না ভানুর। ফোঁসফোঁস করতে করতে পালকিতে এসে উঠল। বিলোচনের বউ দূরে সরে গেছে। বিলোচনও গেছে। এখন কোনওরকমে আর স্পর্শ করা চলবে না। তারা যে শুদ্র। বাড়ি এসেই ঘরবন্দি হল ভানু। আজ থেকে তিন দিন চন্দ্র সূর্য দেখতে পাবে না তাকে। ঘরের মধ্যে, চারটি বাঁশের কঞ্চি পুঁতে গণ্ডির মধ্যে আলোহীন ঘরে তাকে থাকতে হবে। ব্রাহ্মণ, শুদ্র, কোনও পুরুষ অথবা বিধবা নারীর মুখ দেখবে না সে। দেখতে নেই। এইভাবে, এক বস্ত্রে, লবণহীন ব্যঞ্জন খেয়ে থাকতে হবে তাকে। আশেপাশের জ্ঞাতিদের সধবা বউরা এল। শুরু হল স্ত্রী আচার। শাঁখ বাজল, উলু পড়ল। পণ্ডিতের বাড়িতে এ সব লৌকিক বিষয়ে কড়াকড়ির অন্ত নেই। জ্ঞাতিদের এক সধবা বউ এসে একটি নোড়া দিয়ে গেল ভানুর কোলের কাছে। ভানু তখনও কেঁদে কেটে অস্থির। বিস্ময়, কৌতূহল ও ভয় মিশিয়ে এ কান্না।
জেদি গলায় বলল, কী হবে এ দিয়ে?
বউটি মিষ্টি হেসে বলল, ওটিকে কোলে করো।
ভানু কেঁদে উঠল, কেন?
ভানু যত কাঁদে, বউটি তত হাসে। বলে, তোমার যে দ্বিতীয় বিয়ে হচ্ছে গো। মায়ের জাতে উঠলে যে?
ছাই! তোমার মাথা!
তবু বউটির কী হাসি। ভানুর গাল টিপে দিয়ে, নোড়াটি তার কোলের উপর চেপে বসিয়ে, আঁচল দিয়ে ঢাকা দিয়ে বলল, এবার যে হবে ওই রকম একটি, ওই রকম ভারী পাথরের মতো শক্ত ছেলে। তখন তোমার মাথা কি আমার মাথা, একবার দেখব। আর বাচস্পতি ঠাকুরের মতো যদি মুণ্ডটি হয়, তবে তখন তোমার বেহায়াপনা দেখব।
বলে বউটি সস্নেহে ঠোনা মেরে, ভানুর বুকের আঁচল গুছিয়ে দিয়ে চলে গেল হাসতে হাসতে।
মুখ ঢেকে কাঁদতে বসল ভানু। ডুকরে, ফুঁপিয়ে, বুক চেপে, অন্ধকার ঘরে বন্দিনীর মতো কাঁদতে লাগল। কেঁদে সে হয়রান হল, ঘুমোল কেঁদে কেঁদে। এ কান্না নয়, রূপান্তরের অশ্রু। চারাগাছে আজ বিশাল বৃক্ষের লক্ষণ দেখা দিয়েছে। আজ সে ফুলবতী, অজস্র কালের সম্ভারে সে পরিপূর্ণ। উৎপীড়নে, লাঞ্ছনায় জীবন বসে থাকে না। জীবনের অন্তস্রোতে দিবানিশি বিচিত্র রূপান্তর। আজ ভানু সেদিনের সেই মেয়েটি নয়, সে কিশোরী নয়, সে ভানু নয়, গঙ্গা নয়, সে আজ নারী, শস্যদায়িনী ধরিত্রী, রক্ত-কোষে তার মাতৃত্বের দ্বার উন্মুক্ত। কেবল এই একশো বছরের পুরনো অন্ধকার বাড়িটাতে, বাহান্ন বছরের শিবনাথ বাচস্পতি নিদ্রাহীন শয্যায় নিঃশব্দে হাসতে লাগল। দেবীপূজার লগ্ন এসেছে তার। রায়ঠাকুরকে নিমন্ত্রণ করতে হবে। সংস্কৃতে কবিতা বাঁধল শিবনাথ, হে বৃন্দাবনচন্দ্র, তোমারই মোহন কটাক্ষে নতুন রিপুদল উন্মীলিত হল।
শুধু অবাক হয়েও বিশ্বে যেন এক নতুন অনুভূতি সঞ্চারিত হতে দেখল অবন। বোঝ না বোঝার মাঝামাঝি, এক বিচিত্র অনুভবের মধ্যে সে গুরুপত্নীর ছবি দেখতে লাগল মনে মনে।– রথের মেলা ভাঙেনি এখনও। উল্টোরথ পর্যন্ত সমানে চলতে লাগল যাত্রা, কবিগান, সঙের মিছিল, ভাঁড়ের দলাদলি, কোঁদল। মেলা থাকবে এক মাস। গুপ্তিপাড়ার গঙ্গার ঘাটে প্রতি দিন একটা করে ঘটনা ঘটতে লাগল।
ঘাটে ঘাটে এখনও ভিড় করে রয়েছে বিদেশিদের বজরা, পিনিষ, কয়টর, ভাউলে। অনেকে এসেছে দুর কলকাতা থেকে। মাহেশের রথযাত্রায়ও অনেকে ভিড় করেছে। কিন্তু যারা ভিড় বাঁচিয়ে বাধা বন্ধনহীন নিরঙ্কুশ মজা লোটবার তালে ছিল, তারাই এসেছে এই দুর অঞ্চলে। সঙ্গে এসেছে উঠতি বয়স থেকে প্রৌঢ়া মেয়েমানুষ পর্যন্ত। সেখানে গান ফুর্তির অন্ত নেই। রাতভর শোনা যায় মাতাল নারী-পুরুষের হল্লা। স্থানীয় অনেকে জুটছে গিয়ে সেই সব জলযানে শব-ভুক শকুনের মতো। আসলে কলকাতার দেহোপজীবিনীরা এসেছে মেলায় ব্যবসা করতে। পুরুষেরা তাদের সঙ্গী দালাল। এ সব অঞ্চলের আশেপাশে নিখোঁজ হয়েছে কয়েকটি মেয়ে। তার মধ্যে আছে দুটি ব্রাহ্মণ কুলীনের যুবতী বউ। এ ঘটনা প্রায় প্রতি বৎসরের। কিছুই আসে না বরং যায়। কলকাতা, চুঁচুড়া, চন্দননগরের জুয়াড়িদের কাছে সর্বস্বান্ত হয় অনেকে।
এদিকে তিন দিন বন্দিজীবনের পর, তীরকাটির বেষ্টনী থেকে চতুর্থ দিনে বাইরে আনা হয়েছে ভানুমতীকে। এর মধ্যেই কয়েকজন যুবতী সধবা এসে জুটেছে ভানুর নারীত্ব দর্শনের উৎসবে। আজকেই আসল উৎসব। জোড় হলে হবে না, বে-জোড় মেয়েমানুষ চাই। অর্থাৎ বে-জোড় এয়োরা আজকের উৎসবে অংশ নিতে এসেছে। পুরুষ নেই, বিধবা নেই, আর নেই আইবুড়ো মেয়ে। শুধু বিবাহিতারা আজ নারী-জীবনের এক আদিম রহস্যকে নানান ভঙ্গিতে ও কথায় প্রকাশ করছে ভানুর কাছে।
আকাশে আষাঢ়ের রীতিমতো ঘনঘটা। মাতঙ্গ কালো মেঘ যেন বিশালকায় পুরুষের মতো পা বাড়িয়েছে পৃথিবীর দিকে। বিদ্যুৎ ঝলকে তার হাসি, বজ্রে তার অট্টধ্বনি। দক্ষিণা বাতাসের মোড় ঘুরে গিয়েছে, পুবে সাওটার আভাস বাতাসে।
শিবনাথও বন্দি। ঘরের মধ্যে বসে সে সবই শুনতে পাচ্ছে। দরজা খুললেই দেখতে পায়। কিন্তু দেখবে না, দেখতে নেই। তাই সে জানলা খুলে আকাশের দিকে তাকিয়ে, যক্ষরাজানুচরের মতোই তাকিয়ে আছে মেঘের দিকে। বলছে,
মেঘালোকে ভবতি সুখিনোহপ্যন্যথাবৃত্তি চেতঃ 
কণ্ঠশ্লেষপ্রণয়িনি জনে কিং পুনদ্রসংস্থে?
সত্যি, এমন মেঘ সমারোহ দেখে কোন রসিক তার প্রণয়িনীর কথা না ভাবে। রায়ঠাকুর হলে আজ আরও খুশি হয়ে বলতেন, এর চেয়ে বড় লগ্ন আর হয় না হে বাচস্পতি। বলতেন,
হরসম্পর্কহীনীয়াঃ লতায়াঃ কামমন্দিরে। 
স্বয়ম্ভূকুসুমং দেবি রক্তচন্দনসংজ্ঞিত।
একলা ঘরে বসেও, লজ্জায় বিহ্বল হয়ে পড়ল শিবনাথ। রায়ঠাকুর নয়, তন্ত্রের বিশেষ অভিব্যক্তি তারই ঠোঁটের কূল ছাপিয়ে প্লাবিত হচ্ছে। স্বয়ম্ভূকুসুম। ছি ছি, না না, স্বয়ম্ভূকুসুমের পথ শিবনাথের নয়। সে তান্ত্রিক নয়, ভানুর সে খেলার জুটি।
রাত পোহালেও মেঘের জন্য টোলের ঘরে অন্ধকার রয়েছে। প্রদীপ জ্বালিয়ে ছাত্ররা বসেছে পুথি নিয়ে। অবনী বসেছে ঋগ্বেদ নিয়ে। ধর্মসভা বসবে আজ নারায়ণ চূড়ামণির বাড়িতে, নব্যধর্মসভা। অবনী যাবে সেখানে। কিন্তু তার কান রয়েছে একটি ছাত্রের গুনগুনানির দিকে। সে তখন সংস্কৃত কবিতা আবৃত্তি করছে, যার মানে নারায়ণের কোলে লক্ষ্মী বসেছে দক্ষিণ জঘন ভাজে, বাম উরু নীচে প্রসারিত…।
আরও কানে এসে বাজছে অন্দরের এয়োদের হাসি ও কথা। ঋগ্বেদের সূক্তগুলি কেবলি যেন জড়িয়ে যেতে চাইছে।
সাত এয়ো যেন সাতটি মাতঙ্গিনীর মতো ঝাঁপিয়ে পড়ল ভানুর উপর। তিন দিন ধরে নুনের অভাবে পেট ভরে খেতে পারেনি ভানু। ঘুম হয়নি। শরীরে তার জোর নেই, জেদ মরে গিয়েছে। কাঁদো কাঁদো গলায় বলল, কোথায় নে যাবে?
–ঘাটে গো, ঘাটে। নাইতে যেতে হবে, ওঠো তাড়াতাড়ি।
আরও নানান কথা তারা বলল হেসে গেয়ে। সে সব কথা শুনলেও কানে আঙুল দিতে হয়।
ভানুকে নিয়ে এয়োরা ঘাটে এল। যে-ঘাটে কেউ নামেনি, জল স্পর্শও করেনি। ভানুর হাতে কাটারি দিয়ে একজন এয়ো বলল, জল কাটো।
জল কাটতে হয়। নইলে ভূত-প্রেত শুদ্ধ হয় না। জল শুদ্ধ হলে, ভানুকে জলে নামিয়ে দিল। বলল, ডুব দাও, ডুব দিয়ে যা পাও, হাত দিয়ে তুলে নিয়ে এসো।
ভানু অস্থির হয়ে উঠল। বলল, কী তুলব, মাটি?
–যা পাও।
এক ডুবে যা পেলে, তাই মুঠি ভরে তুলে নিল ভানু।
এয়োরা ঝাঁপিয়ে পড়ল, দেখি দেখি, কী পেয়েছ?
মুঠি ভরে পেয়েছে শামুক, জীবন্ত শামুক। এয়োরা হেসে, ভানুকে গাল টিপে, ঠোনা মেরে বলে উঠল, ছুঁড়ি বাগিয়েছে ভাল, জ্যান্ত শামুক পেয়েছে গো, এবার আর দেখতে হবে না। সামনের বছরে এমন দিনে ছেলে কোলে থাকবে।
আদিম বিশ্বাস তাদের, জীবন্ত শামুক প্রাপ্তি আজ ভানুর প্রথম জীবন্ত সন্তানেরই প্রতীক। মৃত শামুক উঠলে, উৎসবের হাসির মুখে কালি পড়ত, নিরানন্দে নীরব হত সবাই।
তারপরে আবার একটি বিয়ের মতোই ব্যবস্থা হল প্রায়। হোম-যাগ-যজ্ঞ হল। শিবনাথকেও পাটের কাপড় পরে যোগ দিতে হল পূজায়। এয়োরা রাঁধলে ভাল মন্দ। দশরকম ব্যঞ্জন, আঁশ তরকারি, পায়েস-মিষ্টান্ন।
ইতিমধ্যে একটি কিষাণ এসে গর্ত কেটে দিয়ে গিয়েছে খিড়কি দোরের কাছে। কলসি কলসি জল ঢেলে রেখে গিয়েছে কাদা করে। এ উৎসবের নাম কাদা করা।
তার আগেই পুরুষদের খাইয়ে বিদায় করল মেয়েরা। তারপর ভানুকে আবার টেনে নিয়ে এল ঘরের বাইরে। কিছুতেই আসবে না ভানু। কেঁদে কেটে, ধস্তাধস্তি করে কাণ্ড বাধালে সে। কিন্তু এয়োরা তার চেয়ে জোরালো। এ তো শুধুই ফুর্তি নয়, কাদা করার কাদা না মাখালে বাচস্পতি গৃহিণীর অকল্যাণ হবে যে! হালিশহরে অনেক কাদা খেলা দেখেছে ভানু লুকিয়ে। কিন্তু সে যে এমন ভয়াবহ, তা জানত না।
ভানুকে নিয়ে এসে কাদার গর্তে নামল মেয়েরা। সকলেই এক বিচিত্র ঘোরে প্রায় উন্মাদিনী, কাপড়চোপড়ের ঠিক নেই। তার মধ্যে কেউ গান ধরেছে,
মাতাল ভোলা আসছে ক্ষেপে, 
সরে যা গো কামিনীকুল
ভানুর হবে নাকড়া ছকড়া 
হাতে যে তার আছে ত্রিশূল ॥
কে একজন কপট ভয়ে চিৎকার করে উঠল, কোথায় গো মাতাল ভোলা?
-ওই আসছে, এবার এসে ধরবে।
–আসুক, তাকেও কাদা করব।
অমনি হাসির রোল পড়ে গেল। ভানুমতী কাদা মাখামাখি হয়ে কাঁদছে। তাকে একজন জড়িয়ে ধরে সশব্দে চুমু খেয়ে বলল, বাচস্পতির কাছে যখন যাবি, তখন দেখব কত কাঁদিস।
এর পরের প্রসঙ্গে এয়োরা শ্লীল অশ্লীলের আর কোনও সীমা রাখলে না।
কাদা করার পর এল নরসুন্দরী। নরসুন্দরী ভানুর হাত পায়ের নখ কাটলে। সাত এয়োর সঙ্গে মিলে স্নান করালে ভানুমতীকে, তারপর আলতা পরালে। লাল শাড়ি পরানো হল ভানুকে। কপালে সিন্দুরের টিপ দিয়ে, সিথে রাঙিয়ে, সাত এয়ো খেতে বসল তাকে নিয়ে।
এ ভানুমতীকে আর চেনা যায় না। চার দিন আগে যে মেয়েকে দেখা গিয়েছিল রথের মেলায়, এ সে মেয়ে নয়। এ যেন অনেক বড়, অনেক ভারী, গম্ভীর এক বউ। নুড়ি পাথরে অগভীর খাতে, বিচিত্র শব্দবতী স্রোতস্বিনী নয়, এ যেন গভীর গম্ভীর, ভরা টাবুটুকু জলধারা।
শুধু দেহ নয়, মনের মধ্যেও ভানুর ভার। সেখানেও তার চিন্তার ছোঁয়া লেগেছে। বালিকার মধ্যে নারীর মন হচ্ছে উন্মোষিত।

রাত্রি নয়, কালরাত্রি। রাত্রি কী ভয়ংকর। মন বুঝে ক্ষণ। মনে সুখ থাকলে আঁস্তাকুড় স্বর্গ হয়ে ওঠে। অথচ রাত্রি কী সুন্দর। ফুটফুটে তারা ভরা আকাশ। থাকল বা অন্ধকার। মেঘ নেই ঝড় নেই। তবু হাওয়া যেন আগলখোলা পাগলা দামাল। গাছে গাছে মাথা ঠোকাঠুকি। শনশন শোঁ-শোঁ রব বাঁশঝাড়ে। সারাদিন কে আগুন জ্বালালে আকাশ ভরে। আর দেখ এখন। শরীর জুড়িয়ে শীতল।
আহা, বাতাসে কী প্রাণ ভোলানো গন্ধ! গন্ধ খুঁই চামেলি বেলফুলের। তীব্র গন্ধ হাসনুহেনার। খুশিতে ডগমগ নাগ-নাগিনীরা। ওই গন্ধে ওরা পাগল। এই বাতাসে ওরা মাতাল। এই তো সময়। এই অন্ধকারে, সোহাগ করে জড়িয়ে থাকবে জুইয়ের ঝাড়ে আর হাসনুহেনার ঝোপে।
আকাশে জ্বলছে তারা আর ডুয়ে জ্বলছে জোনাকি-তারা। অস্থির আর উড়ন্ত তারা। বাতাস তিষ্ঠোতে দিচ্ছে না। ভাসিয়ে নিয়ে চলেছে দূর দূরান্তে।
আর গঙ্গা কী দুস্তর!দু ক্রোশের উপরে তার এপার ওপার। হলে কী হবে। মাঝখানে দু ক্রোশ সামিল সুদীর্ঘ চড়া। দু ধারা চলেছে গঙ্গার দু পাড় ভাসিয়ে। গঙ্গা যেন দুটি। পুবে শান্তিপুর, পশ্চিমে গুপ্তিপাড়া। দিনের বেলা গ্রাম দেখা যায় না শান্তিপুরের। ধু-ধু করে। যেন কালো পাহাড়ের মাথা ঠেকে আছে আকাশে। সাত ক্রোশ উত্তরে হল নবদ্বীপ ধাম।
কিন্তু কে দেখবে। বিনি জেলেনির মেয়ে, যেন সাপের মাথার মণি। সে কোন সাপের! কোন নাগরে মাথায় করে নিয়ে চলেছে তাকে, কোন দুধ সাগরের পাড়ে, কে জানে। গুপ্তিপাড়ার অন্ধকার পথ আলো করে চলেছে। রূপের আলো। বুকের মধ্যে আঁকুপাঁকু ধুকুধুকু। দিব্যি নুন জরিয়ে জরিয়ে খাচ্ছিল আম। নোনা স্বাদের ভেজা মুখে গুনগুন করে গান গাইছিল আর গাঁথছিল ঘাসডগার হার। কিন্তু কোথা থেকে কী হল। নোনা স্বাদ কাটল না। চোখের জলে ভরে উঠল মুখ। ঘর ছেড়ে এল মেয়ে। চোখের জলে অন্ধ হল চোখ। ভাবি, কার মুখ দেখে পুইয়েছিল রাত। জেলেনি রূপসী মেয়ের কপালে কে লিখে রেখেছিল এই বরাত।
সোজা মেয়ে, সরল মেয়ে। সাত বোঝে না, পাঁচ বোঝে না। প্রাণখানি বেরিয়ে আসতে চায় নিশ্বাসে। বেরিয়ে আসতে চায় চোখ ফেটে, বুক ফেটে। খোলা পিঙ্গল চুলের রাশি এলোমেলো। ছেয়ালো ছেয়ালো শরীরে কাপড় আলুথালু। ভয়ে প্রাণ ছটফট করে জাঁতাকলের ইঁদুরের মতো। বাপ মরল। ঘোড়ার লাথিতে খুলি ভেঙে মরল। মরে হল ঘোড়ায় পাওয়া দানো জিন! বাবাগো! শিউরে ওঠে গায়ের মধ্যে। ঘোট মেয়ে। তবু হাঁসফাঁস করে বুকের মধ্যে। বুকের মধ্যে কিলবিল করে সংশয়ের সাপ। ঘটক ঠাকুর, ঠাকুরদা চলেছে কোথায় নিয়ে। কতটুকুন আর মগজখানি তার। মাথায় কিছু আসে না। এখন শুধু কান্না, ভয় আর নির্ভরতা। পায়ের নীচে নরম দূর্বা ঘাস। তাকেও যেন ভয়। দু হাতে সর্বেশ্বরকে আঁকড়ে ধরে চলেছে মেয়ে। সে-ই এখন তার সব। তার জীবন মৃত্যু, তার সুখ দুঃখ, সবই তার হাতে।
এই গুপ্তিপাড়াকে দুচোখ ভরে দেখবার কত সাধ ছিল ভানুর। কিন্তু কে দেখবে। এই গুপ্তিপাড়া। নাম তার গুপ্তপল্লী। জাগ্রত ভগবানের বাসভূমি। গাঁয়ের মাটিতে পা দেওয়ার আগে, মাটিতে কপাল ঠেকাতে হয়। কিন্তু কে দেখবে। কে ঠেকাবে মাথা। জাগ্রত ভগবানের লীলাভূমিতে ত্রাস ও প্রাণ মানে না।
আর এই গুপ্তিপাড়ায় আসার জন্যে একদিন কত হাঁপাহাঁপি। কত দাপাদাপি। এক বারটি, বাবাগো, এক বারটি নে চল গুপ্তিপাড়ার মেলায়। রথের মেলায়। কেউ বলত গুমিপাড়া, কেউ বলত গুপ্তিপাড়া। মেলা? অত বড় রথের মেলা এ তল্লাটে আর কোথাও হয় না। জাগ্রত রাধাবল্লভ ঠাকুর। মন্দির কী। গায়ে তার রক্তবর্ণের পোড়া ইটের ছাপে কত চিত্র আঁকা। কী বা তার বাহার। আসল মন্দিরে অধিষ্ঠিত স্বয়ং বৃন্দাবনচন্দ্র। সে মন্দিরের সামনের দেয়ালেও কত কালের কত চিত্রবিচিত্র। পাথরের গায়ে রং-এর আলপনা। রাধাবল্লভের পোড়া ইটে যেন জমাট বেঁধে আছে লাল রক্ত। রাম-রাবণের যুদ্ধের সে কী ভীষণ ছবি! কান পাতলে শুনতে পাবে তুরি ভেরির নাদ। রাক্ষসের হুংকার, বানর সৈনিকের উল্লাস, মৃত্যুর আর্তনাদ। কদমতলায় রাধাকৃষ্ণের মন রং রাঙানির কত লীলা ফুটে আছে দেয়ালে। কান পাতলে শুনতে পাওয়া যাবে কদমগাছে বাতাসের ঝিরিঝিরি, ফুট অস্ফুট প্রেম-পিরিত-রীতি, কপট অভিমান ছলা কলকাকলী। কোথাও গোপিনীরা বস্ত্র হারিয়ে, কুচ যুগে রাখি হাত, শরমে ঢাকি মুখচাঁদ, ডাকে হরি হরি ॥ ইটের গায়ে কত নাচের তাল, চোখে কত ইশারা, নারী পুরুষের কী বিচিত্র ভঙ্গির মিথুন মিলন। আর আছে দশপ্রহরণধারিণীং বিষ্ণু ও গরুড় মূর্তি।
যেমনি ঠাকুর, তেমনি ঠাকুরসেবক বাবুরা। অতিথির অনাদর হয়নি কোনওদিন। রথের মেলায় লোক আসে সারা দেশ ঝেটিয়ে। এক বার তো নৌকা উলটে পঞ্চাশ জন মেয়ে পুরুষ ডুবেই মরল। সে খবর ছাপা হয়েছিল কলকাতার কাগজে। সেই রথ দেখতে আসার জন্য কী কান্না মেয়ের, কিন্তু কে নিয়ে আসবে। বাপ তো বাপ। হাঁক তো হাঁক। এক হাঁকেই রা বন্ধ।
আর আজ। সেই গুপ্তিপাড়া। অন্ধকারে ঝোড়ো বাতাস। ঘরে ঘরে আগল বন্ধ। নিশুতি গাঁ। কানে শুধু হুতোম পেঁচার হুম হুম। মনে আসে গুপ্তিপাড়ার ভয়। ভয় নেই আবার। মনে নেই কেষ্টানাদ মোহান্তের কথা। হালিশহরের মানুষে আজও গল্প করে। বৃন্দাবনচন্দ্র ঠাকুরের সেবাইত কেষ্টানাদ। যম। মেয়ে-খেগো যম। আজ এর মেয়ে ললাটে, কাল ওর মেয়ে। মস্ত ডাকাত ছিল। দল ছিল বিরাট। রাত করে কত মহাজনি নৌকার সর্বনাশ করেছে। তারপরে ধরা পড়ল। সেও কি আজকের কথা। পঁচিশ বছর হল। তখনকার ম্যাজিস্ট্রেট স্মিথ সাহেব দিল জেল ঠুকে। চার দফা মিছিলে সাজা সাব্যস্ত হল। চার দফা মিছিল মানে চার দফা শুনানি। কলকাতার সংবাদপত্রে এ নিয়ে কত লেখালেখি। দু হাত তুলে সবাই আশীর্বাদ করলে ম্যাজিস্ট্রেটকে।
কেন, তারকেশ্বরের মোহান্ত? সব মোহান্তই অমনি। সে আরও আগের কথা। নষ্ট মোহান্ত বেশ্যা নিয়ে বাস করত। সে বেশ্যার আবার উপপতি ছিল একটা। মোহান্ত টের পেয়ে একদিন গেল সেই মেয়েমানুষের বাড়িতে। দেখে, উপপতি জাঁকিয়ে বসে রয়েছে। অমনি মাথায় চড়ল আগুন। মেয়েমানুষটিকে বলল খাবার জল আনতে। সে গেল তো অমনি মোহান্ত এত বড় একটা ছুরি বের করে ঢুকিয়ে দিল উপপতির বুকে। তার আবার কত কথা। আদালতে দাঁড়িয়ে বলে, আমি হলাম দশনামী দণ্ডী। আমি অবধূত। মেয়েমানুষ নিয়ে থাকা আমার ধর্ম। তোর ধর্ম তো তোর ধর্ম। ফিরিঙ্গি মেয়ে রাজার পুলিশেরাও তেমনি ডাকসাইটে। মোহান্তকে ধরে দিল গলায় লটকে ফাঁসি। যাও দশনামী দণ্ডী, অবধূত ফাঁসির দড়ি গলায় পরে যত খুশি মেয়েমানুষ নিয়ে ধর্ম কর গে। নাম ছিল তার শ্রীমৎ রামগিরি।
গায়ে কাঁটা দিয়ে ওঠে। মনে জাগে শুধু সেই সব ভয়ের কথা। চারদিকে শুধু ভয়। ভয়ের সমুদ্র। তার বুকে আশ্রয়ের ভেলা হল কিনা সর্বেশ্বর ঘটক।
নিশুতি গুপ্তপল্লী। গুপ্ত আছেন ভগবান। শুধু সেইজন্যেই গুপ্ত নয়, সত্যিকারের গুপ্ত অর্থাৎ বৈদ্যদের বড় ছড়াছড়ি। আয়ুর্বেদ শাস্ত্রী ও ভিষকরত্নের দেশ। সেনেরাও ঘরানা ঘর। সেনপাড়া নাম থেকেই সেটা অনুমান করা যায়। এ গ্রাম ছিল ওপারে। শান্তিপুর ছিল এপারে। তলে তলে খেলা জুড়ে দিল গঙ্গা। কত শত বছরের খেলা, আর কী বিচিত্র খেলা। গ্রামকে গ্রাম ঠেলে নিয়ে গেল ওপারে, অন্যগ্রাম ঠেলে দিল এপারে। নবদ্বীপকে সুদ্ধ এপার করে দিল।
পুণ্যবতী বৃদ্ধা গুপ্তিপাড়া। ছানিপড়া চোখে, ভীত বিস্মিত বিমূঢ় চোখে তাকিয়ে দেখে গঙ্গাকে। হাসিতে ঢলঢল, রূপে ঝলমল গঙ্গা। কিন্তু তার খাঁই বড় কম নয়। তার চোরা ঘূর্ণি স্রোত কোনওদিন হয়তো ভাসিয়ে নিয়ে যাবে সারা গুপ্তিপাড়া।
একদিন ছিল কত কী! তখন সপ্তগ্রাম জমজমাট। গুপ্তিপাড়া বামুনের ছেলেদের ভিড়ে গিজগিজ করত। তখন ছিল অনেক টোল। আজ ঊনবিংশ শতাব্দীর অর্ধেক উজাড়। এখনও কুল্যে গোটা পনেরো ন্যায়শাস্ত্রের টোল আছে। তবে ফাঁকা ফাঁকা। আড়ো আড়ো ছাড়ো ছাড়ো। সে যুগই যে আর থাকতে চায় না। বেদ আর বেদ-ভাষা যাচ্ছে দূরে। এখন শুধু কোম্পানির ভাষা ইংরেজি শিক্ষা। যখন যেমন তখন তেমন। নইলে কে জোগাবে ভাত কাপড়। রাজ-ভাষা না শিখলে কে দেবে কাজ। কাজ চলবেই বা কেমন করে। তা ছাড়া ওই সর্বনাশী বর্ধমানের জ্বর। কী রোখ ওই সর্বনাশী জ্বরের। মড়কে উজাড় করতে চলেছে সারা দেশ।
তবু, গ্রাম কি আজকের। মুকুন্দরামের চণ্ডীতে আছে, বাহ বাহ বল্যা ঘন ঘন পড়ে গেল সাড়া। বামভাগে শান্তিপুর, ডাহিনে গুপ্তিপাড়া ॥ শুধু কি তাই। বিজয়রাম সেনের তীর্থমঙ্গলে আছে, গুপ্তিপাড়ায় ব্রাহ্মণের কি কহিব নীত। মহাতেজ ধরে তারা বিচারে পণ্ডিত ॥ আরও কত। হালিশহরের লাটু ঠাকুর রোয়াকে বসে কেমন সুর করে করে পড়ে ওইসব চণ্ডী-পুথি। গল্প করে। বলে, এই গুপ্তিপাড়ার ছেলে হল মোহনলাল। সিরাজদ্দৌলার বাঙালি বীর সেনাপতি। যেমনি লড়িয়ে তেমনি বোঝদার। ঠিক ধরল মিরজাফরের কারসাজি। কত বললে নবাবকে, হুজুর, জাঁহাপনা আপনার বড় সেনাপতিকে সামলান। লইলে সব যাবে। আর যাবে। তখন যেয়ে বসে আছে। তবু গুপ্তিপাড়ার ছেলে গেল না। লড়াই করে প্রাণ দিল পলাশীর মাঠে।
আর আছে মেয়েদের চোপা। নাম করা চোপা। বিনির মেয়ে গঙ্গারও বড় চোপা। কতজনে কতদিন গুপ্তিপাড়ার মেয়েদের চোপার তুলনা দিয়েছে তার সঙ্গে। বলেছে–
উলার মেয়ে কুল কুনুটি,
নদের মেয়ের খোঁপা,
শান্তিপুরে নথ নাড়া দেয়
গুপ্তিপাড়ার চোপা।
ওই চোপাই আবার বড় মিষ্টি। নইলে নদের রাজা কৃষ্ণচন্দ্রের ভাঁড়, নাপতে গোপাল কেন বিয়ে করবে গুপ্তিপাড়ার বাঁচাল নাপতেনিকে! আর, কাঁচড়াপাড়ার ওই সরস্বতী ঠাকরুনের আদুরে ছেলে, কী নাম যেন তার এখন কলকাতায় কাগজ বের করে। কাগজের নাম সংবাদ প্রভাকর। সে একজন কবি। বুলি কী! বলে,
যত ছুঁড়িগুলো তুড়ি মেরে কেতাব হাতে নিচ্ছে যবে,
এ.বি. শিখে, বিবি সেজে, বিলাতী বোল কবেই কবে।
সেও তো এই গুপ্তিপাড়ার চোপাউলিকেই ঘরনী করেছে। কাঞ্চনপল্লীর গুপ্ত এসে গুপ্তিপাড়ার বদ্যিনিকে বিয়ে করেছে তাই বুঝি অত কলমের চোপা। এখন হুগলি চুঁচুড়ার কতকগুলি মেয়ে নাকি মেমসাহেবের স্কুলে যায়। আর পাড়ার ছোঁড়াগুলি ওই ছড়া বলে বলে পেছনে লাগে তাদের।
আর আছে কাঁড়ি কাঁড়ি বাঁদর। তাই গুপ্তিপাড়ায় গাছে গাছে, মন্দিরে মন্দিরে, বাড়িতে বাড়িতে বাঁদরের বড় উপদ্রব। কোত্থেকে এসেছে? না গুপ্তিপাড়া থেকে। ও গুপ্তিপাড়ার বাঁদর। ভিন গাঁয়ে এই বলে বড় জব্দ হতে হয় গুপ্তিপাড়ার মানুষকে। মহারাজ কেষ্টচন্দ্র তো একবার গুপ্তিপাড়ার বাঁদর বাঁদরি আনিয়ে বিয়েই দিয়ে ফেলল৷ সে বিয়েতে নদে হুগলির কত পণ্ডিত গিয়েছিল। আর সবাইকে, এই এত এত দানসামগ্রী।
সেই গুপ্তিপাড়া। না, হাতি নেই, ঘোড়া নেই। মস্ত মস্ত হাবেলি নেই। হাবেলি হল হাউলি। যাকে বলে বড় বড় বাবুদের সুন্দর সুন্দর বাড়ি। সে আছে হাবেলি শহরে। অর্থাৎ হালিশহরে।
এখানে আছে মন্দির। মন্দির আর টোল। তাও টোলের ধ্বংসাবশেষ। পুণ্যভূমির সেদিন নেই। সে পুণ্য নেই। টিমটিম করছে কিছু ন্যায়শাস্ত্রের টোল। নতুন যুগে সাড়াশব্দহীন। বিগত জীবনের ঢেউহীন নিস্তরঙ্গ স্তিমিত জীবনযাত্রা। সন্ধ্যারাত্রে শাঁখ কাঁসর ঘন্টার শব্দে এক বার জেগে ওঠার চেষ্টা করে।
কিন্তু শয়নবিমানে ঠাকুরকে শোয়ানোর পরেই সব নিঝুম। ভগবান গুপ্ত আছেন কি না কে জানে। তার সবকিছুর সঙ্গে সঙ্গে রাম-সেনানীর দাপটও আর তেমন নেই। রাম-সেনানী অর্থাৎ বাঁদর।
এখন গভীর অরণ্য, গহন বন। দিকে দিকে লতা ও গুল্মের সর্বগ্রাসী আক্রমণ। বাড়ি ও মন্দিরগুলিতে বট অশ্বথের চারা তুলছে মাথা। কেয়ারি করা জুই মল্লিকার ঝাড়ের ছড়াছড়ি সারা গাঁয়ে। বাড়ি বাড়ি মন্দিরে মন্দিরে। হাসনুহেনা আর বনতুলসীর সীমা নেই। তারই গন্ধে মদির বাতাস। সেই মদিরতার রূপ এই রাত্রি।
কিন্তু পুরনো দিনের মাঝে গুপ্তিপাড়ায় যেটি মাথা তুলে দাঁড়িয়ে আছে, সেটি কুটির পাড়া। এখন সুবিস্তৃত গুপ্তিপাড়ার যত রং, যত ঢং, যত আলো বাতাস, লোক-লশকর, গাড়ি ঘোড়া, দাসী-বাঁদি, মারধোর হল্লা চিৎকার, সে সব গিয়ে জড়ো হয়েছে কুটির পাড়ায়। এত কথার সঙ্গে সেটা না বললে, অপূর্ণ থেকে যায় গুপ্তিপাড়ার পরিচয়।
কুটির পাড়া হল কুঠি পাড়া। নীলকুঠি। এখন কুঠিয়াল সাহেবদের বড় দবদবা। গঙ্গার ধার থেকে গাঁয়ে ঢুকতে, কুঠিপাড়া ডাইনে রেখে আসিবার সময়ও দেখা যায়, আলোর রোশনাই। শোনা যায় বরকন্দাজের হুংকার, বে-আদব রায়তের চিৎকার শোনা যায় জেলখানা ঘর থেকে। সেই সঙ্গে গুমোট ঘরের শিকল ঝনঝনা। শুধু রায়ত কেন, গোটা দেশটাই বে-আদব, কুঠিয়ালের মর্জি না মানলে।
এখন সব রস ওখানে। কখনও জুড়িগাড়ি, কখনও ঘোড়ায় চড়ে ছুটছে সাহেব। বাঁশের চেয়ে কঞ্চি দড়, সাহেবের আগে ছোট দেওয়ান। সাহেব মাতলামি করে ফিরছে, মেয়েমানুষ আনছে একটার জায়গায় দশটা।
সেখান থাকে থাকে নীল পচাবার চৌবাচ্চা। পেতলের পেল্লায় কড়াই আর ভলকে ভলকে ধোঁয়া বেয়োয় উঁচু চিমনির হা মুখ দিয়ে। গুপ্তিপাড়ার কোনও যোগাযোগ নেই।
.
রাত্রি ভয়ংকরী। চারপাশে তার বিভীষিকার ছায়া। মাঝে আছে শুধু ভানুমতী। ছোট মেয়ের মনে খিল এঁটেছে ভাবনা। ভাবনা এখন শুধু দুর্বোধ্য দুরন্ত ভয়। মন ভাঙছে। ভাঙছে শরীর। দু হাতে জড়িয়ে ধরে আছে সর্বেশ্বরকে। অন্ধকার রাজপথ। শরীর এলিয়ে পড়তে চাইছে। ছোট বুকটি আর সয় না, সয় না। উত্তর দক্ষিণ নেই, পূর্ব পশ্চিম নেই। কোনদিকে চলেছে কিছু জানে না।
শুধু গুপ্তপল্লীর পথে গুপ্ত আনন্দে মত্ত সর্বেশ্বর আর নন্দন। খাসা বস্তু এনেছে লুটে, সেই আনন্দ। নির্বিঘ্নে এসেছে এত দূর, সেই আনন্দ। এবার বস্তুটির সদগতি হল শেষ কাজ। কিন্তু সদগতি হতে কিছু বিলম্ব আছে। তার আগে দরকার, ঠিক জায়গাতে বস্তুটি গুদামজাত করা। এখন আর কোনও কথা নেই।
গতি একটু মন্দ হল। সামনে একটি ভাঙা মন্দির। সন্ধ্যাবেলা কে রেখে গেছে প্রদীপ। এখনও জ্বলছে টিমটিম করে। মন্দিরের পেছনেই বাঁশঝাড়। বাঁশঝাড়ের পশ্চিমে একটেরে একটি বাড়ির সামনে এসে দাঁড়াল তারা।
চোখ মেলল ভানুমতী। কোথায় এল। একি তাদের বাড়ি। ঘরে বুঝি শুয়ে আছে বাপ। যেন স্বপ্নভাঙা চোখে তাকাল ভানু।
আশেপাশে আর বাড়ি দেখা যায় না। শুধু একটি। মাটির বাড়ি, গোলপাতার ছাউনি। চারপাশে বেড়া লাগানো ভেরান্ডা আর ফণীমনসার বেড়া। উঠোনের মাঝে দেখা যায় কোনও ফলপাকুড়ের মাচা। নিঝুম বাড়ি। শুধু ঝিঁঝির চিৎকার! আগল ঠেলে ঢুকল সর্বেশ্বর। সঙ্গে ভানু, পেছনে নন্দন। পা টিপে টিপে যেন চোর ঢুকছে বাড়িতে। কেন? এত চুপি-চুপি কীসের। ঘটক ঠাকুরের বোনের বাড়ি তো!
দরজায় এসে টোকা দিল সর্বেশ্বর। চাপা গলায় মোলায়েম করে ডাকল, দিদি। দিদি কি ঘুমোচ্ছ?
রাতজাগা হুতোম ডেকে উঠল, হুম! হুম! কেঁপে উঠল ভানুর বুকের মধ্যে। লেপটে এল আরও সর্বেশ্বরের গায়ে।
আবার ডাকল, ও দিদি, একবারটি জায়গা।
মেয়ে গলায় জবাব এল, দূর হ ঘাটের মড়া। অন্য জায়গায় দ্যাখ। এ ঘরে খাঁড়া হাতে জাগছে মা কালী।
ওই রকম বলা হল রেওয়াজ। রাত বিরেতে চোর ডাকাতে এসে ডাকে এমনি করে। ছলনার মায়া ডাক। ডাকে, ও মাসি! ও পিসি! এমনি কত ডাক। যেন কত কালের আত্মীয় এসেছে যুগযুগান্ত পরে! যে চালাক সে এমনি করেই জবাব দেয়।
সর্বেশ্বর আরও মোলায়েম করে বলল, দিদি, শৈলদিদি, আমি তোমার সোব্বেশ্বর।
জবাব এল তেমনি গলায়, আমি সোব্বেশ্বরের যমদুতী। ভাগ তো ভাগ, নইলে চেঁচ্চে গাঁ মাথায় করব।
কী বিড়ম্বনা! যত তাদের বিড়ম্বনা, তত ভয় ভানুর। ঘটক ঠাকুরদার এ কেমন ধারা বোন। ভাইয়ের গলাও চেনে না।
সর্বেশ্বর আর নন্দন, দুজনেই হাঁসফাঁস করে। শেষটায় কূলে এসে তরী ডুববে! আর হুতোম পেঁচা কোত্থেকে ভ্যাংচায় যেন তাদেরই, হু-উ-হুঁ-উ!
সর্বেশ্বর ব্যাকুল গলায় আবার বলল, দোহাই শৈলী, একবার দেখ বেড়ার ফাঁক দিয়ে, কাকে নিয়ে এসেছি। নন্দন এসেছে আমার সঙ্গে। বিশ্বেস না হয় লক্ষ্মী ভাই, এক বারটি উঁকি মেরে দেখ।
বোধ হয় উঁকি মেরেই দেখল। ঘরে জ্বলল বাতি। তারপর খুলে দিল দরজা। ঢোকবার মুখে বোনরূপী শৈলকে চোখের ইশারা করল সর্বেশ্বর। মুখে রাখল আঙুল। অর্থাৎ, চুপ!
শৈল এমনিতেই চুপ। ঘুম-ভাঙা চোখে তার রূপের ধাঁধা। এ কোন রূপের ঝাঁপি নিয়ে এল ঘটক ঠাকুর। তার অন্ধকার ঘরে এ কোন সাপের মাথার ছিনিয়ে আনা মণি। বিস্ময়ের সঙ্গে বুকের মধ্যে ভয়ের শিহরন। রূপের মণি যে সাপের মাথার। ঘরে এনে তুলল, কিন্তু এ রূপের এদিকে ওদিকে কালনাগের ছোবলের ভয়। আঁধারে অঘোরে কখন আসবে সেই মণিহারা নাগ। আসবে দারুণ রাগে, ফুঁসে ফুঁসে। জল জঙ্গলে তার মণির পথ চিনে চিনে। রূপ দেখে কাঁটা দিয়ে উঠল বুকের মধ্যে।
চোখ টিপল সর্বেশ্বর। চোখ টিপল নন্দন। চোখ টেপে আর বলে ভানুমতীর দুঃখের কাহিনী। তার বাপের অপঘাত মৃত্যুর কথা বলে আরও ভয়ংকরের অলংকার দিয়ে। বলে শৈলীকে, কিন্তু ছল করে শোনায় ভানুকে। মাঝে মাঝে দেয় স্নেহ ও করুণার রসান।
শৈলী শোনে আর ভাবে। বাগদিনি শৈল। পরিচয়ে কোথাও তার লুকোচুরি কিছু নেই। সবাই জানে, শৈলী হল ঘুসকি। গৃহস্থীর আবরণে রসিক নাগরী। আবরণ আছে, কিন্তু লুকোচুরি নেই তা বলে। সমাজের এমনি রীতি রঙ্গ। বিধবা বাদগিনি মেয়ে, ঘর করে একলা একলা। ধান ভানে এর ওর বাড়িতে। পালা পার্বণে কাজে কর্মে উৎসবে ঝিয়ের কাজ করতে যায় বাবুদের বাড়িতে। গোরু পোষে, দুধ দোয়, বিক্রি করে বাঁধা খদ্দেরকে। বাবুদের লুকিয়ে চুরিয়ে অন্তঃপুরের বউ-ঝিদের গোপন ফাইফরমাশ খাটে। অন্তঃপুরই গোপন স্থান। তারও আবার গোপনতা আছে। গোপনতার সেই চোরা পথ অন্তঃপুরের বাইরে, নানাদিকে, বহু দুর বিস্তৃত। স্যাকরার বাড়ি থেকে গুণিন ওঝার গুপ্ত আবাসে। স্বামী বশীকরণ আর কুলীন মেয়ের ভ্রুণ-হত্যার গোপন ঔষধালয়ে। অন্তঃপুরে সে গুপ্ত দূতী। কিন্তু চোখের মণি নয়, চোখের বিষ।
অন্তঃপুরেরই বুক ভেঙে সে যে আবার মন কাড়ে বাবুদের। বাবুরা যখন গৃহকর্তা, যখন ডাকসাইটে স্বামী আর বাপ, তখন বাবুরা চিনতে পারে না শৈলী বাগদিনিকে। কিন্তু গোঁফের ফাঁকে লুব্ধ হাসি, চোখের কোণে রসের অন্তঃস্রোতের ধারা পড়ে গলে গলে। অন্তঃপুরে তার দূতী-লীলার কথা বাবুরা জেনেও জানে না, ভেবেও ভাবে না। পরে আবার তার শোধ তুলবে না শৈলী! মুখের চেয়েও বড় অস্ত্র শৈলীর সামান্য নারকেল শলার ঝাঁটা। তার সামনে দাঁড়াবে কে?
সর্বেশ্বর আর নন্দনের কল্পিত কাহিনী শোনে আর আহা আহা করে ওঠে তার বুকের মধ্যে। দুধের শিশু। বাপ থাকতে বাপহারা করে নিয়ে এল। বামুন দুটোর প্রাণে কি ছাই ভগবান একটু মায়া-মমতাও দেয়নি গো! আহা আহা!
ভাবে আর দেখে। সাপের মণি দেখে। নাগরী শৈলী। কিন্তু গৃহস্থের পূর্ণ রূপ আছে তার ঘরে! খালি কি গুপ্ত দূতী! আর বুঝি গাঁয়ে কোনও কাজ নেই। প্রসব করানো, আঁতুড় সামলানো। কত কাজ। তাকে ছাড়া চলে কার। জীবনে তার আলো আছে, আঁধারও আছে। আলো-আঁধারে মেশানো জীবন। সে আছে সকলের কুরীতি সুরীতির মধ্যে। সকলের সুখে দুঃখে। থাকলই বা গাঁয়ের এককোণে, দুর বন বাঁশঝাড় জঙ্গল আর মাঠের ধারে।
আর লুণ্ঠিতা ভানুমতীর ভয় বেদনাটুকু বাজবে না তার বুকে! এক ফোঁটা মেয়ে। হালিশহরের কোন জেলের সর্বনাশ করে নিয়ে এসেছে বামুন দুটো। শোনে আর ভাবে। ওইটুকুই মেয়ে। কিন্তু খাঁটি শলুই, জাত সাপের বাচ্চা। কেমন টিকোলো নাক, চোখের তরাস কী! গলায় ওটা কী? ও, ঘাসবিনুনির হার। বেচারি! মাথায় একটু তেলের ছোঁয়াও নেই। জট পাকিয়েছে, রং হারিয়েছে রোদে ধুলোয়। মেয়ের মাথার উপরে মা নেই, তাই। তাই এত অযত্ন। বুঝি তাই হাতে পড়েছে সর্বেশ্বরের। ধাড়িবিহীন বাচ্চা, সে তো বলির জীব।
ঘুম কেটে গেল শৈলীর। সে দেখে শোনে আর ভাবে। ভাবে, কী ভাবে কাজ উদ্ধার করতে হবে। এক মন পোড়ে, আর এক মন আঁটে মতলব। সর্বেশ্বরের কথার আড়ালে সঠিক সাংকেতিক উক্তিগুলি বুঝতে তো ভুল হচ্ছে না। কাজও তো নতুন নয়। এর আগে দু বার হয়েছে এমনি। কিন্তু সেই দুবার ছিল না এত গোপনতা, ছিল না এত কঠিন পরীক্ষা। যে আসল মানুষ, ওই ভানুমতী, সে নিজে জানে না তার ভবিষ্যতের বিন্দুবিসর্গ। যা মেয়ে। দেখে যা মনে হচ্ছে, বেঁকে বসবে নিশ্চয়। এ পাখি কি পোষ মানবে? বুলি কপচাবে? মনে হয় না।
তবু চেষ্টা করতে হবে, মন্ত্র ছাড়তে হবে। যেমন করে মদ্দা পায়রা পাখা বিস্তার করে মেয়ে পায়রার চারপাশে ঘুরঘুর করে আর মন্ত্র ছাড়ে বকবকম! তেমনি করে। রাজি না হলে ঠোকরাতে হবে, ঠোঁট শানিয়ে। ওই ওঝাদের মতো। হাত বুলোতে হবে আবার মারতে হবে সপাং সপাং ছপটি।
তবে বড় গোপনে। এ ব্যাপারে বড় ঢিঢি পড়ে গেছে চারদিকে। কলকাতার সংবাদপত্রে ছাপা হয়েছে এ সব কেলেঙ্কারির কথা। কী যন্ত্রই বেরিয়েছে। যন্ত্র বের করেছে সাহেবরা। সেও কি আজকের কথা। শৈল শুনছে জন্ম-অবধি। মস্ত মস্ত কাগজ, আষ্টেপৃষ্ঠে তার লেখা। তাও কি একখানি। অমনি ছাপা হয়। শত শত। শৈল নিজের চোখে দেখেছে তার হরফ। পড়তে পারে না। কিন্তু দেখেছে। গুপ্তিপাড়ার অনেকেই দেখেছে। কয়েক বার এসেছে ছাপা কাগজ। এখনও আসে মাঝে মাঝে। পণ্ডিতদেরই বাসভূমি এই গুপ্তিপাড়া। এখানে আসবে না তো, আসবে কোথায়। তবে আসে কালে ভদ্রে। কলকাতা বলে কথা। সে কি এখানে? রেল লাইনের কাছে হলেও কথা ছিল। সেখান দিয়ে না কি দিনে দুটো তিনটে রেলগাড়ি চলে। তা ছাড়া এখন আনবেই বা কে? যারা আনবে দেখবে, নতুন জ্বরের আক্রমণে আর কাজকর্মের ফিকিরে তারা অনেকেই গেছে কলকাতা নয়তো চুঁচুড়া। তবে হ্যাঁ, এখনও আছে। মস্ত জ্ঞানীগুণী পণ্ডিত বামুন। সত্যযুগের তেজি ব্রাহ্মণ তারা। এখনও পৈতেয় হাত দিলে সবাই চমকে ওঠে। তারাই আছে টোল আর পড়ুয়া নিয়ে। কিন্তু ছাপা কাগজ আনে না তারা।
খালি কাগজে ছাপেনি সেই কেলেঙ্কারি। ছড়াও বেঁধেছে। দেশের মানী জ্ঞানী লোকেরা লেগেছে উঠে পড়ে এই সব কেলেঙ্কারি থামাবার জন্যে। কত কেলেঙ্কারি। বামুনদের ঘরে শূদ্রাণী। শুদ্ধের ঘরে অশুদ্ধ। ভটচাযের ঘরে কেওরানি। বাঁড়ুয্যের ঘরে জেলেনি। তাদেরই ছেলেরা আবার টিকি নেড়ে, ঘণ্টা বাজিয়ে পুজো করে।
শাস্ত্রের নামে শাস্ত্র। যে যার কাজ ঠিক করে চলেছে। শাস্ত্র বিধান দিয়েছে একদল কুলীন, আর একদল বংশজ। কুলীনের পায়ে গড়াগড়ি যায় শত শত মেয়ে। আর বংশজের কপালে জোটেনি একটা কানা-খোঁড়া বামনি।
এই বংশজ বামুনেরাই হল সর্বেশ্বর আর নন্দনের শিকার। ওই শাস্ত্রবিহিতের সুযোগেই মেয়ে বিক্রির ব্যবসা ধরেছে তারা। দেখা-শোনা নেই, বাছ-বিছার নেই। খোঁজ-খবর নেই জাত-বেজাতের। নজর খালি বঁড়শির মুখে খাবারটুকুর দিকে। তার আড়ালে যে আছে গেঁথে মারার তীক্ষ্ণ বিষবঁড়শি, সে খোঁজ কে করে। কথায় বলে, লোভে পাপ, পাপে মৃত্যু।
চোখে নয়, শৈল তার মনের সোনা দিয়ে ঘষে ঘষে দেখে ভানুমতীর মন কষ্টিপাথরে। এ মেয়েকে রাজি করানো যাবে কি। সর্বেশ্বরের সঙ্গে এই মেয়ে বিক্রি ব্যবসা করেছে আগে। কিন্তু সে দুটো ছিল সেয়ানা। কেনা মেয়ে। যাকে বলে ক্রীতদাসী। বয়সও হয়েছিল। দু কথায় রাজি হয়ে গিয়েছে। তাদের আবার পাপ-জ্ঞান। আত্মীয়স্বজনে বিক্রি করে দিতে পেরেছে আর তারা পারবে না বে-জাতের মেয়ে হয়ে বামুনের ঘর করতে। খেতে পেলেই হল। মাথার উপর মিললেই হল ঘর।
এখন তো তবু কমেছে এই ব্যাপার। আগে খোলাখুলি, দিনমানে, যাকে বলে খাতায় খাতায় ভরার মেয়ে এনে, মেয়ে-বেচা ঘটকেরা মেয়ে বিক্রি করত। অর্থাৎ বিয়ে দিত। নৌকায় করে নিয়ে আসত সেই সব মেয়েদের। তাই বলে ভরার মেয়ে। তার মধ্যে তেলি, বাগদি, নাপিত, মালাকার সবই আছে।
এখন বড় কড়াকড়ি। বড় মাজামাজি। কাগজে কাগজে কথা। কেউ কেউ বলে, মেয়ে-রাজা আইন করেছে এর জন্যে। কুলীনের কুড়ি কুড়ি, বংশজের কানাকড়ি, সেটি হবে না। এ সব নাকি বন্ধ হবে।
কবে হবে, কে জানে। চলছে তো। কয়েক সন ধরে দেশে অরাজক অবস্থা। সিপাহি বিদ্রোহের জের কাটেনি এখনও। যুদ্ধ বন্ধ হয়েছে, শান্তিও হয়েছে। তবু কোম্পানির মাথার ঘাম পায়ে পড়ছে অষ্টপ্রহর। দেশের মাথারাও তাই চুপ করে আছে।
সর্বেশ্বরেরা নির্বিঘ্নেই কাজ চালিয়ে যাচ্ছে, তাদের আটকায় না। আর সে তো পাপিষ্ঠা। সে তো নষ্ট মেয়েমানুষ।
শৈল দেখে ভানুকে। ভানুও দেখে শৈলকে। ঘটক ঠাকুরদার বোন। বয়স কত আর। ত্রিশ-বত্রিশ হবে হয়তো। কপালে সিঁথিতে সিঁদুর নেই। এদিকে পরেছে পাছাপেড়ে। দিব্যি তেল চকচকে আঁটসাঁট করে বাঁধা খোঁপা। তাম্বুলরঞ্জিত ঠোঁট। চোখে কাজল। কপালে টিপ কাঁচপোকার। আলতা পায়ে পরেছে। বাঁকমল, কোমরে বেড় দিয়েছে রুপোর গোট। নাকে নোলক। চেহারাখানিও মন্দ নয়। আঁটসাঁট গড়ন। কালো হলে তার মাকে কি এমনি দেখতে হত? কে জানে?
কিন্তু, কেমন যেন লাগে ভানুর। এ কি বামুনের বিধবা মেয়ে? ঘটক ঠাকুরদার বোন! এমনি চেহারা দু-একটা না দেখেছে এমন নয়। কিন্তু তারা সকলেই খারাপ মেয়েমানুষ। নইলে বামুনের বিধবার আবার পায়ে মল, চোখে কাজল কীসের। কোমরে বা অমন ঘটা করে গোট পরে কে? ভয়ের ঘোরে সন্দেহের নতুন ঘুলঘুলি চোখে পড়ে যেন তার। এইখানে, এই মেয়েমানুষটির কাছে থাকতে হবে তাকে? কিন্তু, এ কী রকম মেয়েমানুষ। এ কেমন ধারা চাউনি। যেন বিধে মারছে, যেন ছুঁচ ফুটিয়ে দেখছে গায়ের মধ্যে।
হাত দিয়ে ধরে আছে সর্বেশ্বরের উড়নি। আর মন বেঁকে উঠছে আপনি আপনি। ভয়ে আতঙ্কে রুদ্ধশ্বাস বুকে ঝড়ের আগের গুমোট ছটফটানি৷ শৈল যেন দুরে মেঘগর্জনের গুরগুরোনি ধরিয়ে দিল বুকের মধ্যে। চোখ সরে না ঘটক ঠাকুরদার বোনের মুখের উপর থেকে। শিকারের নজর সরে না শিকারির চোখ থেকে। এ কী রকম মেয়েমানুষ। কী রকম তার পরিবেশ। ঝকঝকে ঘর, চকচকে শয্যা। আর কেমন একটা বড়মানুষি, বাবুমানুষি সুবাস ঘরটির মধ্যে।
ভানু দেখে আর শোনে। বারে বারে শোনে বাবার অপঘাত মৃত্যুর কাহিনী। ঘোটক রূপী প্রেতের ভয়ংকর লোভের কথা। শুনছে আর শক্ত করে ধরে রেখেছে ঠাকুরদার উড়নি। ঘটক ঠাকুরদা বলছে বটে, তাকে রাখবার জন্য। কিন্তু তার মন যে চাইছে না থাকতে।
কথায় কথায় রাত হচ্ছে। এদিকে আবার ফিরতে হবে। না ফিরলে সন্দেহ হতে পারে হালিশহরের লোকের। ভোলা জেলের মেয়ে গঙ্গাকে পাওয়া যাচ্ছে না। খোঁজ খোঁজ রব পড়বে জেলে পাড়ায়। খোঁজার মুখে শুনতে পায় যদি, সর্বেশ্বর ঘটক কাল থেকে গাঁয়ে নেই। ঘরের বামনি যেমন ট্যারা বাঁকা কথা বলে। কী বলতে কী বলবে, কে জানে। অবশ্য, গঙ্গার প্রসঙ্গে কারও মনেও আসবে না সর্বেশ্বর-নন্দনের কথা। তবু, সাবধানের মার নেই। ফিরে যেতে হবে রাতে রাতে।
কাহিনী শেষ হল। লক্ষ্মী বোনকে অনুরোধ উপরোধ হল অনেক। আহা, এটুকু করতেই হবে তাকে।
তারপর বলল সর্বেশ্বর, পা ধোবার জল দেও দিকিনি শৈল। ভানুকে বলল, বোস দিদি, হাত পা-টা ধুই একটু।
ওটা হল বাইরে যাওয়ার ইশারা। শৈল ঘটি ভরে জল নিল। সর্বেশ্বর গেল বাইরে। ঘটি নিয়ে বাইরে যাবার আগে শৈল বলল ভানুকে, বলল চোখমুখ ঘুরিয়ে, আদরের সুরে, ভয় কী গো নাতনি। আমি যে তোমার ঠাগমা, বয়স কম হলে কী হবে। বসো নন্দন দাদার কাছে, দাদার পায়ে জল দিয়ে আসি।
কথা শুনে ধক করে উঠল ভানুর বুকের মধ্যে। কিছুই নয়, তবু কথাগুলি যেন কেমন করে বলল ঠাকুরদার বোন। হাসিটি কেমন যেন বিশ্রী। আর কেমন করে চলছে। যেন ঘুমের ঘোরে, হেলে দুলে।
সর্বেশ্বরকে ছেড়ে নন্দনকে ধরল ভানু।
বাইরে এসে ঠকাস করে জলভরা ঘটি রেখে দিল শৈল। আসল মূর্তিতে দেখা দিল এতক্ষণে। তীব্র চাপা গলায় বলল, মরণ! রাত দুপুরে আপদ নে এসে হাজির।
সর্বেশ্বর তাড়াতাড়ি শৈলর হাত চেপে ধরল, চুপ! চুপ! শৈল, প্রাণ আমার
শৈল হাত ঝটকা দিয়ে বলল, থাক। আর পেরাণ দেখাতে হবে না। হাত দিয়ো না গায়ে। কিন্তুস, কথা নেই, বার্তা নেই, এ কী নিয়ে এসে তুললে?
সর্বেশ্বর বলল, কেন
হালিশহর থেকে খোঁজ করতে আসে যদি?
অন্ধকারে সর্বেশ্বরের চোখ জ্বলে উঠল হাসিতে, পাগল তুমি। সে ভার তো আমার।
কথাটা ঠিকই। ওটা শৈলর দর বাড়ানোর ব্যাপার।
তবু বলল, দুধের শিশু। পাপের ভয়ও কি নেই?
সর্বেশ্বর খালি বলল, কী যে বলো।
শৈল এবার চাপা গম্ভীর সুরে বলল, কিন্তুস ও যা মেয়ে। ওকে তো আমি রাজি করাতে পারব না বাপু। বয়সও হয়নি, একেবারে হা-ঘরেও নয়। রাজি হবে কেন?
সর্বেশ্বর গলায় মধু ঢেলে বলল, তোমার কাছে ওই মেয়ে! বলে, সীতা সাবিত্রী হলেও রাজি হয়ে যেত তোমার কাছে। সে সব নয়, কথা তোমাকে রাখতেই হবে শৈলমণি। রাজি করাতেই হবে।
শৈল বলল তিক্ত গলায়, উ, খোশামোদে যে গলে পড়ছ? তোমাদের আর কী? শুনছি, এ সব নিয়ে নানান দিকে ঘোঁট পাঁচালি। আইনকানুনও নাকি হয়েছে? মরলে মরবে এই শৈলী শালী।
সর্বেশ্বর আবার হেসে শৈলর গা ঘেঁষে এসে বলল, ওগো না না। সে তোমার কুলীনদের নে গণ্ডগোল হচ্ছে। ব্যাটারা যে বে করবে গণ্ডা গণ্ডা। সেটা কত বড় পাপ। এই যে আমি। আমি কি কোনওদিন বাপকে দেখেছি, না চিনি। জন্মে অবধি শুনছি, সেই বাপ বেটা কবে একদিন নাকি রাতে এসে পড়েছিল, তাইতেই আমি হয়ে পড়েছি। দেখ তো কী কাণ্ড। বাপকে কোনওদিন দেখতেই পেলুম না।
কান পাতলে একটা চাপা আর্তনাদ শোনা যায় যেন সর্বেশ্বরের গলায়। কারণে অকারণে ফাঁকা পেলেই তার মনে আসে কথাটা। মায়ের কাছে তার বাপের একটি নাম শুনেছে বটে। সেই নামে দেশে কত লোকই আছে। কিন্তু নদে কুষ্টিয়ার কান্ত পাঠকের দেখা কোনওদিন পায়নি সে। পাঠক তার পিতৃপুরুষের পদবি। বাঙাল হলেও বাপ তো। কুলীনও বটে। দেখা হলে সর্বেশ্বর কি আর…। থাক। ও সব সর্বেশ্বরের মনেই চাপা থাক। সাত পাঁচ ভেবে আসল কাজে ফাঁকি।
অন্ধকারে ঠোঁট উলটাল শৈল। মনে মনে হেসে বলল, তোের আবার ছিল বাপ। তুই আবার দেখবি তাকে। যমেরও অরুচি বাপ তোর হালিশহরেরই কোন দাদা মামা জ্যাঠা-খুড়ো, তাই দেখগে যা। কুলীন বামুনের আবার খাঁটি বাপ? শিবের বাবা জানে সে কথা।
রাত হয়ে যাচ্ছে। প্রথম রাত্রের শেয়াল ডাকার পরই এসে হাজির হয়েছে সর্বেশ্বর। তার পরের প্রহরেও ডেকে গেছে শেয়ালের পাল। বউখুনি শাশুড়ি পাখি ডেকে উঠেছে কয়েকবার। কালপেঁচাটা থেমেছে অনেকক্ষণ। এখন একেবারে নিস্তব্ধ। এই-ই প্রকৃত মধ্য-প্রহর রাত্রি। সিঁদকাটিওয়ালারা বেরিয়েছে নিজের নিজের কাজে।
আর দেরি করা যায় না। কিন্তু শৈলীকে জপ করে না জপালে কার্যসিদ্ধি হবে না। মনে মনে বলল, ঘুসকি হারামজাদি কত বড় তেঁদড়। রাজি হবে, তবু জল ঘোলাচ্ছে। বলল, কুলীনের আইন হোক তাতে তোমার আমার ভয় কী। আমরা তো পুণ্যি করছি গো। যাদের নেই তাদের জুগিয়ে দিচ্ছি। যেমন দিচ্ছি, তেমনি কষ্টের কাজে ছিটে-ফোঁটা কেষ্ট মিলছে। হেঁ হেঁ, ও সব নয়। তুমি আমার আস্তো প্রাণ, চোখের বালি, গঙ্গাজল, গোলাপজল। রাখো, বোঝাও। ঘুড়ি একটু কড়া ধাতের। আমার শৈলমণি তো তারও বাড়া কড়া।
শৈল ভাবে। চাটুবাক্যে কান নেই তার। সে ভাবে অনেক কিছু। দিনমানে পাহারা দিতে হবে। আর যা রূপ মেয়েটার! কোনদিন না আবার এখান থেকেই বামাল গায়েব হয়ে যায়।
কাছাকাছি শৈল। হাত নিশপিশ করছে সর্বেশ্বরের। কী সুন্দর গন্ধ; শৈলীর গায়ে। অন্ধকারেও রূপোর গোটে ঘেরা নিতম্বরেখা ফুটে উঠেছে। একদিকে কাজ হাসিলের ব্যস্ততা, অন্যদিকে মনের রসে প্লাবন।–দুয়ে মিলে অদ্ভুত অবস্থা সর্বেশ্বরের। সে বলল, এত তুমি কী ভাবছ? ফিরিয়ে তো নে যাব না। বরাবর তোমাকে যা দিয়েছি, এবার তার দ্বিগুণ দেব। ভগবানের নাম করে বলছি।
শৈল বলল, দ্বিগুণ কত শুনি?
সর্বেশ্বর বলল, এক কুড়ি এক টাকা।
শৈল আঁচলের ঝাঁপটা দিয়ে সরে গেল দু হাত। বলল, তোমার এক কুড়িতে আমি ইয়ে করি। জিনিস নে সরে পড়ো।
সর্বেশ্বর সরে এসে বলল, আচ্ছা পঁচিশ।
উঁহু।
তিরিশ?
অত সুখ খায় না। ওই রূপ কী দরে বিকোবে আমি জানি না?
কথা কাটাকাটি করে আরও দশ বাড়াতে হল। এ ছাড়া, মেয়ে যত দিন থাকবে, দিতে হবে তার খোরপাশ।
শৈল জিজ্ঞেস করল, ক-দিন থাকবে?
সর্বেশ্বর বলল, এই তো বোশেখ কাবার হতে চলেছে। মাঝে জষ্টি। আষাঢ়ের রথের আগেই কাজ হয়ে যাবে।
বলে শৈলর হাত টেনে ধরল সর্বেশ্বর। হাত থেকে চকিতে একেবারে গায়ের উপর এসে পড়ল তার অস্থির ব্যাকুল হাত। যেন একটি লতানো সাপের মতো।
শৈল ছাড়িয়ে নিল নিজেকে আলিঙ্গন থেকে। বলল, মরণ! রাত দুকুরে উঠোনে এলেন পিরিত করতে। ছাড়ো ছাড়ো। যেতে হয়, সরে পড়ো তাড়াতাড়ি।
আবেগে ভরে উঠল সর্বেশ্বরের গলা। বলল, সত্যি বলছি শৈল, তুমি ভাববে খালি কাজ হাসিলের জন্যে আসি। কিন্তু তোমার কথা মনে হলে বুকের মধ্যে কেমন করে।
শৈল আনন্দে হেসে ঠাট্টার গলায় বলল, কেন, ঘরে বউ আছে তো
একটা দীর্ঘনিশ্বাস ফেলে বলল সর্বেশ্বর, তুমি বুঝবে না সে কথা। একদিন সব ছেড়ে দিয়ে তোমার কাছে চলে আসব, দেখে নিয়ো। তখন পায়ে রাখবে তো?
শৈল এতক্ষণে হেসে বলল, যাত্রা রাখো বাপু। চলো চলো, নন্দনকে ডেকে নে বেইরে পড়ো। আর দেরি করো না। কিন্তুস শিগগির করে একদিন এসো।
তারা দুজনেই ঘরে এল। সর্বেশ্বর ভানুর গায়ে হাত দিয়ে বলল, থাকো দিদি। বোন আমার তোমাকে খুব যত্ন করবে। চলো হে নন্দন।
কী কথা হল সে বিষয়ে যেমন কৌতূহল ছিল নন্দনের, তেমনি ওই অন্ধকারে শৈলর কাছে যাওয়ার জন্যে তারও প্রাণটা ছটফট করছিল। নিজের অজান্তেই চোখে তার আগুনের ধিকিধিকি। সে দেখছিল সর্বেশ্বর আর শৈলকে। দাঁড়িয়ে উঠে বলল, চলো।
কিন্তু ভানু আচমকা দু হাতে আঁকড়ে ধরল সর্বেশ্বরকে। ডুকরে উঠে বলল, আমি এখানে থাকতে পারব না ঠাকুরদা। আমাকে নে চলল। নে চলো হালিশহরে। তোমাদের কাছে থাকলে আমার কিছু হবে না।
সর্বনাশ! মন্ত্র তন্ত্র সব বিফল। শেষ সময়ে মেয়েটা এ সব কী বলছে। কিন্তু আর উপায় নেই। কোনও পথ নেই। সময় নেই।
আদরের ছলেই দৃঢ় গলায় বলল সর্বেশ্বর, না, এখন তোর যাওয়া চলবে না দিদি। পাগলি, আমরা তোকে বাঁচাতে পারব হালিশহরে? বাপরে!
বলে তার কঠিন আলিঙ্গন ছাড়িয়ে চোখের ইশারা করল শৈলকে। শৈল এসে দুহাতে ধরল ভানুকে। বলল, ছি দিদি আমার, অমন করতে নেই, এসো৷
কিন্তু ভয়ে ব্যথায় ভানু তখন মরিয়া। তার ছোট্ট হৃদয় বার বার বলে উঠল, তাকে জন্মের শোধ রেখে যাচ্ছে। তার মন গেয়েছে, এতক্ষণে গেয়েছে কী যেন আছে এর মধ্যে। কীসের এক গোপন কারসাজি যেন। তার মন আপনি বলেছে, তাকে বন্দি করছে।
সে চিৎকার করে উঠল, ওগো ঠাকুরদা, না না। তোমার পায়ে পড়ি, পায়ে পড়ি…
নন্দনকে নিয়ে ততক্ষণ বেরিয়ে পড়েছে সর্বেশ্বর! গাঢ় অন্ধকারে, দ্রুত পায়ে ছুটে চলেছে তারা।
আর ভানুর মুখ চেপে ধরেছে শৈল তার বুকে। হাত দিয়ে চেপে ধরার চেয়ে ওইটিই ভাল। জোরে চেপে ধরেছে বুকের মধ্যে। তার নির্দয় নিটোল নরম বুকে ভানুর নিশ্বাস বন্ধ হয়ে আসছে। তবু, তবু। বুকে চেপে এই আদরের রূপ দিয়েই চুপ করাতে হবে। তারপর দু হাতে জড়িয়ে নিয়ে বিছানায় শোয়াল ভানুকে। গলা স্তিমিত হয়ে এসেছে তার। কাঁদতে পারছে না। ভয়ে আতঙ্কে দুঃখে ব্যথায় কণ্ঠরোধ হয়েছে মেয়ের।
ভর দুপুরে বেরিয়েছিল পথে। কত বলেছে লোকে, সেই সময় পথে পথে, গাছে গাছে, হাওয়ায় হাওয়ায় ঘোরে অদৃশ্য দানোরা। সে দানোই আজ ধরল তাকে।
ভানুর রূপ দেখতে দেখতে তীব্র দীপশিখার মতো জ্বলে উঠল শৈলর চোখ। নারী হয়ে নারীর রূপে প্রাণ আলোড়িত হয়ে উঠল তার। সে দু হাতে সেই রূপশিখাকে জড়িয়ে ধরে চুমো খেল। বলল, লক্ষ্মী আমার, সোনা আমার। তোমাকে কেউ কিছু করবে না। ভয় কী, আমি তো আছি।
বাইরে বাতাস। দুরন্ত বাতাস হা-হা করে আসছে দক্ষিণ সাগরোপকূল থেকে। বাতাস ও অন্ধকারের আলিঙ্গনে রাত্রি যেন হাস্যময়ী। দুলছে, ছুটছে, গুনগুন করছে।
আড়ষ্ট দেহ ভানুর। নিষ্পলক চোখ। গাল ভরা জল। শৈলীর সুগন্ধী পান খাওয়া মুখের ব্যাকুল চুম্বন ভয়ের একটা বিভীষিকাময় বিস্ময় ধরিয়ে দিল মনে। ভয় আর বিস্ময়ে আড়ষ্ট ও নিস্তেজ হয়ে পড়ল সে।

আষাঢ় মাসের বিশ তারিখ এল। আজ শিবনাথ বাচস্পতির বিয়ে। সর্বেশ্বর ঘটক আর নন্দন অধিকারী মেয়ে নিয়ে এসেছে গতকাল রাত্রেই। গতকাল রাত্রেই দেনা-পাওনা মিটেছে। আপত্তি থাকা সত্ত্বেও পাঁচশো টাকা দিয়েছে শিবনাথ সর্বেশ্বরকে। আরও পাঁচ টাকা দিয়েছে ফিরে যাওয়ার জন্য নৌকা ভাড়া বাবদ। এ বিয়ে কোনও জাঁকজমকের বিয়ে নয়। বংশজের ক্রীতকন্যা বিয়ে চলে বটে কিন্তু তার কোনও ধুমধাম নেই। কুলীনেরা অংশগ্রহণ করবে না। কেবল আত্মীয়স্বজনকে একদিন নতুন বউয়ের হাতে খাওয়াতে হবে।
তবু আজ সম্প্রদান। শিবনাথ নারায়ণকে না ডাকতে গিয়ে পারল না। কিন্তু গিয়ে দেখল, কিছু বই বগলদাবা করে নারায়ণ গঙ্গার ঘাটে চলেছে। নৌকা অপেক্ষা করছে, সে কলকাতা যাবে। চুঁচুড়ায় গিয়ে জাহাজ পেলে তো কথাই নেই।
কলকাতা। তবে চতুষ্পঠীর অধ্যাপনা? এসে করবে নারায়ণ। চিরদিনের জন্য যাচ্ছে না। অল্পদিনের মধ্যেই ফিরে আসবে। কিন্তু কই এক বার শিবনাথকে বলতেও নেই। শিবনাথ জিজ্ঞেস করল, কী জন্য যাচ্ছ?
নারায়ণ বলল, বিদ্যাসাগরের সঙ্গে দেখা করতে?
কেন?
নারায়ণ বলল, তাঁকে সব কথা বলব। তোমার মতে যা পাপ, সে পাপকাহিনী বলব, বিধান চাইব।
শিবনাথ এক মুহূর্ত নির্বাক থেকে বলল, আচ্ছা যাও।
ফিরে এল শিবনাথ। বিয়ে হল, প্রতিজ্ঞা ঘটকাশ্ৰেষু পরিবর্তশ্চতুর্বিধ। পাণিগ্রহণ এখানে, চতুর্বিধির প্রতিজ্ঞা ঘটকাগ্ৰেযু ছাড়া উপায় নেই। এখানে ঘটকের কথা মাত্রই বিয়ে। ঘটক পুরোহিত ও সম্প্রদান কর্তা। ওই পাঁচশো টাকার মধ্যেই এই খরচটাও যুক্ত।
বিয়ে হল। আজ বাসর জাগার পালা। বাসর রাত্রি। এই রাত্রেই সর্বেশ্বর আর নন্দন বিদায় নিল। বাবা! দুজনের বুকের ধড়ফড়ানি আর সহ্য হয় না। কেবলি ধুকু ধুকু, কখন ধরা পড়ে যায়। কখন কে চেঁচিয়ে ওঠে, এ যে হালিশহরের ধীবর কন্যা। কিন্তু আহা! কী মন্ত্র পড়িয়েছে শৈল মেয়েটাকে। টু শব্দটিও করলে না। দিব্যি জড়সড় হয়ে সাতপাক ঘুরল। এখন বেঁচে আছে কি মরে গেছে, কে জানে। উঃ, টাকাগুলি কী ভারী। সব খাঁটি রুপোর টাকা। এত টাকা আর কখনও পাওয়া যায়নি। বাচস্পতির ঘরে টাকার আন্ডিল! ধীবর মেয়ের যা চাঁদপানা মুখ দেখানো হয়েছে, চাপ দিলে বাচস্পতি আরও না কোন শতখানেক ঢালত। থাক! ধর্ম বলে একটা কথা আছে তো! এর পরে ভাগীদার আছে শৈল। যা ডাকসাইটে মাগি। চল্লিশে কুলোলে হয়। পাঁচ-দশ বেশি চাইলে দিতে হবে মুখ চাপা দেওয়ার জন্য। শৈলীর বাড়ি ঢোকবার আগেই তিনশো টাকা লুকিয়ে ফেলল সর্বেশ্বর। কাপড়ের তলায়, দেহের নানান স্থানে কোথায় যে লুকাল, ছলনাময়ী শৈলী দূরের কথা, ঘটক নিজে খুঁজে পেলেই হয়।
উঠোনে এসে খ্যাঁকারি দিতেই শৈলী দরজা খুলে দিল। আজ শৈলীর ভুল হয়নি। প্রতীক্ষা করেই ছিল। শুধু প্রতীক্ষা নয়, তীক্ষ্ণ অস্ত্রে শান দিয়েছে শৈলী আজ সর্বাঙ্গে। তার শরীরের গাঙের ভাটায় জোয়ারের উজান লেগেছে যেন। নীলকুটি থেকে পাওয়া বিবি জামা পরেছে গায়ে, সরোবরের জলের মত স্বচ্ছ পাতলা ঢাকাই শাড়ি জড়িয়েছে নিপুণ ভাঁজে, আতর মেখেছে।
হালিশহরের ঘটকদের আর চোখের পলক পড়ে না। আতরের গন্ধ চারিয়ে গেল রক্তে। সর্বেশ্বর একেবারে শৈলীর থুতনিতে হাত দিয়ে বলল, মাইরি! বের কনের চেয়েও লাগসই দেখাচ্ছে। তোমাকে।
একে টাকার আনন্দ, তায় রঙ্গিণী স্বৈরিণী। পালাবার ভয় থাকলেও দুজনের প্রাণই টগবগ করে উঠল। নন্দন অমনি শৈলীর কোমরে হাত দিয়ে বলল, সত্যি আবার বে করতে ইচ্ছে করছে।
শৈলী দুজনের হাত-ই সরিয়ে দিল ঝটকা দিয়ে, আঃ! মরণ, মুখে আগুন তোমাদের।
ঘরের দরজা বন্ধ করে দিল শৈলী। কত টাকা পেয়েছে, দুজনে, সে কথা জানে না সে। কিন্তু যতটা পারে, ততটা আদায় করবে মসটে মসটে। তাই তার সর্বাঙ্গে বিশেষ আয়োজন। শৈলী ভালকে চেনে, মন্দকে চেনে তার চেয়ে বেশি।
তাই বুঝি শৈলীর শরীর ভাল নয়। মনও খারাপ। বিছানায় গা ঢেলে দিল সে। নন্দন আর সর্বেশ্বর প্রায় ঝাঁপিয়ে পড়ল শৈলীর উপর। কী হয়েছে, কী হয়েছে শৈলমণি!
মন ভাল নয়।
কেন গো,–কেন?
সর্বেশ্বর আর নন্দন চোখাচোখি করল। তাদের মন বড় উশখুশ করছে।
কীসের ফাঁদ না জানি আবার ফাঁদতে চায় কুলটা কুটনী। তারা দুজনেও কারবারি মানুষ। শৈলী মুখ ঝাঁপটা দিলে সাহস পায়। সোহাগ দেখাতে চাইলেই ভয় হয়।
শৈলী বলল, বড় ভয় ধরছে মনে। কখন সব জানাজানি হয়ে যাবে। টান পাড়াপাড়ি হবে আমাকে। নিয়ে।
সর্বেশ্বর বলল, কী যে বলো!
গায়ের থেকে দুজনেরই হাত সরিয়ে দিয়ে শৈলী বলল, কী যে বলো নয়। ভাবছি কিছুদিন বাইরে গা ঢাকা দেব।
ঠোঁট ফুলিয়ে, সর্বাঙ্গে মোচড় দিয়ে সরে যাবার অছিলায় শৈলী ঘন হয়ে এল। ভালুকের মতো জ্বর আসে মানুষের গায়ে। সর্বেশ্বর আর নন্দনের রক্তের মধ্যে ভালুক লাফায়। বুভুক্ষু আ-দেখলের মতো কী করবে ভেবে পায় না।
সর্বেশ্বরের হাতে টাকা। সেই সুযোগটা নিল আগে। চল্লিশ টাকা গুনে শৈলীর হাতে দিয়ে, তাকে বুকের কাছে টেনে আনতে গেল।
শৈলী বলল, দাঁড়াও, কত টাকা দিলে?
–তুমি যা বলেছিলে তাই। চল্লিশ দিয়েছি।
টাকাগুলি বিছানার উপর ফেলে দিয়ে বলল, মরণ! ব্যবসাই শিখেছ। এত দায় নিয়েছি, সে কি গোনাগাঁথা কড়ির জন্যে। টাকা নিয়ে যাও।
বলে কেমন করে আবার যেন সর্বাঙ্গে একটি পাক দিয়ে, কাত হয়ে পড়ল শৈলী। আতরের গন্ধ ছড়িয়ে, তৃষ্ণার্তের চোখের সামনে, ঢাকাই শাড়ির স্বচ্ছবাসে যেন মিষ্টি জল টলোমলো করে উঠল। পাপের মারটা এমনিই–ধূর্তের বুদ্ধিও লোপ পায়। নন্দন বলে উঠল, আর দশটা টাকা দাও ঘটকভায়া!
তা দেবে সর্বেশ্বর। শৈলীর সঙ্গ! সে যে সহজে জোটে না। তা বলে অধিকারীকে অগ্রাধিকার দেবে না। নন্দনের হাত নিয়ে শৈলী যেন খেলা করছে। দশটি টাকা গুনে দিল সর্বেশ্বর।
শৈলী বলল, যাও, ভাল লাগে না বাপু, তোমাদের এত কিপটেমি। এমনিতে শৈলী শৈলী করে তোমাদের মুখে নাল গড়ায়। টাকার বেলায়, আঙুলের ফাঁকে জল গলে না। আমি কি পিঁপড়ে না বোলতা, যেন চিমটি চিমটি গুড় দিচ্ছ।
বলে, আর কেমন করে যেন ঢাকাই শাড়ি আলুথালু হয়। একখানি হাত গিয়ে পড়ে সর্বেশ্বরের কোলে। যেন কী পেল সর্বেশ্বর। কুট বুদ্ধির পাথর গরম রক্তে গলে গলে যেতে লাগল। আরও পাঁচটি টাকা দিল।
তারপরেও কয়েক পাঁচ গেল। ভবিষ্যতের আশা রাখতে হয়। ঝগড়া করবে কেন শৈলী। যেদিন করবে, সেদিন এ দুই বামুনের কোনও সর্বনাশই বাকি রাখবে না। এখনও ধরিয়ে দেওয়ার ভয় দেখিয়ে সব আদায় করে নিতে পারে শৈলী। একেবারে উলঙ্গ করে দুজনকে হালিশহরে ফেরত পাঠানো যায়।
নিতে নিতে আশি টাকা পেল শৈলী। বাইরে বেরিয়ে পথে যেতে যেতে আফশোশে আর বাঁচে না দুটিতে। বলল, হারামজাদি কী সর্বনাশী!
শুধু শৈলী বসে রইল একলা ঘরে, এলো চুলে, শিথিল বাসে। প্রদীপের চেয়ে টাকার জেল্লা বেশি। দলিত শয্যায় টাকাগুলি হাতিয়ে দেখল শৈলী। স্বৈরিণী সে, কত খেলা করে, টাকাগুলি পেয়েছে। তবু বুক তো ভরে না। টাকা যেন আগুন, সর্বাঙ্গে শুধু তারই হলকা। এ আগুন কোনওদিন নিভবে না। আর এক আগুনে একদিন শৈলীর সর্বাঙ্গ ছাই হবে। কিন্তু পাপ তো শেষ হবে না। এই সমাজ আরও কত শৈলীর জন্ম দেবে, আগুন জ্বলবে তাদের বুকে। আরও কত ভানুমতী বিক্রি হবে, কত টাকা, কত আগুন জ্বলবে।
সহসা মনে পড়ে ভানুর কথা। সাপিনী, কিন্তু বাচ্চা! সেই প্রকাণ্ড মূর্তি পণ্ডিতের ঘরে এখনও কি বেঁচে আছে গঙ্গা! ফুঁ দিয়ে প্রদীপ নিভিয়ে, বেড়ার ফুটো দিয়ে শৈলী বাইরের অন্ধকারে তাকিয়ে রইল। আর মনে মনে বলল ভানুকে, বিষ ধর, বিষ ধর প্রাণে।
.
বাসর রাত্রি। কিন্তু কাল রাত্রির মতো থমথমে। আষাঢ় আকাশে মেঘ জমেছে পুঞ্জ পুঞ্জ। ঘাসের বুকে চুপটি করে পড়ে থাকা মেয়ে জোনাকিদের, শূন্যে উড়ন্ত পুরুষ জোনাকিরা মিলন বাসনায় দেহে আবোর ইশারা দিচ্ছে। ঘাস থেকে আলোর ইঙ্গিত যুদি দেয় কোনও মেয়ে, তখুনি নেমে আসছে সাঁ সাঁ করে। সত্যি, শিবনাথের এ পৈতৃক বাড়িটিও কেমন ভুতুড়ে। সামনের উঠান থেকে, তিন হাত নীচে ঘর। দরজা দিয়ে সিঁড়িতে নেমে যেতে হয়। যেন অন্ধকার গুহা। এর নীচে নাকি এক সময় পুকুর ছিল। শিবনাথের ঠাকুরদা জানতেন না। পলাশী যুদ্ধের শেষে তখন হেস্টিংস-এর এক জমিদার শাকরেদের শাকরেদি করছিলেন ঠাকুরদা। দু হাতে টাকা কুড়িয়েছেন। মাথার ঠিক ছিল না। যেমন জমি পেয়েছিলেন, তেমনি বাড়ি করেছিলেন। কেউ কেউ বলে, কবরখানা ছিল এখানে।
এই বিয়ের বাসর রাত্রিতে বাড়িটা যেন আরও বসে গেছে। সামনেই সুদীর্ঘ চওড়া দালান। টিমটিমে প্রদীপ ধরে বর কনের সঙ্গে দাঁড়িয়ে আছেন শিবনাথের দিদি। বাল্যে বিধবা হয়েছেন। দারুণ ফরসা, আর অসম্ভব মোটা। আলুথালু বেশ। কোনও চাঞ্চল্য নেই, কোনও বিকারও যেন নেই। যন্ত্রের মতো বাতি ধরে দাঁড়িয়ে আছেন, কখন ভাই আর নতুন ভাজ ঘরে যাবে। ঘরে তুলে দিয়ে শুতে যাবেন। কেমন ভাজ, কেমন তার কথা, সে বিষয়েও যেন তেমন কৌতূহল নেই। হয়েছে, বেশ করেছে, সেই পর্যন্ত। আগামী কাল থেকে চতুষ্পঠীর হাঁড়ি ঠেলতে আর দুটো হাত পাবেন। কাজের হাত হলেই ভাল। না হলেও যায় আসে না। জীবন! সে-ই বা কী, আর মরণ! তাই বা কেমন! একটা নিরাবেগ অস্তিত্বহীন পর্যায়ে এসে পৌঁছেছেন যেন।
ছাত্রদের ফলার শেষ হয়েছে। তাদের সাড়াশব্দ আর মিলছে না। উঠানে ঘোরা কুকুরটা বারবার এসে দালানে উঁকি দিচ্ছে। কীসের একটা শব্দ হচ্ছে ফরফর করে। পুরনো বাড়ি। বোধ হয় কোনও চওড়া ফাটলে পাখি বাসা বেঁধেছে। থানকুনি পাতার মতো বন গজিয়েছে দালানের খিলানে।
শিবনাথ নিজের ঘরে গিয়ে ঢুকল। চন্দন ও ধূপের গন্ধভরা বাসর ঘর। বংশজের ক্রীতকন্যা বিবাহ। এখানে সে উৎসব নেই। বাসর জাগবার জন্য মেয়েরা আসে না দল বেঁধে। প্রদীপ রেখে চলে গেলেন দিদি। বলে গেলেন, দরকার হলে ডেকো, পাশের ঘরেই আছি।
কাকে বললেন, তিনিই জানেন। দরজা খোলা রইল।
সেদিকে এক বার দেখে শিবনাথ নতুন বউয়ের ঘোমটা খুলে দিল। ভানুমতী। ঠিক বলেছিল সর্বেশ্বর। রূপবহ্নি৷ রূপ দেখতে দেখতে তার স্বপ্নভরা চোখে জল নেমে এল। পিতৃমাতৃহীন বাচস্পতি আজ কাঁদছে। আনন্দ ও বেদনার কান্না। তার জীবন ও যৌবনের মুক্তির কান্না। সে হাঁটু গেড়ে বসে, জলভরা চোখে, নিঃশব্দ হাসিতে তার ক্রীত পত্নীর রূপ দেখতে লাগল। কী অপরূপ।
জীবনের সবই ছেড়ে এসেছে ভানু। মুহূর্তের জন্য ভুলে গেল শৈলর কথা। শিখাধারী এই বিরাট পুরুষকে দেখে প্রথমে তার ভয় হল। ভয়ংকর ভয়। জীবন্ত মৃত্যুর মতো। তারপর মরিয়া হয়ে উঠল। দপ করে জ্বলে উঠল তার চোখ। সেই জাত শলুইয়ের মতো। ধনুকের ছিলার মতো বেঁকে উঠল ঠোঁট। সমস্ত মুখ আগুনের মতো লাল হয়ে উঠল। কথা বলার জন্য কেঁপে উঠল দুটি ঠোঁট। নিষ্কৃতির জন্য বন্দিনী কালসাপিনী শেষ চেষ্টার জন্য তুলল ফণা। কিন্তু কানে বাজছে শৈলর কথা। সময় হয়নি, সময় হয়নি এখনও! এখনও আসল কাজ বাকি। শৈলর কথা, আর সামনে এই ব্রাহ্মণ। হাঁটু গেড়ে বসেছে তার সামনে কাঁদছে, হাসছে, দু চোখ ভরে দেখছে তাকে। সব মিলিয়ে গোল পাকিয়ে গেল মাথার মধ্যে। কম্পিত ঠোঁট জোর করে কামড়ে ধরল। রক্ত ফেটে বেরুল। তবু, যদি কথা বেরিয়ে যায় মুখ দিয়ে। কিন্তু সবই গোলমাল হয়ে যাচ্ছে। সহ্য হচ্ছে না। এই ছোট বুকে আর সহ্য হচ্ছে না। সামান্য মস্তিষ্ক এত কলরবের ভার বইতে পারছে না। বুকে দুলে উঠল। রক্ত ফুটল ঠোঁটে। দু চোখ অন্ধ হয়ে গেল উদগত অশ্রুধারায়। টলে উঠল সর্বাঙ্গ। বাবা…আমার বাবাগো। সে ডাকেও কোনও শব্দ নেই। সে ডাক ছোট্ট বুকের মধ্যে নিঃশব্দে বিশাল হাতির মতো ছটফট করতে লাগল। বাবা! বাবাগো!..
সমস্ত বাড়িটা দুলছে। অষ্টাদশ শতাব্দীর বসে যাওয়া বাড়িটা। প্রদীপ শিখাটা কাঁপছে থরথর করে।
শিবনাথ দুহাত বাড়িয়ে বলল, কেঁদো না, কেঁদো না। তুমি সব ছেড়ে এসেছ। আমি শিবনাথ, আমার কেউ নেই। বন্ধুও নেই। একবার দেখো, কেঁদো না। এসো, আজ বাসর জাগি।
সে কথা ভানুর কানে গেল না। শিবনাথ দেখল ভানু পড়ে যাবে। সে তার হাত ধরল, বসাল, তারপর ধরে শোয়াল। বলল, আচ্ছা আমাকে পরে দেখো।
ভানু অচৈতন্য হয়ে পড়ল।

অনেক কিছু থাকে। কালকের মন থাকে, মানুষটি থাকে। কালটি থাকে না। দিন থাকে না। তারপর কালে কালে সবই যায়। মানুষটিও থাকে না। যম নয়, শমন নয়, মহাকাল এসে তাকে সরিয়ে নিয়ে যায় কালের বুক থেকে। কাল বদলায়, তার বুকে যেন মানুষ বুদবুদের মতো ফোটে, তারপর দম শেষ হলে ফেটে যায়। কালের সৃষ্টি-ভাণ্ডার এত পরিপূর্ণ, দিবানিশি তাই তাকে কেবল ভাঙতেই হচ্ছে।
শ্রাবণ গেছে। ভাদ্রেরও শেষাশেষি। জন্মাষ্টমীর দিন থেকে তিন দিন সমানে বৃষ্টি হয়েছে। এখন বৃষ্টি ধরেছে কয়েকদিন। নীল আকাশ ভরে সাদা মেঘের ছড়াছড়ি। যেন পিটুলি গোলার বিচিত্র চিত্রাঙ্কন ছড়ানো রয়েছে লেপা-পোঁছা কালো মাটির উঠোনে। আকাশ ভরে রোদ ছায়ার লুকোচুরি। সে খেলার ডাক শোনা যায় কখনও চাপা গুড়গুড় ধ্বনিতে। হঠাৎ রিমিঝিমি বৃষ্টিতে। রূপ দেখা যায় সোনা ঝরা রোদে, বাতাসে দোলা সবুজ মাঠে। আর দিকে দিকে ভরা ভরতি। টাবুটুবু গঙ্গা, ঢলঢল দিঘি পুকুর, উপচানো খানা খন্দ নালা।
কৃষ্ণপক্ষ গিয়ে পড়েছে শুক্লপক্ষ। সামনে ঝুলনযাত্রা। গুপ্তিপাড়ার বৃন্দাবনচন্দ্রের মন্দিরে চলেছে। ঝুলনের আয়োজন। সংক্রান্তির দেরি নেই আর। কামার, স্বর্ণকার, তাঁতিরা বিশ্বকর্মা পুজোর উদ্যোগ আয়োজনে ব্যস্ত। যেখানে যা কণা কুটো পাওনা সবটুকু টুকে টুকে খুঁটে খুঁটে নিচ্ছে। তাদের তো এই বছরের শেষ, এখন আর বাকি রাখলে চলবে না।
ভাদ্রের ভরা, সবটুকু ভরা। ধরিত্রীর কোথাও কোনও ফাঁক নেই যেন। যখন তার এখানে ভরে, তখন তার সেখানেও ভরে। সেখানে, ইনি আর উনি, আকাশ আর মাটির এই বিশাল ফাঁকটুকুও বাঁধা পড়ে। মহাভাদ্র কী জানি কী এক গুরুগম্ভীর সুরে মুখোমুখি মিলিয়ে দেয় সব অমিলকে। মিল নেই মানুষের। প্রকৃতির মন্দির ভরা, শুধু মানুষের মন্দির শূন্য। এত অমিল! সেখানে চাওয়ার মিল নেই, পাওয়ার মিল নেই। মনে অমিল, হৃদয়ে অমিল। অসামঞ্জস্য কটাক্ষে, বেসুর হাসিতে। সব অমিলকে নিয়ে বিশ্ব সংসার ঘুরছে চক্রাকারে।
আর এই অখিলের মাঝে দিবানিশি ঝিম ঝিম করে বাজে শুধু ভানুমতীর পায়ের মল। রান্নাঘরে, শোবার ঘরে, গোয়ালে, উঠোনে, গোলায়। আচমকা চমকায় নৈঃশব্দ্যে বাড়ির পিছনের খিড়কি দ্বারে, পুকুরঘাটে। পাতামল হাসুলির ঝিমি-ঝিমি, হাওয়ায় হুশ করে এসে ঝাঁপ খেয়ে পড়ে চতুম্পাঠীর সীমানায়। যদিও চতুষ্পঠীর সীমানায় আসা বারণ আছে ভানুমতীর। কিন্তু কোনও বারণের বেড়া দিয়ে বাঁধা যায় তাকে? ধর্মশাস্ত্র-সমাজ সবকিছুকে বেঁধেও একজনকে বাঁধা যাচ্ছে না কিছুতেই। সে শিবনাথের দুর্বার রক্ত দিয়ে গড়া পুতুল। সে তার নিজের রঙ্গ তরঙ্গে লুকোচ্ছে সবখানে। চতুম্পাঠী পর্যন্ত চমকায় সে শব্দে। অধ্যয়নে ভুল হয় পণ্ডিতের। ছাত্রদের কানে কানে ঝাঁপটা খায় পাতামল।
একজনের বিশেষ করে। যাকে শোনাতে চায় ভানুমতী নিজে। সে অবনী। পণ্ডিতদের অবন, সর্দার পোডো। তাকে বড় ভাল লাগে ভানুর। অবনকে একলা পেলে হয়। কারণে অকারণে এসে ঘুরঘুর করে কাছে। কথা বলে অনর্গল। কী করছ, কেন করছ? এক কথা বলতে আর এক কথা। কখনও কথায় পায়। হাসিতে পায় কখনও।
কথা জোগায় না অবনের মুখে। ভয় আছে, সংকোচ আছে। একটু অন্যায়বোধও যেন মাথা চাড়া দিয়ে ওঠে মনে মনে। তবু, শুধু চেয়ে থাকে। চেয়ে চেয়ে দেখে আর আঠারোর রক্ত কাঁসরে বাজে এক প্রলয়ের বাজনা। এমনি করে চেয়ে থাকত নব। এক হাতে তালি বাজে না। নইলে অবনের সঙ্গেও বড় ঝগড়া করতে প্রাণ চায় ভানুর। কিন্তু অবনের সঙ্গে ঝগড়া হয় না কিছুতেই। সর্দার পোডোর চেহারা, পণ্ডিতের মতো তার পোশাক, নিরীহ নম্র কথা, সব মিলিয়ে নব থেকে আলাদা মনে হয়। তাই ঝগড়া পাকাবার ফন্দি থাকলেও মুখঝামটা দেওয়ার সুবিধা হয় না। আর মুখ ঝামটা না দিলে যেন ভানুর কিছুতেই ভাব জমতে চায় না। কেবল যখন সবাইকে লুকিয়ে, মুগ্ধ চোখে চেয়ে থাকে অবন, তখন টের পেয়ে দূর থেকে ঠোঁট টিপে চোখ ঘুরিয়ে ঘুষি পাকিয়ে দেখায় ভানু। কখনও বুড়ো আঙুল দেখায় নেড়ে নেড়ে, জিভ ভেংচে দেয়। হাসে খিলখিল করে। অবন লজ্জায় লাল হয়ে ওঠে। মনে ধরা পড়ে যাওয়ার লজ্জা। ভাল লাগার লজ্জা।
দুদিন অবনকে ডেকে নিয়ে গেছে পুকুরঘাটে৷ হাতছানি দিয়ে ডেকে নিয়ে গেছে। নিশির হাতছানি। ডাকাডাকি এমনি। এতে যে কোনও অপরাধ আছে, সে বোধ যেন নেই। ভাল লাগে তাই। বসো, কথা বলল। কী কথা তার ভানু কী জানে। নাম কী? অবনীমোহন…কী?
মুখোপাধ্যায় বেরোয়নি ভানুর মুখ দিয়ে ঠোঁট ফুলিয়ে বলেছে, চৌবাড়ির কথায় কেন? এমনি মুখের কথায় বলো না।
চৌবাড়ির অর্থাৎ ওটি চতুষ্পঠীর আটপৌরে উচ্চারণ। তারপর মুখুজ্জে শুনে বলেছে, ও! মুকুজ্জা? তুমি মুকুজ্জা বামুন? বাড়ি কোথায়? চুঁচুড়া? বড় ভয়ের দেশ ওটি ভানুর কাছে। তবু, চুঁচুড়ার কথা শুনেছে অবনের কাছ থেকে। চুঁচুড়ার গঞ্জ, বাজার, সাহেব, দপ্তর, কোর্ট, কাছারি। কিন্তু বলতে পারেনি নিজের প্রাণের কথাটুকু। প্রাণ কেঁদেছে। তবু নয়।
বলেছে হালিশোর চেন? গেছ? ওমা! তুমি কে গো?
তারপর বলেছে, আমাকে তোমার খুউব ভাল লাগে, না? সেই জন্য চেয়ে চেয়ে দেখ বুঝিন?
অবনের বুক কেঁপেছে থরথর করে। টোলের ছাত্র, কিন্তু ঈশ্বর বিশ্বাসে যেন ফাটল ধরেছে কোথায়। তাই নিজের সর্বনাশা আবেগ দমনের জন্য ভগবানকে ডাকতে পারেনি। সত্যান্বেষী কূট কঠিন বুদ্ধি ভানুমতীর কিশোরী ঠোঁটের হাসিতে ভেঙে গেছে খানখান হয়ে। চোখে চোখ রাখতে পারেনি। বলেছে, মিথ্যে কথা বলেছে, দেখি আপনি যে আমার গুরুপত্নী।
আমি গুরুপত্নী! সে আবার কী? আমাকে আপুনি বলছেন কী গো? তুমি বাউনের ছেলে, আমার পাপ হবে যে!
চমকে উঠেছে অবন। পাপ! কেন, গুরুপত্নী কি তবে ব্রাহ্মণ কন্যা নয়? কিন্তু ফিরে তাকিয়ে দেখতে পারেনি। ভেবেছে, ব্রাহ্মণ কন্যা, কিন্তু ছেলেমানুষ। কথায় পেলে যে সে এমনি আবোল-তাবোলই বকে। ডেকে নিয়ে বায়না ধরেছে, সাঁতার কাটবে। আবার ফিক ফিক করে হেসে ফিসফিস করে বলেছে, আমার ননদটা পাগলি, জানো৷
অর্থাৎ শিবনাথের দিদি। আরও অনেক কথা বলতে ইচ্ছে করেছে অবনকে। অনেক কথা। তার সব কথা। কিন্তু ভরসা হয় না। একদিন বলবে। একদিন, যেদিন ভরসা করতে পারবে।
কখনও টানা টানা চোখে তাকায় কটমট করে। ঠোঁট ফুলিয়ে বলে, তুমি খালি হাঁ করে তাককে তাককে দেখো, হ্যাঁ। কেন? কেন?
এক ফোঁটা মেয়ে ভানু! সে পাপ বোঝে না। কিন্তু অবনের কাঁচা সোনা বুকে প্রথম রং লাগিয়েছে। প্রথম পুড়িয়েছে, গলিয়েছে। কেন? অবন-ই কি বোঝে! গুরুপত্নী! ছি! তবু কেন, কেন যে!
ভানু বলে চোখের তারা নাচিয়ে, ঠোঁট টিপে হেসে, জানি কেন।
বলে খিলখিল করে হাসে স্থান কাল পাত্র ভুলে। অবনের গলানো সোনায় ফোটে মিনে করা ফুল। ভানুর এ অবনপ্রীতিটুকু শিবনাথের নজরে পড়ে কি না কে জানে। সব চেয়ে চেয়ে দেখেন শুধু দিদি। নিজে এখন কিছুই করেন না সংসারের। বসে আছেন, বসেই আছেন। কখনও সখনও হঠাৎ ভানুর কাছে এসে দাঁড়ান। কী যেন বলেন। বলেন না, চেয়ে থাকেন বড় বড় চোখে। ভানু বলে, কিছু বলছ?
দিদি ঘাড় নাড়েন নিঃশব্দে। ভানু মুখ ঝামটা দিয়ে ওঠে, তবে অমন করে তাকোনি বাপু। আমার ভয় লাগে।
যেন কতকালের বউ। কত দিনের গিন্নি। বলেই হয়তো এক মুঠো আমচুর মুখে পুরে দুর দুর করে ছুটে যায় পুকুরঘাটে চাল ধুতে। এ সেই ভানু, যার নাম বিনি জেলেনির মেয়ে গঙ্গা। ভানু, ভানি। কখনও বাটনা বাটতে বাটতে ছোলা ভাজা চিবুচ্ছে। রাঁধতে বসে বিষ টোকো করমচা কাটছে দাঁতে কুটুস কুটুস করে। ভাতের ফেন গালতে ভুলে ঘরে গিয়ে সাজতে বসে। সিন্দুক খুলে গহনা বার করে পরে। পোশাকি চেকনাই শাড়ি জড়ায় গায়ে। সিন্দুকের পাল্লায় গাঁথা আরশি। আরশিতে তাকিয়ে তাকিয়ে দেখে নিজেকে। নিজেকে দেখা চাই একবার প্রতি দিন। প্রতি দিন আঁতিপাঁতি করে। দেখে, অবাক হয় আর কাপড় জড়ায়। জড়িয়ে জড়িয়ে আর জড়ানো হয় না। কী এক কৃপণের ধন যেন দিনে দিনে সঞ্চিত ফীত হচ্ছে বুকে। জীবনে কী এক বিচিত্র লজ্জার আবির্ভাব যেন ঘটছে। কখনও ভাত পোড়ে। উনুন নিভে যায়। গাই বাছুরগুলি হাম্বা হাম্বা রবে চেঁচায়। ভানু তখন আরশি ছেড়ে হয়তো পুকুরের ভাঙা ঘাটে বসে নিজের ছায়া দেখে জলে। ভেংচায় ছায়াকে। চুল এলো করে দেখে। আবার ছুটে ছুটে সংসার করে।
হায় বাচস্পতি গৃহিণীর এমন মূর্তি আর কোথাও দেখা যায় না।
স্বভাবতই, ভরা সংসার ছড়ানো। আগোছালো, অবিন্যস্ত। দিদি কয়েক দিন আগে পর্যন্তও শিবনাথের পূজা আহ্নিকের ব্যবস্থা করে দিতেন নিজে। পরিষ্কার করে, ধুয়ে মুছে রাখতেন। এখন তাও থাকে না। কোষাকুষিগুলি মাজা থাকে না সবসময়। গঙ্গাজলের কলসি থাকে শূন্য। আবার ডাক পড়ে ভানুমতীর। বড় বেসামাল শিবনাথ ভানুকে নিয়ে। কিন্তু দুঃখ নেই। নালিশ নেই একটুও। হয়তো এতখানি ভাবেনি শিবনাথ এত ছেলেমানুষ। আর দামাল! তবু এত বেসামাল হয়েও সামাল দিতে ইচ্ছে করে না। নিজেও বেসামাল যে। কখনও দুরদুর করে ভানু ছুটে যায় চতুম্পাঠীর উঠোনে। ঘোমটা ঢেকে, হাতছানি দিয়ে ডাকে অধ্যয়নরত শিবনাথকে। ব্যস্ত শিবনাথ ছুটে ছুটে আসে। কী ব্যাপার। ভানু কখনও বলে, আমাকে একটা ছাঁকনি জাল এনে দিতে হবে। কুঁচো চিংড়ি ভরে আছে পুকুরের ধারে ধারে। শিবনাথের কপালের রেখা এঁকে-বেঁকে ওঠে। শিবনাথ বাচস্পতির পত্নী ছাঁকনি জালে মাছ ধরতে চায়! হবে। তাই হবে।
কখনও ডেকে নিয়ে এসে উনুনে ফুঁ দিতে বলে, কাঠ পেড়ে দিতে বলে। তা ছাড়া বড় যে ভয় শিবনাথের ভানুর মুখকে। কখন যে কী বলে, কী যে বলবে, তার ঠিক কী! বড় একটা ঘাঁটাতে সাহস পায় না তাকে শিবনাথ।
এদিকে চতুম্পাঠীর অবস্থা খারাপ। নারায়ণ চলে গিয়ে শিক্ষকের অভাব। ভেবেছিল, অবন সে অভাব মেটাতে পারবে। কিন্তু অবন নিরাশ করেছে। শুধু নিরাশ নয়, ভয় ধরিয়ে দিয়েছে। নারায়ণের অভাব সে মিটিয়েছে ঠিকই। তবে শিবনাথকে নয়, ঈশান মিত্রকে। ঈশানের অনুপস্থিতিতে সে নীলকর রায়তদের কাজ করছে অষ্টপ্রহর। ঘুরে বেড়াচ্ছে মোকামে মোকামে, মৌজায় ও পরগনায়। এ অঞ্চলের রায়তদের তারাই ভরসা। রায়তেরা এ দুজনের মুখ চেয়ে আছে সর্বক্ষণ। কলকাতায় দীনবন্ধু হরিশ। বেহুলা গুপ্তিপাড়ায় ঈশান ও অবন। গুপ্তিপাড়ার কুঠিতে ছোট সাহেব শিবনাথকে ডেকে নিয়ে বলেছে, তুমি বেইমান পণ্ডিত। নিজে আড়ালে থেকে ছাত্রকে লেলিয়ে দিয়েছ! শীঘ্রই যমালয়ের মুখ দেখবে তোমার ছাত্র। তুমিও রেহাই পাবে না। তোমার ছাত্রের বাপ অভয় মুখুজ্জে আমার বন্ধু মানুষ। চুচুড়াতে সে বহুৎ পয়সাওয়ালা বেনিয়া। তাকে আমি আজই চিঠি লিখছি। তুমি হুঁশিয়ার।
শিবনাথ বলেছে, আমি কিছুই জানিনে সাহেব।
তবে তোমার স্টুডেন্ট কেন ম্যাজিস্ট্রেটের কাছে বিলোচনের জন্য চিঠি পাঠিয়েছে? বহুৎ কড়া চিঠি। বাপের পয়সায় ইংরেজি শিখে নালায়েক ছেলে কুঠিয়ালকে বে-ইজ্জত করতে চায়? হরিশ মুখার্জী ফাঁসি যাবে। তোমার ছাত্রকে তুমি সাবধান করে দিয়ো৷
সাবধান নয়, স্নেহের শাসন দিয়ে বাধা দিতে গেল শিবনাথ। অবন নিরাপদে কাজ করে চলল। এমনকী, আশ্বিন মাসে অবনের নবদ্বীপে পণ্ডিতদের সভায় যাওয়ার কথা। সে যাবে না বলে স্থির করেছে। একমাত্র অবনই ভরসা ছিল শিবনাথের। তার টোল থেকে, গুপ্তিপাড়ার পথ থেকে, হয়তো হুগলি বর্ধমানের তরফ থেকে নবদ্বীপ জয় করে আসতে পারত শুধু অবন। এখন বলছে সে তৈরি হতে পারেনি। দুর্বাসার মতো জ্বলে উঠতে ইচ্ছে করে শিবনাথের কিন্তু পারে না। অবনের মেধা ও বুদ্ধির কাছে তার একটি গুপ্ত দুর্বলতা আছে। আরও কথা ছিল, আশ্বিন মাসে অবন নবদ্বীপ যাবে। আর ফিরে এসে শিবনাথের সঙ্গে চুঁচুড়ার বাড়িতে ফিরবে। শিবনাথের যজমান তারা। কয়েক দিন শিষ্যবাড়ির ভক্তি আদর যত্ন ভোগ করবে। কিন্তু সমস্ত আশা ধূলিসাৎ।
তারপর চিঠি এল অবনের বাবার। শত কোটি প্রণাম জানিয়ে লিখেছেন, অবনের কথা ভেবে দুশ্চিন্তায় আছি। আপনি তো জানেন, সে আমার একমাত্র পুত্র। তার উপরে মাতৃহীন। ডাচ্ ও ইংরাজি ভাষা ছাড়াও সংস্কৃত জ্ঞানলাভ করুক, এই চেয়েছিলাম। সে আমার কাছে লোক পাঠিয়ে অনেক টাকা চেয়ে নিয়েছে। কেন। জানি না। আপনি মহাপুরুষ, আপনি ভরসা।
শিবনাথ নিজেকে ধিক্কার দিয়ে আপন মনেই বলে উঠেছে, না না, কোনও ভরসা নেই। মহাপুরুষ নয় শিবনাথ। ঘরের ছেলে ঘরে ফিরে পাঠাতে চায় সে।
খবর নিয়ে জানল দরিদ্র রায়তদের মামলা লড়বার জন্য টাকা আনিয়েছে অবন। শিবনাথের সমস্ত রাগ গিয়ে পড়ল ঈশানের উপর, যদিও ঈশানও সর্বস্বান্ত হতে বসেছে। কিন্তু অবন আজ বাড়ি ফিরে যাওয়ার উর্ধ্বে। ফেরা না ফেরা আজ আর শিবনাথের হাতে নেই। শুনল, বিলোচন ফিরে এসেছে। তার সর্বাঙ্গে পীড়নের দাগ। জামা খুলে সবাইকে দেখিয়েছে বিলোচন। কিন্তু শিবনাথের কাছে আসবার সময় সে পায়নি। সবাই খালি বলল, উঃ, কী মারইনা মেরেছে! বিলোচনকে নাকি কলকাতায় পাঠানো হবে, তার গায়ের শ্যামচাঁদের দাগ দেখাতে। চারদিকে এই ব্যাপার নিয়ে হই-চই হুলুস্থুল! লোকের মুখে মুখে অবন আর ঈশান।
শিবনাথের মুখে অবনের কথা শুনে ভানু বলল, খুব হয়েছে, ঠিক করেছে। বড় ঢ্যামনা ওই নীলকর সাহেবগুলান।
ভয় হয়, লজ্জা হয় ভানুর মুখের সামনে দাঁড়াতে। অবনী টাকা দিয়েছে শুনে ভানুর খুশির সীমা নেই! চোখ বড় বড় করে সে বলল, ট্যাকা দিয়েছে! ওমা! তোমার সদ্দার পোড় তত ভগবান গো। বড় ভাল মিনসে, আমার খুউব ভাল লাগে।
সর্দার পোড়ো, অর্থাৎ অবন। আশ্চর্য! অন্য সব ভুলে যায় শিবনাথ। বুকের মধ্যে কোথায় যেন টনটন করে। জিজ্ঞেস করে ভানুকে, আমাকে ভাল লাগে না?
ভানু বলে বাঃ, তুমি তো সোয়ামি।
সোয়ামি! অর্বাচীন, কিন্তু শুনতে বড় মিষ্টি লাগে।
শিবনাথ বলে, সোয়ামিকে ভাল লাগে না তোমার, না?
ভানু গাল ফুলিয়ে বলে, তোমার কাছে তো আমি রোজ রাতে শুই।
বিচিত্র জবাব। কী কথায় কী কথা এসে পড়ল আবার! সে কি ভাল লাগার চেয়েও ভাল, না খারাপ? এ বালিকাকে কী করে বোঝাবে শিবনাথ, শুধু স্বামী-স্ত্রীর নিয়মের দিন রাত্রি উদযাপন নয়। ভানুর আসল মন প্রাণ কোনদিকে ধাবিত? সেইটি যে চায় সে ভানুর কাছে।
সকালের দিকে সেদিন ভানু চেঁচিয়ে উঠল, ও মা! সেই মেয়ে-খুনে বাপটা এসেছে গো।
শুনে শিবনাথ হাঁ হাঁ করে ছুটে এল, দেখল, নীলরতন চক্রবর্তীস্বর্ণলতার বাবা। সে ডুকরে উঠল–ছিঃ বউ, চুপ চুপ! ভানু অমনি ফোঁস করে উঠল, চুপ করব কেন গো? জানিনে বুঝিন?
মিনসেটা মেয়ে মারলে, তোমার মিতে ঠাউরটাকে গাঁ ছাড়া করলে…
ব্যস্তসমস্ত হয়ে শিবনাথ ভানুর মুখে হাত চাপা দিল। মুখ নীল হয়ে উঠল তার। আতঙ্কে উৎকণ্ঠায় ভেঙে পড়ে বলল, চুপ, চুপ, তোমার হাতে ধরি!
শিবনাথের মুখ দেখে ভয়ে বিস্ময়ে নির্বাক হল ভানু। শিবনাথ হাতজোড় করে ছুটে গেল নীলরতনের কাছে, ক্ষমা করুন খুড়োমশাই, ক্ষমা করুন। ছেলেমানুষ।
নীলরতন বলল, ঠিকই বলেছে শিবু। তোমার পরিবার মিছে কয়নি।
তবুও শিবনাথ হাতজোড় করল। দেখল নীলরতনের কালো মুখ পোড়া হয়েছে। চোখ ঢুকেছে গর্তে। বিভ্রান্ত দৃষ্টি। আড়ালে গিয়ে সে বলল, শিবু বাবা, আমাকে একটু প্রায়শ্চিত্তের ব্যবস্থা করতে হবে।
কীসের প্রায়শ্চিত্ত খুড়োমশাই?
প্রাণী হত্যার।
শিবনাথ এমনটি একেবারেই ভাবেনি। তার গলা চেপে এল। তবু বলল, প্রয়োজনানুযায়ী প্রাণী হত্যায় তো পাপ নেই।
নীলরতন বলল, প্রাণী নয় শিবু, নরহত্যার প্রায়শ্চিত্ত।
শিবনাথ তবুও বলল, ধর্মার্থে তাতেও বারণ নেই খুড়োমশাই। আপনার বাবা তো নরবলি দিয়েছিলেন চণ্ডিকার মন্দিরে।
দুহাতে নিজের গলা টিপে ধরে বলল নীলরতন, শুধু নরহত্যা নয়, আরও কিছু শিবু। সে যে অন্য বস্তু, আমার ঔরসজাত, আমার, আমারি। সে আমার প্রথম সন্তান শিবু। সন্তান হত্যার প্রায়শ্চিত্ত চাই বাবা।
শিবনাথনীলরতনকে এতখানি পাপী বোধ করেনি। এখন তার মুখে এ কথা শুনে শিবনাথের নিজের বুকের মধ্যে কেঁপে উঠল।
নীলরতন আবার বলল, শিবু, বাড়িতে হাঁড়ি চাপে না। বাকি তিনটে মেয়ে সারাদিন নারায়ণ পুজো করছে। কিন্তু নারায়ণের নাম মুখে নেয় না। বলে ওই নাম তাদের মুখে নিতে নেই। সর্বক্ষণ আরায়ণ আরায়ণ শব্দ বাড়িতে। আমার গায়ে কাঁটা দেয় সেই ডাক শুনে। আমি তো রাজা দক্ষ নই শিবু, আমি আর সহ্য করতে পারছি না। নারায়ণ শিরোমণি স্বয়ং শিব হয়ে রইল। শিবু, আমিও দিন রাত ডাকি, হে বিপদভঞ্জন মধুসূদন, হে ত্রাণকর্তা নারায়ণ!
শিবনাথের গায়ে কাঁটা দিয়ে উঠল। ব্যবস্থা দেবে কী, ভীরু দুর্বলের মতো তার ছুটে পালাতে ইচ্ছে করল।
.
নীলরতন চলে গেছে। হয়তো শিবনাথকে অপদার্থ ভেবেই গেছে। আরও নিষ্ঠুর, শয়তান ভেবে গেছে হয়তো। যাক, যাক তাতে শিবনাথের পাপ কোথায়! ভানুমতী তার জীবনে আশ্চর্য ক্ষমতা বয়ে এনেছে। সমস্ত ভাবনা, দুশ্চিন্তা, ভয় ছাড়িয়ে সে বালিকা ভানুর আঁচলে আঁচলে ফিরছে। তার বাইরের দরজা ভেঙেছে। ভিতরের দরজা তো বন্ধ। সেখানে ধর্ম, শাস্ত্র, ধ্যান, জ্ঞান, পূজা আর ভানুমতী। সেখানে সে নিষ্কলঙ্ক, ভরপুর। সমস্ত জমি যদি নীলকর নেয়, যজমানেরা থাকবে। চতুম্পাঠীও যদি উঠে যায়, নিজের শাস্ত্রচর্চায় বাধা কোথায়। অবন? সে তো ত্যাগ করেছে কবেই।
.
শোনা গেল গগন পালের বিধবা মেয়ে এসেছে সধবা হয়ে। সেই মেয়ে আর তার দোকর বিয়ের স্বামী, দুজনে বৃন্দাবনচন্দ্রের মন্দিরে ঢুকতে গিয়েছিল। মোহান্ত ঢুকতে দেয়নি। দুজনে হত্যে দিয়েছে দরজায়। অগণিত লোক ভিড় করেছে সেখানে। গুপ্তিপাড়া বেহুলার লোক শুধু নয়। ওদিকে কালনা নবদ্বীপ, ওপারের শান্তিপুর, উলো, এদিকে সপ্তগ্রাম থেকে দলে দলে লোক এসেছে নতুন সধবা দেখতে। যেন রথের মেলা দেখতে এসেছে সবাই। মোহান্ত লাঠিয়াল বসিয়েছে। শিবনাথের যাওয়ার ইচ্ছে। কিন্তু যেতে পারে না। নারায়ণ আছে সেখানে। জানে, অবন যখন বাড়িতে নেই, সেও সেখানেই আছে। ভানু যাওয়ার জন্য লাফালাফি করছে। যেতে পারছে না একলা। খেতে, বসতে, রাঁধতে গালাগাল দিচ্ছে মোহান্তকে। দিদি ছটফট করছেন। ঘুরছেন, বসছেন, আঁচল নাড়া দিয়ে বেড়াচ্ছেন। গায়ে যেন কী রয়েছে, ঝেড়ে ফেলতে চান। দু দিন বাদে শোনা গেল, মন্দিরের দরজা খুলেছে। ঢুকতে দিয়েছে গগন পালের মেয়েকে।
দিদি আর থাকতে পারলেন না। ঘোমটা ঢেকে গিয়ে দেখে এলেন গগন পালের মেয়েকে। দেখে এসে আরও উন্মনা আনমনা হয়ে গেলেন। গোয়ালে গিয়ে বসেন, বাগানে গিয়ে বসেন। দেখলেন, ভানু পুকুরঘাটে, একটি বউয়ের সঙ্গে কথা বলছে। আবার ইতি-উতি দেখে এক ফাঁকে নিঃশব্দ পদ সঞ্চারে ঘরে গিয়ে ঢুকলেন। খিল এঁটে দাঁড়ালেন আরশির সামনে। সামনেই ছিল ভানুর নীলাম্বরী। টেনে নিয়ে জড়ালেন থানের উপরেই। জড়িয়ে ঘোমটা দিলেন। দর দর ধারে ঘেমে হাঁপাতে লাগলেন। যেন এখুনি মরে যাবেন শ্বাসরুদ্ধ হয়ে। কম্পিত হাতে, সিঁদুর কৌটা নিয়ে সিঁথিতে দিলেন টিপ, দিলেন কপালে। তারপর আয়নার সামনে দাঁড়িয়ে অস্ফুট আর্তনাদ করে উঠলেন, কে, কে তুমি?
গগন পালের মেয়ের মুখ মনে পড়ল। আর সমস্ত অতীতকে ছিঁড়ে দেখতে চাইলেন, আর একটি মেয়ের মুখ। বালিকার সধবার মুখ। কিন্তু এ কে? কে? কে? ঠোঁটের কষে ফেনা দেখা দিল। বুকটা ফেটে পড়তে চাইছে। যেন চোখের পলকে ঘটছে সমস্ত কিছু। আতঙ্কে ভয়ে ফিসফিস করে বলতে লাগলেন, না, না, না, ক্ষমা করো! যেন শরীর থেকে আগুন ঝেড়ে ফেলার মতো নীলাম্বরী খুলে ফেললেন। সজোরে ঘষতে লাগলেন সিঁথি কপাল। কিন্তু রং তো মোছে না। হে ভগবান! হে মুখপোড়া বিদ্যেসাগর! মাথা জ্বলে গেল! একী করলুম। খুট করে দরজা খুললেন। থান দিয়ে মাথা মুখ ঢেকে ছুটে গেলেন নরসুন্দরের বাড়ি। ওরে, শিগগির শিগগির মাথা মুড়িয়ে দে। নরসুন্দর গড় করে বলল, কী হয়েছে মা ঠাকরুন।
ওরে রং লেগে গেছে কপালে মাথায়। আমি বামুনের রাঁড়ি। কী পাপ! জ্বলে গেল বাবা, দে, দে, তাড়াতাড়ি মুড়িয়ে যে বাবা।
ঠাকরুনের অবস্থা দেখে নরসুন্দর ক্ষুর নিয়ে বসল। প্রৌড়া বিধবার বাসনার বিচিত্র রন্ধ্রের দিকে তার নজরও গেল না। তাড়াতাড়ি মাথায় জল ঢেলে কচ কচ করে কামিয়ে দিল।
বললেন কপালটা? কপালটা একটু চেঁচে দে বাবা।
কপাল? কপাল চাঁচব কী করে ঠাকরুন। অক্ত বেরুবে যে।
তবে মাটি লেপে দে। বলে নিজের হাতে মাটি লেপে দিলেন। চুলের গোছা কুড়িয়ে নিয়ে ছুটে গেলেন গঙ্গার ধারে। সপরিবারে নরসুন্দর স্তম্ভিত হয়ে রইল। তারপর স্ত্রীকে বলল, দেখলি, এটটুখানি রং লেগে গেছে তো কেমন করছে? একে বলে বামুনের রাঁড়ি।
দিদি এসে গঙ্গার স্রোতে চুল ফেলে দিয়ে বললেন, রং লেগেছিল, শুদ্ধ রং। পাপ রং।
জলে ডুব দিয়ে বললেন, ধুয়ে মুচে যাক সব রং, যাক যাক।
তারপর পাড়ে বসে জপ করতে লাগলেন।
.
ভানু উঠে আসছিল পুকুর ঘাট থেকে। বনের ভেতর থেকে সামনে এসে দাঁড়াল শৈল। বলল, কী লো মুখপুড়ি, একেবারে যে ভুলে গিচিস।
ভানু চমকে উঠল। পরমুহূর্তেই হেসে জড়িয়ে ধরল শৈলকে। বলল, দি-মণি, তুমি?
শৈল কিন্তু হাসল না। বলল, থাক, আর দি-মণি করিসনে লো। বাউন ভাতার পেয়ে যে সবই ভুলে গেলি।
বাউন ভাতার। খিলখিল করে হেয়ে উঠল ভানু। বলল, কী যে বলো তুমি।
শৈল তীব্র চোখে খুঁটিয়ে খুঁটিয়ে দেখল ভানুকে। বলল, ঠিকই বলেছি। বের জল নেগেচে ভেঁসে উটিচিস। বেউলের মস্ত পণ্ডিতের বউ হয়েছিস। পণ্ডিতকে নিকি নাকে দড়ি দিয়ে ঘোরাচ্ছিস। শুনি, সবই শুনতে পাই।
শৈলর কথাগুলি কেমন বাঁকা বাঁকা। চেপে ছুঁচ বিধানোর মতো। পান খাওয়া ঠোঁটের কোলে বাঁকা শ্লেষ। চোখেও যেন ছুরি শানিয়ে এসেছে।
ভানুর ঠোঁটের হাসিটুকু আড়ষ্ট হয়ে উঠল। এক খণ্ড হালকা মেঘ নেমে আসে যেন মুখে। তবু হেসে, দু হাতে আরও শক্ত করে জড়িয়ে ধরল শৈলকে। কোনও কথা বলল না। শৈল দু হাতে তাকে সামনে এনে আবার এক বার দেখল অপাঙ্গে। চোখ বুজে একটি বিচিত্র ইশারা করে বলল, হবে না। আগুন যে। এ রূপ দেখে কি আর পণ্ডিতের মাথার ঠিক আছে? জাতে মরেও ভেড়া বনে গেছে। বলে আমারই পাণ চায়। তা পুরুষ তো লই।
বলে গাল টিপে দিল ভানুর। গালটা লাল হয়ে উঠল। কিন্তু ঔষধি লতা গন্ধে সন্ত্রস্ত সর্পিণীর মতো শিরদাঁড়াটা শক্ত হয়ে উঠল ভানুর। বাতাসে বিপদের গন্ধ। মাটিতে যেন চোরাবালির রেখা! বয়স অল্প। ছেলেমানুষ। কিন্তু মাটিতে পা দিলে বুঝতে পারে, কোথায় ধস নামছে। ভানুর মনটা হঠাৎ কেন যেন খারাপ গেয়ে উঠল। ছ্যাঁৎ ছ্যাঁৎ করে উঠল।
ভ্রূ বেঁকল শৈলর। ছোট হল চোখ। খপিসের মতো হেসে বলল, ভাল লাগছে না বুঝিন দিদিমণির কথা। ও, হ্যাঁ লা, বলি বাউন পণ্ডিতকে ন্যাজে-গোবরে করিচিস, বেশ করিচিস। নিজে ভুললি কীসে লো অ্যাঁ? কী মন্তোর পড়ালে তোকে ওই বুড়ো ঘাট-মুখো পণ্ডিত।
ভানু বড় আশায় জড়িয়ে ধরেছিল শৈলকে। হাতটা যেন আলগা হল। বলল, কী মন্তোর আবার।
তবে? বুড়ো পণ্ডিতেই মন ভরল। নাকি দানা পেয়ে শখের পায়রা বনে গেলি?
টিপে টিপে খুঁচিয়ে খুঁচিয়ে বলে শৈল, এদিক ওদিক দেখে। কিন্তু আসল কথা বলে না। আবার বলল, নাকি, আর কাউকে জল্পে-ছিস, রূপের বিষ ঢেলেছিস?
বলে ধাক্কা দিয়ে মুখ ঝামটা দিল, মাগি শক্ত হচ্ছিস কেন? দেখি?
কাপড় সরিয়ে বুকে হাত দিয়ে বলল, হুঁ, বয়সের জল লেগেছে, কিন্তু বড় ধক ধক করছে যে! বাঃ চেন হার গলায়, কানে ভেঁড়ি চাঁপা, হাতে কাঁকন, পায়ে পাতমল! শুনিচি আরও অনেক আছে। চন্দ্রহার, অনন্ত, গোট, টিকুলি বাকসো ভরতি লবাবি আমলের গয়না। তাই আর দিদিমণিকে মনে নেই।
দুজনে এক মুহূর্ত নীরব। তারপর ভানুকে নিয়ে শৈল ঘাটের একেবারে শেষ ধাপে নেমে এল যেন উপর থেকে কেউ দেখতে না পায়। বলল, কিন্তুন, মুখপুড়ি, সব কি ভুলে গিছিস। এত যে বুইঝেছিলাম, নিজে বলেছিলি কাঁড়ি কাঁড়ি কথা, তার কী হল? শোধ নিবিনি?
অস্থির হয়ে উঠল ভানু। কথা বলতে ভয় হল, লজ্জা হল। তার সে মন যে কবেই মরে গেছে। জীবনের একটি বিড়ম্বনাকে ছাড়িয়ে এসে আর নতুন বিড়ম্বনা নিজের হাতে তৈরি করতে চায় না সে। শান্তি চায় ভানু, বাঁচতে চায় নিঃশঙ্ক মনে। তবু না বলে পারল না, আমি আর কোথাও যাব না দি-মণি।
শৈল যেন চড় খেয়ে হকচকিয়ে উঠল, যাবিনি কী লো?
ভানু বলল, কোথা যাব? ভয় করে, বড্ড ভয় করে গো আর কোথা যেতে, সোনা চুরি করতে। এখানেই থাকব আমি।
শৈল ডুকরে উঠল, আ পোড়ামুখি, মর মর মর। মরণ তোর, হারামজাদি, যিদিন জানতে পারবে তুই কৈবত্তের মেয়ে, সিদিন যে মুখে নাথি দিয়ে, ন্যাংটো করে বিদেয় দেবে। জাতকাট চিনিসনি। তখন সে সব পিরিত ফসকা গেরো হবে।
ভানু বলল, কেউ তো কিছু জানে না।
জানে না, জানতে কতক্ষণ।
জানতে কতক্ষণ! কিন্তু কে বলবে? দুজনেই চুপচাপ। ভানু ভাবে, তবে? মনে হল, যম বসে আছে। তার সামনে। শমন নিয়ে এসেছে। অনেক দিন আগের সেই যন্ত্রণাটা আবার মাথা চাড়া দিয়ে উঠল মগজে। দূরাগত জলস্রোতের মতো কল কল করে শোরগোল উঠল মস্তিষ্কে। জানলে বিদায় করে দেবে? তবে কোথায় যাবে সে? আবার কোথায়, কোনখানে? শৈলর সেই ঘরে? তার চেয়ে যে এখানেই ভাল লাগে। শৈলও ভাবে। মনটা টনটন করে। অনেক পেয়েছে মেয়েটা। একটু নিশ্চিন্ত আশ্রয় পেয়েছে। মনটা বসে গেছে। আর কোথাও তাই যাওয়ার নামে ভয়। সত্যি, কত বা সয় ওইটুকু প্রাণে। কিন্তু সে যে মনেপ্রাণে বিশ্বাস করে, মেয়েটার সর্বনাশ হবে। ওরা জানবে, আর বিদায় করবে মেয়েটাকে। ছিঁড়ে খাবে দশটা শেয়াল শকুনে। নিশ্চিহ্ন করে দেবে। কত মেয়েকে করেছে ওরা এমনি। আর ওই কাঁড়ি কাঁড়ি গয়না আবার একজন এসে পরবে। আর একটি মেয়ে কিনবে বাচস্পতি ঠাকুর, যা তাদের পেশা। প্রায়শ্চিত্ত করবে ঘটা করে। তারপর সোহাগ করে সমস্ত সোনা-দানা ঢেলে দেবে নতুন বউকে, কত দেখল শৈল। কিন্তু না, তা হবে না। ওই সোনা ছাড়া হবে না। ভানুকে সে যে সত্যিবিয়ে দেবে, রাতারাতি চালান করে দেবে বর্ধমানে। সবই ঠিক রয়েছে। এই তত সময়। সবাই নীলের গণ্ডগোলে ব্যস্ত, অস্থির। নিশ্চিন্তে কাজ হবে।
বললে, যারা মেয়ে লুটে বেচে কেনে, তাদের শোধ দিবিনে মুখপুড়ি। তোর কীসের ভয়। আমি নেই?
শৈল আছে, শৈল, তার দিদিমণি। কিন্তু তবুও কোনও কথা নেই ভানুর মুখে। শৈল আবার বুকে টেনে আদর করল ভানুকে। বলল, আমার মুখের দিক দ্যাখ, শোন, ও সব মায়া রাখ। এ পিরিত থাকবে না। সামনে ঝুলন পুন্নিমে। সেই দিন রাতে আসব, সজাগ থাকবি, গয়না গায়ে পরবি, যত পারিস। বাকি আঁচলে বাঁধবি। আর ট্যাকা পয়সা আছে কিছু জানিস?
ভানু সে খোঁজ তো কোনওদিন করেনি। ঘাড় নেড়ে জানাল, জানে না।
তবে কি খালি ওই বুড়ো পণ্ডিতের সঙ্গে র‍্যাশা করছিলি? মেয়েমানুষের নাম ডোবালি। এটটুখানি সোহাগের সুড়সুড়ি পেইচিস অমনি ঢলে পড়েচিস। সিন্দুক খুঁজে ভেঁড়েমুসে নিবি। আর দেরি করব না, উঠলুম।
উঠে দাঁড়িয়ে আবার বসে পড়ল শৈল। রাংচিতের বন কাঁপছে, মড়মড় করে ছুটে আসছে কী যেন। উঁকি মেরে দেখল, একটা শেয়াল। মনে মনে বলল শৈল, মুখপোড়া শেয়াল আর সময় পেল না। বেরুবার। কেমন যেন অশুভ লক্ষণ গেয়ে উঠল মনটার মধ্যে। ভানুর দিকে ফিরে তাকাল সে তীক্ষ্ণ চোখে। বলল, কথামতো কাজ হয় যেন। ঝুলনের দিন সাজরি, গয়না পরবি, রাতে কান রাখবি বাইরে। টোকা দেব তিনটে টক টক টক। আর অন্য কোনও মতলব ভাঁজিসনে, গঙ্গার ঘাটে নৌকা থাকবে। আমি থাকব সঙ্গে। দুজনে মিলে চলে যাব, কেউ আমাদের খোঁজ পাবে না।
শৈল যেতে উদ্যত হল। তার আঁচল চেপে ধরল ভানু। শৈল বলল, কী হল আবার?
ভানু বলল, দি-মণি লুকিয়ে লুকিয়ে তোমাকে গয়না দিয়ে দেব। আমায় নিয়ে যেয়ো না।
থমকে গেল শৈল। ভাবল এক মুহূর্ত। সত্যি সত্যি ভাবল, ছেড়ে দেওয়া যায় কি না। বুঝতে পারছে, মেয়েটার আর ভাসতে ইচ্ছে নেই। কিন্তু, কোনওদিন যদি জানাজানি হয়, তখন শৈলর গয়না নেবার কথা যদি স্বীকার করে ফেলে? তখন যে হুগলিতে ঘানি টানতে যেতে হবে। তা ছাড়া, মেয়েটা বোকা। কাদের কাছে টিকে থাকতে চাইছে, জানে না। শৈল বলল, ওলো না মুখপুড়ি, তোকে রেখে যেতে পারব না, তুই বুঝবি নে। যা বলে গেলুম, কথা রাখিস,নইলে জানিস, বিপদ হবে। ঝুলন পুন্নিমের দিন, মনে থাকে যেন।
পুকুরের ধার ধরে, বনের মধ্যে অদৃশ্য হল শৈল। কাছের পাড়া থেকে, একটি ছোট ছেলের গলা শোনা গেল,
অ গ নীল সাপে ধরলে পরে ছাড়ে না। 
ভব ছেড়ে, অক্কা পেলে, যাবে নীলের যন্তোন্না ॥
ভানুর সাড়া নেই। ভাদ্রের চড়া রোদ লাগছে গায়ে। ঘামে কাপড় ভিজেছে। মুখ লাল চোখ লাল। শুধু লাল নয়, একটা বিচিত্র ভাবলেশহীন বিভ্রান্ত নজর। তার কাঁচা মন ভাবে, এই কি মানুষের সংসার। এ সংসারে মানুষ হাসে গায় আমোদ করে। এ সর্বনেশে সংসারে কি মানুষ শুধু এ সবই করে? তবে এ সংসার জ্বলে না কেন? পোড়ে না কেন? ধসে না কেন? সবাই ফিসফিস করছে, ষড়যন্ত্র করছে। তার মাও করত? বাবাও করত? নবও কি করত? বড় অসহায় দিশেহারা হয়ে ভানু জলের দিকে তাকাল। তার একলা খেলার সঙ্গিনী এই জল। যার বুকে মুখ দেখে সে হাসে, ভ্যাংচায়, মুগ্ধ হয়, কথাও বলে। পুকুরের জল। সে কি কিছু বলতে পারে না ভানুকে।
জল আসছে চোখ ফেটে ভানুর। ভয়ে ঢিপ ঢিপ করছে ছোট্ট বুকখানি।
একজন দেখছিল এ সব। অবন এসেছিল টোলের পিছনে, ঘাটে। আসতে গিয়ে থেমে গেছে, রাংচিতের ঝাড়ে আড়াল করেছে নিজেকে। কার সঙ্গে কথা বলছে গুরুপত্নী? মুখোনি যেন দেখা দেখা অন্য মেয়েমানুষটির, চেনা চেনা লাগছে যেন। কবে যেন কোথায় দেখেছে অবন। কিন্তু নীচ জাতিয়া স্ত্রীলোক মনে হচ্ছে, তবে গুরুপত্নীর গায়ে হাত দিয়ে কথা হচ্ছে অমন ফিসফিস গুজগুজ করে? এত কীসের ব্যাকুল আকুতি ছোট্ট ভানুমতীর।
কেন যেন ভয় হতে লাগল অবনের। একটা অশুভ ভাবনা গুনগুন করতে লাগল তার মনের মধ্যে। অনেক দুশ্চিন্তা তার মস্তিষ্কে। হয়তো বাবা আসবেন দু-চারদিনের মধ্যেই। তাঁর কলকাতার ব্যবসায়ে লাগিয়ে দেবেন হয়তো। সেই জাঁতাকলে এক বার পড়লে আর বেরুতে পারবে না অবন। কলকাতায় বসে আরও পড়াশোনা করতে চাইলেও সুযোগ পাবে না। আজ যে আর গুপ্তিপাড়া ছাড়তে চায় না সে। নিজের মনের আরশিতে নিজেকে দেখে বড় লজ্জা হয়, ঘৃণা হয়, নৈয়ায়িক মন যুক্তিহীন অসহায় বোধ করে। তবু, তবু গুরুপত্নীর খেলাঘরের খেলুড়ি সে, খেলা শেষ না হলে ছুটি কোথায় তার। আরও ভয়, যে কোনওদিন পুলিশে ধরে নিয়ে যেতে পারে তাকে। কুঠির সাহেব আপ্রাণ চেষ্টা করছে তাকে গারদে দেবার। সরকারের গারদ না হোক, কুঠির গারদেও কয়েদ করতে পারে। কিন্তু গুরুপত্নীর দিকে তাকিয়ে দুশ্চিন্তা যেন আরও তীব্র মনে হল।
মেয়েমানুষটি চলে গেল, তবু ভানু কাঁদছে বসে বসে। কেন, কান্না কেন? আঠারো বছরের পৌরুষ, আঠারো বছরের মমতা দুর্বার হয়ে উঠল। আড়াল ছেড়ে বেরিয়ে এল সে।
দেখা মাত্র ভানুর চোখের জলে হাসি চমকে উঠল। চোখ মুছে ডাকল হাতছানি দিয়ে।
ভয় করে অবনের। লোভয়, সমাজের ভয়, পাপের ভয়। তবু না গিয়ে পারে না। কত দিন যে গেছে। কাছে আসতেই ভানু তার হাত ধরল। ধরলে যে ছাড়ানো যায় না। বলল, কিছু বলছেন?
ভানু বলল, হ্যাঁ। তোমার গুরুদেব যদি আমাকে তাইড়ে দেয়, তুমি আমাকে নেবে তো? চমকে উঠল অবন। তাড়িয়ে দেবে? কেন? বলল, তাড়িয়ে দেবেন কেন?
ভানু বলল, যদি দেয়?
এক বার যেন স্পষ্ট চোখে দেখতে চাইল অবন ভানুকে। টানা টানা দুটি চোখ ভানুর। অপলক চোখদুটিতে ভয় চিকচিক করছে কেন। অবন গুরুদেবের কথা জানে না। বোধ হয় নিজেরই মনের কথা বলল, তা কি কেউ কখনও পারে? ভানু বলল, তা হলে তোমার কাছে চলে যাব, কেমন?
অবন ঘাড় নাড়ল। সত্য মিথ্যা জানে না সে। ভানুমতী যেমন আদেশ করবে, তেমনি হবে। চলে গেল অবন। ভয়ে ও দুশ্চিন্তায় মন কুঁকড়ে উঠল। কেন, তাড়িয়ে দেবার কথা কেন? ভানু তবু দাঁড়িয়ে দাঁড়িয়ে রাংচিতের পাতা খুঁটতে লাগল।
বউ? শিবনাথ ডাকছে, সন্ত্রস্ত গলায় ডাকছে, বউ! ও বউ। বউ কোথায় গেলে? দিদি ও দিদি। তোমাদের বউ কোথায়? বউ! বউ!
ভানু জবাব দিতে পারে না। শিবনাথ ঘাটে এসে পড়ল ডাকতে ডাকতে। ভানুকে দেখে মস্ত একটা নিশ্বাস ফেলে বলল, একী এখানে যে? কোটা কুটনো সব গোরুতে খেয়েছে, ভাত পুড়ে আঙ্গার। দিদি নেই ঘরে…
একমুহূর্ত ভানুকে দেখে শিবনাথ বলল, কী হয়েছে? কাঁদছিলে? না, কাঁদেনি, ভানু ভাবছে, শিবনাথের দিকে তাকিয়ে, তাড়িয়ে দেবে? ইস! দিক তো। তবে কাকে এত বউ বউ বলে ডাকবে।
মায়ের কথা মনে পড়ে ভানুর। বোঝে না বুঝি সে। মাও তো বামুনের সঙ্গে চলে গেছে। ঘর ছেড়ে গেছে। সে বামুনও সাধু-সন্ন্যাসী মানুষ। তবে? ভানু বলল, হ্যাঁ। কেন?
ভানু বলল চোখ বাঁকিয়ে, তুমি তো আমায় তাইড়ে দেবে।শিবনাথ অবাক হয়ে বলল, কেন, কেন গো?
ভানু ঠোঁট ফুলিয়ে বলল, তার আমি কী জানি।
হেসে বলে শিবনাথ, পাগলি, একেবারে পাগলি। তুমি যে আমার মাথার মণি!
ভানু অবাক হয়ে নিজের কথা নিজে শোনে। এমন করে কথা বলতে পারে সে, পারে! সে যে ভাবতে শিখেছে। জীবন তাকে ভাবতে শেখাচ্ছে। বাঁচবার আর বিপদ এড়াবার অন্ধি সন্ধি খুঁজতে শেখাচ্ছে। ভাবে, বলব, বলে ফেলব সব কথা?
তবু তাড়িয়ে দেবে? ইস! কপটতা আজও আয়ত্ত করতে পারেনি, তবু বলতে গিয়েও আটকাল। এক দিন গেল। দু দিন গেল।
সন্ধ্যা হলে চাঁদ ওঠে দেবদারুর কোল দিয়ে। ভানু চাঁদ দেখে বড় বড় চোখে। কখনও ছায়া, কখনও জ্যোৎস্না। ভাদ্রের শুক্লা আকাশে আলোছায়ার অপূর্ব খেলা। ঘণ্টা বাজে শিবনাথের পূজার ঘরে। চন্দন আর ধূপের গন্ধ লেপটে থাকে সর্বত্র। ভাদ্রের জ্যোৎস্না। যেখানে আলো, সেখানে ধবধবে সাদা; যেখানে অন্ধকার, সেখানে গাঢ় কালিমা। সন্ধ্যা রাত্রে চিতেবাঘ আর হায়না বেরোয় সেই অন্ধকারে, দেখে ভানুকে।
ভানু চাঁদ দেখে–কেমন তর তর করে বেড়ে উঠেছে চাঁদ! কেমন করে চাঁদ বাড়ে দিনে দিনে, তাও যে দেখতে হবে ভানুকে এমনি করে, তা কে জানত। দেখতে দেখতে ভরে উঠছে, গোল হয়ে উঠছে। চাঁদ। ঝুলন পুন্নিমে। এমন পূর্ণিমাও ছিল ভানুর কপালে। শৈলর মুখ, শৈলর কথাই মনে পড়ে খালি। রাগ হয় অবনের উপর। হৃ বাঁকিয়ে দেখে সে অবনকে। বলবে, বলবে চুচড়োর ছেলেকে? না কি ঠাকুরকে বলবে। যদি তাড়িয়ে দেয়, তবে? তার চেয়ে শৈল ভাল।
শিবনাথ ভাবে, কী হল? মেয়েটি, তার বউটি হঠাৎ এত গম্ভীর হয়েছে কেন?
অবন দিনান্তে একবার চতুষ্পঠীতে ফিরে আসেই। দূর থেকে সেও দেখে, ভাবে। ভাবে, কী হয়েছে তার গুরুপত্নীর। গুরুদেব তাড়িয়ে দেবে, সেই ভাবনা? কীসের ভয় ধরেছে তাকে? মলের ঝমঝমানি তো ঝড় তোলে না সর্বত্র। কাজে কাজে মন থাকে। তারপরে এ ভাবনায় মনটা বড় দমে যায়।
আর দিদি সারাদিন শুধু জপ করেন। কুটোটি পর্যন্ত নাড়েন না। চেয়েও দেখেন না কিছু।
ঠাকুরের দিকেই মন ঝোঁকে ভানুর। শৈল বলে, পিরিত। এই পিরিতি কি না কে জানে! ঠাকুরকে তার ভাল মানুষ বলেই মনে হয়। তার আদরে সোহাগে আবেগ নেই ভানুর। কেমন যেন আলগা আলগা লাগে। তবু মানুষটাকে লাগে ভাল। উঠতে বসতে বউ বউ করে। তাড়িয়ে দেবে? তবে অত বউ বউ কেন? অবনের কথা মনে হয়। সেও কি মুখ ফেরাবে? তবে অত চেয়ে চেয়ে দেখা কেন? ভানু ভাবে। চোখের কোণ দিয়ে দেখে শাণিত আঁশবটি। নিজের গলায় বসিয়ে দিতে পারে না ওটা সে? দরকার নেই উঁচড়োর ছেলের মনটানা চাউনি দিয়ে, ঠাকুর পণ্ডিতের সোহাগ, শৈলর চাপা চাপা ঢাকা ঢাকা ভয় ভয় জীবনের ডাক। কোনও কিছু চায় না। মরণ চায় সে। মরণ, ছিঁড়েখুঁড়ে চেঁচিয়ে রক্তারক্তি মরণ। এমনি করে ভাবে ভানু। আর ভাবতে ভাবতে চতুর্দশী এসে পড়ল। কাল পূর্ণিমা, ঝুলন পূর্ণিমা। মা গো! চাঁদটা কী রাক্ষসের মতো বড় হয়ে উঠেছে দেখতে দেখতে।
সন্ধ্যারাত্রি। গোয়ালের সামনে খুঁটিতে হেলান দিয়ে চাঁদ দেখছে ভানু। গোয়ালের অন্ধকারে গোরু নিশ্বাস ফেলছে। কোথায় কাঁসর বাজছে দূরে। রাত্রিচর পক্ষিণী ডাকছে কোন গাছের অন্ধকারে। শেয়াল ডেকে উঠছে পুকুরের ধারে রাংচিতের বনে। চুল বাঁধেনি ভানু, গয়নাও পরেনি। বুক অবধি জ্যোৎস্না পড়েছে। বাকিটুকু দেবদারুর ছায়ায় অস্পষ্ট। মনে হয়, বড় মেয়ে একটি। গভীর ভাবনায় ডুবে রয়েছে। কিন্তু চোখের তারায় অস্থিরতা। সে হাসতে চায়, হেসে হেসে গলে লুটিয়ে পড়তে চায় শিবনাথের কাছে। সে কি ছলনা, না ভুলানো। ওইখানে চতুম্পাঠীতে প্রদীপ জ্বলছে। ছাত্রেরা সন্ধ্যাহ্নিক শেষ করে রান্না চাপিয়েছে। ওই উঠোনে এসে একজন দাঁড়িয়ে থাকে এ সময়ে রোজ। সর্দার পোড় দাঁড়িয়ে থাকে গুরুপত্নীর একটু অঙ্গুলি সংকেতের জন্য।
তার এ ভাবনার ঘোরে শিবনাথ এসে দাঁড়াল। পুজো শেষে পরিতৃপ্ত মনে, কাছে এসে বলল, কী হয়েছে বউ? ওখানে কেন?
জন্মকাল থেকে বাঁকা চোখে তাকিয়েছে ভানু। টেরে টেরে চেয়েছে, গেয়েছে, নেচেছে মায়ের সঙ্গে; কথা বলেছে ঠোঁট ফুলিয়ে। তেমনি করেই বলল, কেন আবার। তুমি তো আমায় তাইড়ে দেবে।
ছিঃ, ও কথা বোলো না।
ভানু যেন অভিমান ভরে বলল, না কেন, দেবে তো। আমি যে জেলের মেয়ে।
হাসতে গিয়ে খচ করে লাগল শিবনাথের। বলল, ছিঃ বউ, ও কথা বলতে নেই।
বালিকার চোখে তীব্র অনুসন্ধিৎসা, শিশুর অনুসন্ধিৎসা। নিশ্বাস পড়ছে ঘন ঘন। বলল, কেন নয়? সত্যি যে। হালিশোরের বাউনেরা মিছে কথা বলে তোমার কাছে আমায় বিকিরি করে দিয়েছে।
চুপ, চুপ বউ!–চাপা গলায় আর্তনাদ করে উঠল শিবনাথ। কাঁপতে লাগল থরথর করে। বলল, মিছে, মিছে কথা। বউ, বলল, মিছে কথা বলেছ তুমি, বলল।
আশ্চর্য! ভানু বড় বড় চোখ মেলে অবলীলাক্রমে আবার বলল, মিছে কেন বলব? আমি যে হালিশোরের ভোলা কৈবত্তের মেয়ে গঙ্গা। তুমি আমায় তাইড়ে দেবে? তুমি…
চুপ! চিৎকার করে উঠল শিবনাথ। কুঁজো হয়ে পড়ল। মনে হল যেন গাঢ় অন্ধকার নেমে এসেছে। অন্ধ হয়ে গেছে যেন সে। কাঁপতে কাঁপতে খুঁটি ধরল।
চিৎকার শুনে চকিতে সরে দাঁড়াল ভানু। ভয় পেয়েছে। মারবে, কাটবে নাকি তাকে? ছুটবে? তবু সে বলল, আমি কৈবত্তের মেয়ে আর তোমার বউ নয়, না? বিদ্যুৎস্পৃষ্টের মতো ফিরল শিবনাথ। ভানুর হাত টেনে ধরে চকিতে ঘরে ঢুকে দরজা বন্ধ করে দিল। ভানুর সামনে জানু পেতে বসে বলল, কী বলছ, এ সব কী বলছ তুমি বউ? কেন বললে–কেন-কেন?
ছড়ানো কেশ, খসানো লুটোনো আঁচল ভানুর। ঘরে ঢুকে শক্ত হয়ে উঠেছে আক্রমণের ভয়ে। বলল, নইলে শৈলী যে তোমাকে বলে দিত।
শৈলী? কে শৈলী?
গড় গড় করে বলে গেল ভানু সব কথা। বাপের অপঘাত মৃত্যু, সর্বেশ্বর, নন্দন, শৈলী বাগদিনি। আর শিবনাথ মনে মনে বলতে লাগল, প্রচার হয়ে যাবে সব। মুহূর্তে, বিদ্যুৎ গতিতে। তার ধর্ম, শাস্ত্র, অনুশাসন, সংস্কার, অহংকার, তার ক্রীতা পত্নী ভানুমতীর্থেতলে দুমড়ে চূর্ণ-বিচূর্ণ হয়ে ছড়িয়ে পড়বে। ঘাম ঝরছে শিবনাথের। গায়ের চন্দন গলে গলে পড়ছে, গন্ধ ছড়াচ্ছে; দৃষ্টি উদভ্রান্ত। হঠাৎ বলল, কেন গেলে না শৈলী বাগদিনির সঙ্গে?
ভানু বলল, তুমি যে ভাল মানুষ। তুমি যে বউ বললো আমাকে?
ছিটকে সরে গেল শিবনাথ। বলল না, বলো না, মনে মনে আর্তনাদ করে উঠল, নারায়ণ শুনতে পাবে। নারায়ণ শিরোমণি আমার প্রাণের মিতা।
মনটা থমকাল শিবনাথের। মনে পড়ল অনেকের কথা, যারা শূদ্রা স্ত্রীকে পরিত্যাগ করে প্রায়শ্চিত্ত করছে। তাদের ঢাক সংবাদপত্রে, মুখে মুখে, চণ্ডীমণ্ডপে বাজছে। তবু তারা আবার ঘর করছে। তবে? কলকাতা, ভাটপাড়া, বর্ধমানের বৈদিক, রাঢ়ীয়, শূদ্রা ও যবনীর সঙ্গে ঘর করেছে, সন্তানের জন্ম দিয়েছে। আবার প্রায়শ্চিত্তও করেছে। তা হলে? নারায়ণের কঠিন হাসিমুখ, অনেক বিতর্ক, নীলরতন চক্রবর্তী, স্বর্ণলতা, স্বর্ণ। স্বর্ণহারা নারায়ণের সামনে সে দাঁড়াবে? কেমন করে? নারায়ণ। সে নেই। সে ছেড়ে গেছে, দুরে, কলকাতায়। কার কাছে ছুটে যাবে সে তার শাস্ত্র ধর্মের সমস্ত অহংকারের ডালি নিয়ে। সব ছেড়ে যে খোলসের মধ্যে আত্মগোপন করেছিল, সেই খোলস আজ দুহাতে গলা টিপে মারতে আসছে তাকে। তার ধর্ম, বিশ্বাস, শাস্ত্র, কুল, মেল, প্রাচীন বন্ধন, যাকে সে অখণ্ডবাদ আখ্যা দিয়েছে, কালজয়ী বলেছে। তার একী মূর্তি? দুরে গিয়ে দাঁড়াল সে৷ সে, শিবনাথ বাচস্পতি। ঘরের মেঝেয় গাঁথা সিন্দুকের ডালা খুলল কাঁপতে কাঁপতে। দু হাতে তুলে ধরল তালপাতার পুথি।
যুগ-যুগান্তরের অসংখ্য পুথি ভরা সিন্দুকে। সঞ্চিত পবিত্র শাস্ত্র। ঝরে ঝরে পড়ল। অসাবধানে বহুদিনের শুকনো পাতা ভেঙে ভেঙে পড়ল। বেদ, উপনিষদ, মনুসংহিতা, ন্যায়, অঙ্ক, কাম, তন্ত্র, জ্যোতিষী….মনে পড়ল, তন্ত্রশান্ত্রের চৌষট্টি জাতীয় নারী সহবাস, যবনী সঙ্গিনী…। কিন্তু সে ধর্ম ও ইষ্টলাভের উদ্দেশ্যে বিশেষ ক্রিয়া মাত্র।
নারায়ণ ঠোঁট বাঁকিয়ে হাসছে। কারা কোলাহল করছে চারদিকে। সমাজপতি শিবনাথ বাচস্পতি! চারিদিকে জনাপবাদ। হাসি ও বিদ্রুপের লেলিহান শিখা। সব যাক, কিন্তু নিজের অন্তরে সে আগুন কে ঠেকাবে। ফিরে তাকাল ভানুর দিকে। ঘরের এককোণে লেপটে দাঁড়িয়ে রয়েছে। প্রদীপ শিখা কাঁপছে তার সর্বাঙ্গে। ছায়া কাঁপছে থরথর। বিশাল উদ্দীপ্ত চোখের চারপাশে চুলের গোছা পড়েছে, আঁচল খসা বুক দিয়েছে ঢেকে।
শিবনাথ তার কিস্তৃতাকৃতি মস্ত ছায়াটা নিয়ে এগিয়ে গেল তার দিকে। তার বউ, ভানুমতী জেলেনি। ভানু চাপা গলায় চিৎকার করে উঠল, আমার খুন করবে?
শিবনাথ বলল, না।
তাড়িয়ে দেবে?
না।
তবে?
তোমায় সাজাব।
সাজাবে?
হ্যাঁ গো হ্যাঁ।
শিবনাথের গলায় বার্ধক্য নেমে এসেছে যেন। সারা গায়ের চামড়া যেন কুঁচকে ঝুলে পড়েছে। কপালে ছায়া পড়ে অন্ধ গর্ত দেখাচ্ছে চোখজোড়া। মাথার সামনের মুণ্ডিত অংশ চকচক করছে কঙ্কালের খুলির মতো। কম্পিত হাতে ভানুকে কাছে টেনে বলল, তুমি সাজনি কেন? এসো তোমাকে নিজের হাতে আমি সাজাই। তোমারই জন্য যে আমি সব রেখে দিয়েছিলুম। তোমারই জন্য।
দেয়ালে গাঁথা সিন্দুক খুলে, গহনার বাকস তুলে বসল মেঝেয়। ভানুর পায়ের সামনে ছিন্ন পবিত্র পুথির পাতা। বিচিত্র শান্তভাবে নিজের হাতে সাজাল শিবনাথ ভানুকে। পা থেকে মাথা পর্যন্ত সর্বাঙ্গে অলংকারে ঝলমল করে উঠল ভানুর। রক্ত-রেশমি শাড়ি পরাল। আর কাঁটা দিয়ে শিউরে উঠল ভানুর গায়ের মধ্যে।
শিবনাথ পায়ে মল বাঁধতে গেল। পিছিয়ে গেল ভানু। ছি। বামুন হয়ে পায়ে হাত দেবে! কিন্তু এ চেতনা তাকে ক্রুদ্ধ করে তুলল। ক্রোধে ও ভয়ে বিকৃত গলায় ফুঁপিয়ে উঠল সে, কেন সাজাচ্ছ! কেন! আমি কী করিচি?
বলে সে গায়ের অলংকার খুলতে উদ্যত হল। শিবনাথ ব্যাকুল গলায় বলে উঠল, খুলো না, খুলো না বউ। তুমি যে আমার সত্যি বউ। একটু থাকো ওই বেশে। তুমি যে দেবী মহাদেবী, সর্ব-পাপবিনাশিনী। এ মূর্তি না ধরলে যে পাপ নাশ হবে না। তুমি যে পাপকে শেষ করতেই এসেছ!
ভানু বলল, ওমা গো। পাপ শেষ। সে আবার কী? তোমার চোখদুটো অমন খুনে হয়েছে কেন?
খুনে? শিবনাথ হাসল। ভয়ংকর শান্ত নিঃশব্দ হাসি। বলল, খুনে নই। তুমি যে আমার পাপ সংহারিণী চণ্ডিকা।
ভানু বলল ঘাড় বাঁকিয়ে, তুমি অমনি করলে আমি চেঁচিয়ে মরব, কিন্তু।
আবার ভানুর সামনে জানু পেতে বসল শিবনাথ। ভানুর হাত ধরে সামনে টেনে বলল, তুমি নাচতে জান? নাচতে পার আমার বুকে? মাথা ঝাঁকিয়ে বলল ভানু, এখন পারব না।
ভানুকে জানুর উপর বসিয়ে বলল, তুমি রাধা, কেমন!
ভানু বলল, তুমি কেষ্ট ঠাকুর?
শিবনাথ মনে মনে বলল, সেই ভাল। ধর্মান্তর গ্রহণ আর পলায়ন। জাত, কুল, মান, ধর্ম, অনুশাসন, সব গিয়েও প্রাণ ভরে থাকবে। অমনি কে যে তার সর্বাঙ্গে ছপটি দিয়ে চাকাতে লাগল। সর্বাঙ্গে, তার প্রশস্ত মুখে ও হৃৎপিণ্ডে। সে বলে উঠল, না না না!
না, আমি রাধা হতে চাইনে। আমি ভানুমতী।
ভানুমতী। ফিসফিস করে বলল শিবনাথ, সেই ভাল। তুমি, ভানুমতী৷
ভানুমতী আচমকা সশব্দে একটি চুমু খেল শিবনাথের গালে। সেশব্দ যেন বজের মতো। কানে তালা লেগে গেল শিবনাথের। ভানুর প্রথম চুম্বন। কেন, ভানুও তা বোঝে না যে। মন চাইল, তাই। যেন পাগল শিশুকে শান্ত করার জন্য আবার একটি চুমু এঁকে দিল। মুহুর্মুহু বজ্রাঘাতে পুড়িয়ে যেন নিঃশেষ করে দিতে লাগল। আর বিচিত্র বিস্ময় ও কৌতূহলী চোখে খুঁটিয়ে খুঁটিয়ে দেখল শিবনাথের মুখ, তার ভাব, তার চাউনি। শিবনাথ মাতালের মতো উঠে দাঁড়াল। শরবিদ্ধ জন্তুর মতো ছুটে গেল দরজার কাছে।
ভানু বলল, কোথায় যাচ্ছ? আমার ভয় করবে যে? শিবনাথ দরজা খুলল। ভানুও দরজার কাছে এল। তার চলায় ফেরায় সারা ঘরে সোনা ও মুক্তার আলো চমকায়। বলল, তাড়াতাড়ি আসবে? তবে তোমার ওই সর্দার পোড়োকে ডেকে দিয়ে যাও। ও এখেনে থাকুক।
সর্দার পোড়ো! অবন। বাইরে এসে দাঁড়াল শিবনাথ। নিঃশব্দে চতুষ্পঠী পার হয়ে গেল সে। পিতৃপিতামহের শিক্ষালয়। ভেঙে যাচ্ছে। ভেঙে পড়ছে সব। চারিদিকে শুধু ভাঙন। বাসুকী মাথা তুলেছে আর ধরিত্রী ধসে পড়ছে, ভাঙছে। নিশূপে বাগানের দিকে চলে গেল সে। রাংচিতের বনের আড়ালে অদৃশ্য হয়ে গেল।
ভানু দাঁড়িয়ে রইল এক মুহূর্ত। এক বার ফিরে তাকাল খোলা ঘরের দিকে। তারপর ছুটে গেল শিবনাথের পথে। ভয় নেই, একটু খেয়াল নেই, হাজার হাজার টাকার অলংকার সর্বাঙ্গে। নির্বাক জ্যোৎস্না ও অন্ধকার গায়ে লেপটে রয়েছে। মুখে মুখ দিয়ে যেন অবাক বিস্ময়ে তাকিয়ে আছে এই আলো-আঁধারে। অন্ধকার দুলছে একটু একটু আলোর গায়ে। কে জানে, কোথায় সেই রসরাজ কৃষ্ণ, কোথায় কোন কুঞ্জবনে সঙ্গিনীকে নিয়ে দোলনায় ঝুলছে। টুকরো টুকরো মেঘ ভাসছে। হালকা ছায়ায় ভরে যাচ্ছে, আবার আলো ফুটছে। আকাশ পৃথিবী নিরালা পেয়ে লুকোচুরি খেলা জুড়েছে। ঝিঁঝি ও ব্যাঙ-এর কলতান তাল দিচ্ছে। রাত্রিচর পশুরা শিকার খুঁজছে নিঃশব্দে।
রাংচিতের বন পেরিয়ে অনেক দূরে এসে পড়ল ভানু। কোথায় গেল? ওই যে, ওই যে। গাছের তলা দিয়ে, বনের পাশ দিয়ে দুর দুর করে এগিয়ে গেল ভানু। সামনেই মস্ত বড় নীলের মাঠ। তারপরে ধানক্ষেত। আরও দূরে পেত্নির মতো মাথা দোলাচ্ছে পেঁড়িতে। কিন্তু কই? দেখা যায় না তো৷ পিছন দিকে তাকাল ভানু। বন, অন্ধকার ও জ্যোৎস্না একাকার। হালকা বাতাসে চাপা শিউলির গন্ধ।
কৌতূহল থিতিয়ে গেল ভানুর। গায়ে কাঁটা দিল হঠাৎ। কেউ নেই তো। ফিরে যাবার পথ কোথায়? চমকে উঠল, ওই যে, কে যায়! ঠাকুর। ঠাকুর যাচ্ছে ক্ষেতের ধার দিয়ে। অনেক দূরে। ডাকবে? ডাকতে গেল, পারল না। ডাকতে ভয় হল। পাছে অন্য লোক ছুটে আসে, দেখে যদি এত রাত্রে। এগিয়ে গেল তর তর করে ক্ষেতের পাশ দিয়ে। সেঁড়ি ক্ষেতের পাশ দিয়ে পথ বাঁক নিয়ে গেছে গঙ্গার ধারে। কোথায় যাচ্ছে ঠাকুর। আবার হারিয়ে গেল। রিনিঝিনি বাজতে লাগল সোনায় সোনায়।
রক্ত রেশমি ও সোনা জ্বলতে লাগল জোনাকির চাকের মতো। সামনেই গঙ্গা। উঁচু পাড়ে। নীচে ছলাৎ ছলাৎ করে ঢেউ আছড়ে পড়ছে। যেন অনেক নীচে, মাটির তলায় কে ভারী জিনিস দিয়ে আঘাত করছে ছপ ছপ ছপ। চাঁদের আলোয় সোনার তরঙ্গ ছুটছে। চকচকে ঢেউ ভেঙে গড়িয়ে তীব্র স্রোতে কল কল করে ছুটে চলেছে। দুরে বালুচর। এপারে শুধু ভাঙন।
ছপ ছপ ছলাৎ–ভাঙছে। গভীর জলের ঘূর্ণাবর্তে পাক খেয়ে গলে যাচ্ছে।
ওই তো শিনাথ। হারায়নি। দুরে দাঁড়াল ভানু। রাগে ও কান্নায় আঁচল চেপে ধরল মুখে। কী নচ্ছার, পাজি আর হাড় জ্বালানে বামুন। শুধু শুধু তাকে ফেলে চলে এসেছে গঙ্গার ঘাটে। ভানুর বুঝি ভয় করে না।
শুধু শুধু নয়। উবু হয়ে বসে কী যেন হাতড়ে হাতড়ে খুঁজছে। দূরের গাছের ছায়ায় নজরে পড়ল না। ভানুকে। চোখ দিয়ে জল পড়ছে অজান্তে, আর হাতড়াচ্ছে। হাতড়ে হাতড়ে কিনারে এসে পড়ল শিবনাথ। নীচে, অনেক নীচে, শুধু জল, তীব্র স্রোত ও চক্ৰাবর্তের মাঝে শুধু পাতালগামী ভয়ংকর ঘূর্ণিগর্ত। কই, জলতরঙ্গে কোথায় সেই খুঁটি–যে খুঁটিতে নৌকা বেঁধেছিল নিমাই, মহাপ্রভু শ্রীগৌরাঙ্গ। শাস্ত্র ও পাণ্ডিত্যের অহংকার দেখে যে নামতেও ভরসা পায়নি গুপ্তিপাড়া বেহুলার মাটিতে। কোথায়, মুক্তি দাও শিবনাথকে। অহংকারকে চূর্ণ করো। জাত নাও, কুল নাও, মান নাও, শাস্ত্র ধর্ম পাণ্ডিত্য অনুশাসন সব নাও। তোমার সর্বমুক্ত প্রেম দাও, বাধাবন্ধনহীন প্রেম।
সহসা হাত পা বেঁকে উঠল, শিরা ছিন্ন একটা তীব্র যন্ত্রণা তার চৈতন্য লুপ্ত করে দিল। বন্ধ হয়ে এল নিশ্বাস। জীবন্ত থাকতেই মৃত্যুকে প্রত্যক্ষ করছে সে।
মাটি নড়ে উঠল। ভেঙে পড়ল বিশাল ভারে। মাটির চাংড়া বুকে নিয়ে মুহূর্তে ঘূর্ণাবর্তে অদৃশ্য হল শিবনাথ। এক বার উঠল, আবার ডুবল। বুদবুদ উঠল। তারপর ঘূর্ণি-আবর্তের একটি ধারা পাক খেতে খেতে তীব্র স্রোতে কল কল করে ধেয়ে গেল দক্ষিণে মহাসমুদ্রের দিকে। ভানু চিৎকার করে উঠল। আলো আঁধারে নির্বাক নিশীথ কাঁপিয়ে আঁ আঁ শব্দে ছুটে এল জলের কিনারে। চিৎকার করে ডাকল– ঠাকুর, ঠাকুর।
তরঙ্গে তরঙ্গে হারিয়ে গেল সেই শব্দ। এ প্রেম কি না ভানু জানে না। কিন্তু ঠাকুর তার সব আশা নিয়ে ভেসে গেল। তবু সে ঝাঁপ দিতে পারল না জলে। ভেসে যেতে পারল না। ঘূর্ণি-আবর্তে খল খল হাসি শুনে ছিটকে পেছনে এসে অজ্ঞান হয়ে পড়ল মাটিতে।
ঢেউ ভেঙে ভেঙে স্রোত ছুটে গেল দক্ষিণে। দূর দক্ষিণে।
কেবল সর্দার পোড়ো অবনী ভয়ে বিস্ময়ে গুরু ও গুরুপত্নীকে খুঁজছে শূন্য ঘরে উঁকি দিয়ে, নির্জন উঠানে ও পুকুরঘাটে। কোথায়, কোথায় তারা? এ সময়ে যে ভানুমতী মল বাজিয়ে, ঘর থেকে রান্নাঘর ছুটোছুটি করত, কোথায় গেল।

নৌকা ছাড়তে না ছাড়তেই নব গান ধরে দিল,
ওরে সায়েবের পো আন্টুনি,
তোর কটা বাপ বল শুনি
গানটা শেষ হতে পেল না। ভোলা হেঁকে উঠল, থাম থাম। কটা ঘণ্টা বাজছে শোন দিকিনি।
ভোলা জেলে। গঙ্গার বাপ। বিনি জেলেনির বর। সে নিজেই গুনতে আরম্ভ করল, এক, দুই, তিন, চার, পাঁচ, ছয়, সাত…। আরে বাপরে, সাতটা ঘণ্টা বেজে গেল। চেপে চল, চেপে চল নবা; আজ বড় দেরি হয়ে গেছে!
নব হাল বৈঠায় বার কয়েক জোর চাপ দিল। দুলে উঠল নৌকা। নিঃশব্দ গঙ্গার বুকে বার কয়েক ক্যাঁচ ক্যাঁচ শব্দ উঠল। রুদ্ধ কণ্ঠের কয়েকটা আচমকা চাপা আর্তনাদের মতো সে শব্দ চকিতে উঠে হারিয়ে গেল বৈশাখের খরো হাওয়ায়, তারপর আবার নবর হাতে বৈঠা যেমন চলছিল চলতে লাগল তেমনি।
কেবল ভোলার হাতে দাঁড় দ্রুত উঠে নেমে, ছপছপ শব্দে অখণ্ড নৈঃশব্দ্যকে ভেঙে ফেলতে চেষ্টা করল। পূর্ণ জোয়ারের টাবুটুবু গঙ্গার নৈঃশব্দ্য এতই গভীর যে, সে নৈঃশব্দ্যেরই একটি তালের মতো বাজতে লাগল ছপছপ শব্দ।
চুঁচুড়ার পাড় ঘেঁষে চলেছে তারা। অন্ধকার এরই মধ্যে এত ঘন হয়ে এসেছে যে, পাড়ের ওপর লোকজন ঠাওর করা যায় না। শুধু দেখা যায়, পাষাণপুরীর মতো দাঁড়িয়ে আছে গঙ্গার তীরের বিশাল প্রাসাদমালার মাথা। বট, বকুল ও ঝাউ গাছের শীর্ষদেশ উঠেছে কোথাও, দাঁড়িয়ে আছে বিশাল অট্টালিকার বুক ও মুখের কাছে। পেছনে তার কিছুক্ষণ আগের রক্তাভ আকাশ। তার লালিমায় সন্ধ্যার কালো ঘোমটা এসেছে নেমে। সেই ঘোমটার বুকে চুমকি বাহারের মতো একটি একটি করে ফুটছে তারা। বৈশাখের দুরন্ত বাতাস ওই প্রাসাদ ও গাছের গায়ে ধাক্কা খেয়ে খেয়ে বুক ভাঙা দীর্ঘশ্বাসের মতো লুটিয়ে পড়ছে বীচি বিক্ষুব্ধ গঙ্গার বুকে।
সাত ঘণ্টা বেজে গেল ঘণ্টাঘাটের গির্জায়। গির্জা ওলন্দাজদের। গঙ্গার কিনারে ওই গির্জার ঘড়ির ঘন্টার ঢং ঢং শব্দগুলি শুনে ঘাটের নাম হয়ে গেছে ঘন্টাঘাট! গির্জার নাম হয়েছে ঘণ্টাঘাটের গির্জা।
প্রাসাদমালার দরজা জানলা অধিকাংশ বন্ধ। কোথাও কোথাও বেতের জাফরি দিয়ে দেখা যাচ্ছে ম্লান আলোর রেখা। চুঁচুড়ার অভ্যন্তরের কল-কোলাহল ভেসে আসে না এত দূরে, শুধু কাছাকাছি শোনা যাচ্ছে একাধিক ঘোড়ার পায়ের শব্দ। যেন দূর থেকে সে শব্দ ক্রমাগত কাছে আসছে। প্রাসাদে কার্নিশে খিলানে প্রতিধ্বনিত হয়ে সে শব্দ আছড়ে পড়ছে এসে গঙ্গা সৈকতে। হয়তো চার ঘোড়ার গাড়িতে হাওয়া খেতে বেরিয়েছেন কোনও ইংরেজ রাজপুরুষ।
কিন্তু আচমকা অশ্বক্ষুর পিছলে যাওয়ার মতো সে শব্দ চকিতে থেমে আবার উধধাও হয়ে যেতে লাগল দূরে। দূরে অন্যদিকে, অন্য কোনও পথে, অন্যখানে। সুস্পষ্ট হয়ে উঠল পালকি বাহক উড়ে বেহারাদের বিচিত্র সুর তালময় ধ্বনি৷ কার ভাঙা ও মোটা কণ্ঠের ব্যস্ত উৎকণ্ঠিত সাবধানী স্বর ভেসে আসছে, দূর যাও, হট যাও, হট যাও, বড়কা বিবির পালকি যায়।
কে জানে কোন বড়কা বিবি। কে জানে, কোন দিক থেকে চলেছে কোন দিকে। হয়তো কোনও রাজপুরুষের বিবি হাওয়া খেতে বেরিয়েছেন গঙ্গার ধারে। হয়তো যাবেন ব্যান্ডেলের দিকে, কিংবা প্রত্যাগমন হচ্ছে ভ্রমণ সেরে।
দূরে যণ্ডেশ্বর বাবার মন্দিরের প্রাঙ্গণ থেকে ভেসে আসছে ঢাকের বাজনা। ঢাকের বাজনা কানে এলেই মনে পড়ে যায় ঢাকের চেহারা। পেল্লায় ঢাক। ওলন্দাজদের আমলে, তারা উপহার দিয়েছিল ওই ঢাক বাবা ষণ্ডেশ্বরকে। ঢাকের সঙ্গে কাঁসির শব্দটা বড় স্তিমিত মনে হচ্ছে।
ভোলা আবার হাঁক দিল, কী রে নবা, ঘুমোচ্ছিস নাকি? চাপ দে, চাপ দে ব্যাটা। মেয়েটা একলা রয়েছে। রাত হল। কেঁদে-কেটে একশা হবেখুনি।
আবার চাপা আর্তনাদ উঠল বৈঠার। এবার আর থামল না। নৌকায় ওঠার কিছুক্ষণ আগেই কয়েক ছিলিম গাঁজা টেনে কেমন ঝিম ধরে রয়েছে নবর হাত পা। গাঁজা টানছে ভোলাও। কিন্তু তার হাত-পা অত সহজে শিথিল হয় না।
মেয়েটার কথা শুনে নবর হাত পায়ের আলস্য আপনি কেটে গেল। চোখের উপর ভেসে উঠল গঙ্গার মুখ। রূপসী ভানুমতীর চোখ। সত্যি, এতক্ষণ তো মনেই ছিল না।
নবর অনেক আশা। ভোলার প্রতিবেশী সে। কিন্তু নিজের ঘর-দোর কিছুই নেই, থাকে পরের বাড়িতে। জাতে জেলে। কিন্তু জাল, নৌকা কিছুই নেই। ভোলা তাকে নিয়েছে সঙ্গী হিসাবে। ভোলার সঙ্গে সারাদিন মাছ ধরে, বিক্রি করে বাজারে। মানুষটা সে বুদ্ধিমান নয়। চালাকি চাতুরি নেই। বরং খানিকটা বোকা-সোকা মানুষ। যা বলে তাই করে। না পারলে হাঁ করে চেয়ে বসে থাকে। বকুনি খায়, সময় সময় গোঁয়ার ভোলা জেলের চড় চাপড়টাও খেতে হয়। খেয়ে কখনও হাসে, কখনও ছোট ছেলের মতো অভিমানে গোঁ ধরে বসে থাকে। দেখলে লোকের হাসি পায়, রাগও হয়! এতখানি বয়স হয়েও নব সেই ছেলেমানুষটি রয়ে গেছে আজও। কিন্তু, আদতে মানুষটি বড় বিশ্বাসী। ভোলা নিজে জাল ফেলে গঙ্গায় বসে থেকে কত দিন তাকে মাছ বিক্রি করতে পাঠিয়েছে। কিন্তু আধ পয়সা লুকোয়নি নব কোনওদিন। বোকা বলে যে লুকোয়নি তা নয়। ওটা নব রপ্ত করতে পারেনি কোনওদিন। বোধ হয়, ভোলার গোঁয়ার্তুমির পেছনে যে অদৃশ্য স্নেহের রস তাকে সিক্ত করছে দিবানিশি, সেটুকুই তাকে এ সহজলভ্য পয়সা রোজগারের নীচতা থেকে বাঁচিয়ে দিয়েছে। সবকিছুরই যেমন ক্রিয়া প্রতিক্রিয়া আছে, এও তেমনি। আয়নার মতো। যেমনটি দেখাবে, তেমনটি দেখবে। ভোলার স্নেহ ও বিশ্বাস না থাকলে, এই নব-ই কেমন হত, কে জানে।
কিন্তু একটি বিষয়ে নব তার নিজের মনের সঙ্গে মোকাবিলা করেছে। বড় সন্তর্পণে, অতি গোপনে, দুরন্ত ভয়ে ও দুঃসাহসেও বটে। মনে মনে সে পিরিতের গ্রন্থি বেঁধেছে ভানুমতীর সঙ্গে। কেমন করে, কোন দিন সে মনে মনে ভানুমতীকে আঁকতে আরম্ভ করেছে নিজের বুকে, নিজেও বুঝি জানেনা। ভানুর সেই খবরা চোখের চাউনি দিবানিশি বিপে অবহেলায় ছিন্নভিন্ন করে তার বুক! হাসিতে হৃদয় কেটে করে খান খান। টিকোলো নাকখানি তুলে তুলে মাটিতে বসিয়ে দেয় অসহায় নবর মাথা। তবু, হৃদয় কী নির্লজ্জ, বেয়াদপ, বজ্জাত! অত অপমানেও সে বাধা মানে না। ভেতরের ব্যাকুল নব, অদৃশ্য পাগল নব তবু ঘুরঘুর করে ওই এক চিমটি, মুখরা দুর্বিনীত মেয়ের পেছনে পেছনে। কতদিন জাল টানতে ভুল হয়েছে, কতদিন ইলিশের মরশুমে জাল ফেলে, ইলিশ আটকাবার হাতের আংটা রয়ে গেছে হাতে। আর গালাগাল ও মার খেয়েছে ভোলার হাতে। শুধু এই মেয়ের জন্যে।
আশা মরীচিকা। তবু, ভাবলেও বুকের মধ্যে বন্ধ হয়ে আসে নিশ্বাস। একে ওই ডাকাতে মেয়ে। সোনা হিরে ছাড়া যার মুখে কথা নেই। রাজবাড়ি আর পালঙ্ক ছাড়া যার আকাঙ্ক্ষা নেই। তার উপরে ওই বাপ। গোঁয়ার ভোলা খুড়ো। বাপরে! হাসলে যে মারতে আসে, মেয়ে চাইবে তার কাছে? চাইলে বোধ হয়, জালে পাথর বেঁধে চিরদিনের জন্যে ডুবিয়ে দেবে গঙ্গার অতল জলে। তবু তো প্রাণ মানে না। মেয়ে কেঁদে একশা হবে শুনেই শিথিল হাতে তার শক্তি এল দানবের! আর গলা দিয়ে তার গান আবার বেরিয়ে এল,
কী তোমার চাই বল মন
গোসা করো না।
এনেছি আলতা শাড়ি আতরদান
চেয়ে দেখো না ।
তার আবেগে থরো থরো উচ্চকণ্ঠের গান ভেসে গেল পাষাণপুরী চুঁচুড়ার বুকে। প্রতিধ্বনিত হয়ে ভেসে এল গঙ্গায়। ভেসে গেল ঢেউয়ে ঢেউয়ে ওপারের অন্ধকার নৈহাটি তটে।
ভোলার গঞ্জিকা ধোঁয়াচ্ছন্ন মাথায় গানটি সরস তালের সৃষ্টি করল। মনটা তার ভাল ছিল এ সন্ধ্যাকালে। গানের দ্রুত তালের সঙ্গে দাঁড় ওঠাপড়া করতে লাগল তার। চুঁচুড়ায় সে বড় একটা আসে না। মাঝে মাঝে আসে, যেদিন বড় বড় মাছ ধরা পড়ে, সেইদিন আসে। টোবিস সাহেবকে মাছ বিক্রি করতে আসে। সাহেবের পুরো নাম কেউ জানে না। টোবিস বলেই তার পরিচয়। সাহেবের রং ফরসা। লাল মুখ, আগুনের মতো লকলকে চুল। কিন্তু, সাহেব ইংরেজ নয়। সবাই বলে, ওলন্দাজ। ঘরে তার শ্যামাঙ্গিনী বাঙালি বউ। নাম তার মঙ্গলি বিবি। আসলে নাম তার মঙ্গলা ঠাকরুন। হুগলির পাশে, কেওটা গাঁয়ের এক বামুনের মেয়ে মঙ্গলা। জোয়ান টোবিসের সঙ্গে তার কেমন করে পরিচয় হল কে জানে। সে আজ ত্রিশ বছর আগের কথা। তার কয়েক বছর আগে টোবিস সাহেবদের কাছ থেকে ইংরেজরা কিনে নিয়েছে চুঁচুড়ার কুঠি।
টোবিস ছিল ওলন্দাজদের গাস্টাভাস দুর্গের কেরানি সাহেব। ভোলার ঝাপসা স্মৃতিতে এখনও ভেসে ওঠে সেই তাঞ্জামের চিত্র। তাঞ্জাম ছিল চুঁচুড়ার কুঠির বড় সাহেবের পালকি। বড় সাহেব অর্থাৎ গভর্নর। পালকি কী বিরাট! এত বড় ছিল তার ফাঁদ যে, ভেতরে তার পাতা হত মস্ত বড় চেয়ার। সেই চেয়ারে পায়ের উপর পা দিয়ে বসত বড় সাহেব। বাজনা বাজত ঝর ঝম করে। কুড়ি জন বেহারা হুম হুম করে ছুটত তাঞ্জাম নিয়ে। সেপাই লশকর যেত বন্দুক তলোয়ার ঘাড়ে করে।
টোবিস ঘোড়া নিয়ে ছুটে যেত নিরালা গ্রাম কেওটার বন ঝোপে। পথের মাঝে পড়ত পর্তুগিজদের ব্যান্ডেল গির্জা ও কুঠি। টোবিসকে তারা ঠাট্টা করত, বিদ্রূপ করত। কখনও অন্তরাল থেকে ছুঁড়ে দিত ঢিল টোবিসকে লক্ষ্য করে।
তারপর একদিন, সন্ধ্যার অন্ধকারে বন্দুক হাতে তার পথ রোধ করল দুজন পর্তুগিজ আর একজন ইংরাজ। কারও কুঠির এলাকা দিয়ে যেতে আইনের নিষেধ ছিল না। আসলে টোবিসকে অপমান করাই তাদের লক্ষ্য।
টোবিসও কম যায় না। কোমর থেকে তলোয়ার খুলে, চিৎকার করে ঝাঁপিয়ে পড়ল তিনজনের উপর। টোবিসের সেই রুদ্রমূর্তি দেখে পালিয়ে গেল তিনজনেই। শুধু একজনের একটি ছিন্ন আঙুল পড়ে রইল রাস্তার উপর।
এই নিয়ে তখন হুগলি চুঁচুড়ায় ভারী শোরগোল হয়েছিল। মহা হইহই রইরই কাণ্ড। তারপর জানাজানি হল মঙ্গলার কথা। টোবিস বিয়ে করল মঙ্গলাকে। চিরতরে কেওটা ছেড়ে যেতে হল মঙ্গলার বাপ-মাকে। আর ঠিক সেই সময়ই ইংরেজকে চুঁচুড়া বিক্রি করে দিল ওলন্দাজদের দেশের রাজা। অনেক ওলন্দাজ চলে গেছে তাদের সমুদ্র পাড়ের নতুন কুঠিতে সুমাত্রা, যবদ্বীপে। অনেকে রয়ে গেছে। টোবিসও রয়ে গেছে তেমনি৷ এই দেশের মাটি ও বাতাসের মধ্যে, নিজেকে হারিয়ে ফেলেছে সে।
ত্রিশ বছর। কম নয়। সে সময় ভোলার বয়স ভানুর মতো। বছর এগারো-বারো বয়স। টোবিসকে সে চেনে তখন থেকে।
এখন টোবিসের বাস চুঁচুড়ার শুড়িপাড়ার কাছাকাছি। ঘরে তার সোহাগি বিবি মঙ্গলা। তিন-চারটে ছেলেমেয়ে। মঙ্গলা দিব্যি শাড়ি পরে, শাঁখা পরে, কপালে সিঁথিতে দেয় সিঁদুর। টোবিসকে সঙ্গে নিয়ে যায় ষণ্ডেশ্বরের মন্দিরে। বলে, গড় করো।
টোবিস বলে কেনো?
মঙ্গলা বলে, আমার শাঁখা সিঁদুর অক্ষয় হবে, আমি তোমার পাতে মাছ ভাত খেয়ে মরব।
টোবিস বলে, হাঁ? টবে হাজারবার গড় করি মঙ্গলা, টোমাডের ষণ্ডেশ্বর বাবা আমাকে কৃপা করুন।
তারপরে, মঙ্গলার হাত ধরে সে নিয়ে যায় তাকে ঘণ্টাঘাটের গির্জায়। বলে, টুমি গড় কর। বল হে ভগবান, আমাকে মুকটির পট দেখাও, আমার হাট ঢর টুমি৷
অনেক কথা। টোবিস মঙ্গলার অনেক কথা। ইংরেজরা তাদের হীন চোখে দেখে। কিন্তু হুগলি চুঁচুড়ার মানুষ আপন জ্ঞান করে।
টোবিস বলে দিয়েছে ভোলাকে, ভোলা যেদিন বড় মাছ ধরবে, সেদিন যেন টোবিসের বাড়ি সেটি যায়। মঙ্গলাবিবি মাছ না হলে খেতে পারে না।
সেই থেকে বড় মাছ পেলেই টোবিস সাহেবের বাড়ি যায় সে। আজ পেয়েছিল বড় বড় অসময়ের তপসে মাছ। সোনালি মাছ যেন টোবিস সাহেবের গায়ের মতো সুন্দর। অসময়ে এত বড় তপসে, তাও কুটলে ওজনে প্রায় চার সের। মঙ্গলাঠাকরুনের আনন্দ আর ধরে না। আর টোবিসের লাল কালো বাচ্চাগুলিও হয়েছে তেমনি মাছের আঁশ খেকো। মাছ দেখে কী তাদের লাফালাফি!
পুরো দুখানি রুপোর টাকা দিয়েছে টোবিস সাহেব মাছের জন্যে। এক টাকা, পাঁচ সিকের বেশি কেউ দিত না। তা ছাড়া মঙ্গলাবিবি ঠাকরুন বার বার করে বলে দিয়েছে, তোমার গঙ্গা মেয়েকে নিয়ে এসো ভোলা। ওকে আমি দুটো রুপোর চুড়ি দেব। সেই জন্যেই মনটি বড় খুশি আছে ভোলার। যা গহনা অন্তপ্রাণ তার ভানুমতীর! মঙ্গলাবিবি রুপোর চুড়ি দেবে শুনলে হুঁড়ি লাফাবে।
আর পুরো দুটি টাকা। নির্ভাবনায় দু আনার গাঁজাই খেয়েছে নবকে সঙ্গে করে। পাঁচ সের পূরবী বালাম চাল কিনেছে। সাহেবরা বাবুরা খায় ওই চাল। সোয়া দু টাকা মন! কম নয়! নবরও আজ বালাম চালের ভোজ হবে মন্দ নয়। তাও আবার ভানুর হাতে।
মন তাদের দুজনেরই প্রফুল্ল। কিন্তু তারা তো জানে না, কী সর্বনাশ হয়েছে। ভোলা তো জানে না, সে ঘোড়ারূপী জিন হয়ে তার আদরের মেয়ের প্রাণ হরণের জন্য ঘুরছে হন্যে হয়ে। আর সে এখন পার হয়ে চলেছে ত্রিবেণীর বাঁক।
গান গাইতে গাইতে নব থামল। পাড়ের দিকে তাকিয়ে বলল, হ্যাঁ গো খুড়ো, বলি, এ ইমামবাড়ি না কী ছাই, একি তৈরি শেষ হবে না? জন্ম অবধি যে দেখে আসছি, তৈরিই হচ্ছে।
ভোলা তাকাল পাড়ের দিকে। সত্যি এ ইমামবাড়ি তৈরি শুরু হয়েছে আজ বছর বিশেক হতে চলল। এখনও তার চারদিকে বাঁশের ভারা বাঁধা রয়েছে। বিনির সঙ্গে ভোলার বিয়ের আগে গাড়া হয়েছে এর ভিত। তারপরে মাঝে কত কী ঘটে গেল। কিন্তু ইমামবাড়ি তৈরি হল না আজও। এক ওই পাথর দিয়ে উঁচু গঙ্গার উপরে পোস্তা তৈরি হতেই দেখল কয়েক বছর ধরে। শোনা গেল দিল্লি লাহোর থেকে কারিগর আনিয়েছে মাতোয়ালি সাহেবরা। সেই ধার্মিক, খোদাভক্ত, ইসলাম অন্তপ্রাণ মহসীন তো মারা গিয়েছেন অনেক দিন। ইমামবাড়ির পোস্তার পাশেই, ওই অদূরে দেখা যাচ্ছে তাঁর কবরখানা। উন্মুক্ত, অনাচ্ছাদিত সমাধিস্থূপ। বৈশাখের ঝোড়ো হাওয়ায় মাথা দোলাচ্ছে ছোট ছোট চারাগাছ সমাধিস্থূপের উপরে। গরিবের মা বাপ ছিলেন রাজা। জীবন কাটিয়ে গেছেন ফকিরের মতো। তারপর সর্বস্ব তুলে দিয়ে গেছেন মাতোয়ালিদের হাতে। গভর্নমেন্টের ঘরে রইল টাকা। দরকার মতো খরচ করবেন মাতোয়ালিরা। মাতোয়ালিদেরই বলে গেছেন ইমামবাড়ি তৈরি করবার কথা। তাঁর সেই বাসনা পাঁচ বছরের পর মূর্তি ধরে উঠছে দিনের পর দিন। ওই পোস্তা বাঁধাতেই নাকি খরচ হয়েছে লক্ষ লক্ষ টাকা। তারপরে ওই সুউচ্চ মিনার।
নব বলল, হ্যাঁ গো খুড়ো, ওই মিনের দুটো নাকি দিল্লি বেলাত থেকেও দেখা যাবে? একটু সংশয় হল ভোলার। মিনার অবশ্য খুবই উঁচু। কিন্তু দিল্লি-বিলাত থেকে দেখা সম্ভব কিনা কে জানে। কেনো, সে শুনেছে, সেই সাত সমুদ্র তেরো নদীর পারে নাকি বিলাত। অত দূর থেকে দেখা যাবে কি?
সে জবাব দিল, তা হতে পারে। যা উঁচু, আরে বাপরে বাপ। ব্যান্ডেলের গির্জের চুড়োকে বলে, ওদিক যাক। ঘণ্টাঘাটের গির্জের চুড়োকে বলে, ওদিক যাক। ঘণ্টাঘাটের গির্জের চুডোর চেয়েও উঁচু। ওই যে বলে না,
কে বলেরে বুড়ি গেছল বেন্দাবন।
ঘন্টাঘাটের গির্জে দেখে বললে গিরি গোবর্ধন।
তা এবার ইমামবাড়ির মিনার দেখে বলবে গোবর্ধনের মন্দিরের চুড়ো।
শুধু উঁচু নয়, ঝিকিমিকি জোনাকির সব চুমকি পাথর গাঁথা হয়েছে মিনারের গায়ে। তবু এখনও কাজ শেষ হয়নি, এখনও বাঁশের ভারায় ভারায় চারিদিক শ্রীহীন বলে মনে হয়। গঙ্গার ধারের পেছনের দেয়ালে মহসীনের দানপত্র খোদাই হয়েছে কত দিন ধরে।
ভোলার নিজেরই ঝাপসা হয়ে এসেছে সেই ভিত গাঁথার দিনের কথা। নব তো সেদিনের ছেলে। বছর কুড়ি বয়স। দু-এক বছর বেশি হতে পারে। তার জন্মের সময় আরম্ভ। সে তো ও কথা বলবেই।
ভোলা বলল, তবে শুনেছি নাকি, শেষ হয়ে গেছে। এবার ভারা খুলতে আরম্ভ করবে।নবর মনে একটি ভয়ের ছমছমানিও ছিল। চাপা গলায় জিজ্ঞেস করল, খুড়ো, শুনছি, এর নীচে তিনজনের কবর রয়েছে? ভোলা বলল, তিনজনের কেন, ছজনের।
জোয়ান নবর বুকের মধ্যে শিউরে উঠল। অন্ধকারের মধ্যে দন্ত বিকশিত হাসির মতো চকচক করে উঠছে গঙ্গার ঢেউ। শাঁ শাঁ করে বইছে হাওয়া। পাড়ের গাছগাছালিতে ঝোড়ো শোঁ-শোঁ ধ্বনি। আর সামনে অসংখ্য বাঁশের মাথা খাড়া করা সুবিশাল ইমারত। নীচে তার ছটি মানুষ। সে ছটির যদিও কোনও সাড়া শব্দ নেই, কিন্তু পাশে যাঁর কবর রয়েছে তিনি প্রাণবন্ত। অত বড় দাতা মানুষ, এখনও হয়তো কবরের উপর জেগে রয়েছে তাঁর নিষ্পলক হাস্যময় ব্যাকুল চোখ। তাকিয়ে আছেন, তাঁর সাধের ইমামবাড়ির দিকে। কিন্তু একবারও কি আর নবা জেলের নৌকার দিকে না তাকাচ্ছেন?
নব রাম নাম জপতে আরম্ভ করল। কেন যে খুড়ো চুঁচুড়ার দিকে আসে। এলে তো নৈহাটি ঘেঁষে এলেই হত। তাড়াতাড়ি মন থেকে ভাবনাটা ঘোচাবার জন্যে জিজ্ঞেস করল, আচ্ছা খুড়ো, শুনছি। বেলাত থেকে ঘড়ি এনে বসানো হবে এর ছাতে?
ভোলা বলল, ছাতে নয়। শুনিচি, ওই মিনারের গায়ে বসানো হবে ঘড়ি। সে তো পেল্লায় ঘড়ি, ঘণ্টাঘাটের গির্জের চেয়েও নাকি জোরে বাজবে।
হালিশর থেকে শোনা যাবে?
তা আর যাবে না? বলে ভোলা আবার তাড়া দিল, নে এবার টেনে চল দিকিনি। রাত হল অনেক। আবার শুধু শুধু জল পুলুশশা হুজজোত করবে। আর মেয়েটা না জানি কী করছে।
মেয়েটা। সেই মেয়েটা। নামটা মুখে আনতেও সাহস হয় না নবর। শুধু মূর্তিখানা ধ্যান করে বুকের মধ্যে, লুকিয়ে, ভয়ে ভয়ে। মনে মনে নাম করতেও ভয় হয়। যদি ভোলা খুড়ো তাতেও শুনে ফেলে?
এরকম হয়েছে কত দিন। ফিরতে দেরি হয়েছে। রাগে কান্নায় হাত-পা ছুঁড়েছে গঙ্গা। বাপের আদরে সোহাগে ভুলে আবার ঘুম চোখে বসেছে রান্না করতে। দুরে বসে বসে দেখেছে নব। উনুনের আগুন তার চোখে ঠেকত না। মনে হত তার শিখার চেয়েও ভানুর রূপের আলো বেশি। আজ তো সে খাবে। নিজেই ছুটে ছুটে জল জোগাবে, আগুন জ্বালাতে সাহায্য করবে। আর দু চোখের বিষের মতো তাকে দেখবে ভানু, বলবে, রাক্কোস কমনেকার। গেলবার জন্যে মলো৷
হ্যাঁ হোক ছোট্টটি, তবু অমনি পাকা পাকা তার কথা। আর কথাগুলি যে কী ভালইনা লাগে নবর। রাতে না ঘুমিয়ে, খালি ওই কথাগুলি বিড়বিড় করে আপন মনে। আর বলে, হে ভগবান, হে মৎস্যদেবী, একদিন একটা মাছের পেট কেটেও যদি কিছু হিরে জহরত পেয়ে যাই, তো মাইরি, ও মেয়ের পায়ে দিয়ে আমি ওর তোলো নাকটি নামিয়ে দিই।
সেই মেয়েটা। কাঁদবে, সত্যি কাঁদবে বাপের দেরি দেখে। নবর প্রাণখানিও কেঁদে ওঠে অমনি। ব্যান্ডেল গির্জার পাশ থেকে কোণ বরাবর পাড়ি দিল সে। দিয়ে আবার গান ধরে দিল,
সই, রাত পোহালো ফরসা হল।
তোমার নাগর এল না ৷
জোয়ারের জল ঢুকেছে হালিশহরের জেলেপাড়ার মাঠের নয়ানজুলির মধ্যে। তার মধ্যে নৌকা ঢুকিয়ে বেঁধে, চাল ও বাজারের পুঁটলি নিয়ে নেমে এল। অন্ধকারে পা আটকায় না। চেনা রাস্তা। পাড়ায় তখনও লোকজনের রীতিমতো সাড়া শব্দ শোনা যাচ্ছে। সতীশ জেলের বাড়িতে, খোল করতাল সহযোগে নামগান চলেছে এখনও। বাড়ির উঠোনে ঢুকে রোজকার মতো ডাক দিল ভোলা, গঙ্গা! ও গঙ্গা! ভানু।
সাড়া না পেয়ে ভ্রু কুঁচকে উঠল ভোলার। পেছনে তার নব। দুজনেই তাকিয়ে দেখল উঠোন দাওয়া ঘর সবই অন্ধকার।
নব বলল, খিল এঁটে ঘুমোচ্ছে। ভয় লাগে তো।
সে কথা ঠিক। তবু, সারাদিন খেটে-খুটে, সাড়াশব্দহীন অন্ধকার বাড়ি দেখলে কেমন রাগ হয় ভোলার। সে দাওয়ায় উঠে, দরজা ধাক্কা দিল। ডাকল, ভানি, ও ভানি, দরজা খোল, ওঠ।
শব্দ নেই। গোলপাতার বাতায় হাওয়ার সরসরানি। বাঁশের মাচার ক্যাঁ কোঁ ধ্বনি। আর খোল করতালের স্তিমিত স্বপ্নজড়িত আওয়াজ।
ভোলা বিরক্ত হয়ে বলল, কী হল, ছুঁড়ি দোর খোলে না কেন? হারামজাদির সারাদিন টো টো, আর সনজে হলেই ঘুমে কাদা। ওলো ও গঙ্গা, দোর খোল লো, দোর খোল।
তবুও সাড়া নেই। কোথায় আচমকা দীর্ঘস্বরে ডেকে উঠছে একটা রোগ-মারী-গন্ধ পাওয়া শঙ্কিতা মার্জারী। নব আশায়, আগ্রহে অধীর হয়ে দীপ্ত চোখে তাকিয়ে ছিল অন্ধকার দাওয়ার দিকে। সেও বিস্মিত হল। এত ডাকতে হয় না তো৷ বলল, খুড়ো, শেকল গাছটায় হাত দে দ্যাখো তো, আঁটা আছে নাকি?
ভোলা শিকলে হাত দিয়ে দেখল, শিকল আঁটা। বলল, তাই তো রে, ঘর যে শিকলবন্ধ।
নব একগাল হেসে বলল, হেঁ হেঁ, তাই তো বলছি, লইলে সাড়া নেই কেন। নিচ্চয় নদে পিসির বাড়ি গে বসে আছে। তুমি থাকো, আমি ডেকে নে আসি।
কিন্তু ভোলা বড় অস্থির মানুষ। এমন গোঁয়ার, এত রাগ, এত হাঁকডাক। কিন্তু তার মন বড় দুর্বল। বিনি চলে যাবার পর থেকে এমনি হয়েছে। অল্পতেই বড় দিশেহারা হয়ে পড়ে সে। সিঁদুরে মেঘ দেখা গোরুর মতো। বুকের আধখানা পুড়ে গেছে। আধখানা আছে। তাও কখন আগুন লাগে, কে জানে। মুখে যাই বলুক, যতই ছেড়ে থাকুক সারাদিন, মনটি পড়ে থাকে এখানে, এই ঘরে। সারাদিনের ধুকপুকুনি কাটে, বুকের কাছে মেয়েটাকে নিয়ে শুয়ে। বলল, চল, আমিও যাই।
নব মনে মনে নিরাশ হল। ফিরতি পথে যাও বা ভানুর একটু মিঠে কড়া বুলি শুনতে শুনতে আসা যেত, তাও হবে না। নদে পিসির বাড়িতে গিয়ে ডাকল। নকুলমামার বউ নদেবালা। ভানুকে বড় ভালবাসে। সে বেরিয়ে এসে বলল, কই, সারাদিন তো আজ ভানির দেখা ছিল না এ পাড়ায়। দেখগে তালে, সতীশের বাড়িতে। আজ তার বাড়িতে পালা গাইবার কথা।
ভোলার রাগ চড়ল। আর স্তম্ভিত হল নব। বাপের হাতে ভানুর পীড়নের কথা ভেবে। সতীশের বাড়িতে অনেক লোকজন এসেছে। সবাই তাকে ডেকে বসাতে গেল। সে জিজ্ঞেস করল, আমাদের গঙ্গা এসেছে?
মেয়ে পুরুষ সবাই বলল, না তো৷ গঙ্গার মতো মেয়ে, নজরে পড়তই এক বার। তবে? তবে এক বার উত্তর পাড়াটা ঘুরে দেখা যাক। কিন্তু উত্তরপাড়াতেও নেই। সেখান থেকে এসে পড়ল বামুন পাড়ার মধ্যে। এ পাড়া; সে পাড়া, কোনও পাড়াতেই নেই। বরেন্দ্ৰগলির শিবের মন্দিরে গেল নাকি পুজোর প্রসাদ খেতে? না, সেখানেও নেই। মন্দিরের দরজা বন্ধ। কেবল একটি প্রদীপ জ্বলছে বাইরে। প্রদীপের আলোয় উদ্ভাসিত হয়ে উঠেছে মন্দিরের গায়ের পুতুলের বিচিত্র মূর্তির কিয়দংশ। পোড়া ইটের মধ্যে নানান কাহিনীর চিত্র। রামায়ণ মহাভারত। তা ছাড়াও আছে, সপ্তদশ শতাব্দীর ফিরিঙ্গিদের অনেক চিত্র। কেমন করে তারা লড়াই করে, কেমন করে লুঠ করছে তারা এদেশের মেয়ে পুরুষদের। কেমন করে বুকে ধরে আদর করছে এদেশের মেয়েকে। সাহেবের বুকে দেশি মেয়ে, যেন টোবিসের বুকে মঙ্গলাবিবি। মাথায় তার এত বড় খোঁপা, বিচিত্র শাড়ি পরার ধরন। হাতে কঙ্কণ ও বাজুবন্ধ। পায়ে মল।
মন্দিরের গায়ের সেই সব মূর্তি, নিঃশব্দ নিরালার অবসরে নিজেদের লীলায় ব্যস্ত ছিল। তারা যেন কম্পিত প্রদীপের শিখায় জেগে উঠেছিল। হঠাৎ দুটি মানুষ দেখে নিশ্চল হল তারা। অবাক বিস্ময়ে তাকিয়ে রইল ভোলা আর নবর দিকে। তারপর পরস্পরের দিকে তাকিয়ে টিকটিকির টকটক শব্দের মধ্যে নিজেদের বিদ্রূপ ভরা হাসিকে মিশিয়ে দিল তারা। ও! ভানুমতীর বাপ এটা। হায়, সে যে কখন চলে গেছে, কখন নিয়ে গেছে তাকে। আমাদের মতো সেও এখন মন্দিরের পুতুল হয়ে গিয়েছে।
নেই, এখানে নেই ভানি। চল তো সিদ্ধেশ্বরী তলায়। লাটু ঠাকুর অনেক পুথি পাঁচালি সুর করে পড়ে। সেখানে তো প্রায়ই যায় ভানু।
সেখানে এল। কেউ নেই। লাটু ঠাকুরও নেই। হঠাৎ কানে এল, কারা কথা বলছে। হালকা মদের গন্ধ ছড়িয়ে পড়েছে বাতাসে।
কে একজন বলছে, নো নো, আমাকে বুঝিয়ে দাও শ্ৰীমন্ত, রামমোহনের সঙ্গে কেশব বাবুর ব্রাহ্ম ফিলজফির মিলটা আর আছে কোথায়?
আর একজন বলছে, থাক বা না থাক দ্যাট ইজ নট আওয়ার অ্যাফেয়ার। তুমি বলেছ, ঈশ্বর গুপ্তের এটা ছ্যাবলামি হয়েছে। প্রভাকরের মতো একটা কাগজও তুমি বার করে দিকিনি?
ভোলা বুঝল, কথা বলছে গাঙ্গুলিবাড়ির বড় ছেলে শ্ৰীমন্তবাবু। ওপারের মহসীন কলেজে পড়ে। গাঁয়ের সব কলেজের পোডোরা প্রায়ই এখানে মিলিত হয়, মদ খায়। শোনা যাচ্ছে, তারা নাকি কলকাতার সাহেব ন্যাটো বাবুদের মতো হিন্দুর অখাদ্যও খায়।
ফিরে আসছিল। শ্ৰীমন্ত মত্ত কণ্ঠে ঘেঁকে উঠল, কে রে সিদ্ধেশ্বরী তলায়?
ভোলা বলল, আমি, ভোলা জেলে।
–ওখানে কী করছিস?
–মেয়েটাকে খুঁজে পাচ্ছিনে বাবু। তাই দেখতে এসেছিলুম।
শ্ৰীমন্ত জড়িয়ে জড়িয়ে বলল, ইউ মিন ডটার? ইওর ডটার? হাউ ওলড ইজ শি? টেক দি জেট ব্ল্যাক ডল অব গডেস সিদ্ধেশ্বরী অ্যান্ড গো হোম। ডোন্ট কাম হিয়ার। উই আর নট আফটার ইওর ডটার।
কে একজন বলে উঠল, আঃ শ্ৰীমন্ত, বেচারি ওর মেয়েকে খুঁজছে। কী যা-তা বলছ। এখুনি লোকজন জমে যাবে। জমাটি আসরটা মাটি হবে। ইউ বেটার রিসাইট ফ্রম শেলি! হাউ বিউটিফুল নাইট।…
পোড়ো মাতালের কাণ্ড। সব লেখাপড়া জানা দেশি বাবু সাহেব। এখানে গঙ্গার অন্ধকার নিরালায় আসে মদ খেতে। কী অদ্ভুত খেয়াল। যে যার নিজের খেয়ালে আছে।
সেখান থেকে চলে এল ভোলা আর নব। মনে করেছিল ওরাই বুঝি বলে দেবে ভানুর কথা। কিন্তু না, কোথায় গেল মেয়েটা? আবার ঢুকল অন্য পাড়ায়। বাতি জ্বলছে নিশিকান্ত ঠাকুরের চণ্ডীমণ্ডপে। কুলীন নিশিকান্ত বিয়ে করেছে প্রায় পঞ্চাশটি। এ আসরে এসে জুটেছে আরও গোটা তিনেক কুলীন বন্ধু। সকলেই প্রায় আফিমের নেশায় চুর চুর।
তবু হাঁক দিল, কে যায়?
ভোলা জেলে।
কোথায় যাচ্ছিস?
মেয়েটাকে পাচ্ছিনে ঠাকুর মশাই?
তোর সেই বিধবা মেয়েটা তো?
ভোলা বললে, না তো। আমার আইবুড়ো মেয়ে।
নেশার ঝোঁকে নিশিকান্ত এক প্রহসন আরম্ভ করল, আমি বলছি সে বিধবা, কী বলল হে বাঁড়ুজ্জে?
তারাও বলল,  নিশ্চয়ই। বলছ যখন, তখন নিশ্চয়ই সে মেয়ে বিধবা।
ভোলা মাতালের মাতলামিতে বিরক্ত হলেও মনে মনে ভাবল, আমার আইবুড়ো ভানি এদের কথায় তো আর বিধবা হয়ে যাবে না। আগ্রহভরে জিজ্ঞাসা করল, তা যেন হল ঠাকুর, কিন্তুস দেখেছ তাকে?
নিশিকান্ত বিকৃত মুখে ক্রুদ্ধ হয়ে বলল, তোর সেই বিধবা মেয়েকে? জানিস নে, বিধবার যম, তোদের বিদ্যেসাগর এসেছে ওপারে! দেখগে যা কোন বেজন্মার সঙ্গে তোর মেয়ের বে দিয়ে দিয়েছে।
কিন্তু গোখরোর ফণার মতো মাথা তুলল ভোলা। বেজন্মার সঙ্গে ভানির বিয়ে? পরমুহূর্তেই তার মস্তিষ্ক নাড়া খেল। ক্রুদ্ধ চোখে একবার সেদিকে দেখে আবার দিকবিদিক জ্ঞানশূন্য হয়ে ছুটল পাড়া থেকে পাড়ায়। বাড়ি থেকে বাড়িতে। মন্দির থেকে মন্দিরে।
আমার ভানিকে দেখেছ? না? তবে, কোথায় গেল মেয়েটা? ভোলা হতাশায় মুহূর্তে মুহূর্তে ভেঙে পড়ছে। নব নতুন নতুন আশায় ফিরছে তার পেছনে। কোথায় কোথায় যেতে পারে মেয়েটা।
গ্রাম ঘুমিয়ে পড়ছে। রাত বাড়ছে। অন্ধকার ক্রমে যেন আরও গাঢ় হচ্ছে। বাতাস দুরন্ত হয়ে উঠছে। আরও। গলার স্বর বন্ধ হয়ে আসছে ভোলার। সম্ভব অসম্ভব, কত কী আসছে মাথায়। শুকনো উৎকণ্ঠিত গলায় বলল, চল তোলবা, পঞ্চমুণ্ডির তলায়।
রামপ্রসাদের পঞ্চবটীর তলায়। কিন্তু সেখানে কেন যাবে এত রাত্রে? যদি যায়! প্রাণ যে মানছে না। নবও বোকাটে ভাঙা গলায় বলল, চলো।
ঘোর অন্ধকার। বিশাল পঞ্চবটী, বিরাট বিরাট অজগরের মতো পাকিয়ে জড়িয়ে, লতিয়ে মাথা তুলেছে আকাশে। উপর থেকে নেমে এসেছে সর্পিল শিকড়, গেঁথে গেছে আবার মাটিতে। বাতাসে ঝরঝর শব্দে দুলছে বনস্পতির মাথা। অদূরে রামপ্রসাদের ত্রিশূল-গাঁথা ছোট্ট ঘর। আর কোনও দেবদেবীর মূর্তি নেই। আর চারিদিক গাঢ় অন্ধকার ও ভয়ংকর জঙ্গল। তীব্র হাসনুহেনার গন্ধ অজস্র অদৃশ্য কালকেউটের মতো যেন কিলবিল করে চারপাশে। সুমধুর তীব্র বিষের মতো স্নায়ুর রন্ধ্রে রন্ধ্রে ঢুকে যেন অবশ করে দিতে চায়। অন্ধকারে সন্ধানী উদ্দীপ্ত চোখ জ্বলজ্বল করছে ভোলার। নবরও তাই। রামপ্রসাদের সাধন দেবীর দুটো দুতের মতো কয়েক মুহূর্ত তারা দুজনে দাঁড়িয়ে রইল সেখানে। তারপর আশাহত হয়েও অকারণ ভোলা হঠাৎ ডেকে উঠল, গঙ্গা। গঙ্গা। গঙ্গা!..
উত্তরে একটা দমকা হাওয়া ঝাঁপিয়ে পড়ল পঞ্চবটীর গায়ে। নেই? তবে? অন্ধকারে তারা পরস্পরের দিকে ফিরে তাকাল। তাকিয়ে রইল কয়েক মুহূর্ত।
নবর বুক কেঁপে উঠল অন্ধকারে ভোলার সেই চোখের দিকে তাকিয়ে। ভোলার মনে পড়ছে আট বছর আগের কথা। বিনির চলে যাওয়ার দিনের কথা। সেই বুকভরা আগুনের কথা। একদিক পুড়ল, আর একদিক রইল। বুকে করে এত বড়টি করেছে। কী হল তার? সেও কি তেমনি করেই গেল? কিন্তু ওইটুকু এক ফোঁটা মেয়ে। কী করে সে যাবে। সে যে আমার বুক না হলে মাথাই রাখতে পারে না। আমাকে না জড়ালে যে তার পোড় চোখে ঘুম আসে না। আমার সেই ভানি, গঙ্গা, ভানুমতী কোথা গেলি হতভাগী, কোথা গেলি?
হাত থেকে পড়ে গেল তার চালের পুঁটলি। ছড়িয়ে গেল মশলা আর কয়েকটা তপসে মাছ। রেখে দিয়েছিল তার ভানুর জন্যে। নরম হয়ে গেছে মাছগুলি। গন্ধ বেরুচ্ছে। নব তাড়াতাড়ি তুলে নিল চালের পুঁটলিটা। রামপ্রসাদের পঞ্চবটী। মা কালীর ঠাঁই। মাছ পড়ল এখানে? তাড়াতাড়ি তুলে পুঁটলিতে ভরতে গিয়েও ফেলে দিল সামনে পুকুরে। অমনি কয়েকটা অদৃশ্য ভোঁদড় তীক্ষ্ণ দাঁত মেলে ঝাঁপিয়ে পড়ল জলে। ভোঁদড়ের উল্লাসে ক্ষুব্ধ শেয়াল কয়েকটা বনের ভিতর দিয়ে পালাল সড় সড় করে।
ভোলা আবার হনহন করে চলল। নব গেল পেছন পেছন। গঙ্গার ধার দিয়ে ভোলা ছুটল হাজিনগরের দিকে। সেখানে জানাশোনা লোকের বাড়িতে রাত করে হানা দিল। হাজিনগর থেকে গরিফা।
তারপর আবার ফিরে এল। অন্ধকার। আর আকাশ ভরা অগণিত নক্ষত্র। সমস্ত গ্রাম নিদ্রামগ্ন। গ্রাম্য দেবী সিদ্ধেশ্বরীতলায় এসে দাঁড়াল দুজনে, দুটি রাত্রিচর ব্যাকুল মূক মানুষ। দুজনেই ঘামছে দরদর করে।
সিদ্ধেশ্বরীর মন্দির খোলা। প্রদীপ জ্বলছে ভিতরে। চতুর্ভুজা সিদ্ধেশ্বরী। আধ হাত লম্বা। কালো কুচকুচে। কিন্তু সাদা আকর্ণবিস্তৃত চোখ।
ভোলা ডাকতে গেল, মা, মা! শব্দ বেরুল না গলা দিয়ে। নবও ডাকতে চাইল। শুষ্ক কণ্ঠতালুতে শব্দ নেই। দুজনেই তারা চমকে ফিরে তাকাল দুজনের দিকে। একজনের কন্যা। আর একজনের গোপন প্রেয়সী। ভোলা তাকিয়ে রইল নবর দিকে। হঠাৎ বলল, তুই কেন ঘুরছিস লবা?
ভোলার স্ফীত মাংসপেশি ও অস্বাভাবিক চোখের দিকে তাকিয়ে নিশ্বাস আটকে এল নবর গলার কাছে। মারবে নাকি! তবু বলল, আর কোথা যাব খুড়ো?
পাগলের মতো বিভ্রান্ত চোখে ভোলার জল আসছে মনে হল। মাথা নেড়ে বলল, সত্যি আর কোথা যাবি?
আবার ঢুকল জেলে পাড়ায়। রাত পোহাল। সারাদিন খোঁজা হল। দুপুর বেলা দেখা হল সর্বেশ্বরের সঙ্গে। জিজ্ঞাসা করল, তোমার নাকি মেয়ে হারিয়েছে, ভোলা বাবাজি? চারিদিকে একেবারে সাড়া পড়ে গেছে শুনলুম! ভোলা শুধু তাকিয়ে রইল। সঙ্গে নব। এখন শুধু প্রতিবেশী জিজ্ঞেস করে, তারা দুজনেই তাকিয়ে থাকে। ভোলার সেই চোখের দিকে তাকিয়ে সর্বেশ্বরের অন্তরাত্মা কেঁপে উঠল। তাড়াতাড়ি উড়নি দিয়ে মুখ মুছে বলল, আহা, সোনার চাঁদ মেয়ে। খুঁজে দেখো। আমিও দেখব, যেখানেই যাই।
তারপর মনে মনে দুর্গানাম জপ করতে করতে সরে পড়ল। টের পেলে বোধ হয় বঁটিতে কুচিয়ে কাটবে। ব্যাটা খুনির মতো হয়ে উঠেছে।
আর কথা নেই ভোলার মুখে। কথা নেই নবর মুখেও। বারকয়েক পাগলের মতো নৌকা নিয়ে পারাপার করল হুগলি হালিশহর। বড় বড় পাতা জাল সব উঠিয়ে উঠিয়ে দেখল নদীর বুকে। নেই। নেই। কোথাও নেই। সব আছে, সবাই আছে, ভানি নেই।
শরীরের শক্তি কমে এল সারাদিনে। তবু গলায় দড়ি দেওয়া মড়ার মতো বিচিত্র উদ্দীপ্ত চক্ষু ভোলার ও নবর।
কন্যা ও প্রেয়সী সন্ধানে পাগল দুটি মানুষ।
দিন গেল। রাত হল। সেই রাত। প্রাণ ভোলানো বাতাস, আকাশে কোটি কোটি সন্ধ্যাকলির মতো নক্ষত্র। তারপর হঠাৎ গুমোট। হাওয়া বন্ধ হল। বায়ুকোণে বিদ্যুঝলক দেখা দিল। কালো হয়ে এল আকাশ। গঙ্গার ধারে, ভোলা আর নব সিদ্ধেশ্বরীর বটতলায় মুখোমুখি দাঁড়িয়ে রইল অনেকক্ষণ। বাঁধা নৌকাটা স্থির হয়ে রয়েছে। হঠাৎ ঢেউ স্তব্ধ হয়েছে আচমকা গুমোটে। বটগাছটা স্থির। একটিও পাতা নড়ছে না। যেন ঝড়ের পূর্বলক্ষণে ঝিঁঝি পোকাটাও থেকে থেকে ডাকছে আর চুপ করছে। আবার ডাকছে। এই নৈঃশব্দ্যের মধ্যে ওপার থেকে দ্রুত ঘোড়ার পায়ের সুদুর শব্দ ভেসে আসছে এপারে স্তিমিত হয়ে।
দুজনে তাকিয়ে ছিল দুজনের দিকে। তারপর হঠাৎ পূরবী বালাম চালের পুঁটলিটা মুখে চেপে প্রথমে নব-ই ফুঁপিয়ে উঠল। গোপন প্রেম প্রকাশের ফোঁপানি, দুঃসাহসের ফোঁপানি। হৃদয়কে আর বেঁধে রাখা গেল না। কালকে একবার রামপ্রসাদের ভিটেয় দাঁড়িয়ে ডেকে উঠেছিল ভোলা মেয়ের নাম নিয়ে। নবর দিকে তাকিয়ে থাকতে থাকতে সারাদিন পরে আবার গলার শির ফুলিয়ে আচমকা চিৎকার করে ডেকে উঠল সে, ভানু, ভানু ভা…নি!তারপর বলল, নব, তুইও ডাক।
নব বলল, আমিও?
তারপর জ্ঞানশুন্য বধির অন্ধ দুটি মানুষ চিৎকার করে ডাকতে লাগল, ভানি..ই-ই-ই? তার মধ্যে দুই সুর। বাপের সুর আর প্রেমিকের সুর যেন। এমনি করে ডাকলেই ভানু কোথাও থেকে বলে উঠবে, এই যে বাবা গো! এই যে আমি এখেনে। এখেনে।
কিন্তু নেই। বাতাস নেই। সে করুণ ও আর্ত ডাক সিদ্ধেশ্বরীর মন্দিরে ঘা খেয়ে তাদেরই চারপাশে ঘুরে ফিরে পাক খেয়ে বেড়াতে লাগল। শুধু কানে পৌঁছচ্ছে সর্বেশ্বরের। ঘরের মধ্যে তার মুখরা ব্রাহ্মণীর গায়ের কাছ ঘেঁষে সে কাঁপছিল থরথর করে।
ব্রাহ্মণীকে মুখ ফুটে কিছু বলতে হয়নি। গঙ্গাকে খোঁজাখুঁজি করতে দেখে, আর সেই সঙ্গে সর্বেশ্বরের ভাবান্তর লক্ষ করেই সব বুঝতে পেরেছে। বুঝতে পেরেছে, রাক্ষস মিনসে নন্দনের সঙ্গে গিয়ে মেয়েটাকে খেয়ে এসেছে। বুঝবেই। নিজের ব্রাহ্মণীর কাছেই এক বার প্রস্তাব করেছিল সর্বেশ্বর, একটা মস্ত দাঁও মারা যায়, যদি তার ব্রাহ্মণী দুরাত্রির জন্যে কনে সাজতে পারে। কেউ ধরতেও পারবে না, বরও অশীতিপর। আর স্থানও এখানে নয়, চন্দননগর।
ব্রাহ্মণী একেবারে মা কালী হয়ে উঠেছিল। প্রায় পাড়া মাথায় করেছিল আর কী! সেই থেকে ব্রাহ্মণীকে বড় ভয় সর্বেশ্বরের।
সর্বেশ্বরের কাঁপুনি দেখে তার যত ঘৃণা হচ্ছিল, হাসি পাচ্ছিল তত। অন্ধকারে মুখ টিপে হেসে বলল, কেন, এখন অত হাড় কাঁপানি কেন মদ্দো মিনসের। ডাকি এক বার ভোলাকে, ডেকে বলি, এই ঘটক ঠাকুরকে ধরো বাছা, বড় ঘটা করে ঠাকুর তোমার মেয়ের বে দিয়ে এসেছে।
ভয়ে সর্বেশ্বরের হেঁচকি ভোলার মতো হাসি পেয়ে গেল। বলল, কী যে বলিস, হেঁ হে! একটু আস্তে, মানে বেড়ারও কান আছে কিনা।
ব্রাহ্মণী মুখ টিপে হেসে নির্বিকার গলায় বলল, তা তো আছেই। সেই জন্যেই তো বলছি। ভোলার মেয়েটাকে…
সর্বেশ্বর দু হাতে বউয়ের মুখ চাপা দিয়ে বলল, চুপ কর মাইরি, ভোলা যে ডাকাত! গঙ্গায় ডুবিয়ে মেরে ফেলবে আমাকে।
মারুক।
তাতে কি তোর লাভ হবে?
নৈশ বাতাস ভেদ করে আবার ভেসে এল, ভোলা আর নবর ডাক, ভানি-ইই…।
এখন শুধু ডাকার জন্যেই ডাকা। যে-ডাকে আর সাড়ার প্রত্যাশা নেই। শুধু বারে বারে নামটা উচ্চারণ করার জন্যেই যেন। ভানি, ভানি, গঙ্গা, গঙ্গা..
ব্রাহ্মণীর সারা অন্তর ব্যথায় ও ঘৃণায় তিক্ত হয়ে উঠল। সরোষ চাপা গলায় বলে উঠল, লাভ হবে এই, আমি বিধবা হব, বুঝেছ, বিধবা হব, তোমার ভাত আর আমাকে গিলতে হবে না।
সর্বেশ্বর হুশ করে একটি নিশ্বাস ফেলে বলল, দ্যাখ, দেখছিস চার্বাকীরা বলে, পাপ করলে পাপের সাজা মানুষ বেঁচে থেকেই ভোগ করে যায়। আমিও সেই রকম ভোগ করছি।
ব্রাহ্মণী মুখ ঝামটা দিয়ে বলল, মরে যাই আর কী! ভোলা তখনও ডাকছে। সর্বেশ্বর তেমনি করুণ স্বরেই বলল, পাগল, দুটোই পাগল।
ব্রাহ্মণী আবার বলল, মরণ!
সেই জীর্ণপ্রায় বাঁধাঘাটের ধারে আমার বোট লাগানো ছিল। তখন সূর্য অস্ত গিয়াছে।
বোটের ছাদের উপরে মাঝি নমাজ পড়িতেছে। পশ্চিমের জ্বলন্ত আকাশপটে তাহার নীরব উপাসনা ক্ষণে ক্ষণে ছবির মতো আঁকা পড়িতেছিল। স্থির রেখাহীন নদীর জলের উপর ভাষাতীত অসংখ্য বর্ণচ্ছটা দেখিতে দেখিতে ফিকা হইতে গাঢ় লেখায়, সোনার রঙ হইতে ইস্পাতের রঙে, এক আভা হইতে আর-এক আভায় মিলাইয়া আসিতেছিল।
জানালা-ভাঙা বারান্দা-ঝুলিয়া-পড়া জরাগ্রস্ত বৃহৎ অট্টালিকার সম্মুখে অশ্বত্থমূল-বিদারিত ঘাটের উপরে ঝিল্লিমুখর সন্ধ্যাবেলায় একলা বসিয়া আমার শুষ্ক চক্ষুর কোণ ভিজিবে-ভিজিবে করিতেছে, এমন সময়ে মাথা হইতে পা পর্যন্ত হঠাৎ চমকিয়া উঠিয়া শুনিলাম, “মহাশয়ের কোথা হইতে আগমন।”
দেখিলাম, ভদ্রলোকটি স্বল্পাহারশীর্ণ, ভাগ্যলক্ষ্মী কর্তৃক নিতান্ত অনাদৃত। বাংলাদেশের অধিকাংশ বিদেশী চাক্‌রের যেমন একরকম বহুকাল-জীর্ণসংস্কার-বিহীন চেহারা, ইঁহারও সেইরূপ। ধুতির উপরে একখানি মলিন তৈলাক্ত আসামী মটকার বোতাম খোলা চাপকান; কর্মক্ষেত্রে হইতে যেন অল্পক্ষণ হইল ফিরিতেছেন। এবং যেসময় কিঞ্চিৎ জলপান খাওয়া উচিত ছিল সে সময় হতভাগ্য নদীতীরে কেবল সন্ধ্যার হাওয়া খাইতে আসিয়াছেন।
আগন্তুক সোপানপার্শ্বে আসনগ্রহণ করিলেন। আমি কহিলাম, “আমি রাঁচি হইতে আসিতেছি।”
“কী করা হয়।”
“ব্যাবসা করিয়া থাকি।”
“কী ব্যাবসা।”
“হরীতকী, রেশমের গুটি এবং কাঠের ব্যবসা।”
“কী নাম।”
ঈষৎ থামিয়া একটা নাম বলিলাম। কিন্তু সে আমার নিজের নাম নহে।
ভদ্রলোকের কৌতুহলনিবৃত্তি হইল না। পুনরায় প্রশ্ন হইল, “এখানে কী করিতে আগমন।”
আমি কহিলাম, “বায়ুপরিবর্তন।”
লোকটি কিছু আশ্চর্য হইল। কহিল, “মহাশয়, আজ প্রায় ছয়বৎসর ধরিয়া এখানকার বায়ু এবং তাহার সঙ্গে সঙ্গে প্রত্যহ গড়ে পনেরো গ্রেন্‌ করিয়া কুইনাইন খাইতেছি কিন্তু কিছু তো ফল পাই নাই।”
আমি কহিলাম, “এ কথা মানিতেই হইবে রাঁচি হইতে এখানে বায়ুর যথেষ্ট পরিবর্তন দেখা যাইবে।”
তিনি কহিলেন, “আজ্ঞা, হাঁ, যথেষ্ট। এখানে কোথায় বাসা করিবেন।”
আমি ঘাটের উপরকার জীর্ণবাড়ি দেখাইয়া কহিলাম, “এই বাড়িতে।”
বোধকরি লোকটির মনে সন্দেহ হইল, আমি এই পোড়ো বাড়িতে কোনো গুপ্তধনের সন্ধান পাইয়াছি। কিন্তু এ সম্বন্ধে আর কোনো তর্ক তুলিলেন না, কেবল আজ পনেরো বৎসর পূর্বে এই অভিশাপগ্রস্ত বাড়িতে যে ঘটনাটি ঘটিয়াছিল তাহারই বিস্তারিত বর্ণনা করিলেন।
লোকটি এখানকার ইস্কুলমাস্টার। তাঁহার ক্ষুধা ও রোগ শীর্ণ মুখে মস্ত একটা টাকের নীচে একজোড়া বড়ো বড়ো চক্ষু আপন কোটরের ভিতর হইতে অস্বাভাবিক উজ্জ্বলতায় জ্বলিতেছিল। তাঁহাকে দেখিয়া ইংরাজ কবি কোল্‌রিজের সৃষ্ট প্রাচীন নাবিকের কথা আমার মনে পড়িল।
মাঝি নমাজ পড়া সমাধা করিয়া রন্ধনকার্যে মন দিয়াছে। সন্ধ্যার শেষ আভাটুকু মিলাইয়া আসিয়া ঘাটের উপরকার জনশূন্য অন্ধকার বাড়ি আপন পূর্বাবস্থার প্রকাণ্ড প্রেতমূর্তির মতো নিস্তব্ধ দাঁড়াইয়া রহিল।
ইস্কুলমাস্টার কহিলেন—
আমি এই গ্রামে আসার প্রায় দশ বৎসর পূর্বে এই বাড়িতে ফণিভূষণ সাহা বাস করিতেন। তিনি তাঁহার অপুত্রক পিতৃব্য দুর্গামোহন সাহার বৃহৎ বিষয় এবং ব্যবসায়ের উত্তরাধিকারী হইয়াছিলেন।
কিন্তু , তাঁহাকে একালে ধরিয়াছিল। তিনি লেখাপড়া শিখিয়াছিলেন। তিনি জুতাসমেত সাহেবের আপিসে ঢুকিয়া সম্পূর্ণ খাঁটি ইংরাজি বলিতেন। তাহাতে আবার দাড়ি রাখিয়াছিলেন, সুতরাং সাহেব-সওদাগরের নিকট তাঁহার উন্নতির সম্ভাবনামাত্র ছিল না। তাঁহাকে দেখিবামাত্রই নব্যবঙ্গ বলিয়া ঠাহর হইত।
আবার ঘরের মধ্যেও এক উপসর্গ জুটিয়াছিল। তাঁহার স্ত্রীটি ছিলেন সুন্দরী। একে কালেজে-পড়া তাহাতে সুন্দরী স্ত্রী, সুতরাং সেকালের চালচলন আর রহিল না। এমন-কি, ব্যামো হইলে অ্যাসিস্ট্যান্ট্-সার্জনকে ডাকা হইত। অশন বসন ভূষণও এই পরিমাণে বাড়িয়া উঠিতে লাগিল।
মহাশয় নিশ্চয়ই বিবাহিত, অতএব এ কথা আপনাকে বলাই বাহুল্য যে, সাধারণত স্ত্রীজাতি কাঁচা আম, ঝাল লঙ্কা এবং কড়া স্বামীই ভালোবাসে। যে দুর্ভাগ্য পুরুষ নিজের স্ত্রীর ভালোবাসা হইতে বঞ্চিত সে-যে কুশ্রী অথবা নির্ধন তাহা নহে, সে নিতান্ত নিরীহ।
যদি জিজ্ঞাসা করেন কেন এমন হইল, আমি এ সম্বন্ধে অনেক কথা ভাবিয়া রাখিয়াছি। যাহার যা প্রবৃত্তি এবং ক্ষমতা সেটার চর্চা না করিলে সে সুখী হয় না। শিঙে শান দিবার জন্য হরিণ শক্ত গাছের গুঁড়ি খোঁজে, কলাগাছে তাহার শিং ঘষিবার সুখ হয় না। নরনারীর ভেদ হইয়া অবধি স্ত্রীলোক দুরন্ত পুরুষকে নানা কৌশলে ভুলাইয়া বশ করিবার বিদ্যা চর্চা করিয়া আসিতেছে। যে স্বামী আপনি বশ হইয়া বসিয়া থাকে তাহার স্ত্রী-বেচারা একেবারেই বেকার, সে তাহার মাতামহীদের নিকট হইতে শতলক্ষ বৎসরের শান-দেওয়া যে উজ্জ্বল বরুণাস্ত্র, অগ্নিবাণ ও নাগপাশবন্ধনগুলি পাইয়াছিল তাহা সমস্ত নিস্ফল হইয়া যায়।
স্ত্রীলোক পুরুষকে ভুলাইয়া নিজের শক্তিতে ভালোবাসা আদায় করিয়া লইতে চায়, স্বামী যদি ভালোমানুষ হইয়া সে অবসরটুকু না দেয় তবে স্বামীর অদৃষ্ট মন্দ এবং স্ত্রীরও ততোধিক।
নবসভ্যতার শিক্ষামন্ত্রে পুরুষ আপন স্বভাবসিদ্ধ বিধাতাদত্ত সুমহৎ বর্বরতা হারাইয়া আধুনিক দাম্পত্যসম্বন্ধটাকে এমন শিথিল করিয়া ফেলিয়াছে। অভাগা ফণিভূষণ আধুনিক সভ্যতার কল হইতে অত্যন্ত ভালোমানুষটি হইয়া বাহির হইয়া আসিয়াছিল— ব্যবসায়েও সে সুবিধা করিতে পারিল না, দাম্পত্যেও তাহার তেমন সুযোগ ঘটে নাই।
ফণিভূষণের স্ত্রী মণিমালিকা বিনা চেষ্টায় আদর, বিনা অশ্রুবর্ষণে ঢাকাই শাড়ি এবং বিনা দুর্জয় মানে বাজুবন্ধ লাভ করিত। এইরূপে তাহার নারীপ্রকৃতি এবং সেইসঙ্গে তাহার ভালোবাসা নিশ্চেষ্ট হইয়া গিয়াছিল; সে কেবল গ্রহণ করিত, কিছু দিত না। তাহার নিরীহ এবং নির্বোধ স্বামীটি মনে করিত, দানই বুঝি প্রতিদান পাইবার উপায়। একেবারে উলটা বুঝিয়াছিল আর কি।
ইহার ফল হইল এই যে, স্বামীকে সে আপন ঢাকাই শাড়ি এবং বাজুবন্ধ জোগাইবার যন্ত্রস্বরূপ জ্ঞান করিত; যন্ত্রটিও এমন সুচারু যে, কোনোদিন তাহার চাকায় এক ফোঁটা তেল জোগাইবারও দরকার হয় নাই।
ফণিভূষণের জন্মস্থান ফুলবেড়ে, বাণিজ্যস্থান এখানে। কর্মানুরোধে এইখানেই তাহাকে অধিকাংশ সময় থাকিতে হইত। ফুলবেড়ের বাড়িতে তাহার মা ছিল না, তবু পিসি মাসি ও অন্য পাঁচজন ছিল। কিন্তু ফণিভূষণ পিসি মাসি ও অন্য পাঁচজনের উপকারার্থেই বিশেষ করিয়া সুন্দরী স্ত্রী ঘরে আনে নাই। সুতরাং স্ত্রীকে সে পাঁচজনের কাছ থেকে আনিয়া এই কুঠিতে একলা নিজের কাছেই রাখিল। কিন্তু অন্যান্য অধিকার হইতে স্ত্রী-অধিকারের প্রভেদ এই যে, স্ত্রীকে পাঁচজনের কাছ হইতে বিচ্ছিন্ন করিয়া একলা নিজের কাছে রাখিলেই যে সব সময় বেশি করিয়া পাওয়া যায় তাহা নহে।
স্ত্রীটি বেশি কথাবার্তা কহিত না, পাড়াপ্রতিবেশিনীদের সঙ্গেও তাহার মেলামেশা বেশি ছিল না ব্রত উপলক্ষ্য করিয়া দুটো ব্রাক্ষ্মণকে খাওয়ানো বা বৈষ্ণবীকে দুটো পয়সা ভিক্ষা বেশী দেওয়া কখনো তাহার দ্বারা ঘটে নাই। তাহার হাতে কোনো জিনিস নষ্ট হয় নাই; কেবল স্বামীর আদরগুলা ছাড়া আর যাহা পাইয়াছে সমস্তই জমা করিয়া রাখিয়াছে। আশ্চর্যের বিষয় এই যে, সে নিজের অপরূপ যৌবনশ্রী হইতেও যেন লেশমাত্র অপব্যয় ঘটিতে দেয় নাই। লোকে বলে, তাহার চব্বিশ বৎসর বয়সের সময়ও তাহাকে চৌদ্দবৎসরের মতো কাঁচা দেখিতে ছিল। যাহাদের হৃৎপিণ্ড বরফের পিণ্ড, যাহাদের বুকের মধ্যে ভালোবাসার জ্বালাযন্ত্রণা স্থান পায় না, তাহারা বোধ করি সুদীর্ঘকাল তাজা থাকে, তাহারা কৃপণের মতো অন্তরে বাহিরে আপনাকে জমাইয়া রাখিতে পারে।
ঘনপল্লবিত অতিসতেজ লতার মতো বিধাতা মণিমালিকাকে নিষ্ফলা করিয়া রাখিলেন, তাহাকে সন্তান হইতে বঞ্চিত করিলেন। অর্থাৎ তাহাকে এমন একটা-কিছু দিলেন না যাহাকে সে আপন লোহার সিন্দুকের মণিমাণিক্য অপেক্ষা বেশি করিয়া বুঝিতে পারে, যাহা বসন্তপ্রভাতের নবসূর্যের মতো আপন কোমল উত্তাপে তাহার হৃদয়ের বরফপিণ্ডটা গলাইয়া সংসারের উপর একটা স্নেহনির্ঝর বহাইয়া দেয়।
কিন্তু মণিমালিকা কাজকর্মে মজবুত ছিল। কখনোই সে লোকজন বেশি রাখে নাই। যে কাজ তাহার দ্বারা সাধ্য সে কাজে কেহ বেতন লইয়া যাইবে ইহা সে সহিতে পারিত না। সে কাহারও জন্য চিন্তা করিত না, কাহাকেও ভালোবাসিত না, কেবল কাজ করিত এবং জমা করিত, এইজন্য তাহার রোগ শোক তাপ কিছুই ছিল না; অপরিমিত স্বাস্থ্য, অবিচলিত শান্তি এবং সঞ্চীয়মান সম্পদের মধ্যে সে সবলে বিরাজ করিত।
অধিকাংশ স্বামীর পক্ষে ইহাই যথেষ্ট; যথেষ্ট কেন, ইহা দুর্লভ। অঙ্গের মধ্যে কটিদেশ বলিয়া একটা ব্যাপার আছে তাহা কোমরে ব্যথা না হইলে মনে পড়ে না; গৃহের আশ্রয়স্বরূপে স্ত্রী যে একজন আছে ভালোবাসার তাড়নায় তাহা পদে পদে এবং তাহা চব্বিশঘণ্টা অনুভব করার নাম ঘরকর্‌‌‌নার কোমরে ব্যথা। নিরতিশয় পাতিব্রত্যটা স্ত্রীর পক্ষে গৌরবের বিষয় কিন্তু পতির পক্ষে আরামের নহে, আমার তো এইরূপ মত।
মহাশয়, স্ত্রীর ভালোবাসা ঠিক কতটা পাইলাম, ঠিক কতটুকু কম পড়িল, অতি সূক্ষ্ম নিক্তি ধরিয়া তাহা অহরহ তৌল করিতে বসা কি পুরুষমানুষের কর্ম! স্ত্রী আপনার কাজ করুক, আমি আপনার কাজ করি, ঘরের মোটা হিসাবটা তো এই। অব্যক্তের মধ্যে কতটা ব্যক্ত, ভাবের মধ্যে কতটুকু অভাব, সুস্পষ্টের মধ্যেও কী পরিমাণ ইঙ্গিত, অণুপরমাণুর মধ্যে কতটা বিপুলতা— ভালোবাসাবাসির তত সুসূক্ষ্ম বোধশক্তি বিধাতা পুরুষমানুষকে দেন নাই, দিবার প্রয়োজন হয় নাই। পুরুষমানুষের তিলপরিমাণ অনুরাগ-বিরাগের লক্ষণ লইয়া মেয়েরা বটে ওজন করিতে বসে। কথার মধ্য হইতে আসল ভঙ্গীটুকু এবং ভঙ্গীর মধ্য হইতে আসল কথাটুকু চিরিয়া চিরিয়া চুনিয়া চুনিয়া বাহির করিতে থাকে। কারণ, পুরুষের ভালোবাসাই তাহাদের বল, তাহাদের জীবনব্যবসায়ের মূলধন। ইহারই হাওয়ার গতিক লক্ষ্য করিয়া ঠিক সময় ঠিকমতো পাল ঘুরাইতে পারিলে তবেই তাহাদের তরণী তরিয়া যায়। এইজন্যই বিধাতা ভালোবাসামান- যন্ত্রটি মেয়েদের হৃদয়ের মধ্যে ঝুলাইয়া দিয়াছেন, পুরুষদের দেন নাই।
কিন্তু বিধাতা যাহা দেন নাই সম্প্রতি পুরুষরা সেটি সংগ্রহ করিয়া লইয়াছেন। কবিরা বিধাতার উপর টেক্কা দিয়া এই দুর্লভ যন্ত্রটি, এই দিগ্‌দর্শন যন্ত্রণাশলাকাটি নির্বিচারে সর্বসাধারণের হস্তে দিয়াছেন। বিধাতার দোষ দিই না, তিনি মেয়েপুরুষকে যথেষ্ট ভিন্ন করিয়াই সৃষ্টি করিয়াছিলেন, কিন্তু সভ্যতায় সে ভেদ আর থাকে না, এখন মেয়েও পুরুষ হইতেছে, পুরুষও মেয়ে হইতেছে; সুতরাং ঘরের মধ্য হইতে শান্তি ও শৃঙ্খলা বিদায় লইল। এখন শুভবিবাহের পূর্বে পুরুষকে বিবাহ করিতেছি না মেয়েকে বিবাহ করিতেছি, তাহা কোনোমতে নিশ্চয় করিতে না পারিয়া, বরকন্যা উভয়েরই চিত্ত আশঙ্কায় দুরু দুরু করিতে থাকে।
আপনি বিরক্ত হইতেছেন! একলা পড়িয়া থাকি, স্ত্রীর নিকট হইতে নির্বাসিত; দূর হইতে সংসারের অনেক নিগূঢ় তত্ত্ব মনের মধ্যে উদয় হয়— এগুলো ছাত্রদের কাছে বলিবার বিষয় নয়, কথাপ্রসঙ্গে আপনাকে বলিয়া লইলাম, চিন্তা করিয়া দেখিবেন।
মোট কথাটা এই যে, যদিচ রন্ধনে নুন কম হইত না এবং পানে চুন বেশি হইত না, তথাপি ফণিভূষণের হৃদয় কী-যেন-কী নামক একটু দুঃসাধ্য উৎপাত অনুভব করিত। স্ত্রীর কোনো দোষ ছিল না, কোনো ভ্রম ছিল না, তবু স্বামীর কোনো সুখ ছিল না। সে তাহার সহধর্মিণীর শূন্যগহ্বর হৃদয় লক্ষ্য করিয়া কেবল হীরামুক্তার গহনা ঢালিত কিন্তু সেগুলা পড়িত গিয়া লোহার সিন্দুকে, হৃদয় শূন্যই থাকিত। খুড়া দুর্গামোহন ভালোবাসা এত সূক্ষ্ম করিয়া বুঝিত না। এত কাতর হইয়া চাহিত না, এত প্রচুর পরিমাণে দিত না, অথচ খুড়ির নিকট হইতে তাহা অজস্র পরিমাণে লাভ করিত। ব্যবসায়ী হইতে গেলে নব্যবাবু হইলে চলে না এবং স্বামী হইতে গেলে পুরুষ হওয়া দরকার, এ কথায় সন্দেহমাত্র করিবেন না।
ঠিক এই সময়ে শৃগালগুলা নিকটবর্তী ঝোপের মধ্য হইতে অত্যন্ত উচ্চৈঃস্বরে চিৎকার করিয়া উঠিল। মাস্টারমহাশয়ের গল্পস্রোতে মিনিটকয়েকের জন্য বাধা পড়িল। ঠিক মনে হইল, সেই অন্ধকার সভাভূমিতে কৌতুকপ্রিয় শৃগালসম্প্রদায় ইস্কুলমাস্টারের ব্যাখ্যাত দাম্পত্যনীতি শুনিয়াই হউক বা নবসভ্যতাদুর্বল ফণিভূষণের আচরণেই হউক, রহিয়া রহিয়া অট্টহাস্য করিয়া উঠিতে লাগিল। তাহাদের ভাবোচ্ছ্বাস নিবৃত্ত হইয়া জলস্থল দ্বিগুণতর নিস্তব্ধ হইলে পর মাস্টার সন্ধ্যার অন্ধকারে তাঁহার বৃহৎ উজ্জ্বল চক্ষু পাকাইয়া গল্প বলিতে লাগিলেন—
ফণিভূষণের জটিল এবং বহুবিস্তৃত ব্যবসায়ে হঠাৎ একটা ফাঁড়া উপস্থিত হইল। ব্যাপারটা কী তাহা আমার মতো অব্যবসায়ীর পক্ষে বোঝা এবং বোঝানো শক্ত। মোদ্দা কথা, সহসা কী কারণে বাজারে তাহার ক্রেডিট রাখা কঠিন হইয়া পড়িয়াছিল। যদি কেবলমাত্র পাঁচটা দিনের জন্যও সে কোথাও হইতে লাখদেড়েক টাকা বাহির করিতে পারে, বাজারে একবার বিদ্যুতের মতো এই টাকাটার চেহারা দেখাইয়া যায়, তাহা হইলেই মুহূর্তের মধ্যে সংকট উত্তীর্ণ হইয়া তাহার ব্যাবসা পালভরে ছুটিয়া চলিতে পারে।
টাকাটার সুযোগ হইতেছিল না। স্থানীয় পরিচিত মহাজনদের নিকট হইতে ধার করিতে প্রবৃত্ত হইয়াছে এরূপ জনরব উঠিলে তাহার ব্যবসায়ের দ্বিগুণ অনিষ্ট হইবে, আশঙ্কায় তাহাকে অপরিচিত স্থানে ঋণের চেষ্টা দেখিতে হইতেছিল। সেখানে উপযুক্ত বন্ধক না রাখিলে চলে না।
গহনা বন্ধক রাখিলে লেখাপড়া এবং বিলম্বের কারণ থাকে না, চট্‌পট্‌ এবং সহজেই কাজ হইয়া যায়।
ফণিভূষণ একবার স্ত্রীর কাছে গেল। নিজের স্ত্রীর কাছে স্বামী যেমন সহজভাবে যাইতে পারে ফণিভূষণের তেমন করিয়া যাইবার ক্ষমতা ছিল না। সে দুর্ভাগ্যক্রমে নিজের স্ত্রীকে ভালোবাসিত, যেমন ভালোবাসা কাব্যের নায়ক কাব্যের নায়িকাকে বাসে; যে ভালোবাসায় সন্তর্পণে পদক্ষেপ করিতে হয় এবং সকল কথা মুখে ফুটিয়া বাহির হইতে পারে না, যে ভালোবাসার প্রবল আকর্ষণ সূর্য এবং পৃথিবীর আকর্ষণের ন্যায় মাঝখানে একটা অতিদূর ব্যবধান রাখিয়া দেয়।
তথাপি তেমন তেমন দায়ে পড়িলে কাব্যের নায়ককেও প্রেয়সীর নিকট হুন্ডি এবং বন্ধক এবং হ্যাণ্ড্‌নোটের প্রসঙ্গ তুলিতে হয়; কিন্তু সুর বাধিয়া যায়, বাক্যস্খলন হয়, এমন-সকল পরিষ্কার কাজের কথার মধ্যেও ভাবের জড়িমা ও বেদনার বেপথু আসিয়া উপস্থিত হয়। হতভাগ্য ফণিভূষণ স্পষ্ট করিয়া বলিতে পারিল না, ‘ওগো, আমার দরকার হইয়াছে, তোমার গহনাগুলো দাও।’
কথাটা বলিল, অথচ অত্যন্ত দুর্বলভাবে বলিল। মণিমালিকা যখন কঠিন মুখ করিয়া হাঁ-না কিছুই উত্তর করিল না তখন সে একটা অত্যন্ত নিষ্ঠুর আঘাত পাইল কিন্তু আঘাত করিল না। কারণ, পুরুষোচিত বর্বরতা লেশমাত্র তাহার ছিল না। যেখানে জোর করিয়া কাড়িয়া লওয়া উচিত ছিল, সেখানে সে আপনার আন্তরিক ক্ষোভ পর্যন্ত চাপিয়া গেল। যেখানে ভালোবাসার একমাত্র অধিকার, সর্বনাশ হইয়া গেলেও সেখানে বলকে প্রবেশ করিতে দিবে না, এই তাহার মনের ভাব। এ সম্বন্ধে তাহাকে যদি ভর্ৎসনা করা যাইত তবে সম্ভবত সে এইরূপ সূক্ষ্ম তর্ক করিত যে, বাজারে যদি অন্যায় কারণেও আমার ক্রেডিট না থাকে তবে তাই বলিয়া বাজার লুটিয়া লইবার অধিকার আমার নাই, স্ত্রী যদি স্বেচ্ছাপূর্বক বিশ্বাস করিয়া আমাকে গহনা না দেয় তবে তাহা আমি কাড়িয়া লইতে পারি না। বাজারে যেমন ক্রেডিট ঘরে তেমনি ভালোবাসা, বাহুবল কেবলমাত্র রণক্ষেত্রে। পদে পদে এইরূপ অত্যন্ত সূক্ষ্ম সূক্ষ্ম তর্কসূত্র কাটিবার জন্যই কি বিধাতা পুরুষমানুষকে এরূপ উদার, এরূপ প্রবল, এরূপ বৃহদাকার করিয়া নির্মাণ করিয়াছিলেন। তাঁহার কি বসিয়া বসিয়া অত্যন্ত সুকুমার চিত্তবৃত্তিকে নিরতিশয় তনিমার সহিত অনুভব করিবার অবকাশ আছে, না, ইহা তাঁহাকে শোভা পায়।
যাহা হউক, আপন উন্নত হৃদয়বৃত্তির গর্বে স্ত্রীর গহনা স্পর্শ না করিয়া ফণিভূষণ অন্য উপায়ে অর্থ সংগ্রহের জন্য কলিকাতায় চলিয়া গেল।
সংসারে সাধারণত স্ত্রীকে স্বামী যতটা চেনে স্বামীকে স্ত্রী তাহার চেয়ে অনেক বেশি চেনে; কিন্তু স্বামীর প্রকৃতি যদি অত্যন্ত সূক্ষ্ম হয় তবে স্ত্রীর অনুবীক্ষণে তাহার সমস্তটা ধরা পড়ে না। আমাদের ফণিভূষণকে ফণিভূষণের স্ত্রী ঠিক বুঝিত না। স্ত্রীলোকের অশিক্ষিতপটুত্ব যে-সকল বহুকালাগত প্রাচীন সংস্কারের দ্বারা গঠিত, অত্যন্ত নব্য পুরুষেরা তাহার বাহিরে গিয়া পড়ে। ইহারা এক রকমের! ইহারা মেয়েমানুষের মতোই রহস্যময় হইয়া উঠিতেছে। সাধারণ পুরুষমানুষের যে-কটা বড়ো বড়ো কোটা আছে, অর্থাৎ কেহ-বা বর্বর, কেহ-বা নির্বোধ, কেহ-বা অন্ধ, তাহার মধ্যে কোনোটাতেই ইহাদিগকে ঠিকমতো স্থাপন করা যায় না।
সুতরাৎ মণিমালিকা পরামর্শের জন্য তাহার মন্ত্রীকে ডাকিল। গ্রামসম্পর্কে অথবা দূরসম্পর্কে মণিমালিকার এক ভাই ফণিভূষণের কুঠিতে গোমস্তার অধীনে কাজ করিত। তাহার এমন স্বভাব ছিল না যে কাজের দ্বারা উন্নতি লাভ করে, কোনো-একটা উপলক্ষ্য করিয়া আত্মীয়তার জোরে বেতন এবং বেতনেরও বেশি কিছু কিছু সংগ্রহ করিত।
মণিমালিকা তাহাকে ডাকিয়া সকল কথা বলিল; জিজ্ঞাসা করিল, ‘এখন পরামর্শ কী।’
সে অত্যন্ত বুদ্ধিমানের মতো মাথা নাড়িল; অর্থাৎ গতিক ভালো নহে। বুদ্ধিমানেরা কখনোই গতিক ভালো দেখে না। সে কহিল, ‘বাবু কখনোই টাকা সংগ্রহ করিতে পারিবেন না, শেষকালে তোমার এ গহনাতে টান পড়িবেই।’
মণিমালিকা মানুষকে যেরূপ জানিত তাহাতে বুঝিল, এইরূপ হওয়াই সম্ভব এবং ইহাই সংগত। তাহার দুশ্চিন্তা সুতীব্র হইয়া উঠিল। সংসারে তাহার সন্তান নাই; স্বামী আছে বটে কিন্তু স্বামীর অস্তিত্ব সে অন্তরের মধ্যে অনুভব করে না, অতএব যাহা তাহার একমাত্র যত্নের ধন, যাহা তাহার ছেলের মতো ক্রমে ক্রমে বৎসরে বৎসরে বাড়িয়া উঠিতেছে, যাহা রূপকমাত্র নহে, যাহা প্রকৃতই সোনা, যাহা মানিক, যাহা বক্ষের, যাহা কণ্ঠের, যাহা মাথার— সেই অনেকদিনের অনেক সাধের সামগ্রী এক মুহূর্তেই ব্যবসায়ের অতলস্পর্শ গহ্বরের মধ্যে নিক্ষিপ্ত হইবে ইহা কল্পনা করিয়া তাহার সর্বশরীর হিম হইয়া আসিল। সে কহিল, ‘কী করা যায়।’
মধুসূদন কহিল, ‘গহনাগুলো লইয়া এইবেলা বাপের বাড়ি চলো।’ গহনার কিছু অংশ, এমন-কি অধিকাংশই যে তাহার ভাগে আসিবে বুদ্ধিমান মধু মনে মনে তাহার উপায় ঠাওরাইল।
মণিমালিকা এ প্রস্তাবে তৎক্ষণাৎ সম্মত হইল।
আষাঢ়শেষের সন্ধ্যাবেলায় এই ঘাটের ধারে একখানি নৌকা আসিয়া লাগিল। ঘনমেঘাচ্ছন্ন প্রত্যুষে নিবিড় অন্ধকারে নিদ্রাহীন ভেকের কলরবের মধ্যে একখানি মোটা চাদরে পা হইতে মাথা পর্যন্ত আবৃত করিয়া মণিমালিকা নৌকায় উঠিল। মধুসূদন নৌকার মধ্য হইতে জাগিয়া উঠিয়া কহিল, ‘গহনার বাক্সটা আমার কাছে দাও।’ মণি কহিল, ‘সে পরে হইবে, এখন নৌকা খুলিয়া দাও।’
নৌকা খুলিয়া দিল, খরস্রোতে হুহু করিয়া ভাসিয়া গেল।
মণিমালিকা সমস্ত রাত ধরিয়া একটি একটি করিয়া তাহার সমস্ত গহনা সর্বাঙ্গ ভরিয়া পরিয়াছে, মাথা হইতে পা পর্যন্ত আর স্থান ছিল না। বাক্সে করিয়া গহনা লইলে সে বাক্স হাতছাড়া হইয়া যাইতে পারে, এ আশঙ্কা তাহার ছিল। কিন্তু গায়ে পরিয়া গেলে তাহাকে না বধ করিয়া সে গহনা কেহ লইতে পারিবে না।
সঙ্গে কোনোপ্রকার বাক্স না দেখিয়া মধুসূদন কিছু বুঝিতে পারিল না, মোটা চাদরের নিচে যে মণিমালিকার দেহপ্রাণের সঙ্গে সঙ্গে দেহপ্রাণের অধিক গহনাগুলি আচ্ছন্ন ছিল তাহা সে অনুমান করিতে পারে নাই! মণিমালিকা ফণিভূষণকে বুঝিত না বটে, কিন্তু মধুসূদনকে চিনিতে তাহার বাকি ছিল না।
মধুসূদন গোমস্তার কাছে একখানা চিঠি রাখিয়া গেল যে, সে কর্ত্রীকে পিত্রালয়ে পৌঁছাইয়া দিতে রওনা হইল। গোমস্তা ফণিভূষণের বাপের আমলের; সে অত্যন্ত বিরক্ত হইয়া হ্রস্ব-ইকারকে দীর্ঘ-ঈকার এবং দন্ত্য-স’কে তালব্য-শ করিয়া মনিবকে এক পত্র লিখিল, ভালো বাংলা লিখিল না কিন্তু স্ত্রীকে অযথা প্রশ্রয় দেওয়া যে পুরুষোচিত নহে, এ কথাটা ঠিকমতোই প্রকাশ করিল।
ফণিভূষণ মণিমালিকার মনের কথাটা ঠিক বুঝিল। তাহার মনে এই আঘাতটা প্রবল হইল যে, আমি গুরুতর ক্ষতিসম্ভাবনা সত্ত্বেও স্ত্রীর অলংকার পরিত্যাগ করিয়া প্রাণপণ চেষ্টায় অর্থসংগ্রহে প্রবৃত্ত হইয়াছি, তবু আমাকে সন্দেহ। আমাকে আজিও চিনিল না।
নিজের প্রতি যে নিদারুণ অন্যায়ে ক্রুদ্ধ হওয়া উচিত ছিল, ফণিভূষণ তাহাতে ক্ষুব্ধ হইল মাত্র। পুরুষমানুষ বিধাতার ন্যায়দণ্ড, তাহার মধ্যে তিনি বজ্রাগ্নি নিহিত করিয়া রাখিয়াছেন, নিজের প্রতি অথবা অপরের প্রতি অন্যায়ের সংঘর্ষে সে যদি দপ্‌ করিয়া জ্বলিয়া উঠিতে না পারে তবে ধিক্‌ তাহাকে। পুরুষমানুষ দাবাগ্নির মতো রাগিয়া উঠিবে সামান্য কারণে, আর স্ত্রীলোক শ্রাবণমেঘের মতো অশ্রুপাত করিতে থাকিবে বিনা উপলক্ষে বিধাতা এইরূপ বন্দোবস্ত করিয়াছিলেন, কিন্তু সে আর টেঁকে না।
ফণিভূষণ অপরাধিনী স্ত্রীকে লক্ষ্য করিয়া মনে মনে কহিল, ‘এই যদি তোমার বিচার হয় তবে এইরূপই হউক, আমার কর্তব্য আমি করিয়া যাইব।’ আরো শতাব্দী-পাঁচছয় পরে যখন কেবল অধ্যাত্মশক্তিতে জগৎ চলিবে তখন যাহার জন্মগ্রহণ করা উচিত ছিল সেই ভাবী যুগের ফণিভূষণ ঊনবিংশ শতাব্দীতে অবতীর্ণ হইয়া সেই আদিযুগের স্ত্রীলোককে বিবাহ করিয়া বসিয়াছে শাস্ত্রে যাহার বুদ্ধিকে প্রলয়ংকরী বলিয়া থাকে। ফণিভূষণ স্ত্রীকে এক-অক্ষর পত্র লিখিল না এবং মনে মনে প্রতিজ্ঞা করিল, এ সম্বন্ধে স্ত্রীর কাছে কখনও সে কোনো কথার উল্লেখ করিবে না। কী ভীষণ দণ্ডবিধি।
দিনদশেক পরে কোনোমতে যথোপযুক্ত টাকা সংগ্রহ করিয়া বিপদুত্তীর্ণ ফণিভূষণ বাড়ি আসিয়া উপস্থিত হইল। সে জানিত, বাপের বাড়িতে গহনাপত্র রাখিয়া এতদিনে মণিমালিকা ঘরে ফিরিয়া আসিয়াছে। সেদিনকার দীনপ্রার্থীভাব ত্যাগ করিয়া কৃতকার্য কৃতীপুরুষ স্ত্রীর কাছে দেখা দিলে মণি যে কিরূপ লজ্জিত এবং অনাবশ্যক প্রয়াসের জন্য কিঞ্চিৎ অনুতপ্ত হইবে, ইহাই কল্পনা করিতে করিতে ফণিভূষণ অন্তঃপুরে শয়নাগারের দ্বারের কাছে আসিয়া উপনীত হইল।
দেখিল, দ্বার রুদ্ধ। তালা ভাঙিয়া ঘরে ঢুকিয়া দেখিল, ঘর শূন্য। কোণে লোহার সিন্দুক খোলা পড়িয়া আছে, তাহাতে গহনাপত্রের চিহ্নমাত্র নাই। স্বামীর বুকের মধ্যে ধক্‌ করিয়া একটা ঘা লাগিল! মনে হইল সংসার উদ্দেশ্যহীন এবং ভালোবাসা ও বাণিজ্য-ব্যবসা সমস্তই ব্যর্থ। আমরা এই সংসারপিঞ্জরের প্রত্যেক শলাকার উপরে প্রাণপাত করিতে বসিয়াছি, কিন্তু তাহার ভিতরে পাখি নাই, রাখিলেও সে থাকে না। তবে অহরহ হৃদয়খানির রক্তমানিক ও অশ্রুজলের মুক্তামালা দিয়া কী সাজাইতে বসিয়াছি। এই চিরজীবনের সর্বস্বজড়ানো শূন্য সংসার-খাঁচাটা ফণিভূষণ মনে মনে পদাঘাত করিয়া অতিদূরে ফেলিয়া দিল।
ফণিভূষণ স্ত্রীর সম্বন্ধে কোনোরূপ চেষ্টা করিতে চাহিল না। মনে করিল, যদি ইচ্ছা হয় তো ফিরিয়া আসিবে। বৃদ্ধ ব্রাক্ষ্মণ গোমস্তা আসিয়া কহিল, ‘চুপ করিয়া থাকিলে কী হইবে, কর্ত্রীবধূর খবর লওয়া চাই তো।’ এই বলিয়া মণিমালিকার পিত্রালয়ে লোক পাঠাইয়া দিল। সেখান হইতে খবর আসিল, মণি অথবা মধু এ পর্যন্ত সেখানে পৌঁছে নাই।
তখন চারি দিকে খোঁজ পড়িয়া গেল। নদীতীরে-তীরে প্রশ্ন করিতে করিতে লোক ছুটিল। মধুর তল্লাস করিতে পুলিসে খবর দেওয়া হইল— কোন্‌ নৌকা, নৌকার মাঝি কে, কোন্‌ পথে তাহারা কোথায় চলিয়া গেল, তাহার কোনো সন্ধান মিলিল না।
সর্বপ্রকার আশা ছাড়িয়া দিয়া একদিন ফণিভূষণ সন্ধ্যাকালে তাহার পরিত্যক্ত শয়নগৃহের মধ্যে প্রবেশ করিল। সেদিন জন্মাষ্টমী, সকাল হইতে অবিশ্রান্ত বৃষ্টি পড়িতেছে। উৎসব উপলক্ষ্যে গ্রামের প্রান্তরে একটা মেলা বসে, সেখানে আটচালার মধ্যে বারোয়ারির যাত্রা আরম্ভ হইয়াছে। মুষলধারায় বৃষ্টিপাতশব্দে যাত্রার গানের সুর মৃদুতর হইয়া কানে আসিয়া প্রবেশ করিতেছে। ঐ-যে বাতায়নের উপরে শিথিলকব্জা দরজাটা ঝুলিয়া পড়িয়াছে ঐখানে ফণিভূষণ অন্ধকারে একলা বসিয়াছিল— বাদলার হাওয়া, বৃষ্টির ছাট এবং যাত্রার গান ঘরের মধ্যে প্রবেশ করিতেছিল, কোনো খেয়ালই ছিল না। ঘরের দেওয়ালে আর্টস্টুডিয়ো-রচিত লক্ষ্মীসরস্বতীর একজোড়া ছবি টাঙানো; আলনার উপরে একটি গামছা ও তোয়ালে, একটি চুড়িপেড়ে ও একটি ডুরে শাড়ি সদ্যব্যবহারযোগ্যভাবে পাকানো ঝুলানো রহিয়াছে। ঘরের কোণে টিপাইয়ের উপরে পিতলের ডিবায় মণিমালিকার স্বহস্তরচিত গুটিকতক পান শুষ্ক হইয়া পড়িয়া আছে। কাচের আলমারির মধ্যে তাহার আবাল্যসঞ্চিত চীনের পুতুল, এসেন্সের শিশি, রঙিন কাচের ডিক্যাণ্টার, শৌখিন তাস, সমুদ্রের বড়ো বড়ো কড়ি, এমন-কি, শূন্য সাবানের বাক্সগুলি পর্যন্ত অতি পরিপাটি করিয়া সাজানো; যে অতিক্ষুদ্র গোলকবিশিষ্ট ছোটো শখের কেরোসিন-ল্যাম্প সে নিজে প্রতিদিন প্রস্তুত করিয়া স্বহস্তে জ্বালাইয়া কুলুঙ্গিটির উপর রাখিয়া দিত তাহা যথাস্থানে নির্বাপিত এবং ম্লান হইয়া দাঁড়াইয়া আছে, কেবল সেই ক্ষুদ্র ল্যাম্পটি এই শয়নকক্ষে মণিমালিকার শেষমুহূর্তের নিরুত্তর সাক্ষী; সমস্ত শূন্য করিয়া যে চলিয়া যায়, সেও এত চিহ্ন এত ইতিহাস, সমস্ত জড়সামগ্রীর উপর আপন সজীব হৃদয়ের এত স্নেহস্বাক্ষর রাখিয়া যায়! এসো মণিমালিকা, এসো, তোমার দীপটি তুমি জ্বালাও, তোমার ঘরটি তুমি আলো করো, আয়নার সম্মুখে দাঁড়াইয়া তোমার যত্নকুঞ্চিত শাড়িটি তুমি পরো, তোমার জিনিসগুলি তোমার জন্য অপেক্ষা করিতেছে। তোমার কাছ হইতে কেহ কিছু প্রত্যাশা করে না, কেবল তুমি উপস্থিত হইয়া মাত্র তোমার অক্ষয় যৌবন তোমার অম্লান সৌন্দর্য লইয়া চারিদিকের এই-সকল বিপুল বিক্ষিপ্ত অনাথ জড়সামগ্রীরাশিকে একটি প্রাণের ঐক্যে সঞ্জীবিত করিয়া রাখো; এই-সকল মূক প্রাণহীন পদার্থের অব্যক্ত ক্রন্দন গৃহকে শ্মশান করিয়া তুলিয়াছে।
গভীর রাত্রে কখন্‌ একসময়ে বৃষ্টির ধারা এবং যাত্রার গান থামিয়া গেছে। ফণিভূষণ জানলার কাছে যেমন বসিয়া ছিল তেমনি বসিয়া আছে। বাতায়নের বাহিরে এমন একটা জগদ্‌ব্যাপী নীরন্ধ্র অন্ধকার যে তাহার মনে হইতেছিল, যেন সম্মুখে যমালয়ের একটা অভ্রভেদী সিংহদ্বার যেন এইখানে দাঁড়াইয়া কাঁদিয়া ডাকিলে চিরকালের লুপ্ত জিনিস অচিরকালের মতো একবার দেখা দিতেও পারে। এই মসীকৃষ্ণ মৃত্যুর পটে এই অতি কঠিন নিকষ-পাষাণের উপর এই হারানো সোনার একটি রেখা পড়িতেও পারে।
এমনসময় একটা ঠক্‌ঠক্‌ শব্দের সঙ্গে সঙ্গে গহনার ঝম্‌ঝম্‌ শব্দ শোনা গেল। ঠিক মনে হইল শব্দটা নদীর ঘাটের উপর হইতে উঠিয়া আসিতেছে। তখন নদীর জল এবং রাত্রির অন্ধকার এক হইয়া মিশিয়া গিয়াছিল। পুলকিত ফণিভূষণ দুই উৎসুক চক্ষু দিয়া অন্ধকার ঠেলিয়া ঠেলিয়া ফুঁড়িয়া ফুঁড়িয়া দেখিতে চেষ্টা করিতে লাগিল— স্ফীত হৃদয় এবং ব্যগ্র দৃষ্টি ব্যথিত হইয়া উঠিল, কিছুই দেখা গেল না। দেখিবার চেষ্টা যতই একান্ত বাড়িয়া উঠিল অন্ধকার ততই যেন ঘনীভূত, জগৎ ততই যেন ছায়াবৎ হইয়া আসিল। প্রকৃতি নিশীথরাত্রে আপন মৃত্যুনিকেতনের গবাক্ষদ্বারে অকস্মাৎ অতিথিসমাগম দেখিয়া দ্রুত হস্তে আরো একটা বেশি করিয়া পর্দা ফেলিয়া দিল।
শব্দটা ক্রমে ঘাটের সর্বোচ্চ সোপানতল ছাড়িয়া বাড়ির দিকে অগ্রসর হইতে লাগিল। বাড়ির সম্মুখে আসিয়া থামিল। দেউড়ি বন্ধ করিয়া দরোয়ান যাত্রা শুনিতে গিয়াছিল। তখন সেই রুদ্ধ দ্বারের উপর ঠক্‌ঠক্‌ ঝম্‌ঝম্‌ করিয়া ঘা পড়িতে লাগিল, যেন অলংকারের সঙ্গে সঙ্গে একটা শক্ত জিনিস দ্বারের উপর আসিয়া পড়িতেছে। ফণিভূষণ আর থাকিতে পারিল না। নির্বাণদীপ কক্ষগুলি পার হইয়া অন্ধকার সিঁড়ি দিয়া নামিয়া রুদ্ধ দ্বারের নিকট আসিয়া উপস্থিত হইল। দ্বার বাহির হইতে তালাবন্ধ ছিল। ফণিভূষণ প্রাণপণে দুই হাতে সেই দ্বার নাড়া দিতেই সেই সংঘাতে এবং তাহার শব্দে চমকিয়া জাগিয়া উঠিল। দেখিতে পাইল, সে নিদ্রিত অবস্থায় উপর হইতে নিচে নামিয়া আসিয়া ছিল। তাহার সর্বশরীর ঘর্মাক্ত, হাত পা বরফের মতো ঠাণ্ডা এবং হৃৎপিন্ড নির্বাণোম্মুখ প্রদীপের মতো স্ফুরিত হইতেছে। স্বপ্ন ভাঙিয়া দেখিল, বাহিরে আর কোনো শব্দ নাই, কেবল শ্রাবণের ধারা তখনও ঝর্‌‌‌ঝর্‌‌‌ শব্দে পড়িতেছিল এবং তাহারই সহিত মিশ্রিত হইয়া শুনা যাইতেছিল যাত্রার ছেলেরা ভোরের সুরে তান ধরিয়াছে ।
যদিচ ব্যাপারটা সমস্তই স্বপ্ন কিন্তু এত অধিক নিকটবর্তী এবং সত্যবৎ যে ফণিভূষণের মনে হইল, যেন অতি অল্পের জন্যই সে তাহার অসম্ভব আকাঙ্ক্ষার আশ্চর্য সফলতা হইতে বঞ্চিত হইল। সেই জলপতনশব্দের সহিত দূরাগত ভৈরবীর তান তাহাকে বলিতে লাগিল, এই জাগরণই স্বপ্ন, এই জগৎই মিথ্যা।
তাহার পরদিনেও যাত্রা ছিল এবং দরোয়ানেরও ছুটি ছিল। ফণিভূষণ হুকুম দিল, আজ সমস্ত রাত্রি যেন দেউড়ির দরজা খোলা থাকে। দরোয়ান কহিল, ‘মেলা উপলক্ষ্যে নানা দেশ হইতে নানা প্রকারের লোক আসিয়াছে, দরজা খোলা রাখিতে সাহস হয় না।’ ফণিভূষণ সে কথা মানিল না। দরোয়ান কহিল, ‘তবে আমি সমস্ত রাত্রি হাজির থাকিয়া পাহারা দিব।’ ফণিভূষণ কহিল, ‘সে হইবে না, তোমাকে যাত্রা শুনিতে যাইতেই হইবে।’ দরোয়ান আশ্চর্য হইয়া গেল।
পরদিন সন্ধ্যাবেলায় দীপ নিভাইয়া দিয়া ফণিভূষণ তাহার শয়নকক্ষের সেই বাতায়নে আসিয়া বসিল। আকাশে অবৃষ্টিসংরম্ভ মেঘ এবং চতুর্দিকে কোনো-একটি অনির্দিষ্ট আসন্নপ্রতীক্ষার নিস্তব্ধতা। ভেকের অশ্রান্ত কলরব এবং যাত্রার গানের চিৎকারধ্বনি সেই স্তব্ধতা ভাঙিতে পারে নাই, কেবল তাহার মধ্যে একটা অসংগত অদ্ভুতরস বিস্তার করিতেছিল।
অনেকরাত্রে একসময়ে ভেক এবং ঝিল্লি এবং যাত্রার দলের ছেলেরা চুপ করিয়া গেল এবং রাত্রের অন্ধকারের উপরে আরো একটা কিসের অন্ধকার আসিয়া পড়িল। বুঝা গেল, এইবার সময় আসিয়াছে।
পূর্বদিনের মতো নদীর ঘাটে একটা ঠক্‌ঠক্‌ এবং ঝম্‌ঝম্‌ শব্দ উঠিল। কিন্তু ফণিভূষণ সে দিকে চোখ ফিরাইল না। তাহার ভয় হইল, পাছে অধীর ইচ্ছা এবং অশান্ত চেষ্টায় তাহার সকল ইচ্ছা, সকল চেষ্টা ব্যর্থ হইয়া যায়। পাছে আগ্রহের বেগ তাহার ইন্দ্রিয়শক্তিকে অভিভূত করিয়া ফেলে। সে আপনার সকল চেষ্টা নিজের মনকে দমন করিবার জন্য প্রয়োগ করিল, কাঠের মূর্তির মতো শক্ত হইয়া স্থির হইয়া বসিয়া রহিল।
শিঞ্জিত শব্দ আজ ঘাট হইতে ক্রমে ক্রমে অগ্রসর হইয়া মুক্ত দ্বারের মধ্যে প্রবেশ করিল। শুনা গেল, অন্দরমহলের গোলসিঁড়ি দিয়া ঘুরিতে ঘুরিতে শব্দ উপরে উঠিতেছে। ফণিভূষণ আপনাকে আর দমন করিতে পারে না, তাহার বক্ষ তুফানের ডিঙির মতো আছাড় খাইতে লাগিল এবং নিশ্বাস রোধ হইবার উপক্রম হইল। গোলসিঁড়ি শেষ করিয়া সেই শব্দ বারান্দা দিয়া ক্রমে ঘরের নিকটবর্তী হইতে লাগিল। অবশেষে ঠিক সেই শয়নকক্ষের দ্বারের কাছে আসিয়া খট্‌খট্‌ এবং ঝম্‌ঝম্‌ থামিয়া গেল। কেবল চৌকাঠটি পার হইলেই হয়।
ফণিভূষণ আর থাকিতে পারিল না। তাহার রুদ্ধ আবেগ এক মুহূর্তে প্রবলবেগে উচ্ছ্বসিত হইয়া উঠিল, সে বিদ্যুৎবেগে চৌকি হইতে উঠিয়া কাঁদিয়া চিৎকার করিয়া উঠিল, ‘মণি!’ অমনি সচকিত হইয়া জাগিয়া দেখিল, তাহারই সেই ব্যাকুল কণ্ঠের চিৎকারে ঘরের শাসিগুলা পর্যন্ত ধ্বনিত স্পন্দিত হইতেছে। বাহিরে সেই ভেকের কলরব এবং যাত্রার ছেলেদের ক্লিষ্ট কণ্ঠের গান।
ফণিভূষণ নিজের ললাটে সবলে আঘাত করিল।
পরদিন মেলা ভাঙিয়া গেছে। দোকানি এবং যাত্রার দল চলিয়া গেল। ফণিভূষণ হুকুম দিল, সেদিন সন্ধ্যার পর তাহার বাড়িতে সে নিজে ছাড়া আর কেহই থাকিবে না। চাকরেরা স্থির করিল, বাবু তান্ত্রিকমতে একটা কী সাধনে নিযুক্ত আছেন। ফণিভূষণ সমস্তদিন উপবাস করিয়া রহিল।
জনশূন্য বাড়িতে সন্ধ্যাবেলায় ফণিভূষণ বাতায়নতলে আসিয়া বসিল। সেদিন আকাশের স্থানে স্থানে মেঘ ছিল না, এবং ধৌত নির্মল বাতাসের মধ্য দিয়া নক্ষত্রগুলিকে অত্যুজ্জ্বল দেখাইতেছিল। কৃষ্ণপক্ষ দশমীর চাঁদ উঠিতে অনেক বিলম্ব আছে। মেলা উত্তীর্ণ হইয়া যাওয়াতে পরিপূর্ণ নদীতে নৌকা মাত্রই ছিল না এবং উৎসব-জাগরণক্লান্ত গ্রাম দুইরাত্রি জাগরণের পর আজ গভীর নিদ্রায় নিমগ্ন।
ফণিভূষণ একখানা চৌকিতে বসিয়া চৌকির পিঠের উপর মাথা ঊর্ধ্বমুখ করিয়া তারা দেখিতেছিল; ভাবিতেছিল, একদিন যখন তাহার বয়স ছিল উনিশ, যখন কলিকাতার কালেজে পড়িত, যখন সন্ধ্যাকালে গোলদিঘির তৃণশয়নে চিত হইয়া হাতের উপরে মাথা রাখিয়া ঐ অনন্তকালের তারাগুলির দিকে চাহিয়া থাকিত এবং মনে পড়িত তাহার সেই নদীকূলবর্তী শ্বশুরবাড়ির একটি বিরলকক্ষে চোদ্দবৎসরের বয়ঃসন্ধিগতা মণির সেই উজ্জ্বল কাঁচা মুখখানি, তখনকার সেই বিরহ কী সুমধূর, তখনকার সেই তারাগুলির আলোকস্পন্দন হৃদয়ের যৌবনস্পন্দনের সঙ্গে সঙ্গে কী বিচিত্র ‘বসন্তরাগেণ যতিতালাভ্যাং’ বাজিয়া বাজিয়া উঠিত! আজ সেই একই তারা আগুন দিয়া আকাশে মোহমুদগরের শ্লোক কয়টা লিখিয়া রাখিয়াছে; বলিতেছে, ‘সংসারোহয়মতীব বিচিত্রঃ!’
দেখিতে দেখিতে তারাগুলি সমস্ত লুপ্ত হইয়া গেল। আকাশ হইতে একখানা অন্ধকার নামিয়া এবং পৃথিবী হইতে একখানা অন্ধকার উঠিয়া চোখের উপরকার এবং নিচেরকার পল্লবের মতো একত্র আসিয়া মিলিত হইল। আজ ফণিভূষণের চিত্ত শান্ত ছিল। সে নিশ্চয় জানিত, আজ তাহার অভীষ্ট সিদ্ধ হইবে, সাধকের নিকট মৃত্যু আপন রহস্য উদ্‌ঘাটন করিয়া দিবে।
পূর্বরাত্রির মতো সেই শব্দ নদীর জলের মধ্য হইতে ঘাটের সোপানের উপর উঠিল। ফণিভূষণ দুই চক্ষু নিমীলিত করিয়া স্থির দৃঢ়চিত্তে ধ্যানাসনে বসিল। শব্দ দ্বারীশূন্য দেউড়ির মধ্যে প্রবেশ করিল, শব্দ জনশূন্য অন্তঃপুরের গোলসিঁড়ির মধ্য দিয়া ঘুরিয়া ঘুরিয়া উঠিতে লাগিল, শব্দ দীর্ঘ বারান্দা পার হইল, এবং শয়নকক্ষের দ্বারের কাছে আসিয়া ক্ষণকালের জন্য থামিল।
ফণিভূষণের হৃদয় ব্যাকুল এবং সর্বাঙ্গ কণ্টকিত হইয়া উঠিল, কিন্তু আজ সে চক্ষু খুলিল না। শব্দ চৌকাঠ পার হইয়া অন্ধকার ঘরের মধ্যে প্রবেশ করিল। আলনায় যেখানে শাড়ি কোঁচানো আছে, কুলুঙ্গিতে যেখানে কেরোসিনের দীপ দাঁড়াইয়া, টিপাইয়ের ধারে যেখানে পানের বাটায় পান শুষ্ক, এবং সেই বিচিত্রসামগ্রীপূর্ণ আলমারির কাছে প্রত্যেক জায়গায় এক-একবার করিয়া দাঁড়াইয়া অবশেষে শব্দটা ফণিভূষণের অত্যন্ত কাছে আসিয়া থামিল।
তখন ফণিভূষণ চোখ মেলিল এবং দেখিল, ঘরে নবোদিত দশমীর চন্দ্রালোক আসিয়া প্রবেশ করিয়াছে, এবং তাহার চৌকির ঠিক সম্মুখে একটি কঙ্কাল দাঁড়াইয়া। সেই কঙ্কালের আট আঙুলে আংটি, করতলে রতনচক্র, প্রকোষ্ঠে বালা, বাহুতে বাজুবন্ধ, গলায় কণ্ঠি, মাথায় সিঁথি, তাহার আপাদমস্তকে অস্থিতে অস্থিতে এক-একটি আভরণ সোনায় হীরায় ঝক্‌ঝক্‌ করিতেছে। অলংকারগুলি ঢিলা, ঢল্‌ঢল্‌ করিতেছে, কিন্তু অঙ্গ হইতে খসিয়া পড়িতেছে না। সর্বাপেক্ষা ভয়ংকর, তাহার অস্থিময় মুখে তাহার দুই চক্ষু ছিল সজীব; সেই কালো তারা, সেই ঘনদীর্ঘ পক্ষ্ম, সেই সজল উজ্জ্বলতা, সেই অবিচলিত দৃঢ়শান্তি দৃষ্টি। আজ আঠারো বৎসর পূর্বে একদিন আলোকিত সভাগৃহে নহবতের সাহানা-আলাপের মধ্যে ফণিভূষণ যে দুটি আয়ত সুন্দর কালো-কালো ঢলঢল চোখ শুভদৃষ্টিতে প্রথম দেখিয়াছিল সেই দুটি চক্ষুই আজ শ্রাবণের অর্ধরাত্রে কৃষ্ণপক্ষ দশমীর চন্দ্রকিরণে দেখিল, দেখিয়া তাহার সর্বশরীরের রক্ত হিম হইয়া আসিল। প্রাণপণে দুই চক্ষু বুজিতে চেষ্টা করিল, কিছুতেই পারিল না; তাহার চক্ষু মৃত মানুষের চক্ষুর মতো নির্নিমেষ চাহিয়া রহিল।
তখন সেই কঙ্কাল স্তম্ভিত ফণিভূষণের মুখের দিকে তাহার দৃষ্টি স্থির রাখিয়া দক্ষিণ হস্ত তুলিয়া নীরবে অঙ্গুলিসংকেতে ডাকিল। তাহার চার আঙুলের অস্তিতে হীরার আংটি ঝক্‌মক করিয়া উঠিল।
ফণিভূষণ মূঢ়ের মতো উঠিয়া দাঁড়াইল। কঙ্কাল দ্বারের অভিমুখে চলিল; হাড়েতে হাড়েতে গহনায় গহনায় কঠিন শব্দ হইতে লাগিল। ফণিভূষণ পাশবদ্ধ পুত্তলীর মতো তাহার পশ্চাৎ পশ্চাৎ চলিল। বারান্দা পার হইল, নিবিড় অন্ধকার গোলসিঁড়ি ঘুরিয়া ঘুরিয়া খট্‌খট্‌ ঠক্‌ঠক্‌ ঝম্‌ঝম্‌ করিতে করিতে নিচে উত্তীর্ণ হইল। নিচেকার বারান্দা পার হইয়া জনশূন্য দীপহীন দেউড়িতে প্রবেশ করিল। অবশেষে দেউড়ি পার হইয়া ইটের-খোয়া-দেওয়া বাগানের রাস্তায় বাহির হইয়া পড়িল। খোয়াগুলি অস্থিপাতে কড়্‌কড়্‌ করিতে লাগিল। সেখানে ক্ষীণ জ্যোৎস্না ঘন ডালপালার মধ্যে আটক খাইয়া কোথাও নিষ্কৃতির পথ পাইতেছিল না; সেই বর্ষার নিবিড়গন্ধ অন্ধকার ছায়াপথে জোনাকির ঝাঁকের মধ্য দিয়া উভয়ে নদীর ঘাটে আসিয়া উপস্থিত হইল।
ঘাটের যে ধাপ বাহিয়া শব্দ উপরে উঠিয়াছিল সেই ধাপ দিয়া অলংকৃত কঙ্কাল তাহার আন্দোলনহীন ঋজুগতিতে কঠিন শব্দ করিয়া এক-পা এক-পা নামিতে লাগিল। পরিপূর্ণ বর্ষানদীর প্রবলস্রোত জলের উপর জ্যোৎস্নার একটি দীর্ঘরেখা ঝিক্‌ঝিক্‌ করিতেছে।
কঙ্কাল নদীতে নামিল, অনুবর্তী ফণিভূষণও জলে পা দিল। জলস্পর্শ করিবামাত্র ফণিভূষণের তন্দ্রা ছুটিয়া গেল। সম্মুখে আর তাহার পথপ্রদর্শক নাই, কেবল নদীর পরপারে গাছগুলা স্তব্ধ হইয়া দাঁড়াইয়া এবং তাহাদের মাথার উপরে খণ্ড চাঁদ শান্ত অবাক্‌ভাবে চাহিয়া আছে। আপাদমস্তক বারংবার শিহরিয়া শিহরিয়া স্খলিতপদে ফণিভূষণ স্রোতের মধ্যে পড়িয়া গেল। যদিও সাঁতার জানিত কিন্তু স্নায়ু তাহার বশ মানিল না, স্বপ্নের মধ্য হইতে কেবল মুহূর্তমাত্র জাগরণের প্রান্তে আসিয়া পরক্ষণে অতলস্পর্শ সুপ্তির মধ্যে নিমগ্ন হইয়া গেল।
গল্প শেষ করিয়া ইস্কুলমাস্টার খানিকক্ষণ থামিলেন। হঠাৎ থামিবামাত্র বোঝা গেল, তিনি ছাড়া ইতিমধ্যে জগতের আর-সকলই নীরব নিস্তব্ধ হইয়া গেছে। অনেকক্ষণ আমি একটি কথাও বলিলাম না এবং অন্ধকারে তিনি আমার মুখের ভাব দেখিতে পাইলেন না।
আমাকে জিজ্ঞাসা করিলেন, “আপনি কি এ গল্প বিশ্বাস করিলেন না।”
আমি জিজ্ঞাসা করিলাম, “আপনি কি ইহা বিশ্বাস করেন।”
তিনি কহিলেন, “না। কেন করি না তাহার কয়েকটি যুক্তি দিতেছি। প্রথমত, প্রকৃতিঠাকুরানী উপন্যাসলেখিকা নহেন, তাঁহার হাতে বিস্তর কাজ আছে—”
আমি কহিলাম, “দ্বিতীয়ত, আমারই নাম শ্রীযুক্ত ফণিভূষণ সাহা।”
ইস্কুলমাস্টার কিছুমাত্র লজ্জিত না হইয়া কহিলেন, “আমি তাহা হইলে ঠিকই অনুমান করিয়াছিলাম। আপনার স্ত্রীর নাম কী ছিল।”
আমি কহিলাম, “নৃত্যকালী।”

কিন্তু শিবনাথ অস্থির হয়ে উঠল মনে মনে। বেহুলা গ্রামের গুপ্ত রন্ধ্রে রন্ধ্রে এক ভয়াবহ বন্যার আবর্ত পাক খাচ্ছিল। সে টের পায়নি। ভানুমতীর যৌবন সঞ্চারের সঙ্গে সঙ্গে সেই বন্যার উত্তরঙ্গ ঢেউ আচমকা ফুঁসে উঠতে লাগল, যে-যৌবনের রাজত্বে সে বেড়াবে সুখী কুরঙ্গের মতো। কিন্তু অনেকগুলি ঘটনা একসঙ্গে ঘটতে লাগল। যেন সুখনিদ্রা বাসরে শ্মশানযাত্রীর খোল-করতাল সহকারে চিৎকার উঠতে লাগল চারদিকে। শিবনাথ শুনেছে, নারায়ণ এসেছে কয়েকদিন আগে। সে দেখা করতে যেতে পারেনি। যেতে পারেনি, এই কথাই নিজের মনকে বলেছে সে। যেতে মন চায়নি, সে কথাটি স্বীকার করতে পারেনি নিজের কাছেও। একটা বিচিত্র ভয় ও লজ্জা তাকে গ্রাস করে আছে। সে শুনেছে, নব্য ধর্মসভা বলে এক সভা স্থাপন করেছে নারায়ণ নিজের চণ্ডীমণ্ডপে। অথচ, টোলে পড়াতে আসেনি। সে লক্ষ করেছে, অবনী তার চোখকে ফাঁকি দিয়ে ধর্মসভায় গেছে। দেখা করেছে নারায়ণের সঙ্গে। নারায়ণকে কেন্দ্র করে এক নতুন আলোচনার ঢেউ উঠেছে চারদিকে।
দ্বিতীয় বিবাহের উৎসবের দিন বিকালের দিকে বিলোচনের ছেলে বউ চিৎকার করে কেঁদে এসে পড়ল তার উঠোনে। শুনল, বিলোচনকে গুপ্তিপাড়ার কুঠির লাঠিয়ালেরা ধরে নিয়ে গেছে। এ দুর্ঘটনা আশঙ্কা করেছিল শিবনাথ।
জোট পাকিয়ে এবার যারা দাদন নেয়নি, বিলোচন তাদের অন্যতম। তবুও সংশয় ছিল শিবনাথের। কলকাতায় যেভাবে রায়তদের নিয়ে আন্দোলন চলছে, আশা করেছিল, ইতিমধ্যে কিছু ঘটবে। সে ঘটনা রায়তের মঙ্গল ছাড়া অমঙ্গল ডেকে আনবে না। ইতিপূর্বে দাদন না নেওয়ার দরুন বিলোচনকে কুঠিতে ডেকে পাঠানো হয়েছিল। বিলোচন যায়নি। এখন, যখন নীল বোনা শেষ হয়ে গেছে, বিলোচন নিঃসংশয়ে ধান দিয়েছে মাঠে, সেই মুহূর্তে কুঠিয়াল হঠাৎ কয়েদ করল বিলোচনকে।
সে আশা করেছিল, এবছরে যদি কুঠিয়ালদের বিরুদ্ধে কোনও ব্যবস্থা অবলম্বিত না হয়, তবে আগামী বছরের গোড়ায় গোরারা এর সুদসুদ্ধ আদায় করবে। কিন্তু মাঝে এমন কী ঘটল, যার জন্য বিলোচনকে কয়েদ করল তারা। শোনা গেল, শুধু বিলোচন নয়, আরও তিন জন রায়তকে কয়েদ করেছে কুঠিয়ালরা। বাঁশবেড়ের কুঠিতে একই ঘটনা ঘটেছে।
মন বড় দমে গেল শিবনাথের। তার উৎসবের বাসরে নেমে এল নিরুৎসবের অন্ধকার। এই প্রথম তার মন বিরক্ত ও নারাজ হয়ে উঠল সকলের প্রতি। একদিন সে অনেক আশা দিয়েছে বিলোচনকে। বিলোচনকে একলা নয়, অনেককেই। কিন্তু আজ! আজই কেন? আজ তার জীবনের প্রথম উৎসবের দিন। তার সমস্ত উদ্দীপনা, আশা আজ অন্যত্র।
তবু সে এক বার পরামর্শের জন্য গেল নারায়ণের কাছে। নারায়ণের বাড়িতে রাখাল বললে, ঠাকুর বাড়ি নেই।
এমন সময় দেখল, গুপ্তিপাড়ার ঈশান মিত্র একটি টাট্ট ঘোড়ায় চেপে নারায়ণের বাড়িতেই এসে হাজির। শিবনাথকে দেখে ঈশান মিত্র নেমে এসে তাকে প্রণাম করলেন। বললেন, শিরোমণি ঠাকুর ফেরেননি?
শিবনাথ ঈশানকে আশীর্বাদ করে বলল, কোথায় গেছে সে?
একটু অবাক হয়ে বললেন ঈশান, কেন, তিনি তো উঁচড়ো গেছেন অনেকক্ষণ। ম্যাজিস্ট্রেটের কাছে সব কথা প্রকাশ করতে গেছেন। কথা ছিল লোকাল ইনস্পেকশন হবে। তারপর শোনা গেল হবে না, কিন্তু কমিশন বসবে চুচড়ো কোর্টে। কুঠিয়ালেরা তার আগেই রায়তদের মেরে টিপসই নিয়ে রাখছে। তারা দেখাবে যে, রায়তেরা দাদনের টাকা নিয়েও জমিতে নীল বুনতে দেয়নি। অত্যাচারী রায়তের জ্বালায় তারা নাকি অস্থির। আরও শুনলাম, কুঠির উঠোনে ছাই জমিয়েছে ছোট সাহেব। কমিশন যদি এদিকে আসে, তার আগেই নীলের মাঠে ছাই ঢেলে দিয়ে দেখাবে, রায়তেরা দল বেঁধে কী সর্বনাশ করেছে।
বলে ঈশান একটু হেসে বললেন, শুনলাম, ছোট সাহেবের রাগ আপনার ওপরও খুব আছে?
শিবনাথ বলল, আমি তো দাদন নিয়েছি, সেখানে নীলও বোনা হয়েছে। তবে আমার অপরাধ?
ঈশান শিবনাথের প্রশ্ন শুনে থমকে গেলেন। ভেবেছিলেন এ কথা শুনে শিবনাথ নীলকরের প্রতি ঘৃণায় ধিক্কার দেবেন। কিন্তু তিনি জিজ্ঞেস করেছেন তাঁর অপরাধের কথা। এ তো ঠিক বেহুলার শিবু পণ্ডিতের কথা নয়। এ বিষয়ে এত নির্বিকার! নীলকরের রাগের কথা শুনে যেন বিমর্ষ হয়ে গেলেন পণ্ডিত। এমন কী নারায়ণ শিরোমণি যে সদরে গেছেন বিলোচনের ব্যাপার নিয়ে, তাও উনি ঠিক জানেন লো। পরমুহূর্তেই তাঁর মনে পড়ল, পণ্ডিতের বাড়িতে উৎসবের কথা। তার বালিকা স্ত্রীর দ্বিতীয় বিবাহের কথা তিনিও শুনেছেন। শ্লেষ হাসির ঝিলিক দিয়ে উঠল তার ঠোঁটের কোণে। লোক-চরিত্র অভিজ্ঞ ঈশান বুঝলেন, পণ্ডিতের মন অন্যত্র পড়ে আছে।
তিনি শিবনাথকে যেন সান্ত্বনা দেবার জন্য বললেন, অবিশ্যি ভয়ের কিছু নেই। বিলোচনকে ছেড়ে দেবে ওরা আজকালের মধ্যেই। সবকিছু সাবুদ করতে হবে কমিশনের কাছে। সাবুদ আমাদেরও কিছু আছে। সেইদিন আপনাকে চুঁচড়ো যেতে হবে এক বার দয়া করে।
কিন্তু শিবনাথের মুখ লাল হয়ে উঠেছে। সে লক্ষ করেছে ঈশানের শ্লেষ হাসি। ঈশান এক টুকরো কাগজ দেখিয়ে বললেন, সব কথা লিখেছি আমি। পাঠিয়ে দিয়েছি সংবাদ প্রভাকরে। একবার পড়ে দেখবেন?
শিবনাথ বিব্রত হল। ওটা স্পর্শ করলে তাকে স্নান করতে হবে আবার। বলল, তুমি নিজেই পড়ো৷
ঈশান পড়লেন। আজকালকার রীতি অনুযায়ী কলকাতার কথ্য ভাষায় খানিকটা গদ্য লিখে তারপর ছড়া কেটেছেন। ছড়া কেটে নীলকরদের অত্যাচারের ঘটনা লিখেছেন। শিবনাথের মনে হল তার কানের মধ্যে বৃশ্চিক দংশন করছে। তার সারা গায়ে সহস্র বৃশ্চিক দংশনের জ্বালা। চিৎকার করে উঠতে ইচ্ছা করল তার। যে আলালী ভাষার এত নাম হয়েছে কলকাতার শিক্ষিত সমাজে, যার অনুসরণ করছে আবার এখন হুতোম প্যাঁচা, শূদ্র শিরোমণি কালী সিঙ্গি, সেই ভাষায় গদ্য লিখছে ঈশান। ছড়া কেটেছে যেন অর্বাচীন কবিয়ালের মতো। সে বলল, বিষয়বস্তু বিবৃত হয়েছে ভালই। ভাষাটা ভাল হয়নি, বাগদিপাড়ার কোন্দল হয়ে গেছে। কলম দিয়ে অর্বাচীন কথা লেখা যায় না, মুখে বলা যায়।
ঈশানও একটু বিব্রত হয়ে বললেন, সকলেই যাতে বুঝতে পারে, সেজন্য এই ভাষায় লিখেছি।
শিবনাথ বলল, তোমাদের সকলে কে তা জানিনে। কলকাতার লোকে তোমাদের বিদ্যাসাগরের গদ্য তো বুঝতে পারে শুনেছি। সেই পণ্ডিতকেও তো তোমরা মানো! তবে তার মতোই কেন বাংলা গদ্য লেখো না।
ঈশান জানতেন বিদ্যাসাগরের উপর শিবনাথের বিতৃষ্ণা কতখানি। বোধ হয় একমাত্র তাঁর ভাষাটাই সহ্য করতে পারেন। বললেন, আজ্ঞে, রায়তেরা বিদ্যাসাগরের ভাষা বুঝতে পারে না।
রায়তেরা পড়তে না জানলে বুঝবে কী করে? যারা পড়তে জানে না, তাদের কি তোমরা নিজেরা অর্বাচীন হয়ে বোঝাবে?
বাংলা ভাষা লেখ্য হিসাবে কতখানি গ্রাহ্য হওয়া উচিত, তাতেও সংশয় আছে শিবনাথের। কথ্য ভাষাকে লেখ্য করায় তার ঘোরতর আপত্তি শুধু নয়, বোধ হয় ঘৃণাও আছে।
যে জন্য আলালী হুতোম শুধু নয়, ঈশ্বর গুপ্তের কবিতা পর্যন্ত কখনও পড়েনি। তবু ঈশান বললেন, যারা অল্পবিস্তর লেখাপড়া জানে, তারাও যাতে বিষয়টা বুঝতে পারে..।
শিবনাথ উত্তেজিত হতে চায়নি। তবু শেষ পর্যন্ত না বলে উঠে পারল না, জানি। কলকাতার বাবুদের অন্দরমহলের বিবিদের দৌড় ওর বেশি নেই। আলালের গপ্পো আর এ সব তাদের জন্য লেখা দরকার। ভাল, ওতে আনন্দ বিধান আর স্ত্রী-শিক্ষা দুয়েরই বেশ বাড়াবাড়ি হবে।
শিবনাথের মুখ রাগে ও বিদ্রুপে লাল হয়ে উঠেছে। ঈশানকে সে রীতিমতো খাতির করে। নারায়ণ হলে তার ভাষা সম্ভবত আরও রূঢ় হত। ঈশানও উত্তেজিত কম হয়নি। ইতিপূর্বে এ বিষয়ে আরও অনেক কথা হয়েছে। প্যারী মিত্রকে রাধানাথ শিকদার কথ্য ভাষা লিখতে অনুরোধ ও উৎসাহিত করেছিলেন। বলেছিলেন, মেয়েদের যাতে সুবিধে হয়, এমন ভাবে লিখবে। এমনকী মহিলাদের কথ্য ভাষা কেমন লাগছে, সেই মতামতের জন্য অনেক ছুটোছুটিও করেছেন। শিবনাথের ইঙ্গিত সেদিকেই।
ঈশানের গায়ে লাগল। তিনি পালটা কিছু বলার উদ্যোগ করবার আগেই শিবনাথ ফিরেছে। নিজের প্রতি বিরক্ত হয়ে উঠেছে শিবনাথ। কেন, কী দরকার ছিল তার এ সব কথায়। বন্যা আসে, চলে যায়। কিছু দিন তার দাগ থাকে সর্বত্র। কিছু দিনের জন্য মড়ক আসে, শকুন উল্লসিত হয় তাতে। তাতে সমুদ্রের কী ক্ষতি! তার গভীরতা, তার বিশালত্ব, তার মহিমা তো কমে না। মিথ্যের পিছনে কেন অকারণ সে তার মন জুড়ছে। তার মন, যে মনে অনেক রং-এর ফুল ফুটেছে আজ। অনেক রং আর অনেক গন্ধ, যা দিয়ে তার বাহান্ন বছরের শূন্য বাগান ভরে উঠবে…তবু বিলোচনের জন্য মনটা খচখচ করতে লাগল। একটা বিদ্বেষ অথচ তীব্র ব্যথা আঁকড়ে ধরে রইল মনটা নারায়ণের জন্য।
ঈশানের দিক থেকে মুখ ফিরিয়ে সে অগ্রসর হল।
এমন সময় আবার একজন ছুটে এল। একজন মাহিন্দর মানুষ। কিন্তু অচেনা। দাঁড়াল এসে শিবনাথের কাছেই। লোকটি হাঁপাচ্ছে। প্রণাম করে বলল, এঁজ্ঞে, লারানঠাকুর মোশায়ের বাড়ি কোনটা বলতে পারেন?
শিবনাথ বলল, এইটেই। কেন? কোত্থেকে আসছ তুমি?
এক মুহূর্ত দ্বিধা করল লোকটি। এক বার সন্দেহান্বিত চোখে তাকাল শিবনাথের দিকে। তারপর বলল, এঁজ্ঞে, বাড়ি বাঁশবেড়ে, আসছি সেই চুড়ো থেকে। শুনলাম কী যে ঈশেন মোশায় এখানে এইছেন। ওনারে দরকার, দুটি কথা বলতে লাগবে।
ঈশান তাড়াতাড়ি টাট্টু থেকে নেমে এগিয়ে এলেন, কী হয়েছে বলল, আমি ঈশান মিত্র।
লোকটা আর একবার কপালে হাত ঠেকিয়ে উপুড় হল। হেসে বলল, এঁজ্ঞে, লয়ন সার্থক হলেন গো আপনিকে দেখে। কত দিন যে এসবো এসবো ভাবছি, হয়ে ওঠেনি।
ঈশান বাধা দিয়ে বললেন, খবর কী, কী বলতে এসেছ, আগে তা-ই বলল।
অপ্রতিভ না হয়েই লোকটি বলল, এঁজ্ঞে হ্যাঁ, বলি। চুড়ো থেকে এলুম। লারান ঠাকুর মোশায় বলে দিলেন, আপনাকে এট্টা চিঠি দিতে।
বলে সে একটা চিঠি বাড়িয়ে দিল ঈশানের হাতে। ঈশান উৎকণ্ঠিত চোখে চিঠিটা দেখলেন। পড়লেন, নারায়ণ লিখেছে, সর্বসাকুল্যে একান্নটি মামলা দায়ের করেছে গুপ্তিপাড়ার কুঠিয়াল। আরও ধরপাকড় হতে পারে কেনো জেলাশাসকের মতিগতি বিশেষ সুবিধার বুঝছি না। আমি কলকাতা যাচ্ছি হরিশ মুখোপাধ্যায় মহাশয়ের কাছে। শুনেছি, উনি গতকাল রাত্রি থেকে পেটের ব্যথায় কষ্ট পাচ্ছেন, তবুও কাজের কামাই নেই। আমার সঙ্গে কয়েকজন রায়তও আছে, উনিও রায়তদের মৌলিক বিবরণ পছন্দ করেন। আজকে আর ফিরতে পারব বলে আশা হয় না। আগামীকাল ফিরব নিশ্চয়ই। আজ আর ধর্মসভার বৈঠক সম্ভব নয়। আগামীকাল পেনিটি, ভাটপাড়া আর বরানগরের পণ্ডিতেরা আসবেন। ফিরতে দেরি হলে আমার বাড়িতে তুমিই তাঁদের খাওয়া থাকার ব্যবস্থা করবে অন্যথায় অবনকে সংবাদ দিলে সে নিজেই এসে বেঁধে-বেড়ে খাওয়াতে পারবে। শিবনাথকে জানাবে, বৃহস্পতিবারের ধর্মসভার বৈঠকে তার বিশেষ নিমন্ত্রণ। বেহুলা ও গুপ্তিপাড়ার পণ্ডিত সমাজের হয়ে সে যদি প্রতিনিধিত্ব করে, তবে ভাল হয়। সাবধানে থেকো। কুঠিয়ালেরা এখন মরিয়া হয়ে উঠেছে..ইত্যাদি অনেক কথা লিখেছে নারায়ণ।
ঈশান চিঠি পড়ছিলেন, শিবনাথও উৎকণ্ঠিত চিন্তিত। কিন্তু ব্যথায় ও অভিমানে বুকটা যেন বিষাক্ত পোকা কুরে কুরে খাচ্ছে। বন্ধুর সব খবর জানবার অধিকার নেই। আর কোনও দিন, কোনও বিপদে, সুখে দুঃখেই নারায়ণ তাকে চিঠি দেবে না। সংবাদ নিতে হলে, পেতে হলে, অন্যের কাছ থেকে পেতে হবে। তবু সে না জিজ্ঞেস করে পারল না, কী সংবাদ ঈশান?
ঈশান চিঠিটা বাড়িয়ে দিতে গিয়েও থামলেন। বুঝলেন, চিঠিটা হাতে নেবেন না পণ্ডিত। পড়েই শুনিয়ে দিলেন। শুনতে শুনতে ক্ষোভে ও ব্যথায় শিবনাথের বিশাল মুখ থমথমিয়ে উঠল। এ যেন নারায়ণের চিঠি নয়, যে তার আবাল্য বন্ধু। এ যেন আর কারও, কোনও অপরিচিত মানুষের। টোলে না আসার জন্য জবাব কোনও নেই, ধর্মসভার প্রতিনিধিত্বের জন্য নিমন্ত্রণ। উদ্দেশ্য যেন শুধু শিবনাথকেই আহত করা। আর অবনী। তার প্রিয়তম ছাত্র, সে কি নারায়ণের প্রতি এতই অনুরক্ত! শিবনাথের মনে হল, নারায়ণ যেন তাকে সমস্ত বিষয়ে হেয় প্রতিপন্ন করার জন্য ফাঁদ পেতেছে। এই নীলকর অত্যাচার বিষয়ে চুঁচুড়া কলকাতা ছুটোছুটি, ধর্মসভা, অবনকে তার খণ্ড কালের সুখ দর্শনতত্ত্বে টেনে নেওয়া, সমস্তই একটা অদৃশ্য ষড়যন্ত্রের লীলা। তার আনন্দ, তার সুখ নারায়ণের অসহ্য হয়েছে। তার নতুন গড়া বাগানে সে শেয়াকুলের কাঁটা দিতে চায় ছড়িয়ে। সেই আয়োজনেই মেতেছে নারায়ণ। সেই আয়োজন, আর তারই অন্তস্রোতে হয়তো আরও এক আয়োজন চলেছে। নীলরতন চক্রবর্তীর মেয়ে স্বর্ণলতাকে কুল ও মেল ভেঙে লাভের আয়োজন। তাই এত ধর্মসভার ডাকাডাকি।
… একটা বিদ্বেষকুটিল রেখা বিদ্যুতের মতো ঠোঁটের পাশ থেকে ঊর্ধ্বে মোটা জ্বর মধ্যে অদৃশ্য হল শিবনাথের। পরমুহূর্তেই মনে মনে মাথা নাড়াল সে। না না, কারও সুখে সে বাধা দেবে না। নিজের এই আনন্দের মাঝেও সে কোনও বিঘ্ন চায় না।
তার ছাতিফাটা আকণ্ঠ পিপাসার্ত চোখের সামনে দেখা দিল ভানুমতীর মূর্তি। কানায় কানায় ভরা এক ফেনিল পানপাত্র। মহাজীবনের ও মহামরণের শীতল পানীয় চুঁইয়ে চুঁইয়ে পড়ছে তার হৃদয়ের রন্ধ্রে রন্ধ্রে। বাইরের সব দ্বার বন্ধ করে দেবে সে। কোনও আন্দোলন, কোনও আলোচনার প্রবেশ সে নিষেধ করে দেবে। তার সময় নেই। সময় নেই উপায় নেই, বুকের মধ্যে শুধু দুটি মলপরা পায়ের ঝুমঝুম বাজনা। ঘুম পাড়ানো, ঘুম ভাঙানো বাজনা। ধর্মসভা, রায়ত, নীলকর, কোনও কিছুই সেই বাজনার শব্দ ঢেকে দিতে পারবে না।
ঈশানকে কোনও জবাব না দিয়ে চলে গেল সে। ঈশান বাঁশবেড়ের চাষি রায়তকে বিদায় দিয়ে টাট্ট নিয়ে ছুটল গুপ্তিপাড়ার দিকে।
.
শিবনাথ বাড়িতে ঢুকেই শুনতে পেল তখনও চলেছে মেয়েদের খিলখিল হাসি, ধস্তাধস্তি, চুড়ি ও মলের ঐকতান। মেয়ে গলার গান শোনা যাচ্ছে, মাতাল ভোলার কোলের পরে মা দুগগো আসন পাড়ে।
একজন বলল, আসন পাড়বে কী লো। লজ্জা করবে না?
আর একজন বলল, আ মরণ! লজ্জা কীসের। অন্ধকার যে…
অমনি হাসির মুক্ত বন্যা ছড়িয়ে পড়ল চারিদিকে। শিবনাথ মত্ত ভোলানাথ হয়ে আপন মনে দোলা দিতে লাগল দুর্গাকে।
অন্তঃপুরের এই হাসি দূরপাল্লা পিচকারির রং-এর মতো এসে ছিটকে পড়ছিল টোলের ঘরে। আর চমকে চমকে উঠছিল অবনী। নব্যধর্মসভার চিন্তা ছেড়েছে, বেদ ও অন্যান্য শাস্ত্র পুথি তুলে রেখেছে। সে। ঈশানের নির্দেশ অনুযায়ী এ বেলা সে ইংরাজিতে দরখাস্ত লিখছে ম্যাজিস্ট্রেটের কাছে বিলোচনের স্ত্রীর জন্য। অনেক ভেবে, প্রতিটি বাক্য কষ্ট করে নির্ভুল ভাবে লিখতে হচ্ছে। যাতে ইংরেজি কোথাও ভুল না হয়। কিন্তু সেই অভিযোগপত্রের বুকে চোখ ঘুরিয়ে, ঠোঁট বাঁকিয়ে একজন হাসছে, ঘুরছে। প্রমাদ ঘটাচ্ছে কেবলি ইংরেজি বিশেষ্য বিশেষণ নিয়ে। কিন্তু সে আসে আর যায়, কেন যেন চায় ফিরে ফিরে হেসে হেসে। ইতি নেই সে আসা যাওয়ার।
রাত্রে, নতুন বাসর ঘরে শিবনাথের দেখা হল ভানুমতীর সঙ্গে। অনেক দিন পর, চার দিন নয়, চার যুগ পরে। শিবনাথের খুশির অন্ত নেই। এ সেই চার দিনের আগের মেয়েটি নয়। তার চেয়ে অনেক ডাগর, অনেক বড় একটি বউ! বউ! আজ তার চলায় বলায় অনেক অর্থ। অনেক ইশারা যেন ব্যক্ত হয়ে পড়ছে অঙ্গ-ভঙ্গিতে।
কাছে আসে না, ধরা দেয় না, কেবল ভানু দাঁড়িয়ে থাকে দূরে। শিবনাথ ডাকলে আরও দূরে সরে যায়। ফিরে চায়, কখনও জ্ব বাঁকিয়ে সংশয়ে, কখনও ভয়ে, কখনও রাগে, কখনও অবাক বিস্ময়ে হেসে। আর মনে পড়ে, এ চার দিন ধরে এয়োদের নানান কথা। এই রাত্রির রহস্যের কথা।
তাই সে দূরে দূরে থাকে। ভয় পায়, রাগ হয় আবার কেন যেন হাসে। চার চারটি দীপ্ত প্রদীপ। সেই আলোয় ঝলমল করছে তার সর্বাঙ্গের সোনা। চকচক করছে তার তেলজলে ধোয়া খোঁপা আর সোনার চিরুনি। পাতলা ফিনফিনে ঢাকাই লাল শাড়ি শুধু পরনে। তার কিশোরী দেহ সুস্পষ্ট মূর্তি নিয়েছে আলোর ছটায়। দীপ্ত প্রদীপের আলো ঘুরে বেড়াচ্ছে শাড়িতে আর জড়ানো সোনার নিতম্বহারে।
ভানুর কানে কানে বাজছে মেয়েদের কথা। আর কেবলি দূরে সরে যেতে ইচ্ছে করছে ঠাকুরের কাছ থেকে। আবার ভরসা করে কাছে আসতে ইচ্ছে করছে। কখনও নবর কথা মনে পড়ছে। মনে পড়ছে। কখনও অবনের মুখ। আবার শিবনাথের দিকে চেয়ে, তার চোখ মুখ দেখে নির্ভয়ে কাছে যেতে ইচ্ছে করছে। একই কথা শুনে শুনে, একই পরিবেশে থেকে থেকে তার রক্তধারায় যেন কীসের তাল বাজছে। কাঁপছে, অসহায় মনে হচ্ছে, শরীরটা অবশ লাগছে থেকে থেকে। একটি একটি করে তিনটি প্রদীপ নেভাল শিবনাথ। তিন বারই চমকের পর চমকে, শেষ মূহুর্তে ডুকরে উঠল ভানু, কী হবে? কী হবে?
শিবনাথ কাছে এসে আদর করে বলল, কিছু নয়, আমি যে তোমার স্বামী।
স্বামী মনে মনে উচ্চারণ করল ভানু, সোয়ামি! যেন এমন অদ্ভুত কথা কখনও শোনেনি সে। তারপর বিস্ময়ে ও ঝিমিয়ে পড়া আতঙ্কে শেষে কাঁদতে লাগল সে। শিবনাথ দুহাত বুকে করে সরিয়ে নিয়ে গেল তাকে।
শিবনাথের বক্ষ-সংলগ্ন ভানু তবু ভয়ে ভয়ে জিজ্ঞেস করল ফিসফিস করে, কী করবে ঠাকুর, কী হবে?
শিবনাথ মাতাল চোখে ভানুর মুখের দিকে তাকিয়ে, যেন স্বপ্ন-ঘোরে গাঢ় চাপা স্বরে বলতে লাগল,
কুসুমে কুসুমোৎপত্তিঃ শায়তে ন চ দৃশ্যতে 
বালে! তব মুখাদ্যোজে কথমিন্দীবরদ্বয়ম?
ভানু যেন আরও ভয় পেল। ফুলের ওপর ফুল ফোঁটার কথাকখনও শোনেনি, দেখেনি, ঠাকুর সেই কথা বলছে ভানুর চোখ দেখে। কিন্তু ভানু বলল, কী মন্তোর পড়ছ গো ঠাকুর, এমন করছ কেন?
প্রমত্ত শিবনাথের কানে ভানুর অর্বাচীন ভাষা বাজল না। সে চুম্বন করল ভানুকে। আবার বলল যেন তন্দ্রাঘঘারে,
অপূৰ্ব্বো দৃশ্যতে বহ্নিঃ কামিন্যাঃ স্তনমণ্ডলে 
দূরতো দহতে গাত্রং হৃদি লগ্নস্তু শীতলঃ।
দূর থেকে অঙ্গ জ্বলে যায় নারীর ক্ষমণ্ডলের বহ্নি দেখে, সংলগ্ন হলে প্রাণ জুড়িয়ে যায়।
আধোপুষ্ট ভানুর দিকে তাকিয়ে সেই কথাই বলছে শিবনাথ। কিন্তু ভানুমতীর আরও ভয় হয় শিবনাথের উষ্ণ আলিঙ্গনে। বলল, এ কীসের মন্তোর?
শিবনাথ হেসে বলল, তুমি আমার দেবী, তোমারই পূজার মন্ত্রপাঠ করছি।
ভয়ের মধ্যেও হাসি পেল ভানুর। ঠাকুর যেন পাগল, ছেলেমানুষ। জ্যান্ত মেয়েমানুষকে আবার পুজো করে নাকি কেউ!
শিবনাথ আবার চুম্বন করল ভানুকে।
.
কিন্তু বারবার বাইরের আঘাত এসে লাগল তার সুখের বহে৷ বিচিত্র সব ঘটনা ঘটতে লাগল চারদিকে, গুপ্তিপাড়ার কুঠিতে ততোধিক না হলেও বাঁশবেড়েতে রীতিমতো অত্যাচার চলতে লাগল। কিন্তু রায়তেরা যেন কী এক জাদুবলে সমস্ত ভয়কে জয় করেছে। চুচুড়া থেকে সংবাদপত্র এনে বাবুদের দিয়ে পড়িয়ে শুনতে লাগল তারা। প্রতিবিধানের জন্য শোরগোল তুলতে লাগল প্রকাশ্যে। জেল, ফাঁসি, মৃত্যু, কোনও কিছুতেই ভয় পায় না তারা আর।
এদিকে গুপ্তিপাড়া-বেহুলা অঞ্চলে নারায়ণের ধর্মসভা নিয়ে এক ভীষণ সাড়া পড়ে গেছে। বিরাট সভা হয়েছে নারায়ণের বাড়িতে। ভাটপাড়া, পানিহাটির অনেক পণ্ডিত এসেছিলেন। তিন দিন ধরে নারায়ণের বাড়িতে যেন খাওয়া-দাওয়ার উৎসব গেছে। বিধবা বিয়ে নিয়ে আলোচনার অবকাশ থাকলেও আইনত তা সিদ্ধ হয়ে গেছে। সেইজন্য বিশেষ করে ধর্মসভায় বিতর্ক হয়েছে সর্বদ্বারী বিবাহ নিয়ে। কৌলীন্য ও মেল প্রথা ভেঙে দিয়ে যত্রতত্র স্বজাত বিবাহ হল সর্বদ্বারী বিয়ে। শেষ পর্যন্ত অধিকাংশ পণ্ডিতেরা সর্বদ্বারী বিবাহের অনুকূলে মত করে গেছেন। এমন কী গুপ্তিপাড়ারও অনেকে। বেহুলার পাত-না-পাওয়া ব্রাহ্মণও ছিল।
চারিদিকে জয় জয়কার নারায়ণ চুড়ামণির। বাইরের পণ্ডিতেরা দুহাত তুলে আশীর্বাদ করে গেছেন নারায়ণকে। শুধু তাই নয়, ক্ষয়া বাঁড়ুজ্জে আবার সর্বদ্বারী বিবাহের স্বপক্ষে তর্কজয়ী দুজন পণ্ডিতকে দুটি পশমি শাল উপহার দিয়েছেন।
নিমন্ত্রণ গিয়েছিল শিবনাথের কাছে। সে আসেনি। তারপরেই দেখা গেল, নারায়ণ এবং ঈশান মিত্র, দুজনে মিলে এক বিধবাকে বিয়ে দেবার আয়োজন করেছে। বিধবা বেহুলারই এক সদগোপের মেয়ে। আইনত কোনও বাধা না থাকলেও মুহূর্তে মাথা তুলে দাঁড়াল অনেক বাধা। যেন মন্ত্রমুগ্ধ অনেকগুলি কালকেউটে আচমকা দাঁড়াল ফণা তুলে। সদগোপের পক্ষ থেকেও একটা বিরাট অংশ বিরোধী হয়ে উঠল। শুধু তাই নয়, যারা ধর্মসভায় বসে সাধুবাদ দিয়েছে, গুপ্তিপাড়ার সেই সব পণ্ডিতেরাও বিরুদ্ধ আসরে গিয়ে যোগ দিলেন। সুযোগ বুঝে কুঠিয়ালের দেশীয় অনুচরেরাও নারায়ণ আর ঈশানের বিরুদ্ধে বিষ ছড়াতে লাগল। নারায়ণ বুঝল, এটা কলকাতা শহর নয়। এই নির্বান্ধব গ্রামে আগুন জ্বালিয়ে মেরে ফেললেও রক্ষা করবার কেউ নেই। সেই বিধবা মেয়েটির মুখ মনে পড়ল। দশ বছরের বিধবা। তার সম্মতি আছে কি না নারায়ণ জানে না। কিন্তু বিয়ের কথা শুনে সে যে টিপে টিপে হেসেছে। আড়ে আড়ে চেয়েছে। এর চেয়ে সম্মতি আর সে শিশু বালিকা কী দেবে। হয়তো সে কত মালা গেঁথেছে, কত স্বপ্ন দেখেছে। তিন বছর বয়সে তার মৃত স্বামীর কথা তো তার মনে নেই। সে যে স্বামীর স্বপ্ন দেখছে।..না, থামবে না। কুসংস্কারের স্পর্ধার কাছে মাথা নিচু করে দাঁড়াতে হবে। পিপাসার্তের মুখের কাছে পানপাত্র ধরে, নিতে হবে ফিরিয়ে! ঈশান স্থির। নারায়ণ যেন একটু অস্থির। একটু বেঁকে পড়া, চলে যাওয়া মন তার। একটু সংশয়। লোকে বলাবলি করল, তার বিধবা মায়ের নামে। কুৎসা রটাল। এরই মধ্যে হঠাৎ একদিন বিচিত্র ঘটনা ঘটে গেল। মানুষের মন কী আশ্চর্য! কী অভূতপূর্ব! শ্রাবণের মেঘ-ভারাক্রান্ত দুপুরে, নারায়ণ দেখল, শিবনাথের দিদি এসেছেন। কেউ নেই, নারায়ণ একলা। দিদি এলেন পা টিপে টিপে, উঁকিঝুঁকি দিয়ে। অবাক কাণ্ড! দিদির এমন মূর্তি তো সে কোনওদিন দেখেনি। এমন ভাবময় মুখ, চোখে দীপ্তি, জ্বর ওঠা নামা। সর্বোপরি এমন চকিত চলা। সে জানত দিদি এক ভাবলেশহীন ধীরগতি বিধবা মেয়েমানুষ। যার শুধু কথাহীন কাজ, ঘুমোনো আর ফ্যালফ্যাল করে চেয়ে থাকা সার। কিন্তু সেই চোখ মুখ রূপে ও ভাবে যে এমন সুন্দর, কোনওদিন তার চোখে পড়েনি।
দিদি এসে বললেন, নারায়ণ একটা কথা জিজ্ঞেস করতে এলুম।কণ্ঠস্বরে পর্যন্ত নতুন সুর দিদির। নারায়ণ বলল, হ্যাঁ, দিদি বলল, কী বলছ?
দিদি বললেন, এদেশে নাকি বিধবা বিয়ের আইন করেছে?নারায়ণ অবাক হয়ে বলল, কেন, জান না? বিদ্যেসাগর আইন করিয়েছেন, তাই তো আজ বিধবাদের বিয়ে হচ্ছে।
দিদির সারা মুখে ঘাম দেখা দিল। হাঁপাতে লাগলেন। মনে হল পড়ে যাবেন টলতে টলতে। দরজাটা ধরে বললেন, সত্যি? বিধবাদের বিয়ে হচ্ছে? কই, কখনও শুনিনি তো? আমরা পেট থেকে পড়েই বিধবা হয়েছি। কেউ তো বলেনি।
নারায়ণের মাথাটা ঘুরে গেল। দিদির ব্যাকুল জিজ্ঞাসু চোখের দিকে তাকিয়ে হঠাৎ কথা জোগাল না তার মুখে। কী বলতে চান দিদি, কী বলতে চান!
সে বলল, তোমাদের বয়সকালে হয়নি দিদি। এই বছর তিন-চারেক হল আইন হয়েছে।
মাত্তর! বলে দিদি ঘোলাটে চোখে খানিকক্ষণ শূন্যে তাকিয়ে রইলেন। যেন এর পর আক্ষেপেরও কিছু রইল না আর। তারপর ধীরে ধীরে সেই ভাবলেশহীন বোধশূন্য ভাবটা ফিরে এল দিদির মুখে। খানিকক্ষণের তির্যক মুখোনি স্কুল হয়ে উঠল। এলিয়ে পড়ল হাত পা। যেমন চিরদিন ছিলেন, ঠিক তেমনিভাবে আবার ফিরে চললেন।
নারায়ণ সামনে এসে বলল, কী বলতে এসেছিলে দিদি, বলে যাও। কোনও কিছুতেই যেমন দিদির কিছু যায় আসে না, তেমন নির্বিকারভাবে বললেন, সবাই বলে, তাই বললাম।
নারায়ণ বলল, তুমি বলে যাও দিদি, গগন পালের বিধবা মেয়ের বিয়ে দিলে কি আমার অন্যায় হবে?
বিধবার বিয়ে? কী জানি! দেখো তোমরা। বলে দিদি চলে গেলেন থপ থপ করে। অথচ কেমন নিঃশব্দ পদসঞ্চারে, যেন হাওয়ায় ভর করে এসেছিলেন। নারায়ণের মনে হল, সে কথা বলেছে দুটো মানুষের সঙ্গে। একেবারে ভিন্ন মানুষ দুটি। কিন্তু কী হল, কিছু তো ঠিক বোঝা গেল না। সব যেন গোলমাল হয়ে গেল।
.
আকাশ ভরা মেঘ। শ্রাবণ মাস। কদিন ধরে নিরন্তর বৃষ্টি হয়েছে। আজ একটু ধরেছে, কিন্তু আকাশের গোঁ যায়নি এখনও। পুবের জোলো বাতাস কখনও জোরে, কখনও ধীরে বইছে।
নারায়ণ গেল চণ্ডিকার ভাঙা মন্দিরে। চারদিকে ঘন কালকাসুন্দের বন ও আঁশশেওড়ার ঝোঁপ। লকলকিয়ে উঠছে গাছে গাছে, ঝোপে ঝোপে, ছাগলবটি কুকুরছটাক লতা। বাসক ও বন-শিউলির দুর্ভেদ্য বেড়া। বেঁটে বেঁটে কুলের ঝাড়। জোলো বাতাসে মাথা দোলাচ্ছে বন, শোঁ শোঁ করছে। এই জঙ্গলের ভিতর দিয়ে সরু পথ গিয়ে ঢুকেছে মন্দিরে। ভাঙা মন্দির, বসে গেছে অনেকখানি মাটির তলায়। মন্দিরের অভ্যন্তর থেকে মাথা তুলেছে বনস্পতি। বিশেষ পালা গানে ছাড়া এদিকে কেউ আসে না। ভিড় হয় শুধু চৈত্র সংক্রান্তির দিন। মন্দিরের প্রাঙ্গণটি দূর্বা ছাওয়া। আশ্চর্য! রক্তজবা হাঁড়িকাঠের গোড়ায় গজিয়েছে কতকগুলি বনতুলসী।
নারায়ণ এসে দেখল, মুখ ফিরিয়ে দাঁড়িয়ে আছে স্বর্ণলতা। আঁচল এলিয়ে পড়েছে। খোলা চুল উড়ছে বাতাসে। পিঠের দিক অনেকখানি খোলা। শ্যাম চিকন পুষ্ট কাঁধে যেন বাতাসেই বেঁকে পড়েছে। একটি বিছেহার। হাতে দুটি সোনার রুলি। যেন সেও বর্ষায় লকলকিয়ে বেড়ে ওঠা বনানী, বাতাসে দুলছে, উড়ছে। যেন সে সত্যি স্বর্ণলতা। এই দুর্গম চণ্ডিকার বনে সে যেন ভয় ধরিয়ে দেওয়া বনসুন্দরী। ছেড়ে যাওয়া যায় না। যাওয়া যায় না কাছে।
স্বর্ণলতার অভিমানকে, তার রাগকে ভয় করে নারায়ণ। সে-যে মেয়ে হয়েও একদিন ডেকে নিয়ে এসেছিল এখানে নারায়ণকে। প্রেমে সে কর্তৃত্ব করে না। সম্মান করে। তাই মাঝে মাঝে তার সংশয় আসে বুঝি নারায়ণের প্রতি। সে যে এই জাদুকর সমাজের থাকের পুতুল হয়েও নেমে এসেছে জীবন্ত। চৌকাঠের কাছে এসেছে। এই চৌকাঠ পার হওয়াই আজ শেষ কথা। সেদিন আর ফিরতে পারবে না। আজও ফিরতে চায় না ওই মৃত পুতুলের থাকে।
নারায়ণ কাছে এসে বলল, রাগ করেছ দুদিন আসতে পারিনি বলে?
আয়ত চোখ তুলে নারায়ণকে এক বার দেখে বলল স্বর্ণলতা, কুলীনের মেয়ের রাগ থাকতে নেই।
চকিতের জন্য অন্ধকার হল নারায়ণের মুখ। বলল, ক্ষমা করো। লোকজনের ভিড় কিছুতেই কাটিয়ে উঠতে পারিনি।
তবু অনেকক্ষণ আর কথা ফোটে না কারও মুখে। তারপর হঠাৎ স্বর্ণলতার মেঘ-ভারাক্রান্ত চোখে দু ফোঁটা জল দেখা দিল। বলল, না এসে যে থাকতে পারিনে। কী হবে?
নারায়ণের মুখে কোনও কথা জোগায় না হঠাৎ। এই একই প্রশ্ন নিয়ে তারা কথা বলে। পরস্পর হাতে হাত দিয়ে বসে থাকে পাশাপাশি। কী হবে? বিধবা বিয়ের আইন হল। তারপরেই নীলের গণ্ডগোল, অন্য দিকে সিপাহি বিদ্রোহ। অনেক চেষ্টা করেও সর্বদ্বারী বিবাহ-আইন করা গেল না, ধামা চাপা পড়ে গেল। উদ্যোক্তাদের অগত্যা নীরব হতে হল। ধর্মসভায় অনুমোদন করিয়েও আজ মুখোমুখি শুধু কী হবে–এই জিজ্ঞাসা।
ঘাড় দুলিয়ে বলল স্বর্ণলতা, যদি সর্বদ্বারী বিয়ের আইন কোনওদিন না হয়, তবে? তবে কি চিরকাল এখানে এইভাবে বসে থাকব?
নারায়ণ অস্থিরভাবে স্বর্ণকে কাছে টেনে বলল, না না।
তবে?
তবে? নারায়ণের বুকে স্বর্ণের নিশ্বাস পড়ে ঘন ঘন। নারায়ণ দৃঢ়স্বরে বলল, তবে? তবে ধর্মান্তর গ্রহণ করব, স্বর্ণলতা। তুমি রাজি আছ?
স্বর্ণ নারায়ণের বুকে মাথা ঠেকিয়ে বলল, রাজি হতে আমার আর কীসে বাকি আছে?
নারায়ণ বলল, তবে বৈষ্ণবধর্ম গ্রহণ করব আমি। নবদ্বীপে গিয়ে থাকব দুজনে। বিয়ে হবে বৈষ্ণব মতে। শুধুমাত্র কণ্ঠিবদল করব, নেড়া-নেড়ি হয়ে থাকব দুজনে আর যদি নবদ্বীপের পণ্ডিতেরা আপত্তি করে, তবে ব্রাহ্মধর্ম গ্রহণ করব।
স্বর্ণ বলল, যদি তাতেও না হয়?
নারায়ণ আরও কঠিন স্বরে বলল, তবে খ্রিস্টান হব। যারা নিজেদের সুখভোগের জন্য কুল মেলের নোংরা শাস্ত্র গড়তে পারে, আমরা তাদের ভাঙতে পারিনে? পারি, পারব। তাতে তো তুমি আমি বদলাব না।
সেই ভাল। যত তাড়াতাড়ি হয়, তাই চলে যাই। একটু পরে আবার বলল স্বর্ণ, কিন্তু গগনের বিধবা মেয়েটির বে দিচ্ছ না কেন? নারায়ণ অসহায় গলায় বলল, কী করে দিই বলল তো? একটা খুনোখুনির সম্ভাবনা দেখছি। কে জানত, সকল জাতই এই ভণ্ড ব্রাহ্মণদের অনুকরণ করে নিজেরাও বেঁকে দাঁড়াবে।
স্বর্ণলতা এক মুহূর্ত ভেবে বলল, তবে ওদের দুজনকে নিয়ে কলকাতায় বিদ্যেসাগরের কাছে চলো না। সেখানেই বে দেবে।
মুহূর্তে নারায়ণের মুখের সমস্ত মেঘ যেন ফুঙ্কারে উড়ে গেল। উল্লসিত গলায় বলল, ঠিক বলেছ, ঠিক। ছেলে আর মেয়ে, দুজনেরই অভিভাবকদের নিয়ে, সরাসরি কলকাতায় যাব। বিদ্যেসাগরকে নিমন্ত্রণ করব। প্রধান অতিথি হবেন তিনি। আশ্চর্য, কলকাতা যাওয়ার কথাটা এতক্ষণ মনে হয়নি কেন।
স্বর্ণ ঠোঁট টিপে হেসে বলল, মাথার ঠিক নেই বলে।স্বর্ণর হাত ধরে কাছে টেনে বলল নারায়ণ, কিংবা তুমি কাছে আছ বলে।
উৎসাহের আধিক্যে আদরের বন্যা বইয়ে দিল নারায়ণ।
স্বর্ণ চোখে বিদ্যুৎ হেনে বলল, এ দেশে কি এও হয়?
কী?
কুলীন কুমারী মেয়েকে নিয়ে এই এমনটি?
বলে খিলখিল করে হেসে উঠল। পুবের ভারী বাতাস বইল শনশন করে। শিউরে শিউরে উঠল বনঝাড়।
স্বর্ণলতা আবার বলল, সেই সঙ্গে আমাকেও নিয়ে চলো না গো। তিনি তো সর্বদ্বারী বিয়েতে মত দিয়েছেন। তাঁকে এক বার প্রণাম করে আসব।
নারায়ণ বিস্মিত খুশিতে চোখ বড় বড় করে বলল, বিদ্যাসাগরকে? ঠিক, ঠিক বলেছ। কিন্তু সে যে তোমার শেষ যাওয়া হবে বাপের বাড়ি থেকে। আর তো কোনওদিন ফিরে আসতে পারবে না স্বর্ণলতা।
স্বর্ণ নারায়ণের হাত দিয়ে নিজের চোখ ঢেকে বলল, না-ই বা পারলাম, তোমার কাছে তো থাকতে পাব।
স্বর্ণর চোখে জল এসে পড়েছে। নারায়ণ তার মুখোনি কাছে টেনে নিয়ে বলল, বাপ মাকে ছেড়ে যেতে তোমার কষ্ট হবে স্বর্ণলতা।
স্বর্ণ বলল, সকলেরই হয়। তাতে কী হয়েছে। কিন্তু, এমনি করে চলে গিয়ে, নিজেদের ইচ্ছেয় বিয়ে করলে, বিদ্যাসাগর রাগ করবেন না?
নারায়ণ বলল, তা তো জানি নে স্বর্ণ। করতে পারেন, নাও করতে পারেন। তাঁর কতটুকু দেখেছি। তবে তাঁর বিধানের বিরুদ্ধে কোনও কাজ করব না। আর, এই তো আমার জীবনের সব নয় স্বর্ণ। সমাজ কি শুধু আমার এই অবাধ্যতাটুকুই দেখবে? স্বর্ণ আবার নারায়ণের বুকে মুখ লুকোল।
আকাশ অন্ধকার হয়ে আসছে। বিদ্যুৎ চমকাচ্ছে। হয়তো বৃষ্টি আসবে এখুনি। দুজনেই উঠল তারা। একটি শেয়াল ছুটে পালাল তাদের পাশ দিয়ে। দুজনেই এসে দাঁড়াল একটি পথের মোড়ে।
স্বর্ণ বলল, কবে আবার দেখা হবে?
—পরশু।
-মিছে কথা। এত মিছেও বলতে পার।
-না গো, সত্যি, পরশু, জল হোক, ঝড় হোক, আসবই। আর দিন দশেকের মধ্যেই ব্যবস্থা করব কলকাতা যাবার।
তবু স্বর্ণ দাঁড়িয়ে রইল। বড় করুণ সুরে বলল, আসবে তো পরশু?
নারায়ণ বলল, হ্যাঁ গো, হ্যাঁ, আসব।
স্বর্ণলতা চলে গেল।
নারায়ণ দাঁড়িয়ে রইল সেদিকে তাকিয়ে। স্বর্ণ অদৃশ্য হতে, সে অগ্রসর হল তার পথে। কয়েক পা অগ্রসর হতেই, সহসা ভাঙা গলায় খ্যাঁকারি শুনে থমকে দাঁড়াল নারায়ণ। দেখল সামনে দাঁড়িয়ে গুপ্তিপাড়ার কুঠির পেশকার চক্রবর্তী। জঙ্গল থেকে নিঃশব্দে বেরিয়ে আসা চিতাবাঘের মতো নারায়ণের দিকে খালি তাকিয়ে রইল জ্বলন্ত চোখে। একটি কথাও বলল না। আবার নিঃশব্দে দ্রুত চলে গেল অন্য রাস্তায়।
চমকে উঠল মনটা। কী যেন ঘটেছে বলে মনে হচ্ছে। কেমন একটা অমঙ্গলের গন্ধ লাগছে যেন বাতাসে। পরমুহূর্তেই নারীকণ্ঠের একটা তীব্র আর্ত চিৎকারে ধক করে উঠল নারায়ণের বুকের মধ্যে। যে পথে স্বর্ণলতা গেছে সেই পথে ছুটে গেল সে। কিন্তু কেউ কোথাও নেই। সন্ধ্যা নামা মেঘভরা আকাশ, নিঃঝুম গ্রাম। শুধু ব্যাঙ ডাকছে। কী হল তবে? কে চিৎকার করল?
স্বর্ণলতাদের বাড়ির কাছেই অক্ষয় বাঁড়ুজ্জের বাড়ি। সেখানে নারায়ণের যাতায়াত আছে। আলো জ্বলছে চণ্ডীমণ্ডপে, বাঁড়ুজ্জেও রয়েছে বসে।
বাঁড়ুজ্জের চণ্ডীমণ্ডপে নারায়ণ অনেকক্ষণ বসে কথা কইল কয়েকজনের সঙ্গে। ধর্মসভা, সর্বদ্বারী বিবাহ, নানান প্রসঙ্গ এসে পড়ল। বিধবা বিয়ের বিষয়ও আলোচনা হল। তারপরে নারায়ণ একসময়ে জিজ্ঞেস করল, কিছুক্ষণ আগে কীসের একটি শব্দ পাওয়া গেল এদিক থেকে?
বাঁড়ুজ্জের ভ্রু কুঁচকে বলল, কীসের শব্দ বলো তো? মেয়েমানুষের কান্নার মতো নয়?
-হ্যাঁ।
–আমিও শুনেছিলাম। কিন্তু লোক পাঠিয়ে কিছুই দেখতে পেলাম না।
নারায়ণ ফিরে এল অস্বস্তি নিয়ে। মনটা খচখচ করতে লাগল সারা রাত। আর কোনও শব্দই তো শুনতে পাওয়া গেল না। সারা রাত ভারী বাতাস ও শ্রাবণের ধারা যেন ভারী আঘাত ও শাসানির শব্দে ঘরের বেড়ায় এসে লাগল। আর সারা রাত সেই আর্ত চিৎকার বাজতে লাগল নারায়ণের কানে।
পরদিন সকাল বেলায় তার ঘুম ভাঙল একটু বেলায়। সারা রাত্রি স্বপ্ন দেখেছে, বিচিত্র সব দুঃস্বপ্ন তাকে যেন জড়িয়ে ধরে শুয়েছিল। এবার স্নান করে গায়ত্রীটুকু জপ করে নিতে হবে। শিবনাথের ওখানেও ঘুরে আসতে হবে এক বার।
বাইরে আসতেই রাখালটা উঠান থেকেই গড় করল তাকে। বলল, দা-ঠাউর, চক্কোত্তি ঠাউর মোশায়ের বড় বেটি গঙ্গাযাত্রা হচ্ছেন গো! শুনে নারায়ণের পায়ের তলার মাটি যেন কেঁপে উঠল। পড়তে পড়তে কোনও রকমে আঁকড়ে ধরল খুঁটি। বলে কী রাখালটা! না কি গত রাত্রের দুঃস্বপ্নগুলো এখনও যায়নি? এখনও খেলা করছে তাকে নিয়ে? তবু সে যেন অনেক দূর থেকে বলল, কী বললি?
রাখালটা আবার বলল, এঁজ্ঞে, হ্যাঁ গোদা ঠাউর, বড্ড ভাল মেইয়া ছালেন গো। এক আতের মধ্যেই মা ওলাই নিদেন হেঁকে দিইচে, এ্যাতক্ষণে গেলেন বোধ হয়।
ওলাই? মিথ্যে, মিথ্যে, ভয়ংকর মিথ্যে। কোনও ওলাই, শীতলা বা চণ্ডীর কাজ এ নয়, স্বয়ং নীলরতন চক্রবর্তীই খুন করেছে স্বর্ণলতাকে। নারায়ণের চোখে রক্ত ছুটে এল; শক্ত চোয়ালের ভাঁজে ভাঁজে, কপালের রেখায় রেখায় হিংস্র নিষ্ঠুরতা উঠল ফুটে। তার শ্যামল রং হঠাৎ কালো হয়ে একটা ভয়ংকরতা দেখা দিল সর্বাঙ্গে। মুহূর্তে দাওয়া থেকে নেমে ছুটে চলল সে নীলরতন চক্রবর্তীর বাড়ির দিকে।
বাইরে টিপ টিপ বৃষ্টি। রাখালটা ভয় পেয়ে গেল–ভয় পেয়ে লাঠি নিয়ে ছুটল নারায়ণের পিছনে পিছনে। চক্রবর্তীর বাড়ির কাছে এসে নারায়ণ দেখল, লোকজনের বেশ ভিড় হয়েছে। শাঁখ আর কাঁসি বাজছে। বলাবলি করছে কেউ কেউ, কেন, শাঁখ কাঁসি কেন? কোনও বৃদ্ধা মরেনি, মরেছে একটা মেয়ে, তাও অনূঢ়া কন্যা। কেউ কেউ অবাক হয়ে তাকাল নারায়ণের দিকে। নীলকুঠির পেশকার তাকিয়েছিল অন্য নজরে। সে নীলরতনের জ্ঞাতি। স্বর্ণের আত্মীয়।
বাড়ির বাইরে, চণ্ডীমণ্ডপের সামনে তুলসীমঞ্চ। দেখা গেল, কয়েকজন ধরাধরি করে পিড়ির উপর বসিয়ে আনছে স্বর্ণকে। এই স্বর্ণলতা। রক্তচেলির জোড় জড়ানো তার গায়ে। সারা মুখে তার চন্দন লেপা। চোখ বুজে আছে স্বর্ণ।
চেলির ঘোমটা টেনে দিয়েছে কে তার মাথায়। পাশে পাশে ঘোর কালোবৰ্ণ সেই চক্রবর্তী। কাকে যেন বলছে, তাড়াতাড়ি করো, তাড়াতাড়ি। এখনও প্রাণ আছে, সম্প্রদানটা সেরে ফেলতে হবে।
সম্প্ৰদান! বয়স্থা অনুঢ়ার মৃত্যুতে নরক বাস হয়। তাই চক্রবর্তী মেয়ের বিয়ে দিয়ে তারপর চিতায় তুলবে। কাকে সম্প্রদান করবে সে মেয়েকে?
দেখা গেল, তুলসী-মঞ্চের কাছে এনে নামাল স্বর্ণকে। কে একজন বলল, নাড়িটা দেখো হে৷
আর একজন বলল, আছে এখনও।
তারপর মন্ত্র উচ্চারিত হল। পাত্ৰাভাবে তুলসী গাছকে কন্যা সম্প্রদান করা হচ্ছে।
নারায়ণ দাঁড়াতে পারল না। ছুটে এল কাছে। স্বর্ণ! স্বর্ণলতা!
একটা ঠেলাঠেলি পড়ে গেল। কে একজন বলে উঠল, হয়েছে, হয়েছে, তোলো সাতপাক ঘুরিয়ে দাও তাড়াতাড়ি।
সবাইকে ঠেলে নারায়ণ স্বৰ্ণর কাছে এসে পড়ল। কে তাকে ধাক্কা দিয়ে ফেলে দিতে চেষ্টা করল। নারায়ণ চিৎকার করে উঠল, সাবধান, গায়ে হাত তুলো না আমার। তা হলে একলা মরব না।
আশ্চর্য! চক্রবর্তী তাড়াতাড়ি তার কাছে এসে মোলায়েম গলায় বলল, কে? নারায়ণবাবা এসো এসো। দেখো, মেয়েটা এক রাতের মধ্যে
বোলোনা, বোলোনা চক্কোত্তি খুড়ো।নারায়ণ চিৎকার করে উঠল তেমনি তীব্র গলায়। তার হাত পায়ের পেশি শক্ত হয়ে উঠল। বলল, পিশাচ! একী করেছিস তুই! শাঁখ ও কাঁসির তীক্ষ্ণ শব্দে চাপা পড়ে গেল তার গলা। চক্রবর্তী জ্বলন্ত চোখে তাকিয়ে হাসল। সে হাসি ভয়ংকর। বলল, বাবাজির মাথাটি গোলমাল হয়েছে দেখছি।
নারায়ণ তীক্ষ্ণ চোখে দেখল স্বর্ণর দিকে। প্রাণ আছে কি না বোঝা যাচ্ছে না। সমস্ত মুখটা ফুলে উঠেছে, কালশিরার উপর লেপে দিয়েছে চন্দন। মাথার এক জায়গায় জমাট রক্ত। চেলি ঢেকে দেওয়ার চেষ্টা হয়েছে ক্ষতের উপর। স্বর্ণ! কাল সন্ধ্যায় যে হেসেছে, কেঁদেছে, কলকাতায় গিয়ে বিদ্যাসাগরকে প্রণাম করব বলেছে, সেই স্বর্ণলতা! যার অঙ্গের সঙ্গে অঙ্গাঙ্গী পরিচয় নারায়ণের, খুলে দেখতে ইচ্ছে করছে তার প্রতিটি প্রত্যঙ্গ। কেমন করে মেরেছে ওরা তাকে, কেমন করে ওই বুক নোড়া দিয়ে থেঁতলেছে ওরা, কেমন করে অগ্নি শলাকা দিয়ে ছ্যাঁকা দিয়েছে নিম্নাঙ্গ। কিন্তু এত লোক। হাত দিতে পারবে না গায়ে। যে শবে পরিণত হয়েছে কিংবা হচ্ছে তার গায়েও হাত দেওয়া যায় না। আর সমস্ত প্রতিবেশীজনতা কী রকম বোকাটে বিস্ময়ে চেয়ে রয়েছে। শুধু বোকাটে বিস্ময়, প্রাণহীন নির্বিকার মাটির পুতুলের চেয়েও স্থূল। শুধুই মজা দেখতে এসেছে।
নারায়ণ জানে না, চোখে তার জল এসেছে। হিংস্র জ্বলন্ত চোখে জল। পুরোহিত বলল, কন্যাকে গণ্ডুষ করতে হবে যে?
আর একজন বলল, কন্যার হাত উঠছে না।
শেষ হয়ে গেছে নাকি?
না। চক্রবর্তী স্বর্ণর মুখে জল দিতে গেল। মুখ খুলল না। তখন মন্ত্রোচ্চারণ করে নাকের মধ্যে জল ঢেলে দিল। মাথাটা ঢলে পড়ল স্বর্ণর।
ফেনার বুদ্বুদ ফাটল কয়েকটা নাকে। বোধহয় শেষ নিশ্বাসের সঙ্গে, স্বর্ণের সকল জ্বালা জুড়োল। হরিধ্বনি দিয়ে উঠল একজন। নারায়ণ তার সাঁড়াশির মতো হাত দিয়ে চক্রবর্তীকে ধরতে যাচ্ছিল। কিন্তু কে যেন তাকে পেছনে টানল। দেখল ঈশান। ঈশানকে পেয়ে নারায়ণ বলে উঠল, খুন করেছে ওরা মেয়েটাকে। ঈশেন ভাই, তুই চুঁচুড়া চলে যা ম্যাজিস্ট্রেটের কাছে। আমি এর তদন্ত করাব।
প্রচণ্ড হরিধ্বনির মধ্যে আর কেউ শুনতে পেল না নারায়ণের গলা।
ঈশান তাকে টেনে দূরে নিয়ে গিয়ে বলল, ম্যাজিস্ট্রেট নীলকরদের পক্ষে তুমি জান। তুমি বিপক্ষের লোক, তোমার কথামতো সে তদন্ত করবে না। এর তদন্তে আসতে হলে ম্যাজিস্ট্রেটকে এখুনি আনতে হবে, লাশ আটকে রাখতে হবে। কিন্তু ম্যাজিস্ট্রেট হয়তো দুদিন বাদে আসবে তদন্তে, যখন মৃতের ছাইয়েরও চিহ্ন থাকবে না। নারায়ণ বলল, নীলকরদের বিরুদ্ধতা আমি ছেড়ে দেব, আর কোনও বাধা দেব না, এই কথা তুই গিয়ে বল ড্যালারিম্পলের কেরানিবাবুকে। তা হলে সে এ বেলার মধ্যেই আসবে।– ঈশান বলল, চূড়ামণি দাদা, তা হয় না। তাতে অনেকের সর্বনাশ। তুমি যাকে হারিয়েছ, তাকে তো আর পাবে না।
কিন্তু ওরা কোনও শাস্তি পাবে না?
শাস্তি তুমি পরেও দিতে পারবে। দিন তো আছে। এবার চলো, শ্রাবণেই তাড়াতাড়ি দিন দেখে গগন পালের মেয়েটার বিয়ে দিই। কপালে থাকলে সেইদিন খুননাখুনি করব।
তারপর নারায়ণ গঙ্গার ধারে সারাদিন স্বর্ণর চিতা পোড়ানো দেখল দূর থেকে। বাড়িতে লোক নেই। স্বপাকে খেতে হয়। খাওয়া হবে না। রাখালটা অনেকবার ডাকতে এসে ফিরে গেছে। ভয়ে ডাকতে পারেনি। বিকালে গঙ্গায় নেয়ে এসে সে যখন বাড়ি ফিরল, তখন আবার বৃষ্টি এসেছে। এসে দেখল, শিবনাথ দাওয়ায় বসে আছে। আশ্চর্য রকম শান্ত গলায় সে জিজ্ঞেস করল, কী মনে করে শিবনাথ?
শিবনাথ হঠাৎ কোনও কথা বলতে পারল না। নারায়ণের মনেও চকিতে একটা সন্দেহের ঝিলিক দিয়ে উঠল। শিবনাথই কি এর মূলে! সে-ই কি সব বলে দিয়েছে চক্রবর্তীকে? পরমুহূর্তেই মনে পড়ল পেশকার চক্রবর্তীর কথা। সে-ই নিজে থেকে খোঁজ নিয়ে এসেছে।
শিবনাথ জানত, এমনি সন্দেহ উঁকি মারতে পারে নারায়ণের মনে। বলল, কিছুই মনে করে নয়। কিন্তু এ আশঙ্কা আমি অনেক দিন করে ছিলাম।
নারায়ণ শুকনো গলায় বলল, তুমি ভবিষ্যৎ দ্রষ্টা।
শিবনাথ উত্তর দিল, না। এই-ই পরিণতি হয়।
নারায়ণ বলল, এ শেষ পরিণতি নয় শিবনাথ। পৃথিবীর শেষ হতে এখনও অনেক বাকি। পরিণতিও বদলায়। কিছু সুবিধাভোগী মূর্খদের তৈরি সংস্কারের জন্য খুনোখুনি, চিরদিন কখনও চলবে না। তোমাদের যুগ কখনও থাকবে না।
শিবনাথ বলল, আমাদের যুগ আছে কিনা জানি না। আমার পূর্বপুরুষদের অনুশাসনের বাইরে আমি যেতে পারব না।
নারায়ণ উত্তর দিল, মূর্খ পণ্ডিত আর গোঁয়ারের মতো কথা বোলো না। কিছু প্রকৃত শাস্ত্র পাঠ করো, কু-অনুশাসন তো অনেক মেনেছ। আর আমি একটু ঘুমোব শিবনাথ। তুমি বাড়ি যাও এখন।
গম্ভীর কণ্ঠস্বর নারায়ণের। অপমানে লাল হয়ে উঠল শিবনাথের মুখ। তাকে তাড়িয়ে দিচ্ছে নারায়ণ। বৃষ্টির মধ্যেও একটু বসতে বলল না! সেই নারায়ণ, যে তার জীবনে মরণে মরে ও বাঁচে!
সে বেরিয়ে গেল। কিন্তু দেখতে পেল না, নারায়ণের বিশাল শরীরটা কীসের দমকে কেঁপে কেঁপে উঠছে। নারায়ণ চুড়ামণির চোখ ফেটে জল এসেছে। সব আঘাত সে সহ্য করেছে, কিন্তু এক মুহূর্তে আর পারল না।
এই সময়ে, ঘরের ভিতর থেকে দাওয়ায় এসে তাকে প্রণাম করল অবন।
সে নারায়ণ আসার আগেই এসে বসে ছিল, শিবনাথকে দেখে বেরোয়নি। অবনকে দুহাতে বুকে জড়িয়ে ধরল নারায়ণ, পায়ে নয়, পায়ে নয়। ছোট হলেও তুমি হৃদয়বান, বুদ্ধিমান, নতুন যুগের মানুষ। তুমি আমার বন্ধু। তুমি সব জান, সব বোঝ, আমি জানি। তুমি ভুল বোঝনি।
অবনীর চোখে জল দেখা দিল। কিছু বলতেও তার লজ্জা করল। এই বেদনার মধ্যে একটি নতুন যুবতীর মুখ ভেসে উঠে তাকে আরও ব্যাকুল করে তুলল।
.
বিধবা বিয়ে হল না এখানে। কোনও পুরোহিত বিয়ে দিতে চাইল না। নারায়ণের সব সর্বনাশের মূল্যেও নয়। কুসংস্কারের স্পর্ধা আছে আইনকে অমান্য করার।
বরকনে নিয়ে নৌকায় করে কলকাতা যাত্রা করল নারায়ণ। সঙ্গে চলল ঈশান। যাওয়ার আগে শুধু এক বার চণ্ডিকার ভাঙা মন্দির প্রাঙ্গণটি ঘুরে এল। এক বার উপুড় হয়ে হাত দিতে গেল, যেখানে সেই মেয়েটি বসত। সেই মেয়েটি, যে সব কিছুতেই রাজি ছিল। সবকিছু, এই মরণের জন্যও।
.
অস্থির হয়ে উঠল শিবনাথ। তার নিটোল সুখের বুকে, লুকানো বুকে বাইরের রণাঙ্গন থেকে কারা চোরাগুপ্তি হানছে বারবার। অন্ধকার চেপে আসে তার চোখে। কেবল ভানুমতীকে দেখলে সব ভুলে যায় সে। ভানু যখন আলতা পায়ে মল বাজিয়ে ঘোরে তার সামনে, তখন সব ভাবনা দূরে যায়। যখন সে ঢাকাই শাড়ি পরে ঘোরে রৌদ্রচ্ছায়ায়, যখন মনের গোপন লীলায় হাসে, রাগে, যেন কী এক বিচিত্র অভিসন্ধিতে সর্বত্র বেড়ায় উঁকিঝুঁকি দিয়ে, শিবনাথ চুমু খেলে অবাক হয়ে চেয়ে থাকে, আপন মনে গহনা দেখে, কাঁদে আর গুনগুন করে গান গায়, তখন শিবনাথ বর্ষণক্লান্ত মধ্যরাত্রির বিহ্বল মৃগের মতো সব ভুলে দুলতে থাকে। নারায়ণ যেদিন সকালে চলে গেল, সেইদিন বাড়ি ঢুকে শিবনাথ দু হাতে ভানুমতীকে জড়িয়ে নিয়ে এল বুকের কাছে। ফিসফিস করে বলল, সবাই যাবে, তুমি তো থাকবে আমার বুকে এমনি করে।
ভানু এতে অভ্যস্ত হয়ে উঠেছে। কিন্তু সবসময় অর্থ বোঝে না। খিলখিল করে হেসে উঠল। বলল, ধু। অমনি করে বুঝিন আবার কেউ থাকে?
শিবনাথ অর্থহীনভাবে এখন ভানুকেই সব কথা বলে। বলল, ওরা সমস্ত প্রথা ভেঙে দিতে চায়। নারায়ণ স্বর্ণকে বিয়ে করতে চেয়েছিল। তার পরিণতি এই হল।
ভানুমতী বলল, কে, ওই আর এট্টা ঠাউর কত্তা? তোমার মিতে?
খট খট করে লাগে কানে ভানুর কথাগুলি৷ অবিশ্যি অনেক বামুনের মেয়েই অর্বাচীন কথা বলে। তা বলে এতটা? এড়িয়ে যায় শিবনাথ। ঘাড় নাড়ে।
ভানু বলল, ওই মেয়েটাকে বাউনরা মেরে ফেলে দিয়েছে, সবাই বলছে। কেন বেদিল না? তোমার মিতে তো বাউন পণ্ডিত।
শিবনাথ চমকে ওঠে, ছিঃ, তুমিও তো ব্রাহ্মণ। ব্রাহ্মণে ব্রাহ্মণে কত তফাত আছে। বোঝ না, তোমার জন্য সর্বেশ্বরকে আমি কেন টাকা দিয়েছি? আমি, আমরা যে অভিশপ্ত ব্রাহ্মণ, আমরা বংশজ, আর ওরা কুলীন।
বোঝে না, হালিশহরের মৎস্যজীবীর মেয়ে মেল বন্ধনের জটিলতা বোঝে না। কিশোরী মন তার সমাজ সামাজিকতা বোঝে না। তার অর্বাচীন জিভ দিয়েও যেন বিষেরই মতো বিদ্যাসাগরের সর্বদ্বারী বিবাহের প্রতিধ্বনি শোনা গেল।
ভানু বলল ঠোঁট উলটে, কুলীন তো কী হয়েছে! বাউন তো।
শিবনাথ আঁতকে উঠল, ও কথা বোলো না, বলতে নেই। ওরা বিধবার বিয়ে দিতে চলেছে, যে বিধবারা এ দেশের রত্ন।
ভানু হেসে বলল, খুব ভাল করছে বে দিয়ে। অতটুকুনি মেইয়ে বুঝি আবার বেধবা হয়। এই জন্যেই বাউনের বেধবারা ঘুসকি হয়। তোমার মিতেটা খুউব ভাল।
ভানু শুধুই ব্রাহ্মণদের কথা বলে, যেন সে ব্রাহ্মণ কন্যা নয়। শিবনাথের বুকের মধ্যে গুড়গুড় করে উঠল। একটা অব্যক্ত আতঙ্ক যেন বিষাক্ত সাপের মতো পেঁচিয়ে পেঁচিয়ে ধরে। কিন্তু না, তা কখনও হয়? তবু শিবনাথের আলিঙ্গন শিথিল হয়ে গেল। চাপা গলায় ডুকরে উঠল, চুপ চুপ, ওগো চুপ করো। মুখে এনো না, মুখে এনো না। তুমি ব্রাহ্মণের স্ত্রী…
কিন্তু আলিঙ্গন মুক্ত ভানুমতী খিলখিল করে হেসে বাইরে ছুটে গেল। তার সেই হাসিতে শিবনাথের পায়ের তলাটা কাঁপতে লাগল। দুলতে লাগল বসে যাওয়া বাড়িটা। মলের ও হাসির শব্দ সারা বাড়ির রন্ধ্রে রন্ধ্রে, বাতাসে বাতাসে আকাশে পড়ল ছড়িয়ে। শিবনাথের জীবন, সমাজ, শাস্ত্র তত্ত্বের মূল্য সে জানে না। লোকটাকে ভাল লাগে, তাই লোকটির অবুঝ ভয়ের কথায় হাসি পায় তার। বোঝে না, একটি মানুষের গলায়, একটি অসহায় মানুষের গলায় তীক্ষ্ণ ধারালো ক্ষুর চুঁইয়ে চুঁইয়ে সে খেলা করছে। কখন ফিনকি দিয়ে রক্ত ছুটবে, কখন একটা ভয়ংকর সর্বনাশ যেতে পারে ঘটে, ভানুমতী বোঝে না। হাসিটা তার ধারালো ক্ষুরের চমকানির মতোই, এখানে ঝলকে ওঠে, ওখানে ঝিলিক মারে। আর হাসিটা খালি ঝাঁপ দিয়ে পড়ে টোলের একজন ছাত্রের বুকে, তার খোলা পুথির পাতায় পাতায়, তার নীলকর বিদ্রোহের চাপা আগুনের ধোঁয়ায় ধোঁয়ায়। ধারালো ক্ষুরটা তার বুকের অদৃশ্য দরজায় দাঁড়িয়ে রক্ত মাখামাখি করতে চাইছে।

গুপ্তিপাড়ার দক্ষিণের গ্রাম বেহুলা।
জ্যৈষ্ঠের তাপদগ্ধ গাছপালায় জল লেগেছে। যৌবনের জল। রং লেগেছে গাছে গাছে, পাতায় পাতায়। কাজলের রং। এত দিনের দগ্ধ বিবর্ণ ধূলিভরা বনানী কাজল পরা চোখে চেয়ে হাসছে। হাসছে, দুলছে। শিরায় শিরায় বইছে তার নতুন প্রবাহ। রাঢ়ের তৃষ্ণার্ত শক্ত মাটি সিক্ত হয়েছে। এত দিনের ধূলাচ্ছন্ন সাদাটে মাটি কালো হয়ে উঠেছে। বেড়েছে পাখির জটলা। বৃষ্টিঝরা মাটির বুকে উপচে পড়া প্রচুর খাবারের সন্ধান মিলছে এখন, তাই ডাকাডাকি হাঁকাহাঁকির আর শেষ নেই।
চতুষ্পঠীর দাওয়ায় বসে শিবনাথ এই রূপই দেখছিল। পৃথিবীর এই রূপ৷ তারও চোখে নতুন কাজলের ঝিকিমিকি। দ্বিপ্রহর অতিক্রান্ত। অপরারে সুদীর্ঘ ছায়া পড়েছে। কমে এসেছে রোদের তেজ। তার দীপ্ত কাঁসার চোখ ধাঁধানো আলো এখন সোনালি রং ধরছে। চতুষ্পঠীর গোময় লেপা আঙ্গিনায় একরাশ পায়রা কী যেন খাচ্ছে খুঁটে খুঁটে। গাঢ় সবুজ বর্ণের ঋজু দেবদারু গাছটায় লেগেছে সোনালি রং। সেখানেও নাম-না-জানা কতগুলি পাখির ভিড়।
শিবনাথ দেখছিল। না সে দেখছিল না, সে ডুবে ছিল নিজের মনে। সে দেখছিল তার নিজের রূপ। আত্মভোলা শিশুর মতো সেই রূপের স্বাদ দেখছিল চেখে চেখে। চতুষ্পঠী খালি করে পোডোরা গেছে অনেকে বাপ মায়ের কাছে। কেউ কেউ গেছে বেড়াতে গঙ্গার ধারে, বৃন্দাবনের মন্দিরে। কৃষ্ণপক্ষ যাচ্ছে, সামনেই শুক্লপক্ষ। অম্বুবাচীর পর দ্বিতীয়াতে রথযাত্রা। আর গুপ্তিপাড়ার রথযাত্রা,কত দেশ দেশান্তরের লোক আসবে। ছুটির হাওয়া লেগেছে এর মধ্যেই। ছাত্রদের ছুটি ছুটি মন। নতুন বর্ষণের পালা লেগেছে। রথ-উৎসব পর্যন্ত চতুষ্পঠীর অধ্যয়ন এমনি চলবে। চলুক। অধ্যক্ষ শিবনাথ বাচস্পতির মনটাও ছুটি ছুটি করছে। অন্য অধ্যাপক, শিবনাথের বন্ধু নারায়ণ, নারায়ণ চূড়ামণি তো কাজের মধ্যেও ছুটির আনন্দ উপভোগ করে। পয়লা আষাঢ় থেকে সে সন্তপ্ততাং তমসি শরণং তৎ পয়োদ প্রিয়ায়া শুরু করেছে তার মিষ্টি গম্ভীর গলায়। সে যখন বাংলা ভাষায় অজ্ঞ ছাত্রদের সামনে বলে, হে জলধর। তুমি সমুদিত হইলে, আমার ন্যায় পরাধীন ভিন্ন আর কোন ব্যক্তি বিরহিণী পত্নীকে উপেক্ষা করে? তখন ছাত্রদের নিশ্বাস দ্রুত হয়। কপালে ঘাম দেখা দেয়। উত্তরীয় দিয়ে বার বার মুছেও তা দূর হয় না। তাদের চোখের দৃষ্টি নেমে যায়, পরস্পরকে দেখে আড়ে আড়ে। শিবনাথের অবস্থাও ছাত্রদের মতো হয়ে ওঠে।
আজ চতুষ্পঠী খালি। নারায়ণও অনুপস্থিত। শুধু একটি ছেলে কোথাও যায়নি। সে ঘোরাঘুরি করছে আশেপাশে। চুঁচুড়ার অবিনাশ মুখোপাধ্যায়ের উজ্জ্বল বংশধর অবনীমোহন। মেধাবী ছাত্র। চতুম্পাঠীতে তার বিরুদ্ধবাদী বলে খুব নাম ডাক। অদ্বৈতবাদের সমর্থনে তার যুক্তি বড় তীব্র। খণ্ডন তর্কে বাচস্পতি নিজেও এক এক সময় বড় দুর্বল বোধ করে। অন্যান্য ছাত্ররা তো তার কাছে তর্কযুদ্ধে তুচ্ছ। অবনী ঘোরাফেরা করছে আশেপাশে। হয়তো শিবনাথের সঙ্গে কোনও বিষয়ে আলোচনার ইচ্ছা রয়েছে।
থাকুক। শিবনাথের মন আজ এখানে নেই। এখানে ওখানে সেখানে, কোথাও নেই। সে যে কোথায় আছে, কোন যক্ষপুরীতে, কোন অলিন্দের কোন বাতায়নে, তা সে নিজেই জানে না।
শিবনাথ বাচস্পতি। বয়স পঞ্চাশ বাহান্ন। কিন্তু এর মধ্যেই প্রদেশ জুড়ে নাম কিনেছে। বেউলের শিবুপণ্ডিত বলতে সাধারণের শ্রদ্ধা উপচে পড়ে। এই বয়সের মধ্যেই বার তিনেক নবদ্বীপ বিজয় করে এসেছে। অদ্বিতীয় না হোক, গুপ্তিপাড়া বেহুলার কয়েকজন শ্রেষ্ঠ নৈয়ায়িকদের মধ্যে শিবনাথ অন্যতম। চব্বিশ পরগনার ভাটপাড়াতেও শিবনাথের বিলক্ষণ পরিচয় আছে।
কিন্তু এত অধ্যয়ন, এত অধ্যবসায় আজ সবই যাই যাই করছে। পদ্মপাতায় টলমল করছে জলবিন্দু। শিবনাথ বলে, কচুপাতায় ভেকউদগীরিত তরল বিষ-বিন্দুর মতো সংস্কৃত শিক্ষা কাঁপছে। বড় দুঃখে বলে। বড় যন্ত্রণায় এ কথা বলে শিবনাথ। যে শিক্ষা, যে গৌরব তার হাড় মাংস ও রক্ত, আজ তা-ই বহু
পণ্ডিতের অনাচারে কচুপাতার বিষ হয়েছে। নতুন শিক্ষার আগুন এসে পুড়িয়ে দিচ্ছে সব। সে আগুন কলকাতার ফোর্ট উইলিয়ামের সংস্কৃত শিক্ষিত কামানের মুখ থেকে নির্গত হচ্ছে।
কিন্তু সে ভাবনা এখন নেই। সে দুশ্চিন্তায় তার বিশাল কপালের রেখা সর্পিল হয়ে ওঠেনি। তার রক্ত রেখায়িত ঠোঁটে চমকাচ্ছে হাসি। হাসিতে এক অভূতপূর্ব রং লেগেছে।
অবনীমোহন তাই লক্ষ করছে অবাক হয়। বাচস্পতি মহাশয়ের ঠোঁটে এক বিচিত্র হাসির লীলা! একী আত্মভোলা রূপ!
বয়স পঞ্চাশ বটে, কিন্তু বয়সের চেয়ে শিবনাথ নবীন। দাড়ি গোঁফ কামানো ধবধবে ফরসা মুখ। চিকন শ্যামলের আভাস গালে ও চিবুকে। তীক্ষ্ণ নাক, টানা চোখ। উন্মুক্ত শক্ত বলিষ্ঠ বুকে শুভ্র উপবীত হাওয়ায় নড়ছে মৃদু মৃদু। মাথার সামনের দিকে প্রায় অর্ধেক মুণ্ডিত। পেছনে দোলনচাঁপা বাঁধা সুদীর্ঘ শিখা। কিন্তু এ সব শিবনাথের মূর্তিকে উগ্র করে তোলেনি। তার হৃদয় ও মস্তিষ্ক যোগাযোগের পূর্ণ রূপ ধরেছে।
শিবনাথ স্বপ্ন দেখছিল। এমন সময় এল বিলোচন। বিলোচন চাষি। দূর থেকে গড় করে বিলোচন বলল, গড় করি দেবতা। কী করছেন গো বসে বসে?
শিবনাথ মাটিতে পা দিল। চমকে হেসে বলল, কে? বিলোচন? কিছু করছি না। বসে আছি।
চূড়ামণি ঠাউর আসেন নাই বুঝি?
না, এ বেলা তো তার দেখা পাইনি। বোধ হয় গুপ্তিপাড়া গেছে।
কাপড়ের খুঁট থেকে খুলে বিলোচন একটি শুকনো নরম পাতার ছোট্ট পুঁটলি ধরে দিল শিবনাথের পায়ের কাছে। একগাল হেসে চোখ ভরা কৌতুক নিয়ে তাকাল বাচস্পতির সপ্রশ্ন চোখের দিকে।
শিবনাথ বলল, ওটা কী এনেছ গো বিলোচন?
গলায় তার ভারী স্নেহ। হাত দিয়ে পুঁটলিটি তুলেই আনন্দে উঠে দাঁড়াল শিবনাথ। বলল, আঃ, গন্ধেই যে প্রাণ ভরে উঠল।
বিলোচন বলল, হু হু, যেখেন সেখেনের লয় দেবতা। একেবারে কুষ্টের খাঁটি পাতা দিয়া তোয়ের করে এনেছি। পাড়াসুদ্ধ লোক হেঁচে হেঁচে মরেছে।
সে কথার কোনও জবাব না দিয়ে আগে পুঁটলি খুলল শিবনাথ। তিন আঙুলে বেশ বড় একখানি নস্যির টিপ নিয়ে পুরে দিল নাকে। আরক্ত মুখে, চোখ বুজে, রুদ্ধ নিশ্বাসে চুপ করে রইল খানিকক্ষণ।
শিবনাথ ধরা গলায় বলল, আঃ! সত্যি, এ নদের তামাক পাতাই বটে। খুব খেটে তৈরি করেছ দেখছি, কিন্তু এমন মিঠে গন্ধটি কী দিয়ে করেছ হে?
বিলোচন বলল, সন্নোচাঁপা ফুলের সঙ্গে ভিজিয়ে রেখে দিয়েছিলুম পাতা, তারই গন্ধ।
শিবনাথ বলল, আহা-হা-হা। আজ শুধু ধামার চাল নয়, দিদিকে ডাকি, কিছু খেয়ে যাও। কিন্তু, এ জিনিস তো একলা মানুষে মজে না। নারায়ণ এলেই সদগতি হত।
আশা অপূর্ণ রইল না। নারায়ণ চূড়ামণিও এল। উজ্জ্বল শ্যামবর্ণ দীর্ঘ পুরুষ। আয়ত চোখ। তারও দাড়ি গোঁফ কামানো। কিন্তু মাথার সামনের দিক মুণ্ডিত নয়। বরং ঘন কুঞ্চিত কালো চুল কিছু দীর্ঘ। একটু রুক্ষ। সিংহের কেশরের মতো অবিন্যস্ত। বেশবাস একটু বিস্ত। কোঁচা লুটোচ্ছে, লুটোচ্ছে গায়ের উত্তরীয়। বিদগ্ধ পণ্ডিত সদৃশ সন্দেহ নেই। শিবনাথের সঙ্গে একটি সুস্পষ্ট তফাত আছে নারায়ণের। নারায়ণের আয়ত চোখ ঢুলু ঢুলু। হাসিতে যেন নিজেকে সঁপে দেওয়ার চাপা ব্যাকুলতা। এমনকী চতুষ্পঠীর অধ্যাপক হিসাবেও যেন কিঞ্চিৎ বেমানান।
চতুম্পাঠী-প্রাঙ্গণে ঢুকেই বলল, কীসের সদগতি করবে শিবু, তোমার সর্বভুক উপস্থিত।
শিবনাথ স্বপ্ন দেখছিল। স্বপ্ন দেখতে দেখতে জুটল এমনি সুগন্ধি তীব্র তাজা নস্য। তার উপরে নারায়ণের আবির্ভাব। সে নস্যের পাত্র বাড়িয়ে ধরে বলল, কথা পরে, বিলোচনের অমৃত নাও আগে।
নারায়ণ নাসারন্ধ্র ফুলিয়ে হাসল। হাতের চেটোয় তুলে নিলে অনেকখানি নস্য। নিয়ে একটু একটু করে নাকে নিয়ে বলল, বড় ভাল। আজ সারাটি দুপুর সতীশের চণ্ডীমণ্ডপে অম্বুরি চলেছে। তারপরে এমন বস্তু। এসো শিবু, আজ একটু ভাল করে বসা যাক!
বিলোচন বলল হাত-জোড় করে, দেবতা, বর্ধমানের বড় সায়েব তো এসল না। শুনেছিলুম, কোলকাতা থেকে কোন বাবুরা এসবে কুটিয়ালদের কীর্তি দেখতে। তানারাও এসলেননি। বর্ষা হয়ে গেল৷ লেঠেলরা নিজেরাই নীল বুননের উয্যোগ করছে।
শিবনাথ বিমর্ষ হয়ে উঠল। আজ থাক। আজ থাক, কাল থাক, কিছুদিন থাক ও সব কথা। যাক নীল চাষ, থাক সাহেব সুবো, থাক কোর্টকাঁচারি আইন। থাক না লাট বেলাট, অভাব-অনটন। সত্যি, এ বিষয়ে শিবনাথের উৎসাহ কম ছিল না। তারও অনেকখানি জমি কুটিয়াল গ্রাস করেছে। অপমানের ভয়ে তাকে গ্রহণ করতে হয়েছে দাদন। যে মাটিতে কোনওদিন পা দেবে না বলে স্থির ছিল, সেই গুপ্তিপাড়ার নীলকুঠির প্রাঙ্গণে যেতে হয়েছে তাকে, অসম্মানের আশঙ্কায়। বড় সাহেব বলেছে তাকে, ঠাকুরবাবা, আমি ভালমানুষ, দাদন না নিলে ছোট সাহেব তোমার টোল উপড়ে গঙ্গায় ফেলে দেবে। সেদিন নন্দরাজার উন্মুক্ত-শিখা কৌটিল্যের কথা মনে পড়েছিল শিবনাথের। সবই সত্য, কিন্তু আজ নয়। মন আজ অবশ। সে যে কোথায়, কোন দুর আসমানে পাখা মেলে দিয়েছে, তা ভাল করে জানে না শিবনাথ। স্ববশে আনবে কী করে। প্রতিশোধ চায় সে। কলকাতার আন্দোলনের প্রতিটি কথাই শুনতে চায়। কিন্তু আজ নয়।
তাকে নীরব দেখে বিলোচন তাকাল। নারায়ণ তাকাল অন্যমনস্ক শিবনাথের দিকে। নারায়ণ বিস্মিত হল। না ভয় নেই। শিবনাথের মুখে তো কোনও দুশ্চিন্তার ছাপ নেই। বরং তার ঘোর নৈয়ায়িক বন্ধুর হাবভাবে বিশেষ চাঞ্চল্য দেখা যাচ্ছে।
কিন্তু বিলোচনের মুখ খুলবার জায়গা এটাই ছিল। কুটিয়ালদের বিষয়ে প্রাণ খুলে কথা বলবে এই দুটি মাত্র মানুষ। আর আছেন গুপ্তিপাড়ার মিত্তিরমশাই। কিন্তু আজ শিবনাথ এ কথার পর বলল, চলো বিলোচন, দিদিকে বলে আসি। বসো নারায়ণ।
নারায়ণ বসল। অল্পক্ষণের মধ্যেই ফিরে এল শিবনাথ। হেসে বলল নারায়ণকে, তোমাকে আজ খুশি খুশি দেখছি যে খুব।
এমন অনাবশ্যক কথা কখনও শোনেনি নারায়ণ শিবনাথের মুখে। বিশেষ সে নিজেই যখন কী এক গুঢ় গুপ্ত খুশিতে ছটফট করছে। নারায়ণ তীক্ষ্ণ দৃষ্টিতে তাকিয়ে বলল, কী ব্যাপার বলো তো?
নারায়ণের এ কথাতেই বাচস্পতি ঝিমিয়ে পড়ল। তাড়াতাড়ি অন্যদিকে মুখ ফিরিয়ে বলল, কিছুনয় তো।
নারায়ণ বলল, হালিশহরের সর্বেশ্বর ঘটক এসেছিল বুঝি?
শিবনাথ বলল, হ্যাঁ।
বিদ্রুপে বেঁকে উঠল নারায়ণের ঠোঁট। বলল, ব্যবস্থা হল?
শিবনাথ বলল, হ্যাঁ।
তেমনিভাবে তীব্র শ্লেষভরে আবার বলল নারায়ণ, নিশ্চয়ই কোনও বংশজের অষ্টমবর্ষীয়া গৌরী প্রতিমার ব্যবস্থা হয়েছে?
শিবনাথ ভ্রু কুঁচকে বলল, অষ্টমবর্ষীয়া না হোক, সে দ্বাদশী। কেন তোমার মনে কোনও সন্দেহ আছে?
থাকলেই বা তোমার কী? তোমার তো কোনও সন্দেহ নেই?
না। তোমার মতো নতুন আদর্শবাদীর মনে সন্দেহ আছে।
নারায়ণ দৃঢ় গলায় বলল, আছে। জানিনে। কে সে ভাবী বাচস্পতি-গৃহিণী। জাত কুল মান জানা না থাকলেও এক শিশুকে তুমি বিয়ে করতে পারো না।
ঠিক যে বিদ্যাসাগরের মতো কথা বলছ?
বিদ্যেসাগর কি রামমোহন কিংবা নারায়ণ চূড়ামণি তা জানিনে। এ অবৈধ।
দুজনে নীরব। কিন্তু দুজনেরই মুখে উত্তেজনার রক্তাভা উথলে উঠেছে। নারায়ণ চূড়ামণি আর শিবনাথ বাচস্পতি। পরম বন্ধু দুজনে। প্রগাঢ় বন্ধুত্ব। বন্ধুত্ব কিন্তু বিশ্বাস ও আদর্শ বাদ দিয়ে নয়। যা ছিল তর্কের বিষয় তাই কাজে হতে যাচ্ছে। তাই সুস্পষ্ট হয়ে উঠেছে বিরোধ। যে তর্ক হয়েছে গাছতলায়, ঘরে, গঙ্গার ধারে, বন্ধুজনের মাঝে, যে তর্ককে শিবনাথ ভয়ে আতঙ্কে ঘেঁষতে দেয়নি চতুষ্পঠীর ত্রিসীমানায়, সে তর্ক আজ দুই বন্ধুর মাঝখানে ভিন্ন চেহারায় দেখা দিয়েছে। চতুষ্পঠীর মধ্যে ভয় অবনীমোহনকেই বেশি। সে ইংরেজি পড়ে। রামমোহনের ব্রহ্ম উপাসনা, বিদ্যাসাগরের কৌলীন্য বিরোধিতা ও বহু বিবাহ সম্পর্কে পড়েছে, জানে।
নব্যন্যায়ের মৈথিলি মতের মধ্যে গৌড়ীয় মতও নাকি উঁকি মারে অবনীর মনে। শিবনাথের তো সেখানে ঘোরতর আপত্তি। গৌড়ের অর্থাৎ বাংলার আবার নব্যন্যায় কীসের? ইতিহাসকেও বিকৃত করতে চায় অবনীমোহন? বিনীত জবাবের মধ্যে ক্ষুরধার যুক্তিজাল বিস্তার করে বলে অবনীমোহন, বাংলার কোনও ইতিহাস নেই। যা আছে তা ভুল এবং মনগড়া। গঙ্গার প্রবাহ বদলায়, জনপদও তাই পরিবর্তিত হয়। আমাদের ইতিহাস গঙ্গার জলের তলায় চাপা পড়ে থাকে, লোকে তাকে ভুলে যায়। গৌড়ের নব্যন্যায় নতুন নয়, তার অস্তিত্ব একদিন প্রকাশ পাবেই।
মতনিরপেক্ষ নয় অবনী। আর তার মতামত ভীতিজনক। ছাত্রদের উপরও অখণ্ড প্রতাপ। নারায়ণের সঙ্গে মতের মিল আছে।
কিন্তু আজকের বিষয় নব্যন্যায়, বেদান্তের অদ্বৈতবাদ, দ্বৈতবাদ, বিশিষ্টাদ্বৈতবাদের চেয়ে অনেক কঠিন, আরও তীব্র। আজ তো শুধু তর্ক নয়, দৈনন্দিন জীবনের বিশ্বাস ও ভালবাসার প্রশ্ন। এখানে আজ রক্তে জেগেছে উন্মাদনা, হৃদয়ে উঠেছে হাহাকার। চতুম্পাঠীর আঙিনা পেরিয়ে তার প্রবেশ ঘটেছে মনের রাজ্যে। এখানে যে আসল পরিচয়। মানুষ হিসেবেই, দুজন কত কাছাকাছি, কতখানি দূরে, সেই জানাজানির দিন সমাগত।
দুই বন্ধু, কিন্তু কেউ মাথা নোয়াতে চায় না। শিবনাথের দৃঢ়তাই আজ বিরোধ বাধিয়ে দিল। সে প্রাচীন মতে বিশ্বাসী। সেবংশজ তবু বিশ্বাস। বংশজ নারায়ণ নিজেও। তবুও সে কৌলীন্য কিংবা বংশজ নীতির বিরোধী। যুগ চলে গেছে, অনেক যুগান্তর ঘটে গেছে। তবু সেই বিগত যুগেরই ধারা কাজ করে চলেছে আজও। লক্ষ্মণসেনের আমলের কৌলীন্য প্রথা। আদিশূর আনীত ব্রাহ্মণ বংশধরদের যারা নিরক্ষর, অনাচারী তাদের বাদ দিয়ে কুলীন গোষ্ঠী গড়া হয়েছিল সদাচারী, বিনয়ী, বিদ্বান ও ধার্মিকদের নিয়ে।
আর এই বেহুলারই পণ্ডিত দেবীবর। ঘটকেরা সেই প্রথাকে করেছেন আরও জটিল। তখন গ্রামের নাম বেহুলা নয়, নাম ছিল আয়দা। আয়দার শোভাকর পণ্ডিতের বাড়িতেই সেই মেলবন্ধনের কুটিল সভা বসেছিল পঞ্চদশ শতাব্দীতে। অঙ্কের মতো, ছক কেটে, চুলচেরা হিসেব করে বেঁধে দিয়েছেন তাঁরা মেলবন্ধন, যার সঙ্গে যার মেলে। দোষান্ মেলয়তীতি মেলঃ। যে ব্রাহ্মণের মেয়ে কোনওদিন যবন-লাঞ্ছিত হয়েছে সেই বংশের যে কোনও লোকের বিয়ে হতে পারবে আর এক যবনস্পাঞ্ছিত ব্রাহ্মণ পরিবারে অন্যত্র না। দোষমালায় লেখা আছে,
অনুঢ়া শ্রীনাথসূতা ধন্দঘাটস্থলে গতা।
 হাঁসাইথানদারেণ যবনেন বলাৎকৃতা ॥
ধন্দস্থানগতা কন্যা শ্রীনাথচট্টজাত্মিজা।
যবনেন চ সংসৃষ্ঠা সোঢ়া কংসসূতেন বৈ ॥
যার মানে দাঁড়ায়, শ্রীনাথ চাটুজ্যের দুই মেয়েকে, ধন্দ নামে জায়গায়, মুসলমান থানাদার হাঁসাই মিয়া বলাৎকার করেছিল। শ্লোকে লেখা আছে, সেই দুই মেয়েকে বিয়ে করেছিল কংসারির ছেলে পতিতুণ্ড আর গঙ্গাধর বাঁড়ুজ্জে। অর্থাৎ গঙ্গাধর বাঁড়ুজ্জেদের ঘরেও অন্য কোনও হাঁসাই মিয়া জুটেছিল, সুতরাং দোষে দোষে মিল হয়ে গেছে।
এ শুধু কুলীনের মেলবন্ধন। অকুলীন ছিলেন যাঁরা আগে থেকেই, সেই সব পণ্ডিতেরা এ নিয়মকে মানতে পারেনি। তাই অমান্যকারীরা পেয়েছেন বংশজ আখ্যা। কিন্তু বিরোধী এত কম ছিল যে, বংশজের সংখ্যা নগণ্য। আজ বংশজের ছেলের কপালে একটি বউ জোটে না। দেবীবরের বিরুদ্ধবাদীর বংশধর হয়েও সেই প্রাচীন শাস্তিকে মাথা পেতে নিতে চায় শিবনাথ। সে আজ ক্রীত মেয়ে বিয়ে করতে চাইছে।
না করেই বা কী উপায়! প্রাচীন মতে যদি সে বিশ্বাসী নাও হয়, মাথা পেতে যদি না-ই নিতে চায় বংশজের অভিশাপ, রাজধানী কলকাতার সংবাদপত্র যদি গলা ফাটিয়েও ফেলে, বিদ্যাসাগর এক আইন ছেড়ে আরও শতখানি আইনও যদি রচনা করেন, তাতেই বা কী এসে যায় এ দেশের। আইন করা যায়, কাগজে লেখা যায়, তাতে সতীদাহ বন্ধ হয়েছিল, কিন্তু শিবনাথ বাচস্পতিকে মেয়ে দেবে কে? সেখানে তো আইন চলে না। বিদ্যাসাগর বলেন, এ দেশের সাত হাত স্তর মাটি কেটে সমুদ্রে ফেলে না দিলে, এর উন্নতি হবে না। কিন্তু সেই ন মন ঘি কবে পুড়বে, রাধা কবে নাচবে, শিবনাথ জানে না। জানতে চায় না। ক্রীতকন্যা বিবাহ ছাড়া বংশ রক্ষার কোনও উপায় নেই।
নারায়ণ ভ্রূ বাঁকিয়ে বলল, তোমার পণ্ডিত দেবীবরের নীতির কি কোনও পরিবর্তন হয় না?
শিবনাথ বলল, হয়। কিন্তু এখনও সে পরিবর্তনের পথ কেউ দেখাননি।
নারায়ণ দৃঢ় গলায় বলল, দেখিয়েছেন। বিদ্যাসাগর দেখিয়েছেন।
শিবনাথ বলল, দেখিয়েছেন, বহু-বিয়ে সম্পর্কে।
কিন্তু বিদ্যাসাগরের নাম শুনলেই শিবনাথ বড় দুর্বল বোধ করে। তাই বোধ হয় ক্রুদ্ধ, রূঢ় হয়ে ওঠে। তীক্ষ্ণ স্বরে বলল সে, তবু তাঁর মত আজও গ্রাহ্য নয়। কুলীনের স্ত্রীরা তো উপপত্নী নন।
আগুন জ্বলে উঠল নারায়ণের চোখে। বলল, না উপপত্নী নন, তার চেয়েও খারাপ। উপপত্নীকে তার কর্তা টাকা, পয়সা, কাপড়, খাবার, বাড়ি খাট, গহনা সবই দেন। কুলীন-পত্নীরা সুতো বেচা কড়ি দিয়ে, বিয়ের চোদ্দো বছরে এক দিন স্বামীর মুখ দেখেন। তাঁরা যেন আঁস্তাকুড়ের জঞ্জাল।
শিবনাথ বলল, তাও গৌরবের। এখনকার কালচারওয়ালা নব্যদের রক্ষিতার মতো তো নন।
নারায়ণ হাসল। বলল, জানিনে, তুমি কাদের কালচারওয়ালা বলছ। বোধ হয় একদল উজ্জ্বল যুবককে তুমি জ্ঞানী গুণী ভেবে নিয়েছ। ধর, দেবীবরের নীতির যদি পরিবর্তন হয়?
শিবনাথ উত্তর দিল, সকলে মানলে, মানব।
নারায়ণ বলল, মানবে। যেদিন রাজা লক্ষ্মণসেনের মতো ইংরেজ রাজা হুকুম দেবে, সেদিন মানবে।
শিবনাথ বলতে যাচ্ছিল, দেবীবরের যুগে রাজা লক্ষ্মণসেন ছিলেন না। যবন রাজত্ব ছিল। তবুও দেবীবরকে মেনে আসতেই হয়েছে এত দিন।
ইংরেজ রাজাও তা পারবে না। নারায়ণ তর্কের জন্য প্রস্তুত ছিল। আজ তার নৈয়ায়িক বন্ধুর সঙ্গে সে তর্কে পেছুতে চায় না। কিন্তু শিবনাথ কলহের পথ ধরল। সে জানে, যুক্তি তীব্র হলেও নারায়ণ কালাচারী। কাল দিয়ে তার বিশ্লেষণ। কিন্তু বিশ্বাস নিয়েও কালের কাছে কালের মতোটি হতে সে নারাজ। অখণ্ডতা সে বিশ্বাস করে। কালজয়ী ধর্মে তার বিশ্বাস। সেখানে দেবীবর তার কাছে কালজয়ী হয়ে উঠেছে। ভবিষ্যৎ সমাজে কী পরিবর্তনের বীজ নিহিত আছে, সে জানে না, দেখতে পায় না। তাই শিবনাথের মতে বিদ্যাসাগর খণ্ডবাদী। কুলীনের বহু-বিবাহে বেদনা আছে, সেই বহু পত্নীর চোখে শিবনাথ সিক্ত। সে কুলীনের হৃদয় পরিবর্তন কামনা করে।
নারায়ণ বলে, কুলীন বাঘের রক্তপিপাসার্ত হৃদয়ের পরিবর্তন হবে না।
তবে ইংরেজের ধর্মে ও শাসনে হবে? যে পরের শিক্ষা ও সংস্কৃতি ধ্বংস করে, যে পরের রাজ্য কেড়ে নেয়, যে মিথ্যাবাদী পাপাশ্রয়ী, তার আইনে হবে? আগামীকাল যদি দুর্গম অরণ্যের উলঙ্গ গুহাবাসী তোমার দেশ শাসন করে? তবে তুমি তার ধারাকে বয়ে চলবে?
না, গুহাবাসীর কোনও প্রশ্ন নেই। ইংরেজদের ধারাকেও বয়ে চলতে চাইনে। কিন্তু ধর্ম যেখানে নরকের কিছু সুবিধাভোগীদের লালসার অস্ত্র হয়ে উঠেছে, কুসংস্কারের অভ্যাসের স্পর্ধা যেখানে মানুষকেই তার বলি করেছে, ধর্মের সেই খেলাকে বন্ধ করতে হবে। রাজশক্তির জোরে যে দুর্নীতি শিকড় গেড়েছে, রাজশক্তি দিয়েই যদি তা উপড়ে ফেলা যায়, তাই করতে হবে। দেবীবরদের পুথির আর নীতির জঞ্জাল ভেসে যাক, ধ্বংস হোক।
নারায়ণ দেবীবরের প্রতিনিধিত্ব নিয়ে তর্ক করে না। সে ইংরেজি শিক্ষিতদের কষ্টিপাথরে সব যাচাই করে। বিধর্মীর শিক্ষা ভাবাবেশ সৃষ্টি করতেই বা ছাড়বে কেন। সেখানেই তো শিবনাথের প্রতিবাদ, সংগ্রাম, বোধ হয় দারুণ ঘৃণাও আছে। সেইজন্যই তার এত উত্তেজনা। এত বিদ্বেষ। তা ছাড়া হৃদয়, এই অশান্ত হৃদয়! না, ক্রীতকন্যাই সে বিয়ে করবে। দেশের যে উচ্ছঙ্খলতার জন্য দেবীবর মেলবন্ধন করেছেন, শৃঙ্খলা ফিরে এলে নবীন দেবীবর শাস্ত্র পরিবর্তনের অধিকার নিয়ে ফিরে আসবে। সেই দিন হবে শাপমোচন। কিন্তু এই ইংরেজ রানির অনাচারী রাজত্বে তা সম্ভব নয়। অনাচার দিয়ে শাস্তিকে উপেক্ষা করা যায় না। সেই অভিশাপকেই বহন করবে শিবনাথ। সে নীলের দাদন নিতে নারাজ। সে তার কু অথবা সু কোনও রীতির উপরই পরের রীতি চাপাতে নারাজ। সে অভিশপ্ত, ক্রীতকন্যা বিবাহ তার অদৃষ্ট। সে কন্যা ব্রাহ্মণের কন্যা তো বটে!
তাই নারায়ণের মুখে ইংরেজ রাজার কথা শুনে সে বলল, আজ বোধহয় ইংরেজি শাস্ত্র ঘাঁটা হয়েছে। সারাদিন?
সত্যি নারায়ণ ইংরেজি শেখে, পড়ে। বলল, না। বলেছি তো সতীশ বাঁড়ুজ্জের চণ্ডীমণ্ডপে সারা দুপুর অম্বুরি টেনেছি।
শিবনাথ বলল, তবে বোধহয় বিদ্যেসাগরে ডুব দিয়েছিলে?
নারায়ণ উত্তর দিল, না।
তবে রামমোহনের খ্রিস্ট-দর্শন?
না। তোমাদের মতো অন্ধ বিশ্বাসীদের নিয়ে কথা হচ্ছিল।
সতীশ বাঁড়ুজ্জের চণ্ডীমণ্ডপে তাকে নিয়ে আলোচনা! বিস্ময়ে ও ক্রোধে ধৈর্য হারাল শিবনাথ। বলল, নারায়ণ, কোনও বিদ্যেসাগরের চেলার মতো আমি কুমারী মেয়ের সঙ্গে পিরিত করতে পারব না।
চকিতে নারায়ণের মুখ কাচির ধুতির মতো সাদা হয়ে গেল। নিষ্প্রভ, বিবর্ণ, যন্ত্রণাবিকৃত মুখ নারায়ণের। মুহূর্তে সহস্রাধারে বিনবিন করে ঘাম ফুটতে লাগল মুখে ও দেহে। নিদারুণ বেদনার ও আনন্দের, অসহ্য সুখের ও দুঃখের গোপনস্থানে আঘাত করেছে শিবনাথ। শিবনাথ বন্ধু। সে তার সব গোপন খবরই জানে। বেহুলার নীলরতন চক্রবর্তীর মেয়ে স্বর্ণলতা। স্বর্ণলতা, ছাব্বিশ বছর বয়সের কুমারী কুলীন মেয়ে। পাত্ৰাভাবে আজও অনূঢ়া। স্বর্ণলতা! জীবনে কত বার দেখাদেখি হয়েছিল। জন্ম থেকে সে দেখেছে স্বর্ণলতাকে। কিন্তু সেই দেখাদেখি একদিন অন্যরকমের দেখাদেখি হয়েছিল। সহসা, বিচিত্র সেই দেখা হয়েছিল বছর চারেক আগে। সেদিন আকাশে কোনও নতুন রং দেখে বেরোয়নি নারায়ণ, কোনও নতুন মন নিয়ে বেরোয়নি। বাতাসে কোনও সুর ছিল না। যে সুর প্রাণ ভোলায়। সে প্রত্যহের মতোই বেরিয়েছিল তার চল্লিশ বছর বয়সের তীব্র বেদনা নিয়ে। বংশজের অভিশাপ, নারীহীন সংসার। ক্রীতকন্যা বিবাহে তার চিরদিনের বিদ্বেষ।
সেদিন স্বর্ণলতার সঙ্গে দেখা হয়েছিল। নিঝুম দুপুর। খাঁ খাঁ করছিল গ্রামের পথ। নারায়ণ গুপ্তিপাড়ার পথে। স্বর্ণলতার গন্তব্য অন্যপাড়ার পথে। পথেই দেখা। দেখা হয়েছিল, কিন্তু কেন যে তারা হঠাৎ দাঁড়িয়েছিল! কেন যে তারা পরস্পরের দিকে বারবার তাকিয়েছিল আর চোখ নামিয়েছিল, তারা জানত না। তারা জানত না, কী সুর বেজেছিল সেই দুপুরের নির্জনতায়। কী সুর তাদের মন্ত্রমুগ্ধ করেছিল। কী বিচিত্র রূপে উদ্ভাসিত হয়ে উঠেছিল দুপুরের আকাশ বাতাস৷
মুহূর্তপরেই তীব্র ভয়ে, বিস্ময়ে, যন্ত্রণায় নারায়ণ ফিরে পেয়েছিল সংবিৎ। একী করছে সে! হতাশা ও ক্ষোভ মোহমুক্ত করেছিল। তবু রীতিভঙ্গ করে নারায়ণ জিজ্ঞেস করেছিল, কোথায় যাচ্ছ স্বর্ণলতা?
বাইশ বছরের স্বর্ণলতা। বলেছিল হেসে, বাঁড়ুজ্জে জ্যাঠার বাড়ি। তুমি?
আনত চোখে জিজ্ঞেস করেছিল স্বর্ণ। কিন্তু কী সাহস! শুধু সাহস? এই বংশজ রিক্ত বুকে আর কিছু এনে দেয়নি সেই প্রশ্ন? স্বর্ণলতা তার গন্তব্য জানতে চায়? সে বলেছিল, গুপ্তিপাড়া।
তবু তারা দাঁড়িয়ে ছিল। তারপর একবার বুঝি কেঁপে উঠেছিল স্বর্ণলতা। এক বার বুঝি মুখের সমস্ত রক্ত নিঃশেষ হয়ে আবার দ্বিগুণ ধারায় এসেছিল ফিরে। সেই দ্বিগুণ ধারাপ্রবাহ বেগে বেরিয়ে এসেছিল তার মুখ থেকে, কিছু বলবে শিরোমণি ঠাকুর?
কী বলবে নারায়ণ! কী কথা শুনতে চায় আজ স্বর্ণলতা? শুধু দুইজনেই তারা চোখে চোখে তাকিয়ে বুঝতে পারছিল, কোন অতীতকাল থেকে যেন তাদের অনেক কথা জমা হয়ে ছিল। অনেক কথা বলার আছে দুজনের।
বংশজের রক্তধারায় প্রচণ্ড আলোড়ন। বলেছিল, বলতে ইচ্ছে করে স্বর্ণলতা।
আরক্ত নত মুখে বলেছিল স্বর্ণ, বলো।
নারায়ণ বলেছিল, কথায় যে সে কথা ফোটে না।
দুজনেই তাকিয়েছিল চোখে চোখে। দুর্জয় সাহসিনী স্বর্ণলতা বলেছিল, আবার দেখা হবে?
হ্যাঁ, অসহ্য ভয়ে ও সুখে কেঁপে উঠেছিল নারায়ণের বুকের মধ্যে! নারায়ণ চূড়ামণি, পণ্ডিত। সেই দুর্জয় সাহসিনীর কাছে নিজেকে দুর্বল মনে হয়েছিল। কোনওরকমে বলেছিল, হবে।
সেই দেখা হওয়া আজও শেষ হয়নি। পশ্চিমের বনঝাড়ে চণ্ডিকার ভাঙা মন্দিরের পাশে সেই দেখা সমানে চলে আসছে। অতি গোপনে। সাক্ষী শুধু বন আর পাখি। আর চণ্ডিকা-দেবীর মূর্তির মধ্যে যদি প্রাণ থেকে থাকে, তবে জানেন তিনি। সেই থেকে শিক্ষা ও আদর্শের মোড় দ্রুত ফিরেছে নারায়ণের। সে কলকাতায় আশ্রয় চায়। সে নতুন শিক্ষায় শিক্ষিত হয়ে চাকুরিজীবী হতে চায় কলকাতায়। স্বর্ণলতার জন্য সে বিদ্যাসাগরের পক্ষচ্ছায়া চায়।
তার এই গোপন কথা জানে একমাত্র বন্ধু শিবনাথ। শিবনাথ সেইখানেই আঘাত করেছে তাকে। লেগেছে নারায়ণের। কিন্তু সেই লাগাকে আয়ত্ত করে নিল সে একটু পরেই। বলল ম্লান হেসে, শিবু, পিরিত করে না, পিরিত হয়।
শিবনাথ বলল, সেটা অধর্ম, পাপ।
আর তোমার ক্রীত কিশোরীর সঙ্গে পিরিত করা পাপ হবে না?
শিবনাথ উত্তর দিল, না। ওটা আমার শাস্ত্রধর্ম। বিবাহিতা পত্নীর সঙ্গে প্রেম পাপ নয়৷
নারায়ণ জিজ্ঞাসা করল, সে বিয়ে যেমনই হোক? সে বিয়ে শাস্ত্রোক্ত।
নারায়ণ বলল, তবে আমার শাস্ত্র নেই, বর্ণ নেই, জাত নেই। আমার কোনও কুল নেই, কোনও প্রথা নেই। আমার কি সমাজে ঠাঁই হওয়া উচিত নয়?
শিবনাথ উত্তর দিল, না।
নারায়ণের ক্রোধ ও ক্ষোভ বিষাদের রূপ নিয়েছে। শান্ত বিষাদ। অবনীমোহন অবাক হয়ে তার গুরুদেবের কথা শুনছিল আর বিস্মিত শ্রদ্ধাভরে দেখছিল নারায়ণকে।
পায়রাগুলি উধাও হয়েছে। আকাশ নির্মেঘ, যেন শরতের মতো ধোয়া। দেবদারুর বুক থেকে সোনালি রোদ একেবারে মাথায় গিয়ে ঠেকেছে। যেন সোনালি টোপর মাথায় পরেছে দেবদারু। ঘরমুখো পাখিরা ডাকছে বারমুখো পাখিদের! পূজার সময় হয়ে এল। দেরি হয়েছে। আবার গঙ্গায় গিয়ে ডুব দিয়ে আসতে হবে শিবনাথকে। ওটা তার নিত্যনৈমিত্তিক ক্রিয়া।
নারায়ণ বলল, শিবনাথ, তুমি মনে করো না তুমি আমাকে মুখের মতো কথা বলে চুপ করিয়ে দিলে। তোমাকে সত্যি বলি, অভিশাপ আমি জানিনে। তাতে যদি আমাকে চণ্ডালের অন্ন গ্রহণ করতে হয়, পেছ পা হব না। তুমি যে কথা বলে আমাকে আঘাত করতে চাইলে সেই পিরিতই আমার অক্ষয় হয়ে থাকুক। এ যদি পাপ, তবে পাপই আমার জীবন-ধন।
শিবনাথ বললে, তা জানতুম।
কথা শেষ না হতেই নারায়ণ বিদায় হল। শিবনাথ দাঁড়িয়ে রইল স্তব্ধ হয়ে। তার রংভরা আকাশটায় কে ছড়িয়ে দিয়ে গেল রাশি রাশি মেঘ। একটু পরেই কোথায় এক পাখির তীব্র চিৎকারে চমকে উঠল শিবনাথ।
নারায়ণ নেই। হাতে বিলোচনের সুগন্ধিপূর্ণ নস্য, এতক্ষণের কথায় আর কারও এ বস্তুর কথা মনেও ছিল না। নারায়ণ এক টিপ নস্য না নিয়েই চলে গেল? একি শুধু শিবনাথের একার জন্য?
চতুম্পাঠী থেকে নীরবে বাড়ির মধ্যে গেল শিবনাথ। অবনী চোখভরা কৌতূহল ও জিজ্ঞাসা নিয়ে তাকিয়ে রইল শিবনাথের পথের দিকে। আঠারো বছর বয়স অবনীর। সুগঠিত সুন্দর স্বাস্থ্য। এখনও কিশোরীর মতো লোমবিহীন মুখ। মুণ্ডিত মস্তক। ফরাসভাঙার পাড়হীন থান কোমরে সেঁটে পরেছে। এতক্ষণের সমস্ত কথা তার কাছে একটু একটু করে এক জটিল ঘটনার জাল খুলে দিতে লাগল। এ জটিলতা সামান্য। আগামী আশ্বিন মাসে অবনী নবদ্বীপে যাবে নৈয়ায়িকদের বিতর্কসভায়।
নিঃশব্দে শিবনাথ গঙ্গার পথ ধরল। স্নান করল, কমণ্ডলু ভরল জলে। জল থেকে পাড়ে উঠে এসে মন্ত্রোচ্চারণ করতে গিয়ে থমকে দাঁড়াল।
ওপারে শান্তিপুরের কোল থেকে সপ্তমীর চাঁদ উঠেছে। আধো অন্ধকার ছড়িয়ে পড়ছে চারদিকে। ঝিঁঝি ডাকছে ঝোপে ঝাড়ে। মাঝে চরার কোল ঘেঁষে যাচ্ছে পালতোলা নৌকা। অকস্মাৎ শিবনাথের সারা মুখ বিকৃত হয়ে উঠল। নারায়ণ ভুল বুঝল, ভুল বুঝল তাকে? সে শাস্ত্র ধর্মের বাইরে যেতে পারবে না। সে যে তার রক্তের মধ্যে। তার যে কোনও স্বর্ণলতা নেই। যদি কোনও স্বর্ণলতার সঙ্গে কোনওদিন দেখা হত, তবুও শিবনাথ তার সঙ্গে কথা বলতে পারত না। নারায়ণ সব ছেড়ে একজন স্বর্ণলতার কাছে যায়। কিন্তু শিবনাথের যে কেউ নেই। স্বর্ণলতার সোহাগ-আশ্রিত নারায়ণ বন্ধুর সে বেদনাটুকুও ভুলে গেছে। কী বলেছে, কী বলেছে সর্বেশ্বর ঘটক? সে সুগৌরী রূপবহ্নি। গৃহকর্ম-নিপুণা এক দরিদ্র পিতৃমাতৃহীন ভট্টাচার্য ঘরের মেয়ে। কী বলেছে সর্বেশ্বর ঠাট্টা করে বলেছে, বাচস্পতি মশাই, আপনাদের গুপ্তিপাড়ার চোপার খুব নাম বটে। কিন্তু আপনাকে যে চোপা দেব তার তুলনা হয় না। আবার স্বপ্ন নেমে এল শিবনাথের চোখে। কোনও কথা শুনল না নারায়ণ। শিবনাথের কোনও কথাই শুনল না। সে ফিরে এসে দেখল, চতুম্পাঠীতে প্রদীপ জ্বলছে। ছাত্ররা ফিরে এসেছে। গায়ত্রী জপে বসেছে সকলে। আনন্দে ভরে উঠল শিবনাথের বুক। এরপর থেকে ছাত্রদের গুরু-মা তাদের দেখাশোনা করবে। এই মাতৃহারা চতুষ্পঠীতে ছেলেগুলি এবার মা পাবে।

দিনের মনে দিন চলে গেল, রাত্রির মনে রাত্রি। কিন্তু ভানুকে মুক্তি দিতে কেউ এল না। গঙ্গার বুকের দূরবিসারী চর থেকে উঠে আসা কালবৈশাখীর ঝড় বয়ে গেছে প্রতি সন্ধ্যায়। গুপ্তিপাড়ায় ছিন্নভিন্ন লতাপাতায়, ভাঙা গাছপালায়, গরিবের দোমড়ানো চালায় প্রকৃতির সেই রুদ্র উল্লাসের দাগ লেগে আছে। জ্যৈষ্ঠ মাসের খর রৌদ্রে ফাটল ধরেছে মাঠ ও পথে। ঝিঙে পটলের ক্ষেতগুলি ঝলসে নেতিয়ে পড়ছে। ফুটি খরমুজা ফেটে হাঁ করে রয়েছে মাঠে। তাপ-তাড়নায় গর্ত ছাড়া তৃষ্ণার্ত আল-কেউটে খরমুজার ঠাণ্ডা গহ্বরে ঢুকিয়ে রয়েছে মাথা। ফুটি খরমুজার তীব্র গন্ধেও তার নেশা লাগে। গঙ্গা তীরের চিড় খাওয়া উঁচু পাড়ে এখানে সেখানে হাঁ করে রয়েছে হাড়ল গর্ত। মুখ ব্যাদান করে রয়েছে পিপাসার্ত মাটি।
জ্যৈষ্ঠেরও শিয়রে সংক্রান্তি। আষাঢ় আসছে। আসছে, কিন্তু রোদজ্বলা দপদপে আকাশটার দিকে তাকিয়ে আষাঢ়ের সাড়া মেলে না এখনও।
বন্দিনী ভানু তাকিয়ে দেখে। শৈলীর বেড়াকাটা জানলা দিয়ে তাকিয়ে থাকে সারা দিন মাঠের দিকে। শুধু মাঠ। চাষ-আবাদহীন ফুটিফাটা মাঠ। গাঁয়ের একটেরে, মাঠের ধারেই শৈলর ঘর। লোকজনের আনাগোনা ছিল না।
এখন প্রায়ই থেকে থেকে দেখা যায় নীলকুঠির লেঠেলদের। নজর টাটিয়ে ওঠা দুস্তর মাঠের এখানে সেখানে খাড়া পেত্নির মতো পোঁতা বাঁশ। দূর থেকে দেখলে মনে হয়, পেত্নিগুলি ভ্রু কুঁচকে তাকিয়ে আছে এদিকেই, এই বেড়াকাটা ঘুলঘুলিতে ভানুর দিকে। ওই পোঁতা বাঁশগুলি নীলের আবাদের দাগ। গায়ের জোরে দাদন দেওয়া রায়তের জমি। ওখানে সারাদিন পালা করে পাহারা দেয় কুঠির লেঠেলরা। রায়তের ভয়ে নয়। ম্যাজিস্ট্রেট সাহেব নাকি আসতে পারেন যে কোনওদিন। এ সব নেই হালিশহরে, ভানুদের গাঁয়ে। ব্যাপার শুনে ভানু ভয়ে আরও কাঁটা। ধান রুইতে পারবে না। এক বার দাদন দেওয়া হল তো, হাল বলদ সবেরই দাদন। লোকে চাষ করবে নীল, গিলবেও নীল! তাই নিয়ে কথা হয়েছে। কথা উঠেছে কলকাতার কাগজে। চারিদিকে এই নিয়ে গণ্ডগোল। গুপ্তিপাড়াতেও শোরগোল পড়েছে খুব। হুগলির বড় সাহেব নয়, হুগলি বর্ধমানের বড় সাহেব আসবেন। সে গোরা নাকি আবার রায়তের দিকে টেনে চলেন। গোরারও আবার টান! টান বইকী। নইলে কুঠির সাহেবরা অমন ভয়ে কাঁটা হয়ে লেঠেল বসায় দাগের বাঁশে। বড় সাহেব আসছে এই খবর পেলেই দাগের বাঁশ তুলে সব বেমালুম পাচার করে দেবে তারা। কুঠির সাহেবের হুকুম।
সারা গুপ্তিপাড়া তোলঘোল। একরকমের ঝড় লেগেছে সারা গাঁয়ে, মস্ত চাকলায়। তার চেয়েও বড় ঝড়ের মাতন ভানুর বুকে। সেই উথাল-পাথাল মন নিয়ে সে যখন বেড়াকাটা ঘুলঘুলি দিয়ে তাকিয়ে থাকে দুরে, তখন চোখে পড়ে শুধু এই সব। চোখে পড়ে আর শোনে শৈলর মুখে। শৈল এসে গল্প করে।
যাবার সময় লেঠেলরা ডাক দিয়ে যায়, শৈল দিদি আছ নাকি গো৷ থাকলে শৈলী জবাব দেয়। ওরা যমের দোসর, কিন্তু শৈলর সঙ্গে দিব্যি হেসে গল্প করে। কুঠির সাহেবদের মনের সুখে গাল দিয়ে যায় নিজেরাই। যমের দোসর যমকে গালি দেয়। শৈল না থাকলে, না জবাব দিলেও দিক করে না। চলে যায় আপন মনে। শৈলকে নিয়ে নিজেদের মধ্যে একটু হাস্য-রসের কথা বলে।
কিন্তু বুকের মধ্যে কাঁপে ভানুর। বড় ঘরের ঘুলঘুলি থেকে চকিতে সরে আসে। বুকের ধুকধুকিতে শোনে ওদের চলে যাওয়া পায়ের শব্দ। তারপর উঁকি মারে। ওরা কোনওদিন ভানুকে দেখেনি। দেখা দিতে বারণ আছে শৈলর। বুকের মধ্যে টনটন করে লোকগুলির দিকে তাকিয়ে। যেন তার বাবার মতো। হুমদো হুমদো মানুষগুলি। দেখলেই মনে হয়, তার বাপের মতো গোঁয়ার। এখুনি এদিকে ফিরে গাঁক করে উঠবে তাকে।
কোনও কোনও দিন দেখা যায়, মাটি কাঁপিয়ে, ধুলো উড়িয়ে, ঘোড়া ছুটিয়ে চলেছে স্বয়ং কুঠির সাহেব। মাথার উপরে ফটফট হিসহিস করে বাজে চাবুক। আমিনের ঘোড়াও কখনও সখনও ছুটে যায় এমনি। অমনি ভয়ে আতঙ্কে যন্ত্রণায় অবশ হয়ে যায় ভানুর শরীর। মনে হয়, ওই ঘোড়ার খুরের বাজ ফাটা শব্দ বাজছে তার মাথায়। মনে হয়, সত্যি মনে হয়, ঘোড়া লাথি মারছে তার মাথায়। ফেটে চৌচির হয়ে যাচ্ছে তার খুলি। দুহাতে মাথা চেপে চাপা গলায় চিৎকার করে, গেলুম, মলুম গো!এমনি অবস্থায় যখন তার চেতনা হারিয়ে যেতে থাকে, তখন সে দেখে ঘোড়ার ঘাড়ে মানুষের মাথা। তার বাবার রক্তাক্ত ভাঙা খুলি। বলে, কই লো গঙ্গা, চোখ খোল, আমি এইছি! ভয় কী! খাচ্ছিস, পরছিস, বেশ আছিস। আমি তো আর ফিরে আসব না। শৈলী বাগদিনি তো তোকে ভালবাসে, ওর কথা শুনিস। ভয় কী? এই তো আমি চলে যাচ্ছি।
ধীরে ধীরে, মাঠের বুকে মিলিয়ে যায় ঘোড়ার পদশব্দ। কিন্তু সহজে জ্ঞান ফেরে না ভানুর। শৈল এসে চোখে মুখে জলের ঝাঁপটা দেয়। মুখের মধ্যে খুন্তি পুরে দিয়ে দাঁতকপাটি ছাড়ায়। বুকের উপর মাথাটি টেনে নিয়ে ডাকে, নাতনি! নাতনি গো!
যেন ঘুমের ঘোরে ডাক শুনতে পায় ভানু। চোখ খোলে। রক্তবর্ণ চোখ। সেই চোখ দেখলে শৈলর বুকের মধ্যে কাঁপে। কী চোখ! যেন কান পর্যন্ত টানা মা দুর্গার দপদপে চোখে জ্বর-বিকারের ঘোর। শৈল ভাবে, প্রকৃত মহিষমর্দিনী ভর করেছে ভানুর উপর। হয়তো এখুনি রুদ্রাণী রূপে ঠেলে উঠে দাঁড়াবে শৈলর বুকের উপর! হুশ ফিরিয়ে আনার জন্য সে সন্ত্রস্ত গলায় জোরে ডাকে, নাতনি। গঙ্গা…গঙ্গা… ।
ভানু তাকায়, যেন ঘুম ভাঙা চকিত চমক চোখে। চেনা অচেনার বিস্মিত সংশয়ে ভরা সেই চোখ। কে? কে গো তুমি? কালো কালো মুখোনি। তরাস ভরা চোখ! কালো চুলের গোছা মাথায়, গলায় রুপোর হাঁসুলি। সারা গায়ে রামধনু রং খেলা করছে শান্তিপুরে ডুরে শাড়ির। কে? চিনি চিনি, চিনিনে যেন! এ যেন বিনি জেলেনি। তবে কালো; কালো বিনি জেলেনি যেন এটি! তুমি কি গঙ্গার মা?
না। বিনি জেলেনি নয়, শৈল বাগদিনি। সে তাকিয়ে তাকিয়ে দেখে ভানুমতীকে। কী মেয়ে এল আর কী হল। জ্বলন্ত আগুনের গায়ে ছাই পড়েছে। মেয়ের সে আগুনের মতো রং কালি হয়েছে। হাসি নেই, এসে অবধি ছিলও না কোনওদিন। কিন্তু জাত শলুইয়ের মতো যে তেজ ছিল, ফোঁসফোঁসানি ছিল তা কোথায় চাপা পড়ে গেছে। আর বাড়া ভাতে লাথি দেয় না, কাপড় ছিঁড়ে কুচি কুচি করে না। কাঁদে না মেঝেয় দাপিয়ে পড়ে। নতুন খোলস ছাড়া সাপের মতো তার ধীর গতি। মন্ত্রবাণ ছুঁড়ে কে হরণ করেছে তার কথা। চোখে ছিল আগুনের লেলিহান শিখা। এখনও আগুন আছে। কিন্তু সে শিখা এখন অঙ্গারের মতো স্থির। চোখের এ দীপ্তি যেন আরও অসহ্য। এখন সে শান্ত। বোবা পাগলিনীর মতো বিস্মিত স্থিরতা, থমকানো ভাব।
তবুও তলে তলে চোরা বানের ধারা বইছে। যেন আঁস্তাকুড়ের ছাই ধুলো মাখা তেজি লাউ ডগাটির মতো ভানুর সর্বাঙ্গে জোয়ারের লক্ষণ দেখা দিয়েছে। নতুন দেখা দেয়নি, জোয়ার নিয়েই সে এসেছিল। শৈল দেখে খুঁটিয়ে খুঁটিয়ে। ভানুর আলতা পরা পা। প্রথম প্রথম আলতার বাটি লাথি মেরে ফেলে দিয়েছে। এখন আর দেয় না। শুধু চেয়ে দেখে। হাতে বড় বড় রুপোর চুড়ি। শৈলর হাতের চুড়ি। তেল জলে ধোয়া মোছা যত্ন করে বাঁধা মেনকা খোঁপা। গলায় শৈলরই রুপোর হার। সারা দেহ যেন একটু ভার ভার। যেন একটু বাড়বাড়ন্ত হয়েছে। কিন্তু শৈল মেয়েমানুষ, ভানুর একমাত্র সঙ্গিনী। সে তো জানে, মেয়েটা শিশু। একেবারে বাচ্চা। ওর কিছুই হয়নি।
শৈল আবার ডাকে, গঙ্গা, নাতনি লো
সংশয় দূর হয় ভানুর চোখের। বিনি জেলেনি নয়, দিদিমণি। এই ডাকই শিখিয়ে দিয়েছে তাকে শৈল। সে জবাব দেয়, অ্যাঁ?
শৈল বলে, কী হয়েছে তোর। কী হল তোর?
ভানুর চোখে অমনি বড় বড় ফোঁটায় জল জমে ওঠে। চোখের সামনে শৈলর মুখটা কাঁপতে কাঁপতে দুরে সরে যেতে থাকে। ফিসফিস করে বলে, দিদিমণি। বাবা..আমার বাবা!…
জানে শৈল। বাপের চিন্তাই মেয়েটাকে এমনি পাগল করে। বড় বাপ-সোহাগি মেয়ে। শুতে বসতে বাপকে দেখে। মা-পালানো মেয়ে যে! তাই অমনি সব বিষয়ে বাবাকে মনে হয়।
শৈল বলে, মিছে কেন ভাবিস নাতনি। ও কিছু নয়। সে যে মরে গেছে। বড় যে বাপ-সোহাগি ছিলি, তাই সে অমনটি করে দুঃখু দেয়।
তারপর আপন মনে বলে ফিসফিস করে, যে কাঁদিয়ে যায়, সে শব্দুর। মরে যে তোর বাপ শত্রুর হয়েছে। মিছে ভাবিসনে।
বলতে বলতে শৈলর চোখেও জল দেখা দেয়। আর তো সব কথাই বলেছে সে ভানুকে, শুধু বাবার মৃত্যু-সংবাদটুকু জিইয়ে রেখেছে শৈল। তক্ষকের নজরে জক্কি দিয়ে আগলে রেখেছে শুধু সেই সংবাদটি, বাপ নেই! বাপ নেই, বাপ নেই।
তবু জল আসে শৈলর চোখে। সে কারও মা নয়, কারও বোন নয়, আজকে আর কোনও মায়ের সে কন্যা নয়। সে বউ নয়, গুপ্তিপাড়ার পঙ্ক। স্বৈরিণী শৈলবালা। তবু তার চোখে জল আসে। জল আসে পোড়চোখে, এক ফোঁটা মেয়েটাকে তার বাবার মরার কথা বলতে।
দিন চলে গেছে। বৈশাখের রুদ্র ঝড়ে শৈল কেঁদেছে এই মেয়েটাকে বুকে করে। এই মেয়েটার মতো কেউ কাঁদেনি তার বুকে পড়ে। কেউ কাঁদায়নি তাকে। আর যে কটি মেয়ে ইতিপূর্বে এসেছে, তারা এসেছে ভারী বয়সে, নিরাশ্রয় ও অনাহারের তাড়নায়। তারা কাঁদেনি, মজায়নি। হেসেছে, খেয়েছে, ব্রাহ্মণী সেজে বরের ঘরে চলে গেছে।
দিন চলে যায়। শৈল আর ভানু বুকে মুখে কাঁদে। শৈলর যে বলিষ্ঠ দেহে কোনও সন্তান মানুষ হয়নি, যে দেহ সমাজের অন্ধ-যৌবনের রং-এর বিবি হয়ে ফিরেছে, সেই দেহে, সেই কোলে বুকে, সেই আগুনের মতো পাঁকে ভানু শান্তি পেয়েছে। বিশ্বাস ও মমতায় নিজেকে সঁপে দিয়েছে। কোনও গোপনতার আড়াল রাখেনি শৈল। ধীরে ধীরে, সইয়ে সইয়ে সে সবই একটু একটু করে বলেছে ভানুকে। শৈলর জীবনের অনেক অধ্যায়ের কয়েকটি পর্বের অভিজ্ঞতায় তাকে সাবালিকা করে তুলেছে।
লোকে বলে, কী হল শৈলীর? পাড়ায় আসে কম। আসে তো বসে না, দু দণ্ড কথা বলে না। কী হল? নতুন কেউ জুটল, নাকি আগের কেউ আবার ধরে বাঁধল। বলা তো যায় না। দিন যাচ্ছে, চেহারা ৪৪
ফিরছে যেন শৈলর। পাড়ার মিনসেদের নজর ফাঁকি দিয়ে খুঁড়ি পাড়ায় ঢুকতে পায় না। পাপিষ্ঠার ছলকলারও তো অন্ত নেই।
কি ছোট জাত আর বড় জাত, দুপুরের সধবা বিধবা আর পান দোক্তার আসরে শৈল কত গল্প বলে, কত রকমারি গল্প। পুরুষদের বেহায়াপনার, পাগলামির ও মাতলামির। সে গল্প শুনতে ঘরের মেয়েরা বড় ভালবাসে। শুনতে শুনতে নিজেরাও মাতালের মতো ঢলাঢলি করে, এ ওকে জড়িয়ে ধরে চিৎকার করে। তারপর যেন কেঁদে ফেলে বলে, মিনসেরা আমাদের কাছে রাত্রে যখন ঘরে আসে, তখন যেন ভিজে ন্যাতা। হাজার কাছে ঘেঁষলেও চোখ মেলে না, যেন ঘাটের মড়া।
ক দিন ধরে শুধু জিজ্ঞেস করে সবাই, কী হয়েছে লো তোর শৈল?
শৈল বলে, মাথাধরা অষ্টপোহর!
ওমা, তাই নাকি? কেন লো?
কী জানি গো। গা বমি বমি করছে সারাদিন। বলে শৈল হাঁপায়। মাথায় হাত দিয়ে অসুস্থ হয়ে পড়ে। করুণ চোখে তাকিয়ে হাসে।
আসরের মহিলাদের গায়ে কাঁটা। বলে, ওমা গো! আবার? বলি, কবে থেকে লো মুখপুড়ি, কার ব্যাপার?
শৈল বলে, কী জানি! কার নাম করব বলো?
আসরের সধবাদের মুখ চুন হয়ে ওঠে। সত্যি, কার নাম করবে শৈল? কার, কোন পুরুষের, এ আসরের কার স্বামীর নামে কলঙ্ক দেবে সে। বলে, ও, তাই বুঝি ঘর থেকে বেরুস না বড় একটা। তা এত লোকের ব্যবস্থা করিস, নিজের ব্যবস্থাও একটা করে নে।
শৈল বলে, তাই ভাবছি।
সত্যি, কত ছলাকলা। ছলাকলার অন্ত নেই। পাড়ায় পাড়ায় রাষ্ট্র হয়েছে, শৈল গর্ভবতী। অমনি কাজে কর্মে শৈলর ডাক কমেছে। রং-সন্ধানী পুরুষেরা ঠোঁট উলটে মুখ ফিরিয়েছে। আর ওদিক মাড়ায় না। এই তো চেয়েছিল শৈল।
মনে মনে বলে শৈল, সত্যই সে গর্ভবতী। ঘরজোড়া তার অমন মেয়ে, সে যে সবদিক থেকে তার গর্ভযন্ত্রণারই সামিল। গর্ভাধারের যন্ত্রণা, সে যে সুখের, দুঃখের আর সংশয়ের। শৈলরও তাই।
দিন গেছে আর শৈল বলেছে সব কথা ভানুকে। বলেছে, কী চায় সর্বেশ্বর আর নন্দন। শুনে ভানু ভয়ে, আতঙ্কে, ব্যথায় কুঁকড়ে উঠেছে। শৈলকে আঁকড়ে ধরেছে আরও জোরে। বলেছে, না, না, না, তুমি আমায় ছেড়ো না দিদিমণি।
কী হবে, কী হবে এই মেয়ে নিয়ে! তবু বলেছে শৈল, বাপ-মরা কুলছাড়া মেয়ের ভবিষ্যতের ভয়াবহ ছবি এঁকেছে শৈল ভানুর চোখের সামনে। এঁকে বলেছে, একি ভাল?
ভানু ডুকরে উঠেছে, না না না।
শৈল বলেছে, তার চেয়ে এই ভাল। এই হোক। সে বুঝিয়েছে ভানুকে, বিয়ে বর ঘর, সে আশা আজ ঘুচেছে তার। তার চেয়ে এই ভাল। ভানুও শোধ নিতে পারবে, আবার ফিরে আসতে পারবে শৈলর কাছে এক গা গহনা নিয়ে। কার কাছে কাঁদবে, কার কাছে হাত পাতবে ভানু। কে দয়া করবে, কে ভালবাসবে। যে পথে আজ তাকে টেনে আনা হয়েছে, সেই পথেই নিজের জীবনকে চালিয়ে নিতে হবে। বাপ নেই, এ পথে শৈল আছে তার পেছনে। সমাজ ও পুরুষের মিথ্যা আশ্বাসে লাভ নেই। ভানু এ সংসারকে চিনুক, দেখুক, বুঝুক। এই সমাজেরই বুকে ডঙ্কা মেরে বেঁচে থাকতে হবে তাকে। বেঁচে থাকতে হবে ওদেরই মধ্যে।
সর্বেশ্বর নন্দন তাকে যেখানে দিয়ে আসবে, সেখানে থাকবে শৈলর সতর্ক চোখ। যেদিন খুশি, যখন খুশি আত্মপরিচয় দিয়ে কিংবা না দিয়ে সে আবার ফিরে আসতে পারবে শৈলর কাছে। তার কীসের দায়, কীসের দায়িত্ব। মহারানির রাজত্বে তো প্রকাশ্যে মানুষ বিক্রি নেই। তবে? এমনি করে সর্বেশ্বরেরও সর্বনাশের মন্ত্র পড়িয়েছে শৈল ভানুকে। বাইরে বৈশাখের ঝড় হয়েছে, শৈলর চালা দুলেছে। আর ভানুকে সে এই বুঝিয়েছে। সে সৎভাবে যা বিশ্বাস করে, এ অবস্থায় ভানুর জন্য যা ভাল বুঝেছে, তাই বলেছে। সর্বেশ্বরের হাত থেকে আপাতত রেহাই নেই। কিন্তু রেহাই রয়েছে ভানুরই হাতে। আজ বেঁকে বসলে সর্বেশ্বর অন্য মতলব ভাঁজবে। কার কাছেই বা ফিরে যাবে ভানু! বাপ নেই। সে কি আজীবন শৈলর কাছে থাকতে রাজি নয়?
হ্যাঁ, হ্যাঁ, রাজি ভানু। এমন করে কে অকপটে সব সত্য কথা বলে। শৈল তাকে মিথ্যে আশা দিয়ে ভোলাতে পারত। সেজে থাকতে পারত সর্বেশ্বরের বিধবা বোন। কিন্তু সে সব ফাঁস করে দিয়েছে। সর্বেশ্বরের নন্দনের চরিত্রের কথাও বলে দিয়েছে। বলেনি শুধু ভানুর বাবার বেঁচে থাকার কথা।
তবু, বড় ভয়, বড় ভয়। এই ছোট বুকে এত ভয় সয় না। এত সব অজানা অচেনা বিপদ ও আতঙ্কের মুখোমুখি দাঁড়াতে এ বয়স বার বার মুখ থুবড়ে পড়ছে। এসময়ে থেকে থেকে, বিদ্যুৎচমকে একটি মুখ মনে পড়ে ভানুর। সামান্য দেড়-দুমাসের অভিজ্ঞতায় অনেক অগ্রসর হয়েছে তার মন। তাই মনে পড়ে। মনে পড়ে, নবর মুখ। হালিশহরের নব, তার বাবার চব্বিশ ঘণ্টার সঙ্গী, শাকরেদ। হাঁ করে লোকটা তাকে দেখত, অকারণে হাসত, আর কাছে কাছে ঘুরঘুর করত। বড় রাগ হত ভানুর। কী যে সব ছাই আনকথা বকত! কিন্তু সেই নবর চাউনি মনে হতেই আজ ঠোঁট ফুলে ওঠে ভানুর। সেদিন নবর চাউনির অর্থ যে আবছায়ার মধ্যে ছিল, আজ তা কেমন করে যেন স্পষ্টই হয়ে ওঠে তার চোখে। চোখে ও মনে। আর কল্পনায় নবকে সামনে দাঁড় করিয়ে, দ্বিধাহীন চিত্তে সে অভিমানে ঠোঁট ফুলায়। কাঁদে আর মনে মনে বলে, এখন দেখছ না? বাপ মরল চুঁচুড়োয়, সেই সংবাদটা নিয়েও তো হালিশহরে আসতে পারতে। এমনিতে কত ঘোরাফেরা। যখন সর্বেশ্বর আর নন্দন নিয়ে এল, তখন কোথায় ছিলে? আজ নবর কথা মনে করে বুকের মধ্যে হা হা করে ওঠে। যুবতীর অনুরাগে নয়, ছোট মেয়েটির একমাত্র স্বর্গের মতো আশ্রয়ের জন্য। নবকে আজ অকূল সমুদ্রের ভেলা মনে হয়। না, মুখ ঝামটা ছাড়া নবর সঙ্গে সে কথা বলতে পারবেনা। এত ভয়, এত আমতা আমতা কথা পুরুষের! তার সঙ্গে আর কেমন করে কথা বলবে। ভানু। কিন্তু সে-ই যে আজ বন্দিনী রাজকন্যার চোখে মুক্তিদাতা রাজপুত্র। কোন মন-ভ্রমরা গিয়ে সংবাদ দেবে তাকে, কোন পক্ষী গিয়ে বলবে তাকে।
আশা নেই। তবু সারা মন চায় নবকে। নবর জন্য আজ বুকের মধ্যে হাহাকার। শুধু বিপদে নয়, নিজের অগোচরে সে যে নবকেই এক পুরুষ বলে জানত। তাকেই গাল দিতে, ভেংচাতে, খুনসুটি করতে ভাল লাগত। সে যে তখন বুঝত না, তার অপ্রস্ফুটিত কুঁড়ির গায়ে বার বার নব-ভোমরা পাখার ঝাঁপটা দিয়ে গেছে। আজ সেই কুঁড়ি দল মেলেছে, কিন্তু ভোমরা আজ ডানা ভেঙে কোথায় পড়ে আছে।
দিন গেছে, আশা গেছে। আজ আশা শুধু শৈল, যে ভরসা দিয়ে তাকে বলেছে, ভয় নেই। এই জীবনের রীতি বুঝিয়েছে, কাঁটা হয়ে কাঁটা তুলতে হবে। যেদিন চলে আসতে চাইবে ভানু, সেইদিনই শৈল তাকে নিয়ে আসবে। পৃথিবীর কোনও শক্তি তাকে আটকাতে পারবে না। ভানুকে সে বিয়ে দেবে, যাকে ভানুর মন চায় তার সঙ্গে। ঘর দেবে, তার সবই সে দেবে ভানুকে। তার মতো স্বৈরিণী করে তুলতে চায় না সে তাকে। কিন্তু ভানু যেন ভুলে না যায়, সর্বেশ্বরের খাঁচা থেকে কেমন করে মুক্ত হয়ে আসতে হবে। সে-ই হবে সর্বেশ্বরের সবচেয়ে বড় পরাজয়। লোভের প্রতিশোধ।
বিয়ে দেবে শৈল বাগদিনি ভানুকে মুক্ত করে এনে৷ যাকে মন চায়। কী অভাবিত, কী বিচিত্র, কত আশার কথা বলে শৈল। কাকে মন চায়!নবর কথা মনে আসে। ঠোঁটে ভেসে ওঠে। কিন্তু বলতে বাধে। শুধু এক অপরিচিত রসে ফুরিত ঠোঁটে চাপা ব্যথা ও যন্ত্রণা থাকে কাঁপতে। শৈলকে বলে, কিন্তু দিদিমণি, যদি না ছাড়ে?
কে ছাড়বে না?
যার কাছে নিয়ে যাবে?
শৈলর চোখে আগুন জ্বলে ওঠে। তীব্র চাপা গলায় বলে, ছাড়বে না? ছাড়বে না তো সাপ পুষবে? তুই যে কালনাগিনীর মতো সর্বনাশী লো! তোকে ওঁয়ারা ঘরে রাখতে পারবে? ফণা তুলে নাচতে পারবিনে? বিষ ছইড়ে শেষ করতে পারবিনে?
বলতে বলতে শৈল নিজেই দোলে কালনাগিনীর মত। দ্রুত নিশ্বাসে ওঠা নামা করে বুক।
শৈলর আগুন ভানুর মধ্যেও ছড়িয়ে পড়ে। ছড়িয়ে পড়ে চোখে মুখে সর্বাঙ্গে। কালসাপিনীর মতোই চাপা রোষে সে দুলতে থাকে। সমুদ্রের ঢেউয়ের মতো দোলে বুক। বলে, পারব। খুব পারব।
ভানুর এ রূপ চোখ ভরে দেখে শৈল। কিশোরী গৌরী, এই তো তবে রণচণ্ডী মূর্তি। এইটুকু সাফল্য শৈলর। এ সাফল্য অর্থের জন্য নয়, সর্বেশ্বরের জন্য নয়, সে যেন তার নিজের জীবনেরই কোনও প্রতিশোধ নিতে যাচ্ছে ভানুকে দিয়ে।
তবু কাঁদে ভানু। শৈলও কাঁদে। কোনও কোনওদিন ভানু ধরে বসে শৈলকে। বলে, গান করো।
গান গাইতে পারে না, তবু গায় শৈল। ভানু বলে, নাচো। শৈল নাচে যাত্রার দলের সঙের মতো। তারা দুজনেই নারী। তাদের কোনও বিষয়েই বিশেষ লজ্জা নেই পরস্পরের মধ্যে। তার মধ্যে শৈলর জীবনধারণের বিশেষ একটা রীতি আছে। একটা অভ্যাস আছে। সেই অভ্যাস তার রক্তবাহী শিরায় শিরায়। জীবনের অনেকটাই তার ফাঁকি। ফাঁকির মধ্যে একটা মূঢ় ও ভয়ংকর সুখের সন্ধান করেছে তার অন্ধ জীবন।
ভানুর সঙ্গে নিজেকেও বন্দিনী করছে সে। বাইরের কাজে যায় অল্প। ভানুকে সে এখন করেছে তার রঙ্গরসের সঙ্গিনী। ভানুর কাঁচা রক্তে ঘুষঘুষে আগুন জ্বালিয়ে দেয় সে মাঝে মাঝে। এই বোবা উত্তেজনার মধ্যে ভানুর ঘৃণা ও আনন্দ আছে সমপরিমাণে। কিন্তু সবটাই তার জ্ঞানের বাইরে।
তবু তারা কাঁদে। ভানু বলে বাপের কথা, মায়ের কথা, হালিশহরের কথা। শৈল বলে না তার অতীত জীবনের কথা। কিন্তু মনে পড়ে, বড় জ্বালায় স্মৃতির মালা চটকায় আড়ালে আড়ালে।
তারা কাঁদে, যখন তারা এ সংসারে তাদের অসহায়তা অজান্তে অনুভব করে। শৈল কাঁদে, যখন তার ঘন কালো কেশের মাঝখান থেকে এক গাছি সাদা চুল লুটিয়ে পড়ে মুখে। যখন সে ঘুমন্ত ভানুর মুখে চুমু খায়। যখন তার বুকে এক মায়ের প্রেত চিৎকার করে কাঁদে। জ্যৈষ্ঠের আকাশে ছায়া পড়ে আবার মিলিয়ে যায়। সন্ধ্যাকালের বাতাস থমকে যায় মাঝে মাঝে। গাছপালা স্থির হয়ে থাকে। তোক গিলতে থাকে সারা ধরিত্রী। বড় যে তৃষ্ণা।
কোনও সময় দারুণ উল্লাসের গম্ভীর গর্জন শোনা যায় আকাশের। কিন্তু জল আসে না। পূর্ণ আষাঢ়ের আবির্ভাব ঘটেনি এখনও।
বর্ধমান বিভাগের বড় সাহেব আসেনি আজও। আষাঢ়ের জলের মতো সকলেই সাহেবকেও চাইছে। সারা গুপ্তিপাড়া ও আশেপাশের সকলেই চাইছে। সকলেই জটলা করছে পথে পথে, বৈঠকখানায়, চণ্ডীমণ্ডপে, জেল সদর কোর্ট কাছারিতে। এমনকী টোল পড়ুয়া চতুষ্পঠীতে বাদ যায় না। গাঁয়ের মধ্যে ভানুকে গোপন করে রাখতে পারার এটা একটা সুযোগ বটে। সকলেই এই বিষয়ে ব্যস্ত, এস্ত, সংশয়ান্বিত। শৈল এ বিষয়ে জড়িত। তার পাঁচ বিঘা জমি, সেইটুকুরও দাদন নিতে হয়েছে তাকে। তবে শৈলর অভাব নেই। বড় সাহেব তাকে খাতির করে, খাতির করে অনেকে। দাদন নেয়, কিন্তু ষোলো আনা নেয়। তাকে দেয়, সে নেয়। তা ছাড়া, একার আয়ের পক্ষে শৈলর কিছু কমতি নেই। কিন্তু গাঁয়ের অন্যান্য মানুষগুলির অবস্থা তো দেখতে হবে। নীলের প্রতি সকলের ঘৃণা, সকলের রাগ। সমাজের লোক যত ঘৃণা করে শৈলকে তার চেয়ে বেশি ঘৃণা করে নীলের দাদন নিতে।
তাই ঈশান মিত্তির মশাই বারবার করে অনুনয় করেছেন শৈলকে। ভাল মানুষ মিত্তির মশাই। কায়েত কুলের শিরোমণি হয়েও কোনওদিন মরা মাছের মতো চোখ নিয়ে তাকাননি শৈলর দিকে। বলেছেন, দ্যাখ বেটি, বড় সাহেবের কাছে সবাই যা বলবে, তুইও তাই বলিস। কুটির সাহেব তোকে খাতির করে, করতে পারে। তোর একটা পেট, নানা রকমে করে কম্মে চলে যায়। আমাদের তো তা নয়। মাটির জিনিস খেয়ে আর বেচে বেঁচে থাকতে হয়। গাঁয়ের মেয়ে তুই, জানিস সবই। নদে যশোরের মতো হুগলির কুটিয়ালদেরও নোলা বাড়ছে দিনকে দিন। আমার তো নিতে নিতে সবই নিয়েছে। বেউলির পশ্চিমে যে বিঘা সতেরো-আঠারো আছে, সেইটুকুই সোমবছরে ভরসা। তাই বলছি, সবাই যা বলবে, তুইও তাই বলিস মা।
কী বলতে হবে, সে কথা জানে শৈল। মিত্তির মশাই মিছে কথা শেখাননি। সত্য কথা বলতে বলেছেন! বড় সাহেবের কাছে বলতে হবে, জোর করে দাদন দিয়েছে কুটির সাহেবরা। সে কথা তো মিথ্যে নয়। দাদন তো জোর করেই দেওয়া হয়। না নিলে মারধোর পর্যন্ত হয়।
কোনও কোনও সময় আমিন মশায়ের ঘোড় এসে দাঁড়ায় শৈলর দরজায়। জিজ্ঞেস করে গাঁয়ের হালচালের কথা। শৈল বলে, বেরুই না, জানব কেমন করে? শৈলর ঘরে বাইরে ভাবনা।
একদিন কুটির পেশকার রাত দুপুরে এসে হাজির। বড় হ্যাংলা মানুষ। শৈল বিরক্ত হয়ে বলেছিল, রাতে থাকতে দিতে পারব না প্যাশকার মশায়, আমার শরীল ঠিক নেই।
পেশকার হাঁপাতে হাঁপাতে ফিসফিস করে বলেছিল, সেজন্য আসিনি, অন্য কথা ছিল। ঘরে কেউ নেই তো?
ভানু ছিল। পুরুষের গলা শুনে আচমকা জেগে কাঁটা হয়েছিল মেয়ে। শৈল ভেবেছিল, তা হলে কুটির কোনও কাজ হাসিলের জন্য ডাক পড়েছে। সে বলেছিল, না, কেউ নেই। তা বলে আমি এখন রাত দুকুরে তোমার কুটির কথা শুনতে পারব না বাপু।
পেশকার বলেছিল, কুটি না শৈল, নিজের কথা, ঘরের কথা।
কী কথা?
পেশকার পদবিতে চক্রবর্তী। ঘোর কুলীন মানুষ। গুটি সাতেক বিয়ে করেছে নিজে। বলেছিল, বোনটা সর্বনাশ করেছে রে।
আর বলতে হয়নি, শৈল বুঝে নিয়েছিল। আজ সাত বছর বোনের বিয়ে দিয়েছে বর্ধমানের এক কুলীনের সঙ্গে। বিয়ের রাত ছাড়া সে মেয়ে আর বরের মুখ দেখেনি কোনওদিন। এখন তার গর্ভ সঞ্চার হয়েছে, বাড়ির লোকে টের পেয়েছে, সেই সর্বনাশের কথাটাই বলতে এসেছিল পেশকার।
শৈলর ঘুমন্ত চোখ অন্ধকারে জ্বলে উঠেছিল ধকধক করে বলেছিল, সর্বনাশ কেন! যার সঙ্গে হয়েছে, তার সঙ্গে বোনকে পাঠিয়ে দাও কোথাও।
কিন্তু সে যে জাতে পোদ।
হলই বা।
না না, দিক করিসনে শৈল। যা হোক একটা ব্যবস্থা করে ফেল রাত্রেই।
হ্যাঁ, আমার আর খেয়েদেয়ে কাজ নেই, রাত করে যাই জীব হত্যে করতে। আর সে জিনিসও আমার কাছে নেই এখন বাপু।
তা হলে–একটু থেমে, গলা আরও নামিয়ে বলেছিলে পেশকার, তা হলে অন্য কিছু দে। একেবারে সবই যাক।
বিষ! বোনকে খুন করতে চেয়েছিল পেশকার। শৈল বলেছিল, মরণ তোমার। যাও এখন, কাল ব্যবস্থা করব।
তারপর ঠোঁট উলটে আপন মনেই বলে শৈল, নিজের বোনকে হত্যে করতে চায় নিজে কুলীন বাপের ব্যাটা হয়ে। নিজের মাকে গিয়ে জিজ্ঞেস করে দ্যাখ, সে তোর বাপের মুখ আদপে দেখেছিল কি না!
ভানু এই সব দেখে, শোনে। জীবনের সব ভয়াবহ দরজা তার চোখের সামনে খুলে যায়। এখন হালিশহরের অনেক কুলীন ঘরের প্রকৃত ছবি স্পষ্ট দেখতে পায় সে, অনেক ঘটনা পরিষ্কার হয়ে যায়।
তবু ভানু কাঁদে, শৈলও কাঁদে। কিন্তু শৈল যে কেন কাঁদে, কত কারণে কাঁদে তা কেউ জানে না। কুলটার কান্না থাকতে নেই। স্বৈরিণীর চোখে জলের দাগ থাকে না। সে শুধু লীলাসঙ্গিনী।
এই মেয়েটি, এই ভানুমতী এসে কাঁদালে তাকে। সে কি জানত, কত বিষয়ে তার কত কান্না আসে। সে কি জানত, তার রক্তের লীলাখেলায় যখন সে ভানুকে ডেকে নেয়, তাতেও তাকে কাঁদতে হয়। সে কি জানত, এই সমাজের পাপের আড়কাঠিদের হাতের সরস পুতুল বনতে গিয়েও তার কান্না পাবে। সে জানত না, এই মা বাপ-হারানি মেয়েটা তার বুকে এক নতুন নীরব কান্নার ঢেউ তুলে দেবে। বহু ঘাটের জল খেয়ে এসে, এক ঘাটে আজ আটকে গেছে শৈল। এই মেয়েটা তার বুকে পড়ে এমনি করে কাঁদলে সে কেমন করে তাকে ছাড়াবে, কেমন করে না কেঁদে থাকবে। তাই সে মনে মনে বলে, হে দেবতা, আমাকে পাপ বোঝাও, পুণ্যি বুঝিও না।
দিন চলে গেল। আকাশে আষাঢ়ের ঘনঘটা দেখা দিল সত্যি। জল এল। প্লাবিত হল সারা জগৎ। বড় সাহেব এলেন না। নীল বুনবার আয়োজন চলল।
তারপর এল একদিন সর্বেশ্বর আর নন্দন।
ভানু দু হাতে শৈলকে জড়িয়ে ধরে বলল, আমাকে ছেড়ো না, ছেড়োনা।
শৈল বলল, ছি, কী বলেছি তোমাকে মনে নেই?
মনে আছে। কিন্তু সে যে নতুন জায়গা, নতুন মানুষ নতুন সবই, আর ভানু সেখানে একা। সর্বেশ্বর হেসে খালি বলল, কেমন আছিস লো নাতনি। চ এবার তোকে গুপ্তিপাড়ার মস্ত বড় রথ দেখিয়ে আনব। শৈল ভেংচে বলল, কলা বেচার কথাটাও মনে রেখো।

