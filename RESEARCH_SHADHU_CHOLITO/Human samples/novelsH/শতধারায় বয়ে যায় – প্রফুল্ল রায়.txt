শতধারায় বয়ে যায় – প্রফুল্ল রায়
উৎসর্গঃ সমরেশ মজুমদার অনুজপ্রতিমেষু
প্রসঙ্গত
‘কেয়াপাতার নৌকো’র অখন্ড সংস্করণের ভূমিকায় জানিয়েছিলাম, দেশভাগভিত্তিক এই উপন্যাসের পর আরও কয়েকটি পর্ব ভিন্ন ভিন্ন নামে লিখব। সেই অনুযায়ী ‘কেয়াপাতার নৌকো’-র পরবর্তী পর্ব শতধারায় বয়ে যায় প্রকাশিত হল। আমার বয়স সত্তর পেরিয়ে গেছে। হাতে সময় বড় কম। তাই এর পরের অংশগুলি যত তাড়াতাড়ি সম্ভব শেষ করতে চাই।
‘শতধারায় বয়ে যায়’ ধারাবাহিকভাবে বেরিয়েছিল বর্তমান পত্রিকার রবিবাসর বিভাগে, দীর্ঘ দু’বছর ধরে। এই বিভাগের সম্পাদক এবং তার সহকারী কাকলি চক্রবর্তী ও সাহানা নাগচৌধুরির অবিরল তাগাদা ছাড়া এটি লেখা আদৌ সম্ভব হতো না। প্রসঙ্গত অনুজপ্রতিম কথাসাহিত্যিক শচীন দাসের কথা না বললেই নয়। সেও এটি লেখার জন্য সমানে আমাকে উসকে গেছে। এদের সঙ্গে আমার যা সম্পর্ক তাতে সামান্য ধন্যবাদ জানানো যথেষ্ট নয়। তিন স্নেহভাজনকে শুধু আন্তরিক শুভকামনাই জানাতে পারি। ‘শতধারায় বয়ে যায়’-এর জন্য পুরনো পত্রপত্রিকার অসংখ্য প্রতিবেদন তো বটেই, বহু বিশিষ্ট ঐতিহাসিক, সমাজতাত্ত্বিক এবং সাংবাদিকের গবেষণাগ্রন্থ থেকেও প্রচুর তথ্য পেয়েছি। এঁদের সবার কাছে আমি কৃতজ্ঞ।
দেশভাগের কারণে বাঙালির সামাজিক এবং অর্থনৈতিক জীবনে যে মহাতমসা নেমে এসেছিল, এমনটা আর কখনও দেখা যায়নি। এই বিপর্যয়ের জের কাটিয়ে উঠতে কত যুগ লাগবে, কে জানে।
বঙ্গ-বিভাজন শতসহস্র জনকে ধ্বংস করে দিয়েছে। কিন্তু মানুষ নিদারুণ প্রতিকূলতার মধ্যেও সহজে পরাভব মানে না। ভগ্ন্যুপের ভেতর থেকে সর্বস্ব-হারানো উদ্বাস্তুদের অনেকে মাথা তুলে আবার নিজেদের নির্মাণ করে চলেছে। বিনাশের পাশাপাশি সৃজন।
অনতিদূর অতীতের সেই চরম বিপর্যয়ের সময় থেকে বর্তমান কাল অবধি বাঙালির ধ্বস্ত জীবনকে আমার এই পর্যায়ের উপন্যাসগুলিতে ফুটিয়ে তোলার ইচ্ছে রয়েছে। কিন্তু কতটা সম্ভব হবে জানি না। তবে অবিরাম প্রয়াস চালিয়ে যাব।
আমি গুরুতর অসুস্থ। তাই প্রফ সংশোধনে কিছু ভুলচুক থেকে যেতে পারে। পরবর্তী সংস্করণে তা ঠিক করে দেব।
—গ্রন্থকার
০১.
কতক্ষণ দাঁড়িয়ে ছিল, বিনয়ের খেয়াল নেই। বিহ্বলতা যখন কাটল, মনে হল, শত আলোকবর্ষ পার হয়ে গেছে। রাস্তায় একই রকম ব্যস্ততা, জনস্রোত। কর্পোরেশনের ঘোলাটে-আলোগুলো ঘিরে কুয়াশার ঘোট ঘোট বলয়। ট্রাম বাস ঘোড়ার গাড়ি, এমন অজস্র যানবাহন রকমারি আওয়াজ তুলে আগের মতোই ছুটে চলেছে। চিরদুঃখী এক তরুণী উদ্ভ্রান্তের মতো কোথায় বিলীন হয়ে গেছে, জানা নেই। কিন্তু মহানগরের আহ্নিক গতিতে লহমার জন্যও তাল কাটেনি। সবই আগের মতো চলমান। ধ্বনিময়। কোথাও অস্বাভাবিক কিছু নেই।
বিনু আর সেই বিনু নেই। দেশভাগের পর নানা ঘা খেয়ে খেয়ে অজস্র অভিজ্ঞতায় এখন সে এক পরিপূর্ণ যুবক। [কেয়াপাতার নৌকো’র বিনু জীবনের এই পর্ব থেকে বিনয়।
হিম ঝরে চলেছে বিরতিহীন। শীতল উত্তুরে হাওয়া বয়ে যাচ্ছে অবিরাম। উত্তর থেকে দক্ষিণে। গায়ে কাঁপুনি ধরার কথা। কিন্তু শরীর কেমন যেন অনুভূতিশূন্য। চোখের সামনে মানুষজন, গাড়িঘোড়া সব ছেঁড়া ছেঁড়া, ঝাপসা ছবির মতো। অসংলগ্ন। একটার সঙ্গে অন্যটার কোনও যোগ নেই।
অসাড় ভাবটা ধীরে ধীরে কেটে যাবার পর বিনয়ের মনে হয়, মাথায় অবিরল ধারালো শেল বিধছে। বুকের ভেতর কী যে অসহ্য যন্ত্রণা! কেউ যেন অতল অন্ধকার খাদে তাকে ঠেলে ফেলে দিয়েছে। শ্বাস আটকে আটকে আসছে তার।
লক্ষ লক্ষ মানুষের এই আধো-চেনা শহর দিগ্বিদিকে ছড়ানো, এখানে ঝিনুককে কোথায় খুঁজবে বিনয়? কোথায় গেলে তাকে ফিরে পাওয়া যাবে, জানা নেই।
ঝিনুক যে কত মায়ায়, কত অজস্র পাকে, তাকে আমূল জড়িয়ে আছে, সেই কিশোর বয়স থেকেই বিনয় অনুভব করে এসেছে। নইলে এত ঝুঁকি নিয়ে সে কি ওকে বুকের ভেতর আগলে আগলে পূর্ব পাকিস্তান থেকে সীমান্তের ওপারে নিয়ে আসতে পারত? প্রতি মুহূর্তে সেখানে ছিল ঘাতক বাহিনীর হাতে ধরা পড়ার সম্ভাবনা। জলেস্থলে সর্বক্ষণ সেখানে মৃত্যুভয়। আকাশ বাতাস বিষ-বাষ্পে ভরা। কিন্তু ঝিনুকের জন্য কিছুই গ্রাহ্য করেনি বিনয়।
এখন, হেমন্তের এই কুহেলিমাখা রাত্তিরে, কলকাতার সদাব্যস্ত রাস্তায় দাঁড়িয়ে ঝিনুক যে তার জীবনের শত দিগন্ত জুড়ে রয়েছে, নতুন করে আবার তা টের পেল সে। একটা হুহু কান্না শরীরের রক্তমাংস ভেদ করে বেরিয়ে আসছে।
কিন্তু রাস্তায় দাঁড়িয়ে থেকে ঝিনুকের খোঁজ পাওয়া যাবে না। কিছু একটা করতেই হবে বিনয়কে। কী করা যায়?
এতক্ষণ ঝিনুকের চিন্তাটা এমন ব্যাকুল করে রেখেছিল যে অন্য কিছুই ভাবতে পারছিল না বিনয়। হঠাৎ অবনীমোহনের মুখ, চোখের সামনে ভেসে ওঠে। বাবা নিশ্চয়ই কোনও একটা ব্যবস্থা করতে পারবেন। পরক্ষণে মাথায় সংশয়ের মেঘ জমে। অবনীমোহন কি ঝিনুককে খুঁজে বার করার জন্য আদৌ কিছু করবেন? একটা ধর্ষিত মেয়ে আচমকা এসে তাকে প্রবল ঝাঁকুনি দিয়ে গেছে, ঘটিয়েছে তার শাস্তির ব্যাঘাত। হঠাৎ সে চলে যাওয়ায় তার তত খুশি হওয়ারই কথা। অনন্ত স্বস্তি। অবাঞ্ছিত আপদ বিদায় হলে যেমনটা হয় আর কি।
তবু বাবার কাছে না গিয়ে উপায় নেই। উধ্বশ্বাসে দৌড়তে দৌড়তে বাড়ি ফিরে এল বিনয়। একসঙ্গে দুতিনটে করে সিঁড়ি টপকে তেতলায় সোজা অবনীমোহনের ঘরে। সমানে হাঁপাচ্ছে। ভেতরে যে উথালপাতাল ভাবটা চলছে, হাড়পাঁজর ভেদ করে তা বেরিয়ে আসতে চাইছে।
অবনীমোহন খাটের ওপর বালিশে ভর দিয়ে একটা বিশাল বইয়ের ভেতর ডুবে ছিলেন। নিশ্চয়ই কোনও ধর্মগ্রন্থ। খুব সম্ভব হরিদাস সিদ্ধান্তবাগীশ মশাই মূল মহাভারতের বাংলা যে অনুবাদ করেছেন তার কোনও একটি খণ্ড।
পায়ের আওয়াজে মুখ তুললেন অবনীমোহন। ছেলের মুখচোখ লক্ষ করে তার মনে হল, অঘটন কিছু ঘটেছে। জিজ্ঞেস করলেন, কী হয়েছে বিনু?
উদ্বেগে, দুশ্চিন্তায় বিনয়ের কণ্ঠনালী শুকিয়ে কাঠ হয়ে গেছে। ঝাপসা গলায় কোনওরকমে বলতে পারল, ঝিনুককে পাওয়া যাচ্ছে না।
হাতের বইটা নামিয়ে রেখে সোজা হয়ে বসলেন অবনীমোহন, সে কী! কোথায় যাবে সে! এত বড় বাড়ি। দেখ, কোনও ঘরে নিশ্চয়ই আছে।
একতলা থেকে তেতলার প্রতিটি কামরা, অলিন্দ, প্যাসেজ, ছাদ, সব আঁতিপাঁতি করে খুঁজে প্রিয়নাথ মল্লিক রোডের এক প্রান্ত থেকে আরেক প্রান্ত তো বটেই, এমনকি ট্রামরাস্তা অবধি ছুটে গিয়েছিল বিনয়। সবিস্তার সমস্ত জানিয়ে সে বলল, কোথাও নেই ঝিনুক।
আশ্চর্য! অবনীমোহন যেন থই পাচ্ছেন না, এমন সুরে বললেন, কী এমন ঘটেছে যে কারওকে না জানিয়ে চলে গেল!
বিনয় উত্তর দিল না।
অবনীমোহন এবার বললেন, তুই কি ওকে কিছু বলেছিস?
ইঙ্গিতটা স্পষ্ট। বিনয় হয়তো তার সঙ্গে এমন কোনও আচরণ করেছে যাতে মেয়েটা ক্ষোভে, বেদনায় বাড়ি ছেড়ে চলে গেছে। তার বলতে ইচ্ছা হল, যে-মেয়েকে বুকের ভেতর পুরে পাকিস্তানের সীমানা পার করে নিয়ে এসেছে তাকে এতটুকু আঘাত কি সে দিতে পারে? বিমূঢ়ের মতো বাবার মুখের দিকে তাকালো বিনয়। বলল, তখন তোমার ঘর থেকে বেরুবার পর ঝিনুকের সঙ্গে আর আমার দেখা হয়নি। তাকে কিছু বলার প্রশ্নই নেই।
লহমায় বদলে গেলেন অবনীমোহন। তড়িৎস্পৃষ্টের মতো তাঁর শরীর বেঁকে দুমড়ে যেতে লাগল যেন। রক্তের ভেতর আগুনের হলকা ছুটছে। কাঁপা গলায় বললেন, তবে কি, তবে কি, ওকে হোমে পাঠাবার যে কথাগুলো তোকে বলেছিলাম, ঝিনুক তা শুনে ফেলেছে?
বিনয়ের অনুমানও ঠিক তা-ই। সে চুপ করে রইল।
অবনীমোহনের আক্ষেপ থামেনি, মেয়েটার হয়তো আর-এক বার সর্বনাশই করে ফেললাম। এত বড় শহরে কোথায় যাবে সে, কোন বদ লোকের পাল্লায় পড়বে, কিছুই বুঝতে পারছি না।
বাবার দিকে একদৃষ্টে তাকিয়েই আছে বিনয়। নিরাসক্ত মানুষটিকে ভীষণ বিচলিত মনে হচ্ছে। সংসারের যাবতীয় বন্ধন যিনি ছিঁড়ে ফেলেছেন, সুখ দুঃখ মায়া মোহ কিছুই যাঁকে স্পর্শ করে না, সেই অবনীমোহন একেবারে বদলে গেছেন। অনুতপ্ত। তীব্র মনস্তাপ তাকে বিদীর্ণ করে দিচ্ছে।
খাট থেকে দ্রুত নেমে অবনীমোহন বললেন, চল আমার সঙ্গে
বিনয় রুদ্ধশ্বাসে জিজ্ঞেস করল, কোথায়?
থানায়।
থানায় কেন?
এখানকার ওসির সঙ্গে আমার পরিচয় আছে। আমাদের পক্ষে কতটুকু কী-ই বা করা সম্ভব? পারলে পুলিশই ঝিনুককে খুঁজে বার করতে পারবে। চল–
যা পরে ছিলেন, সেই পোশাকেই বিনয়কে সঙ্গে করে বেরিয়ে পড়লেন অবনীমোহন।
.
থানা খুব দূরে নয়। বাড়ি থেকে হাঁটাপথে মিনিট পাঁচেক লাগে।
গম্ভীর, ভীতিকর চেহারা নিয়ে থানার মস্ত লাল ইমারত দাঁড়িয়ে আছে। গেটের মুখে বন্দুকধারী, ধড়াচুড়ো-পরা, হিন্দুস্থানী সেন্ট্রি। প্রকাণ্ড চেহারা, জমকালো গালপাট্টা। তাকে জিজ্ঞেস করতে জানা গেল, ওসি তার কামরাতেই আছেন।
ভারী ভারী সেকেলে আলমারি, ভারী ভারী টেবল চেয়ার, টেবলে স্তূপাকার ফাইল, কালো রঙের টেলিফোন ইত্যাদি দিয়ে জবরজং সাজানো একটা বড় কামরায় বাবার পিছু পিছু এসে ঢুকল বিনয়।
টেবলের ওধারে যিনি বসে ছিলেন তাঁর বয়স বাহান্ন তিপ্পান্ন। কোঁকড়া চুল, নিখুঁত কামানো লম্বাটে মুখ, গায়ের রং বেশ ফর্সা। চোখের দৃষ্টি শান্ত এবং গভীর। এই বয়সেও মেদ জমেনি। বেতের মতো ছিপছিপে শরীর। দারোগা বলতে যে রুক্ষ রাগী কর্কশ মুখের ছবিটি ফুটে ওঠে তার সঙ্গে একে মেলানো যায় না। দুর্গের মতো একটা দমবন্ধকরা পরিবেশে তাঁকে যেন ঠিক মানায় না।
ওসি বললেন, আসুন আসুন অবনীবাবু। বসুন অবনীমোহনরা বসলে জিজ্ঞেস করলেন, অনেকদিন পর আপনাকে দেখলাম। শুনেছিলাম, আপনি হরিদ্বার উত্তরকাশী না কনখল, কোথায় যেন গেছেন। আপনার গুরুদেবের কাছে কি?
বিনয় অনুমান করল, অবনীমোহন সম্পর্কে অনেক খবরই রাখেন ওসি। তার গতিবিধিও ওঁর অজানা নয়।
অবনীমোহন মৃদু হাসলেন, গুরু এবং তীর্থদর্শন দুটোই সেরে এলাম। মাসখানেকের ভেতর আবার গুরুর আশ্রমে ফিরে যাব।
মজার সুরে ওসি বললেন, আপনার মতো সাধুসন্ন্যাসী মানুষ হঠাৎ এই পাপীতাপীদের আখড়ায়? কোনও দরকার আছে?
হ্যাঁ।
বিনয় সম্পর্কে ওসির কৌতূহল হচ্ছিল। বার বার তার চোখ সেদিকে চলে যাচ্ছে। বললেন, দরকারের কথা পরে শুনছি। বিনয়ের দিকে আঙুল বাড়িয়ে জানতে চাইলেন, এটি কে? চিনতে পারলাম না তো।
আমার ছেলে। দিনকয়েক হল পাকিস্তান থেকে এপারে চলে এসেছে। ওসির সঙ্গে বিনয়ের পরিচয় করিয়ে দিলেন অবনীমোহন। তার নাম দিবাকর পালিত।
দিবাকর বললেন, এর কথা বোধহয় আপনার মুখে শুনেছিলাম। বিনয়কে বললেন, পাকিস্তানে থাকা গেল না বুঝি?
আস্তে মাথা নাড়ল বিনয়।
অনেকটা আপন মনেই এবার দিবাকর বললেন, ওখানকার অবস্থা দিন দিন খারাপ হচ্ছে। রোজ হাজার হাজার রিফিউজি চলে আসছে ইন্ডিয়ায়। এই মানুষগুলোর কী যে ভবিষ্যৎ!
একটু চুপচাপ।
তারপর দিবাকর অবনীমোহনকে বললেন, এবার আপনার প্রয়োজনের কথাটা শোনা যাক।
নানা সংকটের ভেতর দিয়ে বিনয়ের সঙ্গে ঝিনুকের এপারে চলে আসা থেকে শুরু করে কিছুক্ষণ আগে তার নিরুদ্দেশ হওয়া পর্যন্ত বিশদভাবে সব বলে গেলেন অবনীমোহন। অবশ্য ঝিনুকের ধর্ষিত হবার ঘটনা আর হেমনলিনীর নির্দয় ব্যবহারটুকু বাদ দিয়ে।
শান্ত মানুষটিকে এবার বেশ চঞ্চল দেখাচ্ছে। দিবাকর বললেন, হঠাৎ আপনার বাড়ি থেকে মেয়েটি চলে গেল। কী হয়েছিল?
বিব্রত অবনীমোহন এক পলক ছেলেকে দেখে নিয়ে বললেন, তেমন কিছুই হয়নি। তিনি যে অস্বস্তি বোধ করছেন, চোখেমুখে তা ফুটে উঠেছে।
দিবাকর অবনীমোহনকে লক্ষ করেননি। চিন্তিতভাবে বললেন, কোথায় যেতে পারে বলে আপনাদের ধারণা?
কোনও ধারণাই নেই। কলকাতায় এই প্রথম এসেছে, এখানকার পথঘাট কিছুই চেনে না। তার ওপর এই ঠাণ্ডার রাত। কী যে হবে, ভাবতেই পারছি না।
আপনি বলেছেন, পাকিস্তান থেকে আসার পর ঝিনুক আপনার দুই মেয়ের বাড়িতে গিয়েছিল। ওই দুজায়গায় খোঁজ নিয়েছেন? যদি ওদের কারও কাছে গিয়ে থাকে–
বিনয় জানে প্রাণ গেলেও সুনীতিদের বাড়ি যাবে না ঝিনুক। সেখানে তাকে যে অসম্মান করা হয়েছে, হেমনলিনী যেভাবে তাকে আবর্জনার মতো একধারে ফেলে রেখেছিলেন, সেখানে যাবার প্রশ্নই নেই। ঝিনুকের অভিমান এবং আত্মসম্মানবোধ খুবই প্রখর। তবে সুধাদের বাড়ি গেলেও যেতে পারে। সুধা আর হিরণ অপার মমতায় তাকে কাছে টেনে নিয়েছিল। লহমার জন্য হলেও ভুলিয়ে দিয়েছিল পুরানো দুঃস্বপ্নের যাবতীয় স্মৃতি। কলকাতায় ওটাই একমাত্র ভূখণ্ড যেখানে নিশ্চিন্তে শ্বাস নিতে পারবে ঝিনুক। কিন্তু এই হিমঋতুতে গাঢ় কুয়াশায় যখন চতুর্দিক আচ্ছন্ন হয়ে আছে, পথ চিনে চিনে তার পক্ষে টালিগঞ্জে পৌঁছনো সম্ভব? বিনয় আন্দাজ করতে পারে, বাড়ি থেকে ঝিনুক যখন বেরোয় তখন তার মাথার ঠিক ছিল না। আচমকা আঘাতে তখন তার পাগল পাগল, উদভ্রান্ত অবস্থা। শিরা-উপশিরার মতো এই শহরে কত যে রাস্তা! পাকে পাকে জড়ানো কত গলিঘুজি! কোন পথ ধরে এই জটিল গোলকধাঁধায়, কোথায় যে ঝিনুক হারিয়ে গেছে, কে জানে।
অবনীমোহন বলছিলেন, না। খোঁজ নেওয়া হয়নি। আমার মেয়েদের কাছে গেলে নিশ্চয়ই ওরা। জানাতে।
দিবাকর বললেন, তবু আজই মেয়েদের সঙ্গে যোগাযোগ করবেন। এমনও হতে পারে সে ওই দুটো জায়গার কোথাও এখনও পৌঁছতে পারেনি।
ঠিক আছে, যোগাযোগ করব।
আমিও কলকাতার সব থানায় জানিয়ে দিচ্ছি। মেয়েটি সম্পর্কে ডিটেলে বলুন। নাম তো বললেন ঝিনুক। ওটা নিশ্চয়ই ডাক-নাম। ভাল নাম কিছু আছে?
আছে। তাপসী লাহিড়ি।
শুধু নামই নয়, বয়স, হাইট, রং, চেহারার খুঁটিনাটি বর্ণনা, আলাদা কোনও বৈশিষ্ট্য যেমন শরীরের খোলা অংশে জড়ল, জন্মদাগ, কাটার চিহ্ন আছে কি না–সব খুঁটিয়ে খুঁটিয়ে জেনে নিয়ে দিবাকর বললেন, লক্ষ লক্ষ মানুষের ভেতর থেকে একটি মেয়েকে খুঁজে বার করা তো সহজ নয়। তাই এত ডিটেল দরকার। ওর কোনও ফোটো দিতে পারেন?
অবনীমোহন বিনয়ের দিকে তাকালেন। ঝিনুকের ফোটো থাকলে বিনয়েরই জানার কথা। রাজদিয়ার মানুষদের ছবিটবি তোলার ব্যাপারে তেমন আগ্রহ বা শখ ছিল না। সুযোগ ছিল তার চাইতেও কম। ফোটো তুলতে হলে যেতে হতো নারায়ণগঞ্জ কি ঢাকায়। ঝিনুকের বালিকা বয়সে ভবতোষ দুএকবার ঢাকায় নিয়ে গিয়ে ফোটো তুলেছিলেন। কিশোরী বয়সের তিন-চারখানা ছবিও আছে তার। সুধা সুনীতির বিয়ের সময় দুজোড়া বর কনেকে ঘিরে কে যেন কটা গ্রুপ ফোটো তুলেছিল। এইসব ছবির কপি বাঁধিয়ে হেমনাথদের বাড়িতে রাখা আছে। বিনয়ের স্পষ্ট মনে আছে, ঝিনুকের তরুণী বয়সের কোনও ফোটো নেই। সে যখন কিশোরী থেকে যুবতী হচ্ছে সেই সময়টা সারা দেশ জুড়েই মহাসংকট। যুদ্ধ সবে শেষ হয়েছে। ব্রিটিশ আর আমেরিকান টমিরা ভারতবর্ষের ব্যারাকগুলো ফাঁকা করে প্লেন কি জাহাজ বোঝাই হয়ে ফিরে যাচ্ছে নিজের নিজের দেশে। ইংরেজরা বুঝতে পারছিল, কয়েক হাজার মাইল দূরের এই উপমহাদেশে কলোনি টিকিয়ে রাখা সম্ভব নয়। মিত্রশক্তি জিতেছে ঠিকই, কিন্তু জার্মান বোমায় অর্ধেক লন্ডন ধ্বংসস্তূপ। অর্থনীতি ফোপরা হয়ে গেছে। তারা চাটিবাটি গুটিয়ে ভারতবর্ষ ছাড়ার জন্য পা বাড়িয়ে রয়েছে।
যুদ্ধের ডামাডোল কাটতে না কাটতেই শুরু হল দাঙ্গা, ধর্ষণ, আগুন, ব্যাপক গণহত্যা, অবশেষে দেশভাগ। এর মধ্যে ছবি তোলার মতো শখ কার প্রাণেই বা থাকতে পারে? ঝিনুকের ছেলেবেলা বা কিশোরী বয়সের কোনও ছবিই পাকিস্তান থেকে নিয়ে আসেনি বিনয়। আনলেই বা কাজের কাজ কতটুকু হতো? তরুণী হবার সঙ্গে সঙ্গে তার মুখের আদল অনেকখানিই বদলে গেছে।
বিনয় বলল, না, ফোটো নেই।
দিবাকর বললেন, থাকলে সুবিধা হতো। যাক, মেয়েটির যে ডেসক্রিপশন শুনলাম, অন্য থানাগুলোতে তা-ই জানিয়ে দেব।
অবনীমোহন জিজ্ঞেস করলেন, মেয়েটাকে পাওয়া যাবে তো দিবাকরবাবু? তার বলার মধ্যে সংশয় আর উৎকণ্ঠা মেশানো।
দিবাকর মৃদু হাসলেন, আশা তো করছি। আমাদের দিক থেকে চেষ্টার ত্রুটি হবে না। তারপর দেখা যাক।
আমার ছোট মেয়ের বাড়িতে টেলিফোন নেই। সেখানে কারওকে পাঠাতে হবে। আপনাদের এখান থেকে বড় মেয়েকে একটা ফোন করা যাবে?
অবশ্যই। করুন না–
এক্সচেঞ্জে ধরে সুনীতিদের বাড়িতে যোগাযোগ করলেন অবনীমোহন। ওধারে আনন্দ লাইনটা ধরেছিল। ঝিনুকের কথা শুনে সে হকচকিয়ে যায়। উদ্বেগের সুরে জানায়, ঝিনুক তাদের বাড়ি যায়নি। জিজ্ঞেস করলে, আমি কি চলে আসব?
অবনীমোহন বললেন, এই রাত্তিরবেলা এসে আর কী করবে? আসার দরকার নেই।
আনন্দ বলল, এক্ষুনি থানায় জানানো খুব জরুরি।
বিনু আর আমি ভবানীপুর থানায় এসেছি। সেখান থেকেই কথা বলছি।
আপনি আমাকে এখন কী করতে বলেন?
আপাতত কিছু করার নেই। তেমন বুঝলে পরে তোমাকে জানাব।
আমরা ভীষণ চিন্তায় থাকব। ঝিনুকের খবর পেলে তক্ষুনি আমাদের ফোন করবেন।
হ্যাঁ, নিশ্চয়ই।
টেলিফোন নামিয়ে রেখে আনন্দর সঙ্গে যা কথাবার্তা হয়েছে, ওসিকে জানিয়ে দিলেন অবনীমোহন। জিজ্ঞেস করলেন, এখন আমাদের কী করণীয়?
দিবাকর বললেন, অপেক্ষা করা ছাড়া উপায় নেই। এখন বাড়ি যান। দুচার দিনের ভেতর মেয়েটাকে পাওয়া না গেলে খবরের কাগজের হারানো প্রাপ্তি নিরুদ্দেশ কলমে বিজ্ঞাপন দিতে হবে।
ঠিক আছে। দেব। আচ্ছা চলি
আসুন।
চেয়ার ছেড়ে উঠে দাঁড়াতে দাঁড়াতে অবনীমোহন বললেন, বিনু রোজ একবার এখানে এসে আপনার সঙ্গে দেখা করে খবর নিয়ে যাবে।
দিবাকর বললেন, আপনাদের দুশ্চিন্তার কারণটা বুঝি। বেশ, ছেলেকে পাঠাবেন।
থানার বাইরে এসে ধরা গলায় অবনীমোহন বললেন, মেয়েটার কী ক্ষতি যে করে ফেললাম। আক্ষেপ আত্মগ্লানি অপরাধবোধ, সব একাকার হয়ে তার কণ্ঠস্বর ভারী হয়ে এল।
বিনয় উত্তর দিল না।
থানার সামনেই ট্রাম রাস্তা। নীরবে ওপারে গিয়ে অবনীমোহন বললেন, এক কাজ কর বিন
কী? জিজ্ঞাসু চোখে বাবার দিকে তাকায় বিনয়।
রাত খুব একটা বেশি হয়নি। তুই একবার সুধাদের বাড়ি চলে যা। দেখে আয় ঝিনুক ওখানে গেছে কি না।
যদি ছোটদির ওখানে গিয়ে থাকে, কী করব?
বিনয় যে ইঙ্গিতটা দিয়েছে, নিমেষে বুঝে নিয়েছেন অবনীমোহন। ঝিনুকের সঙ্গে দেখা হলে সে তাকে ফিরিয়ে আনবে কি না। কিছুক্ষণ চুপ করে রইলেন তিনি। তারপর বললেন, আগে খবরটা নিয়ে আয়। তারপর দেখি কী করা যায়–
দ্বিধাটা এখনও কাটেনি অবনীমোহনের। ধর্ষিত মেয়েটিকে বাড়িতে ফিরিয়ে আনার ব্যাপারে তিনি মনস্থির করতে পারেননি। ঝিনুকের সন্ধানে ছেলেকে যে সুধাদের কাছে পাঠাতে চাইছেন, তার পেছনে রয়েছে খুব সম্ভব ক্ষণিকের অনুশোচনা। বিনয় এক পলক বাবার মুখের দিকে তাকালো। কোনও উত্তর দিল না।
বেশিক্ষণ দাঁড়াতে হল না। টালিগঞ্জের ট্রাম এসে গেল। বিনয়কে ট্রামে তুলে দিয়ে অবনীমোহন বাড়ির দিকে চলে গেলেন।
.
এখন রাস্তায় লোজন বেশ কমে গেছে। গাড়িটাড়িও তেমন চোখে পড়ে না। রাত যত বাড়বে, মানুষ এবং যানবাহন তত বিরল হতে থাকবে।
ধাতব শব্দ করে ট্রাম ছুটে চলেছে। দুচারটে বিড়ি সিগারেট কি চায়ের দোকান ছাড়া রাস্তার দুধারে বাকি সব দোকানপাট বন্ধ হয়ে গেছে। হিম আরও ঘন হয়ে নামছে। মাঝে মাঝে পাশ দিয়ে হুস হাস ছুটে যাচ্ছে ছাদ-খোলা দোতলা বাস, উলটো দিকের ট্রাম, প্রাইভেট কার কি ঘোড়ার গাড়ি।
একটা জানালার ধারে বসে ছিল বিনয়। হুহু উত্তরে বাতাস মুখেচোখে ঝাঁপটা মেরে যাচ্ছে। ঠাণ্ডায় গায়ে কাঁটা দিয়ে উঠছে তার। জানালাটা যে বন্ধ করে দেবে, সেদিকে লক্ষ নেই। তার অবিরাম একটাই চিন্তা, সুধাদের বাড়িতে ঝিনুককে পাওয়া যাবে কি? বিনয় প্রায় নিশ্চিত, ঝিনুক ওখানে যায়নি। তবু একবিন্দু অলীক দুরাশা বুকের ভেতর যেন ধুকধুক করে। যদি গিয়ে থাকে?
টালিগঞ্জ রেল ব্রিজের তলা দিয়ে ট্রাম একসময় সুধাদের বাড়ির কাছাকাছি স্টপেজটায় এসে থামতেই নেমে পড়ল বিনয়। ব্রিজের ওধারের তুলনায় এদিকটায় আলো অনেক কম। সব কেমন যেন ঝাপসা ঝাপসা। চারদিকের বাড়িটাড়ি এবং টিনের চালের চাপ-বাঁধা বস্তি ভুতুড়ে চেহারা নিয়ে দাঁড়িয়ে আছে।
কুয়াশা আর আলো-আঁধারি ভেদ করে সুধাদের বাড়ির সামনে এসে কড়া নাড়ল বিনয়। একটু পর সদর দরজা খুলে দিল উমা। বিনয়কে দেখে সে ভীষণ অবাক। সন্ধেবেলায় ঝিনুককে নিয়ে যে চলে গিয়েছিল, দু-আড়াই ঘণ্টা কাটতে না কাটতেই আচমকা সে ফিরে আসবে, উমা ভাবতে পারেনি।
প্যাসেজে আলো জুলছিল। উমার পাশ দিয়ে নিঃশব্দে ভেতরে ঢুকে সিঁড়ি ভেঙে দোতলায় উঠতে উঠতে বিনয় ডাকতে লাগল, ছোটদি, হিরণদা–
ওধারের কোনও একটা ঘর থেকে হিরণ আর সুধা প্রায় ছুটতে ছুটতে সিঁড়ির মুখে চলে এল। বিনয়কে দেখে উমার মতো তারাও হতবাক। বিস্ময় একটু থিতিয়ে এলে সুধা জিজ্ঞেস করল, তুই চলে এলি! ঝিনুক কোথায়? বাবার সঙ্গে বলতে বলতে বিনয়ের মুখের দিকে ভাল করে নজর পড়তেই থমকে গেল। চুল এলোমেলো, উদ্ভ্রান্ত চেহারা। দেখেই টের পাওয়া যায়, তার ওপর দিয়ে এলোপাতাড়ি ঝড় বয়ে গেছে।
রুদ্ধ গলায় সুধা বলল, কী হয়েছে রে বিনু?
হিরণ একদৃষ্টে বিনয়কে লক্ষ করছিল। সুধাকে বলল, আগে ঘরে এসে বিনু বসুক। তারপর যা জিজ্ঞেস করার কোরো।
বাইরের ঘরে এনে বিনয়কে বসানো হল। হিরণরাও বসেছে। মুহূর্তের জন্যও ভাইয়ের মুখ থেকে চোখ সরায়নি সুধা। সে কী বলতে যাচ্ছিল, তার আগেই বিনয় বলে, ঝিনুক কি তোদর এখানে এসেছে?
হিরণ সুধা, দুজনেই চমকে ওঠে। সুধা বলে, না। তোর সঙ্গে এই কিছুক্ষণ আগে ও-বাড়িতে গেল। একা একা এখানে ফিরে আসবে কেন? আমি তো কিছুই বুঝতে পারছি না।
ভাঙা ভাঙা, আবছা গলায় বিনয় বলল, ঝিনুককে পাওয়া যাচ্ছে না।
হতচকিত সুধা প্রায় চেঁচিয়ে ওঠে, কী বলছিস বিনু!
হিরণ ধীর, স্থির, ঠাণ্ডা মাথার মানুষ। সহজে বিচলিত হয় না। সেও বিহুলের মতো বলে, কোথায় যাবে ঝিনুক? তোমাদের বাড়িটা ভাল করে খুঁজে দেখেছ?
একতলা থেকে তেতলা অবধি সবগুলো ঘর, বারান্দা, প্যাসেজ তন্ন তন্ন করে খোঁজা হয়েছে।
হঠাৎ কী এমন হল যে, ঝিনুক নিরুদ্দেশ হয়ে গেল? ও-বাড়িতে ওকে নিয়ে যাওয়ায় তোমার বাবা কি খুশি হননি? মানে, উনি হয়তো ঝিনুককে — কথা শেষ না করেই থেমে গেল হিরণ।
হিরণের ইঙ্গিতটা পরিষ্কার। ঝিনুকের নিখোঁজ হওয়ার সঠিক কারণটা ধরে ফেলেছে সে। বিনয় তক্ষুনি উত্তর দেয় না। অদ্ভুত এক কষ্ট তার গলার ভেতর জমাট বাঁধতে থাকে। অনেকক্ষণ পর সে ধীরে ধীরে শুরু করে। প্রিয়নাথ মল্লিক রোডে ঝিনুককে নিয়ে সন্ধেবেলায় অবনীমোহনের সঙ্গে দেখা করার পর থেকে এখন পর্যন্ত যা যা ঘটেছে, সব জানিয়ে বলে, ঝিনুকের খোঁজে বাবা আমাকে এখানে পাঠিয়ে দিল। বাবাকে গিয়ে খবরটা দিই, ও এ-বাড়িতে আসেনি।
শুনতে শুনতে শ্বাসক্রিয়া যেন বন্ধ হয়ে গিয়েছিল সুধার, হিরণের। ফুসফুসে জোরে বাতাস টেনে হিরণ বলল, চল, আমি তোমার সঙ্গে যাই
বিনয় উঠে পড়েছিল, না না, এত রাতে আপনাকে যেতে হবে না। ট্রাম বাস চলছে। আমি নিজেই চলে যেতে পারব।
সুধা আর হিরণও উঠে দাঁড়ায়। উৎকণ্ঠিত সুধা জিজ্ঞেস করল, ঝিনুককে কি শেষ পর্যন্ত পাওয়া যাবে?
এতক্ষণ নিজেকে অনেকখানি সংযত রেখেছিল বিনয়। এবার উন্মাদের মতো মাথা ঝাঁকাতে থাকে, জানি না, জানি না, জানি না–
.
০২.
সেই যে ঝিনুক নিখোঁজ হয়ে গিয়েছিল তারপর কদিন কেটে গেল। বিনয় প্রিয়নাথ মল্লিক রোডে অবনীমোহনের কাছেই আছে। সারাক্ষণ উভ্রান্তের মতো অবস্থা। সকালের দিকে বেলা একটু বাড়লে সে সোজা থানায় চলে যায়। ফের যায় সন্ধেবেলায়। যদি ঝিনুকের কোনও খবর পাওয়া যায়। কিন্তু নেহাতই দুরাশা।
ওসি দিবাকর পালিত অত্যন্ত ভদ্র, ভালমানুষ। পুলিশ বলতে যে রুক্ষ, কর্কশ, হাড়হিম করা একটা চেহারা চোখের সামনে ফুটে ওঠে তার সঙ্গে এঁর আদৌ মিল নেই। খুবই সহানুভূতিপ্রবণ। বিনয় থানায় এলে তাকে যত্ন করে বসান। তার কথাবার্তায় সহৃদয়তার ছাপ, গভীর সমবেদনা।
যখনই বিনয় থানায় আসে, বিব্রতভাবে দিবাকর বলেন, না, কোনও খবর নেই। একটি মেয়ে হিমঋতুর এক সন্ধ্যায় কলকাতার মতো বিপুল শহরে বিলীন হয়ে গেছে, অথচ সুশৃঙ্খল, রিশাল পুলিশবাহিনী তাকে খুঁজে বার করতে পারছে না, এ লজ্জা, এ গ্লানি যেন তারই।
বিনয় করুণ মুখে বলে, আপনাদের লোকজনকে একটু ভাল করে খোঁজ নিতে বলুন স্যার। এই একই কথা রোজই বলে সে। একই ধরনের কাকুতি মিনতি।
কোমল স্বরে দিবাকর বলেন, আমাদের চেষ্টার কোনও ত্রুটি নেই বিনয়। শুধু কলকাতা পুলিশ নয়, সারা ওয়েস্টবেঙ্গল পুলিশকেও অ্যালার্ট করে দেওয়া হয়েছে। ঝিনুকের খবর পাওয়ামাত্র তোমাদের বাড়িতে লোক পাঠিয়ে দেব।
তা তো বলেছেনই। তবু ভীষণ অস্থির অস্থির লাগে। খেতে পারি না, ঘুমোতে পারি না। কীভাবে যে আমার দিন কাটছে বলে বোঝাতে পারব না।
স্বাভাবিক। খুবই স্বাভাবিক। তোমার মানসিক অবস্থাটা বুঝতে পারি বিনয়।
বিনয় বলে, সেই জন্যে আপনার কাছে চলে আসি।
দিবাকর বলেন, যখন ইচ্ছে, আসবে। মেয়েটাকে যতক্ষণ না ফিরে পাচ্ছি, আমাদেরও স্বস্তি নেই।
একটু চুপ করে থাকে বিনয়। তারপর বলে, আমি যে রোজ দুবার করে আসি, বিরক্ত হন না তো স্যার?
বিনয়ের একটা হাত নিজের মুঠোয় তুলে নিয়ে দিবাকর বলেন, দুবার কেন, দশবার আসবে। আমাদের কাজ হল মানুষকে সাহায্য করা। কিন্তু ঝিনুকের বেলায় কিছুই করতে পারছি না। মেয়েটার জন্যে ভীষণ কষ্ট হয় বিনয়। পুলিশবাহিনীর অক্ষমতা তাঁকে বিমর্ষ করে তোলে।
শুধু দুবেলা থানাতেই হাজিরা দেয় না বিনয়। সময়ে অসময়ে যখন তখন বাড়ি থেকে বেরিয়ে পড়ে। ঘুরতে থাকে কখনও ট্রামে, কখনও বাসে। কখনও বা অলিগলির সহস্র পাকে জড়ানো মহানগরীর নানা প্রান্তে, পায়ে হেঁটে। চতুর্দিকে অজস্র মানুষ। ভিড়ের ভেতর খুঁটিয়ে খুঁটিয়ে প্রিয় নারীটির মুখ খুঁজে বেড়ায় সে।
.
ঝিনুকের অদৃশ্য হবার খবর পেয়ে ছুটে এসেছিল আনন্দ, সুনীতি আর ঝুমা। তাছাড়া অবনীমোহন দীর্ঘ তীর্থভ্রমণের পর কলকাতায় ফিরে এসেছেন। তার সঙ্গেও দেখা করা দরকার। সবাই জানে কিছুদিন পর চিরকালের জন্য তিনি তার গুরুর আশ্রমে চলে যাবেন। আর কখনও ফিরবেন কি না, ফিরলেও কবে ফিরবেন, তার ঠিক নেই।
অবনীমোহনের সঙ্গে দেখা করার চেয়েও ঝিনুকের নিখোঁজ হওয়াটা অনেক বিরাট আকারে, অনেক বেশি সংকট নিয়ে সামনে এসে দাঁড়িয়েছে। আনন্দও সমানে ঝিনুকের খোঁজখবর চালিয়ে যাচ্ছে। তার চেহারার বিবরণ দিয়ে কতজনকে যে সন্ধান নেবার কথা বলেছে তার ঠিক নেই।
আনন্দ সুনীতি ঝুমা–সবাই ভীষণ চিন্তিত, বিমর্ষ। আনন্দ বিষণ্ণ সুরে বলেছে, কোথায় যে গেল মেয়েটা, কিছুই বুঝতে পারছি না।
সুনীতি অবনীমোহনকে বলেছে, বাবা, তোমার ওভাবে ঝিনুককে বলা ঠিক হয়নি।
ঝিনুক হারিয়ে যাবার পর অবনীমোহন প্রতিটি মুহূর্ত অনুশোচনায় বিদ্ধ হচ্ছিলেন। জবাবদিহির সুরে বলেছেন, আমি কিন্তু ঝিনুককে কিছুই বলিনি। বিনুর সঙ্গে আলাদা করে কথা বলব বলে ওকে ঘর থেকে চলে যেতে বলেছিলাম। চলেও গিয়েছিল। কিন্তু বাইরে গিয়ে মেয়েটা যে শুনে ফেলবে, ভাবতেই পারিনি।
এদিকে পলকহীন আনন্দর দিকে তাকিয়ে থেকেছে বিনয়।
বিনয়ের মুখ দিয়ে প্রায় বেরিয়ে আসছিল, আমার বাবাই শুধু নয়, তোমার মাও কতখানি হৃদয়হীন ব্যবহার ঝিনুকের সঙ্গে করেছে সেটা ভেবে দেখ– কথাগুলো অবশ্য বলা হয়নি।
ঝুমা কিন্তু বিনয়কে আড়ালে ডেকে নিয়ে হেমনলিনী সম্পর্কে বলেছে, আমার দিদা এখন ভালমানুষ মাজছে। সারাক্ষণ তার মুখে ঝিনুকের জন্য আহ, উন্থ। চোখের জলে বুক ভাসিয়ে দিচ্ছে। দিদার ন্যাকামো দেখে গা জ্বলে যায়। ঝিনুক যখন ও-বাড়িতে ছিল, কী অসভ্যতা করেছে, আমি জানি না?
একটা মানুষের নিরুদ্দেশ হবার সঙ্গে সঙ্গে কত মানুষের যে কত রকম প্রতিক্রিয়া! বিনয় উত্তর দেয়নি।
ঝুমা তীব্র, কটু গলায় এবার বলেছে, কীরকম কায়দা করে দিদা ও-বাড়ি থেকে মেয়েটাকে তাড়িয়ে দিল! ইতর! অমানুষ! সে থামেনি, দিদা যদি ঝিনুককে তাদের কাছে থাকতে দিত, এমন একটা বিশ্রী ব্যাপার ঘটত না।
বিনয় বলেছে, তুমি যা ভাবছ তা হয়তো ঠিক নয়, ঝুমা।
বুঝতে না পেরে ঝুমা জিজ্ঞেস করেছে, কী ঠিক নয়?
ধর তোমার দিদিমা হয়তো ভাল ব্যবহার করতেন। কিন্তু তাঁর কাছে চিরকাল তো থাকা যেত না। একদিন না একদিন বাবার কাছে চলে আসতে হতো। ছোটদিদের কাছে সপ্তাহ দুই থেকে চলেও এসেছিলাম। কিন্তু বাবাও একই কাণ্ড করলেন। একা মাউইমাকে দোষ দিয়ে কী হবে? সবই ওর ভাগ্য।
ঝুমা ঝাঁঝিয়ে উঠেছে, ভাগ্যের ওপর সব ছেড়ে দিও না বিনুদা। দু-দুটো বয়স্ক মানুষ ওর ওপর এমন জঘন্য অন্যায় করল, আর তুমি ভাগ্যের ওপর ওদের অপরাধ চাপিয়ে দিচ্ছ! তোমার কাছে এটা আশা করিনি। একটু থেমে ধরা ধরা গলায় বলেছে, ঝিনুকের জন্যে কী কষ্ট যে হচ্ছে বিনুদা– তার দুচোখ ক্রমশ বাষ্পে ভরে যাচ্ছিল।
হতবাক তাকিয়েই থেকেছে বিনয়। এই কি সেই ঝুমা যে চটুল, প্রগম্ভ, সারাক্ষণ যার কলকলানি। সেই কোন কৈশোর থেকে তার মাথায় অবিরল প্রেম প্রেম খেলা চলে আসছে। অদৃশ্য পোকার মতো যেটা সমানে কুটুর কুটুর কামড়ায়। বিনয়কে রাজদিয়ায় প্রথম দেখার পর থেকেই সেই কামড়টা শতগুণ বেড়ে গিয়েছিল। পাকা মেয়েটা মাত্র বারো বছর বয়সে একটি চুম্বনে তার রক্তমাংসে শুধু শিহরনই জাগায়নি, তাকে এক লহমায় যৌবনের অনন্ত রহস্যের ভেতর টেনে নিয়ে গিয়েছিল। তাকে। ঘিরে ঝিনুকের সঙ্গে কী তীব্র প্রতিযোগিতা, কী নিদারুণ মহাযুদ্ধ! তাকে দখল করার জন্য কতরকম ফন্দিই না বার করত ঝুমা। কিন্তু ঝিনুকের চোখে ধুলো ছিটানো অত সহজ নয়। ফি বারই কুমার যাবতীয় কৌশল ব্যর্থ করে দিয়েছে সে। কলকাতায় এসেও কি সেই অঘোষিত যুদ্ধ থেমেছে? ঝিনুক লাঞ্ছিত হয়েছে, তার শরীর ও মন ভেঙেচুরে তছনছ, মাথার ওপর সৌরলোক শতখান হয়ে ভেঙে পড়েছে কিন্তু লহমার জন্যও বিনয়ের স্বত্ব ছাড়তে সে রাজি হয়নি। এদিকে ঝুমাও পণ করেছিল, বিনয়কে সহজে ছেড়ে দেবে না।
অথচ সেই ঝুমারই দুচোখ ঝিনুকের জন্য জলে ভরে গেছে। এই ঝুমা বিনয়ের অচেনা। যাকে সে এতকাল দেখে এসেছে, যার স্বভাবের অন্ধিসন্ধি তার জানা, সে যেন অন্য কেউ। ঝুমার ভেতর থেকে এমন বিস্ময়কর এক তরুণী বেরিয়ে এসেছে যার কথা আগে কখনও ভাবেনি বিনয়। একই মানুষের ভেতর কত ধরনের মানুষ যে লুকনো থাকে! ঝিনুকের জন্য ঝুমার কষ্ট যে কতখানি আন্তরিক তা বুঝিয়ে দিতে হয় না।
ঝুমা আকুলভাবে বলেছে, বিশ্বাস কর বিনুদা, এটা আমি চাইনি। যেমন করে পার ওকে খুঁজে বার কর। একটু চুপ করে থেকে ফের শুরু করেছে, রাস্তায় বেরুলে আমাদের বয়সী মেয়ে দেখলেই তার দিকে ভাল করে তাকাই, যদি ঝিনুককে পেয়ে যাই। কিন্তু না, আজও তার দেখা পাইনি তার গলা বিষাদে ভরে গেছে।
সুধা আর হিরণ কাছাকাছি থাকে। তারা রোজই এসেছে।
সুধা জানিয়েছে, তার দাদাশ্বশুর এবং জেঠশাশুড়ি এক্ষুনি পাটনা থেকে ফিরছেন না। আরও মাসখানেক মাসদেড়েক ওখানে থাকবেন। কাচুমাচু মুখে বলেছে, বাবার কাছে তোদের যদি আসতে না দিতাম! আরও কিছুদিন তোরা আমার কাছে থেকে যেতে পারতিস। মেয়েটা কত সুস্থ, কত স্বাভাবিক হয়ে উঠছিল।
বিনয় জবাব দেয়নি।
সুধা একটানা বলে গেছে, ঝিনুককে বাবার কাছে না নিয়ে এলে এমন বিপদ ঘটত না।
বিনয় বলেছে, তোদের ওখানে চিরকাল তো থাকা যেত না। এক, দেড় মাস না হয় তোর দাদাশ্বশুরের আসা পিছিয়ে গেছে। তারপর কী হতো?
সুধা চুপ করে থেকেছে।
বিনয় বলেছে, তাছাড়া বাবা ফিরে এসেছে। তারপর তোদের ওখানে কি আর থাকা যায়?
সুধা একটু ভেবে বলেছে, বাবার যে এতটা পরিবর্তন হবে, চিন্তা করতে পারিনি। কত উদার ছিলেন। ভেবেছিলাম ধর্মকর্ম করছেন। কিন্তু সংস্কার কাটিয়ে উঠতে পারলেন না।
এখন এসব আলোচনা করে কী হবে ছোটদি? সবচেয়ে আগে যা দরকার তা হল ঝিনুককে খুঁজে বার করা।
একটা কথা তোকে স্পষ্ট করে জানিয়ে দিচ্ছি—
কী?
সুধা জেদি গলায় বলেছে, ঝিনুককে পাওয়া গেলে আমার কাছে নিয়ে যাব। সে ওখানেই থাকবে।
এসব সুধার আক্ষেপের কথা মনঃকষ্টের কথা আবেগের কথা মানসিক যাতনার কথা। অবনীমোহনের ওপর সে যে ভয়ানক ক্ষুব্ধ, সুধার মতো একটি চিরদুঃখী মেয়ের প্রতি তার নির্দয় আচরণ সে যে আদৌ মেনে নিতে পারেনি, অশেষ ক্লেশে তার বুক যে ভেঙেচুরে গেছে, সেটা বুঝতে পেরেছিল বিনয়। অসহ্য ক্রোধে, অভিমানে সুধার মাথা থেকে যাবতীয় যুক্তিতর্ক লোপ পেয়ে গিয়েছিল। ঝিনুককে যদি সত্যিই পাওয়া যায় আর সুধা তাকে টালিগঞ্জে নিজের কাছে নিয়ে তোলে, পাটনা থেকে ফিরে ওর দাদাশ্বশুররা এসে তাকে দেখলে কত সহস্র সমস্যার সৃষ্টি হবে, সেসব ভাবেনি সুধা। রাগে, অসন্তোষে, মস্তিষ্কের অসহ্য উত্তাপে তখন সে টগবগ ফুটছে। তাকে বোঝাতে যাওয়া মুশকিল। অগত্যা বিনয় চুপ করে থেকেছে।
সুধা কিন্তু অত সহজে ছাড়েনি, কী, ঝিনুক আমার কাছে থাকবে তো?
বললাম তো, ও আগে ফিরে আসুক। তারপর দেখা যাবে।
.
আরও কটা দিন পার হয়ে গেল।
থানায় বা রাস্তায় রাস্তায় উন্মাদের মতো বিনয়ের ছোটাছুটিই সার। মহাবিশ্বের লক্ষ কোটি মানুষের ভিড়ে কোথায় যে ঝিনুক মিলিয়ে গেছে তার কোনও হদিসই পাওয়া গেল না। কখনও পাওয়া যাবে কি না, কে জানে।
একটা ব্যাপার লক্ষ করেছে বিনয়। ঝিনুক নিখোঁজ হবার পর সবার আক্ষেপ এবং ক্লেশের তীব্রতা ক্রমশ কমে আসছে। শোক, দুঃখ বা মানসিক যাতনা তো চিরদিন উঁচু তারে বাঁধা থাকে না। পার্থিব নিয়মেই শিথিল হয়ে যায় এবং ধীরে ধীরে তা সয়েও আসে। বিশ্বব্রহ্মাণ্ডে অসহনীয় বলে বুঝি বা কিছু নেই। কিন্তু বিনয়ের কষ্টটা যত দিন যাচ্ছে, অসহ্য হয়ে উঠছে। জীবনের কতখানি অংশ যে ঝিনুক ফাঁকা করে দিয়ে গেছে, প্রতিটি মুহূর্তে সে টের পাচ্ছে। আর দুঃখের সীমা-পরিসীমা নেই সুধার। বিনুর সঙ্গে দেখা হলে তার একটাই কথা কেন মেয়েটাকে ভবানীপুরে আসতে দিয়েছিলাম! কেন তাকে জোর করে নিজের কাছে ধরে রাখিনি!
কদিনে সবচেয়ে আশ্চর্য রকমের বদলে গেছেন অবনীমোহন। গোড়ার দিকের সেই মনস্তাপ প্রায় নেই বললেই চলে। ইদানীং তিনি বলছেন, কারও কিছু করার নেই। ঈশ্বরের খুব সম্ভব এটাই ইচ্ছা ছিল। তার নির্দেশ ছাড়া কিছুই হবার নয়। এমনকি একটা ঘাসের ডগাও নড়ানো যায় না। যা ঘটে গেছে ঈশ্বরের বিধান হিসেবে তা মেনে নিতে হবে।
ধর্মকর্ম করলে মানুষ কি চরম নিরাসক্ত হয়ে যায়? কিংবা নিষ্ঠুর? অবনীমোহনের সান্ত্বনা বাক্যগুলি ফাঁকা ফাঁকা, অসার মনে হয়। ঝিনুকের নিরুদ্দেশ হবার মতো এত বড় একটা ঘটনাকে ঈশ্বরের ইচ্ছায় চাপিয়ে দিয়ে যিনি দায়মুক্ত হতে চান তার দিকে তাকিয়ে কেমন যেন ভয় হয় বিনয়ের। এই নির্মোহ, মমতাহীন অবনীমোহন তার কাছে সম্পূর্ণ অচেনা, অন্য কোনও অপরিচিত গ্রহের মানুষ।
বাবাকে দেখতে দেখতে চমকে ওঠে বিনয়। মনে পড়ে সেদিন ঝুমাকে সেও বলেছিল, ঝিনুক যে নিরুদ্দেশ হয়েছে সেটা তার ভাগ্যলিপি। অবনীমোহন ঈশ্বরের ঘাড়ে দায়টা চাপিয়েছেন আর সে চাপিয়েছে ভাগ্যের ওপর। দোহাইটা প্রায় একইরকম। কিন্তু ভাগ্যকে টানাটানি করার লেশমাত্র ইচ্ছা তার ছিল না। কেন যে মুখ দিয়ে কথাগুলো বেরিয়ে এসেছিল তার কোনও যুক্তিসঙ্গত কারণ নেই। ঝিনুকের নিখোঁজ হবার আসল হেতুটা কী তা সে জানে না? খুব জানে। এ নিয়ে যত ভাবে, নিজের কাছে ততই ছোট হয়ে যায়।
অবনীমোহন আজকাল প্রায়ই বলেন, ঝিনুকের চিন্তা মাথায় নিয়ে বসে থাকলে চলবে না। তোমার সামনে অফুরন্ত ভবিষ্যৎ। তুমি তার কথা ভাবো।
বাবার কথায় উত্তর দেয় না বিনয়। তার সব উৎসাহ, বেঁচে থাকার আগ্রহ নষ্ট হয়ে গেছে। সমস্ত উদ্দীপনা ম্রিয়মাণ।
.
আজ বৃহস্পতিবার।
অঘ্রান মাস পড়ে গেছে। বেশ কিছুদিন হল উত্তুরে হাওয়ায় টান ধরেছিল। এমনিতে কলকাতায় ঠাণ্ডাটা একটু দেরিতেই হানা দেয়। কিন্তু এ-বছর অনেক আগেই এসে পড়ল।
অবনীমোহন তেতলায় তার ঘরের পাশের ঘরটায় বিনয়কে থাকতে বলেছিলেন। অর্থাৎ যে কদিন বাড়ি বিক্রির ব্যবস্থা না হচ্ছে, এখানেই সে থাকুক। বিনয় তেতলাটা পছন্দ করেনি। দোতলার কোণের একটা ঘর বেছে নিয়েছে।
অন্যদিনের মতো আজও সকালের দিকে থানায় গিয়েছিল বিনয়। তারপর কলকাতার রাস্তায় রাস্তায় ঝিনুকের খোঁজে ঘোরাঘুরি করে যথারীতি ক্লান্ত এবং নিরাশ হয়ে দুপুরের খানিক আগে ফিরে এসেছে। চান করতে হয় তাই চান করেছে, খেতে হয় তাই খেয়েছে। মুখ এতই বিস্বাদ, জিভ আগাগোড়া এমনই কটু এবং তিক্ততায় ভরা যে ভাত ডাল তরকারি কী খেয়েছে, কিছুই ভাল করে বুঝতে পারছিল না।
খাওয়ার পর নিজের ঘরে এসে বিছানায় শুয়ে পড়েছিল বিনয়। শিয়রের দিকের জানালা দিয়ে হাওয়া ঢুকছে হুহু করে। কলকাতার তাপমাত্রা নেমে যাচ্ছে ঝপাঝপ। অতি দ্রুত।
বেলা অনেকটা হেলে গেছে। সূর্য ঢলে পড়েছে দূরের উঁচু উঁচু বাড়িগুলোর আড়ালে। অঘ্রানের ক্ষীণায়ু দিন ঝটিতি ফুরিয়ে আসছে। কিছুক্ষণের মধ্যে ত্বরিত পায়ে নেমে আসবে সন্ধে। তারই তোড়জোড় চলছে।
কনকনে হাওয়া যে গায়ে ঝাঁপটা দিয়ে যাচ্ছে, খেয়াল নেই বিনয়ের। তার শরীর থেকে শীতবোধটাই কেউ বুঝি বা হরণ করে নিয়েছে।
অবনীমোহন বাড়িতে নেই। কী একটা জরুরি কাজে বেরিয়েছেন সন্ধের পর ফিরবেন। খগেন একতলায় কী করছে, কে জানে। লোকটা হাত-পা গুটিয়ে এক লহমা চুপচাপ বসে থাকতে পারে না। সর্বক্ষণ এটা করছে সেটা করছে।
কখন দুচোখ জলে ভরে গেছে, নিজেই টের পায়নি বিনয়।
আচমকা চেনা একটা গলা কানে ভেসে আসতে শিরায়ুতে চমক খেলে যায়। ছুটোবাবু ছুটোবাবু –সেই সঙ্গে সিঁড়ি ভাঙার ধুপধাপ আওয়াজ।
খানিক পরে দেখা যায় দরজার ঠিক বাইরে দাঁড়িয়ে আছে যুগল, সুধা এবং সবার পেছনে খগেন।
চকিতে হাতের পিঠে চোখের জল মুছে ধড়মড় করে উঠে বসে বিনয়। যুগলকে এ-বাড়িতে এসময় দেখতে পাবে, ভাবতে পারেনি। আসলে ঝিনুক নিখোঁজ হবার পর যুগলের কথা ক্ষণকালের জন্যও তার মাথায় আসেনি। সারা পৃথিবী তার কাছে পুরোপুরি লুপ্ত হয়ে গিয়েছিল।
বিনয় বলল, আয় ছোটদি, এস যুগল, ভেতরে এসে বোসো- খগেন যে ওদের সঙ্গে করে নিয়ে এসেছে সেটা বোঝা যাচ্ছে। তাকে বলল, তুমি তোমার কাজ কর গিয়ে
খগেন নীরবে চলে গেল।
যুগল আর সুধা ঘরে এসে ঢোকে। সুধা বিনয়ের খাটের একধারে বসে পড়ে। যুগল মেঝেতে থেবড়ে বসে। বিনয় লক্ষ করল, যুগলের পায়ের ব্যান্ডেজ অনেক ছোট হয়ে গেছে। চলাফেরায় বা উঠতে বসতে আগের সেই কষ্টটা আর নেই। মারাত্মক চোটটা প্রায় সেরে এসেছে।
বিনয় হাঁ হাঁ করে ওঠে, ও কী, ওই ঠাণ্ডা মেঝেতে বসলে কেন? ওই কোণে বেতের মোড়া আছে। একটা টেনে এনে বোসো।
যুগল তার কথায় আমল দেয় না। তুড়ি মেরে উড়িয়ে দেবার ভঙ্গিতে বলল, এইটা কী অ্যামন টালকি (ঠাণ্ডা)? আমাগো মুকুন্দপুরে গিয়া দ্যাহেন, শীতে শরীল এক্কেরে কালাইয়া যাইব। হেইতেই আমার কিছু হয় না। কইলকাতার এই টালকিতে কী আর হইব? আমার লেইগা ভাইবেন না ছুটোবাবু
যুগল যে তার সামনে উঁচু জায়গায় অর্থাৎ চেয়ার বা মোড়ায় বসতে চায় না তা আগেই জেনে গেছে বিনয়। যাদের বাড়িতে কামলা খেটেছে তাদের সঙ্গে একই উচ্চতায় তাকে বসানো মুশকিল। অন্য সময় হলে জোরজার করত কিন্তু এই মুহূর্তে এ-সব নিয়ে বেশি কথা বলতে ইচ্ছা করছে না।
যুগল পলকহীন বিনয়ের দিকে তাকিয়ে ছিল। তার মুখটা ক্রমশ মলিন হয়ে যেতে থাকে। বিষঃ এবং করুণ। গলার স্বর অনেকখানি নামিয়ে বলল, বিষুদবার বিষুদবার হাসপাতালে ঘাও (ঘ) ধুয়াইয়া, পট্টি পালটাইয়া ছুটোদিদির বাড়িত যাই। আইজ আইয়া যা শুনলাম, বুক এক্কেরে ভাইঙ্গা গ্যাছে ছুটোবাবু। এয়া (এ) আমি চিন্তাও করতে পারি নাই। তার কণ্ঠমণিটা সমানে ওঠানামা করছে। গলা ধীরে ধীরে বুজে এল।
বিনয়ের মনে পড়ে গেল, ফি বেস্পতিবার হাসপাতাল থেকে সুধাদের বাড়ি আসে যুগল। সে কী ইঙ্গিত দিয়েছে, স্পষ্ট বোঝা যাচ্ছিল। যুগলের কষ্টটা তার নিজের যন্ত্রণাকে শতগুণ বাড়িয়ে দেয়। বিনয় কিছু বলতে যাচ্ছিল, পারল না। গলার কাছে শক্ত, নিরেট পাথরের মতো কী যেন ডেলা পাকিয়ে গেল।
সুধা এতক্ষণ চুপচাপ বসে ছিল। এবার বলল, হাসপাতাল থেকে আমাদের কাছে এসেই যুগল তোদের কথা জিজ্ঞেস করেছিল। ঝিনুক চলে গেছে শুনে পাগলের মতো হাউ হাউ করে কেঁদে ফেলল। তক্ষুনি তোর সঙ্গে দেখা করার জন্য এখানে চলে আসতে চাইছিল। সেই কতদূর মুকুন্দপুর থেকে কোন ভোরবেলায় বেরিয়েছে। খাওয়াদাওয়া হয়নি। অনেক কষ্টে ওকে আটকে রেখে দুটি ভাত খাওয়ালাম। তারপর আর ধরে রাখা গেল না। আমিও ওর সঙ্গে চলে এলাম। একটু থেমে বলল, খগেনের কাছে শুনলাম বাবা নাকি বেরিয়েছে।
আস্তে মাথা নাড়ে বিনয়, হ্যাঁ।
প্রশ্নটা অর্থহীন, তবু সুধা জিজ্ঞেস করে, ঝিনুকের খোঁজ পাওয়া গেল না?
বিনয় চুপ করে থাকে। তার নৈঃশব্দ্যের মধ্যেই উত্তরটা রয়েছে।
বিমর্ষতা খানিক কাটিয়ে উঠেছিল যুগল। ঝাঝালো গলায় এবার বলে, পুলিশের অত জবর জবর কর্তারা রইছে। গরমেন তাগো মেলা মেলা (অনেক অনেক) ট্যাকা দিয়া পুষতে আছে। এট্টা বষ্যের মাইয়া (যুবতী) সন্ধ্যাবেলা শয়ে শয়ে মাইষের চৌখের সুখে (সামনে) হারাইয়া গ্যাল। হেরে (তাকে) অ্যাত দিনেও বিচরাইয়া (খুঁজে) বাইর করতে পারল না? পুলিশের পিছনে ট্যাকা খরচা করনের কুন কাম? পুলিশের বিরুদ্ধে ক্ষোভ, রাগ এবং বিরক্তি উগরে দিতে লাগল সে।
বিনয় কী জবাব দেবে? সে তো রোজই দুবার করে থানায় হাজিরা দেয়। দিবাকর পালিতদের আন্তরিকতা বা চেষ্টার কোনও খামতি নেই। থানায় যাওয়া ছাড়া বিনয় নিজেও রাস্তায় রাস্তায়, গলিতে গলিতে, কতদিন ধরে কম ঘুরছে? কিন্তু ঝিনুককে পাওয়া যাচ্ছে কই?
আক্ষেপের সুরে যুগল এবার বলল, ঝিনুক বইনেরে আমাগো মুকুন্দপুরে যদিন লইয়া যাইতেন, এই সব্বনাশটা হইত না। আমরা বইনেরে বুকে কইরা রাখতাম।
আবেগের ঝেকে কথাগুলো বলল যুগল। কিন্তু সবে ঝিনুককে নিয়ে কলকাতায় এসেছে বিনয়। এখনকার আত্মীয়পরিজন ছেড়ে বহু দূরে এক বিজন এলাকার জবরদখল কলোনিতে তাকে নিয়ে যাওয়া কি সম্ভব ছিল? যুগল যদিও ভরসা দিয়েছিল, লাঞ্ছিত, ধর্ষিত তরুণী অনেকেই আছে মুকুন্দপুরে। সেখানে ঝিনুকের অসম্মান বা গ্লানির কোনও কারণই নেই, তবু সংকটের অবসান এত সহজ নয়।
প্রথমত, যুগলের সঙ্গে গত বেস্পতিবার যখন তার দেখা হয়, তখনও অবনীমোহন কলকাতায় ফিরে আসেননি। তার সঙ্গে কথা না বলে সে ঝিনুককে নিয়ে মুকুন্দপুরে যায়ই বা কী করে? আর যুগল বলল বলেই হুট করে ওখানে গিয়ে থাকতে শুরু করল, তা কি আদৌ সম্ভব? সুধা তাদের ছাড়ত না, হিরণ ছাড়ত না। সুনীতি আর আনন্দ মুখ ফুটে হয়তো কিছু বলত না। কিন্তু কষ্ট কি কম পেত? তাছাড়া মুকুন্দপুরে উঠতই বা কোথায়? কলোনির লাগোয়া বিশাল জঙ্গল নির্মূল করে জমি বার করা হবে, সেখান থেকে তাকে সাত কাঠা জায়গা দেওয়া হবে। মোটামুটি এটাই ওখানকার বাসিন্দাদের একান্ত ইচ্ছা। কিন্তু জমি পেলেই তো হয় না, সেই জমিতে ঘরবাড়ি তুলতে হবে, তবেই মুকুন্দপুরে যাওয়া। অবশ্য তারা গেলে যুগলরা তো বটেই, কলোনির অনেকেই তাদের ঘর ছেড়ে দিত। শুধু তাই না, মাথায় করেও রাখত। কিন্তু ওভাবে তো থাকা যায় না।
পরক্ষণে বিনু নিজেকে জোরে ধমক কষায়। মুকুন্দপুরের মানুষজন সবাই যুগলের মতো সোজাসাপটা সাদাসিধে হবে তার ঠিকঠিকানা নেই। প্যাগোয়া লোকও কি দুচারটে ওখানে নেই? মুখ ফুটে হয়তো তারা কেউ কিছু জিজ্ঞেস করত না, কিন্তু তাদের অনেকের মাথায় এই প্রশ্নটা অবিরত পাক খেত, বিনুর সঙ্গে ঝিনুকের সম্পর্কটা কী? বিয়ে হয়নি তবু তাকে নিয়ে হাজির হয়েছে, এটা খুবই দৃষ্টিকটু।
তাছাড়া, কলকাতায় বিনয়ের চাকরি ঠিক হয়ে আছে। খবরের কাগজের নিয়মকানুন কিছুই তার জানা নেই। কতক্ষণ তাকে অফিসে থাকতে হবে, কী করতে হবে, কখন ছুটি পাওয়া যাবে, কে জানে। অতদূর থেকে রোজ তিন সাড়ে তিন মাইল হেঁটে আগরপাড়া স্টেশনে এসে শিয়ালদা, সেখান থেকে বাসে সেন্ট্রাল অ্যাভেনিউ। কাজ সেরে একই রুটে আবার মুকুন্দপুরে ফেরা। না না, রোজ এত সব তার পক্ষে অসম্ভব।
হঠাৎ বিনয়ের খেয়াল হল, কী হাবিজাবি ভাবছে সে। যাকে নিয়ে মনের ভেতর এমন আলোড়ন, সেই ঝিনুকই তো নিরুদ্দেশ। এ ধরনের অনর্থক চিন্তায় নিজেকে ভারাক্রান্ত করার মানে হয় না।
দুই হাঁটুর ফাঁকে থুতনি রেখে কী ভাবছিল যুগল। হঠাৎ তড়িৎগতিতে মুখ তুলে ডাকল, ছুটোবাবু।
বিনয় চকিত হয়ে ওঠে, কিছু বলবে?
আমার কী মনে লয় জানেন?
কী?
ঝিনুক বইনে হেই দিন মনের কষ্টে কুনখানে যাইতে পারে, মেলা (অনেক) ভাইবা দেখলাম।
অবাক বিনয় জিজ্ঞেস করে, কোথায় যাবে?
যুগল বলে, আমার মনে লয়, দুইহানে হের (তার) যাওনের জাগা আছে। পেরথমটা হইল পাকিস্থান
বিনয় এবং সুধা হতভম্ব। একসঙ্গে তারা বলে ওঠে, পাকিস্তান! কী বলছ তুমি! যেখান থেকে প্রতি মুহূর্তে মৃত্যুর ঝুঁকি নিয়ে বিনয় তাকে বর্ডারের এপারে নিয়ে এসেছে, ঝিনুক সেই হননপুরীতে ফিরে যাবে, এ ভাবাই যায় না। সেখানে তার ভরসা বলতে হেমনাথ, স্নেহলতা আর শিবানী। এই মুহূর্তে হেমনাথরা কোন সংকটের মধ্যে রয়েছেন, কে জানে। তার চেয়েও বড় সমস্যা ঝিনুক একা একা ট্রেনে, স্টিমারে এবং নৌকোয় করে রাজদিয়ায় ফিরে যেতে পারবে তা কল্পনা করতেও সাহস হয় না। এই সম্ভাবনাটা পুরোপুরি নাকচ করে দিল বিনয়। কলকাতায় যতই অসম্মান আর গ্লানিবোধে ঝিনুকের সমস্ত অস্তিত্ব খান খান হয়ে যাক, পাকিস্তানে তার ফিরে যাবার কোনও যুক্তিসঙ্গত কারণ নেই।
যুগল বলল, তাইলে আর-একহানে যাইতে পারে—
বিনয় জিজ্ঞেস করে, কোথায়?
শিয়ালদার ইস্টিশানে। হেইহানে রিফুজিগো লগে বুঝিন মিশ্যা রইছে।
হাতে একটা পয়সা নেই। তার ওপর এই শহরের কতটুকুই বা দেখেছে ঝিনুক! সেদিন সন্ধ্যায় হিমঋতুর কুয়াশা যখন অবিরল ঝরে চলেছে তখন সে কি হেঁটে হেঁটে যেতে পেরেছে শিয়ালদা পর্যন্ত এতটা পথ? পরক্ষণে ক্ষীণ একটা সম্ভাবনা বিনয়ের মাথায় চকিতে হানা দিয়ে যায়। গেলে একমাত্র সেখানেই যেতে পারে ঝিনুক। রাস্তার লোকজনকে জিজ্ঞেস করে করে। শিয়ালদা স্টেশন, সেখানকার অতগুলো প্ল্যাটফর্ম, বাইরে বিশাল খোলা চত্বর জুড়ে শুধুই উদ্বাস্তু। হাজার হাজার মানুষের থিকথিকে ভিড়ে আশ্রয় পেতেই পারে সে, আদৌ যদি শিয়ালদায় পৌঁছে থাকে।
যুগল বলল, লন (চলুন) যাই ছুটোবাবু, শিয়ালদা ইস্টিশানখান একবার বিচরাইয়া দেহি। ভগমান মুখ তুইলা চাইলে, ঝিনুক বইনেরে হেইখানে পাইয়াও যাইতে পারি– ।
সাঁতার না-জানা মানুষ মহাসমুদ্রে পড়লে হাতের কাছে একটা কুটো পেলেও আঁকড়ে ধরতে চায়। সুধা বলল, যা না বিনু, যুগলের সঙ্গে শিয়ালদায় গিয়ে একবার দ্যাখ। কে বলতে পারে, ঝিনুক হয়তো সেখানেই চলে গেছে
গুছিয়ে ভাবার মতো শক্তি বা সাহস কোনওটাই অবশিষ্ট নেই বিনয়ের। শিয়ালদায় গেলেই ঝিনুককে পাওয়া যাবে, এমন আশা শতভাগের একভাগও আছে কি না সন্দেহ। তবু কেউ যেন ভেতর থেকে তাড়া দিয়ে বিনয়কে টেনে তুলল। নাও যদি পাওয়া যায়, যুগল যখন চিন্তাটা মাথায় ঢুকিয়ে দিয়েছে, একটা চেষ্টা অন্তত করা যাক।
জামাকাপড় পালটে যুগলের সঙ্গে বেরিয়ে পড়ে বিনয়। ওদের সঙ্গে সুধাও বেরুল। সে বাড়ি ফিরে যাবে। রাস্তা পেরিয়ে ওধারে গিয়ে বাসে উঠল বিনয়রা। টালিগঞ্জের ট্রামের জন্য এপাশে দাঁড়িয়ে রইল সুধা।
.
০৩.
ধর্মতলায় এসে বাস বদলে বিনয় আর যুগল যখন শিয়ালদা স্টেশনে পৌঁছল, শীতের বিকেল প্রায় ফুরিয়ে এসেছে। দূরে হ্যারিসন রোড আর সার্কুলার রোডের উঁচু উঁচু বাড়িগুলোর মাথায় যে মলিন, নিবু নিবু রোদটুকু লেগে আছে তার আয়ু আর কতক্ষণ? চোখের পলক পড়তে না পড়তেই মুছে যাবে।
এর মধ্যেই মিহি কুয়াশা পড়তে শুরু করেছে। বাতাসে মিশে যাচ্ছে লক্ষ লক্ষ, কোটি কোটি হিমকণা।
ট্রামরাস্তা দিয়ে পাঁচমেশালি আওয়াজ করে স্রোতের মতো ঊধ্বশ্বাসে ছুটছে অজস্র যানবাহন। ট্রাম বাস রিকশা ট্যাক্সি ঘোড়ার গাড়ি, এমন কত কী। আর রয়েছে মানুষের ভিড়। কেউ থেমে নেই। সবাই দৌড়চ্ছে। কলকাতা সদাব্যস্ত, সতত ধাবমান। লহমার জন্যও কারও দাঁড়িয়ে থাকার জো নেই। সকাল থেকে বেশ খানিকটা রাত পর্যন্ত কলকাতার যে-কোনও বড় রাস্তায় এমনটাই চোখে পড়ে।
ট্রাম লাইন পেরিয়ে এধারে এসে শিয়ালদা স্টেশনের চত্বরে ঢুকে পড়ল বিনয়। চতুর্দিকে সেই পরিচিত দৃশ্য। সীমান্তের ওপার থেকে আসা শরণার্থীতে সমস্ত এলাকা থিক থিক করছে। তাদের রিফিউজি ক্যাম্পে নিয়ে যাওয়ার ব্যবস্থা এখনও করা হয়নি বা করা যায়নি। সর্বত্র হই হই, চিৎকার, খিস্তিখেউড়, কুৎসিত কলহ।
ভিড়ের ভেতর দিয়ে পথ করে করে তার নিজস্ব কায়দায় একটানা চেঁচিয়ে যাচ্ছিল যুগল, ঝিনুক বইন আছ? থাকলে হুমৈর (সাড়া) দাও। ছুটোবাবুও আমার লগে আছে। যেইখানেই থাক হুমৈর দাও, হুমৈর দাও তার কণ্ঠস্বর শীতঋতুর বায়ুতরঙ্গে ভাসতে ভাসতে দিগ্বিদিকে ছড়িয়ে যেতে থাকে।
বিনয়ও চারপাশে ব্যগ্র চোখে উদ্বাস্তুদের মধ্যে ঝিনুককে খুঁজে বেড়াচ্ছে।
ঝিনুক বইন, ঝিনুক বইন করে চিৎকার করার ফাঁকে ফাঁকে পূর্ব পাকিস্তানের যে উদ্বাস্তুরা পঁচিশ তিরিশ বর্গফুট জায়গা দখল করে খোলা আকাশের নিচে অস্থায়ী সংসার পেতে বসেছে তাদের কাছেও খোঁজখবর নিচ্ছে যুগল, বয্যের (যুবতী) এক মাইয়া, অবিয়াত (অবিবাহিত), সোন্দরী, একইশ বাইশ বচ্ছর বস (বয়স), নাম হইল ঝিনুক। বড় দুখী, পাগল পাগল অবস্থা। দ্যাশ আছিল ঢাকা জিলার রাইজদা। তেনারে আপনেরা কেও দেখছেন?
দেশের ভিটে থেকে উৎখাত এইসব মানুষ, যে-যার নিজের নিজের হাজারো সমস্যায় এবং ভবিষ্যতের চিন্তায় আচ্ছন্ন। তারা জানায়, এমন কারওকে দেখেনি। অন্যদিকে নজর দেবার সময় কোথায় তাদের?
গোটা চত্বর ঘুরতে ঘুরতে সন্ধে নেমে গেল। কুয়াশা দ্রুত গাঢ় হচ্ছে। সেই সঙ্গে গাড়ির ধোঁয়া আর ধুলো মাখামাখি হয়ে সব কেমন যেন আবছা আবছা।
একসময় দুজনে শিয়ালদা সাউথ সেকশনের স্টেশনের ভেতর চলে এল। এখানেও শয়ে শয়ে উদ্বাস্তু। বুড়োবুড়ি, যুবকযুবতী, মাঝবয়সী পুরুষ এবং মেয়েমানুষ, বাচ্চাকাচ্চা। আশাহীন, ভবিষ্যৎহীন নরনারীর দল। যেদিকেই তাকানো যাক, সারি সারি ভাঙাচোরা, সন্ত্রস্ত মুখ। আঁতিপাঁতি করে খুঁজে এখানেও ঝিনুককে পাওয়া গেল না।
এবার বিনয়রা এল শিয়ালদা মেন স্টেশনে। প্ল্যাটফর্মের এক মাথা থেকে আর এক মাথা অবধি যে ছিন্নমূল মানুষেরা সীমান্তের এপারে এসে ইটের সীমানা-ঘেরা ছোট ছোট খোপের ভেতর পড়ে আছে তাদের প্রত্যেকের কাছে গিয়ে ঝিনুকের চেহারার বর্ণনা দিয়ে খোঁজ করল। না, ঝিনুকের সন্ধান এখানেও কেউ দিতে পারল না।
যেখানে অগুনতি মানুষের ঠাসাঠাসি ভিড়, সারাক্ষণ যেখানে চূড়ান্ত বিশৃঙ্খলা আর তাণ্ডব চলছে, সেখানে যুগলের বিবরণের সঙ্গে মেলে এমন একটি তরুণী যদি এসেও থাকে, কেউ তাকে লক্ষ করেনি।
চেঁচিয়ে চেঁচিয়ে গলা চিরে গিয়েছিল যুগলের। সে বলল, কুনোহানেই তো ঝিনুক বইনেরে পাইলাম না। কই যে গেল! অহন কী করন যায় ছুটোবাবু?
বিনয় উত্তর দিল না। শিয়ালদা এসেই ঝিনুককে পাওয়া যাবে, তাও এতদিন বাদে, এমনটা ভাবতে পারেনি সে। তবু যুগলের কথায় তার মনের কোনও গোপন তলদেশে একটু দুরাশার সৃষ্টি হয়েছিল– যদি নিরুদ্দেশ ঝিনুকের সন্ধান মেলে। তাই এখানে ছুটে এসেছিল। কিন্তু এই মুহূর্তে অনুভব করল, বুকের ভেতর ধস নেমেছে। ভেঙেচুরে ধূলিসাৎ হয়ে যাচ্ছে সমস্ত কিছু। মনে হল জীবন থেকে চিরকালের মতো যে বিলুপ্ত হয়ে গেছে, বৃথাই তার খোঁজে ছোটাছুটি।
শ্রান্ত, হতাশ যুগল এবার বলে, আর এইহানে খাড়ইয়া থাইকা কী হইব? লন (চলুন) যাই গা। আপনেরে ধম্মতলার বাসে উঠাইয়া দিয়া আইসা আগরপাড়ার টেরেন ধরুম। আপনে ধম্মতলা থিকা বাড়িত যাইয়েন গা।
যে যুগল শিয়ালদা এলেই রাজদিয়া ও তার চারপাশের গ্রামগঞ্জ আর ভাটি অঞ্চলের মানুষজনের খোঁজ করে, আজ আর সে-সম্বন্ধে তার কোনও উৎসাহ নেই। দেশের মানুষ সম্পর্কে সব আগ্রহই যেন সে হারিয়ে ফেলেছে। আসলে ঝিনুকের জন্য দুঃখে, বিষাদে মন ভরে আছে। কিছুই ভাল লাগছিল না তার।
বিনয় বলল, হ্যাঁ, চল– তার কণ্ঠস্বরে নৈরাশ্য মাখানো। এলোমেলো পায়ে যুগলের পাশাপাশি হাঁটতে লাগল সে।
প্ল্যাটফর্মের শেষ প্রান্ত থেকে গেটের দিকে যখন ওরা বেশ খানিকটা চলে এসেছে সেই সময় গোটা স্টেশন জুড়ে তুমুল চাঞ্চল্য দেখা দিল। প্ল্যাটফর্মের একধারে এখানকার পুরানো শরণার্থীদের দেখাশোনা এবং প্রতিদিন নতুন নতুন যারা আসছে তাদের আশ্রয় আর খাদ্যের সুষ্ঠু ব্যবস্থা করার জন্য সরকারি রিফিউজি অ্যান্ড রিলিফ ডিপার্টমেন্টের যে ক্যাম্প বসানো হয়েছে সেখান থেকে অফিসার এবং কর্মীরা ব্যস্তভাবে বেরিয়ে এসে রেললাইনের ধার ঘেঁষে দাঁড়িয়ে পড়ল।
দিন নেই, রাত নেই, সারাক্ষণ শিয়ালদা স্টেশনে তীব্র শোরগোল। এখন সেটা হাজারগুণ বেড়ে গেছে। পুরানো উদ্বাস্তুরা একসঙ্গে চেঁচিয়ে, উত্তেজিত ভঙ্গিতে কী বলতে লাগল, প্রথমটা বোঝা গেল না। পরে অবশ্য সব স্পষ্ট হল।
আইতে আছে, আইতে আছে—
পাকিস্থানের টেরেন আইতে আছে।
ঝিনুককে না পেয়ে হতাশায় আচ্ছন্ন হয়ে ছিল বিনয়। নইলে ট্রেন আসার শব্দটা নিশ্চয়ই শুনতে পেত। ঘাড় ফিরিয়ে দেখল, অনেক দূরে ডিসটান্ট সিগনালের ওধারে একটা ইঞ্জিন প্রকাণ্ড সরীসৃপের মতো ট্রেনের কামরাগুলো টানতে টানতে দুরন্ত গতিতে এদিকে ধেয়ে আসছে। সেটার কপাল থেকে হেডলাইটের তীব্র আলোর ছটা চারপাশ ভাসিয়ে দিচ্ছে।
যুগল বলল, পাকিস্থানের টেরেন। ইট্টু খাড়ন ছুটোবাবু। দেহি যদিন আমাগো উইদিকের চিনাজানা (পরিচিত) কেও আইয়া থাকে। শরণার্থীদের ট্রেন দেখে রাজদিয়া অঞ্চলের মানুষজন সম্পর্কে পুরানো উদ্দীপনা আবার ফিরে এসেছে তার।
যুগল থেমে গিয়েছিল। তাকে ফেলে চলে যাওয়া যায় না। অগত্যা বিনয়ও দাঁড়িয়ে পড়ল। চকিতে তার মনে হল, এমনও তো হতে পারে, ঝিনুক সত্যিই রাজদিয়ায় ফিরে গেছে। আজকের এই ট্রেনে ওখানকার কেউ যদি এসে থাকে, তার কাছে হয়তো ঝিনুকের খবর পাওয়া যাবে। সেই যে নিত্য দাস হেমনাথের চিঠি নিয়ে এসেছিল এবং পরে সেই চিঠির উত্তর নিয়ে চলে গিয়েছিল, তারপর আর লোকটার সঙ্গে যোগাযোগ নেই। রিফিউজিদের জন্য নির্দিষ্ট আজকের স্পেশাল ট্রেনটায় পরিচিত কারও দেখা মিললে শুধু ঝিনুকই নয়, হেমনাথদের সম্পর্কেও জানা যাবে।
চারদিক ঝাঁপিয়ে, সিটি দিতে দিতে ট্রেন প্ল্যাটফর্মে এসে থামল। লম্বা দৌড় শেষ। কয়লার ইঞ্জিন ফোঁস ফোঁস করে এখন হাঁপাচ্ছে।
মাসখানেকও কাটেনি, এমনই একটা ট্রেনে গোয়ালন্দ থেকে ঝিনুককে নিয়ে শিয়ালদায় এসেছিল বিনয়। সেদিনের মতো আজও প্রতিটি কামরায় গাদাগাদি ভিড়। ছাদের ওপরও অজস্র মানুষ, নানারকম লটবহর। বাক্স-পেটরা, পোঁটলা-পুটলি, হাঁড়িকুড়ি, ডালাকুলো, এমনই নানা জিনিস। যে যেটুকু পেরেছে, নিয়ে এসেছে।
পাকিস্তানের সীমান্ত পেরিয়ে আসার পর ইন্ডিয়ায় এসেও সবাই দিশেহারা। হয়তো অনিশ্চিত ভবিষ্যতের কথা ভেবে। বিহুলের মতো তারা তাকিয়ে তাকিয়ে আলোকোজ্জ্বল স্টেশনের মানুষজন দেখছে। অনেকে চেঁচিয়ে চেঁচিয়ে কী সব বলছে। তাদের চোখেমুখে উত্তেজনা, উৎকণ্ঠা। প্রতিটি কামরা থেকে বাচ্চাদের কান্না ভেসে আসছে।
প্রতিদিন রিফিউজি স্পেশাল এলে যা হয়, আজও তার হেরফের নেই। মাইকে অবিরাম ঘোষণা শোনা যাচ্ছে। পাকিস্তান থেকে যারা এসেছেন, হুড়োহুড়ি করবেন না। সবাই সুশৃঙ্খলভাবে নেমে আসুন। সবার জন্য খাবারের বন্দোবস্ত করা আছে, ইত্যাদি। সরকারি ত্রাণবিভাগের কর্মীরা প্রতিটি কামরার সামনে গিয়ে উদ্বাস্তুদের ধীরে ধীরে নামিয়ে আনছে।
শিয়ালদায় এলে যা করে থাকে, আজও তাই করতে লাগল যুগল। কামরায় কামরায় হানা দিয়ে গলার স্বর শেষ পর্দায় তুলে একটানা হেঁকে যাচ্ছে, রাইজদা দেলভাগ রসুইনা ডাকাইতা পাড়া মাইনকার চর গিরিগুঞ্জ সুজনগুঞ্জ থিকা কেউ আইয়া থাকলে হুমৈর দ্যান,
বিনয় যুগলের সঙ্গে যায়নি। প্ল্যাটফর্মের কোনায় দাঁড়িয়ে ওর কাণ্ডকারখানা লক্ষ করছিল।
অনেকক্ষণ পর হাঁপাতে হাঁপাতে ফিরে এল যুগল। দশ কম্পার্টমেন্টের ট্রেনটা বিশাল লম্বা; পুরো প্ল্যাটফর্ম জুড়ে দাঁড়িয়ে আছে। ঠাসা ভিড়ের ভেতর দিয়ে ট্রেনের শেষ মাথায় গিয়ে আবার এতটা ফিরে আসা মুখের কথা নয়।
যুগল বলল, আমাগো রাইজদার দিকের কেউ আইজকার গাড়িতে আহে নাই। লন (চলুন) যাই–
দুজনে গেটের দিকে পাশাপাশি হাঁটতে লাগল। কয়েক পা গেছে, পেছন থেকে কেউ গলার স্বর উঁচুতে তুলে ডাকল, বিনু–এই বিনু
গলার স্বরটা খুবই পরিচিত। চমকে ঘুরে দাঁড়াল বিনয়। আর তখনই রাজদিয়া হাই স্কুলের অ্যাসিস্টান্ট হেডমাস্টার আশু দত্তকে দেখতে পেল। এক হাতে থুথুড়ে একজন বৃদ্ধাকে ধরে ধরে নিয়ে আসছেন। আরেক হাতে চামড়ার মাঝারি সুটকেস, বগলে শতরঞ্চি-জড়ানো বিছানা দড়ি দিয়ে বাঁধা। তার উষ্কখুষ্ক চুলে তেল জল বা চিরুনি পড়ে নি বহুদিন। গালে খাড়া খাড়া দাড়ি। পরনে। দলামোচড়া ধুতি আর টুইলের ফুল শার্ট। পায়ে লাল ক্যাম্বিসের পুরানো ফিতেওলা জুতোর ওপর ধুলোর প্রলেপ। মাথায়, জামাকাপড়ে কয়লার অজস্র কুচি। বোঝাই যায়, এই ট্রেনেই ওঁরা এসেছেন।
বৃদ্ধাটিকে ভালই চেনে বিনয়। আশু দত্তর মা। কতদিন ওঁদের বাড়ি গিয়ে তার হাতের ক্ষীরের নাড়, চিতই পিঠে, চিড়ের মোয়া কি পাটিসাপটা খেয়ে এসেছে।
কয়েক পলক হতবাক তাকিয়ে থাকে বিনয়। রাজদিয়ার এই শ্রদ্ধেয় মাস্টার মশায়টি দেশ ছেড়ে কোনওদিন ইন্ডিয়ায় চলে আসবেন, ভাবা যায়নি। তার ধারণা ছিল, জন্মভূমিতেই তিনি আমরণ থেকে যাবেন।
পাশ থেকে যুগল ব্যগ্র সুরে বলে ওঠে, ছুটোবাবু, আমাগো রাইজদার মাস্টর মশয়– বলেই আশু দত্তর দিকে দৌড়ে গেল।
বিনয়ও লম্বা লম্বা পায়ে এগিয়ে গিয়ে আশু দত্ত এবং তার মাকে প্রণাম করে। দেখাদেখি যুগলও দুজনের পা ছুঁয়ে মাথায় ঠেকায়।
প্রশ্নটা অনাবশ্যক। তবু বিনয় জিজ্ঞেস করে, স্যার চলে এলেন? দেশে আর থাকা গেল না বুঝি?
মুখে কিছু বললেন না আশু দত্ত। আস্তে আস্তে মাথা নাড়লেন শুধু।
আশু দত্তর হাত থেকে সুটকেস বিছানা টেনে নিয়ে যুগল বলে, টেরেনের এই মাথা থিকা উই মাথায় সমানে ডাইকা গ্যাছি, রাইজদা থিকা কেউ আইছেন? চিল্লাইয়া চিল্লাইয়া গলার নলি ফাইড়া গ্যাছে। হুমৈর দ্যান নাই ক্যান?
আশু দত্ত বললেন, চারদিকে এত শোরগোল, তোর ডাক শুনতে পাইনি। বিনয়কে বললেন, ট্রেন থেকে নেমে মহা বিপদে পড়ে গেছি।
বিনয় জানতে চায়, কী বিপদ স্যার?
আমার এক মাসতুতো ভাইকে চিঠি লিখেছিলাম। শিয়ালদায় এসে আমাদের যেন নিয়ে যায়। অনেক খোঁজাখুঁজি করলাম। তাকে কোথাও পেলাম না।
আপনি শোনেননি, আজকাল পাকিস্তানের চিঠি ঠিকমতো এপারে আসে না? হয়তো আপনার ভাই চিঠি পাননি।
আশু দত্ত বিচলিত হয়ে পড়েন। ভীষণ উদ্বিগ্ন। উদ্ভ্রান্তের মতো বলেন, এখন উপায়?
বিনয় বলে, কীসের?
আশু দত্ত জানালেন, উনিশ শউনচল্লিশের জুলাইয়ে, মহাযুদ্ধ শুরু হবার মুখে কলকাতায় শেষ এসেছিলেন। তারপর এই। মাঝখানে প্রায় একটা যুগ কেটে গেছে। এই শহর তার প্রায় অচেনা। নৌকোয় স্টিমারে এবং ট্রেনের দম বন্ধ করা ভিড়ে তিনটে দিন কেটেছে। প্রচণ্ড ধকলে বৃদ্ধা মা এবং তাঁর শরীরে সারবস্তু কিছু আর অবশিষ্ট নেই। হাত-পা ভেঙে হুড়মুড় করে যে-কোনও মুহূর্তে পড়ে যাবেন। কীভাবে যে নিজেদের খাড়া রেখেছেন, তারাই জানেন। এই অবস্থায় কেমন করে মাসতুতো ভাইয়ের বাসায় পৌঁছবেন, ভেবে কূলকিনারা পাচ্ছেন না।
বিনয় জিজ্ঞেস করে, ঠিকানা জানেন তো?
তা জানি। ভাইয়ের নাম সন্তোষ–সন্তোষ নাগ। ঠিকানা সাতাশের বি ঈশ্বর গাঙ্গুলি স্ট্রিট। কালীঘাট।
চিন্তা করবেন না। আমি আপনাকে পৌঁছে দেব।
দুর্ভাবনার আপাতত কিছুটা অবসান। মুখচোখ দেখে মনে হল, আশু দত্ত খানিক স্বস্তি বোধ। করছেন। বললেন, তোর সঙ্গে দেখা না হলে কী যে করতাম! কিন্তু
কী?
এখানে তোর অন্য কোনও কাজ নেই তো? আমাদের নিয়ে গেলে অসুবিধে হবে না?
না স্যার। আমি বাড়ি ফিরে যাচ্ছিলাম। আপনাকে পৌঁছে দিয়ে ফিরব।
কীভাবে কালীঘাট যাব?
বিনয় লক্ষ করল, এই মুহূর্তে একটি মাত্র চিন্তাই আশু দত্তর মাথায় ভর করে আছে। কালীঘাটে মাসতুতো ভাইয়ের বাড়ি নিরাপদে পৌঁছতে হবে। এছাড়া অন্য কিছু ভাবতে পারছেন না। বিনয়ের সঙ্গে কত দিন বাদে দেখা। কেন সে শিয়ালদায় এসেছিল, কলকাতার কোথায় থাকে সে, দেশ। থেকে এখানে এসে কেমন আছে, এ-সব সম্বন্ধে তাঁর এতটুকু আগ্রহ নেই।
বিনয় জানালো, কালীঘাট অনেক দূরের পথ। ট্রাম বাস পালটে যাওয়া যায়। কিন্তু আশু দত্তরা শারীরিক ও মানসিক দিক থেকে যেভাবে বিধ্বস্ত হয়ে আছেন, তাতে ভিড়ে-ঠাসা যানবাহনে টানাচড়া করে নিয়ে যাওয়া ঠিক হবে না। সে বলল, এখান থেকে একটা ঘোড়ার গাড়ি নেব।
আশু দত্তর হঠাৎ কী খেয়াল হল। উদ্বিগ্ন মুখে বললেন, আমার কাছে হাজারখানেক পাকিস্তানি টাকা আছে। ইন্ডিয়ায় কি সেই টাকা চলবে?
বিনয় জানায়, এই শিয়ালদা স্টেশনের চত্বরেই চড়া হারে বাট্টা দিলে পাকিস্তানি টাকার বদলে ভারতীয় টাকা পাওয়া যায়।
আশু দত্ত জামার ভেতরের পকেট থেকে টাকা বার করে বিনয়কে দিতে দিতে বললেন, বদলানোর ব্যবস্থা কর।
একসময় মেন স্টেশন থেকে বেরিয়ে এসে দালালদের কাছ থেকে টাকা বদলাবদলি করে ঘোড়ার গাড়ি ভাড়া করল বিনয়। আশু দত্ত এবং তার মাকে গাড়িতে তুলে নিজেও উঠে বসল। যুগল সঙ্গে সঙ্গে এসেছিল। সে আশু দত্তদের মালপত্র গাড়িতে তুলে দিল।– এতক্ষণে যেন যুগলের ওপর ভালভাবে নজর পড়ল আশু দত্তর। খানিক আগে বিনয়ের সঙ্গে সেও যে তাঁকে প্রণাম করেছে, বুঝি বা তা লক্ষ করেননি। উৎকণ্ঠায়, দুর্ভাবনায় তখন তিনি দিশেহারা। বললেন, তুই যুগল না?
যুগল অল্প হাসল, হ মাস্টর মশয়।
গাড়িতে উঠলি না যে?
আশু দত্তর প্রশ্নের জবাবটা দিল বিনয়, ও কলকাতার বাইরে থাকে। আগরপাড়ায়। শিয়ালদা থেকে ট্রেন ধরে ওকে যেতে হবে।
অনেক দূরে?
না। চল্লিশ পঁয়তাল্লিশ মিনিট লাগে। আগরপাড়ায় নেমে বেশ খানিকটা হাঁটতে হয়।
আশু দত্ত যুগল সম্বন্ধে আর কোনও কৌতূহল প্রকাশ করলেন না।
যুগল বলল, আমার টেরেনের সময় হইয়া আইছে। অহন যাই মাস্টর মশয়। পরে ছুটোবাবুরে লইয়া আপনের লগে দেখা করুম। সে স্টেশনের দিকে ফিরে গেল।
অশ্বক্ষুরের আওয়াজ তুলে বিনয়দের গাড়ি শিয়ালদার চৌহদ্দি ছাড়িয়ে বাইরের রাস্তায় চলে এল।
এর মধ্যে সন্ধে নেমে গিয়েছিল। রাস্তায় কর্পোরেশনের বাতি জ্বলে উঠেছে। গাঢ় কুয়াশা ক্রমশ সেগুলোর টুটি টিপে ধরতে শুরু করেছে। দুধারের সারি সারি দোকান এবং বাড়িগুলোতেও প্রচুর আলো। কিন্তু শীতের সন্ধ্যায় গাঢ় কুয়াশার কারণে সেগুলোও কেমন যেন নিস্তেজ। মলিন। চারদিকে প্রচুর লোকজন। স্রোতের মতো ছুটে চলেছে ট্রাম বাস মোটর ট্যাক্সি, ইত্যাদি।
.
০৪.
ঘোড়ার গাড়ির ভেতরে মুখোমুখি লম্বাটে সিট। একদিকের সিটে বসেছে বিনয়। তার সামনের সিটটায় আশু দত্ত এবং তার মা। গাড়ির দোলানিতে বৃদ্ধার ঘুম এসে গিয়েছিল। তিনি ঢুলছিলেন। আশু দত্ত জানালার বাইরে ধাবমান গাড়িঘোড়া মানুষজন এবং দোকানপাটের দিকে তাকিয়ে আছেন। হঠাৎ মুখ ফিরিয়ে বললেন, তুই তখন দেশ ছেড়ে আসার কথা জিজ্ঞেস করছিলি না?
খানিক আগে শিয়ালদা স্টেশনে মাসতুতো ভাইকে দেখতে না পেয়ে আশু দত্ত দিশেহারা হয়ে পড়েছিলেন। বিনয় বুঝতে পারে, সেই অস্থির অস্থির ভাবটা এখন অনেকখানি কাটিয়ে উঠেছেন। আস্তে মাথা নেড়ে সে বলে, হ্যাঁ।
আশু দত্ত বললেন, দিনকে দিন দেশের অবস্থা খুব খারাপ হয়ে উঠছে। হিন্দুরা কতদিন সেখানে থাকতে পারবে, জানি না। একটু চুপ করে থেকে ফের শুরু করলেন, ইন্ডিয়া থেকে কিছু বিহারী মুসলমান রাজদিয়ায় গিয়ে উঠেছে। তারা স্থানীয় লোকজনদের খুব তাতাচ্ছে। তাছাড়া রাজাকারদের উৎপাতও বেড়ে গেছে।
কিছুদিন আগে হেমনাথের চিঠিতে বিশদভাবে না হলেও এ-সবের ইঙ্গিত ছিল। নতুন করে উৎকণ্ঠায় মন ভরে যেতে থাকে বিনয়ের।
আশু দত্ত থামেননি, আমার ক্ষতিটা হয়েছে দুদিক থেকে। তাই দেশ ছাড়তে বাধ্য হলাম।
উত্তর না দিয়ে পলকহীন রুদ্ধশ্বাসে তাকিয়ে থাকে বিনয়।
আশু দত্ত জানান, রাজদিয়া হাইস্কুল–যা ছিল যৌবনের শুরু থেকে তার একমাত্র ধ্যানজ্ঞান, কলকাতায় ভাল ভাল চাকরির শত প্রলোভন উপেক্ষা করে তাই নিয়েই জীবনের মহার্ঘ বছরগুলি কাটিয়ে দিয়েছেন। উনিশ শ সাতচল্লিশের পনেরোই আগস্টের পর যখন পূর্ব পাকিস্তানে ভাঙন ধরল তখনও তিনি তার চিরদিনের সেই স্বপ্নটাকে আঁকড়ে রাজদিয়ায় পড়ে রইলেন। দেশ দুটুকরো হয়েছে, দুই সম্প্রদায়ের পারস্পরিক ঘৃণা আর অবিশ্বাসের বিষবাষ্পে সমস্ত পরিবেশ ছেয়ে গেছে, কিন্তু সে-সব দিকে তার লক্ষ ছিল না। রাজদিয়া হাই স্কুল থেকে নতুন নতুন ছাত্র বেরিয়ে, তাদের মেধা দিয়ে সদ্যোজাত পাকিস্তানকে গড়ে তুলবে, এই নিয়েই তিনি বিভোর ছিলেন।
কিন্তু স্বপ্নভঙ্গ হল আচমকা। নিতান্ত অপ্রত্যাশিতভাবে। রাজদিয়া হাই স্কুলের গভর্নিং বডিতে হেমনাথ ছাড়াও রাজদিয়া তো বটেই, চারপাশের গ্রামগুলোর বেশ কিছু সুশিক্ষিত, বিশিষ্ট মানুষজনও ছিলেন। মুসলিম লিগ একরকম গায়ের জোরে গভর্নিং বডি ভেঙে দিয়েছে। আমূল বদলে দিয়েছে সমস্ত কিছু। মোতাহার হোসেন যে স্কুলে একটানা ছাব্বিশ বছর ধরে হেড মাস্টার, কংগ্রেস করার অপরাধে রাতারাতি তাকে তাড়ানো হয়েছে। আশু দত্ত এবং আরও কয়েকজন মাস্টার মশাইকে, প্রতিটি রক্তবিন্দু দিয়ে যাঁরা রাজদিয়া হাই স্কুল গড়ে তুলেছেন তাদের রিটায়ারমেন্টের নোটিশ ধরিয়ে একরকম ঘাড়ধাক্কা দিয়ে বার করে দেওয়া হয়েছে। এভাবে বিদায় করে দেওয়ায় রাজদিয়া এবং চারপাশের বহু মানুষ খুব ক্ষুব্ধ। ছাত্ররা একদিন স্ট্রাইকও করেছিল। কিন্তু কাজের কাজ কিছুই হয়নি।
রাজদিয়ায় হেমনাথ এবং মোতাহার হোসেনের পর সবচেয়ে শ্রদ্ধেয় মানুষ আশু দত্ত। এত বড় অসম্মানে তিনি একেবারে ভেঙে পড়েছিলেন। কিন্তু তার চেয়েও বড় আঘাত এসেছিল অন্য দিক থেকে। তার ছোট ভাই সুরেশ দত্ত রেলে চাকরি করতেন। প্যাসেঞ্জার ট্রেনের গার্ড। অবিবাহিত। থাকতেন ঢাকায় রেলের কোয়ার্টার্সে। দেশভাগের সময় সরকারি আধা-সরকারি কর্মচারীদের অপশন দেওয়া হয়েছিল, ইচ্ছা হলে যে কেউ ইন্ডিয়ায় চলে যেতে পারে। সুরেশ দত্ত পাকিস্তানেই থেকে গিয়েছিলেন। ছুটিছাটায় বাড়ি আসতেন। খুব বড় রকমের দাঙ্গা-হাঙ্গামা ইদানীং হয়নি ঢাকায়। তবে উত্তেজনা রয়েছে। মাঝে মাঝেই স্ট্যাবিংয়ের ঘটনা ঘটছে। একদিন রাতে ডিউটি সেরে ফেরার পথে সুত্রাপুরের কাছে তাকে ছুরি মারা হয়। রক্তাপ্লুত বেহুঁশ অবস্থায় সুরেশকে হাসপাতালে নিয়ে যাওয়া হয়েছিল। তার জ্ঞান আর ফেরেনি। দুদিন পর তিনি মারা যান।
এই মৃত্যুটা আশু দত্তদের তুমুল ঝাঁকিয়ে দিয়ে যায়। ঢাকা থেকে শোচনীয় খবরটা আসার সঙ্গে সঙ্গে আশু দত্তর মা মূৰ্ছিত হয়ে পড়েন। হুঁশ ফেরার পর শোককাতর বৃদ্ধা আর স্বাভাবিক হতে পারেননি। সারাক্ষণ আচ্ছন্নের মতো বসে থাকতেন। আর মাঝে মাঝেই উন্মাদের মতো বুকে চাপড় মারতে মারতে আকুল হয়ে কাঁদতেন। তার কান্নার আওয়াজ অনেকটা তীরবেধা পশুর আর্তনাদের মতো। এক মুহূর্তও তিনি পাকিস্তানে থাকতে চাইছিলেন না। অবিকল ঝিনুকের মতো।
নিরুপায় আশু দত্ত শেষ পর্যন্ত সিদ্ধান্ত নিলেন, পাকিস্তানে আর থাকবেন না। গোপনে পূর্বপুরুষের বাড়িঘর জমিজমা বিক্রি করার চেষ্টা যে করেননি তা নয়। কেননা জানাজানি হলে রাজাকাররা প্রচণ্ড হামলা করবে। হিন্দুর সম্পত্তি বেচা প্রায় অসম্ভব। খদ্দের তিনি পেয়েও ছিলেন। কিন্তু তারা ভয়ে আশু দত্তর সঙ্গে রেজিস্ট্রি অফিস পর্যন্ত যেতে পারেনি। অগত্যা বাড়িতে তালা লাগিয়ে সম্পত্তির দলিলপত্র সঙ্গে নিয়ে মায়ের হাত ধরে নৌকোয় উঠেছিলেন। তারপাশা স্টিমারঘাটে আসা, গোয়ালন্দ থেকে ট্রেনে বর্ডারে পৌঁছনো বিনুর যা যা অভিজ্ঞতা হয়েছিল প্রায় তেমনটাই ঘটেছে আশু দত্তর বেলায়। সেই আতঙ্ক, সেই উৎকণ্ঠা, সেই মৃত্যুভয়। ভেবেছিলেন, পাকিস্তানে উত্তেজনা কমলে, পরিবেশ খানিকটা স্বাভাবিক হলে, দেশে ফিরে বাড়িঘরের ব্যবস্থা করে আসবেন। কিন্তু বর্ডারে পৌঁছবার পর আরেকটা মারাত্মক আঘাতে শেষ আশাটুকুও চুরমার হয়ে গেল। পাকিস্তানি অফিসাররা তাঁর যাবতীয় দলিল-টলিল ছিনিয়ে নেয়। দুঃস্বপ্নের সীমান্ত পেরিয়ে তিনি যখন কলকাতায় এলেন, একেবারে নিঃস্ব। কপর্দকহীন। সেই সঙ্গে ভাইয়ের ভয়াবহ মৃত্যুতে সম্পূর্ণ বিধ্বস্ত।
একনাগাড়ে বলে যাবার পর থামলেন আশু দত্ত। জোরে জোরে শ্বাস টানতে লাগলেন।
ঘোড়ার গাড়ির ভেতর স্তব্ধতা নেমে আসে। কেমন যেন দমবন্ধ করা পরিবেশ, ভীষণ অস্বস্তিকর। বাইরে থেকে অশ্বক্ষুরের ধ্বনি আর পাশ দিয়ে ছুটে যাওয়া যানবাহন এবং মানুষজনের কলরোল ভেসে আসছে যথারীতি।
ঝিনুকের চিন্তাটা ফের মাথায় ফিরে আসে বিনয়ের। কিন্তু কীভাবে তার কথা জিজ্ঞেস করবে, ঠিক করে উঠতে পারছে না।
অনেকক্ষণ আচ্ছন্নের মতো বসে থাকার পর আশু দত্ত আবার শুরু করেন, এক জামাকাপড়ে মাকে নিয়ে দেশ থেকে চলে এলাম। মাসতুতো ভাইয়ের ক্ষমতা আর কতটুকু? শুনেছি সে প্রাইভেট ফার্মের কেরানি। স্বামী, স্ত্রী, তিন চারটে ছেলেমেয়ে। তার ওপর মা আর আমি এসে ওদের ঘাড়ে চাপলাম। কী করে যে চালাবে? কী হবে আমাদের? তাঁকে খুবই অসহায় দেখাচ্ছে। ভবিষ্যতের চিন্তায় ব্যাকুল।
পলকহীন প্রাক্তন মাস্টার মশাইটির দিকে তাকিয়ে থাকে বিনয়। মোতাহার হোসেন চৌধুরি রাজদিয়া হাই স্কুলের হেড মাস্টার হলেও প্রবল প্রতাপে স্কুলটা চালাতেন আশু দত্তই। শুধু স্কুল কম্পাউন্ডেই নয়, দাপট ছিল তার সারা রাজদিয়া জুড়ে। সেখানকার প্রতিটি মানুষ তাকে সমীহ করত। এতকাল কী শ্ৰদ্ধাই না তিনি পেয়ে এসেছেন! সেই আশু দত্তকে এখন আর চেনাই যায় না। উদ্বেগে দুর্ভাবনায় তার শক্ত শিরদাঁড়া নুয়ে পড়েছে।
জড়সড় বিপর্যস্ত বৃদ্ধটিকে দেখতে দেখতে মায়াই হয় বিনয়ের। চকিতে আর-একজন মাস্টার মশাই জামতলির রামরতন গাঙ্গুলির মুখটা চোখের সামনে ফুটে ওঠে। শয়ে শয়ে সর্বস্ব হারানো, ভয়ার্ত মানুষের মতো বিনয় আর ঝিনুক ওঁদের সঙ্গে তারপাশা থেকে স্টিমার ধরেছিল। জীবন্ত রামরতন সীমান্ত পেরিয়ে ভারতে আসতে পারেননি। এসেছিল তার মৃতদেহ। দুই অবিবাহিতা তরুণী মেয়ে, এক বয়স্কা বিধবা মেয়ে এবং বৃদ্ধা স্ত্রীর যাবতীয় দুশ্চিন্তা পৃথিবী নামের এই গ্রহটিতে ফেলে রেখে চিরকালের মতো তিনি চোখ বুজেছেন। বিনয়ের মনে পড়ল, তার স্ত্রী এবং মেয়েরা তার ভাইপো বিমলের কাছে উঠেছে। বিমলের ঠিকানা লিখে নিয়েছিল বিনয়। কথা দিয়েছিল একদিন তাদের বাড়ি যাবে। যাওয়া হয়নি। কলকাতায় পা দেবার সঙ্গে সঙ্গে ঝিনুককে নিয়ে একের পর এক এত সংকট বেড়াজালের মতো তাকে ঘিরে ধরেছে যে ওদের কথা খেয়াল ছিল না। প্রচণ্ড অস্বস্তি বোধ করল বিনয়। ভাবল, যত তাড়াতাড়ি সম্ভব, বিমলদের বাসায় গিয়ে ওদের খোঁজখবর নেবে।
আশু দত্ত এবং রামরতন গাঙ্গুলির মধ্যে প্রচুর মিল। তাদের একমাত্র লক্ষ্য ছিল পূর্ব বাংলার গ্রামে গ্রামে ব্যাপকভাবে জ্ঞানের আলো ছড়িয়ে দেওয়া। একটা জাতিকে বড় হতে হলে সুশিক্ষিত, আদর্শবাদী মানুষ দরকার। যৌবনের শুরু থেকে মানুষ গড়ার কাজটাই নিষ্ঠাভরে করে গেছেন তারা। কিন্তু স্বাধীনতার পর কী মূল্য পেলেন দুজনে? জন্মভূমি থেকে উৎখাত হয়ে, শূন্য হাতে আত্মীয় পরিজনের কাছে একটু আশ্রয়ের আশায় সপরিবারে তাঁদের পাড়ি দিতে হয়েছে। মৃত্যু রামরতনের সব দুশ্চিন্তার অবসান ঘটিয়েছে। কিন্তু অনিশ্চিত ভবিষ্যতের চিন্তা আশু দত্তকে যেন গিলে ফেলছে।
বিনয় বলল, অত ভাবছেন কেন স্যার? ইন্ডিয়ায় যখন পৌঁছতে পেরেছেন, রোজগারের একটা কিছু ব্যবস্থা হয়ে যাবে।
আশু দত্ত বললেন, এই বৃদ্ধ বয়েসে কে আমাকে স্কুলে চাকরি দেবে?
রিফিউজি বোঝাই গোয়ালন্দের স্টিমারে দোতলার ডেকে বসে অবিকল এইরকম প্রশ্নই করেছিলেন রামরতন। বিনয় বলল, স্যার, আপনি পণ্ডিত মানুষ। স্কুলে কাজ না পেলেও ছাত্র পড়িয়ে অনেক টাকা পেতে পারেন।
ইঙ্গিতটা ধরতে পেরেছিলেন আশু দত্ত। তাঁর শিরদাঁড়া টান টান হয়ে যায়। কঠোর গলায় বলেন, তুই কি প্রাইভেট টিউশনের কথা বলছিস?
তার কণ্ঠস্বরে এমন কিছুর আভাস রয়েছে যাতে হকচকিয়ে যায় বিনয়। ভয়ে ভয়ে বলে, হ্যাঁ, মানে পরক্ষণে সেই ছবিটা চোখের সামনে ভেসে ওঠে। শীতগ্রীষ্ম বারোমাস প্রতিদিন সন্ধের পর পুরানো সাইকেলে চেপে সারা রাজদিয়া টহল দিয়ে বেড়াতেন আশু দত্ত। মৃধা বাড়ি, রক্ষিত বড়ি, সৈয়দ বাড়ি, ঘটক বাড়ি-এমনি নানা জায়গায় হানা দিয়ে দেখতেন তার স্কুলের কোন ছাত্রটি পড়ায় ফাঁকি দিচ্ছে, কে অ্যারিথমেটিকের প্রবলেমের অঙ্ক কষতে হিমসিম খাচ্ছে, কার মাথায় বাংলা ব্যাকরণের সমাস ঠিকমতো ঢুকছে না, কে ইতিহাসের মুঘল বাদশাদের রাজত্বকালের সাল তারিখের হিসেব রাখতে তালগোল পাকিয়ে ফেলছে। সবার ভুলটুল শুধরে, পড়াগুলো জলবৎ বুঝিয়ে দিয়ে যখন বাড়ি ফিরতেন তখন প্রায় মধ্যরাত। এর জন্য কারও কাছ থেকে কখনও একটি পয়সাও তিনি নেননি।
আশু দত্ত ধমকে ওঠেন, প্রাইভেট টিউশন করে টাকা নেব! কী বলছিস তুই? এতখানি সাহস তোর হল কী করে? তার ভেতর থেকে রাজদিয়ার সেই প্রবল পরাক্রান্ত মাস্টার মশাইটি লহমার জন্য আগুনের ঝলকের মতো বেরিয়ে আসেন। কিন্তু পরক্ষণেই তিনি ফের ঝিমিয়ে পড়েন, নির্জীব সুরে বলেন, কে জানে, পেটের জন্যে শেষপর্যন্ত হাত পেতে তাই হয়তো নিতে হবে। গভীর নৈরাশ্যে তার গলা বুজে আসে।
কিছুক্ষণ চুপচাপ।
আশু দত্তর কথা শুনতে শুনতে ঝিনুকের চিন্তাটা কখনও চাপা পড়ে যায়, আবার সেটা বেরিয়ে আসে। কিন্তু সরাসরি ঝিনুক সম্বন্ধে জিজ্ঞেস করতে সাহস হয় না। যা জানার কৌশলে জানতে হবে।
বিনয় বলল, আসার সময় আমার দাদুর সঙ্গে দেখা হয়েছিল?
আশু দত্ত বললেন, রওনা হওয়ার আগের দিন হেমদাদার বাড়ি গিয়েছিলাম। তাকে বললাম আমরা চলে যাচ্ছি। আপনিও যত তাড়াতাড়ি পারেন ইন্ডিয়ায় চলে যান। কিন্তু দেশ ছেড়ে তিনি আসবেন না। অনেক বুঝিয়েও কাজের কাজ কিছু হল না। কোন দিন যে কী বিপদ ঘটে যাবে!
হেমনাথের অনড় মনোভাবের কথা বিনয়ের অজানা নয়। সেজন্য তার পাহাড়-প্রমাণ দুশ্চিন্তা। নিজের থেকে যদি তিনি না বোঝেন কী নিদারুণ বিপদের মধ্যে আছেন, অন্যে কী আর করতে পারে? কিন্তু এই মুহূর্তে ঝিনুকের ভাবনাটাই বিশ্বব্রহ্মাণ্ড জুড়ে বিনয়ের সামনে দাঁড়িয়ে আছে। সে জিজ্ঞেস করল, আমাদের বাড়িতে দাদু ছাড়া আর কার সঙ্গে দেখা হল?
বউ ঠাকরুন আর শিবানী দিদি।
এঁরা ছাড়া অন্য কেউ ছিল না?
হেমদাদার তো তিনজনের সংসার। ওঁরা ছাড়া আর কে থাকবে? ও হ্যাঁ, তোদের সেই পুরানো কামলা করিম–তাকেও দেখেছি।
মোটামুটি আন্দাজ করা যাচ্ছে, ঝিনুক রাজদিয়ায় যায়নি। পাকিস্তান থেকে চলে আসার জন্য যে উন্মাদ হয়ে উঠেছিল, আবার সেই হননপুরীতে সে ফিরে যাবে এটা মনে করাই ভুল। তবু ক্ষীণ দুরাশাকে বিনয় প্রশ্রয় দিয়েছে–যদি গিয়ে থাকে? রাজদিয়ায় গেলে হেমনাথ কি আর আশু দত্তকে জানাতেন না? তীব্র হতাশায় ডুবে যেতে থাকে বিনয়।
আশু দত্ত এবার বললেন, হেমদাদা তোদের সঙ্গে যোগাযোগ করতে বলেছেন। তার বাবার আর দুই দিদির ঠিকানাও দিয়েছেন। শিয়ালদায় নেমে প্রথম দিনই তোর সঙ্গে দেখা হয়ে যাবে ভাবিনি। এতক্ষণ তো আমার কথাই শোনালাম। তোর খবর বল। কী করছিস? কোথায় আছিস?
ঝিনুক রাজদিয়ায় ফেরেনি, সেটা বুঝে যাবার পর ভেতরে ভেতরে একেবারে ভেঙে পড়েছে বিনয়। কথা বলতে ভাল লাগছিল না। তবু বলতে হল। ঝিনুকের ব্যাপারটা গোপন করে বাকিটা ঠিক ঠিক জানিয়ে দিল।
আশু দত্ত জিজ্ঞেস করলেন, ভবতোষের মেয়ে ঝিনুক তোর সঙ্গে ইন্ডিয়ায় চলে এসেছিল না?
ঝিনুকের নামটা আশু দত্তর মুখ থেকে বেরুবার সঙ্গে সঙ্গে বুকের ভেতর দমাদ্দম হাতুড়ির ঘা পড়তে লাগল বিনয়ের। দাঁতে দাঁত চেপে ঝাপসা গলায় সে বলল, হ্যাঁ, স্যার।
মেয়েটা নরকযন্ত্রণা ভোগ করেছে। ওকে যত্ন করিস। দেখিস নতুন করে আর যেন কষ্ট না। পায়।
ঝিনুকের চরম লাঞ্ছনার খবরটা জগৎসংসারে কারও জানতে বাকি নেই। আশু দত্ত রাজদিয়ার মানুষ। তিনি তো জানবেনই।
বিনয় উত্তর দিল না। নীরবে, নতচোখে বসে রইল।
একসময় ঘোড়ার গাড়ি ঈশ্বর গাঙ্গুলি স্ট্রিটে পৌঁছে যায়।
.
০৫.
রাস্তাটা বেশ সরু। এঁকে বেঁকে, পাক খেতে খেতে, এগিয়ে গেছে। এখানে বেশির ভাগই পুরানো বাড়ি। একতলা, দোতলা। ক্কচিৎ দু-একটা তিনতলা। সবই সাদামাঠা, ছিরিছাঁদহীন। প্রতিটি দালান কোঠার গায়ে মলিন ছাপ। ফাঁকে ফাঁকে টালি বা টিনের চালের ঘর, মাটকোঠা। মনে হয়, আদ্যিকালের কোনও শহরের পথ।
কর্পোরেশনের যে বাতিগুলো টিমটিম করে জ্বলছে, ঘন কুয়াশা চারপাশ থেকে সেগুলোর দম বন্ধ করে দিচ্ছে। হিমঋতুর এই রাতের সঙ্গে যুঝে যুঝে কোনওরকমে তারা ঝাপসা আলো বিতরণ করে চলেছে।
এখানে প্রচুর দোকানপাট। কোনওটা তেলেভাজার, কোনওটা মুড়িমুড়কি বাতাসা এবং ছোলাভাজার, কোনওটা চায়ের, কোনওটা মুদিখানা। তাছাড়া দুচার পা ফেললেই ছোটখাটো লন্ড্রি, মনিহারি দোকান, মিষ্টির দোকান, সোনারুপোর গয়নার দোকান। এই দোকানগুলোর কটাতেই বা ইলেকট্রিক আলো! হয় কেরোসিনের লম্ফ, হেরিকেন বা লম্বা উঁটিওলা গ্যাসবাতি জ্বলছে।
রাস্তায় যথেষ্ট লোকজন চোখে পড়ছে। হিমে, কুয়াশায় এবং চতুর্দিকের নিস্তেজ আলোয় মনে হয় ছায়ামূর্তির মিছিল।
নিরুৎসুক চোখে জানালার বাইরে তাকিয়ে ছিল বিনয়। চারদিক দেখতে দেখতে আবছাভাবে ভাবল, সে যেন পরিচিত পৃথিবীর বাইরে অচেনা, ভুতুড়ে, অবাস্তব কোনও গ্রহে এসে পড়েছে।
রাস্তার লোকজনকে জিজ্ঞেস করে করে সন্তোষ নাগদের ভাড়া বাড়ির হদিস পেতে অসুবিধা হল না। এই এলাকার অন্য সব বাড়ির মতো সেকেলে ধাঁচের দোতলা। বয়স কম করে ষাট সত্তর বছর তো হবেই। তৈরি হবার পর সেই যে রং করা হয়েছিল, তারপর ওটার গায়ে আর হাত পড়েনি। পলেস্তারা অনেক জায়গায় খসে ইট বেরিয়ে পড়েছে। দেওয়ালের গায়ে শ্যাওলার কালো কালো ছোপ। রেন-ওয়াটার পাইপ ভাঙাচোরা। বন্ধ সদর দরজার মাথায় অল্প পাওয়ারের একটা বাম্ব জ্বলছিল। সেই আলোয় দেখা গেল, কপাটের পাল্লায় চকখড়ি দিয়ে বড় হরফে লেখা : ২৭বি।
ঘোড়ার গাড়ি থেকে নেমে বিনয় জোরে জোরে দরজার কড়া নাড়তে লাগল।
একটু পর তেরো চোদ্দ বছরের একটি সুশ্রী কিশোরী দরজা খুলে বলল, কাকে চান? এখানে সন্তোষ নাগরা থাকেন? ঠিকানাটা খুঁজে বার করার পরও পুরোপুরি নিশ্চিত হবার জন্য প্রশ্নটা করল বিনয়।
হ্যাঁ। আমার বাবা।
তিনি বাড়ি আছেন?
হ্যাঁ।
তাঁকে খবর দাও, পাকিস্তানের রাজদিয়া থেকে তার এক দাদা আশু দত্ত মশাই এসেছেন-
এক্ষুনি বাবাকে ডেকে আনছি।
মেয়েটি এক ছুটে ভেতর দিকে চলে গেল। মুহূর্তের মধ্যে যখন ফিরে এল, সঙ্গে একজন প্রৌঢ় এবং আরও তিনটি ছেলেমেয়ে, যাদের বয়স ছয় থেকে দশ এগারোর মধ্যে। অপার কৌতূহল নিয়ে তারা একবার বিনয়, পরক্ষণে ঘোড়ার গাড়ির আরোহীদের লক্ষ করতে লাগল।
প্রৌঢ়টির উচ্চতা মাঝারি। গোলগাল, ভালমানুষ গোছের চেহারা। পরনে আধময়লা ধুতি এবং হাফ শার্টের ওপর চাদর জড়ানো। বিনয় বুঝতে পারছিল, ইনিই আশু দত্তর মাসতুতো ভাই সন্তোষ নাগ।
সন্তোষ ব্যগ্রভাবে বললেন, আশু দাদা কোথায়? আশু দাদা
ঘোড়ার গাড়ি থেকে ততক্ষণে আশু দত্ত নেমে এসেছেন। বললেন, এই যে
পাকিস্তান থেকে আসবেন, আগে জানাননি তো? চিঠি লিখলে শিয়ালদায় চলে যেতাম
বিনয় কলকাতায় পৌঁছে আনন্দ এবং হিরণকে যা বলেছিল, হুবহু তাই বললেন আশু দত্ত। অর্থাৎ চিঠি লিখেছিলেন। হিরণদের মতো একই উত্তর দিলেন সন্তোষ। আশু দত্তর চিঠি তিনি পাননি। সেই সঙ্গে জুড়ে দিলেন, পাকিস্তানের চিঠিপত্র আজকাল নিয়মিত আসছে না। কথা বলতে বলতে নিচু হয়ে আশু দত্তর পা ছুঁয়ে প্রণাম করে সদরের সামনে দাঁড়ানো ছেলেমেয়েগুলোকে বললেন, ইনি জেঠু। নমো কর ।
বলমাত্র ঢিপ ঢিপ করে তারা প্রণাম সেরে একধারে সারি সারি দাঁড়িয়ে রইল।
সন্তোষ বললেন, মাসিমা আসেনি?
এসেছে। এই তো আঙুল বাড়িয়ে ঘোড়ার গাড়িটা দেখালেন আশু দত্ত।
সুরেশদাদাকে দেখছি না তো
গাড়ির ভেতর জড়পিণ্ডের মতো যে বৃদ্ধাটি এক কোণে বসে ছিলেন, আচমকা ক্ষীণ, করুণ সুরে ফুঁপিয়ে ফুঁপিয়ে কেঁদে উঠলেন। সেই সঙ্গে অস্পষ্ট, দুর্বোধ্য গলায় সুরেশের নাম করে একটানা কী বলে যেতে লাগলেন। তার বিলাপের ধ্বনি কুয়াশাচ্ছন্ন শীতের রাতটাকে বিষাদে ভরিয়ে তুলল।
সন্তোষ হকচকিয়ে গিয়েছিলেন। বললেন, কী হয়েছে দাদা? মাসিমা কাঁদছে কেন?
ভারী গলায় আশু দত্ত বললেন, পরে শুনিস।
এরপর গাড়ির দরজা খুলে আশু দত্তর মাকে এবং সীমান্তের ওপার থেকে সামান্য যা জিনিসপত্র আনা সম্ভব হয়েছিল, ধরাধরি করে সব নামানো হল।
সন্তোষ কিশোরী মেয়েটার দিকে ফিরে বললেন, শিগগির তোর মাকে ডেকে আন। মাসিমাকে ভেতরে নিয়ে যাবে।
মেয়েটা আরে-একবার দৌড়ে চলে গেল। এবার সঙ্গে করে নিয়ে এল কপাল পর্যন্ত ঘোমটা টানা একজন মাঝবয়সী মহিলাকে। আশু দত্তর মা সমানে কেঁদে চলেছেন। সন্তোষের স্ত্রী এবং ছেলেমেয়েরা সযত্নে তাকে ধরে ধরে বাড়ির ভেতর নিয়ে গেল।
এদিকে ঘোড়ার গাড়ির কোচোয়ান অধৈর্য হয়ে উঠেছিল। সওয়ারিদের সঠিক গন্তব্যে পৌঁছে দেওয়া হয়েছে। এক লহমাও সে আর এখানে নষ্ট করতে রাজি নয়। তাকে ছেড়ে দেবার জন্য সমানে তাড়া দিতে শুরু করেছে।
বিনয় ভাড়া দিতে যাচ্ছিল, এক ধমকে তাকে থামিয়ে আশু দত্ত নিজেই তা মিটিয়ে দিলেন। গাড়ি ধীর চালে বড় রাস্তার দিকে চলতে শুরু করল। একটু পর সামনের একটা বাঁক ঘুরে সেটা অদৃশ্য হয়ে গেল।
বিনয় বলল, স্যার, আমি এখন চলি। আপনারা ভীষণ ক্লান্ত। তাড়াতাড়ি খাওয়া দাওয়া করে শুয়ে পড়ুন।
এতক্ষণ আশু দত্তদের নিয়ে ব্যতিব্যস্ত ছিলেন সন্তোষ। হঠাৎ বিনয় সম্পর্কে সচেতন হয়ে জিজ্ঞেস করলেন, একে তো চিনতে পারলাম না।
আশু দত্ত বললেন, রাজদিয়ার হেমনাথ মিত্রের নাতি বিনয়। স্কুলে আমার ছাত্র ছিল। তুই তো হেমদাদাকে চিনিস।
চিনব না? কলকাতায় চাকরি পাওয়ার আগে যখন রাজদিয়ায় আপনাদের বাড়ি যেতাম, হেমদাদার সঙ্গে দেখা না করলে খুব অভিমান করতেন। এমন মানুষ হয় না।
শিয়ালদায় ট্রেন থেকে নামার পর তোকে না দেখে কী করব যখন ভেবে পাচ্ছি না তখন বিনয়ের সঙ্গে হঠাৎ দেখা হয়ে গেল। ও-ই আমাকে এখানে নিয়ে এসেছে। বিনয়ের সঙ্গে দেখা না হলে ভীষণ বিপদে পড়তাম।
সন্তোষ ভাল করে বিনয়কে লক্ষ করলেন। বয়সে তার চেয়ে অনেক ছোট। তাকে আপনি করে না বললেও চলে। বললেন, রাস্তা থেকে চলে যাবে, তাই কখনও হয়। এস
বিনয় বলল, অনেক রাত হয়ে গেছে। আজ থাক। পরে একদিন আসব।
আশু দত্ত জিজ্ঞেস করলেন, কবে আসবি?
দুচার দিনের ভেতর।
আসবি কিন্তু। তোর সঙ্গে অনেক দরকারি কথা আছে।
আচ্ছা
বিনয় আর দাঁড়ালো না। সরু গলিটা ধরে বড় রাস্তার দিকে জোরে জোরে হাঁটতে লাগল। সেখান থেকে ট্রাম বাস, কিছু একটা ধরে সোজা ভবানীপুর যাবে।
০৬.
ঈশ্বর গাঙ্গুলি স্ট্রিটে আশু দত্তদের সেই যে বিনয় পৌঁছে দিয়ে এসেছিল, তারপর দুটো দিন পেরিয়ে গেল।
সুবিশাল এই মহানগরের জনারণ্যে ঝিনুক হারিয়ে গেছে। বিনয় প্রায় নিশ্চিত, তাকে আর কখনও খুঁজে পাওয়া যাবে না। তবু বুকের ভেতরে অদৃশ্য কোনও কুঠুরিতে অতি ক্ষীণ একটু আশা এখনও ধুকপুক করে। তাই সকাল হলেই চা খেয়ে বেরিয়ে পড়ে সে। ট্রাম রাস্তা, বাস রাস্তা ছাড়াও সরু সরু অলিগলিতে উদ্ভ্রান্তের মতো ঘুরে বেড়ায়। চারপাশের প্রতিটি মানুষকে লক্ষ করে, যদি অলৌকিক কোনও ভোজবাজিতে ঝিনুকের দেখা মেলে। তারপর চলে যায় থানায়। থানা থেকে ফিরে কোনওরকমে চান-খাওয়া সেরে মুহ্যমানের মতো কিছুক্ষণ বিছানায় পড়ে থাকে। বেলা একটু পড়লে আবার রাস্তায় রাস্তায় ছোটাছুটি। খোঁজাখুঁজি।
এই দুদিনও তার হেরফের ঘটেনি। কিন্তু বৃথাই এই অনুসন্ধান। রাত্রিবেলা যখন সে বাড়ি ফেরে তার যাবতীয় উদ্যম আর জীবনীশক্তি শেষ হয়ে যায়। ক্লান্ত, বিপর্যস্ত, হতোদ্যম বিনয়কে দেখলে তখন কষ্টই হয়।
.
আজও সকালে চা খাওয়া শেষ হলে ঘর থেকে বেরুতে যাবে, বাধা পড়ল। দরজার সামনে এসে দাঁড়িয়েছে খগেন। সে ডাকল, দাদাবাবু
মুখ ফিরিয়ে তাকায় বিনয়, কিছু বলবে?
বড়বাবু আপনাকে একবার ওপরে যেতি বলেছেন।
বিনয়ের ঘর দোতলায়। অবনীমোহন থাকেন তেতলায়, মাত্র চোদ্দ ফুট উঁচুতে। একই বাড়িতে কদিন ধরে তারা আছে। কিন্তু দুজনের দেখাসাক্ষাৎ, কথাবার্তা খুব কমই হয়েছে। অবনীমোহন ভোর থেকে তার জপতপ, পুজো এবং ধর্মগ্রন্থ নিয়ে মগ্ন থাকেন। ইহকালের সুখদুঃখ বা অন্য সব সমস্যা সম্পর্কে তিনি প্রায় উদাসীন। আর বিনয়ের ধ্যানজ্ঞান ঝিনুক। এই মেয়েটার চিন্তায় চিন্তায় সারাক্ষণ সে আচ্ছন্ন। দুজনের কক্ষপথ আলাদা। মাঝখানে লক্ষ কোটি যোজনের ব্যবধান। তারা যেন ভিন্ন দুই গ্রহের মানুষ। পরস্পরের সম্পূর্ণ অচেনা।
এ-বাড়িতে আসার পর নিজের থেকে অবনীমোহন কখনও তাকে ডেকে পাঠাননি। হঠাৎ কী এমন হতে পারে, বোঝা যাচ্ছে না। বেশ অবাকই হল বিনয়। জিজ্ঞেস করল, কেন ডেকেছেন, জানো?
খগেন মাথা নাড়ে, না।
ঠিক আছে, তুমি যাও।
খগেন চলে গেল। এবেলা আর বেরুনো হল না। কিছুটা কৌতূহল এবং খানিক সংশয় নিয়ে তেতলায় বাবার ঘরে চলে এল বিনয়।
এর ভেতর স্নান হয়ে গেছে অবনীমোহনের। ভাজকরা ধবধবে থান-ধুতি লুঙ্গির মতো করে পরা। তার ওপর খদ্দরের হাফ-হাতা পাঞ্জাবি এবং গরম শাল। বিছানায় শিরদাঁড়া টান টান করে বসে আছেন। সামনে নিচু ডেস্কের ওপর কোনও সগ্রন্থ খোলা রয়েছে। গীতা কিংবা উপনিষদ। খুব সম্ভব সেটাই পড়ছিলেন।
পায়ের শব্দে মুখ তুলে তাকালেন অবনীমোহন। বইটা বন্ধ করে বললেন, ওখান থেকে একটা চেয়ার এনে বোস।
ডানপাশের দেওয়াল ঘেঁষে খানচারেক চেয়ার সারি দিয়ে দাঁড় করানো। তার একটা খাটের কাছে টেনে এনে নিঃশব্দে বসে পড়ল বিনয়।
অবনীমোহন কয়েক পলক ছেলেকে লক্ষ করলেন। তারপর বললেন, শুধু শুধু রাস্তায় ঘোরাঘুরি করে শরীর নষ্ট করছিস কেন? যে নিজের ইচ্ছায় চলে গেছে তাকে ফিরে পাওয়া অসম্ভব।
বিনয় চমকে উঠল। জাগতিক ব্যাপারে অবনীমোহন তাহলে একেবারে নিস্পৃহ নন। ছেলের গতিবিধির ওপর তার নজর আছে। উত্তর না দিয়ে চুপচাপ বসে থাকে সে।
অবনীমোহন বলতে লাগলেন, যা ঘটে গেছে তা নিয়ে মন খারাপ করে যদি সারাক্ষণ কাটাস, জীবনে দাঁড়াবি কীভাবে? এমন করে চলতে পারে না। ভবিষ্যতের কথাও তো ভাবতে হবে।
এবারও জবাব দিল না বিনয়।
অবনীমোহন খানিক ভেবে জিজ্ঞেস করলেন, অফিসে তোকে কবে জয়েন করতে হবে যেন?
বিনয় মনে মনে হিসেব করে বলল, দিনকয়েক পর।
একটু নীরবতা।
তারপর অবনীমোহন বললেন, যদি ঠিক করে থাকিস, এ-বেলা বেরুবি, ঘুরে আয়। ও-বেলা কিন্তু বাড়িতে থাকবি।
বিনয় বলল, কোনও দরকার আছে?
হ্যাঁ। বিকেলে সুধা সুনীতি আনন্দ আর হিরণকে আসতে বলেছি। আমার লইয়ারও আসবেন। আর এই বাড়ি যিনি কিনবেন তিনিও আসছেন। সেইসময় তোর থাকা দরকার।
বিনয় হতচকিত। পাকিস্তান থেকে আসার পর যেদিন অবনীমোহনের সঙ্গে প্রথম দেখা হল তখনই তিনি জানিয়ে দিয়েছিলেন, বাড়িটা বিক্রি করে দেবেন। ব্যবসার জন্য বাজার থেকে প্রচুর লোন নিয়েছিলেন। ব্যবসা ফেল পড়ায় সিকি পয়সাও ফেরত দিতে পারেননি। ঋণের টাকা সুদে আসলে বিপুল হয়ে দাঁড়িয়েছে। এই বাড়ি ছাড়া তার অন্য সম্বল নেই। এটা বেচে তাবৎ ধারদেনা শোধ করতে চান। ঋণমুক্ত হতে না পারলে মরেও তিন স্বস্তি পাবেন না। এ-সব সবিস্তারে বললেও বিনয়ের স্মৃতি থেকে পুরোটাই মুছে গিয়েছিল। ঝিনুক নিরুদ্দেশ হবার পর সে এমনই দিশেহারা, যে অন্য কিছু ভাবার, অন্য দিকে তাকাবার সময় পায়নি।
এই মুহূর্তে অবনীমোহনের কথা শুনতে শুনতে বিনয়ের মনে হল, মাথার ওপর আকাশ ভেঙেচুরে খান খান হয়ে নেমে আসছে। বাড়ি বিক্রির তারিখটা যে নিঃশব্দে ঘাড়ের ওপর এসে পড়েছে, আজ বাবার ঘরে আসার আগে সে টেরও পায়নি। কী বলবে, কী করবে, ভেবে পেল না বিনয়।
অবনীমোহন বললেন, কথা হয়ে গেল। এখন তুই যেতে পারিস।
বিনয় উঠে দাঁড়ালো। তারপর দোতলায় নিজের ঘরটিতে এসে পশ্চিম দিকের চওড়া জানালাটার কাছে দাঁড়িয়ে বাইরে তাকিয়ে রইল।
এখান থেকে খানিক দূরে রসা রোডের একটা অংশ চোখে পড়ে। মহানগরের ব্যস্ততা এখনও সেভাবে শুরু হয়নি। লোকজন কিছু কিছু দেখা যাচ্ছে। মাঝে মাঝে ট্রাম বাস এবং অন্য যানবাহনও। ক্কচিৎ জৈদকা কোম্পানির ছাদখোলা দু-একটা দোতলা বাসও। মানুষ বা গাড়িঘোড়া কারওই যেন বিশেষ তাড়া নেই। ঢিলেঢালা, অলস ভঙ্গিতে তারা চলে যাচ্ছে। কাল রাতে ঘন হয়ে কুয়াশা পড়েছিল, এখন তার চিহ্নমাত্র নেই। ভোরের দিকে যে ঠাণ্ডা, হিমেল হাওয়া বইছিল তার তাপাঙ্ক একটু একটু করে বাড়ছে। অনেক উঁচুতে আকাশের নীল ছুঁয়ে ছুঁয়ে কটা পাখি উড়ছিল। কী পাখি ওগুলো? কী তাদের নাম? শঙ্খচিল কি?
তাকিয়েই আছে বিনয়। কিন্তু এই টুকরো টুকরো চলমান দৃশ্যাবলী তার মাথায় একেবারেই দাগ কাটছে না। সব কেমন যেন ছাড়া ছাড়া, অসংলগ্ন, অর্থহীন। একে ঝিনুকের চিন্তাটা তার সমস্ত অস্তিত্ব জুড়ে পাষাণভারের মতো চেপে বসে আছে। তার ওপর আরেকটা সমস্যা বিশাল আকার নিয়ে সামনে এসে দাঁড়ালো। অবনীমোহন এ-বাড়ি বিক্রি করে দিলে কোথায় থাকবে সে? বিনয় জানে, সুধার দরজা চিরকালই তার জন্য খোলা। ঝিনুক নেই, সুনীতিদের কাছে গিয়ে থাকলে হেমনলিনী আপত্তি করবেন না। বরং যথেষ্ট সমাদর করে কাছে টেনে নেবেন। কিন্তু বোনেদের শ্বশুরবাড়িতে গিয়ে আশ্রয় নেওয়াটা কি আদৌ সম্মানজনক?
অস্থির, ব্যাকুল বিনয় অনেকক্ষণ জানালার পাশে দাঁড়িয়ে রইল। তারপর ধীরে ধীরে বিছানায় গিয়ে শুয়ে শুয়ে শূন্য চোখে সিলিংয়ের দিকে তাকিয়ে থাকে।
সকালটা কখন দুপুর হয়ে গেছে, ঠাণ্ডা নরম ভাবটা কেটে গিয়ে বোদ কখন ঝকঝকে হয়ে উঠেছে, খেয়াল করেনি বিনয়। সকালের দিকের আলস্য গা থেকে ঝেড়ে ফেলে শহর জুড়ে এখন তুমুল ব্যস্ততা। ট্রাম রাস্তা ধরে উধশ্বাসে ছুটে চলেছে রকমারি যানবাহন। রাস্তায় প্রচুর মানুষ। জানালা দিয়ে ভেসে আসছে নানা ধরনের মিশ্র আওয়াজ। গাড়িঘোড়ার, মানুষের কলরোলের। সবই তীব্র। কর্কশ। চড়া তারে বাঁধা।
হঠাৎ খগেনের গলা কানে এল, দাদাবাবু, অনেক বেলা হয়েছে। চান করে খেয়ে নিন।
চমকে ধড়মড় করে বিছানায় উঠে বসে বিনয়। দরজার কাছে দাঁড়িয়ে আছে খগেন। সামনের দেওয়ালের দিকে বিনয়ের নজর চলে যায়। ওয়েস্ট-এন্ড ওয়াচ কোম্পানির একটা গোলাকার ঘড়ি সেখানে আটকানো। এখন একটা বেজে তেত্রিশ।
বিনয় একটু লজ্জা পেল। কেননা তার খাওয়া না হলে খগেন খাবে না। তার জন্যই লোকটা এত বেলা পর্যন্ত অপেক্ষা করছে। খাট থেকে নামতে নামতে ব্যস্তভাবে সে বলল, তুমি যাও। আমি পাঁচ মিনিটের ভেতর চলে আসছি। একটা ঘরে-পরার পাজামা আর শার্ট নিয়ে বাথরুমে ঢুকে গেল সে।
গুরুদেবের কাছে দীক্ষা নেবার পর নিরামিষ আহার শুরু করেছেন অবনীমোহন। এ-বাড়িতে এসে তা-ই খাচ্ছে বিনয়। তার জন্য আলাদা করে মাছ মাংসের ব্যবস্থা হোক, এটা সে চায়নি। খগেনের বাড়তি খাটনি হবে, ভাবতে সঙ্কোচ হয়েছে।
বিনয়ের মনে হয়, এখানে সে যেন একজন উটকো অতিথি। কেউ তাকে ডেকে আনেনি, নিজের থেকেই এসে হাজির হয়েছে। ঝিনুক নিরুদ্দেশ হবার পর কদিন একটু বিচলিত হয়েছিলেন অবনীমোহন। বিনয়কে সঙ্গে নিয়ে থানায় পর্যন্ত ছুটে গিয়েছিলেন। তারপর আবার যে-কে সে-ই। আগের মতোই নিরাসক্ত। পার্থিব সমস্ত ব্যাপারেই উদাসীন। নিজের চারপাশে শক্ত একটা বলয়। তৈরি করে ধরাছোঁয়ার বাইরে চলে গেছেন। বিনয় কী খাচ্ছে না খাচ্ছে, তার কোনওরকম অসুবিধা হচ্ছে কিনা, এ-সব নিয়ে খোঁজটোজও নেন না।
স্নান সেরে একতলা থেকে খাওয়াদাওয়া চুকিয়ে ফের নিজের ঘরে ফিরে এসে শুয়ে পড়ল বিনয়। দিবানিদ্রার অভ্যাস নেই তার। ঘড়ির কাঁটা আজ বড় বেশি মন্থর। সময় যেন কাটতেই চায় না। বিছানায় ছটফট করতে লাগল সে।
.
০৭.
কখন সাড়ে চারটে বেজে গিয়েছিল, কখন বাতাসে হিম মিশতে শুরু করেছে আর কখনই বা রোদ ঝলমলে ভাবটা হারিয়ে মলিন হয়ে গেছে, বিনয় খেয়াল করেনি।
খগেন এসে আবার দরজার সামনে দাঁড়ায়। বলল, সব্বাই বড়বাবুর ঘরে এসি গেচেন, আপনারে যেতি বললেন–
যাচ্ছি
তেতলায় এসে বিনয় দেখতে পেল, অবনীমোহন যথারীতি তার খাটে বসে আছেন। কাছাকাছি মেঝেতে খানকয়েক চেয়ার সাজানো রয়েছে। সেখানে বসে আছে সুধা হিরণ সুনীতি এবং আনন্দ। কয়েকটা চেয়ার এখনও ফাঁকা।
বিনয় দোতলায় যে ঘরখানায় থাকে সেখান থেকে ওপরে-নিচে ওঠানামার সিঁড়ি চোখে পড়ে না। তাই কখন সুধা সুনীতিরা তেতলায় উঠে এসেছে, সে টের পায়নি। ফাঁকা চেয়ারগুলোর একটার দিকে আঙুল বাড়িয়ে অবনীমোহন বিনয়কে বসতে বললেন। নীরবে বসে পড়ল সে। ওবেলা অবনীমোহন জানিয়েছিলেন তার অ্যাডভোকেট এবং এ-বাড়ি যিনি কিনবেন তাকেও আসতে বলেছেন। কিন্তু এখনও তারা এসে পৌঁছননি।
কিছুক্ষণ চুপচাপ। তারপর কী ভেবে অবনীমোহন সুধা সুনীতিদের বললেন, এ-বাড়ি বিক্রির সিদ্ধান্ত যে আমি নিয়েছি, বিনুকে তা আগেই জানিয়ে দিয়েছি। আজ এখানে আসার পর তোমাদেরও শুনিয়েছি।
কেউ উত্তর দিল না।
বাড়ি বেচার কারণটা বিনয়কে বিশদভাবে আগেই বার দুই বলেছেন অবনীমোহন। এবার দুই মেয়ে ও দুই জামাইকেও বললেন। অঋণী হয়েই তিনি পৃথিবী থেকে বিদায় নিতে চান। ঋণগ্রস্ত অবস্থায় মৃত্যুর কথা তিনি ভাবতেই পারেন না। তার কাছে সেটা নরকযন্ত্রণার সমান।
এবারও মেয়ে জামাইরা চুপ করে থাকে।
অবনীমোহন থামেননি, আমার ধারদেনার পরিমাণ বিরাশি হাজার টাকা। এই বাড়ির দাম পাচ্ছি। এক লাখ পনেরো হাজার। ঋণ মিটিয়ে আমার হাতে থাকছে তেত্রিশ হাজার। প্রথমে ভেবেছিলাম, এই টাকা নিয়ে আমি গুরুদেবের আশ্রমে চলে যাব। পরে মত বদলেছি।
খাটের সামনে বসে শ্রোতারা উন্মুখ তাকিয়ে থাকে।
অবনীমোহন বলতে লাগলেন, গৃহী জীবনের কোনও কিছু নিয়ে আমি আশ্রমে যেতে চাই না। এখানকার সব পেছনে ফেলে রেখে খালি হাতে চলে যাব। আমার ইচ্ছা, ওই বাড়তি টাকাটা সুধা সুনীতি আর বিনুকে সমান তিন ভাগে ভাগ করে দিই। তোমরা কী বল?
সুধা বলল, ওই টাকার আমার দরকার নেই। আমার ভাগেরটা তুমি বিনুকে দিও।
সুনীতিও তার মনোভাব জানিয়ে দেয়। সেও টাকা নেবে না। তার ভাগেরটাও যেন বিনয়কেই দেওয়া হয়। হিরণ এবং আনন্দর এ-ব্যাপারে আন্তরিক সায় আছে। শ্বশুরের কাছে তাদের আদৌ কোনও প্রত্যাশা নেই। বরং পুরো তেত্রিশ হাজার টাকা পাওয়া গেলে বিনয় অনেকখানি নিশ্চিন্ত হতে পারবে। ওই টাকাটা তার ভবিষ্যতের পক্ষে বড় রকমের বল-ভরসা।
অবনীমোহন খুব সম্ভব খুশিই হলেন। বললেন, বেশ, তা-ই হবে। বিনুর নামে একটা ব্যাঙ্ক অ্যাকাউন্ট খুলে টাকাটা আমি জমা করে দেব।
বিনয় বাবার দিকে তাকিয়ে ছিল। পলকহীন। সে মুহূর্তের জন্যেও ভুলতে পারে না, অবনীমোহনের জন্য ঝিনুক নিরুদ্দেশ হয়ে গেছে। মেয়েটা আদৌ বেঁচে আছে কি না, কে জানে। যদি বেঁচেও থাকে, তার জীবন আরও গ্লানিকর, আরও দুর্বিষহ হয়ে উঠেছে কি না, কে বলবে। বাবার প্রতি তার কত যে ক্রোধ, কত যে অভিমান, কত যে ক্ষোভ! বিনয় চাপা ধরনের মানুষ। ভেতরে যে তুমুল আলোড়ন চলছে তা ফেটে বেরিয়ে আসতে দেয় না। নীরস গলায় সে বলে, আমি ছোটদি বড়দির ভাগের টাকা চাই না। আমাকে যা দিতে চেয়েছেন তাও নেব না।
অবনীমোহন হকচকিয়ে যান। নম্র, মৃদুভাষী বিনয় যে মুখের ওপর এত স্পষ্ট করে না বলে দিতে পারে, ভাবা যায়নি। বিহুলের মতো কয়েক মুহূর্ত তাকিয়ে রইলেন তিনি। ছেলের এই প্রত্যাখ্যান তাকে ভীষণ নাড়া দিয়েছে। ঢোক গিলে বললেন, টাকাটা নিলে তোর সুবিধে হতো। অর্থ একটা বড় শক্তি।
আনন্দদা আমাকে একটা চাকরি জোগাড় করে দিয়েছেন। আশা করি, তাতেই চলে যাবে। ওই তেত্রিশ হাজার না পেলেও অসুবিধেয় পড়ব না।
বিনয় তার সংকল্পে এতটাই অনড় যে কী বলবেন, অবনীমোহন ঠিক করে উঠতে পারলেন না।
সুধা হঠাৎ বলে ওঠে, বাবা, তুমি তো বাড়ি বেচে চলে যাচ্ছ। বিনু কোথায় থাকবে?
অবনীমোহনের উত্তর দেওয়া হল না। দুজন মাঝবয়সী ভদ্রলোক দরজার সামনে এসে দাঁড়ালেন, ভেতরে আসতে পারি?
অবনীমোহন ব্যস্ত হয়ে উঠলেন, আসুন, আসুন– বিনয়ের পাশে যে ফাঁকা চেয়ারগুলো পড়ে ছিল সেখানে তাদের বসানো হল। একজন বেশ লম্বা, ধারালো ফলার মতো মেদহীন স্বাস্থ্য। রীতিমতো সুপুরুষ। পরনে নিখুঁত বিলেতি স্যুট। তার সঙ্গীটির উচ্চতা মাঝারি। ভারী চেহারা। গোলাকার মুখ, শরীরে প্রচুর অনাবশ্যক চর্বি। পরনে ধুতি, সার্জের পাঞ্জাবির ওপর গলাবন্ধ লং কোট, মাথায় পাগড়ি। কপালে এবং কানের লতিতে চন্দনের বড় টিপ। ধুতি পরার ধরন, চন্দন এবং পাগড়ি চিনিয়ে দেয়, লোকটা মারোয়াড়ি।
অবনীমোহন ছেলেমেয়েদের সঙ্গে দুজনের পরিচয় করিয়ে দিলেন। স্যুট-পরাটি হাইকোর্টের নাম করা অ্যাডভোকেট। নাম অজিতেশ লাহিড়ি। তিনিই বাড়ি বিক্রির দলিল তৈরি এবং রেজিস্ট্রির ব্যবস্থা করবেন। ধুতিওল্লা রাধেশ্যাম জালান। বড়বাজারে তার গদি। নানা ধরনের ব্যবসা করেন। যেটুকু আন্দাজ করা গেল, লোকটার অঢেল টাকা।
অজিতেশ জিজ্ঞেস করলেন, বাড়ি বিক্রির বিষয়ে আপনার ছেলেমেয়ে জামাইদের মতামত নিয়েছেন?
রাধেশ্যামরা কয়েক পুরুষ কলকাতার বাসিন্দা। সামান্য টান থাকলেও বাংলাটা নির্ভুল বলেন। তারও একই জিজ্ঞাস্য, ছেলেমেয়েরা খুশি মনে বাড়ি বিক্রিতে রাজি হয়েছে কি না। বাবার সিদ্ধান্তের জন্য পরে যেন তারা আপশোষ না করে। কারও মনে দুঃখ দিয়ে তিনি সম্পত্তি খরিদ করতে চান না।
অবনীমোহন বললেন, না, কারও কোনও আপত্তি নেই। ওদের সঙ্গে আমি কথা বলেছি। লাহিড়ি সাহেব আপনি দলিল তৈরি করুন। রাধেশ্যামজি, আপনার কাছে আমার একটা অনুরোধ আছে।
রাধেশ্যাম বললেন, হাঁ হাঁ, বলুন কী অনুরোধ।
দলিল রেজিস্ট্রি হয়ে গেলেই আমি চলে যাব। আমার ছেলে বিনুর কথা আপনাকে সবই বলেছি। সবে পাকিস্তান থেকে এসেছে। ওর থাকার একটা ব্যবস্থা না হওয়া পর্যন্ত দয়া করে যদি ওকে কিছুদিন এখানে থাকতে দেন–
যতদিন ইচ্ছা ছোটবাবুজি এ-বাড়িতে থাকবেন। এক বছর, দুবছর–আমার আপত্তি নেই।
অবনীমোহন বললেন, কী বলে যে আপনাকে কৃতজ্ঞতা– তার কথা শেষ হবার আগেই প্রায় চেঁচিয়ে উঠল বিনয়, না না, বাবা চলে গেলে আমি আর এক মুহূর্তও এ-বাড়িতে থাকব না। নিজের বাবাই যখন ফেলে রেখে চলে যাচ্ছেন, অনাত্মীয়, অচেনা একটা মানুষের করুণা তার প্রয়োজন নেই।
ঘরের ভেতর অপার স্তব্ধতা নেমে আসে। সবাই ভীষণ অস্বস্তি বোধ করছিল। একসময় রাধেশ্যাম বললেন, ঠিক আছে ছোটবাবুজি, আপনার যেমন ইচ্ছা। এখন চলি– তিনি উঠে পড়লেন।
দেখাদেখি অজিতেশ লাহিড়িও চেয়ার ছেড়ে উঠে দাঁড়ালেন।
রাধেশ্যাম জালান এবং অজিতেশ লাহিড়ি চলে যাবার পর বিব্রতভাবে অবনীমোহন বললেন,একটা ব্যবস্থা করেছিলাম, তুই রাজি হলি না। আমি আর কদিনই বা কলকাতায় আছি। তারপর কোথায় থাকবি?
বিনয় রুক্ষ স্বরে বলতে যাচ্ছিল, তার সম্বন্ধে অবনীমোহনকে চিন্তা করতে হবে না। ধর্মকর্ম আর গুরুদেব নিয়ে যিনি মত্ত, অন্যের দুঃখ কষ্ট, সুবিধা অসুবিধা নিয়ে তার বিচলিত না হলেও চলবে। কিন্তু কী ভেবে থমকে গেল। উদাসীন মুখে শুধু বলল, দেখি—
হঠাৎ আনন্দ বলে ওঠে, এই নিয়ে আপনি দুশ্চিন্তা করবেন না। বিনু আমাদের কাছে থাকবে। বিডন স্ট্রিট থেকে ওর অফিস খুব দূরে নয়, হেঁটেই চলে যাওয়া যায়।
চকিতে হেমনলিনীর চেহারা চোখের সামনে ফুটে ওঠে। কী নিষ্ঠুরভাবেই না ওই মহিলা একরকম গলাধাক্কা দিয়ে ঝিনুককে বাড়ি থেকে তাড়িয়ে দিয়েছিলেন। সে যে কী মানসিক পীড়ন! ঝিনুকের সেই চরম লাঞ্ছনা এবং অপমান এই তো সেদিনের ঘটনা। পলকের জন্যও সে-সব ভুলতে পারে না বিনয়। সারাক্ষণ সেগুলো তার মাথায় যেন শেল বেঁধাতে থাকে। মুখ কঠোর হয়ে ওঠে তার। খুব ঠাণ্ডা গলায় সে বলে, আপনাদের বাড়িতে থাকার কথা বলবেন না আনন্দদা। আমি ওখানে কিছুতেই যাব না।
বিনয়ের অনিচ্ছার কারণটা বুঝতে পারে আনন্দ। ঝিনুকের অসম্মানে সবচেয়ে বেশি ক্লেশ আর যাতনা যে ভোগ করেছে সে বিনয়। মুখ কালো হয়ে যায় আনন্দর। কিছু একটা উত্তর দিতে চেষ্টা করে কিন্তু গলায় স্বর ফোটে না।
আনন্দর ডান পাশে ছিল সুনীতি। ঝিনুকের প্রতি হেমনলিনীর আচরণে সেও কম কষ্ট পায়নি। বিষণ্ণ দৃষ্টিতে একবার বিনয়ের দিকে তাকিয়েই চোখ নামিয়ে নেয়। সে জানে তার এই ভাইটি ভীষণ জেদি। শত অনুরোধেও সে তার শ্বশুরবাড়িতে আর কখনও যাবে না।
বিনয়ের গা ঘেঁষে বসে ছিল সুধা। সে বলল, ঠিক আছে, বিনুকে আমার কাছেই নিয়ে যাব।
ছোটদি আর হিরণের প্রতি কৃতজ্ঞতার শেষ নেই বিনয়ের। অপার মমতায় ওরা ঝিনুককে কাছে টেনে নিয়েছিল। লাঞ্ছিত মেয়েটা ভয়ে গ্লানিতে আতঙ্কে কুঁকড়ে থাকত। সুধাদের কাছে এসে স্বাভাবিক হয়ে গিয়েছিল সে। কতকাল পর সহজভাবে শ্বাস নিতে পারছিল। ত্রাসের বেড়াজাল ছিঁড়ে খুশিতে তখন সে ভরপুর। চঞ্চল পাখির মতো তখন সে ডানা মেলতে শুরু করেছে। সারাক্ষণ তার কলকলানি, গান বাজনা সিনেমা থিয়েটার–সব ব্যাপারেই তার অফুরান কৌতূহল, অনন্ত প্রশ্ন। তার ভয়ার্ত মলিন মুখে ফিরে এসেছিল ঝলমলে হাসি। কত যত্নে, কত মায়ায় সুধারা ঝিনুকের দুঃখের স্মৃতিগুলোকে যে মুছে দিয়েছিল।
ছোটদির কথার জবাব দেয় না বিনয়। নীরব থেকে বুঝিয়ে দিল সুধাদের কাছে থাকতে তার আপত্তি নেই। সেখানে সে স্বাচ্ছন্দ্যই বোধ করবে। দিবারাত্রি হেমনলিনীর মুখ অন্তত দেখতে হবে না। তবু একটু দ্বিধা সূক্ষ্মভাবে মাথার ভেতর কোথায় যেন খোঁচা দিতে থাকে। সুধারা খুব যত্ন করেই তাদের কাছে রাখবে। কিন্তু চিরকাল তত বোন-ভগ্নীপতির বাড়িতে থাকা যায় না। সে ভেবে নিল, অবনীমোহন চলে যাবার পর আপাতত কিছুদিন সুধাদের কাছেই কাটাবে। তারপর যত তাড়াতাড়ি সম্ভব আলাদা ব্যবস্থা করে নেবে।
ঘরের ভেতর নৈঃশব্দ্য নেমে এসেছিল।
এবার অবনীমোহন বললেন, তখন ওই তেত্রিশ হাজার টাকার বিষয়ে আলোচনা করতে করতে অন্য কথা এসে গেল। তোমরা কেউ তো টাকাটা নিতে রাজি না। কিন্তু ওটার বন্দোবস্ত করা দরকার। আমি একটা কথা ভেবেছি।
কেউ কোনও প্রশ্ন করল না। উৎসুক চোখে তাকিয়ে রইল।
অবনীমোহন থামেননি, এখন হয়তো তোমাদের আপত্তি রয়েছে। পরে মত বদলেও যেতে পারে। চিন্তা করে দেখলাম টাকাটা তোমাদের তিনজনের নামে ব্যাঙ্কে অ্যাকাউন্ট খুলে রেখে যাব। পরে তোমরা যা ভাল বুঝবে তা-ই কোরো।
আনন্দ নিচু গলায় বলল, ঠিক আছে, আপনার যখন সেরকম ইচ্ছে তাই করুন।
অবনীমোহন বললেন, আমার আরও কিছু কথা আছে।
বলুন–
তোমরা জানো, যুদ্ধের আমলে রাজদিয়ায় মজিদ মিঞার কাছ থেকে তিরিশ কানি ধান-জমি কিনে চাষবাস শুরু করেছিলাম। তারপর তো কনট্রাক্টরি করতে আসামে গেলাম। সুধা-সুনীতির বিয়ের সময় মাঝখানে একবারই মাত্র রাজদিয়ায় যাওয়া হয়েছিল। যুদ্ধ থামলে সোজা চলে এলাম কলকাতায়
অবনীমোহনের বক্তব্য ঠিক ধরতে পারছিল না আনন্দরা। তারা তাকিয়েই থাকে।
অবনীমোহন সবিস্তার জানালেন, কবছর আসামে এবং পরে কলকাতায় কাটানোর কারণে রাজদিয়ার জমিজমা কী অবস্থায় আছে, সে-সম্বন্ধে তাঁর ধারণা নেই। তাছাড়া যৌবনের শুরু থেকে ঊর্ধ্বশ্বাসে একবার এদিকে একবার সেদিকে দৌড়তে দৌড়তে হঠাৎ গতিপথ পুরোপুরি বদলে গেল। জীবনে কত কী-ই তো করেছেন! অধ্যাপনা। ব্যবসা। কন্ট্রাক্টরি। চাষবাস। কিন্তু কোনও কিছুই দীর্ঘকাল তাঁকে আটকে রাখতে পারেনি। এটা ছেড়ে ওটা, ওটা ছেড়ে সেটা, সেটা ছেড়ে অন্য একটা এভাবেই কেটে গেছে জীবনের বেশির ভাগটাই। লম্বা দৌড়ের পর পরমায়ুর শেষ মাথায় পৌঁছে স্থিত হয়েছেন অবনীমোহন। এখন তার একটাই পথ, একটাই গন্তব্য। ধর্ম, গুরুদেব এবং তার আশ্রম। গৃহী জীবনের সমস্ত চিন্তা পেছনে ফেলে তিনি কলকাতা থেকে চলে যেতে চান। বাড়ি বিক্রি, ঋণশোধ–সব ব্যবস্থাই হয়ে গেছে। বিনয় চাকরি পেয়েছে। সেদিক থেকে তার দুর্ভাবনার অবসান ঘটেছে। বাকি শুধু রাজদিয়ার ওই তিরিশ কানি জমি।
অবনীমোহন বিনয়কে জিজ্ঞেস করলেন, আমি আসামে চলে যাবার পর আমাদের জমিগুলো কি এমনিই পড়ে থাকত?
বিনয় বলল, না, তোক দিয়ে নিজের জমিজমার সঙ্গে দাদু ওগুলোও চাষ করাতেন। এ কবছর ধান-পাট বিক্রি করে বেশ কিছু টাকা পাওয়া গেছে। সে-সব দাদুর কাছে আছে।
পাকিস্তানে যা চলছে ওই টাকা ইন্ডিয়ায় নিয়ে আসা এখন অসম্ভব। সে যাক, আমি অন্য একটা কথা ভাবছিলাম।
বিনয় দুচোখে প্রশ্ন নিয়ে তাকায়।
অবনীমোহন বললেন, জমিগুলোর দলিল টলিল কার কাছে রয়েছে? তুই কি সঙ্গে করে নিয়ে এসেছিস?
না। ওগুলো দাদুর কাছেই আছে। বিনয় জানায়, যে অবস্থায় তাকে পাকিস্তান ছেড়ে চলে আসতে হয়েছে, দলিলের কথা তখন মাথায় আসেনি। হেমনাথও সেই সময় এমনই বিচলিত, এতটাই আতঙ্কগ্রস্ত যে অন্য কোনও দিকে তার লক্ষ্য ছিল না। সীমান্ত পেরিয়ে ঝিনুককে নিয়ে নিরাপদে কীভাবে ঘাতকবাহিনীর নজর এড়িয়ে বিনয় ইন্ডিয়ায় পৌঁছবে, সেটাই ছিল একমাত্র চিন্তা। যদি মনে করে হেমনাথ জমিজমার দলিলগুলো সঙ্গে দিতেন, বিপদ শতগুণ বেড়ে যেত। কেননা, পাকিস্তান বর্ডারে ওগুলো ছিনিয়ে নেওয়া হতো।
অবনীমোহন স্বস্তিবোধ করেন, মামাবাবুর কাছে রয়েছে। এ একরকম ভালই হয়েছে। পাকিস্তানে যা চলছে, দলিল কেড়ে নিলে জমিগুলো খুব সম্ভব হাতছাড়া হয়ে যেত। একটু থেমে বললেন, খবরের কাগজে পড়ি, গায়ের জোরে ওখানে মাইনোরিটিদের প্রপার্টি দখল করে নেওয়া হচ্ছে। দলিলগুলো আছে, এটুকুই যা সান্ত্বনা।
বিষয় সম্পত্তি সম্পর্কে অনেক আগেই যিনি মোহমুক্ত হয়েছেন, গৃহী জীবনের সমস্ত স্মৃতি পেছনে ফেলে যিনি চিরকালের মতো গুরুর আশ্রমে যাবার জন্য পা বাড়িয়ে দিয়েছেন, পাকিস্তানের কয়েক কানি জমির ব্যাপারে তিনি যে কেন এত চিন্তিত, কারণটা ঠিক ধরা যাচ্ছে না।
অবনীমোহন অবশ্য সব বিশদ করে বুঝিয়ে দিলেন। আপাতত রাজদিয়ার জমিগুলো হেমনাথের রক্ষণাবেক্ষণে যেমন আছে তেমনই থাক। পরে পাকিস্তানের অবস্থা যদি আদৌ ফেরে, সুদিন আসে, বিনয়, হিরণ এবং আনন্দ দেশে গিয়ে বা হেমনাথকে চিঠি লিখে তার পরামর্শমতো ওগুলোর ব্যবস্থা। করতে পারে। অবনীমোহন বলতে লাগলেন, তিনজনের পক্ষে একসঙ্গে যদি যাওয়া সম্ভব না হয়, আমি এমনভাবে পাওয়ার অব অ্যাটর্নি দিয়ে যাব, যাতে যে-কেউ গিয়ে জমি বিক্রি করে আসতে পারবে। অবশ্য এতে পাকিস্তানে কাজ হবে কি না জানি না। তবে একটা কথা মনে রেখো, কেউ প্রাণের ঝুঁকি নিয়ে রাজদিয়ায় যাবে না।
বিনয়রা উত্তর দিল না। ছেলেমেয়ে এবং জামাইদের মুখ দেখে অবনীমোহনের মনে হয় না, সুদূর রাজদিয়ার এক টুকরো ভূখণ্ড নিয়ে তাদের বিন্দুমাত্র আগ্রহ আছে।
.
০৮.
সেই যে হিমঋতুর এক বিকেলে পারিবারিক সভা বসেছিল, তারপর পলকে যেন চারটি দিন কেটে গেল। এর মধ্যে রাধেশ্যাম জালানের নামে বাড়ি রেজিস্ট্রি হয়ে গেছে। বিনয়ের নামে রাজদিয়ার জমিজমা সম্পর্কে পাওয়ার অফ অ্যাটর্নির বন্দোবস্ত করে দিয়েছেন অবনীমোহন। তারপরও একটা সমস্যা দেখা দিয়েছিল। ভবানীপুরের তেতলা বাড়িটা জুড়ে সেকেলে ভারী ভারী প্রচুর আসবাব। সবই মেহগনি কাঠের। কত কাল ধরে কত যত্নে তিনি আর সুরমা এ-সব তৈরি করিয়েছিলেন! কত সুখস্মৃতি যে ওগুলোর সঙ্গে জড়িয়ে আছে।
অবনীমোহনের ইচ্ছা ছিল, সুধা আর সুনীতি ভাগ করে আপাতত আসবাবগুলো নিক। পরে। বিনয় বিয়ে-টিয়ে করে ঘর-সংসার পাতলে সে যদি এইসব খাট আলমারি থেকে কিছু পছন্দ টছন্দ। করে নিতে চায়, দুই বোন তা দিয়ে দেবে।
এই বিলি-ব্যবস্থায় প্রচণ্ড আপত্তি বিনয়ের। বাবার প্রতি তার তীব্র অভিমান। হেমনলিনীর মতো তিনিও ঝিনুকের সঙ্গে যে নির্দয় আচরণ করেছেন তাতে তার কোনও কিছুই সে নেবে না। একটি কপর্দকও নয়। অবশ্য অবনীমোহনের মুখের ওপর সে-কথা না বললেও, সিদ্ধান্ত নিয়েই ফেলেছে।
সুধা এবং সুনীতিরও প্ৰরল অনিচ্ছা। যে-অবনীমোহন তাদের ত্যাগ করে চলে যাচ্ছেন তার টাকা পয়সা বা অন্য কোনও কিছুর ভগ্নাংশও তারা ছুঁতে চায় না। তাছাড়া, সুধার ভাড়া বাড়িটা দোতলা হলেও বেশ ছোট। তার নিজেরই নানা জিনিসে বোঝাই। এর ভেতর বড় বড় খাট আলমারি নিয়ে কোথায় তুলবে? সুনীতি অবশ্য সে সমস্যা নেই। তাদের বিশাল বাড়ি। কিন্তু আনন্দ, বিশেষ করে হেমনলিনী চান না, ছেলের শ্বশুরবাড়ির পুরানো, ব্যবহার-করা আসবাব তাঁর বাড়িতে ঢুকুক। শেষ পর্যন্ত অনিচ্ছাসত্ত্বেও তিনি রাজি হয়েছেন। একতলার দুটো ফাঁকা ঘরে কিছুদিনের জন্য ওগুলো গাদাগাদি করে রাখা হবে। আনন্দদের বাড়িতে মালপত্র পাঠিয়েও দেওয়া হয়েছে।
.
যাবতীয় আয়োজন শেষ। খগেন এবং অবনীমোহনের টিকেট কাটা হয়ে গেছে। আজ তারা সন্ধের ট্রেনে হরিদ্বার চলে যাবেন।
বিনয় আপাতত ভবানীপুরের বাড়িতেই আছে। বিকেলে আনন্দ সুনীতি সুধা আর হিরণ চলে এল। তারা সবাই অবনীমোহনের সঙ্গে হাওড়ায় গিয়ে তাদের ট্রেনে তুলে দিয়ে আসবে। অবনীমোহনের ইচ্ছা ছিল না। কষ্ট করে কারও স্টেশনে যাবার দরকার নেই। কিন্তু তার আপত্তিতে কেউ কান দেয়নি।
রাধেশ্যাম জালানকে আসতে বলেছিলেন অবনীমোহন। তিনিও এসে গেছেন। বাড়ির চাবি তার হাতে দিয়ে খগেনকে দিয়ে দুটো ট্যাক্সি ডাকানো হল। মালপত্র সামান্যই। একটা মাঝারি চামড়ার সুটকেসে অবনীমোহনের খানকতক জামাকাপড়, কটি ধর্মগ্রন্থ এবং টুকিটাকি ছোটখাটো জিনিস। আর আছে হোল্ড-অলে বাঁধা বিছানা। খগেনেরও গোটা দুই পুঁটলি হয়েছে। সব একটা ট্যাক্সির ডিকিতে ভরা হলে সেটায় উঠলেন অবনীমোহন। পেছনের সিটে তার দুপাশে বসেছে সুধা আর সুনীতি। সামনের সিটে ড্রাইভারের পাশে বিনয়। দ্বিতীয় ট্যাক্সিটায় আনন্দ, হিরণ এবং খগেন।
ছেলেবেলা থেকেই সুধার বড় বেশি আবেগ। অবনীমোহন সব মায়া, সব বন্ধনের গিটগুলো ছিঁড়ে ছিঁড়ে চিরকালের মতো চলে যাচ্ছেন। ট্যাক্সিতে ওঠার পর থেকে অঝোরে কেঁদে চলেছে সুধা। কান্নার দমকে সারা শরীর কেঁপে কেঁপে উঠছে। চোখের জলে ভেসে যাচ্ছে বুক। সুনীতির স্বভাবটা চাপা ধরনের। সেও কাঁদছে, কিন্তু শব্দহীন। চোখ দুটো ফোলা ফোলা, টকটকে লাল এবং সজল।
বিনয় উইন্ডস্ক্রিনের বাইরে রাস্তার দিকে তাকিয়ে ছিল। নিমেষের জন্যও পেছন ফিরে দেখছিল না। অবনীমোহনের প্রতি তার সুতীব্র ক্ষোভ। বুকের ভেতর কত যে অভিযোগ পুঞ্জীভূত হয়ে আছে। কিন্তু এই মুহূর্তে সে-সব উধাও। জগতে এই মানুষটির সঙ্গে তার সম্পর্ক সব চেয়ে নিবিড়। এরই রক্ত তার শিরায় শিরায় বয়ে চলেছে। এরকম নিকটজন আরও একজন ছিলেনমা। তিনি তো রাজদিয়ায় চিতাভস্মে কবেই বিলীন হয়ে গেছেন। বাবার সঙ্গে এ-জীবনে আর হয়তো কখনও দেখা হবে না।
বিনয় পুরুষমানুষ। সুধার মতো হাউ হাউ করে কাঁদতে পারে না। কিন্তু বুকের ভেতর থেকে কান্না উথলে বেরিয়ে আসতে চাইছে। ঠোঁটে ঠোঁট টিপে প্রাণপণে সেটা রুখে দিচ্ছিল সে।
অবনীমোহন মেরুদণ্ড টান টান করে স্থির হয়ে বসে আছেন। চিরবিদায়ের আগে মেয়েদের কান্না বা বিনয়ের থমথমে চেহারা তাকে কতখানি চঞ্চল করেছে, বাইরে থেকে বোঝার উপায় নেই। আবেগহীন সুরে মাঝে মাঝে তিনি বলে উঠছেন, কেঁদো না, কেঁদো না।
পৌনে ছটায় ট্রেন। মিনিট কুড়ি আগেই হাওড়ায় পৌঁছে গেলেন অবনীমোহনরা। রিজার্ভ করা বার্থ খুঁজে বার করতে বেশি সময় লাগল না।
সুধা-সুনীতি হোল্ড-অল খুলে যত্ন করে বিছানা পেতে অবনীমোহনকে বসালো। হিরণ আর আনন্দ তার সুটকেস এবং অন্য টুকিটাকি জিনিস বাঙ্কে রেখে দিল।
অবনীমোহনের সামনের বার্থটা খগেনের। সে তার পোঁটলা দুটো বাঙ্কের মাথায় রেখে একধারে দাঁড়িয়ে আছে। সুধারা তার বার্থে বসে পড়ল।
ধরা ধরা গলায় সুনীতি খগেনকে বলল, তুমি তো বাবার সঙ্গে থাকবে
খগেন ঘাড় কাত করল, হ্যাঁ বড়দি
দেখো, বাবার যেন কোনওরকম অসুবিধে না হয়–
খগেন জানায়, না, হবে না। পাঁচ বছর সে অবনীমোহনের সঙ্গে আছে। ছায়ার মতো। সেবাযত্নের কখনও ত্রুটি হয়নি। ভবিষ্যতেও হবে না।
হিরণ অবনীমোহনকে বলল, একেবারে ভুলে গিয়েছিলাম। আপনার হরিদ্বারের ঠিকানাটা নেওয়া হয়নি। পকেট থেকে কলম আর এক টুকরো কাগজ বার করল সে।
অবনীমোহন জিজ্ঞেস করলেন, ঠিকানা নিতে চাইছ কেন?
হিরণ থতিয়ে গেল, কোনও দরকার হলে আপনার সঙ্গে যোগাযোগ করব। সেই জন্যে
অবনীমোহন বললেন, হরিদ্বারের ঠিকানা নিয়ে লাভ নেই। কতদিন সেখানে থাকব, জানি না। গুরুদেব হয়তো কনখল কি উত্তরকাশীর আশ্রমে পাঠিয়ে দেবেন। তেমন বুঝলে আমিই তোমাদের চিঠি লিখব।
বিনয় বাবাকে লক্ষ করছিল। মনে হল, অবনীমোহন তাদের সঙ্গে সব সম্পর্ক ছিন্ন করে দিতে চান, চিরতরে। ঠিকানা না দেবার কারণ সেটাই। তাছাড়া তার ধারণা, বাবা বললেন বটে, কিন্তু কোনওদিনই হয়তো চিঠি লিখবেন না।
ট্রেন ছাড়ার সময় হয়ে এসেছিল। অবনীমোহন বললেন, আর বসে থেকো না, তোমরা গাড়ি থেকে নেমে যাও।
প্ল্যাটফর্মে নেমে জানালার ধারে দাঁড়িয়ে থাকে সবাই। বিষণ্ণ। নীরব। চোখেমুখে সীমাহীন ব্যাকুলতা।
একসময় গার্ডের হুইসিল শোনা গেল। কয়লার ইঞ্জিন তীক্ষ্ণ সিটি বাজিয়ে সারা স্টেশন চকিত– করে স্টার্ট দিল। ধীর গতিতে বিশাল সরীসৃপের মতো ট্রেনটা প্ল্যাটফর্ম পেছনে ফেলে এগিয়ে যেতে লাগল।
যতক্ষণ অবনীমোহনকে দেখা যায়, হাত নাড়তে থাকে সুধারা। অবনীমোহনও জানালার পাশে বসে হাত নাড়ছিলেন। খানিক পরে দূরে সবুজ আলো জ্বালিয়ে যে ডিসটান্ট সিগনালগুলো নতমস্তকে দাঁড়িয়ে আছে, সেগুলোর পাশ দিয়ে ট্রেনটা অন্ধকারে উধাও হয়ে গেল। অবনীমোহনের জীবনের নানা পর্ব শেষ। এবার অন্তিম পর্বের দিকে তাঁর চিরতরে প্রস্থান।
ট্রেন মিলিয়ে যাবার পরও প্ল্যাটফর্মে কিছুক্ষণ দাঁড়িয়ে রইল বিনয়রা। তারপর ভারী গলায় হিরণ বলল, এবার ফেরা যাক।
আগেই ঠিক করা আছে, স্টেশন থেকেই হিরণ আর সুধা বিনয়কে সোজা তাদের টালিগঞ্জের বাড়িতে নিয়ে যাবে। আনন্দ আর সুনীতি চলে যাবে বিডন স্ট্রিটে।
স্টেশনের ঠিক বাইরে একধারে ট্যাক্সি স্ট্যান্ড। তার গা ঘেঁষে আলাদা আলাদা ঘোড়ার গাড়ি আর রিকশার জটলা।
আনন্দ সুধাদের বলল, তোমাদের অনেক দূর যেতে হবে। একটা ট্যাক্সি নাও। তাড়াতাড়ি পৌঁছে যাবে।
হিরণ বলল, তাই ভেবে রেখেছি। আপনারা?
আমরা ঘোড়ার গাড়ি নেব। হ্যারিসন রোড আর সেন্ট্রাল অ্যাভেনিউ ধরে গেলে বিডন স্ট্রিটে। যেতে বেশিক্ষণ লাগবে না। চল, আগে তোমাদের ট্যাক্সি ধরিয়ে দিই ।
স্ট্যান্ডে লাইন দিয়ে ট্যাক্সি দাঁড়িয়ে ছিল। তার একটায় সুধাদের তুলে দিয়ে বিব্রতভাবে আনন্দ বলল, বিনু, বলার মুখ নেই তবু একটা অনুরোধ করছি। যদি কখনও তোমার ইচ্ছে হয়, আমাদের বাড়ি চলে এস।
বিনয় উত্তর দিল না। আনন্দকে সে আগেই জানিয়ে দিয়েছে, ওদের বাড়িতে আর কখনও যাবে না। সেই সিদ্ধান্ত তড়িঘড়ি বদলাবার কোনও কারণ নেই।
ট্যাক্সি ছেড়ে দিলে আনন্দরা ঘোড়ার গাড়ির আস্তানার দিকে চলে গেল।
.
০৯.
এবার সুধাদের বাড়ি আসার পর বিনয়ের কোনও ব্যাপারেই যেন চাড় নেই। শরীর আর মন জুড়ে বিচিত্র এক জড়তা। শুধু তা-ই না, সেই সঙ্গে অসীম ক্লান্তি। চরম অবসাদ। মা তো কবেই চলে গেছেন। ঝিনুক নিরুদ্দেশ। এরা দুজনে জীবনের অনেকখানি অংশ ফাঁকা করে দিয়ে গেছে। অবনীমোহনের প্রতি তার প্রবল বিতৃষ্ণা। তবু তিনি হরিদ্বারে চলে যাবার পর আর-এক দিকে শূন্যতার সৃষ্টি হয়েছে। এই মানুষটার সঙ্গে অনেকগুলো বছর যোগাযোগ ছিল না। কিন্তু তিনি যে শিরায় স্নায়ুতে, সমস্ত অস্তিত্বে, শত বন্ধনে জড়িয়ে ছিলেন, এখন সেটা টের পাওয়া যাচ্ছে।
একে একে প্রিয়জনেরা দূরে সরে যাচ্ছে। মা। বাবা। ঝিনুক। বাকি রয়েছে দুই দিদি। কিন্তু তারাও তো অন্যের স্ত্রী। বিনয়ের প্রতি তাদের অপার মায়া, গভীর সহানুভূতি। তবু অস্বীকার করার উপায় নেই, তারাও অনেকটাই পর হয়ে গেছে। সুনীতির মাথার ওপর রয়েছেন হেমনলিনী। তার দাপট, তার কর্তৃত্বের কাছে সারাক্ষণ সে তটস্থ হয়ে থাকে। শ্বশুরবাড়িতে সুনীতির ক্ষমতা আর কতটুকু! ইচ্ছা থাকলেও সে কি ঝিনুককে বাড়িতে রাখতে পেরেছে? সুধা অবশ্য দুহাত দিয়ে ঝিনুককে আগলে রেখেছিল। কিন্তু তার দাদাশ্বশুর আর জেঠশাশুড়ি বাড়িতে থাকলে কতটা কী করতে পারত, বলা মুশকিল। এই যে হিরণরা তাকে এভাবে এখানে নিয়ে এসেছে, পাটনা থেকে দ্বারিক দত্তরা ফিরে এলে তারা এটা কতখানি ভাল চোখে দেখবেন, কে জানে। মেয়েদের বিয়ে হয়ে গেলে তাদের স্বত্ব বাপের বাড়ির লোকজনদের হাতছাড়া হয়ে যায়। অবশ্য অফিসে জয়েন করার পর সাত দিনও সে এখানে থাকবে না। অন্যের করুণার ওপর নির্ভর করতে হবে ভাবলেই ভীষণ অস্বস্তি হয় বিনয়ের।
অবনীমোহন পুরানো সব বন্ধন ছিঁড়ে গুরুর আশ্রমে চলে যাবেন, আগেই তা স্থির হয়ে ছিল। এটা আকস্মিক কোনও ঘটনা নয়। তবু সত্যিই যখন তিনি চলে গেলেন সেই ধাক্কাটা তীব্রভাবে নাড়া দিয়ে গেছে হিরণ এবং সুধাকেও।
সুধা চিরকালই চুলবুলে। সদা চঞ্চল। সারাক্ষণ চারপাশে কলরোল তুলে হাওয়ায় উড়তে থাকে। হিরণও খুব আমুদে। হাসিখুশি। কখনও কখনও হুল্লোড়বাজ। কিন্তু ওরাও কেমন যেন চুপচাপ হয়ে গেছে। বাড়ির আবহাওয়া ম্রিয়মাণ। মলিন। বিষাদ-মাখানো।
কিন্তু শোক, দুঃখ বা মানসিক আঘাতের তীব্রতা চিরস্থায়ী হয় না। ধীরে ধীরে জাগতিক নিয়মেই তার উপশম ঘটে।
তিনদিনের দিন সকালবেলা চা খেয়ে, বাসি জামাকাপড় পালটে বিনয় বলল, হিরণদা, ছোটদি, আমি একটু বেরুচ্ছি।
মাঝখানের দুটো দিন শুয়ে বসে, অস্থিরভাবে পায়চারি করে বা জানালার পাশে দাঁড়িয়ে অন্যমনস্কর মতো আকাশের দিকে তাকিয়ে থেকে কাটিয়ে দিয়েছে বিনয়। কিন্তু দোতলার কটা কুঠুরির ভেতর আটকে থাকতে আজ আর ভাল লাগছে না। বড় বেশি একঘেয়ে মনে হচ্ছে। ভীষণ ক্লান্তিকর।
সুধা অবাক হয়ে জিজ্ঞেস করে, কোথায় যাবি?
বিনয় বলল, এই একটু ঘুরে টুরে আসি।
সুধা কী বলতে যাচ্ছিল, তাকে থামিয়ে দিল হিরণ, ঘুরেই আসুক। মন খারাপ করে ঘরে বসে থাকার মানে হয় না।
সুধা বলল, বেশি দেরি করিস না।
আচ্ছা–
ট্রাম রাস্তায় এসে ফুটপাথ ধরে টালিগঞ্জ রেল ব্রিজের দিকে হাঁটতে লাগল বিনয়। বিশেষ কোনও গন্তব্য নেই। কেমন যেন দূরমনস্ক। লক্ষ্যহীন।
ঝিনুক নিখোঁজ হবার পর কটা দিন উদভ্রান্তের মতো এই শহরের বড় বড় রাস্তা এবং জিলিপির প্যাঁচ-লাগা অগুনতি অলিগলিতে ছুটে বেড়িয়েছে বিনয়। তার উদ্যম প্রায় শেষ। উদ্দীপনা স্তিমিত। আশাও প্রায় বিলীন। ক্রমশ সে বিশ্বাস করতে শুরু করেছে, ঝিনুককে আর কখনও পাওয়া যাবে না। বৃথাই কলকাতার পথে পথে ঘুরে জীবনীশক্তিকে ক্ষয় করে ফেলা।
হাঁটতে হাঁটতে কখন সাদার্ন অ্যাভেনিউর কাছাকাছি চলে এসেছে, খেয়াল নেই। আচমকা রামরতন গাঙ্গুলির মুখটা মনে পড়ে গেল। জামতলির বৃদ্ধ, শ্রদ্ধেয় মাস্টারমশাইটি প্রায় সমস্ত জীবন জাতিগঠনের কাজে কাটিয়ে দিয়েছেন। শেষ বয়সে শরীর যখন অশক্ত, জরার ভারে পিঠ নুয়ে পড়েছে, সেই সময় এক কাপড়ে পাকিস্তান থেকে তাঁকে ভয়ে আতঙ্কে পূর্বপুরুষের বাসভূমি ছেড়ে ইন্ডিয়ার দিকে পা বাড়াতে হয়েছিল। সম্পূর্ণ নিঃস্ব। মাথার ওপর পাষাণভারের মতো বৃদ্ধা স্ত্রী, এক বিধবা এবং দুই তরুণী মেয়ে। তখন সারাক্ষণ মৃত্যুভয়। জলেস্থলে ঘাতকবাহিনী দাপিয়ে বেড়াচ্ছে। এই বুঝি মারণাস্ত্র নিয়ে ঝাঁপিয়ে পড়ল! এই বুঝি দুই যুবতী মেয়েকে কেড়ে নিয়ে গেল!
রাজদিয়ার আশু দত্তর সঙ্গে রামরতনের অনেকটাই মিল। তবে রামরতনের সমস্যা অনেক জটিল। তার স্ত্রী আছেন, তিন মেয়ে আছে। সেদিক থেকে আশু দত্ত প্রায় ঝাড়া হাত-পা। বৃদ্ধা অথর্ব মা ছাড়া তাঁর কেউ নেই।
তারপাশার স্টিমারঘাটে রামরতনদের সঙ্গে বিনয়ের প্রথম আলাপ। স্টিমারের ডেকে গাদাগাদি ভিড়ে শয়ে শয়ে সর্বস্ব খোয়ানো শরণার্থীর সঙ্গে তারা এসেছিল গোয়ালন্দে। তারপর কলকাতার ট্রেন ধরেছিল। কিন্তু পাকিস্তানের সীমান্ত পেরিয়ে ইন্ডিয়ায় পৌঁছনো আর হল না। জীবন্ত রামরতন আসতে পারেননি, এসেছিল তার নিষ্প্রাণ শরীর। পথেই তার যাবতীয় যন্ত্রণা আর দুর্ভাবনার অবসান ঘটে গেছে।
শিয়ালদায় রামরতনের ভাইপো বিমলকে বিনয় কথা দিয়েছিল, খুব শিগগিরই একদিন তাদের বাড়ি যাবে। কিন্তু শোকাতুর মানুষগুলোর কথা ভাবার মতো সময়ই পাওয়া যায়নি। কলকাতায় পা দেবার সঙ্গে সঙ্গে কত কিছুই না ঘটে গেল। সুনীতিদের বাড়ি গিয়ে ঝিনুকের চরম লাঞ্ছনা, সুধাদের কাছে আশ্রয় পাওয়া, খবরের কাগজে আনন্দর চাকরি জোগাড় করে দেওয়া, তীর্থস্থান থেকে অবনীমোহনের ফিরে আসা, ভবানীপুরের বাড়ি বিক্রি, ঝিনুকের প্রতি অবনীমোহনের হৃদয়হীন আচরণ, জনমদুখিনী মেয়েটার নিখোঁজ হওয়া, চিরকালের মতো অবনীমোহনের গুরুর আশ্রমে চলে যাওয়া। একের পর এক ঘটনা। একের পর এক সংকট। এ-সবের বাইরে তার চিন্তায় আর কিছুই ছিল না।
অঘ্রানের এই সকালে নরম শীতল রোদে যখন চারদিক ভরে আছে, উত্তুরে হাওয়ার দাপট টের পাওয়া যাচ্ছে প্রতি মুহূর্তে, সেই সময় রামরতনের স্ত্রী এবং তার মেয়েদের জন্য এক ধরনের আকুলতা অনুভব করে বিনয়।
এখনও অফিস টাইমের ভিড় শুরু হয়নি। ট্রাম বাস বেশ ফাঁকা ফাঁকা। রাস্তার ওপারে গিয়ে একটা দোতলা বাসে উঠে পড়ল বিনয়। ওটার দৌড় বালিগঞ্জ থেকে শ্যামবাজার।
বিমলদের ঠিকানা তার স্পষ্ট মনে আছে। তিরিশ নম্বর মদন বড়াল লেন। রামরতন গোয়ালন্দগামী স্টিমারের ডেকে পাশাপাশি বসে বিশদভাবে বুঝিয়ে দিয়েছিলেন, শ্যামবাজারে চিত্রা সিনেমার পাশ দিয়ে মিনিট দুই হাঁটলেই বাঁ দিকের গলিটাই মদন বড়াল লেন।
দোতলা বাসটা আধ ঘণ্টার মধ্যে চিত্রা সিনেমার সামনে বিনয়কে পৌঁছে দিল। তারপর বিমলদের বাড়িটা খুঁজে বার করতে বেশিক্ষণ লাগল না।
এলাকাটা পুরানো এবং ঘিঞ্জি। গায়ে গায়ে সব বাড়ি। সবই সাদামাঠা, কারুকার্যহীন। কোথাও পাঁচ ইঞ্চি জায়গা ফাঁকা নেই। তবে আশেপাশে কোনও বস্তি টস্তি চোখে পড়ছে না।
বিমলদের বাড়িটা তেতলা। সদর দরজা হাট করে খোলা। রাস্তা থেকেই টের পাওয়া যায়, ভেতরে প্রচুর লোকজন। তাদের চলাফেরা, টুকরো টুকরো কথাবার্তা এবং বাসনকোসনের আওয়াজ ভেসে আসছে। সূর্যোদয় হয়েছে অনেক আগেই। আনকোরা একটা দিন। ঘর-গেরস্থালির ব্যস্ততা শুরু হয়ে গেছে।
বিনয় গলার স্বর উঁচুতে তুলে ডাকতে লাগল, বিমলবাবু–বিমলবাবু–
খানিক পরে দরজার সামনে এসে দাঁড়ালো বিমল নয়, রামরতনের মাঝবয়সী বিধবা মেয়ে বাসন্তী। বিনয়কে দেখে চকিতে তার চোখেমুখে চাপা আলোর মতো কিছু খেলে যায়। ব্যগ্র সুরে সে বলে, রোজই ভাবি আপনে আইবেন। কিন্তুক আহেন আর না। মায় (মা), আমি আর আমার দুই বইনে। রাস্তার দিকে তাকাইয়া থাকি। পরে ভাবলাম, পথের আলাপ। কে আর কারে মনে রাখে। চোখের আবডাল হইলে সগলে ভুইলা যায়—
তারপাশা থেকে কলকাতায় আসার সময় দেড় দিনেরও বেশি সময় তাদের একসঙ্গে কেটেছে। বিনয়ের মনে হয়েছিল, মহিলা স্বল্পভাষী। সারাক্ষণই বিমর্ষ। ম্রিয়মাণ। কিন্তু আজ প্রচুর কথা বলছে। বেশ অবাকই হল সে। বিব্রতভাবে কিছু একটা কৈফিয়ৎ দিতে চেষ্টা করে, কিন্তু তার আগেই হয়তো বাসন্তীর খেয়াল হয়, বিনয়কে বাড়ির বাইরে দাঁড় করিয়ে রাখা হয়েছে। ব্যস্তভাবে বলল, আহেন, ভিতরে আসেন। আপনেরে আমাগো বড় দরকার–
বাসন্তীর পিছু পিছু বাড়িতে ঢুকতে ঢুকতে সামান্য অস্বস্তি বোধ করে বিনয়। বিমল বাসন্তীর খুড়তুতো ভাই। নিজের পরিজনেরা থাকতে কেন তাকেই ওদের প্রয়োজন, কেন তার জন্য ওরা অপেক্ষা করে আছে, কে জানে।
.
১০.
সদর দরজা পেরুলেই মস্ত চাতাল। কোনও এক কালে, হয়তো পঞ্চাশ কি ষাট বছর আগে, ওটা যত্ন করে বাঁধানো হয়েছিল। চাকলা চাকলা সিমেন্ট উঠে এখন এবড়ো খেবড়ো, নানা জায়গায় ইট বেরিয়ে পড়েছে।
চাতালটার একধারে তিনটে এজমালি জলের কল। দুটো পরিষ্কার, জীবাণুমুক্ত জলের। টালার মস্ত ট্যাঙ্ক থেকে ওই জলটা দিনে তিনবার সাপ্লাই করা হয়। সকালে, দুপুরে এবং বিকেলে। খাওয়া, স্নান, রান্নাবান্না–সব এই জল দিয়ে। তৃতীয় কলটা গঙ্গাজলের। দিনরাত ওটা পাওয়া যায়। সরবরাহে কোনও ছেদ নেই। এই জলটা ঘর ধোওয়া, বাসন মাজা ইত্যাদি মোটা কাজের জন্য ভীষণ জরুরি। মাসখানেকের মতো কলকাতায় কাটানোর ফলে এই শহরের ওয়াটার সাপ্লাই সম্বন্ধে মোটামুটি একটা ধারণা হয়ে গেছে বিনয়ের।
সে জানে, সকালের দিকটায় এই মহানগরের লোকজনের ভীষণ ব্যস্ততা। তখন বাড়ির গিন্নিদের রান্নার তাড়া। ছেলেমেয়েদের স্কুল-কলেজে যাবার তাড়া। বাড়ির কর্তাদের অফিসে যাবার তাড়া। যাদের দোকান বা অন্য ব্যবসাপত্তর আছে তাদের বেরুবার তাড়া।
ভেতরে পা দিয়েই বিনয় আঁচ করে নিল, গোটা তেতলা বাড়িটা আগাপাশতলা ভাড়াটেতে ঠাসা। কলতলায় এখন মেলা বসে গেছে। বড় বড় টিনের বালতি, গামলা, ডেকচি নিয়ে দাঁড়িয়ে পড়েছে অনেকে। বিশেষ করে নানা বয়সের মেয়েরা। কিশোরী, যুবতী এবং মাঝবয়সী গিন্নিবান্নিরা তো আছেই, বেশ কজন পুরুষকেও দেখা গেল। কে আগে জল নেবে, কার বেরুবার বেশি তাড়া, এই নিয়ে রীতিমতো বচসাও চলছে। ওদিকে তিনটে পায়খানার সামনেও লাইন। কয়েকজন জলের বালতি এবং মগ নিয়ে দাঁতে দাঁত চেপে নিম্নগামী বেগ সামলাচ্ছে। বাসন্তী যে একটি অচেনা যুবককে বাড়িতে নিয়ে এসেছে, এই মুহূর্তে তার দিকে কারও লক্ষ্য নেই।
ঘরে ঘরে কয়লার উনুন ধরানো হয়েছে। চারপাশে শুধু ধোঁয়া আর ধোঁয়া। একতলায়, দোতলায়, তেতলায়–সর্বত্র।
চাতালটা ঘিরে সারি সারি ঘর। সেগুলোর সামনে দিয়ে টানা, চওড়া বারান্দা।
চাতালের আধাআধি পেরিয়ে ডান পাশে যেতে যেতে বাসন্তী ডাকতে লাগল, মা মা, দ্যাখো ক্যাঠা (কে) আইছে।
কোণের দিকের একটা ঘর থেকে বেরিয়ে এলেন রামরতনের স্ত্রী। তার দিকে চোখ পড়তেই বুকের ভেতরটা ধক করে ওঠে বিনয়ের। হৃৎস্পন্দন পলকের জন্য থমকে যায়। শিয়ালদা স্টেশনে শেষ তাকে দেখেছে সে। স্বামীর মৃতদেহ আগলে অঝোরে কাঁদছিলেন। তখনও তার পাকা চুলের সিঁথিতে ডগড়গে সিঁদুরের টান। কপালে মস্ত সিদুরের টিপ। হাতে ধবধবে শাখা, লাল পলা আর রুপো-বাঁধানো লোহা। পরনে লাল-পাড় শাড়ি। আর এখন? সিঁদুর নেই। শাখা নেই। লোহা নেই। গায়ে সাদা ফ্যাটফেটে সেমিজ আর থান। কদিনে বৃদ্ধা আমূল বদলে গেছেন। যেন অচেনা এক বিষাদপ্রতিমা। তার এই চেহারা চোখে শেল বেঁধাতে থাকে বিনয়ের।
তাকে দেখে হঠাৎ যেন একটু উদ্দীপ্ত হয়ে ওঠেন রামতরনের স্ত্রী, আসো বাবা, আসো,
পাশের একটা ঘর থেকে ছায়া আর মায়াও বেরিয়ে এসেছিল। কেমন যেন জড়সড়, ত্রস্ত। চকিতের জন্য বিনয়ের মনে হয়, ওরা কি এখানে ভাল নেই? লক্ষ করল, তাকে দেখে দুই তরুণীর মুখে ক্ষীণ আভা ফুটে উঠেছে।
বিনয় খুব অবাকই হয়। বাসন্তী জানিয়েছে ছায়া-মায়া এবং তাদের মা বিমলের বাসায় আসার পর থেকে তার জন্য অধীরভাবে দিন গুনে যাচ্ছে। ভাবনায় আবছা একটা ছায়া পড়ে। এই চার রমণীর তার কাছে কি কোনও প্রত্যাশা আছে?
একটা ছোট ঘরে বিনয়কে এনে বসানো হয়। খুবই সাধারণ সাজসজ্জা। খানচারেক সস্তা চেয়ার, একটা নিচু চৌকো টেবল, সেকেলে ধাঁচের কাঁচের আলমারিতে বঙ্কিমচন্দ্র রবীন্দ্রনাথ শরৎচন্দ্র এবং আধুনিক লেখকদের কিছু বই, দেওয়ালে ইংরেজি-বাংলা মেশানো বড় মাপের ক্যালেন্ডার, একধারে সুজনি-ঢাকা সরু তক্তপোশ, মাথার ওপর লম্বা উঁটিওলা মান্ধাতার আমলের ফ্যান।
বাসন্তীরা দাঁড়িয়ে আছে। বিনয় বলল, আমি তো বসে পড়লাম। আপনারাও বসুন–
অনেক বলার পর রামরতনের স্ত্রীই শুধু কুণ্ঠিতভাবে একটা চেয়ারে বসলেন। মেয়েদের দিকে তাকিয়ে বললেন, যা, বিনয়ের লেইগা চা কইরা লইয়া আয়–
বিনয় আপত্তি করতে যাচ্ছিল, তার আগেই ছায়া মায়া ছুটে বেরিয়ে গেছে।
এদিক সেদিক তাকিয়ে বিনয় জিজ্ঞেস করল, আপনারাই শুধু রয়েছেন। বিমলবাবুকে তো দেখছি না। তিনি কোথায়?
বৃদ্ধা বললেন, বিমল গ্যাছে র‍্যাশনের দোকানে। র‍্যাশন তুইলা, বাজার কইরা ফিরব। আইজ হ্যায় (সে) অফিস যাইব না। অর (ওর) বউ হের (তার) পোলামাইয়া লইয়া সখের বাজারে বাপের বাড়িত গ্যাছে। আইজ আর ফিরব না।
কথায় কথায় জানা গেল, উত্তর কলকাতার এই পুরানো, বয়স্ক বাড়িটায় সবসুদ্ধ পনেরোটি ভাড়াটে পরিবারের বাস। পরিবার পিছু আড়াই খানা করে ঘর, এক ফালি রান্নার জায়গা আর সামনের দিকের বারান্দার একটা অংশ। সবার সমান ভাড়া। মাসে সাঁইত্রিশ টাকা। বাড়িওলা এ বাড়িতে থাকে না। বেলেঘাটায় তার আরও একটা বাড়ি আছে, সেখানেই থাকে, আর মাসের পাঁচ তারিখে একবার এসে এখানকার ভাড়া আদায় করে নিয়ে যায়। যুদ্ধের আগে থেকে এ-বাড়িতে আছে বিমল। তার এক ছেলে, এক মেয়ে।
রামরতনের স্ত্রী আরও জানান, বিমলের শ্বশুরদের আদি বাড়ি ফরিদপুরের গোপালগঞ্জে। যুদ্ধের ঠিক পরে পরে দেশের পাট চুকিয়ে শ্বশুর সখের বাজারে বাড়ি করেছেন। বুদ্ধিমান মানুষ। অত্যন্ত দূরদর্শী। তখনই আঁচ করেছিলেন, ভবিষ্যতে কলকাতা ছাড়া গতি নেই। সঠিক সিদ্ধান্তই নিয়েছিলেন তিনি।
বিমলদের এই ভাড়াটে বাড়ি বা তার শ্বশুর সম্পর্কে বৃদ্ধা কেন যে সাতকাহন করে এত কথা বলছেন, বোঝা যাচ্ছে না। নিশ্চয়ই এ-সব শোনাবার জন্য তারা বিনয়ের জন্য প্রতীক্ষা করে ছিলেন না।
ছায়া আর মায়া চা এবং একটা প্লেটে খুব সস্তা বেকারির খানকতক নোনতা বিস্কুট নিয়ে এসেছিল। বিনয় শুধু চায়ের কাপটাই তুলে নিল।
রামরতনের স্ত্রী বললেন, পাকিস্থান থিকা আইনের সময় কইছিলা, তুমার দুই বইন আর বাবা কইলকাতায় আছেন। কার কাছে উঠছ?
এ-শহরে আসার পর যা ঘটে গেছে, সে-সব বাদ দিয়ে সংক্ষেপে বিনয় শুধু বলল, ছোটদির বাড়িতে আছি।
বাবা থাকতে বোনের কাছে কেন থাকে, এ-নিয়ে আর কোনও প্রশ্ন করলেন না বৃদ্ধা। বললেন, চাকরি বাকরি কিছু পাইছ?
বিনয় জানায়, খবরের কাগজে ছোটখাটো একটা কাজ জুটেছে।
রামরতনের স্ত্রী বললেন, ভাল, খুব ভাল। বউমা ক্যামন আছে?
আফজল হোসেন থেকে হরিন্দ কেঁড়াদার, এবং আরও অনেকেই ধরে নিয়েছে ঝিনুক তার স্ত্রী। রামরতনরাও হুবহু তাই ভেবেছেন। অনাত্মীয় অবিবাহিত এক তরুণীকে সঙ্গে নিয়ে কোনও যুবক যে একা একা চলে আসতে পারে, এমনটা কেউ চিন্তাও করতে পারে না। বুকের ভেতর দমাদ্দম হাতুড়ির ঘা পড়তে লাগল বিনয়ের। ঝিনুকের প্রসঙ্গ যে উঠতে পারে, এখানে আসার আগে ঘুণাক্ষরেও তার মাথায় আসেনি।
ধাক্কাটা সামলাতে খানিক সময় লাগল বিনয়ের। সবার ধারণায় স্থির হয়ে যেটা বসে গেছে, এখন আর তা অস্বীকার করা যায় না। তাই বলা গেল না ঝিনুক তার স্ত্রী নয়। এমনকি ঝিনুক যে চিরকালের মতো নিরুদ্দেশ হয়ে গেছে, তাও জানাতে পারল না বিনয়। ঝাপসা গলায় শুধু বলল, ভালই আছে
একটু চুপচাপ।
তারপর অনুযোগের সুরে রামরতনের স্ত্রী বললেন, তুমার পথ চাইয়া থাইকা থাইকা এক সোময় মনে হইছিল, আমাগো কথা বুঝিন ভুইলাই গ্যাছ। এই জীবনে আর দেখা হইব না। অথচ তুমারে আমাগো যে কত দরকার।
লহমায় বিনয়ের স্নায়ুমণ্ডলী সজাগ হয়ে উঠল। এতক্ষণ যা চলছিল সেগুলো নেহাতই কথার কথা। অনাবশ্যক। অসংলগ্ন। এবার আসল প্রসঙ্গটা উঠবে। বাসন্তী তার ইঙ্গিত আগেই দিয়েছিল। দরকারের কথা সেও বলেছে।
হাত থেকে চায়ের কাপ নামিয়ে রেখে সোজাসুজি রামরতনের স্ত্রীর দিকে তাকায় বিনয়।
বৃদ্ধা বলতে লাগলেন, বড় ভাল দিনে আইছ। বিমল কি হের (তার) বউ বাড়ি থাকলে পরান খুইলা কথা কইতে পারতাম না।
বিনয় চকিত হয়ে ওঠে। রামরতুনের স্ত্রী কী এমন বলতে চান যা তার ঘনিষ্ঠ পরিজনদের সামনে বলা অসম্ভব?
বৃদ্ধা থামেননি, তুমার মনখান যে কত বড়, মানুষখান যে তুমি ক্যামন, দ্যাশ থিকা আইনের সোময় বুঝতে পারছি। তুমাগো নিজেগোই কত বিপদ, তবু হের (তার) মইদ্যে আমাগো দুই ডানা (ডানা) দিয়া আগলাইয়া পাকিস্থান থিকা ইন্ডিয়ায় লইয়া আইছ। নিজের চৌখে তো দেখছি তুমার মাউসা (মেসো) মশয়রে বাঁচানের লেইগা কী চ্যাষ্টা, কী যত্নই না করছ, আপন জনেরাও হেয়া (তা) করে না।
বিব্রত মুখে বিনয় বলে, এ-সব বলে আমাকে লজ্জা দেবেন না। মানুষের জন্যে মানুষ এটুকু করেই।
বৃদ্ধা জোরে জোরে মাথা নাড়ালেন, কেও করে না বাবা। এক দেখলাম নাসেররে। হ্যায় (সে) পাশে না খাইলে ছায়া আর মায়ারে কি রক্ষা করতে পারতাম? রাইক্ষসেরা অগো (ওদের) কাইড়া লইয়া যাইত। হ্যায় কয়জন জুয়ান পোলারে লইয়া পরি (পাহারা) দিয়া দিয়া তারপাশায় আইনা গোয়ালন্দর ইস্টিমারে তুইলা দিল। নাসেরের পর দেখলাম তুমারে। আমাগো লেইগা কী না করছ! তুমরা দুইজন হইলা সত্যকারের মানুষ। একটু থেমে ফের শুরু করলেন, পাকিস্থান হওনের পর তুমাগো লাখান আমন আর কেওরে দেখলাম না।
সামনাসামনি বসে একটানা প্রশংসা শুনতে শুনতে ভীষণ অস্বস্তি হচ্ছিল বিনয়ের। তারই মধ্যে ভাবছিল বৃদ্ধার এত গুণগানের পেছনে গভীর কোনও উদ্দেশ্য আছে।
রামরতনের স্ত্রী কিছুক্ষণ নীরবে বসে রইলেন। তারপর একটু ইতস্তত করে বললেন, বিমল কিছুক্ষণের মইদ্যে র‍্যাশন বাজার সাইরা ফিরা আসব। হের (তার) আগেই কথাখান সাইরা লই।
উত্তর না দিয়ে তাকিয়েই থাকে বিনয়।
বৃদ্ধা বলতে লাগলেন, মাইয়াগো লইয়া এই বাড়িতে আমরা বড় অশান্তিতে আছি বাবা। পাকিস্থান থিকা আইনের পর বিমলরা খুব যত্ন করত। সারাক্ষণ কাছে কাছে থাকত। তুমার মাউসামশয়ের ছাদ্ধশান্তি ভাল কইরাই করছে। পাঁচজন বামন, শ্মশানবন্ধু আর এই বাড়ির ভাড়াইটাগো পাকা ফলার খাওয়াইছে। কিন্তুক হের পরই অগো, বিশেষ কইরা বিমলের বউ দীপ্তির মতিগতি বদলাইয়া গেল। আমাগো লগে ভাল কইরা কথা কয় না, দিনরাইত মুখ ভার। নিজের মনে গজর গজর করে। আমরা য্যান বোঝা হইয়া অগো কান্ধে চাপছি।
মোটামুটি এরকমই আন্দাজ করেছিল বিনয়। কিন্তু এই পারিবারিক তিক্ততা সম্পর্কে সে কী-ই বা বলতে পারে। তার অস্বাচ্ছন্দ্য বাড়তেই থাকে।
গলার স্বর এবার উঁচুতে তুললেন রামরতনের স্ত্রী, এই বিমলের লেইগা কী না করছি আমরা। ও যহন চাইর পাঁচ বচ্ছরের পোলা হেই সোময় আতশা (আচমকা) কয়দিন আগে-পরে অর (ওর) মায়-বাবায় মইরা গেল। হেই থিকা কোলে-পিঠে কইরা অরে আমরা বড় কইরা তুলছি। মেট্রিক (ম্যাট্রিক পাস করনের পর তুমার মাউসামশয় বিমলরে কইলকাতার কলেজে ভর্তি কইরা, হুস্টেলে রাইখা পড়াইছে। কারে কারে য্যান চিঠি লেইখা চাকরির ব্যবস্তা কইরা দিছে। হেই বিমলের বউ চায় না আমরা এইখানে থাকি। পারলে ঘেটি ধইরা বাইর কইরা দ্যায়। কিন্তুক তিন মাইয়া লইয়া কই যামু আমি? টাকাপয়সার জোর নাই, মাথা গোজনের জাগা (জায়গা) নাই, হের উপুর তুমার মাউসামশয় মারা যাওনে অত বড় শোকটা পাইলাম। পাকিস্থানে বস্যের মাইয়াগো (যুবতী) লইয়া কী বিপদে যে আছিলাম! ইন্ডিয়ায় আইয়া ভাবলাম, বুঝিন বাইচা গ্যাছি। কিন্তুক এইখানে আর-এক বিপদ। কী যে করুম!
সদ্য স্বামী হারিয়েছেন রামরতনের স্ত্রী। শোকাতুরা বৃদ্ধা সেই দুঃখ আর বিহ্বলতা এখনও কাটিয়ে উঠতে পারেননি। তার আগেই মাথার ওপর আকাশ শতখান হয়ে ভেঙে পড়েছে। যে নিরাপত্তা আর আশ্রয়ের আশায় পরিজনদের কাছে ছুটে এসেছিলেন সেটা পুরোপুরি ধূলিসাৎ। নিজের এবং তিন মেয়ের জন্য তার এখন অনন্ত দুর্ভাবনা। বিনয়ের হঠাৎ মনে হল, তার সঙ্গে এই বৃদ্ধাদের কোথাও একটা মিল আছে। সেও ঝিনুককে নিয়ে সুনীতির শ্বশুরবাড়ি এবং নিজের বাবার কাছে গিয়েছিল। সুধারা ছাড়া কেউ তার সঙ্গে সদয় ব্যবহার করেনি। ঝিনুকের কারণে বিনয়কেও কম অসম্মান আর লাঞ্ছনা ভোগ করতে হয়নি। রামরতনের স্ত্রী এবং তাঁর তিন মেয়ের জন্য ভীষণ কষ্ট হতে থাকে বিনয়ের। বৃদ্ধা যেন খোঁচা দিয়ে দিয়ে তার বুকের ভেতর থেকে ঝিনুককে বার করে এনেছেন। চিরদুঃখী মেয়েটার সঙ্গে তারা যেন একাকার হয়ে গেছেন।
বিনয় ভারী গলায় জিজ্ঞেস করল, বিমলবাবু নিজে কী বলেন?
বৃদ্ধা দীর্ঘশ্বাস ফেলেন, ও আর কী কইব! পোলাপান কালের হেই বিমল কি আর আছে! কী ভাল আছিল। কত সরল, কত সাদাসিধা! তুমার মাউসামশয় আর আমারে ছাড়া পিরথিমীর আর কেওরে জানত না। আমরাই আছিলাম অর সব। হেই মানুষ কত বদলাইয়া গ্যাছে। অর বউ আমাগো দুঃখু দ্যায়। ও দেইখাও দ্যাখে না। মুখ বুইজা থাকে। বউর মুখের উপুর কথা কওনের বুকের পাটা কি অর আছে! রামরতনের স্ত্রীর কণ্ঠস্বরে তীব্র অভিমান। পুঞ্জীভূত যাবতীয় ক্ষোভ তিনি উগরে দিতে থাকেন।
আচমকা অন্য একটা চিন্তা বিনয়কে কিছুটা আনমনা করে তোলে। চোদ্দ ঘর ভাড়াটের সঙ্গে বিমল যে প্রাচীন, বিবর্ণ বাড়িটায় থাকে সেটা দেখলে মনে হয় না, সে বড় মাপের কোনও চাকরি বাকরি করে। তেমন রোজগার হলে এমন জায়গায়, এত লোকজনের সঙ্গে গাদাগাদি করে পড়ে থাকত না। নিশ্চয়ই অনেক ভাল বাড়িতে থাকত। সেখানে চাকচিক্য থাকত ঢের বেশি। পরিবেশ হতো অন্যরকম। মনে হয়, বিমল যা মাইনে পায় তাতে তার সংসার মোটামুটি চলে যায়। তার ওপর চার চারটে মানুষের ভার বহন করতে তার নিদারুণ কষ্ট হচ্ছে। যে জেঠাইমা সযত্নে, অসীম মমতায় তাকে মানুষ করে তুলেছেন, হঠাৎ তারা দেশের সর্বস্ব খুইয়ে চলে আসার পর প্রাথমিক আবেগটুকু দ্রুত ফিকে হয়ে যাচ্ছে। বিরাট আকারে সামনে এসে দাঁড়িয়েছে পর্বতপ্রমাণ সমস্যা। স্থূল এবং জৈবিক। এতগুলো মানুষের চলবে কী করে? রোজকার চাল ডাল জুটবে কোত্থেকে? দুচারদিনের ব্যাপার নয়। বৃদ্ধারা যদ্দিন বাঁচবেন ততদিনই তাদের টানতে হবে। তাছাড়া, দুই অবিবাহিত মেয়ে আছে রামরতনের। তাদের বিয়ের প্রশ্ন আছে। এসব দায়িত্ব এখন বিমলের কাঁধে। ক্রমশ অবস্থা এমন দুঃসহ হয়ে উঠবে যে বিমলদের কাছে এই অতি প্রিয়জনেরাও অত্যন্ত অবাঞ্ছিত হয়ে যাবেন। এ এক অদ্ভুত সংকট। বিনয় ভাবল, এখানে না এলেই বোধ হয় ভাল হতো।
বৃদ্ধা এবার বললেন, শুনতে আছি, পাকিস্থান থিকা যারা আইছে গরমেন্ট তাগো লেইগা কেম্পে (ক্যাম্পে থাকনের ব্যাবোস্তা করছে। রিফুজিগো খাওনের থাকনের সগল দায় সরকারের। আমাগো বডার (বর্ডার) স্লিপ আছে। তুমি কি বাবা খোঁজখবর লইয়া কুনো কেম্পে আমাগো থাকনের বন্দোবস্ত কইরা দিতে পারবা?
বিনয় চমকে উঠল। কতখানি মানসিক নির্যাতন ভোগ করলে রামরতনের স্ত্রীর মতো একজন বৃদ্ধা, কলকাতা সম্বন্ধে যাঁর স্পষ্ট ধারণাই নেই, হয়তো জামতলি গাঁয়ের বাইরে দূরে কোথাও তার যাওয়া হয়নি–এমন একটা দুঃসাহসী সিদ্ধান্ত নিতে পারেন। কিন্তু শরণার্থী শিবির নামে পূর্ব পাকিস্তানের উদ্বাস্তুদের জন্য রাতারাতি যে-সব ক্যাম্প খাড়া করা হয়েছে, সেগুলো কেমন, কে জানে। কলকাতায় আসার পর কোনও ক্যাম্পেই বিনয়ের যাওয়া হয়নি। যাওয়ার প্রশ্নই ছিল না। তবে যুগল ছাড়াও অনেকের মুখেই শুনেছে, ক্যাম্পগুলোর বেশির ভাগই নরককুণ্ড। সেগুলোর পরিবেশ, আবহাওয়া জঘন্য। দমবন্ধ করা। কদর্য। নিতান্ত নিরুপায় না হলে কেউ সেখানে এক মুহূর্তও থাকতে চায় না। যারাই পারছে, দলে দলে বেরিয়ে গিয়ে বনবাদাড়, জলা জায়গা আর ফাঁকা পোড়ো জমিতে জবরদখল কলোনি বসাচ্ছে। মুকুন্দপুরে ছিন্নমূল মানুষের তেমন এক উপনিবেশ নিজের চোখেই দুআড়াই সপ্তাহ আগে দেখে এসেছে বিনয়। এমনকি পুরো একটা দিনও বিলের ধারে যুগলদের কাঁচা বাঁশের বেড়ার ঘরে কাটিয়েছিল।
বিনয় জানায়, রিফিউজি ক্যাম্প সম্বন্ধে সে বিশেষ কিছুই জানে না। যে-সব খবর কানে এসেছে তার আধাআধিও যদি ঠিক হয়, তাহলে সম্ভ্রান্ত ভদ্র পরিবারের মানুষজনের শাগ্য বাসস্থান সেগুলো নয়। বিশদভাবে তা বুঝিয়ে দিয়ে সে বলল, ক্যাম্পে না যাওয়াই ভাল ।সমা। আপনার কম বয়সের মেয়েরা আছে– পরিষ্কার একটা ইঙ্গিত দিয়ে থেমে গেল সে। আসলে বিনয়ের মাথায় চকিতের জন্য শিয়ালদা স্টেশনের সেই দৃশ্যটি ঝিলিক দিয়ে গেল। একটা আড়কাঠি পতিতপাবনের সদ্য যুবতী মেয়েকে ফুসলে নিয়ে যাবার চেষ্টা করেছিল, আর পতিতপাবন প্রচণ্ড আক্রোশে লোকটার ওপর ঝাঁপিয়ে পড়ে গলা টিপে স্টেশনের পাথুরে চত্বরে তাকে আছড়ে ফেলেছিল। অনেকে মিলে টানাটানি করে ছাড়িয়ে না দিলে লোক্টা খুনই হয়ে যেত। এইরকম মেয়ে-শিকারি কি আর ক্যাম্পগুলোর চারপাশে হানা দিচ্ছে না? নিশ্চয়ই দিচ্ছে। পূর্ব পাকিস্তান থেকে আসা অসহায় হিন্দু মেয়েদের নিয়ে। লুটের বাজার এখন রমরমিয়ে চলছে। সুযোগ পেলেই তারা ছোঁ মেরে রামরতনের মেয়েদের তুলে নিয়ে যাবে। যে ঘাতক আর লুটেরা বাহিনীর ভয়ে রামরতনরা পাকিস্তান থেকে চলে এসেছিলেন, সীমান্তের এপারেও তেমন হাঙররা থিক থিক করছে। অশক্ত, দুর্বল বৃদ্ধার সাধ্য কী, তাদের হাত থেকে যুবতী দুই মেয়েকে রক্ষা করেন।
বিনয়ের ইঙ্গিতটা ধরতে পেরেছিলেন রামরতনের স্ত্রী। একেবারে মুষড়ে পড়েন তিনি। বিনয় লক্ষ করে, ছায়া, মায়া এবং বাসন্তীও ভেতরে ভেতরে ধসে পড়েছে।
সারি সারি হতাশ, করুণ, কাতর মুখচ্ছবি। মা আর তিন মেয়ে হয়তো ভেবেছিল, হয়তো নিজেদের মধ্যে গোপনে পরামর্শও করেছিল, ক্যাম্পে গেলে সরকারি দাক্ষিণ্যে থাকতে পারবে। বিমলদের বাড়ির অসহনীয় পরিবেশ থেকে সেটাই খুব সম্ভব ছিল তাদের পরিত্রাণের একমাত্র উপায়। অন্তত সেই রকমই মনে হয়েছিল চার মা-মেয়ের।
শুকনো গলায় রামরতনের স্ত্রী বললেন, তুমি তাইলে কেম্পে যাইতে না কর?
ঘুরিয়ে উত্তরটা দিল বিনয়, না যাওয়াই ভাল—
কিন্তুক
উৎসুক দৃষ্টিতে তাকিয়ে থাকে বিনয়।
একটু চিন্তা করে বৃদ্ধা এবার বললেন, আমাগো জামতলিতে মাইয়াগো ইস্কুল নাই। কিন্তুক তুমার মাউসামশয় ছায়া আর মায়ারে বাড়িতে অনেক দূর পড়াইছে। পেরাইভেটে (প্রাইভেটে) ছায়া-মায়া দুইজনেরই মেট্রিক দেওনের কথা আছিল। বিয়াও ঠিক হইয়া গেছিল ছায়ার। মেট্রিক পরীক্ষার পরই বিয়াটা হইত। পাত্র ঢাকা শহরে থাকত। ভাল পোলা। এম. এ পাস। বড় চাকরি করত। মাইষে ভাবে এক, হয় আর-এক। হেই বচ্ছরই বাধল দাঙ্গা। মুসলমানেরা কয় পাকিস্থান চাই। চাইর দিকে আগুন আর রক্তগঙ্গা। হেই দাঙ্গায় পাত্র তার মা বাপ ভাই বইন সুদ্ধা ঢাকায় খুন হইয়া গেল। ছায়া-মায়ার পরীক্ষাও দেওয়া হইল না। সগলই অদ্দিষ্ট বাবা। বুকের অতল স্তর ভেদ করে দীর্ঘশ্বাস বেরিয়ে আসে রামরতনের স্ত্রীর। দুচোখ জলে ভরে যেতে থাকে।
ক্যাম্পে যাবার প্রসঙ্গ থেকে সরে গিয়ে বৃদ্ধা কেন যে ছায়া-মায়ার ম্যাট্রিক পরীক্ষা আর ছায়ার বিয়ের কথায় চলে এলেন, বোঝা যাচ্ছে না। নিজের অজান্তেই বিনয়ের চোখ ছায়ার দিকে ঘুরে। যায়। নতমুখে সে দাঁড়িয়ে আছে। পরীক্ষা যে দেওয়া হয়নি, স্থির হয়ে-যাওয়া বিয়ের পাত্র যে খুন হয়ে গেছে–এ-সব যেন তারই অপরাধ। মেয়েটার জন্য বুকের ভেতরটা ভারী হয়ে ওঠে বিনয়ের।
বেশ কিছুক্ষণ পর ধরা গলায় রামরতনের স্ত্রী বললেন, হুনছি গরমেন্ট রিফুজিগো ম্যালা (অনেক) সুযুগ সুবিদা চাকরি বাকরি দিতে আছে। ছায়া-মায়ার হাতে মেট্রিকের ছাপ নাই, কিন্তুক হেই তরি (সেই পর্যন্ত) তো পড়ছে। অরা যদিন কাজকম্ম পাইত, রোজগারপাতি করতে পারত, আমরা ভিন্ন বাসা ভাড়া কইরা উইঠা যাইতাম। ছায়া-মায়া সম্বন্ধে এত কথা কেন বৃদ্ধা বলছেন, এতক্ষণে তার কাটা ধরা গেল।
রামরতনের স্ত্রী বলতে লাগলেন, কইলকাতায় তো শুনি মাইয়ারা আফিসে গিয়া কাম করে। তুমার বাবার, দুই ভগ্নীপতির তো কত বড় বড় মাইষের লগে জানাশুনা। তেনাগো কইয়া ছায়া মায়ার এট্টা গতি কইরা দিতে পার?
এতদিন তার জন্য কেন যে ব্যাকুলভাবে রামরতনের স্ত্রী এবং তার মেয়েরা অপেক্ষা করছিল, তাও স্পষ্ট হয়ে যায়। পথের আলাপ। তারপাশা থেকে গোয়ালন্দ, গোয়ালন্দ থেকে শিয়ালদা স্টেশন। মাত্র দুটো দিন তারা একসঙ্গে কাটিয়েছে। এটা ঠিক, বিনয় ওদের জন্য অনেক করেছে। তারপাশায় নাসের আলি তার ওপর রামরতনদের কলকাতায় পৌঁছে দেবার যে বিরাট দায়িত্ব দিয়েছিলেন তা সাধ্যমতো পালন করে গেছে বিনয়। সঙ্গে সদাত্রস্ত ঝিনুক, সে আবার পুরোপুরি স্বাভাবিকও নয়। তাকে সামলে স্টিমার এবং ট্রেনের দমবন্ধ-করা ছিন্নমূল মানুষের ভিড়ে যতটা সম্ভব রামরতনদের দুর্ভোগ আর কষ্ট লাঘব করার চেষ্টা করেছে। রামরতন যখন পাকিস্তানের ট্রেনে মারা গেলেন তখন চারটি শোকার্ত, বিপন্ন নারীকে সে দুহাতে ঘিরে রেখেছিল। তার আন্তরিকতায়, তার সমবেদনায় নিশ্চয়ই প্রাক্তন হেডমাস্টার মশায়ের স্ত্রী এবং মেয়েরা অভিভূত। হয়তো তারা ভেবেছে, পথের দেখা, অনাত্মীয় এই যুবকটির ওপর নির্ভর করা যায়। বিমলদের বাড়িতে এসে যখন অনাদরে, অসম্মানে তারা জর্জরিত, তখন এই অচেনা শহরে বিনয়ের কথাই বার বার তাদের মনে পড়েছে। বুঝি বা সে-ই তাদের শেষ অবলম্বন। তাকে আঁকড়ে ধরে তারা নতুন করে বাঁচতে চায়। সসম্মানে। নিজেদের মর্যাদা বজায় রেখে।
বিনয় জানে, কলকাতার গার্লস স্কুল আর কলেজগুলোতে মেয়েরা পড়ায়। কিন্তু বাঙালি মেয়েরা পুরুষদের পাশাপাশি বসে অফিসে কাজ করে কি না, সে সম্বন্ধে তার ধারণা নেই। অবশ্য আনন্দদের অফিসে একটি তরুণী রিসেপশনিস্ট চোখে পড়েছে তার। উগ্র সাজপোশাক। চোখধাঁধানো যৌবন। তবে সে বাঙালি নয়, অ্যাংলো-ইন্ডিয়ান। আদৌ বাঙালি মেয়েরা যদি অফিসে কাজ করেও, ম্যাট্রিক পরীক্ষা যারা দিতে পারেনি অর্থাৎ ছায়া-মায়াদের পক্ষে কি চাকরি পাওয়া সম্ভব? শিক্ষাগত এই যোগ্যতায় খুব সম্ভব কাজ জুটবে না। হঠাৎ বিনয়ের মনে পড়ল, রিফিউজিদের ব্যাপারে গভর্নমেন্ট অনেক সহানুভূতিশীল। ম্যাট্রিক, আই এ, বি এ পাস করতেই হবে, এমন কোনও কড়াকড়ি নেই। ক্লাস নাইন টেনের বিদ্যাতেও ছোটখাটো কাজ জুটে যায়। নইলে ক্লাস নাইন পর্যন্ত পড়া মুকুন্দপুরের নিশিকান্ত আচার্য সরকারি রেশনের দোকানে চাকরি পেত না।
বিনয় বলল, নিশ্চয়ই আমি জামাইবাবুদের বলব। আমি নিজেও আপনার মেয়েদের চাকরির জন্যে খোঁজখবর নেব।
বিনয়ের একটা হাত আঁকড়ে ধরে আকুল সুরে রামরতনের স্ত্রী বললেন, এই কামটা তুমারে কইরা দিতেই হইব। যত তরাতরি পার–
আমি চেষ্টা করব মাসিমা
তাকে না বলে ছায়া-মায়ার চাকরির কথা বিমলকে কেন বললেন না বৃদ্ধা? প্রশ্নটা করতে গিয়ে থমকে গেল বিনয়। একে তিন মেয়েকে নিয়ে গলগ্রহ হয়ে আছেন, তার ওপর চাকরি জুটিয়ে দেবার জন্যে ছোটাছুটি করতে বললে নিশ্চয়ই বিমল খুশি হতো না। তাই সেটা উত্থাপন করতে সাহস হয়নি বৃদ্ধার।
বাইরে থেকে কার গলা ভেসে এল, ছায়া-মায়া, এদিকে আয় তো~
সচকিত রামরতনের স্ত্রী গলা নামিয়ে বললেন, বিমল আইছে। তুমার লগে এতক্ষণ যে কথা হইল, অরে কিন্তু এই সগল কিচ্ছু কইবা না। বোঝোই তো বাবা
বুঝতে ঠিকই পেরেছে বিনয়। বাড়িতে এনে তোলার পর সারাক্ষণ মানসিক পীড়ন চালাচ্ছে বিমলরা, কিন্তু রামরতনের স্ত্রী যে বাইরের কারও সাহায্য চাইবে, সেটাও হয়তো ওদের সম্মানে বাধবে। এ এক অদ্ভুত পরিস্থিতি।
বিনয় বলল, আপনি নিশ্চিন্ত থাকুন মাসিমা। আমি বিমলবাবুকে কিছুই বলব না।
বসার এই ঘর থেকে কোনাকুনি খোলা সদর রজা দিয়ে বাইরের রাস্তায় একটা রিকশা চোখে পড়ে। সেটায় বসে আছে বিমল। তার পাশে এবং পাদানিতে অনেকগুলো বড় বড় চটের থলে। জিনিসপত্রে বোঝাই।
ছায়া-মায়া দৌড়ে গিয়েছিল। একটু পর তিনজনে থলেগুলো রিকশা থেকে নামিয়ে নিয়ে ফিরে এল।
সামনের চাতালে জলের কল আর পায়খানাগুলোতে এখনও যথেষ্ট ভিড়। তবে খানিক আগে বাড়িটার তিনটে তলা জুড়ে গল গল করে যে কয়লার ধোঁয়া বেরুচ্ছিল, এখন আর তা নেই। পনেরো ঘর ভাড়াটের উনুনগুলো নিশ্চয়ই ধরে গেছে।
আগে লক্ষ করেনি। ঘরের লাগোয়া বারান্দায় উঠতেই বিমলের চোখে পড়ল বাইরের ঘরে বসে আছে বিনয়। দেখামাত্র চিনতে পারল। ব্যস্তভাবে বলল, বসুন। আসছি
পাশের ঘরে হাতের থলে রেখে তৎক্ষণাৎ চলে এল বিমল। ঝপ করে একটা চেয়ারে বসে পড়ল। তাকে ভীষণ ক্লান্ত দেখাচ্ছিল। রেশন তুলে, বাজার করে, মালপত্র নিয়ে আসার ধকল তো কম নয়।
বিমল জিজ্ঞেস করল, কতক্ষণ এসেছেন?
বিনয় বলল, মিনিট চল্লিশেক হবে। শুনলাম আজ আর অফিসে যাবেন না। তাই অপেক্ষা করছিলাম। কথাটা ঠিক বলা হল না। বিমলের জন্য মোটেও সে বসে নেই। রামরতনের স্ত্রীর সঙ্গে কথাবার্তা বলতে বলতে অনেকটা সময় কেটে গেছে। দরকার হলে অন্যের অহংকে তুষ্ট করতে। কৌশলের আশ্রয় নিতে হয়। বিনয় যেন রামরতনের স্ত্রী বা মেয়েদের জন্য নয়, বিমলের সঙ্গে দেখা করতেই এ-বাড়িতে এসেছে।
বিমল বলল, রেশনের দোকানে লম্বা লাইন ছিল। তাই ফিরতে দেরি হয়ে গেল। জেঠিমা, বাসন্তীদিদি, বিনয়বাবুকে চা দিয়েছ?
বিনয়ই উত্তরটা দিল, হ্যাঁ, আতিথ্যে কোনও ত্রুটি হয়নি।
বিমল বলল, খুব টায়ার্ড লাগছে। চা না হলে এনার্জি পাচ্ছি না। আশা করি, আর-এক কাপ খেতে নিশ্চয়ই আপনার আপত্তি হবে না বিনয়বাবু–
বিনয় হাসল। তার আপত্তি নেই।
বিমল ছায়া-মায়াকে বলল, চট করে একটু চা করে নিয়ে আয়।
বিনয় যেটুকু দেখেছে, তাতে মনে হয়েছে, এই দুই বোন যেন জোড়ের পাখি। সারাক্ষণ পরস্পরের সঙ্গে জড়িয়ে থাকে। বিমলের মুখ থেকে কথা খসার সঙ্গে সঙ্গে তারা ডান পাশে রান্নাঘরের দিকে ছুটে গেল।
বিমল এবার বিনয়ের দিকে তাকায়, শিয়ালদা স্টেশনে সেই প্রথম আর শেষ দেখা। প্রায়ই ভাবি, আপনি আসবেন। ঠিকানাও জানি না যে নিজেই গিয়ে দেখা করব। এদিকে জেঠিমারা সর্বক্ষণ আপনার কথা বলে
শিয়ালদার প্রসঙ্গ ওঠায় ভীষণ অস্বস্তি বোধ করে বিনয়। চারটি শোকগ্রস্ত নারী এবং রামরতনের মৃতদেহ বিমলের হাতে তুলে দিয়ে সে ঝিনুককে নিয়ে বাবা আর দিদিদের খোঁজে বেরিয়ে পড়েছিল। শরীর তখন এতটাই ভেঙে পড়েছে যে দাঁড়িয়ে থাকার মতো শক্তি অবশিষ্ট ছিল না। তারপর সেদিন রাতে কী হয়েছে, কীভাবে বিমল সবদিক সামাল দিয়েছে, কিছুই জানা নেই।
বিনয় বলল, ওই দিনটায় আপনার ভীষণ কষ্ট হয়েছিল? পাশে থেকে যে একটু সাহায্য করব, তার উপায় ছিল না।
বিমল জানায়, রামরতনের মৃত্যুশোক ছাড়া অন্য কষ্ট তেমন হয়নি। বিনয় রিফিউজি অ্যান্ড রিলিফ ডিপার্টমেন্টের যে অফিসারটির সঙ্গে তার পরিচয় করিয়ে দিয়েছিল তার মতো মহানুভব মানুষ এই স্বার্থপর পৃথিবীতে একান্তই বিরল। তিনিই খাট ফুল মালা নতুন কাপড়চোপড়, এমনকি নিমতলায় নিয়ে যাবার জন্য চারজন শববাহকের ব্যবস্থা করে দিয়েছিলেন। দাহের খরচও দিয়েছেন। সবই অবশ্য উদ্বাস্তু ত্রাণ বিভাগের টাকা। টাকা যেখান থেকেই আসুক, নিজে দায়িত্ব নিয়ে এতটাই বা কে করে?
বিমল কৃতজ্ঞ সুরে বলতে লাগল, আপনি ওই অফিসারের সঙ্গে আলাপ না করিয়ে দিলে মহা বিপদে পড়তাম–
একটু চুপচাপ।
তারপর বিমল খুঁটিয়ে খুঁটিয়ে বিনয়কে হাজারটা প্রশ্ন করে। এই সহৃদয়, পরোপকারী যুবকটি সম্পর্কে তার অপার কৌতূহল। কলকাতায় সে কোথায় থাকে, কী করছে, ঝিনুকের খবর কী, ইত্যাদি ইত্যাদি। রামরতনের স্ত্রীকে যা যা বলেছিল, বিমলকেও তাই বলল বিনয়। ঝিনুকের নিখোঁজ হওয়া আর অবনীমোহনের গুরুর আশ্রমে চলে যাওয়া-যথারীতি এই দুটো বাদ দিয়ে।
চা এসে গিয়েছিল। খাওয়া শেষ হলে বিনয় উঠে পড়ল, অনেকক্ষণ এসেছি। এবার চলি—
বিমল বলল, কষ্ট করে যখন এসেছেন, দুপুরে দুটি ডাল ভাত খেয়ে গেলে খুশি হব।
বাড়িতে না জানিয়ে চলে এসেছি। আরও দেরি হলে ছোটদিরা খুব ভাববে।
বিমল আর রামরতনের স্ত্রীও উঠে দাঁড়িয়েছেন। বাসন্তীরা তো দাঁড়িয়েই আছে।
রামরতনের স্ত্রী বললেন, তরাতরি আইসো কিন্তুক এই কথাটা তিনি আগে আরও একবার বলেছেন।
দ্রুত মা এবং তিন মেয়েকে দেখে নিল বিনয়। সবার চোখেমুখে অনন্ত আগ্রহ। এর হেতুও তার জানা। বলল, নিশ্চয়ই আসব
বিমল বলল, চলুন, আপনাকে ট্রাম রাস্তা পর্যন্ত এগিয়ে দিয়ে আসি।
না না, আপনি ক্লান্ত হয়ে আছেন। আর কষ্ট করতে হবে না।
কষ্ট আবার কী–
বাড়ি থেকে বেরিয়ে নীরবে কয়েক পা হাঁটার পর বিমল কিছুটা ইতস্তত করে বলল, আপনি এসেছেন, খুব ভাল হয়েছে। আপনার কাছে আমার একটা অনুরোধ আছে।
একটু সতর্ক হল বিনয়, কী অনুরোধ বলুন তো?
কাচুমাচু মুখে বিমল বলল, আমি স্টেট গভর্নমেন্টের এমপ্লয়ি। আপার ডিভিশন ক্লার্ক। কটা টাকা আর মাইনে পাই? বাড়ি ভাড়া, ছেলেমেয়ের পড়াশোনা, অসুখবিসুখ, খাওয়ার খরচ–একেবারে হিমসিম খেয়ে যাচ্ছিলাম। তার ওপর জেঠিমারা পাকিস্তান থেকে চলে এলেন। বুকে করে যাঁরা মানুষ করেছেন তাদের তো ফেলে দিতে পারি না। এদিকে আসছে মাস থেকে রেশনের চাল চিনি গমের দাম বাড়ছে। সাড়ে ছআনা সেরের মোটা চাল সাড়ে সাত আনা হয়ে যাবে। সেই সঙ্গে বাড়বে আটা চিনি আর অন্য সব জিনিসের দাম। কীভাবে যে চলবে ভেবে পাচ্ছি না বিনয়বাবু–
এত লম্বা ভণিতা করে কী জানাতে চায় বিমল? তার কাছে লোকটার কি কোনও প্রত্যাশা আছে? একটা ব্যাপার অবশ্য বিনয়ের ভাল লাগল। বিমল অমানুষ নয়। জেঠা-জেঠি তার জন্য কী করেছেন তা ভুলে যায়নি। পুরানো দিনের স্মৃতি সে হাত ঝেড়ে ফেলে দিতে চায় না। কিন্তু রাজ্য সরকারের কেরানি। পয়সার জোর নেই। তাছাড়া একদিকে কর্তব্যবোধ, কৃতজ্ঞতা, অন্য দিকে স্ত্রী। মহিলার আদৌ ইচ্ছা নয়, ঘাড়ে চারটে বাড়তি মানুষ আজীবন চেপে থাকুক। স্ত্রী এবং জেঠিমাদের মাঝখানে পিষে যাচ্ছে বিমল। লোকটার জন্য করুণাই হয় বিনয়ের।
বিমল এবার বলল, শুনেছি আপনার বাবা আর ভগ্নীপতিরা খুবই ইনফ্লুয়েন্সিয়াল। সন্ধের দিকে যদি দুতিন ঘণ্টার জন্য একটা পার্ট-টাইম কাজের ব্যবস্থা করে দেন–
রামরতনের স্ত্রী চান ছায়া-মায়ার জন্য চাকরি জুটিয়ে দিতে।বিমল চায় পার্ট-টাইম কাজ। বিনয়ের হাসি পেল। সে নিজেই রয়েছে ভাসমান অবস্থায়। দুদিন পর কোথায় থাকবে, ঠিক নেই। এই সুবিশাল শহরে পরিচিতজনের সংখ্যা আর কজন? শুধু হিরণ আর আনন্দকেই সে বলতে পারে। কিন্তু ওরা ছায়া-মায়া আর বিমলের জন্য কতদূর কী করতে পারবে, কে জানে।
গলির একটা বাঁকের মুখে এসে পড়েছিল তারা। বিমলকে নিরাশ করতে ইচ্ছা হল না বিনয়ের। বলল, নিশ্চয়ই আপনার কথা সবাইকে বলব। অনেকদূর এসেছেন। এবার বাড়ি যান।
সঙ্গ দেবার জন্য জোর করল না বিমল। দাঁড়িয়ে পড়ল সে। হাতজোড় করে বলল, নমস্কার। আমার কথাটা কিন্তু মনে রাখবেন।
রাখব। নমস্কার
গলির আর-একটা পাক ঘুরে ট্রাম রাস্তায় এসে বিনয়ের চক্ষুস্থির। ডাইনে বাঁয়ে কর্ণওয়ালিস স্ট্রিটটার যতদূর অবধি দেখা যায়, সারি সারি ট্রাম দাঁড়িয়ে আছে। সেগুলোর দুপাশে বাস লরি রিকশা ঘোড়ার গাড়ি-যাবতীয় যানবাহন। কোনওটারই নড়াচড়া নেই। সব যেন একটা বিশাল ফাঁদের ভেতর আটকে গেছে। বাসের কন্ডাক্টর, ঘোড়ার গাড়ির কোচোয়ান, রিকশাওলা, রাস্তার লোজন গলার স্বর সবচেয়ে উঁচু পর্দায় তুলে সমানে চেঁচিয়ে যাচ্ছে। কে কী বলছে, বোঝার উপায় নেই। সব মিলিয়ে যে প্রচণ্ড শব্দের সৃষ্টি হচ্ছে তা যেন আকাশ ফেড়ে ফেলবে। সমস্ত এলাকা জুড়ে তুমুল বিশৃঙ্খলা।
হতবুদ্ধি বিনয় কিছুক্ষণ দাঁড়িয়ে থাকে। ট্রাম বাস না চললে টালিগঞ্জে ফিরবে কী করে? গাড়িঘোড়া যেভাবে জট পাকিয়ে আছে, ফের কখন চালু হবে, কে বলবে। একটা লোককে জিজ্ঞেস করে জানা গেল, গ্রে স্ট্রিটের কাছে ট্রাম তার ছিঁড়ে লাইন থেকে ছিটকে গিয়ে, আড়াআড়ি রাস্তা জুড়ে দাঁড়িয়ে পড়েছে। তার ফলে এই জট-পাকানো হাল।
এখন অফিস টাইম। বিনয় লক্ষ করল, ফুটপাথ ধরে মানুষের স্রোত। কারও দাঁড়াবার সময় নেই। সবাই সামনের দিকে হাঁটছে। সেও স্রোতে গা ছেড়ে দিল। হঠাৎ মনে পড়ল, সেন্ট্রাল অ্যাভেনিউতে যেতে পারলে এসপ্ল্যানেডের বাস পাওয়া যাবে। তারপর টালিগঞ্জ যাওয়া এমন কি কঠিন?
হাঁটতে হাঁটতে রাস্তার জ্যামের দুর্ভাবনাটা মাথা থেকে বেরিয়ে যায় বিনয়ের। চেখের সামনে বিমলদের বাড়ির ছবিটা ফুটে ওঠে। যদি ছায়া কি মায়ার চাকরি না জোটে, বিমলের স্ত্রী যদি ওদের তাড়িয়ে দেয়, এই বিশাল মহানগরে কোথায় গিয়ে দাঁড়াবে তারা? কে তাদের আশ্রয় দেবে? চিন্তাটা তাকে আকুল করে তোলে।
কখন হাতিবাগান, স্টার থিয়েটার, রূপবাণী সিনেমা পেরিয়ে বিডন স্ট্রিটের মুখে এসে পড়েছিল, খেয়াল নেই বিনয়ের। এখান থেকে ডান পাশে ঘুরে মিনিট চার পাঁচেক হাঁটলেই সেন্ট্রাল অ্যাভেনিউ। সেদিকে পা বাড়াতে গিয়ে থমকে গেল সে। বিডন স্ট্রিটে সুনীতির শ্বশুরবাড়ি। কেউ দেখে ফেললে তাকে টেনে নিয়ে যেতে চাইবে। হেমনলিনী যতদিন বেঁচে আছেন, ও-বাড়ির ছায়া মাড়াবে না বিনয়। বিডন স্ট্রিট থেকে আরও খানিকটা এগিয়ে বেথুন কলেজের দক্ষিণ দিকের বাউন্ডারি ওয়ালের গা, ঘেঁষে যে সরু রাস্তাটা সোজা পশ্চিমে চলে গেছে সেটা ধরলেও সেন্ট্রাল অ্যাভেনিউতে যাওয়া যায়।
ফুটপাথ দিয়ে কয়েক পা যেতে না যেতেই খুব পরিচিত গলার ডাক ভেসে এল, বিনুদা বিনুদা।
সারা শরীরে তড়িৎপ্রবাহ খেলে গেল বিনয়ের। এধারে ওধারে তাকিয়ে দেখতে পেল, উলটো দিকে হেদুয়ার সুইমিং পুলের পাশের ফুটপাথে দাঁড়িয়ে আছে ঝুমা।
১১.
চোখাচোখি হতে হাতছানি দিল ঝুমা, এখানে এস– সেই কবে, যুদ্ধের আমলে রাজদিয়ায় থাকার সময় বিনয়ের নাকে একটা অদৃশ্য বঁড়শি আটকে দিয়েছিল মেয়েটা। তারপর কত কী-ই তো ঘটে গেল! দুর্ভিক্ষ। দাঙ্গা। দেশভাগ। লক্ষ লক্ষ শরণার্থীর সঙ্গে ধর্ষিত ঝিনুককে নিয়ে পাকিস্তান থেকে সীমান্তের এপারে চলে আসা। কবছরে বিশ্বব্রহ্মাণ্ড উথালপাতাল। কিন্তু সেই বঁড়শিটা যেমন ছিল তেমনই নাকে গেঁথে আছে।
ট্রাম রাস্তা পেরিয়ে পায়ে পায়ে ঝুমার কাছে চলে গেল বিনয়। ঝিনুক নিখোঁজ হয়েছে ঠিকই, কিন্তু সারাক্ষণ জড়িয়ে আছে শ্বাসবায়ুতে। রয়েছে সমস্ত অস্তিত্ব জুড়ে। কিন্তু কুমার সঙ্গে দেখা হলেই নিশ্বাস তপ্ত হয়ে ওঠে। পা থেকে মাথা অবধি কেমন যেন আনচান আনচান করতে থাকে। একদিন দুপুরে ওদের রাজদিয়ার ছাদের ঘরে তাকে দুহাতে জাপটে ধরে চুমু খেয়েছিল মেয়েটা। তার নতুন, নরম স্তন লেপটে গিয়েছিল বুকের ভেতর। তার ভোলা চুল আর সারা শরীর থেকে আশ্চর্য এক সুগন্ধ উঠে এসে নাকের ভেতর দিয়ে শিরায় শিরায় ছড়িয়ে গিয়ে সব কিছু অবশ করে দিয়েছিল। সেদিন আচ্ছন্নের মতো বাড়ি ফিরে গিয়েছিল বিনয়। সেই একটি তপ্ত চুম্বন, কিশোরীর সুগোল স্তনের প্রথম স্পর্শ, তার দেহের অলৌকিক সুঘ্রাণ–সব একাকার হয়ে যৌবনের অপার, অজানা রহস্যের দরজা খুলে গিয়েছিল বিনয়ের সামনে।
এতকাল বাদেও সেই আচ্ছন্নতা কাটেনি। কলকাতায় আসার পর বার দুই ঝুমার সঙ্গে দেখা হয়েছে। একবার সুনীতির শ্বশুরবাড়িতে। আর-একবার টালিগঞ্জে সুধাদের বাড়িতে। ওকে দেখলেই নেশার মতো ঝিন ঝিন করে মাথার ভেতর কী যেন বাজতে থাকে। আজও তার হেরফের নেই। নেশার ঘোরটা নতুন করে বিনয়কে আবার পেয়ে বসে।
এই কবছরে কত সুন্দর হয়ে উঠেছে ঝুমা। এখন সে পূর্ণ যুবতী। পুষ্ট স্তন, রাজহাঁসের মতো মসৃণ গলা, লম্বাটে ভরাট মুখ, সরু কোমর, ঘন পালকে-ঘেরা চোখের গভীর দৃষ্টি, সুঠাম চিবুক, কাঁধ পর্যন্ত ছাঁটা মিহি সিল্কের মতো চুল। পেছন দিকটা ভারী। কলকাতার বড় ঘরের মেয়েদের চেহারায় আলাদা একটা পালিশ থাকে। ঝুমারও আছে।
এই মুহূর্তে কুমার পরনে মেরুন রঙের দামি রেশমি শাড়ি, একই রঙের ব্লাউজ, পায়ে ধবধবে সাদা ফিতেওলা স্লিপার। কাঁধ থেকে একটা সুদৃশ্য চামড়ার ব্যাগ নেমে এসেছে। গলায় সোনার সরু চেন, বুকের কাছে মীনে-করা মাছের আকারে লকেট ঝুলছে। বাঁ হাতে সোনালি ব্যাণ্ডে বাঁধা ফেবার লিউবা কোম্পানির ওভাল শেপের ঘড়ি। কানে রক্তবিন্দুর মতো চুনি-বসানো কানফুল, নাকের পাটায় হীরের নাকছাবি। যখনই ঝুমার সঙ্গে দেখা হয়, মনে হয়, এক অপার্থিব পরী সামনে এসে দাঁড়িয়েছে।
পৌষ মাস প্রায় এসে গেল। এগারোটা বাজতে চলেছে। শহরের তাপাঙ্ক সামান্য বেড়েছে, কিন্তু উত্তুরে হাওয়া কদিন আগের তুলনায় অনেক বেশি শীতল, অদৃশ্য হিম ছড়িয়ে ছড়িয়ে উলটোপালটা বয়ে চলেছে।
বাতাসে ঝুমার চুল উড়ছিল। রাজদিয়ায় যেমনটা হতো, অবিকল তেমনি ঝুমার গা থেকে, তার শাড়ি টাড়ি থেকে মিষ্টি গন্ধ উঠে এসে নাকে ঢুকছে। তবে এই গন্ধটা রাজদিয়ার তুলনায় অনেক বেশি উগ্র।
ঝুমা বলল, তোমার সঙ্গে এখানে দেখা হয়ে যাবে, ভাবতে পারিনি। হোয়াট আ প্লেজান্ট সারপ্রাইজ!
ঝুমা ম্যাট্রিক আর আই এতে ভাল রেজাল্ট করেছিল। নামকরা কলেজে অনার্স নিয়ে পড়ছে। মাঝে মাঝে তার কথাবার্তায় দুচারটে ইংরেজি শব্দ ঢুকে যায়। বিনয় বলল, তোমাকে দেখব, আমিও ভাবিনি।
বা রে, এটা আমাদের পাড়া। হেদুয়ার বাঁধানো সুইমিং পুলের ওধারে আঙুল বাড়িয়ে ঝুমা বলল, ওই যে আমাদের কলেজ
হেদুয়ার সামনের দিকে বেথুন কলেজ। উলটো দিকে স্কটিশ চার্চ। ঝুমা আগেই জানিয়ে দিয়েছিল সে স্কটিশে পড়ে।
বিনয় জিজ্ঞেস করল, কলেজে যাচ্ছিলে?
না। ঝুমা জানায়, কলেজে গিয়েছিল, কিন্তু একজন প্রাক্তন অধ্যাপকের মৃত্যু-সংবাদ আসায় ছোটখাটো একটা শোকসভার আয়োজন করা হয়। তারপর পরলোকগত শিক্ষকের সম্মানে প্রিন্সিপ্যাল ছুটি দিয়ে দেন। এখন সে বাড়ি ফিরে যাচ্ছে।
বিনয় বলল, ও–।
তুমি তো সেই টালিগঞ্জে সুধা মাসিদের কাছে থাক। এদিকে কোথায় এসেছিলে? আনন্দমামাদের বাড়ি?
অবনীমোহন বাড়িটাড়ি বেচে হরিদ্বার চলে যাবার পর সে যে সুধাদের কাছে গিয়ে উঠেছে, এই খবরটা নিশ্চয়ই সুনীতিদের কাছে জেনেছে ঝুমা। আনন্দদের বাড়ির কথা বলতেই চোখের দৃষ্টি কঠোর হয়ে উঠে বিনয়ের। রূঢ় গলায় বলে, না।
বিনয়ের মনোভাব আঁচ করে নেয় ঝুমা। তার মুখ ম্লান হয়ে যায়, হা, দিদা ঝিনুকের সঙ্গে যা ব্যবহার করেছে, তাতে তুমি ভীষণ কষ্ট পেয়েছ। বুঝতে পারি ও-বাড়িতে তুমি আর কখনও যাবে না।
বিনয় উত্তর দিল না।
কিছুক্ষণ চুপচাপ।
তারপর ঝুমা জিজ্ঞেস করে, মামাদের বাড়ি যাওনি। তাহলে?
বিনয় বলল, রামরতন গাঙ্গুলির স্ত্রী আর মেয়েদের সঙ্গে দেখা করতে এসেছিলাম।
এরা কারা?
বিনয়ের মনে পড়ল, রামরতনদের সম্বন্ধে কখনও ঝুমার সঙ্গে তার কথা হয়নি। জামতলির প্রাক্তন হেড মাস্টারটির সঙ্গে কীভাবে আলাপ, গোয়ালন্দ থেকে কলকাতায় আসার পথে রিফিউজি বোঝাই স্পেশাল ট্রেনে কীভাবে তার শোচনীয় মৃত্যু, তার স্ত্রী এবং মেয়েরা নিজেদের ঘনিষ্ঠ পরিজন বিমল গাঙ্গুলির ভাড়াটে বাসায় কী দুঃসহ, গ্লানিকর জীবনযাপন করছে, ধীরে ধীরে সব শোনালো সে।
বিষণ্ণ সুরে ঝুমা বলল, পাকিস্তান অনেক লোকের অনেক ক্ষতি করে দিয়েছে। শুনতে পাই ওপার থেকে যারা আসছে তারা কেউ সুখে নেই। মহা বিপদে তাদের দিন কাটছে।
বিনয় কিছু বলে না।
ঝুমা বলল, তুমি হেঁটে হেঁটে কোথায় যাচ্ছিলে?
টালিগঞ্জ ফিরতে হবে না?
ঝুমা বেশ অবাক হল, চিত্রা সিনেমার কাছ থেকেই তো এসপ্ল্যানেডের গাড়ি ধরতে পারতে। এসপ্ল্যানেড থেকে টালিগঞ্জের রুটের প্রচুর ট্রাম বাস পাওয়া যায়
এতটা রাস্তা হেঁটে আসার কারণ জানিয়ে দিল বিনয়।
হঠাৎ ঝুমার চোখমুখ খুশির ছটায় ভরে যায়। রামরতনের স্ত্রী ও মেয়েদের জন্য খানিক আগের সেই বিষাদের লেশমাত্র অবশিষ্ট নেই। ভাবনাহীন, চঞ্চল বালিকার মতো সে উচ্ছ্বসিত হয়ে ওঠে, ভাগ্যিস তার ছিঁড়ে ট্রাম ডিরেলড হয়েছিল, তাই তোমার সঙ্গে দেখা হল।
সেই কবে থেকে মেয়েটাকে দেখে আসছে বিনয়। সারাক্ষণ যেন লঘু মেজাজে হাওয়ায় ভাসছে। এই পৃথিবীর শোক, দুঃখ আর যাতনা, তাকে ছুঁয়ে যায় ঠিকই। বিচলিতও করে। কিন্তু তা ক্ষণস্থায়ী। দীর্ঘকাল সে-সব নিয়ে মগ্ন থাকা তার স্বভাবে নেই।
ঝুমা বলল, রাজদিয়ায় তুমি আমাকে একটা প্রমিস করেছিলে বিনুদা—
বিনয় মনে করতে পারল না। জিজ্ঞেস করল, কীসের প্রমিস বল তো?
কলকাতায় এলে আমাদের বাড়ি আসবে। সুধা মাসিদের ওখানে গিয়ে সেদিনও তোমাকে বলে এসেছি। বুঝি, ঝিনুকের জন্যে আসতে পারনি। এখন তো সে ভয় নেই। এস
বুকের ভেতরটা ছাঁৎ করে ওঠে বিনয়ের। ঝুমার সঙ্গে কথা বলতে বলতে ঝিনুকের চিন্তা তার মাথা থেকে বেরিয়ে গিয়েছিল। জাদুকরীর মতো অসীম শক্তি এই মেয়েটার। সৌরলোকের সব কিছু
সে লহমায় ভুলিয়ে দিতে পারে।
ঝুমার কাছে এলে কেন যে অন্য কিছু মনে থাকে না? কিন্তু একমাত্র ঝিনুককেই ভোলা যায় না। তার জন্য হঠাৎই অনুশোচনায় বুকের ভেতরটা মুচড়ে যেতে থাকে। চকিতে একবার আকাশের দিকে তাকায় বিনয়। সূর্য প্রায় মাথার ওপর উঠে এসেছে। বিমলদের বাড়িতে যা বলেছিল, ঝুমাকেও তাই বলল, সকালে বেরিয়ে পড়েছিলাম। কোথায় যাচ্ছি, ছোটদিকে বলে আসা হয়নি। অনেক বেলা হয়ে গেল। নিশ্চয়ই ওরা খুব চিন্তা করছে। আজ তোমাদের বাড়ি যাওয়া হবে না। আর-একদিন ঠিক যাব।
আদুরে গলায় ঝুমা বলল, এখন তোমাকে কিছুতেই ছাড়ছি না। আমাদের বাড়ি এখান থেকে মিনিট তিনেকের রাস্তা। বেশিক্ষণ আটকাব না। তোমাকে দেখলে সবাই ভীষণ খুশি হবে।
বেলার দোহাই দিয়ে ফের আপত্তি করতে যাচ্ছিল বিনয় কিন্তু কিছুতেই ঠেকানো গেল না ঝুমাকে, কোনও বাহানা শুনতে চাই না। ফের যদি না না কর, হাত ধরে হিড় হিড় করে টেনে নিয়ে যাব। সেটা কি ভাল হবে?
সারা শরীরে চমক খেলে গেল বিনয়ের। ঝুমার অসাধ্য কিছু নেই। একটি চোখধাঁধানো, বেপরোয়া তরুণী প্রকাশ্য দিবালোকে শয়ে শয়ে মানুষের চোখের সামনে তাকে টেনে নিয়ে চলেছে, দৃশ্যটা ভাবার মতো দুঃসাহস তার নেই। এই একটি মেয়ে, যার সামনে কোনও সংকল্পই বেশিক্ষণ অটুট। রাখা যায় না। মিনমিনে গলায় বিনয় বলল, ঠিক আছে, চল
ঝুমার ঠোঁটের ফাঁকে নীরব হাসির আভা ফুঠে ওঠে। কী মিশে আছে সেই হাসিতে? সীমাহীন অহমিকা? দম্ভ? সে কি বোঝাতে চায়, একটি পুরুষকে তুড়ি মেরে নিজের ইচ্ছায় চালানোর ক্ষমতা তার আছে?
দুই চোখ সামান্য ছোট করে ঝুমা বলে, দ্যাটস লাইক আ গুড বয়। এস একটু থেমে বলল, আমাদের বাড়ি গেলে রাজদিয়ার দুজনের সঙ্গে দেখা হবে। তোমার খুবই চেনাজানা।
বিনয় উৎসুক হল, কারা তারা?
চলই না। এত অধৈর্য কেন?
হেদুয়ার দক্ষিণ পাশের রাস্তা থেকে ডান দিকে সেকেন্ড যে গলিটা বেরিয়েছে সেটাই রমাকান্ত চ্যাটার্জি লেন। মাঝারি রাস্তাটা দিয়ে কপা এগুলেই ঝুমাদের দোতলা বাড়ি। আনন্দদের মতো বিশাল না হলেও বাড়িটা বেশ বড়ই। সামনের দিকে ফুলের বাগান। তারপর গাড়ি-বারান্দা। সিঁড়ি ভেঙে ওপরে উঠলে চওড়া চাতাল। তারপর কারুকাজ করা বিশাল দরজা।
বিনয় শুনেছে হেমনলিনীরা এই বাড়িটি তার মেয়ে-জামাই অর্থাৎ স্মৃতিরেখা ও শিশিরকে যৌতুক দিয়েছেন। বিয়ের পর থেকে ওঁরা ওখানে আছেন। এ-বাড়িতেই রুমা ঝুমা, দুই বোনের জন্ম।
দরজা খোলা ছিল। ভেতরে ঢুকে শ্বেত পাথরে বাঁধানো বড় হল-ঘর। ভারী ভারী সোফা, আলমারি, চার ব্লেডওলা বিরাট বিরাট ফ্যান দিয়ে সাজানো সেটার একধারে কটা বেডরুম, কিচেন, খাবার জায়গা। দুজন কাজের লোককে সেখানে দেখা গেল। ব্যস্তভাবে তারা কী সব করছে।
হল-ঘরের আর-এক ধারে দোতলায় যাবার সিঁড়ি। ওপরে উঠতে উঠতে গলার স্বর উঁচুতে তুলে ঝুমা ডাকতে লাগল, মা মা, দেখ কাকে নিয়ে এসেছি।
দোতলার চওড়া বারান্দার একদিকে ঢালাই-করা লোহার নকশাদার রেলিং। অন্যদিকে সারি সারি ঘর। দক্ষিণ প্রান্ত থেকে একটা নরম কণ্ঠস্বর ভেসে আসে, কে রে ঝুমা, কাকে এনেছিস? পরক্ষণে দেখা যায় ওধারের শেষ ঘরখানা থেকে স্মৃতিরেখা রেরিয়ে এসেছেন। ঝুমার মা।
সেই যুদ্ধের সময় স্মৃতিরেখাকে শেষ দেখেছিল বিনয়। জাপানি বোমার ভয়ে হাজার হাজার মানুষ কলকাতা ফাঁকা করে পূর্ব বাংলায় উধাও হয়েছিল। সেই আতঙ্কগ্রস্ত পলাতকদের মধ্যে রুমা ঝুমা আনন্দ স্মৃতিরেখা শিশিররাও ছিলেন।
প্রতিমার মতো নিখুঁত মুখ, টানা চোখ, ফুরফুরে লম্বাটে নাক। তখনই কত বয়স স্মৃতিরেখার। কিন্তু ত্বকে ছিল মসৃণ সোনালি আভা। কোমর অবধি চুল। হালকা, মেদহীন শরীর। মাঝখানে কটা বছর কেটে গেছে। কত কিছুই না ঘটে গেল! দুর্ভিক্ষ। মহাযুদ্ধের অবসান। দাঙ্গা। দেশভাগ। কিন্তু কিছু চুল পেকে যাওয়া আর শরীর ভারী হওয়া ছাড়া চেহারা তেমন বদলায়নি।
মাথায় তেল মেখেছেন স্মৃতিরেখা। দূর থেকৈও মৃদু সুঘ্রাণ পাওয়া যাচ্ছে। কাঁধে ধবধবে সাদা তোয়ালে। খুব সম্ভব স্নান করতে যাচ্ছিলেন। বিনয়কে দেখামাত্র চিনতে পারলেন। দুচোখে অনন্ত বিস্ময় নিয়ে কয়েক পলক তাকিয়ে রইলেন। তারপর বললেন, বিনু না?
বারান্দায় উঠে এসেছিল ঝুমারা। হ্যাঁ দিদি এগিয়ে গিয়ে স্মৃতিরেখাকে প্রণাম করল বিনয়। ভগ্নীপতির দিদি। সেই সম্পর্ক ধরে স্মৃতিরেখা তারও দিদি। একটা কথা মনে পড়তে ভারী মজা লাগল তার। সে স্মৃতিরেখাকে দিদি বলে। কিন্তু তাঁর মেয়ে তাকে বলে দাদা। মামা বলা উচিত।
স্মৃতিরেখা বললেন, এস, এস। কত বড় হয়ে গেছ!
একথার জবাব হয় না। সময় হাত-পা গুটিয়ে বসে থাকে না। নিঃশব্দে তার কাজ করে যায়। বিনয় মুখে কিছু বলল না। একটু হাসল শুধু।
যে-ঘর থেকে স্মৃতিরেখা বেরিয়ে এসেছিলেন, বিনয়দের সেখানেই নিয়ে গেলেন। ঘরটা প্রকাণ্ড। বিশাল ছত্রিওলা মেহগনি কাঠের খাট, পুরো পাল্লা জোড়া কাঁচ-বসানো আলমারি, গদিওলা সোফা, ডিভান, ড্রেসিং টেবল, কুশন–এত সব আসবাব থাকা সত্ত্বেও এধারে ওধারে অনেকখানি ফাঁকা জায়গা। বিনয় আঁচ করে নিল এটা শিশির আর স্মৃতিরেখার বেডরুম।
একটা সোফায় বিনয়কে বসিয়ে স্মৃতিরেখা মেয়েকে জিজ্ঞেস করলেন, বিনুকে কোথায় পেলি?
খাটের এক কোণে বসতে বসতে ঝুমা বলল, হেদোর সামনে বিনুদার সঙ্গে দেখা। আসতে চায় না। জোর করে ধরে নিয়ে এলাম।
ভাল করেছিস। বলতে বলতে কপালে সামান্য ভাঁজ পড়ে স্মৃতিরেখার, কিন্তু
কী?
কলেজ ফাঁকি দিয়ে হেদোর সামনে ঘুরছিলি নাকি?
কী যে বল না- ঝুমা ঝঙ্কার দিয়ে ওঠে। তারপর প্রাক্তন অধ্যাপকের মৃত্যু, শোকসভা, প্রয়াত শিক্ষকের সম্মানে ছুটি হয়ে যাওয়া এবং বাড়ি ফেরার পথে হঠাৎই বিনয়ের সঙ্গে দেখা, ইত্যাদি জানিয়ে দেয় সে।
স্মৃতিরেখা খাটের আর-এক কোনায় বসে পড়েছিলেন। কেন উত্তর কলকাতার এই এলাকায় হেদুয়ার সামনে বিনয় এসেছিল তা নিয়ে কোনও কৌতূহল প্রকাশ করলেন না। জিজ্ঞেস করলেন, তুমি তো এখন সুধা আর হিরণের কাছে আছ?
ভেতরে ভেতরে সতর্ক হয়ে গেল বিনয়। এই প্রশ্নের খেই ধরে কোন দিকে, কতদূর স্মৃতিরেখা এগুবেন, বোঝা যাচ্ছে না। সংক্ষেপে বিনয় বলল, হ্যাঁ।
মেসোমশাই, মানে তোমার বাবা বাড়িটাড়ি বেচে হরিদ্বার চলে গেলেন। সবে তুমি পাকিস্তান থেকে এসেছ। আর কিছুদিন থেকে, তোমাকে একটু দাঁড় করিয়ে দিয়ে গেলে বোধ হয় ভাল হতো।
কেন, আমি তো একটা চাকরি পেয়েছি।
বিনয়ের কণ্ঠস্বরে এমন কিছু ছিল যাতে মুহূর্তে নিজেকে সামলে নিলেন স্মৃতিরেখা। মনে হল, অবনীমোহনের কার্যধারা সম্পর্কে মন্তব্য করা বোধহয় ঠিক হয়নি। বিশেষ করে বিনয়ের কাছে। ব্যাপারটা চাপা দেবার জন্য ব্যস্তভাবে বললেন, হ্যাঁ হ্যাঁ, আমার খেয়াল ছিল না। শুনেছি, খবরের কাগজে কাজ পেয়েছ।
আস্তে মাথা নাড়ে বিনয়।
স্মৃতিরেখা বললেন, গভর্নমেন্ট কি বড় সাহেব কোম্পানিতে চাকরি পেলে ভাল হতো। ওই সব জায়গায় অনেক সুযোগ সুবিধা। ভবিষ্যৎ সম্পর্কে নিশ্চিন্ত হওয়া যায়।
বিনয় বলল, সেটা ঠিক। আপাতত যা পেয়েছি তাই করি। পরে দেখা যাবে।
আরও কিছুক্ষণ কথাবার্তা চলল। তেমন কিছু জরুরি নয়। খুব সাধারণ। এমন দিনে বিনয় এল যখন শিশির বাড়িতে নেই। অফিসে গেছে। যে-বছর আনন্দর বিয়ে হয় সে-বছরই ঝুমার দিদি রুমারও বিয়ে হয়েছিল। সে থাকে টাটানগরে। তার স্বামী ইঞ্জিনিয়ার। ওরা থাকলে বিনয়কে পেয়ে হইচই বাধিয়ে দিত। ইত্যাদি ইত্যাদি।
বেশ খানিকটা সময় স্মৃতিরেখার সঙ্গে কাটালো বিনয়। অনেক কথাও হল। ভেতরে ভেতরে চাপা উদ্বেগ চলছিল তার। এই বুঝি ঝিনুকের প্রসঙ্গ ওঠে। কিন্তু সেদিক দিয়েই গেলেন না স্মৃতিরেখা। মাত্র কদিন আগে মেয়েটা নিরুদ্দেশ হয়ে গেছে। বিশ্বসুদ্ধ কারও সেটা জানতে বাকি নেই। স্মৃতিরেখা শোনেননি, তা তো আর হয় না। কিন্তু মহিলা বুদ্ধিমতী। অত্যন্ত বিচক্ষণ। সহৃদয়ও। ঝিনুকের জন্য কার বুকের ভেতর কতখানি ক্ষতের সৃষ্টি হয়ে আছে, তার অজানা নেই। অহেতুক ঝিনুকের প্রসঙ্গ তুলে ছেলেটাকে কষ্ট দিয়ে কী লাভ?
কথা বলতে বলতে উৎকণ্ঠা কেটে যাচ্ছিল বিনয়ের। স্বাচ্ছন্দ্য বোধ করছিল সে।
একসময় স্মৃতিরেখা বললেন, অনেক বেলা হয়ে গেছে। এখানেই চান টান করে দুটি শাকভাত খেয়ে নাও
ব্যস্তভাবে বিনয় বলল, না না, আজ আর খেতে বলবেন না দিদি।
এই দুপুরবেলায় কেউ না খাইয়ে ছাড়ে?
কেন তার টালিগঞ্জে এখনই ফিরে যাওয়া দরকার, বুঝিয়ে বলল বিনয়। ঝুমাকেও তা-ই বলেছিল।
একটু চুপ করে থেকে স্মৃতিরেখা বললেন, হ্যাঁ, তোমার ফিরে যাওয়াই দরকার। তবে তুমি প্রথম দিন এলে, একটু কিছু মুখে দিয়ে না গেলে আমাদের খুব খারাপ লাগবে। আমি তাড়াতাড়ি চান করে আসছি। হঠাৎ কী মনে পড়ে যাওয়ায় ঝুমাকে বললেন, ওই দেখ, একদম খেয়াল ছিল না। তুই বিনুকে তোর দাদু আর ঠামুর ঘরে নিয়ে যা। ওকে দেখলে ওঁরা খুশি হবেন।
ঝুমারও মনে পড়ে গেল। বিনয়কে বলল, তোমাকে তখন দুজন দেশের মানুষের কথা বলছিলাম না? দেখবে চলণ
কুমার দাদু আর ঠাকুমা। তার মানে রামকেশব এবং তার স্ত্রী। ওঁরাও তাহলে রাজদিয়া ছেড়ে চলে এসেছেন! রামকেশব মানুষটা ছিলেন ভীষণ একরোখা, প্রচণ্ড সাহসী। অবিকল হেমনাথের মতো। তিনিও সিদ্ধান্ত নিয়েছিলেন, যাই ঘটুক, জন্মভূমি ফেলে কখনও সীমান্তের এপারে আসবেন না। এই তো সেদিন বিনয় কলকাতায় এসেছে। রাজদিয়ায় থাকতে প্রায়ই রামকেশবদের বাড়ি গিয়ে ওঁদের খোঁজখবর নিত। নিশ্চয়ই এর ভেতর এমন কিছু ঘটেছে–ভয়াবহ এবং বিপজ্জনক–যাতে পাকিস্তানে থাকা সম্ভব হয়নি। তার সংকল্পের ভিতটা টলে গেছে। রামকেশব যখন দেশ ছাড়তে বাধ্য হয়েছেন, হেমনাথ কি আর ভাল আছেন? উৎকণ্ঠায় বুকের গভীর তলদেশ পর্যন্ত কেঁপে যায় বিনয়ের।
নিত্য দাসের হাত দিয়ে হেমনাথকে দ্বিতীয় যে চিঠিখানা বিনয় পাঠিয়েছিল, এখনও তার জবাব আসেনি। হঠাৎ মনে পড়ল, চিঠিটা নিয়ে যাবার পর লোকটাকে আর দেখা যায়নি। হেমনাথের জন্য অসীম শঙ্কায় শ্বাস আটকে আসতে থাকে। তারই ভেতর বিনয়ের মনে হয়, কবে পাকিস্তান থেকে হেমনাথের উত্তর আসবে তার ঠিকঠিকানা নেই। ঝুমাদের বাড়ি এসে একরকম ভালই হয়েছে। রামকেশবের মুখ থেকে হেমনাথদের এখনকার খবরটা জানা যাবে।
বারান্দার আর-এক মাথায় শেষ ঘরখানায় বিনয়কে নিয়ে এল ঝুমা। স্মৃতিরেখা শিশিরের শোবার ঘরের মতো এটাও সেকেলে আসবাবে বোঝাই।
ঘরের মাঝখানে খাটের ওপর শুয়ে ছিলেন রামকেশব। অন্যদিকে দেওয়ালের ধার ঘেঁষে কাঠের সিংহাসনে তেত্রিশ কোটি দেবদেবীর মূর্তি। কোনওটা তামার, কোনওটা পাথরের, কোনওটা রুপোর। রামকেশবের স্ত্রী পশমের আসনে বসে পুজোর আয়োজন করছিলেন।
ওই সিংহাসন আর দেবদেবীদের রাজদিয়ায় রামকেশবের বাড়িতে বহুবার দেখেছে বিনয়। দেশ থেকে আর কিছু আনতে পেরেছেন কি না, কে জানে। কিন্তু ঠাকুরদেবতাকে ফেলে আসেননি।
ঝুমা হইহই করতে করতে ঘরে ঢুকেছে, দাদু, ঠামু, দেখ তোমাদের দেশের লোককে ধরে আনলাম।
খাটের ওপর ধড়মড় করে উঠে বসলেন রামকেশব। পরনে ধুতি এবং ফতুয়ার ওপর মোটা উলের ফুলহাতা সোয়েটার।
হেমনাথের কাছাকাছি বয়স। হয়তো দুচার বছরের ছোটই হবেন রামকেশব। কিন্তু এর মধ্যেই ভীষণ বুড়িয়ে গেছেন। মুখ শীর্ণ। ঘোলাটে চোখ। চুল উঠে উঠে মাথা প্রায় কঁকা। যা কয়েক গাছা আছে সেগুলোর রং পাঁশুটে।
মাথার বালিশের পাশে বিঘত খানেক লম্বা চশমার খাপ ছিল। সেটা খুলে নিকেলের গোলাকার বাইফোকাল চশমা বার করে পরে নিলেন রামকেশব। বিনয়কে দেখে বৃদ্ধ খুবই খুশি। বেশ অবাকও। বললেন, আরে বিনু না? কলকাতায় পা দিতে না-দিতেই তোমার সঙ্গে দেখা হয়ে গেল। বোসো-বোসো-।
বিনয় এগিয়ে গিয়ে রামকেশবকে প্রণাম করল। এদিকে দেবদেবীর আরাধনা স্থগিত রেখে ঘুরে বসেছেন রামকেশবের স্ত্রী। তারও পা ছুঁতে যাচ্ছিল বিনয়, কিন্তু বাধা পড়ল। রামকেশবের স্ত্রী হাত নেড়ে বললেন, পুজোয় বসেছি। এখন প্রণাম নিতে নেই।
অগত্যা খাটের কোণে বসে পড়ল বিনয়। ঘরের অন্য এক ধারের দেওয়াল ঘেঁষে খানকয়েক গদিওলা মোড়া দাঁড় করানো রয়েছে। তার একটা টেনে এনে কাছাকাছি বসল ঝুমা। হাসি হাসি মুখে বলল, কী দাদু, কালই বিনুদার কথা বলছিলে। আজই তাকে তোমার সামনে হাজির করে দিলাম। ভাবতে পেরেছিলে?
রামকেশব হাসলেন, না রে দিদি, ভাবিনি।
কাল তার সম্বন্ধে আলোচনা হয়েছিল এ-বাড়িতে। কী বলেছিলেন রামকেশব? আন্দাজ করতে চেষ্টা করল বিনয়। কিন্তু আকাশপাতাল হাতড়ে কিছুই আঁচ করা যাচ্ছে না। এই নিয়ে সে কোনও প্রশ্ন করল না। এখানে যখন এসেই পড়েছে, কী কথাবার্তা হয়েছে, অবশ্যই জানা যাবে। সে উৎসুক হয়ে রইল।
বিনয় জিজ্ঞেস করল, দেশ থেকে কবে এলেন?
রামকেশব বললেন, পরশু
আপনি না বলেছিলেন, কোনওদিন রাজদিয়া ছেড়ে আসবেন না?
হ্যাঁ, বলেছিলাম। কিন্তু প্রতিজ্ঞা পালন করা গেল না। হঠাৎ কী হল?
তুমি থাকতে থাকতে রাজাকারদের কিছু কিছু উৎপাত হচ্ছিল। গত দশ দিনে তাদের অত্যাচার যে কতগুণ বেড়েছে, ভাবতে পারবে না।
রাজাকারদের দৌরাত্মের কথা হেমনাথও তার চিঠিতে লিখেছিলেন। হয়তো খানিকটা রেখে ঢেকে, বিনয়রা যাতে দুশ্চিন্তায় না থাকে। কিংবা চিঠি লেখার সময় তা অতখানি মারাত্মক হয়ে ওঠেনি। নির্যাতন কতটা লাগামছাড়া হয়ে উঠলে রামকেশবের মতো মানুষও দেশ ছাড়তে বাধ্য হন তা অনুমান করতে পারছে বিনয়।
রামকেশব সবিস্তার আরও জানালেন। রাজাকারদের ঝাট থাকলেও বাঙালি মুসলমানরা তাদের খুব একটা পাত্তা দিত না। পার্টিশানের পর ইন্ডিয়া থেকে পশ্চিমা মুসলমানরা ঢাকা চট্টগ্রাম খুলনা রাজশাহী, এইসব বড় বড় শহরে চলে আসছিল। বছরখানেক হল, তাদের অনেকেই পূর্ব পাকিস্তানের ছোটখাটো, নগণ্য টাউন, এমনকি গ্রামের দিকে ছড়িয়ে পড়ছে। কিছু কিছু পশ্চিমা রাজদিয়ায় আগেই এসেছিল। ক্রমশ তাদের সংখ্যা ব্যাপক হারে বেড়ে চলেছে। এরা বাঙালি মুসলমানদের সমানে খুঁচিয়ে যাচ্ছে। মুসলমানরা পাকিস্তানের মালিক। ওখানকার জমিজিরাত, বাগ-বাগিচা, দালানকোঠা-সমস্ত কিছু মুসলমানের। অন্য কারও নতুন এই রাষ্ট্রে থাকার অধিকার নেই। তারা তাদের ইন্ডিয়ায় চলে যাক। ক্রমাগত উসকানিতে বেশ কিছু বাঙালি মুসলমান আর আগের মতো শান্ত, নম্র নেই। ভীষণ বদলে যাচ্ছে। লোকগুলো এখন রূঢ়। উদ্ধত। তাদের কর্কশ ব্যবহার। চোখের দৃষ্টিতে উগ্রতা। পুরুষানুক্রমে তারা যে পাশাপাশি বাস করে এসেছে, সুখে-দুঃখে শোকে-আনন্দে উৎসবে-পরবে পরস্পরের সঙ্গে জড়িয়ে থেকেছে তা যেন ভাবাই যায় না। নিষ্ঠুর, হৃদয়হীন, অপরিচিত এক হিংস্র বাহিনী চারপাশে ঘুরে বেড়াচ্ছে।
বিনয়ের মনে পড়ে, এই পশ্চিমা মুসলমানদের কথাও হেমনাথের চিঠিতে ছিল। তারা রাজদিয়ায় বিষ ছড়াচ্ছে।
রামকেশব বলতে লাগলেন, রোজ পাঁচ দশটা করে হুমকি দিয়ে বেনামা চিঠি আসে। এক কাপড়ে ইন্ডিয়ায় চলে যাও। রাত্তিরে বাড়িতে বৃষ্টির মতো ঢিল পড়ে। রাস্তা দিয়ে ওরা শাসিয়ে যায়। সাতদিন সময় দিলাম। তার ভেতর দেশ না ছাড়লে জ্যান্ত পুড়িয়ে মারা হবে। এরপর আর রাজদিয়ায় থাকতে সাহস হল না।
বিনয় কিছু বলে না, রুদ্ধশ্বাসে তাকিয়ে থাকে। রামকেশব জিজ্ঞেস করলেন, রাজদিয়ার নিত্য দাসের কথা মনে আছে?
বিনয় বলল, থাকবে না কেন? কলকাতায় দুতিনবার তার সঙ্গে দেখাও হয়েছে।
খুব ধূর্ত, করিৎকর্মা। পোস্ট অফিসের ওপর ভরসা নেই। ওই ডিপার্টমেন্টটা প্রায় নিষ্কর্মা হয়ে গেছে। কিন্তু নিত্য দাসের লোক পাকিস্তানের চিঠি ইন্ডিয়ায় নিয়ে যায়, ইন্ডিয়ার চিঠি পাকিস্তানে পৌঁছে দেয়।
জানি। নিত্য দাসের হাত খুব লম্বা।
আমার কপাল ভাল। শাসানি যখন চলছে, নিত্যর লোকটা হঠাৎ রাজদিয়ায় গিয়ে হাজির। তার হাতে শিশিরকে চিঠি পাঠালাম। আমাকে যেন ইন্ডিয়ায় নিয়ে যাবার বন্দোবস্ত করে।
রামকেশব জানালেন, কলকাতায় শিশির যখন হিন্দু হোস্টেলে থেকে প্রেসিডেন্সি কলেজে পড়তেন তখন তাঁর সহপাঠী ছিলেন তোফায়েল আমেদ। অসাধারণ ছাত্র। দুজনের ছিল গভীর বন্ধুত্ব। গ্র্যাজুয়েশনের পর পুলিশ ডিপার্টমেন্টের পরীক্ষা দিয়ে অফিসার হয়ে যান তোফায়েল। আর ইংরেজিতে এম এ করে খাস ব্রিটিশ কোম্পানি ম্যাকিনন অ্যান্ড ম্যাকেঞ্জিতে বড় চাকরি পান শিশির। দুজনের কাজের জায়গা আলাদা। কিন্তু সম্পর্কটা আগের মতোই নিবিড় থেকে গেছে।
তোফায়েলরা খাস পশ্চিমবঙ্গের মানুষ। বর্ধমান ডিস্ট্রিক্টে ওঁদের আদি বাড়ি। কিন্তু দেশভাগের পর এখানকার জমিজমা বাড়িঘর বেচে অপশন নিয়ে সপরিবারে ঢাকায় চলে যান। ওয়েস্ট বেঙ্গলে কম্পিটিশন অনেক বেশি। তীব্র প্রতিদ্বন্দ্বিতা। তুলনায় নতুন রাষ্ট্র পাকিস্তানে সুযোগসুবিধা প্রচুর। সেখানে খোলা মাঠ। পোমোশন পেয়ে খুব তাড়াতাড়ি তরতর করে অনেক ওপরে ওঠা যায়।
ঢাকায় চলে যাবার পরও দুই বন্ধুর মধ্যে যোগাযোগটা রয়েছে। চিঠিপত্রে নয়, টেলিফোনে। দুই দেশের ভেতর ওই যন্ত্রটা এখনও চালু আছে। রামকেশবের চিঠি পেয়ে আতঙ্কগ্রস্ত শিশির তোফায়েলকে ফোন করেন। তোফায়েল এখন ঢাকার পুলিশ কমিশনার। তিনি নিরাপত্তার সবরকম বন্দোবস্ত করে রামকেশব এবং তার স্ত্রীকে ঢাকায় নিয়ে যান। সেখান থেকে পাকিস্তান এয়ারলাইনসের প্লেনে কলকাতায় পাঠিয়ে দেন। রাজদিয়ার বাড়িতে তালা লাগিয়ে পার্থিব যাবতীয় সম্পত্তি ফেলে শুধু দেবদেবীর মূর্তি আর তাদের সিংহাসনটা নিয়ে সীমান্তের এপারে চলে আসতে পেরেছেন রামকেশবরা।
এক নাগাড়ে বলতে বলতে হাঁপিয়ে গিয়েছিলেন রামকেশব। একটু থামলেন। জোরে জোরে বারকয়েক শাস টেনে ফের শুরু করলেন, ইসমাইল দফাদারকে মনে পড়ে?
বিনয় বলল, পড়বে না কেন? রাজদিয়ায় থাকতে বছর বছর আপনাদের চকের জমি ওকে ভাগচাষ করতে দিতেন।
তিন পুরুষ ধরে চাষ করে আসছিল। দেশভাগের আগে মাথা তুলে কথা বলত না। দেখা হলেই কথায় কথায় সেলাম আর আদাব। চোখ সবসময় মাটিতে। অনেকবার বললে তবে বারান্দায় উঠে জড়সড় হয়ে বসত। পাকিস্তান হবার পরও কিছুদিন আগের মতোই ছিল। কিন্তু ইদানীং রাজাকার আর পশ্চিমা মুসলমানরা তার মাথায় হাজারটা কুবুদ্ধি ঢুকিয়ে দিয়েছে। রাতারাতি ভোল পালটে গেছে ইসমাইলের
তীব্র কৌতূহল আর উৎকণ্ঠা নিয়ে তাকিয়ে ছিল বিনয়। জিজ্ঞেস করল, কীরকম?
রামকেশব বললেন, কিছুদিন হল, বাড়িতে এসে সে আর উঠোনে দাঁড়িয়ে থাকত না। সোজা বসার ঘরে ঢুকে চেয়ারে বসে পড়ত। আগের মতো নরম তরম নেই। এখন মেজাজ অনেক চড়া। কথাবার্তা রোখাচোখা। আমি যদি কিছু বলি আর সেটা যদি তার পছন্দ না হয়, মুখের ওপর তার কী চোটপাট!
রামকেশব আরও জানালেন, মাঝে মাঝেই দুই জোয়ান ছেলেকে নিয়ে হাজির হচ্ছিল ইসমাইল। আগে পরত সস্তা লুঙ্গি আর নিমা, খালি পা। পাকিস্তান হবার কিছুদিন পর থেকে পরছে ধবধবে পাজামা আর ফুলশার্ট, পায়ে পাম্প শু। চুল থাকত রুখাশুখা, সাতজন্মে তেলের সঙ্গে সম্পর্ক ছিল না। মুখভর্তি কাঁচাপাকা দাড়ি। এখন তার মুখ পরিষ্কার কামানো। মাথা থেকে ভুরভুর করে ফুলেল তেলের সুবাস বেরোয়।
প্রথম প্রথম ছেলেদের সঙ্গে করে একতলায় বসত ইসমাইল। বলত, পাকিস্থান হইয়া গ্যাছে। অহন আমরা সোমান সোমান (সমান সমান)। আপনেগো নিচে আর নাই। আপনেগো রান্ধনীরে (রাঁধুনি) আমাগো লেইগা চা বানাইতে কন। হের (তার) লগে লাড়ু মোয়া উপরাও (মুড়কি) দিতে কইয়েন।
রামকেশব বলতে লাগলেন, এইভাবেই চলছিল। হঠাৎ দিনকয়েক আগে ইসমাইলরা সোজা দোতলায় একেবারে শোবার ঘরে এসে খাটের ওপর বসল। বাধা দেবার সাহস হল না। ইসমাইলরা চা, চিড়েভাজা, তিলা-কদমা খেয়ে বলল, মজার মশয় (মজুমদার মশায়) একখান কথা মন দিয়া হুনেন। মেলা (অনেক) বচ্ছর আপনেগো জমিন চছি। ধানপাট বেইচা আপনেরা লাল হইয়া গ্যাছেন। আমাগো কপালে হুদা (শুধু ঠনঠনঠন। এইবার জমিনের আধাআধি রেজিস্টারি কইরা আমাগো নামে লেইখা দ্যান। যারা শোওয়ার ঘরে উঠে এসেছে তাদের লম্বা ঠ্যাং ভবিষ্যতে আরও কতদুর পর্যন্ত যাবে, কে জানে। সেদিন বুঝলাম, দেশে আর থাকা যাবে না। ভাগ্যই বলব, এর দুদিন পর নিত্য দাসের লোক গিয়ে হাজির। তারপর কীভাবে কলকাতায় এসেছি তা তো আগেই শুনেছ।
বিনয় জানে, পাকিস্তানে এখন তিনটে টার্গেট। যুবতী নারী। জমিজমা। আর সমাজের উঁচুস্তরের মানুষের আত্মসম্মান বোধ। এই তিন জায়গায় আক্রমণ হানতে পারলে পাকিস্তান ফাঁকা হয়ে যাবে। সে জিজ্ঞেস করে, রাজদিয়ার বাড়ি আর জমির কী ব্যবস্থা করে এসেছেন?
রামকেশব বললেন, বাড়িতে তালা লাগিয়ে এসেছি। জমি যেমন ছিল তেমনিই পড়ে আছে। তোফায়েলকে সব জানিয়েছি। সে থাকে ঢাকায়। ভীষণ ব্যস্ত মানুষ। প্রচুর দায়িত্ব। অতদূর থেকে রাজদিয়ায় আমার প্রপার্টির খবর রাখা কি তার পক্ষে সম্ভব? অবশ্য বলেছে চেষ্টা করবে। তবে
তবে কী?
একটাই আশার আলো, নিত্য দাস তার লোক মারফত খবর পাঠিয়েছে, ওয়েস্ট বেঙ্গল থেকে যে মুসলমানেরা পাকিস্তানে চলে যাচ্ছে তাদের কারও জমি-জায়গার সঙ্গে আমাদের প্রপার্টি এক্সচেঞ্জ করিয়ে দেবে। দুএকদিনের মধ্যে সে এ-বাড়িতে আমার সঙ্গে দেখা করতে আসবে। তখন তার সঙ্গে এ নিয়ে কথা হবে। তারপর দেখা যাক
চকিতে বিনয়ের মনে পড়ল, নিত্য দাস হেমনাথের জমি-বাড়ির এক্সচেঞ্জের ব্যাপারে কোনও এক শাজাহান সাহেবের সঙ্গে কথা পাকা করে রেখেছে। প্রথম চিঠিতে হেমনাথ জানিয়েছেন, দেশ। ছেড়ে আসবেন না কিন্তু রামকেশব যা জানালেন, তাতে হাড়ের ভেতর পর্যন্ত হিম হয়ে যাবার জোগাড়। দিনকে দিন রাজদিয়ায় আতঙ্ক মাত্রাছাড়া হয়ে উঠেছে। এক দণ্ডও হেমনাথের আর সেখানে থাকা উচিত নয়।
বিনয় ব্যাকুল স্বরে বলল, আসার সময় আমার দাদুর সঙ্গে দেখা হয়েছিল?
রামকেশব বললেন, চিরদিনের মতো রাজদিয়া ছেড়ে চলে আসব আর হেমদাদার সঙ্গে দেখা করব না, তাই কখনও হয়? তাকে কত বোঝালাম, পাকিস্তানে থাকতে পারবেন না। তোফায়েল আমাদের ঢাকায় নিয়ে কলকাতার প্লেনে তুলে দেবে। বউ-ঠাকরুন আর শিবানী দিদিকে নিয়ে আমাদের সঙ্গে চলুন। এই সুযোগ আর জীবনে আসবে না। কিন্তু কে কার কথা শোনে! ঘাড় একেবারে শক্ত করে রইল হেমদাদা।
বিমর্ষ মুখে বসে থাকে বিনয়। পাকিস্তানে হেমনাথদের যে কী ভবিষ্যৎ, ভাবতেও সাহস হয় না।
রামকেশব থামেননি, কলকাতার খবরের কাগজে কি এই খবরটা বেরিয়েছে?
বিনয় জিজ্ঞেস করল, কোন খবর?
উর্দুকে পাকিস্তানের স্টেট ল্যাঙ্গুয়েজ করা হচ্ছে। এই নিয়ে ইস্ট বেঙ্গলে কিছু কিছু গণ্ডগোল শুরু হয়েছে। বাঙালিরা ওয়েস্ট পাকিস্তানের সিন্ধি আর পাঞ্জাবি মুসলমানদের চেয়ে সংখ্যায় অনেক বেশি। তাদের একটা সেকশন চায়, বাংলাকে রাষ্ট্রভাষা করতে হবে।
বিনয় মাথা নাড়ে, হ্যাঁ, বেরিয়েছে। রামকেশব বললেন, যারা ভাষা ভাষা করে হই চই বাধিয়েছে তারা আর কজন? ইস্ট পাকিস্তানের টোটাল পপুলেশনের এক পারসেন্টও নয়। কিন্তু এতেই হেমদাদার কী উৎসাহ! একেবারে নেচে উঠেছে। স্বপ্ন দেখছে, ইস্ট পাকিস্তানে খুব শিগগিরই নতুন করে বাঙালি জাতীয়তাবাদের জন্ম হবে। এখন যে তাণ্ডব চলছে, কিছুদিনের মধ্যে তার লেশমাত্র থাকবে না।
বিনয়কে কিছুদিন আগে হেমনাথ যে চিঠি লিখেছিলেন তাতেও এই কথাগুলো ছিল। সে উন্মুখ হয়ে রামকেশবের দিকে তাকিয়ে থাকে। রামকেশব থামেননি, টু-নেশন থিওরির ওপর যে-দেশের সৃষ্টি, সেখানে জন্মাবে বেঙ্গলি ন্যাশনালিজম! সোনার পাথর বাটি! হেমদাদার কোনও কালেই বাস্তব বোধ নেই।
স্মৃতিরেখা ঘরে ঢুকলেন। এর ভেতর তার স্নান হয়ে গেছে। পরনে নকশা-পাড় ধবধবে টাঙ্গাইল শাড়ি। ভেজা চুল আঁচড়াবার পর পিঠময় ছড়ানো। কপালে সিঁদুরের বড় টিপ। সিঁথির মাঝামাঝি পর্যন্ত ঘোমটা। যেন অলৌকিক এক দেবীপ্রতিমা। তার এক হাতে চিনামাটির বড় প্লেটে নলেন গুড়ের প্রচুর তালশাঁস সন্দেশ আর কাঁচাগোল্লা। অন্য হাতে জলভর্তি কাঁচের গেলাস। ঝুমাকে বললেন, একটা সাইড টেবল এনে বিনুর কাছে রাখ।
ঝুমা ব্যস্ত পায়ে উঠে গিয়ে ঘরের কোণ থেকে টেবল নিয়ে এল। স্মৃতিরেখা প্লেট আর গেলাস তার ওপর রাখলেন। বিনয়কে বললেন, খাও–
পাকিস্তান সম্পর্কে রামকেশবের কাছে যা শোনা গেল তাতে অসীম উৎকণ্ঠায় বুকের ভেতরটা দুমড়ে মুচড়ে যাচ্ছিল। অন্যমনস্কর মতো বিনয় বলল, এখন কিছু খেতে ইচ্ছে করছে না।
স্মৃতিরেখা বললেন, প্রথম দিন এলে। একটু কিছু মুখে না দিলে আমাদের ভীষণ খারাপ লাগবে।
ঝুমা আর রামকেশবের স্ত্রীও খাওয়ার জন্য প্রায় জোরজারই করতে লাগলেন।
আপত্তি করে রেহাই পাওয়া যাবে না। নীরবে চামচে করে একটা মিষ্টি তুলতে যাচ্ছিল বিনয়, রামকেশব হঠাৎ বললেন, কলকাতায় এসে একটা খবর পেলাম। বউমা আর শিশির বলছিল, ঝিনুক নাকি নিখোঁজ হয়ে গেছে। কত কষ্ট করে তাকে ইন্ডিয়ায় নিয়ে এসেছিলে। তার
ঝুমা এবং স্মৃতিরেখা হতচকিত। বিব্রত মুখে তারা বাধা দিতে লাগলেন, ও-সব কথা থাক–
কিন্তু কিছুই শুনতে পাচ্ছিলেন না রামকেশব। নিজের ঝোঁকে বলে যাছিলেন, এ একরকম ভালই হয়েছে বিনু। ওই মেয়েকে নিয়ে কী করতে তুমি! সারা জীবন গলায় কাঁটার মধ্যে বিধে থাকত। না পারতে তাকে ফেলতে, না পারতে তাকে–
সব বুড়োবুড়িই এক ছাঁচে ঢালাই। একই সংস্কারের বেড়াজালে বন্দি। হেমনলিনী। অবনীমোহন। রামকেশব। বিনয়ের মনে হল, একটা তপ্ত লোহার ফলা তার মস্তিষ্কে আমূল বিধে যাচ্ছে। কদিনে ঝিনুকের জন্য যাতনার তীব্রতা খানিকটা কমে এসেছিল। রামকেশব পুরোনো ক্ষতটাকে খোঁচা দিয়ে ফের রক্তাক্ত করে তুলেছেন।
বিনয় লক্ষ করেছে, রাজদিয়ার যার সঙ্গেই দেখা হোক, যত কথাই হোক, সব আলোচনার শেষে অনিবার্যভাবে ঝিনুক আসবেই। ঝিনুক ছাড়া পৃথিবীতে যেন অন্য কোনও বিষয় নেই।
হাতের চামচটা প্লেটে নামিয়ে রেখে তড়িৎস্পৃষ্টের মতো খাট থেকে নেমে পড়ে বিনয়। সোজা দরজার দিকে এগিয়ে যায়।
ঘরের অন্য সবাই চমকে ওঠে। রামকেশব বললেন, কী হল বিনু, কোথায় যাচ্ছ?
স্মৃতিরেখা বললেন, যেও না, যেও না
বিনয়ের বুকে কোথায় কোন অদৃশ্য স্তরে রক্তপাত হচ্ছে, তার কারণটা কী, কুমার চেয়ে কে আর তা ভাল জানে। ব্যাকুল স্বরে সে ডাকতে লাগল, বিনুদা–বিনুদা ।
কিছুই শুনতে পাচ্ছে না বিনয়, কিছুই দেখতে পাচ্ছে না। একেবারে অন্ধ আর বধির। উদ্ভ্রান্তের মতো সামনের বারান্দা পেরিয়ে সিঁড়ি ভাঙতে ভাঙতে নিচে নেমে একেবারে রাস্তায়।
পেছন পেছন চলে এসেছিল ঝুমা। কিন্তু বিনয়কে ধরা গেল না। সে ততক্ষণে রমাকান্ত চ্যাটার্জি লেনের শেষ মাথায় চলে গেছে। আর এগোয় না ঝুমা। গেটের কাছে পাংশু মুখে দাঁড়িয়ে থাকে।
এই কিছুক্ষণ আগে অদ্ভুত ঘোরের মধ্যে ঝুমার সঙ্গে তাদের বাড়ি চলে এসেছিল বিনয়। সেই কুহক উধাও। কৈশোর থেকে তাকে ঘিরে দুই নারীর কী যে তীব্র টানাপোড়েন! ঝুমাকে দেখলে তার শরীরে শিহরন জাগে, তপ্ত হয়ে ওঠে শ্বাসবায়ু। সবই ঠিক। ঝিনুক নিখোঁজ হয়ে গেছে, সেটাও ঠিক। আর কখনও তার সঙ্গে দেখা হবে কি না, কে জানে। তবু বিনয় এই মুহূর্তে ফের অনুভব করে মেয়েটা সহস্র পাকে এখনও জড়িয়ে আছে। সেই পাকগুলি এত তাড়াতাড়ি ছিঁড়ে ফেলা অসম্ভব।
কর্ণওয়ালিস স্ট্রিটে এসে এসপ্ল্যানেডের ট্রামে উঠে পড়ল বিনয়। এতক্ষণে এই রুটে যানবাহন চলাচল স্বাভাবিক হয়েছে।
.
১২.
ঝুমাদের বাড়ি থেকে ফেরার পর তিনটে দিন কেটে গেল। এর মধ্যে রোজ সকালের দিকে একবারই মোটে হিরণের সঙ্গে বাজারে গেছে বিনয়। বাকি দিনটা বাড়ি থেকে আর বেরোয়নি। সেদিন রামকেশব ঝিনুক সম্পর্কে নিষ্ঠুর একটা মন্তব্য করে যে কষ্ট দিয়েছেন, তার রেশ এখনও পুরোপুরি কাটিয়ে উঠতে পারেনি সে।
দোতলার কোণের দিকের একটা ঘর বিনয়ের জন্য চমৎকার সাজিয়ে গুছিয়ে দিয়েছে সুধা। এই কদিন সারাক্ষণ সেখানে শুয়ে শুয়ে কাটিয়েছে সে। অফিসে জয়েন করতে এখনও কিছু দিন বাকি। অলস মন্থর ভারাক্রান্ত সময় আর কাটতে চায় না। তার ওপর ঝিনুকের জন্য ক্লেশ তো রয়েছেই।
ঘরের জানালা দিয়ে সোজাসুজি ট্রাম রাস্তা চোখে পড়ে। সেখানে রকমারি দৃশ্য। ধাবমান যানবাহন। মানুষজনের যাতায়াত। কতরকম আওয়াজ ভেসে আসে ওখান থেকে। ট্রামের ঘটাং ঘটাং, রিকশার ঠুন ঠুন, বাস কন্ডাক্টরদের একনাগাড়ে চিৎকার, কালীঘাট, ভবানীপুর, ধরমতল্লা। খালি গাড়ি, খালি গাড়ি
সুধাদের এই জাফর শা রোডে দুচারটে ফেরিওয়ালা, ফেরিওয়ালিও ঢুকে পড়ে। কেউ টেনে টেনে হাঁকে, খাগড়াই বাসন– কেউ হাঁকে, চিনা সিঁদুর, তরল আলতা– কেউ হাঁকে পাউরুটি, বিস্কুট চড়া রঙের জমকালো শাড়ি-পরা, কপালে উল্কি-আঁকা, পশ্চিমা মধ্য তিরিশের যুবতী ফেরিওয়ালিরা কোমরে ঢেউ তুলে মরাল-গমনে চলতে চলতে মিষ্টি সুরেলা গলায় হেঁকে যায়, বেলোয়ারি চুড়ি লিবে গ– কেউ হাঁক পাড়ে, ঘুট্টি লিবে। গুল লিবে–
অন্যমনস্কর মতো রাস্তার নানারকম আওয়াজ শুনতে শুনতে আর দৃশ্যাবলি দেখতে দেখতে দিনগুলো কাটিয়ে দিয়েছে বিনয়। সুধা মাঝে মাঝে এসে তাড়া দিয়েছে, সারাদিন ঘরে আটকে আছিস। যা না, একটু ঘুরে টুরে আয়। ভাল লাগবে। .
ঝুমাদের বাড়ি গিয়ে সেদিন যা যা ঘটেছিল, রামকেশব ঝিনুক সম্পর্কে কী মন্তব্য করেছেন, সুধা আর হিরণকে সবই জানিয়েছে বিনয়। রামকেশবের ওপর ক্ষোভে রাগে ফেটে পড়েছিল দুজনে। সুধা জানে, ঝিনুকের জন্য নতুন করে মন খারাপ হয়ে আছে বিনয়ের। হৃদয়হীন বৃদ্ধটি খুঁচিয়ে খুঁচিয়ে তার বুকের ভেতরকার ক্ষতস্থানটি রক্তাক্ত করে দিয়েছেন।
ছোটদি যে তাকে হাসিখুশি দেখতে চায়, বিনয় তা জানে। কিন্তু বাড়ির বাইরে কোথায় যাবে সে? এই সুবিশাল শহরে তার চেনাজানা মানুষ আর কটা? খুবই সামান্য। আত্মীয়-পরিজন অবশ্য আছে। সুনীতিদের বাড়িতে যাবার প্রশ্নই নেই। সেখানে হেমনলিনী রয়েছেন। ঝুমাদের বাড়ি যাবার কথা ভাবাই যায় না। সেখানে রামকেশব আছেন। বিমল গাঙ্গুলিদের বাড়ি গিয়ে প্রথম দিনই যা দেখে এসেছে, তাতে দ্বিতীয়বার সেখানে যেতে মন সায় দেয় না। মন-খারাপটা আরও বহু গুণ বেড়ে যাবে। ছায়া-মায়ার কথা খেয়াল আছে তার। হিরণ আর আনন্দকে বলতে হবে, যদি মেয়ে দুটোর জন্য কিছু করে দিতে পারে।
এই তিন দিনে অবশ্য অন্য একটা ব্যাপার ঘটেছে। শওকত আলি খান এ-বাড়িতে লোক পাঠিয়েছিলেন। তিনি অধৈর্য হয়ে উঠেছেন। হিরণদের রাজদিয়ার প্রপার্টির সঙ্গে তাঁদের বাড়ি খান মঞ্জিল এক্সচেঞ্জ করে যত তাড়াতাড়ি সম্ভব ইস্ট পাকিস্তানে চলে যেতে চান। দু সপ্তাহ সময় দিয়ে গেছে তাঁর লোক। এর ভেতর হিরণ যদি এক্সচেঞ্জের বন্দোবস্ত করে, শওকত সাহেবের হাতে অনেক খদ্দের আছে, পাকিস্তান থেকে হাজারে হাজারে মানুষ এপারে চলে আসছে, তাদের কারও সম্পত্তির সঙ্গে তিনি বাড়ি পালটাপালটি করে চলে যাবেন।
এক্সচেঞ্জের পর মুসলমানদের বাড়িতে গিয়ে থাকতে ভীষণ আপত্তি ছিল সুধা আর হিরণের জেঠিমার। সুধাকে অতি কষ্টে রাজি করানো হয়েছে। সে বুঝেছে, এই সুবর্ণ সুযোগ হাতছাড়া করলে পরে আপশোশের অন্ত থাকবে না। হিরণের জেঠিমা এলে তাকেও বোঝানো হবে। আশা করা যায়, শেষপর্যন্ত তিনিও গোঁ ধরে থাকবেন না।
শওকত আলির লোকটির সঙ্গে কথা বলার পর হিরণ আর এক মুহূর্ত দেরি করেনি। তক্ষুনি পাটনায় দ্বারিক দত্তকে টেলিগ্রাম করে দিয়েছে। তিনি যেন অবিলম্বে কলকাতায় চলে আসেন।
.
আজ বেস্পতিবার। নটা বাজতে না বাজতেই অফিসে চলে গেছে হিরণ। উমা রান্নাঘরে খুটখাট করে কীসব করছে। হিরণ অফিসে বেরিয়ে গেলেই স্নান সেরে নেয় সুধা। সে এখন বাথরুমে।
বিনয় তার ঘরে শুয়ে শুয়ে আজকের খবরের কাগজটা পড়ছিল। ওধারে সুধাদের চানঘর থেকে ছর ছর করে কলের জল পড়ার শব্দ আসছে। এছাড়া বাড়িটা প্রায় নিঝুম।
আচমকা বাইরে থেকে যুগলের হাঁক ভেসে আসে, ছুটোবাবু, ছুটো দিদি, আমি আইয়া গ্যাছি। উমারে সদর দুয়ার খুলতে কন– নিচু গলায় কথা বলতে পারে না সে। যখনই আসে, চারদিক উচ্চকিত করে ডাকাডাকি করে।
উমা বোধহয় শুনতে পেয়েছিল। যাই বলে সে ত্বরিত পায়ে সিঁড়ির দিকে চলে গেল।
সেই যে ঝিনুকের খোঁজে সেদিন যুগলের সঙ্গে শিয়ালদা স্টেশনে গিয়েছিল, তারপর আর তার কথা খেয়াল ছিল না বিনয়ের। রামকেশব তাকে আমূল দুমড়ে মুচড়ে দিয়েছিলেন। কাগজটা এক পাশে রেখে বিছানা থেকে নেমে পড়ল সে। ঘর থেকে বেরিয়ে বাইরের প্যাসেজে আসতেই চোখে পড়ল সিঁড়ি বেয়ে উমার পেছন পেছন ওপরে উঠে আসছে যুগল। বিনয়কে দেখে হাসিমুখে বলল, হাসপাতাল থিকা পায়ের পট্টি (ব্যান্ডেজ) পালটাইয়া আইলাম। ডাক্তরবাবু কইছে, আর দুই বিষ্যদ্বার পর পট্টি বাতে (বাঁধতে) লাগব না। ঘাওখান (ঘাখানা) পুরা সাইরা যাইব।
জবরদখল কলোনি বসাতে গিয়ে মুকুন্দপুরের এক নৈশযুদ্ধে জমিদারের গুণ্ডাদের সড়কির ফলা যুগলের পা এফোঁড় ওফোঁড় করে ফেলেছিল। তখন থেকে লেকের ধারের পুরানো মিলিটারি হাসপাতলে ফি বেস্পতিবার পা ড্রেস করাতে আসে সে। সেখান থেকে সোজা সুধাদের বাড়ি।
বিনয় কিছু বলল না। অল্প হেসে যুগলকে সঙ্গে করে বাইরের ঘরে এসে একটা চেয়ারে বসল। প্রাক্তন মনিবের নাতি নাতনিদের সামনে চেয়ারে বসে না যুগল। আগের মতোই সে মেঝেতে বসে পড়ল। বিনয় লক্ষ করল, পা ভালই মুড়তে পারছে যুগল। কিছুদিন আগের কষ্টটা নেই বললেই হয়।
যুগল বলল, চিল্লাইয়া চাইর দিক ফাইড়া ফালাইলাম। আমার গলা হুনলেই তো ছুটোদিদি লৌড়াইয়া (দৌড়ে) আহে (আসে)। তেনি কি বাড়ি নাই?
যুগলকে দেখলে বিনয় খুব খুশি হয়। এর মধ্যে এমন একটা আপন-করা ভাব আছে যাতে ওকে ভাল না লেগে পারা যায় না।
বিনয় জানায়, সুধা বাথরুমে আছে। যুগলের ডাক নিশ্চয়ই তার কানে গেছে। চান হলেই এ ঘরে চলে আসবে।
হেই কন। এই বাড়িত আইয়া ছুটোদিদিরে না দেখলে মন খারাপ হইয়া যায়। যুগল একটু হাসল। তারপর গলার স্বর নামিয়ে জিজ্ঞেস করল, ঝিনুক বইনের কিছু খবর নি পাইলেন?
আস্তে মাথা নাড়ে বিনয়, না
এইর ভিতরে থানায় গ্যাছিলেন?
ঝিনুকের সন্ধানে প্রায়ই যে বিনয় থানায় যায়, যুগল তা জানে। বিনয় বলল, কদিন যাওয়া হয়নি। খবর থাকলে পুলিশ থেকে জানিয়ে দিত। ছোটদির বাড়ির ঠিকানা থানায় দেওয়া আছে।
বিষাদ-মাখা মুখে চুপচাপ বসে থাকে যুগল। এই নিরক্ষর যুবকটি চূড়ান্ত আশাবাদী। তার ধারণা ছিল, নিশ্চয়ই ঝিনুককে এই বিশাল মহানগরের জনারণ্যের ভেতর থেকে খুঁজে বার করা যাবে। বিনয়ের সঙ্গে দেখা হলে কত ভাবেই না সে সাহস জুগিয়েছে। কিন্তু আজ মনে হল, তার বিশ্বাস এবং আশার ভিতটা যেন নড়বড়ে হয়ে গেছে।
যুগল বলল, মুকুন্দপুরে আমাগো রাইজদার ম্যালা (অনেক) মানুষ আছে। হেরা (তারা) নানান কামকাইজে রোজই কইলকাতায় আহে (আসে)। তাগো কইয়া রাখছি, ঝিনুক বইনেরে দ্যাখলে য্যান (যেন) মুকুন্দপুরে লইয়া যায়। কিন্তুক কেও হেরে দ্যাখে নাই। আমিও যে কইলকাতায় আহি, দুই চৌখ মেইলা (মেলে) হেরে (তাকে) বিচারেই (খুঁজি)। কত মানুষ দেখি, খালি ঝিনুক বইনই বাদ। কী যে হইব তার বুক তোলপাড় করে দীর্ঘশ্বাস বেরিয়ে আসে। ঝিনুককে যে পাওয়া যাবেই, এমন কথা তার মুখ থেকে আজ আর বেরুল না।
ঝুমাদের বাড়ি থেকে আসার পর তিনটে দিন মন ভারাক্রান্ত হয়ে আছে বিনয়ের। ঝিনুকের জন্য মানসিক চাপ আর নিতে পারছে না সে। তাই একেবারে অন্য প্রসঙ্গে চলে গেল, তোমাদের মুকুন্দপুরের খবর কী?
তাদের কলোনির কথা উঠলেই যুগল একেবারে অন্য মানুষ। তার সারা শরীর যেন চনচন করতে থাকে। তখন তার কী যে উদ্দীপনা! জঙ্গল কেটে, হানাদার বাহিনীর সঙ্গে মরণপণ লড়াই চালিয়ে, নতুন এক জনপদ গড়ে তুলছে, সে-জন্য উন্মাদনার শেষ নেই।
ঝিনুকের জন্য ক্লেশ আর বিষণ্ণতা কাটিয়ে উঠতে খানিকটা সময় লাগল যুগলের। তারপর বলল, হেই ব্যাপারে আইজ আপনের লগে ম্যালা (অনেক) কথা আছে।
ঠিক আছে। বল–
বিলের কিনারে আলিসান জঙ্গলের কিছুটা কাইটা আমরা কুলোনি বহাইছি। হে তো আপনে দেইখাই আইছেন।
বিনয় সায় দেয়, হা–
যুগল বলে, হের পরেও তিন ডবল জঙ্গল রইছে। সাপখোেপ, শুয়োর, বাঘডাসার বাসা। চাইর দিন হইল আরও জঙ্গল আমরা সাফা করতে শুরু করছি।
বিনয়ের মনে পড়ল, যুগলের একমাত্র স্বপ্ন এবং সংকল্প, মুকুন্দপুরের অবশিষ্ট বনভূমি নির্মূল করে কলোনির বিস্তার ঘটাবে। ভাটির দেশ এবং রাজদিয়া অঞ্চলের মানুষজন খুঁজে খুঁজে এনে পূর্ব বাংলাকে সীমান্তের এপারে নতুন করে নির্মাণ করবে।
বিনয় জিজ্ঞেস করল, হঠাৎ বাকি জঙ্গলটা কাটছ কেন? কলোনিতে লোকজন কি বেড়েছে?
ম্যালা, ম্যালা (অনেক, অনেক)। যুগল জানায়, রাজদিয়া, ডাকাইতা পাড়া, গিরিগুঞ্জ, সুজনগুঞ্জ ইত্যাদি এলাকার যে-সব শরণার্থী কলকাতায় চলে এসেছিল, মুকুন্দপুর কলোনির খবর পেয়ে তারা দলে দলে হাজির হচ্ছে। কম করে পঞ্চাশ ষাট ঘর তো হবেই। কলোনিতে আগে এসে যারা থিতু হয়ে বসেছে তাদের বাড়িঘর তো আর রাজপ্রাসাদ নয় যে এত লোকজনকে ভাগাভাগি করে নিয়ে জায়গা দেবে। ফলে ওই উদ্বাস্তুরা খোলা আকাশের তলায় পড়ে আছে। দিনের বেলা একরকম কেটে যায়, কিন্তু হিমঋতুর রাতগুলো অসহ্য। খুব তাড়াতাড়ি ঘর তুলতে না পারলে বউ বাচ্চাকাচ্চা নিয়ে শীতেই ওরা শেষ হয়ে যাবে। তাই জঙ্গলের যে অংশটা এখনও টিকে আছে তা কেটে না ফেলে উপায় নেই।
যুগল বলতে লাগল, ভুরে (ভোরে) সূর্য্য উঠনের লগে লগে কুলোনির পুরুষমানুষগুলান জঙ্গলে গিয়া সান্ধে (ঢোকে)। যতক্ষণ রইদ (রোদ) থাকে, কুড়াল আর দাও (দা) দিয়া বড় বড় গাছ আর ছুটো ছুটো ঝোপ কাটন (কাটা) চলে। এইর ভিতরে অনেকখানি জাগা (জায়গা) সাফা কইরা ফালান হইছে।
চকিতের জন্য বিনয়ের মনে হল, যেভাবে হাজারে হাজারে মানুষ পাকিস্তান থেকে চলে আসছে, পশ্চিম বাংলার কোথাও আর বনজঙ্গল এবং জলাভূমি অবশিষ্ট থাকবে না। জলা বুজিয়ে, বন কেটে গড়ে উঠবে উদ্বাস্তুদের বাসস্থান। ছিন্নমূল মানুষদের জন্য কলোনির পর কলোনি।
যুগল জিজ্ঞেস করে, আইজ আপনের কুনো জবোরি কাম আছে?
বিনয় অবাক হল, না, কেন?
তয় (তবে) আমার লগে মুকুন্দপুরে লন (চলুন)।
মুকুন্দপুরে যাব! কেন?
যুগল জানালো, এর আগে বিনয় যখন মুকুন্দপুরে গিয়েছিল, তখনই ঠিক করা হয়েছে কলোনির পাশের জঙ্গল সাফ হলে তাকে সাত কাঠা জমি দেওয়া হবে। মুকুন্দপুর বাস্তুহারা কল্যাণ সমিতির সেক্রেটারি হরনাথ কুণ্ডু পাকা খাতায় তা লিখেও রেখেছিল। এখন জমি বেরিয়েছে। বিনয় গিয়ে, যে জায়গা পছন্দ করবে, সেটাই তাকে দেওয়া হবে। যুগল তো বটেই, মুকুন্দপুরবাসীদের সনির্বন্ধ আর্জি–হেমকর্তার নাতি কষ্ট করে একবার সেখানে গিয়ে জমি বেছে নিক। তারা বিশেষভাবে যুগলকে, বলে দিয়েছে, আজই যেন বিনয়কে মুকুন্দপুরে নিয়ে যায়।
বিনয়ের একটু মজাই লাগল। তার বাবা কলকাতার বাড়ি বেচে তাকে একরকম রাস্তায় নামিয়ে দিয়ে গেছেন। যদিও সুধারা আশ্রয় দিয়েছে, কিন্তু চিরকাল তো তার পক্ষে সেখানে থাকা সম্ভব নয়। এই বিশাল মহানগরে নিজের বলতে এক ইঞ্চি জায়গা তার নেই। আর মুকুন্দপুরের মানুষজন, বিশেষ করে যুগল, সম্পূর্ণ অনাত্মীয়, তার সঙ্গে রক্তের কোনও সম্পর্ক নেই, কতকাল আগে হেমনাথের বাড়িতে কামলা খাটত, সে কি না তার জন্য জমির ব্যবস্থা করে ছুটে এসেছে!
বিনয়ের বুকের ভেতরটা গভীর আবেগে তোলপাড় হয়ে যায়। যাঁর রক্ত আজন্ম তার শিরায় শিরায় বয়ে চলেছে সেই অবনীমোহন তাঁর জীবনের পরিধি থেকে তাকে ঠেলে সরিয়ে দিয়েছেন। কিন্তু যুগল তাকে কত কাছে টেনে নিয়েছে। অবনীমোহনের দিক থেকে অনেক কিছু হারিয়েছে বিনয়, কিন্তু যুগল তার দুহাত ভরে দিয়েছে। তার আগ্রহ, তার প্রগাঢ় ভালবাসা, তার নিবিড় আন্তরিকতা তুচ্ছ করার মতো নয়। কোনওদিনই হয়তো মুকুন্দপুরে থাকা হবে না, তবু বিনয় বলল, তোমাদের ওই জমি আমি নেব। হাতে এখন কাজ নেই। চল, তোমার সঙ্গে মুকুন্দপুরেই ঘুরে আসি।
যুগলের চোখেমুখে আলোর ঝলক খেলে যায়। দুই হাত মুঠো করে শরীরটা বাঁকিয়ে ঝাঁকিয়ে খুশিতে শিশুর মতো কুটিপাটি হতে থাকে যুগল, আপনে আমাগো কাছে থাকবেন কী আনন্দ যে হইতে আছে ছুটোবাবু!
খবরের কাগজে চাকরি হয়েছে। কলকাতা থেকে অত দূরে বাড়িঘর বানিয়ে বসবাস করা প্রায় অসম্ভব। কিন্তু সে-কথা বলা গেল না। যুগল দুঃখ পাবে। বিনয় হাসিমুখে চুপ করে থাকে।
যুগল এবার বলে, আমার আর-একখান কথা আছে ছুটোবাবু
বল
আশু মাস্টারমশয়ের লগে আইজই একবার দেখা করতে চাই
মাঝখানে কটা দিন যা যা ঘটে গেছে তাতে আশু দত্তর কথা ঘুণাক্ষরেও মনে পড়েনি বিনয়ের। অথচ শিয়ালদা স্টেশন থেকে ঈশ্বর গাঙ্গুলি স্ট্রিটে তাঁকে পৌঁছে দিয়ে বলে এসেছিল, খুব শিগগিরই একদিন গিয়ে দেখা করবে। কথা রাখা যায়নি। ভীষণ অন্যায় হয়ে গেছে।
বিনয় বলল, ঠিক আছে। তোমার সঙ্গে মুকুন্দপুরে তো যাচ্ছিই। যাবার পথে আশু স্যারের ওখানে হয়ে যাব। কিন্তু
কী?
তুমি আশু স্যারের সঙ্গে দেখা করতে চাইছ কেন? কোনও দরকার আছে?
জবর দরকার ছুটোবাবু।
প্রথমটা বিনয় ভেবেছিল আশু দত্ত দেশের মানুষ। সেদিন রিফিউজি স্পেশাল থেকে সবে শিয়ালদায় নেমেছেন। ক্লান্ত। বিধ্বস্ত। ভাল করে কথা বলার অবস্থায় ছিলেন না। তাই তাঁর সঙ্গে দেখা করে হয়তো পাকিস্তানের হালচাল জানতে চায় যুগল। কিন্তু এখন মনে হচ্ছে তার অন্য কোনও উদ্দেশ্য রয়েছে।
বিনয় জানতে চাইল, কীরকম?
বিপুল উৎসাহে যুগল বলতে থাকে, আপনেরে কইছিলাম না, মুকুন্দপুরে একখান ইস্কুল বমু  (বসাব)। মনে আছে?
বিনয় সোজা হয়ে বসে, আছে।
দ্যাশে থাকলে কুননা চিন্তা আছিল না। কত যে খাল বিল আর নদী হের (তার) ল্যাখাজোখা নাই। তার উপুর মাইলের পর মাইল চাষের জমিন। এক মাথায় খাড়ইলে আর-এক মাথা দেখা যায় না। হেইখানে মাছ ধর, ধান রোও (বোনো), পাট বরাও, রবিশস্যের খন্দে কলই সউরষা মুং (মুগ) মুসৈর বরাও। জনম কাইটা যাইব। কিন্তু এইখানে? জল কই? মরা মরা নদী, কয়টা খাল, আর কয়টা বিল আছে হাতে গইন্যা কওন যায়। এইখানকার খাল বিলের উপর ভরসা কইরা কি বাচন যায়? অন্যের জমিনে যে কাম করুম হের উপায় নাই। মালিকগো বান্ধা কিষান আছে। এক নাগাড়ে বলতে বলতে হাঁপিয়ে পড়েছিল যুগল। দম নিয়ে ফের সে শুরু করে, আমাগো জনম তো হাবিজাবি টাণ্টামাষ্ঠা কইরা (উঞ্ছবৃত্তি করে) কুনোরকমে কাইটা যাইব। কিন্তু আমাগো পোলামাইয়াগো?।
যুগল কী ইঙ্গিত দিচ্ছে মোটামুটি আন্দাজ করতে পারছে বিনয়। সে উন্মুখ হয়ে থাকে।
যুগল বলে, চাকরি বাকরি ছাড়া ইন্ডিয়ায় আমাগো লাখান রিফুজগো গতি নাই, কিন্তুক চাকরি তো মুখের কথা খসাইলে হয় না। হের লেইগা বিদ্যা চাই। প্যাটে কালির অক্ষর সান্ধাইতে (ঢোকাতে) হইব। হে তো অ্যামনে অ্যামনে হয় না। ইস্কুল বহাইতে (বসাতে) হইব। আশু মাস্টমশয় দ্যাশ ছাইড়া আহনে (আসায়) আন্ধারে আলোর ইটু রেখ (অন্ধকারে আলোর রেখা) দেখতে পাইতে আছি। তেনি যদিন মুকুন্দপুরে ইস্কুল বহান (বসান), কুলোনির পোলাপানগুলান মানুষ হইব।
মুগ্ধ বিস্ময়ে যুগলের দিকে তাকিয়ে থাকে বিনয়। অক্ষরপরিচয়হীন এই যুবকটি একসময় ছিল খুবই আলাভোলা ধরনের। খাল বিল নদী মাছ পাখি ধানের খেত পাটের খেত-এ-সবের বাইরে অন্য কোনও দিকে নজর ছিল না। সীমান্তের এপারে এসে সে বুঝেছে, লেখাপড়া ছাড়া উদ্বাস্তুদের ছেলে-মেয়েদের গতি নেই। শিক্ষাই হল আসল শক্তি। সেটা ছাড়া তারা টিকে থাকতে পারবে না, একেবারে শেষ হয়ে যাবে।
মুকুন্দপুরে স্কুল প্রতিষ্ঠার কথা আগেও বিনয়কে জানিয়েছিল যুগল। সেজন্য পছন্দমতো মাস্টার মশায়ের খোঁজ করছিল সে। কিন্তু তেমন কারওকে পাচ্ছিল না। ফলে কিছুটা হতাশই হয়ে পড়েছিল। আশু দত্তকে দেখার পর তার স্বপ্নটা নতুন করে ফিরে এসেছে।
যুগল এবার উৎসুক সুরে জিজ্ঞেস করে, আপনের কী মনে লয় (হয়) ছুটোবাবু, আশু মাস্টরমশয় কি মুকুন্দপুরে ইস্কুল বহাইবেন (বসাবেন)?
বিনয় লক্ষ করল, যুগলের চোখেমুখে বিপুল উদ্দীপনা। একটু চিন্তা করে বলল, ওঁর সঙ্গে কথা বলে দেখ।
রাইজদায় তো দেখছি, লিখাপড়া, ইস্কুল আর ছাত্র, দিনরাইত এই লইয়াই থাকতেন। আপনে তেনির কাছে পড়তেন। কী ভালাটাই না আপনেরে বাসেন। হের উপুর হ্যামকর্তার নাতি আপনে। যদিন তেনিরে ইটু বুঝাইয়া কন–
ঠিক আছে, ওঁকে বলব। তারপর দেখা যাক উনি কী করেন–
মিনতির সুরে যুগল বলতে লাগল, য্যামন কইরা পারেন মাস্টর মশয়রে রাজি করাইতেই হইব ছুটোবাবু। আপনে ত্যামন কইরা ধরলে তেনি না কইতে পারবেন না।
যুগলের ব্যাগ্রতা বিনয়কে নাড়া দিয়ে গিয়েছিল। বলল, আচ্ছা আচ্ছা। আগে তো ওঁর সঙ্গে দেখা করি।
সুধা ঘরে এসে ঢুকল। সবে চান সেরেছে। পরনে পাটভাঙা শাড়ি, চুল পরিপাটি করে আঁচড়ানো। হাতে একটা ট্রেতে তিন কাপ চা আর মিষ্টির প্লেট। এক কাপ চা আর মিষ্টি যুগলের জন্য। বাকি দুকাপ চা তার এবং বিনয়ের। ট্রেটা টেবলে নামিয়ে রেখে একটা বেতের সোফায় বসতে বসতে সুধা হাসিমুখে যুগলকে বলল, চানঘর থেকে তোমার গলা শুনতে পাচ্ছিলাম। নাও, চা খাও
যুগল একমুখ হাসল, ছুটোদিদিরে কিছু কইতে হয় না। আমার পরানটা যে অহন চা চা করতে আছিল, ঠিক ট্যার পাইয়া গ্যাছে। চা বানাইয়া নিজের হাতে লইয়া আইছে। এ-বাড়িতে তার কোনওরকম সংকোচ নেই। ট্রে থেকে চায়ের কাপ তুলে নিল সে।
বিনয় এবং সুধাও তাদের কাপ তুলে নিয়েছে। চায়ে চুমুক দিয়ে যুগলদের খোঁজখবর নিতে লাগল সুধা। পাখি এবং তার ছেলেরা কেমন আছে, মুকুন্দপুরের বাসিন্দারা কে কী করছে, রাজদিয়া অঞ্চলের আরও মানুষজন সেখানে এসেছে কি না, ইত্যাদি ইত্যাদি।
চা খাওয়া হয়ে গেলে সুধা উঠে পড়ল, এক্ষুনি ধোপা আসবে। ময়লা কাপড়চোপড়ের লিস্টটা করে ফেলি।
বিনয় জানে, কাছাকাছি এক ধোপাবাড়ির সঙ্গে সুধাদের মাসকাবারি ব্যবস্থা আছে। ফি বেস্পতিবার ধোপা এসে সারা সপ্তাহের ময়লা জামাকাপড় নিয়ে যায়। সুধা একটা খাতায় তা লিখে রাখে। মাসের শেষে হিসেব করে টাকা মিটিয়ে দেয়। সে যখন দরজার দিকে পা বাড়িয়েছে, যুগল ডাকল, ছুটোদিদি
সুধা থেমে গেল, কিছু বলবে?
আপনের রান্ধন (রায়া) কদ্দূর?
হয়ে গেছে।
তাইলে আমারে আর ছুটোবাবুরে যত তরাতরি পারেন, খাইতে দ্যান।
সুধা অবাক হল, কেন বল তো? এত তাড়া কীসের?
যুগল বলল, ছুটোবাবুরে লইয়া মুকুন্দপুরে যামু। আশু দত্তর কথাটা অবশ্য সে জানালো না।
ভাইয়ের দিকে ফিরে সুধা জিজ্ঞেস করল, আজ যে মুকুন্দপুর যাবি, আগে বলিসনি তো?
বিনয় বলল, আগে কী জানতাম যে যাব? তুই যখন চান করছিলি যুগল একটা সুখবর দিল।
কী সুখবর রে?
সেবার যখন মুকুন্দপুরে যাই, ওরা বলেছিল, বাকি জঙ্গল কাটার পর যে-জমি বেরুবে তার থেকে আমাকে সাত কাঠা দেবে। জঙ্গল সাফ হয়েছে। জমি বুঝিয়ে দেবার জন্যে যুগল আমাকে নিতে এসেছে।
আশু দত্তর সঙ্গে দেখা করার কথাটা বিনয়ও বলল না। সেই প্রসঙ্গ তুললে অনেক প্রশ্নের জবাব। দিতে হবে। এখন আর বকবক করতে ভাল লাগছে না। মুকুন্দপুর থেকে ফিরে এসে সুধা এবং হিরণকে সব জানিয়ে দেবে।
ঝুমাদের বাড়ি থেকে ফেরার পর কটা দিন ঘরের কোণে পড়ে আছে বিনয়। চুপচাপ, বিষণ্ণ। সুধা ভাবল, যুগলের সঙ্গে গেলে মন হালকা হবে ছেলেটার, বিষাদের ভাবটা কেটে যাবে। লঘু সুরে বলল, তুই তো হলে জমিদার হয়ে যাচ্ছিস?
বিনয় হাসল, তাই তো দেখছি।
কখন ফিরবি?
সুধার প্রশ্নটার উত্তর দিল যুগল, আগে তো ছুটোবাবু মুকুন্দপুর পৌঁছাউক, হের পর তো ফিরনের কথা। রাইত বেশি হইলে ছাড়ুম না কিলাম (কিন্তু)। আমাগো উইখানেই রাইখা দিমু। না ফিরলে চিন্তা কইরেন না।
সুধা আর দাঁড়ালো না। ব্যস্তভাবে ভেতর দিকে চলে গেল।
.
১৩.
আধ ঘণ্টা পর খাওয়াদাওয়া সেরে যুগলকে নিয়ে বেরিয়ে পড়ল বিনয়। ধুতি আর শার্টের ওপর ফুল-হাতা সোয়েটার পরে নিয়েছে সে। সন্ধের পর আজকাল জাঁকিয়ে শীত পড়ছে। তাই একটা গরম চাদরও সঙ্গে নিল।
টালিগঞ্জ থেকে বাস ধরে কালীঘাট ট্রাম ডিপোর স্টপেজে যুগলকে নিয়ে নেমে পড়ল বিনয়। রাস্তা পেরিয়ে কালী টেম্পল রোড আর সদানন্দ রোড হয়ে একটু ঘুরপথে ঈশ্বর গাঙ্গুলি স্ট্রিটে পৌঁছতে তিন চার মিনিটের বেশি লাগল না।
মাসখানেক পেরিয়ে গেছে পাকিস্তান থেকে কলকাতায় চলে এসেছে বিনয়। এর মধ্যে নিরুদ্দেশ ঝিনুককে পাগলের মতো খোঁজাখুঁজি করতে করতে এই বিশাল মহানগরের প্রচুর রাস্তাঘাট এবং অলিগলি চিনে ফেলেছে। তাছাড়া কোথাও একবার গেলে সহজে সেই জায়গাটা সে ভুলে যায় না।
সেদিন রাত্রিবেলা আশু দত্তকে ঘোড়ার গাড়িতে চাপিয়ে ঈশ্বর গাঙ্গুলি স্ট্রিটে পৌঁছে দিয়েছিল বিনয়। তখন ছিল গাঢ় কুয়াশা আর অন্ধকার। যদিও চারদিকে টিম টিম করে ইলেকট্রিক আলল, গ্যাসবাতি, হেরিকেন কী কেরোসিনের কুপি জ্বলছিল, তবু সব ঝাপসা ঝাপসা। বাড়িঘর ভুতুড়ে।
এখন দিনের আলোয় পাক খেতে খেতে এগিয়ে যাওয়া ঈশ্বর গাঙ্গুলি স্ট্রিটের প্রায় শেষ মাথায় সন্তোষ নাগদের ২৭ বি বাড়িটা খুঁজে বার করতে আদৌ কোনও অসুবিধা হল না। এমনকি হদিস জানার জন্য রাস্তার কোনও লোককে জিজ্ঞেসও করতে হয়নি।
সেকেলে, পলেস্তারা-খসা, নোনা-লাগা বাড়িটার সদর দরজা বন্ধ ছিল। কড়া নাড়তে সেদিনের সেই কিশোরীটি দরজা খুলে দিল। সন্তোষ নাগের মেয়ে। বিনয়কে চিনতে পেরেছে সে। তার মুখটা আলো হয়ে উঠল। বলল, আপনি কদিন আগে জেঠু আর ঠাকুমাকে নিয়ে এসেছিলেন না?
হাসিমুখে বিনয় বলল, হ্যাঁ। স্যার কি বাড়িতে আছেন?
আছেন। আসুন
মেয়েটির সঙ্গে ভেতরে ঢুকতে ঢুকতে বিনয় জিজ্ঞেস করল, কী নাম তোমার?
সবিতা।
কোন ক্লাসে পড়?
এইটে। মহারানী গার্লস হাইস্কুলে।
আজ তো বেস্পতিবার। স্কুল যাওনি?
না। আজ আমাদের স্কুলের ফাউন্ডনেশন ডে। তাই ছুটি!
সবিতা মেয়েটা বেশ সপ্রতিভ। লেশমাত্র জড়তা নেই। বিনয়ের খুব ভাল লাগল তাকে।
বাড়ির বাইরেটা যেমনই হোক, ভেতরটা কিন্তু বেশ পরিষ্কার। সদর দরজার গা থেকেই বাঁধানো উঠোন। দুএক জায়গায় সিমেন্ট সামান্য উঠে গেলেও তকতক করছে। সেটার এক পাশে কলতলা এবং জোড়া পায়খানা।
একতলায় খানতিনেক ঘর এবং এক ফালি রান্নাঘর চোখে পড়ল বিনয়ের। রান্নাঘরের পাশ দিয়ে দোতলায় ওঠার সিঁড়ি। দোতলাটাও নিচের তলারই মতো। সারি সারি শোবার ঘর, রান্নাঘর ইত্যাদি। বাড়তির মধ্যে ওপরের ঘরগুলোর সামনে ঢালাই লোহার রেলিং-দেওয়া চওড়া বারান্দা, নিচে যা নেই।
বাড়িটা প্রায় নিঝুম। পায়ের শব্দে একজন মাঝবয়সী মহিলা আর একজন বৃদ্ধা দোতলার কোনও ঘর থেকে বেরিয়ে বারান্দার রেলিংয়ের কাছে এসে দাঁড়ালো। কৌতূহলী চোখে বিনয়দের দেখতে লাগল।
একতলার রান্নাঘরে সন্তোষের স্ত্রী খুব সম্ভব বাসনকোসন গুছিয়ে রাখছিলেন। মহিলাকে আগের দিনই দেখে গেছে বিনয়। তাই চিনতে পারল।
উঠোন থেকেই ডাকাডাকি শুরু করে দিয়েছে সবিতা, মা, জেঠু, দেখ কারা এসেছেন–
ঘোমটা সিঁথি পর্যন্ত টেনে আঁচলে হাত মুছতে মুছতে রান্নাঘর থেকে বেরিয়ে এলেন সন্তোষ নাগের স্ত্রী। কোণের দিকের একটা ঘর থেকে ততক্ষণে বাইরে এসে দাঁড়িয়েছেন আশু দত্ত। প্রাক্তন ছাত্রটিকে দেখে খুব খুশি। বললেন, আয়, আয়-যে ঘর থেকে বেরিয়েছিলেন সেখানেই বিনয়দের নিয়ে গেলেন। সবিতা সঙ্গে সঙ্গে এসেছিল। সে দরজার কাছে দাঁড়িয়ে রইল।
ঘরের একধারের দেওয়াল ঘেঁষে বড় তক্তপোশে বিছানা পাতা। আর-এক দিকের দেওয়ালে কাঠের তাক বসিয়ে আয়না চিরুনি ইত্যাদি রাখার ব্যবস্থা। তিন চারটে বেতের চেয়ারও রয়েছে। একটা টেবলও।
আশু দত্ত খাটের ধারে বসতে বসতে বিনয়দের বললেন, বোস্
তাঁকে প্রণাম করে একটা চেয়ারে বসল বিনয়। যথারীতি যুগল মেঝেতে বসেছে।
অনুযোগের সুরে আশু দত্ত এবার বিনয়কে বললেন, সেদিন রাত্তিরে আমাদের এখানে দিয়ে সেই যে চলে গেলি আর কোনও খবর নেই। ভাবলাম বুঝি ভুলেই গেছিস।
রামরতনের স্ত্রী আর মেয়েরা হুবহু এইভাবেই তাদের যাবতীয় অভিমান জানিয়েছিল।
মাঝখানে বিনয়ের জীবনে যা যা ঘটে গেছে সে-সব জোড়া লাগালে একখানা মহাভারত হয়ে যায়। সবিস্তার তা শুনিয়ে বৃদ্ধ মাস্টার মশাইটিকে ভারাক্রান্ত করতে ইচ্ছা হল না। বিনয় শুধু জানালো, আশু দত্তকে সে কি ভুলতে পারে? নানা সমস্যায় এমনই জড়িয়ে পড়েছিল যে এসে খোঁজ নিতে পারেনি। জিজ্ঞেস করল, ঠাকুমা কেমন আছেন?
ঠাকুমা অর্থাৎ আশু দত্তর মা। তিনি বললেন, ওই একইরকম। পাশের ঘরে শুয়ে আছে। কীভাবে যে বেঁচে রয়েছে। যে কোনও সময় প্রাণটা বেরিয়ে যাবে।
বিনয়েরও তেমনই ধারণা। জড়পিণ্ডের মতো যে বৃদ্ধাটিকে সেদিন শিয়ালদায় দেখেছে তার আয়ু যে ফুরিয়ে এসেছে সে ব্যাপারে সে নিশ্চিত। বলল, সন্তোষবাবু আর তার অন্য ছেলেমেয়েদের তোত দেখছি না।
আশু দত্ত বললেন, সন্তোষের অফিস আছে না? কখন বেরিয়ে গেছে। তিনি আরও জানালেন, সন্তোষের আর দুটি ছেলেমেয়ে সবিতাদের স্কুলে পড়ে না। তাদের অন্য স্কুল। খেয়েদেয়ে দশটায় তারা চলে গেছে।
একটু চুপচাপ।
তারপর বিনয় বলল, এই কদিন কি বাড়িতেই ছিলেন স্যার?
আশু দত্ত বললেন, পায়রার খোপের মতো এই ঘরের ভেতর কতক্ষণ হাত-পা গুটিয়ে বসে থাকা যায়। তাছাড়া
প্রশ্ন না করে উৎসুক চোখে তাকিয়ে থাকে বিনয়।
আশু দত্ত পুরানো ছাত্রকে লক্ষ করছিলেন। বললেন, তুই তো জানিসই, মাত্র এক হাজার টাকা ছাড়া পাকিস্তান থেকে এপারে কিছুই নিয়ে আসতে পারিনি। রোজগারপত্তরের কিছু একটা চেষ্টা তো করতে হবে।
সেদিন রাতে শিয়ালদা থেকে আসার সময় তার দুর্ভাবনার কথা বলেছিলেন আশু দত্ত। যত তাড়াতাড়ি সম্ভব আয়ের একটা ব্যবস্থা না করলেই নয়। নইলে মহা বিপদ। বিনয় বলল, এই তো সবে দেশ থেকে এলেন। এর মধ্যে কাজকর্মের খোঁজে বেরিয়ে পড়েছিলেন?
আশু দত্ত বিশদভাবে জানালেন, মাসতুতো ভাই সন্তোষ মাঝারি ধরনের একটা চাকরি করে। কত আর মাইনে! এদিকে স্বামী-স্ত্রী ছাড়াও ওর তিন ছেলেমেয়ে। রেশনে চাল গম চিনির দাম লাফিয়ে লাফিয়ে বাড়ছে। দিনকে দিন বাজার আগুন হয়ে উঠছে। মাছ মাংস আনাজপাতিতে হাত ঠেকানো যায় না। খরচের কী অন্ত আছে? বাড়িভাড়া, খাওয়ার খরচ। ছেলেমেয়েদের পড়ার খরচ। ট্রাম ভাড়া, বাস ভাড়া। তার ওপর সবিতা তেরো পেরিয়ে চোদ্দয় পা দিয়েছে। বড় জোর আর তিন চার বছর। তারপর মেয়েটার বিয়ে দিতে হবে।
ঈশ্বর গাঙ্গুলি স্ট্রিটের এই বাড়িটায় যুদ্ধ লাগার অনেক আগে থেকেই আছে সন্তোষরা। পুরো একতলাটা নিয়ে। দোতলায় থাকে বাড়িওলারা। তারা মানুষ ভালই। যে ভাড়ায় সন্তোষরা ঢুকেছিল এখনও মাসে মাসে তাই দিয়ে যাচ্ছে। বাড়িওলা ভাড়া বাড়ানোর কথা মুখ ফুটে আজ পর্যন্ত বলেনি। এটুকুই যা বাঁচোয়া।
তবে দুবছর আগেও এই রাস্তার বেশির ভাগ বাড়িতে অনেক ঘর ফাঁকা পড়ে থাকত। পূর্ব পাকিস্তান থেকে সীমান্তের এপারে মানুষের ঢল নামার পর কোনও বাড়িই আর খালি নেই। মওকা বুঝে বাড়িওলারা ভাড়ার মাত্রা দ্বিগুণ, তিনগুণ করে দিয়েছে। সন্তোষদের বাড়িওলা কতদিন নির্লোভ মহাপুরুষ হয়ে থাকবে, ঠিক নেই।
আশু দত্ত বলতে লাগলেন, এই অবস্থায় আমরা এসে পড়েছি। সন্তোষরা আমাদের শেলটার দিয়েছে। কিন্তু এটা তো বেশিদিন চলতে পারে না। ওদের কথাও তো ভাবতে হবে।
শুনতে শুনতে রামরতনের স্ত্রী, বাসন্তী, ছায়া আর মায়ার মুখ চোখের সামনে ভেসে উঠছিল বিনয়ের। হুবহু একই চিত্র। একই পরিস্থিতি। তফাতের মধ্যে আশু দত্তরা যথেষ্ট আদর যত্নে আছেন। রামরতনের পরিবারের জন্য শুধুই লাঞ্ছনা, অসম্মান।
আশু দত্ত থামেননি, বুঝলি বিনু, একদিন কালীঘাট আর চেতলার অনেকগুলো স্কুল ঘুরলাম। হেড মাস্টার মশাইদের সঙ্গে দেখা করে বললাম, রাজদিয়া হাইস্কুলে চল্লিশ বছর পড়ানোর এক্সপিরিয়েন্স আছে। শয়ে শয়ে ছাত্র আমার হাত দিয়ে বেরিয়েছে। আমি একজন ফার্স্ট ক্লাস পাওয়া এম এ। কপর্দকশূন্য হয়ে ইন্ডিয়ায় এসেছি। যদি আমাকে একটা কাজ দেওয়া হয়, বেঁচে যাব। সব শুনে হেডমাস্টার মশাইরা অনেক সহানুভূতির কথা বললেন। চা খাওয়ালেন। সেই সঙ্গে জানালেন, আপাতত কোনও ভ্যাকেন্সি নেই। তাছাড়া আমার বয়েসটাও অনেক বেশি হয়ে গেছে। নতুন চাকরি পাওয়ার পক্ষে সেটাও বড় বাধা। তবু স্কুলের গভর্নিং বডিকে বলবেন, স্পেশাল কেস হিসেবে যদি কিছু করা যায়। মাঝে মাঝে গিয়ে খোঁজ নিতে বলেছেন। একটু থেমে বিমর্ষ মুখে ফের শুরু করেন, আশার কোনও লক্ষণ দেখি না। তবে সন্তোষ আমার জন্যে প্রাইভেট টিউশনের খোঁজ করছে। বাড়ি বাড়ি ঘুরে ছাত্র পড়িয়ে কোনওদিন তো টাকা পয়সা নিইনি। কী জানি, শেষ পর্যন্ত তা-ই হয়তো নিতে হবে।
এতক্ষণ একটা কথাও বলেনি যুগল। মেঝেতে বিনয়ের কাছাকাছি নীরবে বসে ছিল। এবার আঙুল দিয়ে বিনয়ের পায়ে আলতো একটা ঠেলা দিল। বিনয় তার দিকে তাকাতেই মাথা সামান্য ঝাঁকিয়ে চোখের একটা ইঙ্গিত করল।
যুগলের সংকেতটা বুঝে নেয় বিনয়। সঙ্গে সঙ্গে ভীষণ ব্যস্ত হয়ে ওঠে, স্যার, যুগল আপনাকে কিছু বলতে চায়।
পুরোনো ছাত্রর সঙ্গে নানা কথাবার্তায় আশু দত্ত এতটাই মগ্ন ছিলেন যে যুগলের দিকে নজর ছিল না। এবার তার সম্বন্ধে মনোযোগী হলেন, তুই আগরপাড়ায় থাকিস না?
সেদিন শিয়ালদার প্রচণ্ড ভিড়ে, তুমুল হট্টগোলে আগরপাড়ার কথাটা একবারই বলেছিল বিনয়। সেটা ভুলে যাননি আশু দত্ত। বেশ অবাক হল যুগল। বলল, ঠিক আগরপাড়ায় না। ইস্টিশানে লাইমা পুবে দুই মাইল হাটলে মুকুন্দপুর। আমি হেইখানে থাকি মাস্টর মশয়–
সেদিনও তোকে বিনুর সঙ্গে দেখেছি। আজও তার সঙ্গে এসেছিস। রোজই তুই অতদূর থেকে বিনুর কাছে আসিস না কি?
রোজ নয়, ফি বেস্পতিবার কী কারণে তাকে কলকাতায় আসতে হয় এবং তারপর কোথায় বিনয়ের সঙ্গে দেখা করে, জানিয়ে দিল যুগল। খুব সংক্ষেপে।
আশু দত্ত বললেন, কী বলতে এসেছিস, এবার শোনা যাক–
যুগল বিনয়ের দিকে তাকায়, আপনেই কন ছুটোবাবু। আমি কি মাস্টরমশয়ের লাখান পণ্ডিত মাইনষেরে গুছাইয়া হগল কইতে পারি?
বিনয় একটু হাসল। তারপর দেশভাগের পর যুগল পশ্চিম বাংলায় এসে কীভাবে বন জঙ্গল সাফ করে মুকুন্দপুরে জবরদখল কলোনি বসিয়েছে তার অনুপুঙ্খ বিবরণ দিতে থাকে। কাজটা মসৃণভাবে হয়নি। যে জমিতে তারা উপনিবেশ গড়ে তুলেছে তার মালিক ওদের উৎখাত করার জন্য দিন নেই রাত নেই, যখন তখন হানাদার পাঠাচ্ছে। যুগল এবং তার সহযোদ্ধাদের সঙ্গে এই সশস্ত্র বাহিনীর প্রায়ই লড়াই বাধে। যুগলদের অদম্য জেদ, একবার তারা পাকিস্তানে ভিটেমাটি খুইয়ে এসেছে। মুকুন্দপুরের নতুন বাসস্থানের দখল কিছুতেই ছাড়বে না। এর জন্য দরকার হলে আমরণ লড়াই চালিয়ে যাবে।
বিনয় আরও জানায়, মানুষের বাসভূমি শুধু তো কয়েকটা বাড়িঘরের সমষ্টি নয়। তার জন্য আরও অনেক কিছু দরকার। স্কুল, হাসপাতাল, শিক্ষিত মানুষ। যুগলের স্বপ্ন, মুকুন্দপুরে রাজদিয়ার মতো একটা জনপদ গড়ে তোলা। শিয়ালদা স্টেশন, রিফিউজি ক্যাম্প ইত্যাদি নানা জায়গা থেকে খুঁজে খুঁজে রাজদিয়া অঞ্চলের প্রচুর মানুষজন নিয়ে সেখানে জড়ো করেছে সে। এখন দরকার একটা স্কুলের। কিছুদিন ধরেই যুগল এমন একজন নিঃস্বার্থ মাস্টার মশায়ের সন্ধান করে বেড়াচ্ছিল যিনি মুকুন্দপুরে স্কুল বসাবেন। ছিন্নমূল মানুষদের কলোনিতে ছড়িয়ে দেবেন শিক্ষার দিব্য বিভা। আশু দত্তকে দেখার পর থেকে যুগলের মনে হয়েছে, এতদিনে তার ইচ্ছাপূরণ হতেও পারে।
শুনতে শুনতে আশু দত্তর দুচোখ বিস্ফারিত হয়ে গিয়েছিল। হেমনাথের বাড়ির এক কামলা, অক্ষরপরিচয়হীন, দেশে থাকতে যে ধান বুনত, সর্ষে কলাই রুইত, পাট জাগ দিত, খাল বিল নদীতে মাছ ধরে বেড়াত, সে যে এমন বড় আকারে ভাবতে পারে, পূর্ব বাংলার এক স্বপ্নবৎ জনপদকে পশ্চিম বাংলার এক প্রান্তে নতুন করে গড়ে তুলতে চায়–সব শোনার পরও যেন অবিশ্বাস্য মনে হয়। ব্যগ্র সুরে বললেন, তোদের কলোনিতে একদিন আমাকে নিয়ে যাবি যুগল?
এই সুযোগটা হাতছাড়া করল না যুগল, অন্য দিন না, আইজই আপনেরে লইয়া যাইতে চাই। বিনয়কে দেখিয়ে বলল, ছুটোবাবুও আমার লগে যাইব। না কইরেন না মাস্টর মশয়।
সামান্য দ্বিধান্বিত হয়ে পড়েন আশু দত্ত। সন্তোষ তাঁদের আশ্রয়দাতা। তাঁকে না জানিয়ে হুট করে যুগলদের সঙ্গে বেরিয়ে পড়াটা কী ঠিক হবে?
যুগল বলতে লাগল, মুকুন্দপুরে গ্যালে আপনের বড় ভালা লাগব। দ্যাশের ম্যালা (অনেক) মাইনষের লগে দেখা হইব। আপনের কথা বেবাকরে (সবাইকে) কইছি। হেরা নিজের চৌখে আপনেরে দ্যাখলে কী আনন্দ যে পাইব, মুখে কইয়া কতটুক আর বুঝাইতে পারুম?
যুগলের ব্যাকুলতা আশু দত্তকে ভেতরে ভেতরে ঝাঁকি দিচ্ছিল। তিনি বললেন, কিন্তু মুকুন্দপুর তো অনেক দূরের পথ।
কদ্দুর আর। আধা ঘণ্টার ভিতরে বাইর হইলে সন্ধ্যার পর পর ছুটোবাবুর লগে ফিরা আইতে পারবেন। যদিন সাহস দ্যান, একখান কথা কই।
যুগলের এত আগ্রহ, এমন আন্তরিকতা হেলাফেলার বস্তু নয়। সস্নেহে হেসে আশু দত্ত বললেন, ঠিক আছে, বল
ছুটোবাবুরে কইতে আছিলেন, এইখানে ইস্কুলে ইস্কুলে ঘুরতে আছেন, কিন্তুক কাম পাইবেন কি না, ঠিকনাই। হের থিকা আমাগো মুকুন্দপুরে গিয়া ইস্কুল বহান (বসান)। আমরা তো জানি, আপনে কত বড় বিদ্বান, দ্যাশের মানুষ আপনেরে কত সোম্মান করত। আপনে মুকুন্দপুরে গ্যালে আমাগো পোলাপানগুলান মানুষ হইব। আপনেরে আমরা মাথায় কইরা রাখুম।
দেশভাগের পর সামান্য কটা বছরে কত কিছুই না ঘটে গেল। না, রাজদিয়ায় কেউ তাঁকে হত্যা করতে চায়নি। কিন্তু সমস্ত পরিবেশ রাতারাতি বিষবাষ্পে ভরে গেছে। যে-স্কুল তিনি নিজের হাতে সৃষ্টি করেছেন, চল্লিশটা বছর যা ছিল তার একমাত্র ধ্যানজ্ঞান, তাঁর জীবনের অবিচ্ছেদ্য অংশ, সেখান থেকে তাঁকে তাড়ানো হল। রাজদিয়ায় তার মর্যাদা ভূলুণ্ঠিত। চারপাশের মানুষজনের চোখে অবিশ্বাস, ঘৃণা, সন্দেহ। ওখানে বাস করা আর সম্ভব হচ্ছিল না। জীবন দুর্বিষহ হয়ে উঠেছিল।
যুগলের কথাগুলো শুনতে শুনতে আশু দত্তর সমস্ত শরীরে খাড়া ঝিলিকের মতো কিছু খেলে যায়। বিচিত্র এক বিদ্যুৎ-তরঙ্গ। চল্লিশ পঁয়তাল্লিশ বছর আগে সব প্রলোভন হেলায় ছুঁড়ে ফেলে হেমনাথ আর মোতাহার হোসেন চৌধুরির সঙ্গে হাত মিলিয়ে একদিন রাজদিয়া হাইস্কুলের পত্তন করেছিলেন। সেই বিপুল উদ্দীপনা যেন নতুন করে ফিরিয়ে দিয়েছে যুগল। তাঁর নিষ্প্রভ ঘোলাটে চোখে আশ্চর্য দ্যুতি ফুটে ওঠে। ব্যগ্র স্বরে বললেন, আমি যাব তোদের সঙ্গে। দরজার কাছে সবিতা এখনও দাঁড়িয়ে আছে। তাকে বললেন, তোর মাকে ডেকে নিয়ে আয়–
একটু পর মাকে সঙ্গে করে ফিরে এল সবিতা। আশু দত্ত বললেন, আমি বিনুদের সঙ্গে একটু বেরুব। ফিরতে ফিরতে মনে হয় রাত হয়ে যাবে। সন্তোষ অফিস থেকে এলে বোলো, আমার জন্যে যেন চিন্তা না করে। তোমার হাঁড়িতে কি আমাদের তিনজনের মতো ভাত হবে?
সন্তোষের স্ত্রী ঘোমটাটা কপালের আধাআধি টেনে দিয়েছেন। হাজার হোক আশু দত্ত তার ভাসুর। মৃদু গলায় বললেন, হবে।
মনে হচ্ছে তোমাকে মুশকিলে ফেললাম। আমার ভাত তো বেঁধেছই। বিনু আর যুগল খেলে তোমার আর সবিতার জন্যে আবার ভাত বসাতে হবে।
সন্তোষের স্ত্রী কী উত্তর দিতে যাচ্ছিলেন, তার আগেই হাঁ হাঁ করে ওঠে বিনয়, আমরা এইমাত্র খেয়ে এসেছি। আমাদের জন্যে ব্যস্ত হতে হবে না।
আশু দত্ত বিনয়ের চোখের দিকে তাকিয়ে বললেন, ঠিক বলছিস তো?
স্যার, আপনার কাছে মিথ্যে বলতে পারি?
যুগলও বিনয়ের কথায় সায় দেয়, মাস্টর মশয়, ছুটোবাবু সাচাই (সত্যিই) কইছে। আমাগো প্যাট ঠাসা। এক গরাস ভাত খাওনের লাখান জাগা (জায়গা) নাই–
আগের মতোই নিচু গলায় সন্তোষের স্ত্রী বললেন, লজ্জার কোনও কারণ নেই। পরে দুটি চাল ফুটিয়ে নিতে তিলমাত্র অসুবিধা হবে না। দুপুরবেলা এসে বিনয়রা না খেয়ে চলে যাবে, এটা তার ভাল লাগছিল না। অনেক বুঝিয়ে সুঝিয়ে তাঁকে শান্ত করতে হল।
মিনিট কুড়ির মধ্যে চান-খাওয়া চুকিয়ে বিনয়দের সঙ্গে বেরিয়ে পড়লেন আশু দত্ত।
.
১৪.
শিয়ালদা স্টেশনে যখনই যুগল আসে, শরণার্থীদের থিকথিকে ভিড়ে রাজদিয়া এলাকা কি ভাটির দেশের লোকজন খুঁজে বেড়ায়। আজ সেদিকে তার লক্ষ্য নেই।
দুনম্বর প্ল্যাটফর্মে একটা ট্রেন দাঁড়িয়ে ছিল। ওটা আগরপাড়া হয়ে নৈহাটির দিকে যাবে।
প্ল্যাট ফর্মের দিকে পা চালাতে চালাতে যুগল ব্যস্তভাবে বলল, ছুটোবাবু, মাস্টর মশয়, আসেন আসেন। আমাগো টেরেন অহনই ছাইড়া দিব। নিয়মিত যাতায়াতের ফলে এই লাইনের ট্রেনের টাইমটেবল তার মুখস্থ।
আশু দত্ত বললেন, এটা কী হচ্ছে?
থমকে দাঁড়িয়ে যায় যুগল, কীয়ের (কীসের) কথা কন?
ট্রেনে উঠতে যাচ্ছিস। টিকেট কাটতে হবে না?
সারা মুখ জুড়ে হাসে যুগল। মাথা চুলকোতে চুলকোতে বলে, আমাগো লাখান রিফুজগো টিকট লাগে না মাস্টর মশয়
আশু দত্ত স্তম্ভিত। বিমূঢ়ের মতো বলেন, বলিস কী রে!
কিছুদিন আগে বিনা টিকেটে ভ্রমণের পক্ষে বিনয়কে যা যা বলেছিল যুগল, এবারও নিপুণভাবে সেই যুক্তিজাল বিস্তার করে। ভিটেমাটি, দেশ, সর্বস্ব গেছে। স্বেচ্ছায় কেউ ইন্ডিয়ায় আসেনি। আসতে বাধ্য করা হয়েছে। গরু ছাগল পোকা মাকড়েরওঅধম হয়ে তারা কোনওরকমে টিকে আছে। সরকারের উচিত ছিল তাদের যাবতীয় দায়িত্ব নেওয়া। কিন্তু তারা উদ্বাস্তুদের সুখস্বাচ্ছন্দ্য দূরে থাক, পেট ভরে সম্মানের সঙ্গে খাওয়ারও বন্দোবস্ত করেছে কি? এই অবস্থায় কীসের রেলের টিকেট? যতদিন বেঁচে আছে বিনা পয়সায় তারা ট্রেনে চড়বে।
যুগলের ক্ষোভের কারণটা বুঝতে পারছিলেন আশু দত্ত। পকেট থেকে টাকা বার করে নরম গলায় বললেন, বে-আইনি কাজ আমি করতে পারব না। যা, তিনটে টিকেট নিয়ে আয়।
যুগল ঘাড় গোঁজ করে দাঁড়িয়ে থাকে। বলে, পহা (পয়সা) খরচা কইরা এই হালার গরমেনরে লাই দিয়েন না মাস্টার মশয়–
সস্নেহে ধমক দিলেন আশু দত্ত, গেলি হারামজাদা
ঘোর অনিচ্ছায় টিকেট কাউন্টারের দিকে এগিয়ে যায় যুগল।
.
আগরপাড়া স্টেশনে যখন ওরা এসে নামে, সুর্য পশ্চিম দিকে খানিকটা ঢলে পড়েছে। কলকাতার তুলনায় তাপাঙ্ক এখানে কয়েক ডিগ্রি কম। বিকেল হয়নি। কিন্তু এর মধ্যেই উত্তুরে হাওয়া কনকনে হতে শুরু করেছে। মিহি মখমলের মতো বহু দূরের গাছপালার মাথায় কুয়াশা নামছে।
ট্রেন লাইনের ওপারে গিয়ে বিনয় বলল, স্যার, মুকুন্দপুর এখান থেকে তিন সাড়ে তিন মাইল। যুগল অবশ্য বলে দুমাইল। রিকশা নেব?
এধারে প্রচুর দোকানপাট। অনেক লোকজনও চোখে পড়ছে। ডালপালাওলা একটা বটগাছের তলায় সাইকেল রিকশার স্ট্যান্ড। রিকশাওলারা চেঁচিয়ে চেঁচিয়ে সওয়ারি ডাকছিল।
আশু দত্ত বিনয়কে বললেন, তিন সাড়ে তিন মাইল কতটুকু পথ! দেশে থাকতে লাটসাহেবদের মতো কি গাড়িঘোড়া চড়তাম? পায়ে হেঁটেই চকের পর চক পার হয়ে গেছি। চল, হাঁটতে হাঁটতেই যাই। জায়গাটাও ভাল করে দেখা হবে।
ঠিক আছে–
আগরপাড়া আধা গ্রাম, আধা শহর। ছাড়া ছাড়া সব বাড়িঘর। বেশির ভাগই টালি কি টিনের চালের। মাঝেমধ্যে কিছু কিছু দালান কোঠাও চোখে পড়ে।
মিনিট দশেকের ভেতর লোকালয়ের চৌহদ্দি ফুরিয়ে গেল। পাকা রাস্তাও শেষ। এরপর দুধারে ধানের খেত, আঁকাবাঁকা খাল, সাঁকো, মাছরাঙা। আকাশ জুড়ে কত যে রংবেরঙের পাখি। উঁচু উঁচু তালগাছ। ক্কচিৎ দু-একটি মানুষ। দূরে দূরে চাষীদের ছন্নছাড়া গ্রাম। প্রায় সব জমি থেকেই ফসল কাটা হয়ে গেছে। বাকি খেতগুলো সোনালি ধানের লাবণ্যে ভরপুর। বাতাসের ঝাঁপটা লেগে ধানের শিষগুলো নুয়ে নুয়ে পড়ছে। শব্দ উঠছে ঝুন ঝুন ঝুন ঝুন–
তিনজনে কথা বলতে বলতে কখনও জমির আলের ওপর দিয়ে, কখনও সরু মেঠো পথ ধরে এগিয়ে যাচ্ছিল।
চারদিক দেখতে দেখতে আশু দত্তর খুব ভাল লাগছে। বললেন, অনেকটা আমাদের দেশের মতো
এলাকাটা যে মাস্টার মশায়ের পছন্দ হয়েছে, সেজন্য বেজায় খুশি যুগল। বিপুল উৎসাহে সে বলতে থাকে, নানা খানে ঘুইরা এই জাগাখান (জায়গা) বিচরাইয়া বাইর করছি। নাইলে যাদবপুর বাশধানি গইড়ায় (গড়িয়ায়) জমিন পাইছিলাম। লই নাই। হেই হল জাগাতে খালি মানুষ। মাইনষের মাথা মাইনষে খায়। আর ঘিঞ্জি ঘিঞ্জি, গায়ে গায়ে বাড়ি। উয়াস (নিশ্বাস) ফালান যায় না।
হঠাৎ দূর থেকে কলরোল ভেসে আসে। অনেক মানুষ একসঙ্গে হইচই করলে যেমন শোনায়, অবিকল সেইরকম আওয়াজ।
দাঁড়িয়ে পড়ল যুগল। কুকুরের মতো কান খাড়া করে শব্দটা শুনল। তারপর উদ্বিগ্ন মুখে বলল, মনে লয় (হয়), আমাগো মুকুন্দপুরে কুনো হাঙ্গম বাধছে। আমি লৌড়াই (দৌড়ই)। আপনেরা আস্তে আস্তে আহেন। জমির আলের ওপর দিয়ে উধ্বশ্বাসে সে ছুটতে লাগল।
বিনয়রা হতচকিত। আশু দত্ত জিজ্ঞেস করলেন, কী হতে পারে?
বিনয় বলল, কী জানি, বুঝতে পারছি না
তাড়াতাড়ি চল—
বিনয়রা জোরে জোরে পা চালাতে থাকে।
সামনের দিকে, বেশ খানিকটা দূরে, ধানখেতের ভেতর দশ বারোটা তালগাছের জটলা। অনেক উঁচুতে মাথা তুলে আকাশে পরমাশ্চর্য নকশা এঁকে দাঁড়িয়ে আছে। হিমঋতুর পড়ন্ত বেলার নরম রোদ এসে পড়েছে সেগুলোর ওপর।
চোখের পলকে গাছগুলোর ওধারে উধাও হয়ে গেল যুগল।
আশু দত্ত বেশ চিন্তিত। বিনয়কে বললেন, ও তো আমাদের ফেলে চলে গেল। তুই চিনে যেতে পারবি?
এই কদিন আগে মুকুন্দপুরে ঘুরে গেছে বিনয়। আগরপাড়া স্টেশন থেকে যুগলের সঙ্গে হেঁটে এসেছিল। ফিরেও গিয়েছিল হেঁটেই। এদিকের রাস্তাঘাটে কোনও ঘোরপ্যাঁচ নেই। মাঠের মাঝখান দিয়ে সোজাসুজি হাঁটলেই যুগলদের কলোনি। সব পরিষ্কার মনে আছে তার। বলল, পারব স্যার
মুকুন্দপুরে পৌঁছে দেখা গেল প্রচণ্ড হট্টগোল চলছে। সমস্ত আবহাওয়ায় তুমুল উত্তেজনা।
কেউ আর ঘরে নেই। কলোনির মাঝখানের বিশাল খোলা চত্বরে যুগলকে ঘিরে ধরে নানা বয়সের বউ-ঝিরা চিৎকার করে কী সব বলছে। সবাই একসঙ্গে চেঁচানোয় কিছুই বোঝা যাচ্ছে না।
মেয়েরা সবাই সশস্ত্র। কারও হাতে ধারাল ছ্যান দা, কারও হাতে সড়কি, কারও হাতে বঁটি, কারও হাতে কুড়োল। সেদিন এসে বিনয় যাদের দেখে গিয়েছিল তাদের এখন আর চেনা যাচ্ছে না। সবাই ক্রুদ্ধ। হিংস্র। মনে হয়, কিছুক্ষণ আগে তাদের সঙ্গে কোনও শত্রুপক্ষের খণ্ডযুদ্ধ হয়ে গেছে। তার জের এখনও কাটেনি।
এই ক্ষিপ্ত নারীবাহিনীর মধ্যে সব চেয়ে বেশি করে যাকে চোখে পড়ছে সে পাখি। তার মাথায় ঘোমটা নেই। আঁচল মাটিতে লুটোচ্ছে। সিঁদুর লেপটে কপালে মাখামাখি। শাড়ি এবং ব্লাউজের অনেকখানি ছিঁড়ে গেছে। দুচোখ থেকে আগুন ঠিকরোচ্ছে। একেবারে রণরঙ্গিণী মূর্তি।
চকিতে কবছর আগের, তখনও দেশভাগ হয়নি, একটা ছবি চোখের সামনে ফুটে ওঠে। রাজদিয়া থেকে সুজনগঞ্জের হাটে যাবার পথে যুগলের সঙ্গে নৌকোয় করে তার পিসতুতো বোন টুনিদের বাড়ি গিয়েছিল বিনু। সেদিনের বিনু আজকের বিনয়। টুনিদের বাড়িটা অদ্ভুত। দশ পনেরো হাত উঁচু মোটা মোটা খুঁটির মাথায় মহাশূন্যে দ্বীপের মতো দাঁড়িয়ে ছিল। সেটা আশ্বিন মাস। বর্ষায় ধানখেত, মাঠঘাট, খালবিল, বিশাল বিশাল চক ভেসে গিয়েছিল। সেই জল তখনও নামেনি। চারদিকে অগাধ জলরাশি। বর্ষার সময়কার মাতামাতি অবশ্য ছিল না। যতদূর চোখ যায়, শান্ত নিস্তরঙ্গ এক সমুদ্র।
টুনিদের বাড়ির পাছদুয়ার থেকে জলে ঝাঁপিয়ে পড়ে শাপলা শালুক আর জলপদ্মের বনের ভেতর দিয়ে সাঁতার কাটতে কাটতে পাখি এসে উঠেছিল যুগলের নৌকোয়। অলৌকিক জলপরীর মতো
মনে হয়েছিল তাকে। কিশোর বিনয়ের সামনে যুগলের সঙ্গে কথা বলতে তার কী লজ্জা! কী ভাল যে লেগেছিল পাখিকে। নম্র। কোমল। টুনিদের নজর এড়িয়ে যুগলের দেখা করতে সঙ্গে এসেছে। পাছে ধরা পড়ে যায় সেজন্য সদাস্ত।
সেদিনও মুকুন্দপুরে এসে পাখিকে দেখেছে বিনয়। তার হাতের রান্না খেয়েছে। টুনিদের বাড়িতে যেমনটি দেখেছিল, হুবহু একই রকম। তেমনই লাজুক, স্নিগ্ধ, মায়াময়। কে বলবে সে দুছেলের মা।
কিন্তু আশ্চর্য এক ভোজবাজিতে কদিনের মধ্যে আগাগোড়া বদলে গেছে পাখি। এতকালের চেনা লজ্জানত, জড়সড় মেয়েটির ভেতর এমন আগুন লুকিয়ে ছিল, কে ভাবতে পেরেছে! একটু খুঁটিয়ে লক্ষ করতে চোখে পড়ল, পাখির মাথার সামনের দিকের ডান পাশটা অনেকখানি ফুলে আছে। বাঁ হাতের কনুইতে জমাট-বাঁধা রক্ত। অর্থাৎ শত্রুপক্ষ যারাই হোক, তারা সহজে ছেড়ে দেয়নি; লাঠিসোঁটা বর্শা টর্শা চালিয়েছে।
এবার অন্য মেয়েদের ওপরও নজর এসে পড়ল বিনয়ের। তাদের অনেকেরই হাল পাখির মতো। ছেঁড়াফাড়া শাড়ি জামা। কারও কাঁধে, কারও কপালে, কারও বা পায়ে চোটের চিহ্ন।
শুধু মেয়েরাই না, ভিড়ের ভেতর পতিতপাবন, হরিন্দ, হরনাথ কুণ্ডু, হাচাই পাল–নানা বয়সের জনাকয়েক পুরুষকেও দেখা গেল। তারাও কেউ অক্ষত নেই। সবার শরীরেই অল্পবিস্তর চোট আঘাত লেগেছে।
হঠাৎ কে যেন বিনয় আর আশু দত্তকে দেখে চেঁচিয়ে ওঠে, আরে চিল্লানি থামা। ছুটোবাবু আর রাইজদার মাস্টরমশয় আইছে। লোকটা খুব সম্ভব রাজদিয়া বা তার কাছাকাছি কোনও গ্রামের বাসিন্দা ছিল। আশু দত্তকে সে চেনে।
লহমায় শোরগোল থেমে যায়। প্রবল উত্তেজক পরিস্থিতির মধ্যে এসে যুগলের খুব সম্ভব বিনয়দের কথা মনে ছিল না। সে দৌড়ে আসে। সবাইকে ব্যতিব্যস্ত করে তোলে, তরাতরি দুইখান চ্যার (চেয়ার) লইয়া আয়।
তৎক্ষণাৎ দুটো হাতলভাঙা, নড়বড়ে চেয়ার চলে আসে। বিনয় আর আশু দত্তকে বসিয়ে যুগল কাঁচুমাচু মুখে বলে, কুলোনিতে হাইন্দাই (ঢুকেই) তাফালে পইড়া গ্যালাম। দুফারে হুমুন্দির পুতেরা এইখানে আইয়া ম্যালা (অনেক) ঝঞট কইরা গ্যাছে। হেই হগল হুনতে হুনতে আপনেগো কং খ্যাল (খেয়াল) আছিল না।
বিনয় এবং আশু দত্ত, দুজনেই উৎকণ্ঠিত। কী হতে পারে, মোটামুটি আঁচ করে নিয়েছিল বিনয়। তবু জিজ্ঞেস করে, কারা এসেছিল? কীসের ঝঞ্ঝাট?
যুগল বলে, হগল হুইনেন। অতখানি পথ হাইটা আইসা হয়রান হইয়া পড়ছেন। হাত-পাও ধুইয়া চা-মিঠাই খাইয়া আগে জিরাইয়া লন (নিন)। হের পর হুনামু।
বিনয় জোরে জোরে মাথা নাড়ে, না, আগে বল।
আশু দত্তও সায় দেন। তিনি রীতিমতো হকচকিয়ে গেছেন। হয়তো একটু ভয়ও পেয়েছেন। সব না শোনা পর্যন্ত তার উদ্বেগ কাটছে না।
হট্টগোল আগেই থেমে গিয়েছিল। কলোনির বউ-ঝিদের সেই অগ্নিমূর্তি আর নেই। কুমারী মেয়েরা ছাড়া সধবা বিধবা সবাই কপাল পর্যন্ত ঘোমটা টেনে দিয়েছে। বউগুলো ফের আগের মতোই গৃহলক্ষ্মী। ক্ষণিকের রণং দেহি ভাবটা নিমেষে অদৃশ্য হয়ে গেছে।
বিনয় তবু আগে এসেছে। কিন্তু রাজদিয়ার শ্রদ্ধেয়, দাপুটে মাস্টার মশাইটি যে এতদূরে তাদের কলোনিতে চলে আসবেন, মুকুন্দপুরবাসীদের কাছে এ ছিল স্বপ্নেরও অতীত। যুগল শুরু করার আগে তার পায়ে মাথা ঠেকাবার জন্য হুড়োহুড়ি পড়ে যায়। পা দুটো গুটিয়ে হাতজোড় করে আশু দত্ত বলেন, সবার প্রণাম আমি নিলাম। পায়ে হাত দিতে হবে না। যুগলের দিকে তাকিয়ে বললেন, এবার তুই বল
কী ভেবে যুগল বলল, দুফারে আমি তো কুলোনিতে আছিলাম না। আপনেগো জানতে কইলকাতায় গ্যাছিলাম। হরনাথ দাদায় আইজ আপিসে যায় নাই। জ্বর হইছে। কুলোনিতেই আছিল। আমার থিকা তেনিই ভালা কইতে পারব। ভিড়ের একধারে দাঁড়িয়ে ছিল হরনাথ কুণ্ডু। তাকে বলল, আপনে কন।
হরনাথ সবিস্তার বিবরণ দিয়ে গেল। যেখানে কলোনি বসানো হয়েছে সেখানে আগে ছিল। আলিসান জঙ্গল। সাপটাপ মেরে সেই জঙ্গল সাফ করে জনপদ গড়ে তোলা হল।
জায়গাটা জমিদার পালচৌধুরিদের। ব্যাপারটা তারা সুনজরে দেখেননি। সর্বস্ব খুইয়ে সীমান্তের ওপার থেকে চিরতরে এসে যে দুঃখী দিশেহারা মানুষগুলো পরিত্যক্ত, অকেজো জঙ্গল নির্মূল করে মাথা গোঁজার মতো কাঁচা বাঁশের বেড়া আর টিন কি টালি দিয়ে চালাঘর বানিয়ে নিয়েছে, তা মেনে নেবার মতো মহানুভবতা তাদের অন্তত নেই। বিশ্বব্রহ্মাণ্ডে এমন কি কেউ আছে যে বিঘত পরিমাণ ভূখণ্ডের স্বত্ব ছাড়তে চায়? কলোনি যখন পত্তন হচ্ছে তখন থেকেই হানাদার বাহিনী পাঠিয়ে মুকুন্দপুরের বাসিন্দাদের উৎখাত করার চেষ্টা করে চলেছেন পালচৌধুরিরা। উদ্বাস্তুরাও জবর দখল ছাড়বে না। এই নিয়ে কবছর ধরে সমানে লড়াই চলছে। জমিদারের সশস্ত্র বাহিনী মাঝে মাঝেই মধ্যরাতে এসে হানা দেয়। তাদের হয়তো ধারণা, সবাই যখন ঘুমে বেহুঁশ থাকে সেইসময় ঘরবাড়ি জ্বালিয়ে সমস্ত ছারখার করে দেবে। কিন্তু মুকুন্দপুরবাসীরা ভীষণ সতর্ক। পালা করে রাত জাগে। তাদের চোখ কান নাক–সমস্ত ইন্দ্রিয় খুবই সজাগ। অনেকটা বুনো জন্তুর মতো তারা সর্বক্ষণ বলবান প্রতিপক্ষের আক্রমণ ঠেকাবার জন্য প্রস্তুত। দূর থেকে শত্রুর গন্ধ পেলে তারা আকাশ বাতাস ফেড়ে ধ্বনি দিতে থাকে, কালী মাঈকি জয়
এখানকার প্রতিটি ঘরই দুর্গ। প্রতিটি ঘরই অস্ত্রভান্ডার। শত্রুর সঙ্গে যুঝবার জন্য মজুদ করা রয়েছে ছ্যান দা, রামদা, বল্লম, সড়কি, বয়রা বাঁশের মজবুত লাঠি, শাবল ইত্যাদি। পরিচিত সেকেলে সব মারণাস্ত্র।
কালী মাঈকি জয় শোনার সঙ্গে সঙ্গেই পলকে জেগে ওঠে কলোনির পুরুষেরা। তারপর লাঠি দা সড়কি নিয়ে রে রে করে বেরিয়ে আসে। এইভাবে বহুবার মুকুন্দপুরে নৈশযুদ্ধ হয়ে গেছে। দুপক্ষে জখমও হয়েছে কম নয়। কিন্তু পালচৌধুরিরা তাদের এক ইঞ্চি জমিও উদ্বাস্তুদের দখল থেকে উদ্ধার করতে পারেননি।
এতদিন আক্রমণটা হচ্ছিল রাতের দিকে। এবার কৌশলটা পালটে ফেলেছেন পালচৌধুরিরা। দিনের বেলা পুরুষেরা কলোনিতে থাকে না। যে যার কাজে বেরিয়ে যায়। রোজগারপাতি না করলে
পেটের ভাত জুটবে কোত্থেকে? তাদের ফিরতে ফিরতে বিকেল হয়ে যায়। কারও কারও বা সন্ধে। দিনের বেলায় কলোনিতে থাকে শুধু বাচ্চাকাচ্চা, বুড়োবুড়ি আর মেয়েরা। উদ্বাস্তুদের উপনিবেশ এই সময়টা প্রায় অরক্ষিতই। সুযোগটা কাজে লাগাতে চেয়েছিলেন পালচৌধুরিরা। দুপুরে খাওয়াদাওয়ার পর বউ-ঝিরা বেশির ভাগই বিছানায় শরীর ঢেলে জিরিয়ে নিচ্ছিল। কেউ কেউ ঘুমিয়ে পড়েছিল। অনেকে বাইরের চত্বরে পিঠময় চুল ছড়িয়ে শীতের রোদ পোহাচ্ছিল।
তখনই হানাদার বাহিনী তুমুল শোরগোল তুলে কলোনিতে ঝাঁপিয়ে পড়ে। মেয়েরা প্রথমটা ভীষণ ভয় পেয়ে যায়। প্রাথমিক ভীতিটা কাটিয়ে পাখি চিৎকার করে ওঠে, লাঠি রাম দাও কুড়াল বল্লম লইয়া আসো
চত্বরে যারা ছিল তারা তো বটেই, হইচইতে যারা ঘরে শুয়ে ছিল তারাও দা কুড়াল টুড়াল নিয়ে বেরিয়ে পড়ে। পতিতপাবন, হরিন্দ আর হরনাথ কুণ্ডু আজ বেরোয়নি; কলোনিতেই ছিল। তারাও অস্ত্রশস্ত্র নিয়ে দৌড়ে আসে, তবে আজকের লড়াইয়ে কলোনির যোদ্ধাদের আসল সেনাপতি পাখি।
হানাদারেরা ছিল সবসুদ্ধ সাত আটজন। হয়তো ভেবেছিল, কলোনির মেয়েরা কী আর করতে পারবে? তাদের দেখে আতঙ্কে সিটিয়ে যাবে। সেই ফাঁকে তারা লণ্ডভণ্ড কাণ্ড বাধিয়ে দেবে।
কিন্তু হিংস্র নারীবাহিনী সংখ্যায় অনেক। খানিকক্ষণ লাঠিসোটা চালিয়ে, অকথ্য খিস্তি করে শেষ পর্যন্ত রণে ভঙ্গ দিয়ে হানাদাররা পালিয়ে যায়। যাবার আগে কয়েকজনকে অল্প বিস্তর জখম করেছে। তারাও পালটা মার খেয়েছে কম নয়। বুঝে গেছে দিনদুপুরে কি রাত দুপুরে, যখনই আসুক, হাতছাড়া জমি ফেরত পাওয়া প্রায় অসম্ভব।
দুপুরবেলার মহাযুদ্ধের বিবরণ দেবার পর দক্ষিণ দিকে আঙুল বাড়িয়ে দেয় হরনাথ, উই দ্যাহেন, হালার পুতেরা আমাগো একেবারে ছাড়ে নাই। অনেকখানি ক্ষতি কইরা দিয়া গ্যাছে।
মুকুন্দপুর কলোনির ইতিহাস ভূগোল সবই বিনয়ের জানা। কোথায় কে ঘর তুলেছে, আগের দিনই দেখে গিয়েছিল। সমস্ত মনে আছে। চোখে পড়ল, বিলের এধারে যুগলের খুড়শ্বশুর কানাই দাস আর পিসশ্বশুর নবীন দাসের আধপোড়া বাড়ি দাঁড়িয়ে আছে।
হরনাথ বলতে লাগল, শুয়োরের ছাওরা উই দুই ঘরে আগুন ধরাইয়া দিছিল। আমরা হগলে মিলা নিভাইছি।
একটু চুপচাপ।
তারপর যুগল হেসে আশু দত্তকে বলল, ছুটোবাবু আমাগো কথা বেবাক জানে। আপনেও। হোনলেন (শুনলেন)। দ্যাশ থিকা আইয়া এইভাবে যুধু কইরা বাইচা আছি মাস্টর মশয়–
আশু দত্ত অপার বিস্ময়ে সব শুনে যাচ্ছিলেন। দেশে থাকতেই তিনি খবর পেয়েছিলেন, সাতপুরুষের ভিটেমাটি থেকে উৎখাত হয়ে এপারে এসে উদ্বাস্তুদের প্রায় সবাই রাস্তায়, স্টেশনের প্ল্যাটফর্মে কিংবা ত্রাণশিবিরে ধুকে ধুকে শেষ হয়ে যাচ্ছে। তাদের সংকটের, তাদের কষ্টের অবধি নেই। এটাকেই তারা ললাটলিপি ধরে নিয়েছে। কিন্তু তারই স্বদেশবাসী এই মানুষগুলো–এই যুগল, এই পতিতপাবন, এই পাখিদের দলটা হার মানেনি। পলকের জন্য এটাকে ভাগ্যের মার ভেবে হাত পা গুটিয়ে ধ্বংস হয়ে যাবার জন্য বসে থাকেনি। পশ্চিম বাংলার সুদূর এই ভূখণ্ডে বিপুল পরিশ্রমে, প্রচণ্ড বিপদের ঝুঁকি মাথায় নিয়ে, পূর্ব বাংলার আদলে একটা জনপদ গড়ে তুলছে।
পাকিস্তান থেকে ইন্ডিয়ায় পা দিয়ে একেবারে দিশেহারা হয়ে পড়েছিলেন আশু দত্ত। হতাশ। ভবিষ্যতের চিন্তায় বিপর্যস্ত। কিন্তু ঈশ্বর গাঙ্গুলি স্ট্রিটে যুগলের সঙ্গে কথা বলে মুষড়ে পড়া ভাব অনেকটাই কেটে গিয়েছিল। যুগল তার মধ্যে বিলীয়মান উদ্দীপনাকে উসকে দিয়েছে। মুকুন্দপুরে এসে তিনি আপ্লুত। এখানকার মানুষজন তার একান্ত পরিচিত। চোখের সামনে অগুনতি চেনা মুখের সারি। এইসব নিরক্ষর, যুদ্ধরত, জেদি নারীপুরুষেরা তার কাছে যেন হাজারটা উজ্জ্বল আলো জ্বেলে। দিয়েছে।
এদিকে যুগল ভীষণ ব্যস্ত হয়ে পড়ে, ম্যালা (অনেক) কথা হইছে। তুমরা কেও মাস্টর মশয় আর ছুটোবাবুর লেইগা হাত-পাও ধোওনের জল আইনা দাও। পাখিকে বলল, নয়া যে দুইখান গামছা কিনা আনছিলাম, দিয়া যা। তেনারা মুখটুখ মুছব। হের পর চা বানাইয়া লইয়া আয়। মনে কইরা বিস্কুট আর মিঠাইও আনিস।
যুগল ঠিকই করে রেখেছিল, যেভাবেই হোক আশু দত্ত এবং বিনয়কে আজ এখানে নিয়ে আসবে। প্রবল আত্মবিশ্বাস তার। সে জানে, তার মুখের ওপর ওঁরা না বলতে পারবেন না। আগে থেকে তাই আপ্যায়নের বন্দোবস্ত করে রেখেছে। নিজেদের ব্যবহার করা জিনিস তো আশু দত্তদের মতো মানুষদের দেওয়া যায় না। তাই আগরপাড়ার বাজার থেকে কাল নতুন একজোড়া গামছা, সন্দেশ, দানাদার আর ভাল বিস্কুট কিনে এনে রেখেছিল।
আগে বিনয় যখন মুকুন্দপুরে আসে, কাছের বিল থেকে বালতি করে হাতমুখ ধোবার জল এনে দিতে চেয়েছিল যুগল। বিনয় রাজি হয়নি। ভীষণ অস্বস্তি বোধ করেছিল। আজও প্রবল আপত্তি জানায় সে। আশু দত্তও জোরে জোরে মাথা নেড়ে জল আনতে বারণ করলেন। কেউ জল টেনে এনে দেবে আর তিনি হাত-পা ধোবেন, এটা হয় না। তাছাড়া, তিনি এমন অথর্ব হয়ে পড়েননি যে আড়াই শ হাত দূরের বিল পর্যন্ত যেতে অসুবিধা হবে।
হঠাৎ বিনয়ের খেয়াল হল, হানাদারদের সঙ্গে লড়তে গিয়ে যাদের চোট লেগেছে তাদের ডাক্তার দেখানো দরকার। সে বলল, চাটা পরে হবে। যাদের জখমটা বেশি তাদের এক্ষুনি আগরপাড়ার ডাক্তারখানায় নিয়ে যাওয়া দরকার।
ব্যাপারটা প্রায় তুড়ি মেরেই উড়িয়ে দিল যুগল, এইখানে কারও শরীল ননী-মাখম দিয়া বানাইনা (বানানো) না। ইটু আধটু চোট লাগছে, দুই চাইর ফোঁটা রক্ত পড়ছে, হেইর লেইগা ডাক্তরের বাড়িত লৌড়াইতে (দৌড়তে) হইলে তো গ্যাছি, দুব্বা ঘাস ছেইচা রস লাগাইয়া দিলে রক্ত বন্দ হইয়া যাইব। ঘাও হইব না। লাঠির বাড়ি খাইয়া যাগো ড্যানা (হাত), কপাল কি পাও ফুইল্যা গ্যাছে, চুনা-হলদি গরম কইরা লাগাইয়া দিলে তাগো টাটানি আর ফুলা এক রাইতেই কইমা যাইব।
তড়িৎগতিতে ছুটে গিয়ে গামছা নিয়ে এল পাখি। যুগল বলে, আপনেরা তো জল আনতে দিবেন না। লন বিলে যাই
বিলের নারকেল গুঁড়ির ঘাটলায় এসে, অনেকখানি ঝুঁকে টলটলে ঠাণ্ডা জল সারা মুখে ছিটোতে লাগলেন বিনয় আর আশু দত্ত। কুলকুচো করলেন। পায়ের চেটো থেকে হাঁটু পর্যন্ত ভাল করে ডলে ডলে ধুয়ে নিলেন। যুগল জোড়া গামছা নিয়ে কাছেই দাঁড়িয়ে ছিল। সে দুটো চেয়ে নিয়ে হাতমুখ মুছে জুতো পায়ে দিয়ে দুজনে ফের চত্বরে এসে বসলেন।
ভিড়টা এখনও জমাট বেঁধে আছে। বিনয় আর আশু দত্তকে পেয়ে কেউ নড়তে চায় না।
যেভাবে পাখি গামছা দিয়ে গিয়েছিল সেই গতিতেই চা এবং মিষ্টি টিষ্টি নিয়ে এল। তার গায়েও লাঠির বাড়ি কি সড়কির খোঁচা-টোচা লেগেছে। কিন্তু সে-সব গ্রাহ্যই করছে না মেয়েটা। তার হাতে পায়ে যেন বিজলি খেলে যাচ্ছে। সম্মানিত অতিথিদের আপ্যায়নে এতটুকু ত্রুটি হতে দেবে না সে।
এত মানুষের সামনে বসে খেতে ঠিক স্বস্তি বোধ করছিলেন না আশু দত্ত আর বিনয়। শুধু চা আর একটা করে বিস্কুট তুলে নিলেন তারা। সন্দেশ আর দানাদার নেবার জন্য কাকুতি মিনতি করতে লাগল যুগল। যদিও সে মান্য অতিথিদের মিষ্টিমুখের আয়োজন করেছে, মুকুন্দপুরবাসীরা সবাই হাতজোড় করে দাঁড়িয়ে থাকে। তাদের একই সনির্বন্ধ অনুরোধ।
আশু দত্ত এবং বিনয় হেসে হেসে জানান, অবেলায় খাওয়ার অভ্যাস তাঁদের নেই। কিছুক্ষণ আগে দুপুরের খাওয়া সেরে এসেছেন। পেটের ভাত হজম হয়নি। এখন খেলে শরীর খারাপ হবে। কেউ যেন কিছু মনে না করে।
এর ওপর কোনও কথা নেই। সকলে চুপ করে থাকে। পাখি আর যুগলের মুখ ম্লান হয়ে যায়। সবচেয়ে মনঃক্ষুণ্ণ হয়েছে তারা।
একসময় ভিড়ের ভেতর থেকে আশু দত্তকে লক্ষ করে একের পর এক প্রশ্ন ভেসে আসতে থাকে। দেশের, বিশেষ করে রাজদিয়া এবং তার চারপাশের লোকালয়গুলোর এখনকার খবর তারা জানতে চায়। মুকুন্দপুরবাসীরা অনেকদিন আগেই পাকিস্তান ছেড়ে চলে এসেছে। এখন সেখানে কী চলছে, অবস্থা কতখানি আতঙ্কজনক, এর মধ্যে কারা কারা ভিটেমাটি ফেলে চলে গেছে, কারা কারা এখনও পড়ে আছে, ইত্যাদি নানা ব্যাপারে তাদের অনন্ত কৌতূহল। পৃথিবীর সেই ভূখণ্ডে আর কোনওদিনই যাদের ফেরা হবে না, তবু তাদের ছত্রিশ নাড়িতে এখনও তা জড়িয়ে রয়েছে।
যুগল অসহিষ্ণু সুরে বলে, যে-ই কুলোনিতে আহে দ্যাশের কথা হোননের (শোনার) লেইগা হেরে ছাইকা (হেঁকে) ধরে। পাকিস্থানের গতিক যদিন ভালাই হইব, মাস্টর মশয় কি চইলা আইতেন? দ্যাশ ট্যাশ ভুইলা যাও। অহন কামের কথা হোনো (শোন)। ক্যান আইজ কইলকাতায় গিয়া হাতে পায়ে ধইরা ছুটোবাবুর লগে মাস্টর মশয়রে কুলোনিতে লইয়া আইছি, হেয়া (তা) তো তুমরা জানো।
সবাই মাথা ঝাঁকায়–জানে।
মাস্টর মশয়রে হেই কথাহান কইছি।
তেনি কী কইছেন?
কলোনির বাচ্চাকাচ্চা কিশোরকিশোরীরা ভিড়ের ভেতর ঠাসাঠাসি করে দাঁড়িয়ে ছিল। জনতার প্রশ্নের উত্তর না দিয়ে যুগল আশু দত্তকে বলল, এই পোলামাইয়াগুলানের ভার আপনেরে নিতেই হইব মাস্টর মশয়। লিখাপড়ি না শেখলে ইন্ডিয়ায় অগো জনম বেবাক আন্ধার। হঠাৎ মুখটা কাঁচুমাচু করে বলতে থাকে, তয় একখান কথা। পথের ভিখারি হইয়া ইন্ডিয়ায় আইছি। কুনোরকমে বাইচা আছি। আমাগো ক্ষ্যামতা আরা কতটুক? ট্যাহাপহা (টাকা পয়সা) বেশি দিতে পারুম না। আপনের আর আপনের মায়ের খাওন-পরনের কষ্ট না হয়, হেইটা আমরা দেখুম
অদ্ভুত এক ঢল-নামানো আবেগে বুকের ভেতরটা তোলপাড় হয়ে যাচ্ছিল আশু দত্তর। কোনও অদৃশ্য ডানায় ভর করে তিনি ফিরে যেতে লাগলেন পঁয়তাল্লিশ বছর আগের দিনগুলোতে। ইউনিভার্সিটি থেকে বেরিয়ে আসার পর মোতাহার হোসেন আর হেমনাথের সঙ্গে হাত মিলিয়ে গড়ে তুলেছিলেন রাজদিয়া হাইস্কুল। স্বপ্ন দেখতেন দেশের মুক্তি বেশি দূরে নয়। ভবিষ্যৎ স্বাধীন ভারতের জন্য জাতি গঠনের কাজে বিভোর হয়ে থাকতেন। সে-সব দিনে কী বিপুল উন্মাদনা তার। ঈশ্বর গাঙ্গুলি স্ট্রিটে যুগল তাঁর যুবা বয়সের সেই উদ্দীপনার কিছুটা ফিরিয়ে দিয়েছিল; এই মুহূর্তে পুরোটাই।
যুগল বলছিল, একখান কথা ভাইবা রাখছি মাস্টর মশয়। অহনও কেওরে কই নাই। কইলকাতা থিকা অ্যাদূরে রোজ আহন-যাওনে শরীল নষ্ট, সোময় নষ্ট। আপনেরে আমাগো এইখানেই থাকতে হইব।
আশু দত্ত অবাক। এখানে কোথায় থাকব?
হেই চিন্তা আমাগো। ছুটোবাবু এইখানে জমিন লইতে রাজি হইছে। আপনেরে হুদা (শুধু) জমিনই না, ঘরও বানাইয়া দিমু।
কিন্তু
আশু দত্তকে শেষ করতে দিল না যুগল। প্রবল বেগে মাথা ঝাঁকিয়ে বলতে লাগল, আপনের কুনো আপত্ত হুনুম (শুনম) না, হুনুম না, হুনুম না। আমাগো পোলামাইয়াগুলানরে মানুষ কইরা দিতেই হইব
বাকি সবাই তুমুল হইচই বাধিয়ে সায় দেয়, মাস্টার মশাইয়ের কোনও আপত্তিই গ্রাহ্য করা হবে না। মুকুন্দপুরবাসীরা রাজদিয়া এবং তার চারপাশের অঞ্চল থেকে এসেছে। আশু দত্তর চিরপরিচিত। একান্ত আপনজন। মাস্টার মশায়কে তারা অসীম শ্রদ্ধায়, নিবিড় মমতায় ঘিরে রাখবে।
হাত তুলে সবাইকে থামাতে থামাতে আশু দত্ত বললেন, আগে আমার কথাটা বলতে দে।
কী ভেবে যুগলরা বলল, ঠিক আছে। কন—
আমি সন্তোষের কাছে উঠেছি। সে আমার আশ্রয়দাতা। তার মতামত না নিয়ে আসি কী করে?
যুগল বলে, যত ইচ্ছা তেনির লগে কথা কন, তেনির মতামত লন (নিন)। কিন্তুক মুকুন্দপুরে আপনেরে আইতেই হইব। ছাড়ন ছাড়ন নাই।
যুগলের মধ্যে সরল অবুঝ একগুঁয়ে একটি বালক রয়েছে। তার কাঁধে জেদ চাপলে সেটি না করা পর্যন্ত যেন শান্তি নেই। আশু দত্ত হেসে ফেললেন।
যুগল আকাশের দিকে তাকিয়ে ব্যস্ত হয়ে পড়ে, বেইল (বেলা) পইড়া গ্যাছে। ইট্ট পরেই সন্ধ্যা নামব। দুটোবাবু, মাস্টর মশয়, লন আপনেগো জমিন দ্যাহাইয়া আনি। হের লগে কুনহানে ইস্কুল বহাইবেন হেই জাগাখানও। দ্যাহেন আপনেগো পছন্দ হয় কি না—
শীতের বিকেল দ্রুত ফুরিয়ে আসছে। রোদ এখন আরও নিস্তেজ। বাতাস আরও কনকনে। দেখতে দেখতে আঁধার নেমে যাবে। জমি দেখে তিন সাড়ে-তিন মাইল হেঁটে আগরপাড়া স্টেশনে গিয়ে ট্রেন ধরতে হবে। আর দেরি করা ঠিক নয়। আশু দত্ত এবং বিনয় চেয়ার ছেড়ে উঠে পড়ল।
আগে একদিন যুগলের সঙ্গে মুকুন্দপুরে এসে কলোনির সীমানা অবধি বিনয় দেখে গিয়েছিল, তারপর থেকে ছিল চাপ-বাঁধা ঘন জঙ্গল। ঝোপঝাড়, ডালপালা ছড়ানো বিশাল বিশাল সব প্রাচীন বনস্পতি আর কত ধরনের যে বুনো লতা। সেই জঙ্গলের অনেকটাই এর ভেতর সাফ করে ফেলা হয়েছে। একধারে পাহাড়ের মতো উঁই হয়ে পড়ে আছে গাছের মোটা মোটা গুঁড়ি, শাখাপ্রশাখা আর কাঁটাঝোপ এবং লতাপাতা।
অন্য দিকে বিলের পাড় ঘেঁষে যে উদ্দাম কচুবন ছিল সেটার গায়ে হাত পড়েনি। কত ধরনের যে কচু তার লেখাজোখা নেই। পানিকচু, মানকচু, শোলাকচু, লতিকচু, খারকন। সমস্ত অটুট রয়েছে। মুকুন্দপুরবাসীদের কাছে এইসব কচু বিরাট বলভরসা, মস্ত খাদ্যভাণ্ডার। অন্য তরিতরকারি না জুটুক, ভাতের সঙ্গে কচুর একটা পদ পেলে দিনের পর দিন কেটে যাবে।
জঙ্গল নির্মূল করে প্রায় আধ মাইলের মতো জমি বার করা হয়েছে। আশু দত্ত আর বিনয়কে সঙ্গে করে যুগলরা সেখানে চলে এল। বউ-ঝিরা কেউ আসেনি। তবে কলোনির অল্পবয়সী ছেলের পাল ফেউয়ের মতো পেছনে লেগে রয়েছে।
যুগল বলল, বুঝলেন নি মাস্টর মশয়, বুঝলেন নি ছুটোবাবু, সুমখের দিকে আমাগো কুলোনির বাঘির যেইখানে তুলছি হেইখানকার জঙ্গল সাফ করতে তেমুন কষ্ট হয় নাই। কিন্তু এই দিকের বন কাটাতে জবর তাফালে (বিপদে) পড়ছিলাম।
বিনয় জিজ্ঞেস করে, কেন?
যুগল জানায়, সারা বনভূমিতেই সাপ রয়েছে, কিন্তু এই জায়গাটাতেই ছিল সব চাইতে হিংস্র, সব চাইতে বিষধর সাপেদের আসল আস্তানা। কত যে গর্ত, তার হিসেব নেই।
যুগল বলতে লাগল, জঙ্গলে সাইন্দা (ঢুকে) গাছে যেই কোপ মারি, এক এক গাদ (গর্ত) থিকা দশখান কইরা সাপ বাইর হইয়া ল্যাজে ভর দিয়া খাড়য়। কী লোখ হালার পুতেগো! সাপ না তো সাক্ষাইত যম। পতিতপাবন দাদায় একদিন তো ছোবল খাইতে খাইতে বাচছে। কম কইরা দ্যাড় দুই শ জাতি সাপ নিপাত করছি।
আশু দত্ত অবাক। বললেন, বলিস কী রে, এত সাপ!
পাশের বিপুল জলাশয়টা দেখিয়ে যুগল বলল, বিলান (বিল অঞ্চলের) জাগা, বচ্ছরের পর বচ্ছর পইড়া আছিল। সাপের বসত হইব না? আর হুদা কি সাপ, বাঘডাসা আর ভামই তো মারছি বিশ তিরিশটা। আর মারছি শ্যাজা (শজারু)। হেও পনরা ষোলটা। শ্যাজার মাংসের বড় সোয়াদ। আমরা কুলোনির মানুষ হেই মাংস ভাগ কইরা লইয়া খাইছি। শিয়ালও আছিল ম্যালা। নতুন করে যে জঙ্গল কাটা হয়েছে, তারপরেও রয়েছে বিপুল বনভূমি। সেদিকে আঙুল বাড়িয়ে যুগল বলল, শিয়ালগুলানরে মারণ যায় নাই। হালারা জবর চালাক। উই দিকের জঙ্গলে পলাইয়া গ্যাছে।
একটু চুপচাপ।
তারপর যুগল ফের বলে, গাছগাছালি না কাটলে, জন্তু-জাওনার (জানোয়ার) সাপখোপ মাইরা শ্যাষ না করলে মানুষ থাকব কই? বডারের উই পার থিকা যত মানুষ আইব, এই পারের বনজঙ্গল, পশুপক্ষী তত নিব্বংশ হইব।
ধীরে ধীরে মাথা নাড়েন আশু দত্ত, হ্যাঁ, মানুষ বড় স্বার্থপর জীব।
হরনাথ বলল, উই হগল কথা থাউক। মাস্টর মশয়, বিনয়বাবু, আপনেরা নিজেগো জমিন পছন্দ কইরা লন। যেই জাগা দেহাইবেন, হেই জাগাই আপনেগো দিমু।
যুগল এবং অন্য সবাই যারা সঙ্গে এসেছিল, সমস্বরে হরনাথের কথায় সায় দেয়।
বিনয় বুঝতে পারছিল, যুগলরা কোনও রকম আপত্তি কানে তুলবে না। মুকুন্দপুরের জমি নিতেই হবে। বলল, আমি আর কী পছন্দ করব? যা দেওয়া হবে তাই নেব।
আশু দত্তও একই কথা বললেন।
অগত্যা যুগলরাই অনেক দেখেটেখে দক্ষিণ দিকের সব চাইতে সেরা জমি বেছে দিল। জানালো, সবে জঙ্গল পরিষ্কার করা হয়েছে। এখন ধুধু ফাঁকা মাঠ। পরে পাশাপাশি সাত কাঠা করে জমি মেপে বাঁশের খুঁটি পুঁতে সীমানা ঠিক করে দেবে। দুজনের ঘরবাড়ির জন্য জমি বাছার পর স্কুলের জন্য অনেকখানি জায়গা দেখে রাখা হল।
জমি বাছাবাছি করতে বেশ খানিকটা সময় লেগেছে। সূর্য পশ্চিম আকাশের গা বেয়ে এর ভেতর আরও অনেকখানি নেমে গেছে। কিছুক্ষণের মধ্যে ওটা দিগন্তের তলায় অদৃশ্য হয়ে যাবে। বাতাসে হিমকণা মিশতে শুরু করেছে আরও বেশি করে। গাছপালার মাথায় শীতের মরা মরা রোদ আবছাভাবে লেগে আছে।
আকাশের দিকে এক পলক তাকিয়ে বিনয় চঞ্চল হল, কাজ তো মিটে গেল। এবার আমরা কলকাতায় ফিরব।
কিন্তু হরনাথ তাদের এত সহজে ছাড়ল না। বলল, আর সামাইন্য এটু কাম আছে। দশ মিনিটও লাগব না। হের পর যাইয়েন গা–
কী কাজ?
আহেন আমার লগে।
হরনাথ বিনয় আর আশু দত্তকে মুকুন্দপুর বাস্তুহারা কল্যাণ সমিতির অফিসে নিয়ে এল। অফিস আর কি। কাঁচা বাঁশের বেড়া, মাটির মেঝে। মাথায় টালির চাল। একধারে পুরনো আধভাঙা আলমারি। মাঝখানে সস্তা টেবল, কটা নড়বড়ে চেয়ার। বেড়ার গায়ে বাংলা-ইংরেজি মেশানো ক্যালেন্ডার। তাছাড়া বরেণ্য দেশনেতাদের কটা ছবি ঝুলছে। দেশবন্ধু, নেতাজি, গান্ধিজি, রবীন্দ্রনাথ।
ভিড়টা সঙ্গে সঙ্গে এসেছিল। যুগল, হরনাথ, আশু দত্ত আর বিনয় ছাড়া বাকি সবাই অফিসের বাইরে দাঁড়িয়ে রইল।
বিনয় আর আশু দত্তকে চেয়ারে বসিয়ে আলমারি থেকে মোটা খাতা বার করে হরনাথ মুখোমুখি বসল। তারপর সেটা খুলে একটা পাতায় খোপকাটা ঘরে আশু দত্তর নাম, বাবার নাম, দেশের বাড়ির ঠিকানা, কোন তারিখে বর্ডার পেরিয়ে ইন্ডিয়ায় এসেছেন, ইত্যাদি টুকে নিয়ে তলায় লিখল : রাজদিয়া হাই স্কুলের প্রাক্তন অ্যাসিস্টান্ট হেড মাস্টার শ্রীযুক্ত আশুতোষ দত্ত মহাশয়কে মুকুন্দপুর উদ্বাস্তু কলোনিতে বসবাসের উপযোগী সাত কাঠা জমি দেওয়া হইবে। ইহা ছাড়া বিদ্যালয় প্রতিষ্ঠা বাবদ স্বতন্ত্রভাবে এক বিঘা জমিও তাঁহাকে দেওয়ার সিদ্ধান্ত লওয়া হইয়াছে।
এ-সব লেখার পর আশু দত্তকে নিয়ে সই করিয়ে নেওয়া হল।
হরনাথ মানুষটা দূরদশী। ভবিষ্যতের কথা মাথায় রেখে মুকুন্দপুরের বাসিন্দাদের সম্পর্কে যাবতীয় তথ্য সুশৃঙ্খলভাবে লিখে রাখছে। তার ধারণা, পরে সরকারের কাছে এগুলো পেশ করে আবেদন জানালে নিশ্চয়ই অনেক সুযোগ সুবিধা পাওয়া যাবে। তার কাজে এতটুকু খুঁত নেই।
বিনয় সম্বন্ধে কিছু লেখা হল না। কেননা, কিছুদিন আগে যুগল প্রথম যেদিন তাকে মুকুন্দপুর নিয়ে আসে সেদিনই হরনাথের খাতায় তার নাম উঠে গিয়েছিল।
লেখালেখি শেষ হলে বিনয়রা উঠে পড়ল। আর দেরি করা যাবে না। মুকুন্দপুরবাসীরা কলোনির সীমান্ত পর্যন্ত তাদের এগিয়ে দিয়ে গেল। তবে যুগল আর পতিতপাবন সঙ্গ ছাড়ল না, আগরপাড়া স্টেশনে গিয়ে ওদের কলকাতার ট্রেনে তুলে দিল।
.
১৫.
কিছুক্ষণ হল সন্ধে নেমেছে।
শীতের কুয়াশা আর অন্ধকার ভেদ করে ট্রেন কলকাতার দিকে ছুটছে উধ্বশ্বাসে।
বিনয়দের কামরাটার দরজা-জানালা সব বন্ধ। কেননা বাইরে প্রবল প্রতাপে উত্তরে বাতাস বয়ে চলেছে। একটু ফাঁকফোকর পেলেই ভেতরে হানা দিয়ে হাড়মজ্জা কাঁপিয়ে দেবে।
সন্ধের দিকে ডাউন ট্রেনগুলোতে ভিড় থাকে না বললেই হয়। বিনয়দের কামরাটা প্রায় ফাঁকাই। দশ বারোটি প্যাসেঞ্জার এধারে ওধারে ছড়িয়ে ছিটিয়ে বসে আছে।
একটা বন্ধ জানালার পাশে মুখোমুখি বসে ছিল বিনয় আর আশু দত্ত। ট্রেনে ওঠার পর থেকেই বিনয় লক্ষ করেছে, আশু দত্ত কেমন যেন চুপচাপ। গভীর কোনও চিন্তায় মগ্ন হয়ে আছেন।
দুতিনটে স্টেশন পেরিয়ে যাবার পর আশু দত্ত বললেন, বুঝলি বিনু, একটা কথা তখন থেকে ভাবছি।
বিনয় উৎসুক চোখে তার প্রাক্তন মাস্টারমশায়টির দিকে তাকায়। কোনও প্রশ্ন করে না।
আশু দত্ত বলতে থাকেন, যুগলরা আমার মাথায় এত বড় গুরু দায়িত্ব চাপিয়ে দিল। নাও বলতে পারলাম না। কিন্তু আমি কি পারব?
এই মানুষটিই একদিন বিপুল উৎসাহে হেমনাথ আর মোতাহার হোসেন চৌধুরির সঙ্গে যৌথভাবে রাজদিয়া হাই স্কুল গড়ে তুলেছিলেন। শুধু তাই না, সেটা পূর্ব বাংলার একটা সেরা শিক্ষাকেন্দ্র হয়ে উঠেছিল। কত ভাল ভাল ছেলে যে তার হাত দিয়ে বেরিয়ে সারা ভারতবর্ষে ছড়িয়ে পড়েছে, দিকে দিকে রাজদিয়া হাই স্কুলের নাম তারা উজ্জ্বল করেছে, তার লেখাজোখা নেই। দিবারাত্রি কী প্রচণ্ড পরিশ্রমই না তিনি করতেন! আজ দুপুরে ঈশ্বর গাঙ্গুলি স্ট্রিটে গিয়ে যুগল যখন তাঁকে মুকুন্দপুরে স্কুল বসাবার কথা বলল তখনও তার কী উদ্দীপনা! খানিক আগে কলোনির বাসিন্দারা স্কুলের জন্য যখন কাকুতি মিনতি করছিল তখনও আপত্তি করেননি। কিন্তু স্কুলের জায়গা দেখা হয়ে গেছে, তাঁর ঘরবাড়ির ব্যবস্থা হয়েছে। নিজের চোখে সব দেখে আসার পরও হঠাৎ এখন তাকে ভীষণ চিন্তিত দেখাচ্ছে। এবং কিছুটা দ্বিধান্বিত।
বিনয় বেশ জোর দিয়ে বলল, নিশ্চয়ই পারবেন স্যার। রাজদিয়া হাই স্কুলের মতো অত বড় স্কুল করতে পেরেছেন। কলোনির ছোট একটা প্রাইমারি স্কুল বসানো কি আপনার পক্ষে কঠিন ব্যাপার?
আশু দত্ত বললেন, তখন আমার কত আর বয়েস! তরতাজা ইয়াং ম্যান। এখন আমি বৃদ্ধ।
কিন্তু আপনি তো স্যার, কদিন ধরে কাজের জন্যে স্কুলে স্কুলে ঘুরে বেড়াচ্ছেন। আর
বিনয় কী বলতে চায়, আঁচ করতে পারছিলেন আশু দত্ত। তাকে থামিয়ে দিয়ে বলেন, কয়েক ঘণ্টার জন্যে কোথাও গিয়ে পড়িয়ে আসা, আর একটা স্কুল বসানো, সেটা যত ছোটই হোক, কি এক কথা হল? একটু চুপ করে থেকে আবার বললেন, আমার সেই বয়েসের এনার্জি, কর্মশক্তি কি আর আছে? তাছাড়া, রাজদিয়ায় আমার সঙ্গে কারা ছিলেন? হেমনাথদাদা, মোতাহার হোসেন সাহেব। তেমন মানুষ এখানে কোথায় পাব? যা করার নিজেকে একাই করতে হবে।
আশু দত্তর দ্বিধাটা অকারণে নয়। বিনয় কী জবাব দেবে, ভেবে পায় না।
আশু দত্ত বলতে লাগলেন, পার্টিশান হল। ভাইটা ঢাকায় খুন হয়ে গেল। ভিটেমাটি ফেলে, সর্বস্ব হারিয়ে ইন্ডিয়ায় চলে এলাম। মনের জোরও অনেকখানি নষ্ট হয়ে গেছে বিনু। মানসিক শক্তি না থাকলে ধুকে ধুকে কোনওরকমে বেঁচে থাকা হয়তো যায় কিন্তু বড় কিছু গড়ে তোলা কি সম্ভব?
বিনয় বলল, যুগলরা বড় আশা করে আছে স্যার। একটু সাহস করে শুরু করে দিন। একবার কাজে ডুবে গেলে দেখবেন, পুরানো কষ্ট ভুলে গেছেন। কাজটাই আপনার এনার্জি ফিরিয়ে আনবে।
একটু চুপ।
তারপর বিনয় ফের বলে, কলকাতার স্কুলে চাকরি পাবেন কি না, ঠিক নেই। টিউশন করে টাকা নেওয়াটা আপনি মনেপ্রাণে ঘৃণা করেন। আপনি নিজেই বলেছেন, সন্তোষবাবুদের অবস্থা এমন নয় যে চিরকাল ওঁদের কাছে থাকতে পারবেন। তাহলে?
ধীরে ধীরে মাথা নাড়েন আশু দত্ত, হ্যাঁ। এ-সব খুবই চিন্তার ব্যাপার।
সামনের দিকে ঝুঁকে গভীর আগ্রহে বিনয় বলে, মুকুন্দপুরের লোকজন সকলেই আপনার চেনাজানা। সে বোঝাতে থাকে, ওখানে গিয়ে থাকলে দেশের পরিবেশটাই পুরোপুরি পেয়ে যাবেন আশু দত্ত। যুগলরা তাঁকে যথেষ্ট সম্মান করে। তাঁর সমাদরের অভাব হবে না।
আশু দত্ত বললেন, তা আমি জানি। যুগলও এই কথাই বলেছে।
ব্যাকুলভাবে বিনয় বলে, স্যার, দ্বিধা করবেন না। স্কুলটা গড়ে তুলুন। সে আরও বলে, ইউনিভার্সিটি থেকে বেরুবার পর রাজদিয়া হাই স্কুল বসানো দিয়ে জীবন শুরু করেছিলেন আশু দত্ত। পরমায়ু যখন শেষ হয়ে আসছে, সেই সময় সর্বহারা ছিন্নমূল মানুষগুলির সন্তানদের দায়িত্ব তিনি তুলে নিন। তাঁর জীবনের বৃত্ত এতে সম্পূর্ণ হবে। যৌবনের শুরু থেকে তিনি যা করতে চেয়েছেন, যা নিয়ে মগ্ন থেকেছেন, মুকুন্দপুরের উপনিবেশে তা সার্থক হয়ে উঠবে।
বিনয়ের কথা শুনতে শুনতে অন্যমনস্ক হয়ে গিয়েছিলেন আশু দত্ত। হঠাৎ উৎসাহের সুরে বলে উঠলেন, ঠিকই বলেছিস তুই। এ-সব যে আমি ভাবিনি তা নয়। একটু থেমে ফের বললেন, আমার একটা কথা রাখবি?
উৎসুক দৃষ্টিতে আশু দত্তর দিকে তাকায় বিনয়, কী কথা স্যার?
তুই আমার সঙ্গে থাকবি? তোকে পাশে পেলে অনেকখানি ভরসা পাব। আশু দত্ত বলতে লাগলেন, একদিন হেমদাদার হাত ধরে রাজদিয়া হাই স্কুল বসিয়েছিলাম। এবার তার নাতিকে নিয়ে নতুন করে মুকুন্দপুরে শেষ জীবনটা শুরু করা যাক।
বিনয় চমকে ওঠে, কিন্তু স্যার
কী হল?
আপনাকে তো বলেছি, কলকাতায় আমি একটা চাকরি পেয়েছি। কয়েক দিনের মধ্যে সেখানে জয়েন করতে হবে। আমার পক্ষে মুকুন্দপুরে থেকে স্কুল বসানোর কাজে হেল্প করা তো সম্ভব নয়। তবে
তবে কী?
বিনয় বলল, উইকে একবার নিশ্চয়ই ওখানে যাব। তখন যা বলবেন তাই করে দেব।
আশু দত্ত বললেন, মুকুন্দপুরে শেষ পর্যন্ত হয়তো যেতেই হবে। তুই সপ্তাহে একদিন এলেও অনেকখানি সাহায্য হবে।
একসময় ট্রেন শিয়ালদায় এসে গেল। সেখান থেকে বার দুই বাস ট্রাম বদলে আশু দত্তকে ঈশ্বর গাঙ্গুলি স্ট্রিটে পৌঁছে দিয়ে টালিগঞ্জে এল বিনয়।
১৬.
এখন আটটার মতো বাজে। গাঢ় হয়ে নামছে হিমঋতুর কুয়াশা। উত্তুরে হাওয়া সাঁই সাঁই চাবুক হাঁকাতে হাঁকাতে শহরের ওপর দিয়ে বয়ে চলেছে। কর্পোরেশনের টিমটিমে বাতিগুলো বড় বেশি নিস্তেজ। কুয়াশা সেগুলোকে চারপাশ থেকে ঠেসে ধরেছে।
এর মধ্যেই এলাকার দোকানপাটে ঝাঁপ পড়ে গেছে। দুএকটা পানবিড়ি আর চায়ের দোকান এবং একটা খালসা হোটেল এখনও খোলা রয়েছে। শীত-গ্রীষ্ম বারোমাস ওগুলো মাঝরাত পর্যন্ত চালু থাকে। তবে তীব্র শীতল বাতাসকে রুখে দেবার জন্য দুধারের বাড়িগুলোর দরজা-জানালা বন্ধ করে দেওয়া হয়েছে। রাস্তায় লোকজন খুব কম। মাঝে মাঝে কঁকা ড্রাম কি পাবলিক বাস ঘন্টি বাজাতে বাজাতে চলে যাচ্ছে।
বিনয় বড় রাস্তা থেকে জাফর শা রোডে চলে আসে। সুধাদের বাড়ির সদর দরজায় কিছুক্ষণ কড়া নাড়তে ওপর থেকে উমা নেমে এসে সেটা খুলে দিল। সে ভেতরে ঢুকতেই দরজায় খিল লাগাতে লাগাতে উমা বলল, দাদাবাবু, ওপরে গিয়ে দেখ, কারা এসেছে
বিনয় জিজ্ঞেস করল, কারা রে?
উমা নামটাম জানালো না। বলল, তর সইছে না বুঝি? ওপরে যাও। দেখতে পাবে।
দোতলায় আসতেই বাইরের ঘরে হিরণ এবং সুধা ছাড়া আরও দুজন চেনা মানুষের দেখা পাওয়া গেল। হিরণের ঠাকুরদা দ্বারিক দত্ত আর তার জেঠিমা সরস্বতী।
কদিন আগে হিরণ পাটনায় টেলিগ্রাম করেছিল। শওকত আলি তাঁদের টালিগঞ্জের বিষয় সম্পত্তি এক্সচেঞ্জ করে পাকিস্তানে হিরণদের বাড়িতে চলে যাবার জন্য ভীষণ অস্থির হয়ে উঠেছেন। হিরণরা যদি গড়িমসি করে কিংবা কোনও কারণে দেরি করে ফেলে, তিনি অন্য ব্যবস্থা করবেন। পূর্ব পাকিস্তান থেকে রোজ ঝুঁকে ঝাঁকে মানুষ এপারে চলে আসছে। প্রপার্টি বিনিময় করার জন্য তারা হন্যে হয়ে ঘুরছে। দালালরা রোজই এই ধরনের দুচারটে করে খদ্দেরের খবর শওকত আলির কাছে নিয়ে আসছে। তিনি দুসপ্তাহের বেশি অপেক্ষা করবেন না।
টেলিগ্রাম পেয়ে আজই যে দ্বারিক দত্তরা চলে আসবেন, ভাবতে পারেনি বিনয়। লক্ষ করল, বয়সের তুলনায় বৃদ্ধ মানুষটি অনেক বেশি শক্তপোক্ত আছেন। সরস্বতী কম করে তার চেয়ে বিশ বছরের ছোট। সবে পঞ্চাশ পেরিয়েছেন। কিন্তু এর মধ্যেই অথর্ব, লুজবুজে হয়ে পড়েছেন।
সবাই মোটা পশমি চাদর জড়িয়ে বসে গল্প করছিলেন। দ্বারিক দত্তকে রাজদিয়ায় থাকতে কতবার দেখেছে বিনয়। মানুষটার এক সময় ছিল ভীষণ মজলিশি মেজাজ, হইহই করে দিন কাটাতে ভালবাসতেন। বয়স তার পুরানো স্বভাব পুরোপুরি হরণ করতে পারেনি। বিনয়কে দেখে খুব খুশি হলেন। গলার স্বর উঁচুতে তুলে বললেন, আয় আয়, আমার পাশে বো–
বিনয় দ্বারিক দত্ত আর সরস্বতীকে প্রণাম করে ওঁদের কাছাকাছি একটা চেয়ারে বসল। জিজ্ঞেস করল, কখন এসেছেন আপনারা?
দুপুরবেলায়। এসেই শুনলাম যুগলরা যেখানে কলোনি বসিয়েছে সেই মুকুন্দপুরে গেছিস। কতকাল পর যে তোকে দেখলাম–
সরস্বতীও দুর্বল স্বরে তার কথায় সায় দিয়ে বললেন, তোর আশায় পথের দিকে তাকিয়ে বসে আছি।
এই বৃদ্ধ মানুষ দুটির আন্তরিকতা বুকের ভেতরটা ছুঁয়ে গেল বিনয়ের। সে জিজ্ঞেস করল, কে আপনাদের নিয়ে এল?
দ্বারিক দত্ত জানালেন, পাটনায় যে ভাইপোর বাড়িতে গিয়েছিলেন সেই অজিত তাঁদের পৌঁছে দিয়ে সন্ধের ট্রেনে ফিরে গেছে। তার অফিসের প্রচণ্ড জরুরি কাজ। দুচারদিন যে কলকাতায় কাটিয়ে যাবে, তার উপায় নেই। বিনয়ের সঙ্গে এবার দেখা হল না বলে খুব আক্ষেপ করে গেছে অজিত। তার ইচ্ছা, বড়দিনে কলকাতায় আসবে। তখন অন্তত সপ্তাহখানেক থেকে যাবে।
এরপর মুকুন্দপুর নিয়ে কিছু কথাবার্তা হল। অনেকদিন আগে দ্বারিক দত্ত পাকিস্তান থেকে চলে এসেছেন কলকাতায়। যুগলের সব খবরই তার জানা। পূর্ব বাংলার নিরক্ষর, সামান্য এক কামলা ময়দানবের উদ্যম নিয়ে নির্জন বনভূমি সাফ করে জনপদ বানিয়েছে–এতে তিনি চমৎকৃত। আশু দত্ত কলোনিতে গিয়ে স্কুল বসাবেন, শুনে খুশি হলেন।
কিছুক্ষণ নীরবতা।
তারপর জোরে শ্বাস ফেলে দ্বারিক দত্ত বললেন, ত্রৈলোক্য সেনরা, রামকেশবরা, আশু দত্তরা রাজদিয়া ফাঁকা করে সবাই চলে এল। শুধু হেমদাদা বাদ। জেনে শুনে মরণের ওষুধ কেউ কানে বাঁধে! পাকিস্তানে কেউ থাকতে পারবে না, এই বোধবুদ্ধিটুকু পর্যন্ত নেই!
বিনয় উত্তর দিল না। কী বলবে সে? নিত্য দাসকে দিয়ে চিঠি পাঠিয়ে কত বোঝানো হয়েছে হেমনাথকে। কিন্তু কোনও কথা শুনবেন না তিনি। সৎ পরামর্শ দিলে উড়িয়ে দেবেন। পুরোপুরি অবুঝ। একগুঁয়ে। অপরিণামদর্শী।
একসময় খুব ভারী গলায় দ্বারিক দত্ত বললেন, পাটনা থেকে এসে একটা খুব খারাপ খবর শুনলাম বিনু
সচকিত বিনয় জিজ্ঞেস করে, কী খবর দাদু? দ্বারিক দত্ত হিরণের ঠাকুরদা। সেই সুবাদে তারও দাদু।
দ্বারিক দত্ত বললেন, ঝিনুক নাকি নিরুদ্দেশ হয়ে গেছে। তোর বাবা, সুনীতির শাশুড়ি, সবাই ওর সঙ্গে জঘন্য ব্যবহার করেছে। কিন্তু কী অপরাধ মেয়েটার?
সরস্বতী ধরা ধরা, ভাঙা গলায় বললেন, সারা জীবন দুঃখই পেল ঝিনুক। আমরা কলকাতায় থাকলে ওকে কোথাও যেতে দিতাম না। নিজেদের কাছে রেখে দিতাম।
স্তব্ধ হয়ে দুটি বৃদ্ধ মানুষের দিকে তাকিয়ে থাকে বিনয়। বুকের ভেতরটা তোলপাড় হয়ে যাচ্ছে। গলার কাছটা থির থির কাঁপছে। বাষ্পে ভরে যাচ্ছে দুচোখ।
এই মানুষ দুটি সম্পর্কে কত সংশয় ছিল বিনয়ের। কী নিদারুণ উৎকণ্ঠা! ভেবেছিল, ঝিনুককে দেখামাত্র দূর করে দেবেন ওঁরা। তীব্র ঘৃণায়। অপরিসীম বিতৃষ্ণায়।
বিনয় ভাবল, মাত্র কটা দিন আগে যদি দ্বারিক দত্তদের সঙ্গে দেখা হতো!
দ্বারিক দত্ত বললেন, যেমন করে পারিস মেয়েটাকে খুঁজে বার করে আমাদের কাছে নিয়ে আয়।
দুহাতে মুখ ঢেকে জোরে জোরে মাথা নাড়তে থাকে বিনয়, অনেক খুঁজেছি। ওকে পাওয়া। যাবে না।
আমার মন বলছে নিশ্চয়ই পাওয়া যাবে। ভাল করে চেষ্টা কর–
সুধা আর হিরণ তো প্রথম থেকেই তার পাশে রয়েছে। আজ আরও দুজনকে পাওয়া গেল। সমস্ত নৈরাশ্য দুহাতে ঠেলে সরিয়ে নতুন উদ্যমে ঝিনুকের খোঁজে আবার তাকে বেরিয়ে পড়তে হবে। যদি সে বেঁচে থাকে, পৃথিবীর যে প্রান্তেই গিয়ে থাক, তাকে নিয়ে আসবে। আসবেই।
.
১৭.
খান মঞ্জিল-এর সঙ্গে রাজদিয়ার বিষয়সম্পত্তি এক্সচেঞ্জ করার যে ব্যবস্থা হিরণ করে ফেলেছে তাতে প্রথমেই রাজি হয়ে গিয়েছিলেন দ্বারিক দত্ত। তিনি বুঝতে পেরেছিলেন, অযাচিতভাবে যে সুযোগটা পাওয়া গেছে সেটা হাতছাড়া করলে বাকি জীবন আপশোশ করে কাটাতে হবে। পাকিস্তানে ফিরে যাবার আর সম্ভাবনা নেই। সেখানকার ফেলে-আসা বাড়িঘর জমিজমা পুরোপুরি বেহাত হয়ে যেত। রাজাকার বা ইন্ডিয়া থেকে চলে-যাওয়া বিহারী মুসলমানরা একবার সে-সব দখল করে বসলে কে তাদের কবল থেকে তা উদ্ধার করবে? কলকাতায় থেকে ওদের চুলের ডগাও ছোঁওয়া যাবে না। কেউ যদি দখল করে নাও নেয়, অন্যদিক থেকে প্রচণ্ড দুশ্চিন্তা রয়েছে। হাওয়ায় হাওয়ায় এখন একটাই গুজব ভেসে বেড়াচ্ছে। পাকিস্তান গভর্নমেন্ট খুব তাড়াতাড়িই হিন্দুদের ফাঁকা বাড়ি-টাড়ি শত্রু সম্পত্তি হিসেবে ঘোষণা করবে। তাহলে সব আশায় জলাঞ্জলি। এই অবস্থায় পাকিস্তানের বাড়িঘরের বদলে যদি কলকাতায় একখানা বাড়ি পাওয়া যায়, এর চেয়ে ভাল আর কী হতে পারে?
দ্বারিক দত্তর যুক্তি হল, তার তত তিন কাল গিয়ে এক কালে ঠেকেছে। কদিন আর বাঁচবেন? কিন্তু হিরণ আর সুধার সামনে অনন্ত ভবিষ্যৎ। হিরণ ভাল চাকরি করে ঠিকই কিন্তু তার পক্ষে সংসার চালিয়ে কলকাতায় একটা বাড়ি করা কি মুখের কথা। তাঁর মতে খান মঞ্জিল নেওয়াটা খুবই বুদ্ধিমানের কাজ।
কিন্তু মুসলমানের সম্পত্তি বলে ভীষণ আপত্তি ছিল সুধা এবং হিরণের জেঠিমা সরস্বতীর। সুধাকে বুঝিয়ে সুঝিয়ে রাজি করানো গেলেও, সরস্বতী ঘাড় বাঁকিয়ে ছিলেন। পাটনা থেকে ফিরে আসার পর দ্বারিক দত্ত, হিরণ আর বিনয় পুরো দেড় দিনের অবিরল চেষ্টায় তার মস্তিষ্কে শেষ পর্যন্ত এটা প্রবেশ করিয়ে দিতে পেরেছে যে এমন সুযোগ হেলায় হারানো ঠিক হবে না। মুসলমানের সম্পত্তি বলে দোষটা কোথায়? সম্পত্তি সম্পত্তিই। তাছাড়া শওকত আলিরা তো তাঁদের সঙ্গে এক বাড়িতে থাকছেন না। অবশেষে অনিচ্ছা সত্ত্বেও তিনি মত দিয়েছেন।
কিন্তু হিরণ ছাড়া বাড়ির অন্য কেউ খান মঞ্জিল দেখেনি। অবশ্য বিনয় রাজদিয়া থেকে চলে আসার পর একদিন হিরণ তাকে বাইরে থেকে বাড়িটা দেখিয়ে এনেছিল। দ্বারিক দত্তরা দেখেননি, তার কারণ শওকত আলির সঙ্গে যখন এক্সচেঞ্জের কথা হচ্ছে সেইসময় দ্বারিক দত্ত আর সরস্বতী পাটনা চলে গেলেন। ওঁদের বাদ দিয়ে সুধা বাড়িটা দেখতে যেতে চায়নি। যা দেখার হিরণই দেখে এসেছে।
সরস্বতীকে রাজি করানোর পর দ্বারিক দত্ত বলেছিলেন, এক্সচেঞ্জ করে কেমন বাড়ি পাওয়া যাবে, সেটা একবার দেখাবি না হিরণ?
হিরণ বলেছে, নিশ্চয়ই। সে শওকত আলিকে খবর পাঠিয়েছিল, দ্বারিক দত্তরা পাটনা থেকে ফিরে এসেছেন। যেদিন তিনি এক্সচেঞ্জ করতে চাইবেন সেদিনই তা করা হবে। তবে দাদুরা একবার খান মঞ্জিল দেখতে চান। শওকত আলি যদি দেখাবার ব্যবস্থা করেন সে কৃতজ্ঞ থাকবে।
শওকত আলি তাঁর একটি লোককে দিয়ে খান মঞ্জিল-এর চাবি এবং একটা চিঠি পাঠিয়ে দিয়েছিলেন। চিঠিতে লেখা ছিল, চারদিন পর বিনিময়ের যাবতীয় ব্যবস্থা করে ফেলা হবে। তিনি একজন অ্যাডভোকেটকে নিয়ে হিরণদের বাড়ি আসবেন। হিরণও যেন তার উকিলকে সেই সময় থাকতে বলে। এক্সচেঞ্জের প্রক্রিয়া নিখুঁত হল কিনা দুই আইনজ্ঞ সেটা খুঁটিয়ে দেখবেন।
আজ রবিবার। ঠিক হল, বেলা খানিকটা চড়লে, দিনের তাপাঙ্ক বাড়লে খান মঞ্জিল দেখতে যাওয়া হবে। সবাই যেতে রাজি হলেও, সরস্বতী পরিষ্কার জানিয়ে দিলেন, যাবেন না। বাড়িটা সারিয়ে সুরিয়ে, ভোল পালটে যেদিন পুজোটুজো দিয়ে শুদ্ধিকরণ করা হবে, সেদিন যাবেন। তার আগে নয়। রক্তের মধ্যে বদ্ধমূল সংস্কার কিছুতেই কাটিয়ে উঠতে পারছেন না তিনি। এ-জীবনে বুঝিবা তা আর সম্ভব হবে না।
অগত্যা দুটো রিকশা ডেকে দ্বারিক দত্ত, হিরণ, সুধা আর বিনয় বেরিয়ে পড়ল। বিনয় এবং হিরণ বসেছে একটা রিকশায়। অন্যটায় দ্বারিক দত্ত আর সুধা।
হিমঋতুর বাতাস বয়ে যাচ্ছে ধীর লয়ে। কুয়াশা কেটে গেছে। রোদের তেজ কিছুটা বাড়ায় ঠাণ্ডাটা সেভাবে গায়ে বিধছে না। শীতের দিন হলেও ঝলমলে আলোয় ভরে আছে চারদিক।
জাফর শা রোড থেকে বেরিয়ে নানা অলিগলির ভেতর দিয়ে ভেতর দিয়ে এগিয়ে চলেছে দুই রিকশা। একটার পেছনে আর-একটা।
সপ্তাহ কয়েক আগে এই এলাকায় হিরণের সঙ্গে বাজার ফেরত একবার এসেছিল বিনয়। দুধারের গরিব মুসলমানদের বস্তিগুলোতে সেই পরিচিত দৃশ্য। অগুনতি বাচ্চা কাচ্চা ছুটোছুটি করছে। তুমুল হইচই। তাদের সঙ্গে রয়েছে একপাল মুরগি আর রাস্তার নেড়ি কুকুর। খাঁটিয়া পেতে বয়স্ক কিছু পুরুষ ময়লা কাথা বা ধুসো কম্বল গায়ে জড়িয়ে রোদ থেকে উত্তাপ শুষে নিচ্ছে। এখানে পর্দার কড়াকড়ি নেই। সেদিনের মতো আজও দেখা গেল, দূর থেকে নানা বয়সের অনেকগুলো মেয়েমানুষ তাদের লক্ষ করছে। এখানকার বাসিন্দাদের চোখেমুখে যতটা কৌতূহল, তার চেয়ে উদ্বেগ এবং অস্বস্তি অনেক বেশি। হিরণের কাছে বিনয় শুনেছিল, ছেচল্লিশের ডাইরেক্ট অ্যাকশনের দিন এই-সব বস্তি থেকে লড়কে লেঙ্গে পাকিস্তান স্লোগান দিতে দিতে লম্বা মিছিল গড়ের মাঠের দিকে গিয়েছিল। যে নেতারা একদিন এদের উসকে দিয়েছিল, ইন্ডিয়াকে দুটুকরো করে মুসলমানদের জন্য সম্পূর্ণ আলাদা একটি রাষ্ট্র কায়েম করার জন্য গরম গরম বুলিতে রক্তে আগুন ধরিয়ে দিয়েছিল, দেশভাগের সঙ্গে সঙ্গে লটবহর গুছিয়ে সীমান্তের ওপারে তারা উধাও হয়েছে। পড়ে আছে এইসব হা-ভাতে গরিব মানুষের দঙ্গল। এই সেদিন গ্রেট ক্যালকাটা কিলিং ঘটে গেছে। কলকাতা শহর হয়ে উঠেছিল নিদারুণ এক বধ্যভূমি। চারদিকে শুধু হত্যা। আগুন। অবিরল রক্তপাত। রাস্তায় রাস্তায় মৃতদেহের পাহাড়। সেদিনের ভয়াবহ দাঙ্গা কারও স্মৃতি থেকে এখনও বিলীন হয়ে যায়নি। বরং দগদগে ক্ষতের মতো টাটকা। এইসব বস্তির বাসিন্দারা হয়তো ভাবে, চারপাশের মানুষ সারাক্ষণ অস্ত্রে শান দিচ্ছে। তাই ভয়। তাই শঙ্কা। তাই উৎকণ্ঠা।
হিরণ বলেছিল, পার্টিশানের পর এই এলাকা থেকে অনেকেই চলে গেছে। এখনও যাচ্ছে। কেউ পূর্ব পাকিস্তানে। কেউ পশ্চিম পাকিস্তানে। কিন্তু বস্তির এই মানুষগুলো ঘাড় গুঁজে এখানেই পড়ে আছে।
নতুন দেশে গিয়ে কোথায় আশ্রয় পাবে, কী করবে, কী খাবে, কিছুই জানা নেই। হয়তো সেখানে গেলে আরও বড় কোনও সংকটের মধ্যে পড়তে হবে। কিন্তু এই টালিগঞ্জ তাদের পরিচিত জায়গা। কয়েক পুরুষ ধরে তারা এখানে বাস করে আসছে। দেশভাগের পর ভয়ে ভয়ে তাদের দিন কাটছে। রয়েছে প্রবল দুর্ভাবনা। তবু এই এলাকা ছেড়ে তারা চলে যেতে পারেনি।
চাপ-বাঁধা বস্তিগুলোর পর আরও কটা অলিগলি পেরিয়ে একটা বেশ চওড়া রাস্তায় এসে পড়ল বিনয়রা। ডান পাশে মিনিট খানেক যেতেই খান মঞ্জিল। হিরণ রিকশাওলাকে বলল, এখানে থামো–
রিকশা দাঁড়িয়ে পড়ল। সুধারা পেছন পেছন আসছিল। তাদের রিকশাও থেমে গেল।
হিরণ বলল, আমরা এসে গেছি। সবাই নেমে পড়।
বিনয় লক্ষ করল, সেদিনের মতো আশেপাশের কটা বাড়ির জানালায় আজও বেশ কিছু কৌতূহলী মুখ। পুরুষ কম। মেয়েরাই বেশি। কিশোরী থেকে মধ্যবয়সিনী। উৎসুক দৃষ্টিতে তারা বিনয়দের দেখছে।
দ্বারিক দত্তকে ধরে ধরে নামিয়ে এনেছিল সুধা। ভাড়া মিটিয়ে বিনয় সবাইকে নিয়ে খান মঞ্জিল এর গেটের সামনে চলে এল।
মস্ত লোহার ফটকের পাশে বাউন্ডারি ওয়ালের গায়ে শ্বেত পাথরের ফলকে বাড়িটার নাম এবং প্রতিষ্ঠার বছর বড় বড় কালো হরফে লেখা রয়েছে। দ্বারিক দত্তর চোখ ফলকটায় আটকে গেল। খুঁটিয়ে খুঁটিয়ে সেটা পড়ে হিরণকে জিজ্ঞেস করলেন, এক্সচেঞ্জ করার পর বাড়ির নাম খান মঞ্জিলই থাকবে না কি?
হিরণ শশব্যস্ত হয়ে বলে ওঠে, না না, বাড়িটা তখন আমাদের হয়ে যাবে। পছন্দমতো একটা নাম দেব। কদিন আগে বিনুকে বাড়িটা দেখাতে এনে সেই কথাই বলেছি।
কী নাম দিতে চাস?
সেটা তোমাদের সবার সঙ্গে পরামর্শ করে ঠিক করব।
দ্বারিক দত্ত খুশি হলেন, হ্যাঁ, ভেবে চিন্তে একটা সুন্দর নাম দিতে হবে।
গেটের দুটো পাল্লা শেকল দিয়ে আটকে তালা লাগানো ছিল। তালা খুলে সকলকে সঙ্গে করে ভেতরে ঢুকে পড়ল হিরণ।
সেকেলে ধাঁচের তেতলা বাড়িটা মাঝখানে। সেটাকে ঘিরে চারপাশে অনেকটা করে ফাঁকা জায়গা। এককালে সামনের দিকে বাগান ছিল। এখন মানুষজন থাকে না। যত্ন নেই। পরিচর্যা নেই। ফুলের গাছগুলো শুকিয়ে কাঠিসার। নানা ধরনের বাহারি লতা ছিল। সব দড়ি পাকিয়ে গেছে। পাতাবাহার গাছ, ঝাউ গাছ, কোনওটাই সতেজ নেই। সেগুলোরও মরণদশা।
হিরণ সুধা আর দ্বারিক দত্তকে জিজ্ঞেস করল, আগে বাড়ির ভেতরে যাবে, নাকি চারপাশ দেখে নেবে?
সুধারা জানায়, চারদিক দেখার পর মূল বাড়িতে ঢুকবে।
চল–
বাড়িটার দুধারে এবং সামনে পেছনে এক চক্কর ঘোরা হল। দুপাশে লাইন দিয়ে দেবদারু গাছ। সেগুলোও মলিন। ম্রিয়মাণ। বাড়ির সামনের অংশের মতো পেছনেও বেশ বড় বাগান। সেখানকার গাছগুলোর একই হাল। একধারে একটা গ্যারাজ আর ঘোড়ার আস্তাবল রয়েছে। এসব এ-বাড়ির সুখের দিনের স্মৃতিচিহ্ন। শওকত আলির বাবা রহমত আলি ছিলেন বাঘা উকিল। বিপুল পশার ছিল তার। সেই সময় একটা অস্টিন গাড়ি, ফিটন আর ঘোড়া কিনেছিলেন। এখন গাড়ি ঘোড়া কিছুই নেই। গ্যারাজ, আস্তাবল ফাঁকা পড়ে আছে।
চারপাশ দেখানোর পর তালা খুলে মূল বাড়ির ভেতর ঢুকে পড়ল হিরণরা। বিনয় সেদিন বাইরে থেকে দেখে গিয়েছিল। বাইরেটা সাদামাঠা, সাবেক ধাঁচের হলেও ভেতরটা চমৎকার। একতলা থেকে তিনতলা, সমস্ত ঘরের মেঝে, বারান্দা, সিঁড়ি, সবেতেই শ্বেত পাথর বসানো। সিলিংয়ে পঙ্খের সুন্দর সুন্দর নকশা। চওড়া চওড়া দেওয়াল। প্রতিটি জানালায় দুটো করে পাল্লা। একটা রঙিন কাঁচের। অন্যটা কাঠের খড়খড়ি। সেগুন কাঠের পুরু দরজাগুলোতে কত রকমের কারুকাজ। ওঠানামার সিঁড়ির ধারে কাঠের রেলিংয়ের ওপর পেতলের পাত বসান। প্রতিটি ঘর বার্মা টিকের ভারী ভারী আসবাবে বোঝাই। খাট, আলমারি, ড্রেসিং টেবল, চেয়ার, কুশন ইত্যাদি রকমারি জিনিস।
ছাদটাও ঘুরে ঘুরে দেখা হল। কার্নিস কোথাও কোথাও ভেঙে গেছে। রেন-ওয়াটার পাইপের মুখে ফাটল। সমস্ত দেখা হয়ে গেলে প্রতিটি ঘরে তালা লাগিয়ে নিচে নামতে নামতে হিরণ সবাইকে জিজ্ঞেস করল, কেমন দেখলে বাড়িটা?
দ্বারিক দত্ত তারিফের সুরে বললেন, খাসা। আমাদের রাজদিয়ার বাড়িঘর আর জমিজমার সঙ্গে এক্সচেঞ্জ করে কলকাতায় এমন একটা বিল্ডিং পাওয়া যাবে, ভাবতেই পারিনি। এক্সচেঞ্জের ব্যবস্থা করে খুব বুদ্ধিমানের কাজ করেছিস হিরণ। খান মঞ্জিল হাতছাড়া হলে পস্তাতে হতো। দক্ষিণ আর পুব দিকটা পুরো খোলা। আলো হাওয়ার কোনওদিন অভাব হবে না। তা ছাড়া
কী?
দেখে টেখে মনে হল, বাড়িটা ভীষণ মজবুত। যেটুকু মেরামতি দরকার, তাতে খুব একটা খরচ হবে না। তবে রান্নাঘর টর ভেঙে নতুন করে বানাতে হবে।
ইঙ্গিতটা ধরে ফেলেছিল হিরণ। বলল, হ্যাঁ, নিশ্চয়ই।
সুধা বলল, পুরো বাড়িটার ভেতরে বাইরে রং করাতে হবে। নইলে জেঠিমাকে এখানে আনা যাবে না।
হিরণ বলল, রংও করাব। বিল্ডিংটার ভোল এমন পালটে দেব যে চিনতেই পারবে না। মনে হবে একেবারে নতুন।
হঠাৎ কী মনে পড়ে যাওয়ায় চিন্তাগ্রস্তের মতো সুধা বলে উঠল, কিন্তু
আবার কী?
এ-বাড়িতে যে খাট আলমারি টালমারি রয়েছে সেগুলোর কী হবে?
এদিকটা আগে ভেবে দেখেনি হিরণ। কী উত্তর দেবে, ঠিক করে উঠতে পারল না।
সুধা থামেনি, এ-সব ফার্নিচার আমরা কিছুতেই ব্যবহার করব না।
হিরণের মাথাতেও আসবাবগুলোর চিন্তা পাক খাচ্ছিল। চকিতে সমস্যার একটা সমাধানও সে পেয়ে গেল। বলল, শওকত সাহেবকে তার খাট টাট নিয়ে যেতে বলব।
সেই ভাল। নিজেদের জিনিস ওরা নিয়ে যাক।
.
বাড়ি থেকে বেরিয়ে গেটে তালা লাগিয়ে রাস্তায় চলে এল বিনয়রা।
যে রিকশা দুটোয় চড়ে তারা এখানে এসেছিল, কোথাও তাদের দেখা পেল না। ভাড়া বুঝে নিয়ে ওরা চলে গেছে।
এখানকার কাজ শেষ। খান মঞ্জিল দেখে সুধা এবং দ্বারিক দত্ত দুজনেই খুশি। দ্বারিক দত্ত তো উচ্ছ্বসিতুই হয়ে উঠেছেন। বেশ ভালই লাগছে হিরণের।
এবার ফেরার পালা। সেই দুটো রিকশা না থাকলেও ডান পাশে খানিক দূরে একটা ডালপালাওলা ঝকড়া রেন-ট্রির তলায় রিকশা স্ট্যান্ড চোখে পড়ল হিরণের। পাঁচ ছটা গাড়ি সেখানে দাঁড়িয়ে আছে। সে হাত নেড়ে তাদের ডাকতে যাচ্ছিল, বাধা পড়ল।
দ্বারিক দত্ত বললেন, এখন বাড়ি যাব না। রিকশা ডাকিস না।
হিরণ অবাক হল, কী করবে এখানে থেকে?
বাড়ি তো ভালই জোগাড় করেছিস। তবে আশেপাশের লোকজন, পরিবেশ কেমন, সেটা একটু বুঝবার চেষ্টা করি। প্রতিবেশী ভাল না হলে বড় অশান্তি।
দ্বারিক দত্তর মনোভাবটা পরিষ্কার। হিরণ বলল, তুমি কি বাড়ি বাড়ি গিয়ে এখানকার বাসিন্দাদের সঙ্গে আলাপ করে জিজ্ঞেস করবে, মশায় আপনারা মানুষ কেমন? কথায় কথায় কি ঝামেলা বাধান, না শান্তশিষ্ট ভদ্রলোক?
দ্বারিক দত্ত হেসে ফেললেন, আরে বাবা, কারও বাড়িতেই আমি ঢুকব না। দুনিয়ায় কতকাল বেঁচে আছি! বয়েস আর এক্সপিরিয়েন্স তো কম হল না। মানুষের মুখ দেখলে তার চরিত্র কিছুটা হলেও আন্দাজ করতে পারি। কোথাও গেলে, সেই জায়গাটা কেমন, ভাল না মন্দ, তার গন্ধ পাই।
হিরণ এ নিয়ে কথা বাড়াল না। বলল, কোন দিকে যাবে, বল–।
এধারে ওধারে তাকিয়ে দ্বারিক দত্ত বললেন, বাঁ দিকটায় চল ওই দিকটায় অনেকগুলো দোতলা তেতলা লাইন দিয়ে দাঁড়িয়ে আছে। রাস্তার ওপারেও বেশ কিছু দালানকোঠা। দূরে একটা মাজার চোখে পড়ছে।
হাঁটতে হাঁটতে সব লক্ষ করছিলেন দ্বারিক দত্ত। বললেন, এখানে হিন্দুদের বাড়ি খুব কম– তাই না?
হিরণ বলল, আগে এই এরিয়ায় টেন পারসেন্টের মতো হিন্দু ছিল। এখন প্রায় সেভেন্টি পারসেন্ট। যত বাড়ি দেখছ তার বেশির ভাগই এখানকার মুসলিমরা, এক্সচেঞ্জ করে বা বেচে পাকিস্তানে চলে গেছে। বাকি যারা রয়েছে তারাও অনেকে যাবার জন্য পা বাড়িয়ে আছে।
ও।
আগেই রাস্তার ধারের বাড়িগুলোর জানালায় জানালায় সারি সারি উৎসুক মুখ দেখা গিয়েছিল। এখনও তারা অপার কৌতূহলে তাকিয়ে আছে। কী উদ্দেশ্যে বিনয়রা এ-পাড়ায় এসেছে, সেটা আঁচ করে নিতে চাইছে।
বাঁ পাশের তিন চারটে উঁচু বাড়ি পেরিয়ে যাবার পর একটা দোতলার সামনে আসতে দেখা গেল, গেটের কাছে একজন প্রৌঢ় দাঁড়িয়ে আছেন। পরনে ধুতি আর পাঞ্জাবির ওপর গরম পশমি চাদর জড়ানো। পায়ে চটি।
টকটকে রং ভদ্রলোকের। ধারালো নাক। বড় বড় চোখ। চওড়া কপাল। বয়স পঞ্চাশের কাছাকাছি হলেও বেশির ভাগ চুলই কুচকুচে কালো। অল্পই পেকেছে। সব মিলিয়ে বেশ সুপুরুষ। কিন্তু চোখের তলায় গাঢ় কালির ছোপ। সমস্ত চেহারায় অনন্ত বিষাদ মাখানো। তার দিকে তাকানোমাত্র টের পাওয়া যায়, সারাক্ষণ বুঝি বা কী এক যন্ত্রণায় কষ্ট পাচ্ছেন।
ভদ্রলোক যেচে আলাপ করলেন। হাতজোড় করে বললেন, নমস্কার। আমার নাম মধুসূদন ভট্টাচার্য। আমাদের দেশ ইস্ট পাকিস্তানে। কুমিল্লায়। সম্প্রতি ইন্ডিয়ায় এসেছি। তাঁর কথায় পূর্ব বাংলার টান।
বিনয়রা দাঁড়িয়ে পড়েছিল। সবাই প্রতি-নমস্কার জানালো। দ্বারিক দত্ত নিজেদের পরিচয় দিয়ে বললেন, আমাদের দেশ ছিল ঢাকা ডিস্ট্রিক্টের রাজদিয়ায়। আরও জানালেন সুধা, হিরণ আর তিনি বেশ কবছর হল কলকাতায় এসেছেন। বিনয় এসেছে দেশভাগের অনেক পর, এই সেদিন।
মধুসূদন বললেন, আপনাদের খান মঞ্জিল থেকে বেরিয়ে আসতে দেখলাম। আজকাল ইস্ট পাকিস্তানের অনেকে এখানকার মুসলিমদের বাঘিরের সঙ্গে তাদের দেশের প্রপার্টি এক্সচেঞ্জ করে চলে আসছে। আপনাদেরও কি সেইরকম ইচ্ছা?
ঠিকই ধরেছেন। দ্বারিক দত্ত জানান, খান মঞ্জিল-এর সঙ্গে তারা রাজদিয়ার বিষয়আশয় এক্সচেঞ্জ করবেন। কথা পাকা হয়ে গেছে।
গভীর আগ্রহে মধুসূদন বললেন, যত তাড়াতাড়ি পারেন চলে আসুন। বাইরে থেকে যতটুকু দেখেছি তাতে মনে হয় খান মঞ্জিল বিল্ডিংটা বেশ মজবুত। চারপাশে জায়গাও অনেকখানি। একটু থেমে নিজের বাড়িটা দেখিয়ে বললেন, এক দালাল মারফত এক্সচেঞ্জ করে আমিও এটা পেয়েছি। ঈশ্বরের করুণাই বলতে পারেন। পাকিস্তানের যা হল, আর দেরি হলে সেখানকার প্রপাটি বেহাত হয়ে যেত। আমাদের শিয়ালদা স্টেশনে কিংবা রিফিউজি ক্যাম্পে পচে মরতে হতো।
বিনয়রা এবার খুঁটিয়ে মধুসূদন ভট্টাচার্যের বাড়িটা লক্ষ করল। সদ্য কলি ফেরানো হয়েছে। দরজা জানালা থেকে টাটকা পেন্টের গন্ধ ভেসে আসছে।
হিরণ বলল, আপনিও বেশ ভাল বাড়ি পেয়েছেন।
মধুসূদন সামান্য হাসলেন।
খান মঞ্জিল-এর একতলা থেকে তেতলার ছাদ পর্যন্ত ওঠানামা করে, ঘুরে ঘুরে বাড়িটা দেখে, তারপর রাস্তায় বেরিয়ে খানিকটা হাঁটাহাঁটি করে, ক্লান্ত হয়ে পড়েছিলেন দ্বারিক দত্ত। হাজার হোক, বয়স তো কম হয়নি। তার ওপর তেষ্টাও পেয়েছে। বললেন, ভট্টাচাজ্জি মশায়, আমাকে এক গেলাস জল খাওয়াতে পারেন?
বিনয়দের নজরে পড়ল, কেমন যেন বিব্রত হয়ে পড়েছেন মধুসূদন। চোখেমুখে অস্বাচ্ছন্দ্য ফুটে বেরিয়েছে। ভদ্রতার খাতিরে দ্বারিক দত্তদের অনেক আগেই বাড়িতে নিয়ে যাওয়া উচিত ছিল। কিন্তু মধুসূদনের মধ্যে এ-ব্যাপারে কোথায় যেন একটা বাধা আছে। এদিকে তৃষ্ণার্ত মানুষটিকে রাস্তায় দাঁড় করিয়ে জল এনে দেওয়া যায় না। দ্বিধাভরে তিনি বললেন, ভেতরে আসুন
গেটের পর সুরকির পথ পেরিয়ে মূল বাড়ির সদর দরজা। সেটা ভোলাই ছিল। মধুসূদন সবাইকে একতলার বসার ঘরে নিয়ে এলেন। গদি-বসানো খানকয়েক বেতের সোফা, কাঁচ-লাগানো গোলাকার নিচু সেন্টার টেবল দিয়ে ঘরটা সাজানো। অবশ্য এক ধারে ধবধবে চাদর পাতা একটা তক্তপোশ আর গোটা দুই বইয়ের আলমারিও রয়েছে।
মধুসূদন বললেন, বসুন। আমি জল নিয়ে আসছি—
বিনয়রা সবে বসেছে, আচমকা বাড়ির ভেতর থেকে তীব্র কান্নার আওয়াজ ভেসে এল। কোনও মহিলার বুকফাটা বিলাপ। করুণ, একটানা।
ত্রস্ত, সচকিত মধুসূদন দৌড়ে ডানদিকের একটা দরজা দিয়ে বাড়ির ভেতরে চলে গেলেন। অতিথিদের দিকে একবার ফিরেও তাকালেন না।
আর বিমূঢ়ের মতো বিনয়রা পরস্পরের দিকে তাকাতে লাগল।
.
১৮.
যে কাঁদছে তার কত বয়স, কে জানে। তবে কিশোরী বা যুবতী নয়। হয়তো বয়স্ক কোনও মহিলা। কান্নাটা তার শিরায়ু ছিঁড়ে বেরিয়ে আসছে। কী যে তীব্র আকুলতা আর ক্লেশ এর সঙ্গে জড়ানো, ঠিক বোঝানো যায় না। এটুকু আন্দাজ করা যাচ্ছে, দেশের ভিটেমাটি সোনাদানার চেয়েও অনেক বেশি মূল্যবান কিছু না খোয়ালে কেউ এভাবে কাঁদতে পারে না।
মধুসূদন ভট্টাচার্যের পরিবারে এমন কিছু ঘটেছে যা শোকাবহ, নিদারুণ। তার তলকূল অবশ্য পাওয়া যাচ্ছে না। বিনয়রা ভীষণ অস্বস্তি বোধ করতে লাগল।
হিরণ চাপা গলায় বলল, আমাদের এখানে আর থাকা ঠিক হবে না। চল—
বিনয় বলল, মধুসূদনবাবুর মুখচোখ দেখে তখন মনে হচ্ছিল, বাড়ির ভেতর আমাদের নিয়ে আসার ইচ্ছা ওঁর ছিল না। দাদু জল খেতে চাইলেন, তাই ভদ্রতার খাতিরে ডেকে এনেছেন। একটু থেমে বলল, এদের বাড়িতে মারাত্মক কিছু ঘটেছে। হিরণদা ঠিকই বলেছে, আমাদের চলে যাওয়াই উচিত; উঠে পড়–
বিনয়, সুধা আর হিরণ উঠতে যাচ্ছিল, হাত নেড়ে তাদের থামিয়ে দিলেন দ্বারিক দত্ত, লোকটা আমাদের বাড়িতে এনে বসিয়েছে। তাকে না বলে চলে যাব? এটা কোন দেশি শিষ্টাচার? তাছাড়া
বিনয় জিজ্ঞেস করল, তাছাড়া কী?
ওরা আমাদের ইস্ট বেঙ্গলের লোক। উদ্বাস্তু। নিশ্চয়ই কোনও বড় রকমের দুঃখের কারণ ঘটেছে। সমস্ত জেনে নিয়ে, পারলে ওদের সাহায্য করা উচিত। দেশের মানুষের পাশে না দাঁড়ালে চলে?
অগত্যা কারওই আর ওঠা হয় না। যে যার চেয়ারে বসে থাকে।
বাড়ির ভেতরে কী হচ্ছে, বাইরের ঘর থেকে তার কিছুই আঁচ করা যাচ্ছে না। শুধু কান্না আর করুণ, কাতর বিলাপ ছাড়া অন্য কোনও শব্দ নেই।
অনেকক্ষণ পর কান্নার তীব্রতা কমতে কমতে থেমে যায়। বাড়িটা একেবারে নিঝুম হয়ে গেছে।
একসময় মধুসূদন বাইরের ঘরে ফিরে এলেন। তার হাতে ঝকঝকে কাঁসার থালায় চার গেলাস জল। সঙ্গে এসেছে একটি চোদ্দ-পনেরো বছরের কিশোর। রোগা, ফর্সা, মুখখানা ভারী মলিন। চুল উষ্কখুষ্ক। পরনে হাফ প্যান্ট আর হাফ শার্টের ওপর সোয়েটার। তার হাতেও একটা কাঁসার থালা। সেটায় সাজানো রয়েছে অনেকগুলো নারকেলের নাড় আর কাঁচাগোল্লা। অতিথিদের শুধু জল তো দেওয়া যায় না।
বিনয় লক্ষ করল, মধুসূদনকে আগের থেকে অনেক বেশি বিষণ্ণ দেখাচ্ছে। সারা মুখে অসহ্য কষ্টের ছাপ। কেমন যেন উভ্রান্ত লাগছে।
টেবলে কাঁসার থালাসুদ্ধ জলের গেলাসগুলো নামিয়ে রাখলেন মধুসূদন। কিশোরটিও তার হাতের থালাটা সেটার পাশে রাখল।
দ্বারিক দত্ত বললেন, খালি জল চেয়েছিলাম। আবার মিষ্টি কেন?
মধুসূদন বললেন, এই সামান্য একটু
দাঁড়িয়ে কেন? বসুন–
মধুসূদন একটা চেয়ারে নিঃশব্দে বসে পড়লেন। দ্বারিক দত্ত কিশোরটিকে দেখিয়ে জিজ্ঞেস করলেন, এ কে? ছেলে?
আস্তে মাথা নাড়লেন মধুসূদন, হ্যাঁ।
দ্বারিক দত্ত ছেলেটিকে ডেকে তার পাশে বসিয়ে বললেন, কী নাম তোমার দাদাভাই?
ছেলেটি সবে কলকাতায় এসেছে। এখনও জড়তা কাটিয়ে উঠতে পারেনি। আড়ষ্টভাবে বলল, মন্টু। ভাল নাম কৃষ্ণকিশোর ভট্টাচার্য।
কোন ক্লাসে পড়?
দেশে থাকতে নাইনে পড়তাম। এখানে এসে এখনও স্কুলে ভর্তি হতে পারিনি।
মধুসূদন জানালেন, কাছাকাছি দুতিনটে স্কুলে গিয়ে খোঁজখবর নিয়েছেন। আশা করা যায়, এই সপ্তাহেই কোথাও ভর্তি করে দিতে পারবেন।
জলের গেলাস তুলে নিলেন দ্বারিক দত্ত। বিনয়রাও একটা করে তুলল। ঘোরাঘুরি করে তাদেরও তেষ্টা পেয়েছে।
মধুসূদন বললেন, প্রথম দিন এলেন। একটু মিষ্টিমুখ না করলে কি হয়? একটা নাড় কি কাঁচাগোল্লা অন্তত নিন।
দ্বারিক দত্ত বয়সের দোহাই দিয়ে জানালেন, বৃদ্ধ হয়েছেন। কিছুক্ষণ আগে জলখাবার খেয়ে বেরিয়েছেন। তার ওপর খেলে কষ্ট হবে। বিনয়রা অবশ্য রেহাই পেল না। তাদের নাড়-টাড় নিতেই হল।
জল খাওয়া হলে দ্বারিক দত্ত বললেন, যদি অন্যায় না হয়, একটা কথা জিজ্ঞেস করব?
মধুসূদন কয়েক মুহূর্ত দ্বারিক দত্তর দিকে তাকিয়ে রইলেন। পলকহীন। তারপর জোরে শ্বাস টেনে বললেন, আপনি কী জানতে চাইছেন তা আন্দাজ করতে পারছি।
দ্বারিক দত্ত উত্তর দিলেন না।
মধুসূদন মন্টুকে বললেন, তুই ভেতরে যা। ছেলে চলে যাবার পর এভাবে শুরু করলেন, মন্টুর সামনে কথাটা বলতে চাই না, তাই পাঠিয়ে দিলাম। অবশ্য ও বড় হয়েছে। সবই বোঝে। তবু– শেষ না করে থেমে গেলেন তিনি।
দ্বারিক দত্ত এবারও চুপ।
মধুসূদন বলতে লাগলেন, যার কান্না শুনে আপনাদের বসিয়ে রেখে বাড়ির ভেতর দৌড়ে গিয়েছিলাম সে আমার স্ত্রী কমলা। দিন নেই, রাত নেই, যে-কোনও সময় ও এইভাবে কেঁদে ওঠে। যতদিন বেঁচে আছে, কেঁদেই যাবে। ওর কান্নার শেষ নেই।
ঘরের ভেতর স্তব্ধতা নেমে আসে।
কিছুক্ষণ পর নৈঃশব্দ্য ভেঙে মধুসূদন এলোমেলোভাবে যা বললেন, গুছিয়ে নিলে এইরকম দাঁড়ায়।
তিনি নিষ্ঠাবান ব্রাহ্মণ বংশের সন্তান। কয়েক পুরুষ ধরে তারা গুরুগিরি করে এসেছেন। গোটা ইস্ট বেঙ্গল জুড়ে তাদের কত যে শিষ্য-সেবক ছিল তার লেখাজোখা নেই।
মধুসূদনদের শহরে এবং গ্রামে দুজায়গাতেই বিশাল বাড়ি। তারা অবশ্য বেশির ভাগ সময় শহরে থাকতেন। মাঝে মাঝে গ্রামে। বাড়ি ছাড়াও গ্রামে ছিল চকের পর চক জুড়ে জমিজমা। ফলের বাগান। তিন চারটে দীঘি। ফলে প্রচুর ধান, প্রচুর পাট, অজস্র ফল, অঢেল মাছ। সে-সব তদারকি করতে তাঁদের গ্রামে যাওয়া।
ব্রাহ্মণত্বের যাবতীয় গোঁড়ামি এবং সংস্কার ছিল মধুসূদনদের হাড়ে-মজ্জায়। এক প্রজন্ম থেকে পরের প্রজন্ম উত্তরাধিকার হিসেবে সেগুলো পেয়ে আসছিল। ঠাকুরদা পর্যন্ত তাঁদের বংশের সবাই টোলে গিয়ে সংস্কৃত টংস্কৃত পড়ে এসেছেন। গুরুগিরিটা চলছিল মসৃণ নিয়মে। কিন্তু সময় বদলে যাচ্ছিল ত্বরিত গতিতে। মধুসূদনের বাবা শশিশেখর টোলে আদ্য মধ্য ইত্যাদি পড়তে যাননি। বংশধারা বিরোধী কাজই করেছিলেন তিনি। ইংরেজি শেখার জন্য কেঁদেকেটে শহরের অন্য সব বাড়ির ছেলেদের মতো প্রথমে এম ই স্কুলে পড়ে হাইস্কুলে গিয়ে ভর্তি হয়েছিলেন। গুরুগিরি-টিরি তার ধাতে ছিল না। ম্যাট্রিকটা পাশ করার পর ডিস্ট্রিক্ট ম্যাজিস্ট্রেটের অফিসে চাকরি জুটিয়ে নিয়েছিলেন। তখন ব্রিটিশ আমল। ডি. এম খাঁটি ইংরেজ। ম্লেচ্ছর দপ্তরে গোলামি করার জন্য বাড়িতে অশান্তি কম হয়নি।
সেই যে পরম্পরা ভেঙে গিয়েছিল, সেটা আর ঠেকানো যায়নি। শশিশেখরের ছেলে মধুসূদনও গুরুগিরি বা সংস্কৃত টংস্কৃত নিয়ে আদৌ মাথা ঘামাননি। বি এ পাস করার পর জুট কোম্পানিতে চাকরি পেয়েছিলেন। তাদের শহরে কোম্পানিটার ব্রাঞ্চ অফিস ছিল। চারপাশের চাষীদের কাছ থেকে পাট জোগাড় করে তাঁরা নারায়ণগঞ্জের জুট মিলে পাঠাতেন।
জুট কোম্পানিতে কয়েক বছর কাজ করার পর যুদ্ধ লেগে গেল। সঙ্গে সঙ্গে ব্যাঙের ছাতার মতো ব্যাঙ্ক গজাতে লাগল সারা দেশে। পূর্ব বাংলায় তাদের সেই শহরটিও বাদ পড়ল না। তেমনই একটা ব্যাঙ্কে অনেক বেশি মাইনেতে কাজ পেয়ে গেলেন মধুসূদন। প্রথমে ডেপুটি ম্যানেজার, পরে ম্যানেজার।
যুদ্ধ থামার পর শতকরা নব্বই ভাগ ব্যাঙ্কই মানুষের টাকাপয়সা মেরে দপ্তরে তালা ঝুলিয়ে দিল। কিন্তু মধুসূদনদের ব্যাঙ্কের মালিকরা লোকজনকে সর্বস্বান্ত করে, পথের ভিখিরি বানিয়ে, নিজেরা রাতারাতি লক্ষপতি, কোটিপতি হতে চাননি। তেমন কু-মতলব তাদের ছিল না। তাঁরা সৎভাবে ব্যবসা করতে এসেছিলেন। অন্যগুলো লাল বাতি জ্বাললেও মধুসূদনদের ব্যাঙ্ক রমরম করে চলতে লাগল।
মহাযুদ্ধের অবসান হল ঠিকই, কিন্তু ভারতবর্ষের ওপর চরম দুর্যোগ ঘনিয়ে এল। নিমেষে কত কী-ই যে ঘটে গেল। ব্রিটিশ ক্যাবিনেট মিশনের এ দেশে আসা, আই এন এর সেনাপতিদের বিচার। রশিদ আলি ডে। স্বাধীনতা আন্দোলনে উত্তাল শহর বন্দর গ্রামগঞ্জ। নৌ-বিদ্রোহ। পাকিস্তানের দাবিতে অনড় জিন্নার ডাইরেক্ট অ্যাকশনের ডাক। রক্তক্ষয়ী দাঙ্গা। কলকাতা বিহার নোয়াখালি বোম্বাই পাঞ্জাব-সারা দেশ জুড়ে শুধুই হত্যা। লুটপাট। ধর্ষণ। আগুন।
মধুসূদনদের শহরে উত্তেজনার আঁচ যে ছড়িয়ে পড়েনি তা নয়। কিন্তু খুন বা আগুনের মতো কোনও ঘটনাই তখনও সেখানে ঘটেনি। শহরটা মোটামুটি শান্তই ছিল।
ডাইরেক্ট অ্যাকশনের এক বছরের মধ্যে দেশভাগ হয়ে গেল। অখণ্ড ভারতবর্ষকে দুটুকরো করে তৈরি হল আলাদা একটি দেশ-পাকিস্তান। বাকি অংশটা সাবেক নামই ধরে রাখল–ভারত।
পার্টিশানের পর কিছুদিন নির্বিঘ্নেই কেটেছে। কিন্তু তারপর শুরু হল মুসলিম লিগ আর রাজাকারদের উৎপাত। তাছাড়া, ইন্ডিয়া থেকে যে পশ্চিমা মুসলমানরা ইস্ট বেঙ্গলে চলে গেছে তাদের অনেকেই মধুসূদনদের শহরে গিয়ে আস্তানা গেড়েছিল। এরা হাত মিলিয়েছিল রাজাকারদের সঙ্গে। স্থানীয় বহু মুসলমানও এদের সঙ্গে জুটে গিয়েছিল। ওদের সবার লক্ষ্য হিন্দুদের প্রপার্টি। শহরের আবহাওয়া দ্রুত পালটে যেতে লাগল। বাতাসে ছড়িয়ে পড়ল আতঙ্ক।
প্রথম প্রথম ওরা বেনামা চিঠি দিত। যত তাড়াতাড়ি পার, হিন্দুস্থানে চলে যাও।
খানিকটা ঘাবড়ে গেলেও দেশ ছাড়ার কথা ভাবেননি মধুসূদন। কয়েক পুরুষ ধরে পাশাপাশি বাস করে আসছেন, এমন মাতব্বর জাতীয় কয়েকজনকে গিয়ে চিঠিগুলো দেখিয়েছেন তিনি। তারা ভরসা দিয়েছেন, ইন্ডিয়ায় যাবার কোনও প্রায়োজন নেই। যেমন আছেন তেমনি থাকুন। তিনি পাকিস্তানের নাগরিক। অন্য সবার মতো জন্মভূমিতে থাকার হক তার আছে।
আশ্বাস পাওয়া সত্ত্বেও কিন্তু দুর্ভাবনা কাটল না। আগে যারা বেনামা চিঠি পাঠাত এবার তাদের চেহারাগুলো দেখা যেতে লাগল। রাস্তায় বেরুলেই সামনে এসে তারা দাঁড়াত।
পাকিস্থান অহন আমাগো দ্যাশ। এইখানে পইড়া আছেন ক্যান? ইন্ডিয়ায় ম্যালা সুযুগ সুবিধা পাইবেন। যান গিয়া।
শহরের মান্যগণ্য মানুষগুলোর কাছে আবার ছুটলেন মধুসূদন। ফের আশ্বাস জুটল।
এইভাবে চলল মাস দেড় দুই। তারপর সরাসরি হুমকি শুরু হল।
ভাল কথায় কতবার কইছি, কিন্তুক আপনে কানে তুললেন না। ভসচাষ (ভট্টাচার্য) মশয়, এইবার কিম জবর তাফালে (বিপদে পড়বেন।
তাদের সবচেয়ে বড় শুভাকাঙ্ক্ষী বলে যাঁকে জানতেন, সেই শাহাবুদ্দিন সাহেব, শহরের মিউনিসিপ্যালিটির ভাইস চেয়ারম্যান, তার কাছে দৌড়লেন মধুসূদন। খাতির যত্ন করে তাঁকে বসালেন শাহাবুদ্দিন। মন দিয়ে তার দুর্ভাবনার কথা শুনলেন।
আগে বহুবার শাহাবুদ্দিনের কাছে এসেছেন। কিন্তু এবার কোনওরকম ভরসা দিলেন না। চিন্তাগ্রস্তের মতো গম্ভীর মুখে বললেন, টাউন জবর গরম হইয়া উঠছে। আপনার লাখান অনেকেরই দ্যাশ ছাড়নের লেইগ্যা পশ্চিমারা আর রাজাকাররা শাসাইতে আছে। অবোস্থা দিন দিন আমার কনট্রোলের বাইরে চইলা যাইতে আছে। একটু থেমে সদয় সুরে বলেছিলেন, আমার একখান কথা হোনবেন?
কিসের একটা সংকেত পেয়ে গিয়েছিলেন মধুসূদন। বলেছিলেন, কী?
চির কাল তো দেইখা আইছেন, আমি আপনেগো হিত চাই। ইন্ডিয়ায় চইলাই যান।
আপনিও চলে যেতে বলছেন?
আস্তে আস্তে মাথা নেড়ে শাহাবুদ্দিন সাহেব বলেছিলেন, হ। নাইলে শয়তানের ছাওরা কহন যে কী কুকম্ম কইরা ফালাইব ক্যাঠা জানে।
শেষ ভরসাটুকুও মুহূর্তে ধূলিসাৎ। মধুসূদন দিশেহারার মতো বলেছিলেন, কিন্তু আমাদের বাড়িঘর,  জমিজমা-এ-সবের কী হবে? ইন্ডিয়ায় গিয়ে কী করব? কী খাব? তার গলার স্বর বুজে এসেছিল।
হেই হগলের কথাও আমি ভাইবা রাখছি। দ্যাশ ছাইড়া চইলা গ্যালে আপনেগো বিষয়আশয় বেদখল হইয়া যাইতে পারে। উই রাজাকাররা কি পশ্চিমারা যদিন একবার গাইড়া বসে, সব্বনাশ। এই জম্মে আর হেইগুলা ফিরত পাওনের আশা নাই। আমি আপনেগো শহরের বাড়িখান দেখুম, কেও.যাতে বইয়া পড়তে না পারে। ইন্ডিয়া থিকা চিঠিপত্তরে যুগাযুগ রাইখেন। যদিন সুদিন ফিরে, দ্যাশে চইলা আইয়েন। কিন্তুক
কিন্তু কী?
টাউনে বইসা আপনেগো গেরামের জমিজেরাত সামলান তো সম্ভব না। তাই কই কি, হেই হগলের লেইগা আমি দ্যাড় লাখ টাকা দিমু। গেরামের উই সোম্পত্তি আমারে লেইখা দিবেন।
মধূসূদন বুঝতে পারছিলেন, শাহাবুদ্দিন সাহেব শুভাকাঙ্ক্ষী ঠিকই, কিন্তু তার অসহায়তার সুযোগ নিচ্ছেন। কিন্তু এছাড়া উপায়ই বা কী? তবু টাকার অঙ্কটা বাড়ানোর শেষ একটা চেষ্টা করেছিলেন, আমাদের সত্তর কানি ধান-পাটের জমি, গ্রামের বাড়ি, বাগান, তিন-তিনটে দীঘি, এত কিছুর বদলে মাত্র দেড় লাখ টাকা!
ভাইবা দ্যাখেন, চাইর দিকের যা হাল হেতে আপনে একখান ঘষা পয়সাও পাইতেন না। খালি হাতে ভিটামাটি ছাইড়া যাইতে হইত। হেই জাগায় আমি দ্যাড় লাখ দিতে আছি। কম হইল?
বুঝতেই পারেন, সাত পুরুষের ভিটেমাটি ছেড়ে যেতে হবে। কী যে কষ্ট! আমাকে কটা দিন ভাবতে দিন।
দ্যাশের গতিক দিনকে দিন খারাপ হইয়া যাইতে আছে। যা ভাবনের তরাতরি ভাইবেন।
কয়েক দিনের মধ্যে শহরের অবস্থা আরও ঘোরালো হয়ে উঠল। বেশ কটা বাড়ি জ্বালিয়ে দেওয়া হল। খুন হয়ে গেল পাঁচ ছজন।
শহরে ভাঙন শুরু হল। সর্বস্ব ফেলে স্রোতের মতো শয়ে শয়ে মানুষ পালাতে লাগল সীমান্তের ওপারে–ত্রিপুরায়, আসামে, পশ্চিম বাংলায়। তাদের ছেড়ে-যাওয়া জমিজমা বাড়িঘর দখল করে নিতে লাগল রাজাকাররা, ইন্ডিয়া থেকে যাওয়া পশ্চিমারা। এমনকি স্থানীয় মুসলমানরাও।
এদিকে আরও একটা মারাত্মক ব্যাপার ঘটছিল। এতদিন সংখ্যালঘুদের বিষয় সম্পত্তির দিকে চোখ ছিল ইবলিশদের। এবার তাদের নজর এসে পড়ল যুবতী মেয়েদের ওপর। শহরের পুরানো বাসিন্দা আচার্যদের, গুহদের, বসাকদের এবং এমন আরও কয়েকটা বাড়ির সাত-আটটা মেয়েকে রাতের অন্ধকারে জোর করে তুলে নিয়ে যাওয়া হল। তাদের টার্গেট তখন থেকে শুধু প্রপাটিই নয়, যুবতী নারীও।
মন্টু ছাড়াও মধুসূদনের একটি মেয়ে ছিল। দীপালি। তার বয়স তখন আঠারো। কলেজে পড়ছে। একদিন উদ্ভ্রান্তের মতো ছুটতে ছুটতে কলেজ থেকে বাড়ি ফিরে এল সে। মুখ ছাইবর্ণ। আতঙ্কে চোখ যেন ঠিকরে বেরিয়ে আসবে।
বাড়িতে ঢুকেই ঘরের মেঝেতে আছড়ে পড়েছিল দীপালি। মাথা ঝাঁকাতে ঝাঁকাতে অঝোরে কাঁদতে শুরু করেছিল সে।
মধুসূদন সেদিন বাড়িতেই ছিলেন। শরীরটা ভাল ছিল না। জ্বর জ্বর ভাব। তাই ব্যাঙ্কে যাননি। তিনি এবং তার স্ত্রী দুজনেই মেয়েকে দেখে ভীষণ ভয় পেয়ে গিয়েছিলেন। গভীর উদ্বেগে অনেকবার জিজ্ঞেস করার পর জানা গেছে, স্থানীয় লিগের এক পাণ্ড নিয়ামত আলির ছেলে শোভান সেদিন কলেজ কমপাউণ্ডে তার হাত ধরে টানাটানি করেছে। সে মার্কামারা বদমাশ। বলেছে, তাকে শাদি করতে চায়। দীপালি কোনওরকমে হাত ছাড়িয়ে বাড়িতে পালিয়ে এসেছে। উন্মাদের মতো সে বলে যাচ্ছিল, আর কলেজে যাবে না। পাকিস্তানে এক মুহূর্ত থাকবে না। তক্ষুনি নিরাপদ কোনও জায়গায় তাকে নিয়ে যেতে হবে।
মধুসূদন দিশেহারা হয়ে পড়েছিলেন। প্রাণ গেলেও নিষ্ঠাবান ব্রাহ্মণ বংশের মেয়ের এ-জাতীয় বিয়ে হতে দেবেন না। কিন্তু শোভান বেপরোয়া, মারাত্মক। পাকিস্তান কায়েম হবার পর তার মতো শয়তানের পালের দাপট শতগুণ বেড়ে গিয়েছিল।
জন্মভূমি ছেড়ে চলে যাবার ব্যাপারে মধুসূদনের সামান্য দ্বিধা ছিল। কিন্তু তৎক্ষণাৎ তিনি সিদ্ধান্ত নিয়েছিলেন, ইন্ডিয়ায় চলে যাবেন। তবে সব গোছগাছ করে নিতে দুচারদিন লাগবে। সেই সময়টুকুর জন্য নিরাপত্তা দরকার। তিনি থানায় চলে গিয়েছিলেন। কিন্তু শোভানের বিরুদ্ধে কোনওরকম অভিযোগ শুনতে তারা রাজি নয়। নিরুপায় হয়ে এবার গিয়েছিলেন এস ডি ওর কাছে। তরুণ অফিসার। ভদ্র এবং সহৃদয়। নাম রফিকুল ইসলাম। আশ্বাস দিয়েছিলেন, সুরক্ষার ব্যাপারটা তিনি দেখবেন। লিগের পাণ্ডার ছেলেকে রফিকুল কতটা দমিয়ে রাখতে পারবেন, সে-সম্বন্ধে সংশয় ছিল। তবু খানিকটা স্বস্তি বোধ করেছিলেন মধুসূদন।
এস ডি ওর সঙ্গে কথা বলে তিনি গিয়েছিলেন শাহাবুদ্দিন সাহেবের কাছে। দেড় লাখ টাকায় গ্রামের যাবতীয় সম্পত্তি তার হাতে তুলে দিতে তিনি প্রস্তুত। এই হননপুরীতে আর এক লহমাও থাকা ঠিক নয়। বিশেষ করে দীপালিকে বাঁচাতে হলে দেশ ছাড়তেই হবে।
মধুসূদন জিজ্ঞেস করেছিলেন, টাকা নিয়ে কীভাবে ওপারে যাব? টের পেলে পথে ডাকাতরা কেড়ে নেবে। না দিলে খুন করে ফেলবে। যদিও বা তাদের নজর এড়াতে পারি, বর্ডারের অফিসাররা ছাড়বে না। পাকিস্তানের টাকা পাকিস্তানেই রেখে যেতে হবে।
শাহাবুদ্দিন সাহেব কিছুটা স্বার্থপর হলেও বুদ্ধিমান, বিচক্ষণ লোক। বহু খবর রাখেন। বলেছেন, ঢাকায় মারোয়াড়িরা আছে। হেগো কাছে টাকা জমা দিয়া হুণ্ডি করন লাগব। কইলকাতায় হেগো আসল গদি। হেইখানে গিয়া হুণ্ডির কাগজ দ্যাখাইলে ট্যাকাটা পাইয়া যাইবেন।
ঠিক হল পরদিন স্ট্যাম্প কাগজে বিষয়সম্পত্তি লিখে সই করে দেবার পরই মধুসূদনকে নিয়ে ঢাকায় যাবেন শাহবুদ্দিন। সেইমতো যাওয়াও হল।
হুণ্ডি করে একটা রাত ঢাকায় কাটিয়ে যখন নিজেদের শহরে ফিরে এলেন, মধুসূদনের চোখের সামনে বিশ্বব্রহ্মাণ্ড শতখান হয়ে ভেঙে পড়েছে। যে রাতটা তারা ছিলেন না, সেই সময়টুকুর মধ্যে বেশ কয়েকটা বাড়িতে আগুন ধরানো হয়েছিল। তাদের বাড়িটাও বাদ যায়নি। তবে সেটা খুব বেশি পোড়েনি। কিন্তু যেটা সবচেয়ে ভয়াবহ ব্যাপার তা হল, বাড়িতে কেউ নেই। না স্ত্রী, না মন্টু, না দীপালি। চারদিক খাঁ খাঁ করছে।
উন্মাদের মতো মধুসূদন ছুটেছিলেন এস ডি ওর কাছে। এই বিপদের দিনে শাহাবুদ্দিন সাহেব তার সঙ্গেই ছিলেন।
অনেক খোঁজাখুঁজির পর নিকারি পাড়ায় স্ত্রী এবং মন্টুকে পাওয়া গিয়েছিল। গরিব নিকারিরা তাদের আশ্রয় দিয়েছে। কিন্তু দীপালির হদিস নেই। সারা শহরে তল্লাশি চালিয়েও তার সন্ধান মেলেনি।
শেষ পর্যন্ত মন্টু আর স্ত্রীর হাত ধরে সীমান্তের এপারে চলে এসেছেন মধুসূদন। কিছুদিন শিয়ালদা স্টেশন, কিছুদিন রিফিউজি ক্যাম্প ঘুরে, ইস্ট পাকিস্তানে তাদের সেই পোড়া বাড়িটার সঙ্গে টালিগঞ্জের এই বাড়িটা এক্সচেঞ্জ করেছেন। শাহাবুদ্দিন সাহেব কথা রেখেছিলেন, দেশের সেই বাড়িটা তিনি গ্রাস করেননি। বাড়ি বিনিময়ের কথা তাকে জানানো হয়েছিল। তিনি খুশি হয়েছেন।
মধুসূদন উদ্বাস্তু। বি এ পাস। বয়সটা বেশি হলেও একটা চাকরি জুটেছে। তাছাড়া সেই দেড় লাখ টাকা ব্যাঙ্কে রেখেছেন। পয়সাকড়ির দিক থেকে তিনি নিশ্চিন্ত।
কিন্তু তার জীবনের সব চেয়ে বড় সংকটের কারণ হলেন তার স্ত্রী। রাতের অন্ধকারে দীপালিকে চোখের সামনে জোর করে হননকারীর দল তুলে নিয়ে গিয়েছিল। সেই থেকে তিনি প্রায় উন্মাদ হয়ে গেছেন। বছরখানেক হল, ইন্ডিয়ায় চলে এসেছেন তারা। দিন নেই, রাত নেই, যখন তখন, হঠাৎ হঠাৎ স্ত্রী বুক ফাটিয়ে কেঁদে ওঠেন। সহজে সেই কান্না থামতে চায় না।…
.
কথা শেষ করে অনেকক্ষণ বসে রইলেন মধুসূদন, নীরবে। বিধ্বস্ত, ভাঙাচোরা। তারপর রুদ্ধস্বরে বলতে লাগলেন, আপনারা আমাদের প্রতিবেশী হবেন। একদিন তো সবই জানতে পারবেন। আগেই তাই জানিয়ে দিলাম। একটু থেমে ফের শুরু করেন, মেয়েটাকে পাওয়া যায়নি। এ একরকম ভালই হয়েছে। পেলে কী করতাম? বিয়ে দেওয়া যেত না। কেউ আমাদের হাতের ছোঁয়া জল খেত না। ধর্ম গেছে। বংশের মান-সম্মান নাশ হয়েছে। সন্তানের মৃত্যুকামনা করতে নেই। কিন্তু দিবারাত্রি ঈশ্বরের কাছে প্রার্থনা করি, মেয়েটা যেন মরে যায়, মরে যায়, মরে যায়—
তার শেষ কথাগুলোর প্রতিধ্বনি হতে থাকে সমস্ত বাড়ি জুড়ে। বিনয় মধুসূদনের দিকে তাকিয়ে ছিল, একদৃষ্টে। বুকের ভেতর শ্বাস আটকে যাচ্ছে। দীপালি যেন আরেক ঝিনুক। যার সঙ্গেই দেখা হয়, কোনও না কোনওভাবে, অনিবার্য এক নিয়মে, লাঞ্ছিত অপমানিত ঝিনুক বার বার তার স্মৃতিকে তোলপাড় করে দিয়ে যায়।
কারও মুখে কথা নেই। সবাই স্তব্ধ হয়ে বসে আছে। যে ভয়াবহ সর্বনাশ মধুসূদনের হয়ে গেছে, সামান্য দুচারটে সহানুভূতির কথায় তার কতটুকু ক্ষতিপূরণই বা করা যায়!
একসময় বিদায় নিয়ে দ্বারিক দত্তরা উঠে পড়লেন। তাঁদের বুকের ভেতরটা ভারী হয়ে আছে। চোখমুখ বেদনাকাতর।
মধুসূদন সঙ্গ ছাড়েননি গেট অবধি বিনয়দের পাশাপাশি হাঁটতে হাঁটতে এলেন। ধরা ধরা, ভাঙা গলায় বললেন, খান মঞ্জিল-এ এসে তো থাকবেনই। মাঝে মাঝে আমাদের বাড়িতে আসবেন।
দ্বারিক দত্ত মাথা নাড়লেন, হ্যাঁ, নিশ্চয়ই।
মধুসূদন এবার সুধার দিকে তাকান, মা, তুমি এসে তোমার মাসিমাকে একটু বুঝিও, যা ভাগ্যে ছিল তাই ঘটেছে। এর ওপর তো মানুষের হাত নেই।
সুধার আবেগটা বড় বেশি প্রবল। কারও দুঃখের কথা শুনলে ভীষণ বিচলিত হয়ে পড়ে। তীব্র ক্লেশে তার ভেতরটা দুমড়ে মুচড়ে যাচ্ছিল। ঝাপসা গলায় বলল, আমার যতদূর সাধ্য, বোঝাতে চেষ্টা করব।
সুধাকে মধুসূদন যে আলাদা করে বেছে নিয়েছেন, তার কারণ সে মেয়ে। দ্বারিক দত্তদের অর্থাৎ পুরুষদের তুলনায় একটি মেয়ের কাছে স্বাচ্ছন্দ্য বোধ করবেন তার স্ত্রী। সুধার সাহায্য চাইলেও মধুসূদনের অবশ্য সংশয় রয়েছে। খানিকটা আপন মনেই বললেন, ওর যা মনের অবস্থা তাতে কতটা কাজ হবে, কে জানে।
সুধা উত্তর দিল না।
সামনের রাস্তায় তিনটে সাইকেল রিকশা দেখা গেল। কোথাও সওয়ারি নামিয়ে সেগুলো ওধারের গাছতলার স্ট্যান্ডে ফিরে যাচ্ছে। হিরণ হাত তুলে দুটো রিকশাকে থামালো। তখনকার মতোই একটায় বিনয়কে নিয়ে সে উঠে পড়ল। অন্যটায় সুধা আর দ্বারিক দত্ত।
আগে আগে অলিগলির ভেতর দিয়ে, গরিব মুসলিমদের বস্তিগুলোর গা ঘেঁষে ঘেঁষে পথ দেখিয়ে, নিয়ে চলেছে হিরণ। পেছনে সুধারা।
মধুসূদন ভট্টাচার্যের মেয়ে দীপালির কথা শোনার পর থেকে সমস্ত স্নায়ুমণ্ডলী ছিঁড়ে পড়ছে বিনয়ের। যতটা দীপালির জন্য, তার বহুগুণ ঝিনুকের কারণে। সময় শোক এবং দুঃখের তীব্রতা ধীরে ধীরে জুড়িয়ে দেয়। প্রলেপ লাগিয়ে দেয় অদৃশ্য ক্ষতমুখে। ঝিনুক নিরুদ্দেশ হবার পর প্রথম দিকে যতটা উদ্ভ্রান্ত হয়ে পড়েছিল, অসহনীয় কষ্টে যতটা ছটফট করত, পরে সেটা মোটামুটি সামলে উঠেছিল সে। মানুষের সহ্যশক্তির বুঝি সীমাপরিসীমা নেই। কিন্তু দীপালির ঘটনাটা যখন মধুসূদ বলছিলেন, তার হৃৎপিণ্ডে একটা অদৃশ্য শেল আমূল বিধে যাচ্ছিল।
রিকশায় ওঠার পর থেকে একটি কথাও বলেনি বিনয়। আচ্ছন্নের মতো বসে আছে। দুধারে নানা দৃশ্যাবলী–পুরোনো আমলের বাড়িঘর, খাপরা কি টিনের চালের চাপ-বাঁধা মুসলমানদের বস্তি ফাঁকা মাঠ, ঝোপঝাড়, পানাপুকুর–কিছুই দেখতে পাচ্ছিল না। এলাকাটা যত নিরিবিলিই হোব কিছু শব্দ তো হচ্ছেই। মানুষের কথাবার্তার, পাশ দিয়ে চলে যাওয়া সাইকেল রিকশা কি কচি দুএকটা মোটরের। কিছুই শুনতে পাচ্ছে না বিনয়। শুধু টের পাওয়া যাচ্ছে, বুকের ভেতরে কোথা যেন রক্তক্ষরণ হচ্ছে। অবিরল।
হঠাৎ তারপাশার স্টিমারঘাটে সেই ভাঙাচোরা, করুণ চেহারার আধবুড়ো লোকটার মুখ চোখে সামনে ভেসে ওঠে। নয়া চিকন্দি গ্রামের হরিদাস সাহা। তার যুবতী মেয়েকে জোর করে তুলে নিন যাওয়া হয়েছে। হরিদাসের স্ত্রী ঘোমটায় মুখ ঢেকে একটানা কেঁদে যাচ্ছিল। শুধু কি সে-ই, যুগলদে মুকুন্দপুর কলোনিতে গিয়েও বেশ কটি মেয়েমানুষের এমন কান্না শুনে এসেছে বিনয়। সেই সব নিরবচ্ছিন্ন বিলাপ। সে যে কী বুক-নিঙড়ানো কাতরতা! ওদের মেয়েদেরও কেড়ে নিয়ে যাওয়া হয়েছে
মধুসূদন, হরিদাস সাহা আর মুকুন্দপুরের সেই শোকাকুল মায়েদের মতো দেশভাগের পর আর কত যে মা-বাপের যুবতী মেয়ে খোয়া গেছে তার লেখাজোখা নেই। এদের সবার অফুরান কান্না সঙ্গে ঝিনুকের জন্য বিনয়ের অন্তহীন কষ্টটা একাকার হয়ে যেতে লাগল।
হিরণ বিনয়কে অনেকক্ষণ ধরে লক্ষ করছিল। আস্তে ডাকল, বিনু
বিনয় চমকে ওঠে, কিছু বলবেন?
কী ভাবছিলে? ঝিনুকের কথা? হিরণ আর সুধা এই কয়েক দিনের মধ্যেই বিনয়কে অনেকখা বুঝে ফেলেছে। ওরা জানে, পূর্ব পাকিস্তানের কোনও ধর্ষিত, লাঞ্ছিত কিংবা জোর করে ছিনি নিয়ে যাওয়া মেয়ের কথা শুনলেই সে ভীষণ ভেঙে পড়ে। ঝিনুকের চিন্তাটাই তখন পাষাণভারে মতো তার ওপর নতুন করে চেপে বসে।
বিনয় মুখে কিছু বলল না। আস্তে মাথা নাড়ল শুধু।
হিরণ বলতে লাগল, ঝিনুককে তবু ঢাকা থেকে উদ্ধার করে আনা গিয়েছিল। কিন্তু মধুসূদ ভট্টাচার্যের মেয়েকে আর কোনওদিনই পাওয়া যাবে না। বলেই হঠাৎ সচকিত হয়ে ওঠে, ঝিনুককে অবশ্য আমরা ধরে রাখতে পারিনি। সেও ফিরে আসবে কি না, কে জানে।
বিনয় উত্তর দিল না। তার দুচোখ বাষ্পে ভরে যেতে থাকে।
.
১৯.
বাড়ির সামনে সাইকেল রিকশা থেকে সবাই নেমে পড়ল। ভাড়া মিটিয়ে হিরণ সদরে কড়া নাড়তে উমা এসে দরজা খুলে দিল। বলল, একজন অনেকক্ষণ বসে আছে। আপনাদের সঙ্গে দেখা করে যাবে না।
হিরণ জিজ্ঞেস করল, কে লোকটা?
চিনি না। আগে কখনও দেখিনি।
হিরণ বিরক্ত হল, আমরা যখন থাকব না, অচেনা কারওকে বাড়িতে ঢোকাতে বারণ করেনি না?
উমা ভয় পেয়ে গেল। বলল, আপনাদের দেশের মানুষ। সেই সঙ্গে আরও খানিকটা জুড়ে দিল। লোকটি বেশ বয়স্ক। সাধু সাধু চেহারা। কথাবার্তা শুনে মনে হয়েছে, খুবই সরল। সাদাসিধে। কোনওরকম দুরভিসন্ধি তার মধ্যে নেই। তবু বার বার আপত্তি করেছে উমা, তাকে পরে আসতে বলেছে। কিন্তু লোকটা নাছোড়বান্দা। এমন ধরেছিল যে শেষ পর্যন্ত বাড়িতে না নিয়ে গিয়ে পারা যায়নি।
কী নাম তার?
উমা অনেকখানি গুটিয়ে গেল, জিজ্ঞেস করিনি।
গাধা মেয়ে। দেশের লোক বলে একেবারে শোবার ঘরে নিয়ে বসাসনি তো?
না-না– সবেগে মাথা ঝাঁকায় উমা, সেটুকু বুদ্ধি আমার আছে। বাইরের ঘরে বসিয়েছি।
জেঠিমাকে লোকটার কথা জানিয়েছিস?
আপনারা যাবার পর জেঠিমার শরীর খারাপ লাগছিল। শুয়ে পড়েছেন। তাই জানাইনি।
সবাই ভেতরে ঢুকে পড়েছিল। হিরণ ত্বরিত গতিতে সিঁড়ি ভেঙে ভেঙে দোতলায় উঠে গেল। তার পেছন পেছন বিনয়ও। সকলের শেষে দ্বারিক দত্তকে ধরে ধরে ওপরে তুলতে লাগল সুধা।
হিরণ আর বিনয় বাইরের ঘরে চলে এসেছিল। চেয়ারে যে বসে আছে তার বয়স ষাটের কাছাকাছি। বুক পর্যন্ত কাঁচাপাকা দাড়ি। কাঁধ অবধি চুল। পরনে গেরুয়া রঙে ছোপানোমোটা সুতোর ধুতি আর পাঞ্জাবির ওপর ভারী খদ্দরের চাদর। সেটার রংও গেরুয়া। পায়ে কয়েক গণ্ডা তালি মারা পুরোনো লাল কেডস। চোখে নিকেলের গোল বাই-ফোকাল চশমা, যেটার উঁটিদুটো টেড়াবাঁকা, ঢেউ-খেলানো। তার পাশে পেট-মোটা, ধুসো ক্যাম্বিসের পুরানো, ঢাউস একটা বাক্স। সেটার গায়ে পেল্লায় তালা ঝুলছে।
উমা মিথ্যে বলেনি। সত্যিই মুনি-ঋষি মার্কা চেহারা। মুখটা চেনা চেনা লাগল বিনয়ের। রাজদিয়ার লোক নয়, তবে ওখানে এর যাওয়া-আসা ছিল। মনে পড়ল, হেমনাথের কাছেও দু-একবার এসেছে।
বিনয় এবং হিরণকে দেখে উঠে দাঁড়াল লোকটা। একমুখ হেসে বলল, আমারে চিনতে নি পারেন? আমি কিলাম আপনাগো দেইখাই চিনা ফালাইছি। আপনে হ্যামকার নাতি, আর আপনে হইলেন দ্বারিক দত্ত মশয়ের নাতি। কী, ঠিক কইছি তো?
এইসময় দ্বারিক দত্ত বাইরের ঘরে ঢুকলেন। সুধা একবার উঁকি দিয়ে ভেতর দিকে চলে গেল। দল বেঁধে সকালবেলায় খান মঞ্জিল দেখতে বেরিয়েছিল। রান্নাবান্না কিছুই হয়নি। উমাকে নিয়ে কোমর বেঁধে এখনই কাজে লাগতে হবে।
বিনয় আর হিরণ লোকটার কথার কী জবাব দিতে যাচ্ছিল, তার আগেই দ্বারিক দত্ত থমকে দাঁড়িয়ে কয়েক পলক লোকটির দিকে তাকিয়ে থেকে প্রায় চেঁচিয়ে উঠলেন, তালতলির গুপীবল্লভ আচায্যি না?
তালতলি রাজদিয়ার থেকে মাইল দশেক দূরের মাঝারি একটা গঞ্জ। গুপীবল্লভ ছিল সেখানকার নামকরা কবিরাজ তারিণী সেন ভিষকরত্নের শাগরেদ। তারিণী কবিরাজের যথেষ্ট বয়স হয়েছিল। আশির কাছাকাছি। রোগভোগ নিয়ে যারা তার কবিরাজখানায় আসত, তাদেরই শুধু চিকিৎসা করতেন। বাইরের রোগী দেখতে যেতে পারতেন না। সেই কাজটা করত গুপীবল্লভ। বহু বছর তারিণীর সঙ্গে লেগে থেকে কবিরাজিটা মোটামুটি শিখে নিয়েছিল সে। বাইরের রোগী দেখা ছাড়াও সুজনগঞ্জ, ইনামগঞ্জ, দেলভোগ–এমনি সব হাটে হাটে ঘুরে তারিণী সেনের বিখ্যাত মকরধ্বজ, স্বর্ণসিন্দুর, মৃতসঞ্জীবনী ইত্যাদি নানা ওষুধ এবং সালসা টালসা বিক্রি করত। মাঝে মাঝে রাজদিয়ায় এলে হেমনাথের সঙ্গে দেখা করে যেত। তবে বিনয়ের সঙ্গে তখন সেভাবে আলাপ হয়নি।
গুপীবল্লভের মুখের হাসিটা আরও ছড়িয়ে পড়ল। বলল, হ দত্তমশয়, আমি গুইপা আচায্যিই। গুপীবল্লভের ডাক নাম গুপী। পূর্ব বাংলায় বলে গুইপা।
দ্বারিক দত্ত বললেন, বোস বোস্। দেশের মানুষ দেখলে কী ভাল যে লাগে!
সবাই বসে পড়ে।
দ্বারিক আপেক্ষের সুরে এবার বলেন, দেশভাগের পর রাজদিয়া রসুনিয়া ডাকাইতা পাড়া গিরিগঞ্জ তালতলি মালখানগর, এমনি নানা গ্রামগঞ্জের মানুষ যে কত দিকে ছিটকে পড়েছে। তাদের অনেকের সঙ্গে এ-জীবনে আর দেখা হবে না। একটু থেমে জিজ্ঞেস করলেন, পাকিস্তান থেকে কবে এলি?
গুপীবল্লভ বলল, তা হইব মাস ছয়েক
কোথায় উঠেছিস?
আমার এক ভাইগনা গইরার (গড়িয়া) উই দিকে জবরদখল কুলোনিতে ঘর তুলছে। আমি হের কাছেই থাকি।
তারিণী কবিরাজের খবর কী? তিনি কি তালতলিতেই পড়ে আছেন?
তেনি মারা গ্যাছেন। কবিরাজখানাও উইঠা গ্যাল। আমি দ্যাশে থাইকা কী করুম? চইলা আইলাম–
তারিণী সেনের স্ত্রী? ছেলেমেয়ে?
স্যান কত্তার স্ত্রী তো আগের বচ্ছরই স্বগৃগে গ্যাছেন। আর ওনাগো (ওঁদের) পোলামাইয়া নাই।
একটু চুপচাপ।
তারপর দ্বারিক দত্ত বললেন, তা আমাদের এ-বাড়ির খোঁজ পেলি কী করে?
গুপীবল্লভ বলল, কয়দিন আগে আতখা (হঠাৎ) আপনেগো রাইজদার তৈলোক্য-ত্রৈলোক্য) স্যানের বড় পোলা পরিতোষ স্যানের লগে দেখা। তৈলোক্য স্যান, যেনি যৈবনকালে মগের মুল্লুকে (বর্মায়) চইলা গ্যাছিলেন, যুদ্ধ বাধলে দ্যাশে ফিরা আইলেন–
লোকটা একটু বেশি মাত্রাতেই বকবক করে। এক কথা বলতে গিয়ে ডালপালা ছড়িয়ে অন্য প্রসঙ্গে চলে যায়। বাধা দিয়ে দ্বারিক দত্ত বলে উঠলেন, পরিতোষ কী করল তাই বল–
গুপীবল্লভ একটু অপ্রস্তুত হল। হ-হ, এক কথা কইতে গিয়া আর-এক কথা আইয়া পড়ছে। তা পরিতোষ স্যান আমারে তেনাগো ঢাকুইরার (ঢাকুরিয়া) বাড়ি লইয়া গ্যালেন। পুরা দিনটা আছিলাম হেইখানে। ওনাগো কাছেই আপনেগো ঠিকানা পাইছি। গইরা থিকা টালিগঞ্জ আর কদ্দূর? আপনেগো দ্যাখনের লেইগা কয়দিন ধইরা পরানটা উথালপাতাল হইতে আচ্ছিল। আইজ সকালে উইঠা চইলা আইলাম।
বিনয় লক্ষ করছিল, গুপীবল্লভ দ্বারিক দত্তর সঙ্গে কথা বলতে বলতে বার বার উৎসুক দৃষ্টিতে তাকে দেখছে। একটু অস্বস্তি বোধ করল সে। ত্রৈলোক্য সেনদের বাড়িতে যখন গেছে, ঝিনুকের খবর কি আর সে পায়নি? সে-সম্বন্ধে ফস করে কি কিছু বলে বসবে নোকটা?
উমা সবার জন্য চা আর গুপীবল্লভের জন্য আলাদা করে মিষ্টি-টিষ্টি দিয়ে গেল। সুধা পাঠিয়ে দিয়েছে। দেশের মানুষ বাড়িতে এসেছে। তাকে আপ্যায়ন করা যে দরকার, শত ব্যস্ততার মধ্যেও সেদিকে খেয়াল আছে তার।
যেতে যেতে দেশের কথা হতে লাগল। কোন স্বর্গসুখে দিন কাটিয়েছে, আর পার্টিশানের পর সীমান্তের এপারে এসে পচে মরতে হচ্ছে, এজন্য আক্ষেপের অবধি নেই গুপীবল্লভের। দ্বারিক দত্তও মাথা নেড়ে সায় দিতে লাগলেন।
গুপীবল্লভ অনেক খবর রাখে। সে জানায়, দেশভাগের পর রাজদিয়া এবং তার আশেপাশের নানা অঞ্চলের কারা কারা আসামে ত্রিপুরায় বিহারে বা উত্তর বাংলায় ছড়িয়ে পড়েছে। তাদের অনেকের ঠিকানা পর্যন্ত জোগাড় করে ফেলেছে। বাকিদেরও খুঁজে বেড়াচ্ছে।
বিনয় অবাক হয়ে শুনছিল। অনেকটা যুগলের মতোই দেশ থেকে উৎখাত হয়ে আসা মানুষ সম্পর্কে লোটার বিপুল আগ্রহ। কী চায় গুপীবল্লভ? যুগলের মতোই কি দেশের পরিচিত মানুষজন জড়ো করে সীমান্তের এপারে পূর্ববঙ্গের সেই ভুখণ্ডটিকে নতুন করে নির্মাণ করতে?
দ্বারিক দত্তও কম অবাক হননি। এত লোকের ঠিকানা কী করে পেলি?
গুপীবল্লভ বলল, একজনের কাছে গ্যালে আরেক জনের খবর পাই। এইভাবে ঘুইরা ঘুইরা অ্যাতগুলান ঠিকানা জুটাইছি।
দ্বারিক দত্তর শুধু নয়, হিরণ এবং বিনয়ের বিস্ময়ও ক্রমাগত বাড়ছিল। হিরণ জিজ্ঞেস করল, আপনি কি দেশের মানুষের ঠিকানার জন্যে এর ওর বাড়ি ঘুরে বেড়ান?
গুপীবল্লভ হেসে হেসে বলল, ঠিকই ধরছেন ছুটো নাতিন জামাইবাবু সুধা-সুনীতির বিয়েতে তালতলি থেকে নেমন্তন্ন খেতে রাজদিয়ায় এসেছিল সে। হেমনাথের সঙ্গে হিরণদের সম্পর্কটা সে জানে।
এইসব ঠিকানা দিয়ে কী হবে?
কামে লাগক। হুদাহুদি (শুধু শুধু) কেউ এ বস্যে (বয়সে) ছুটাছুটি করে?
হিরণ আর কোনও প্রশ্ন করে না।
দ্বারিক দত্ত বললেন, দেশের মানুষের বাড়ি তো ঘোরাঘুরি করে বেড়াস। কাজকর্ম কী করিস? তারিণী সেনের চেলাগিরি করে তো জীবন কাটিয়ে দিলি। তার কাছে কিছু কিছু শিখেছিসও। এপারে এসে কি কবিরাজি করছিস?
হতাশার সুরে গুপীবল্লভ বলল, স্যানকত্তার কাছে যা শিখছিলাম হেয়া গেরামে-গুঞ্জে চলত। কইলকাতার লাখান জবর শহরে কেও স্বন্ন সিন্দুর, সালসা মালসা পোছে না। কত বড় বড় ডাক্তর : আর হাসপাতাল এইখানে! রোগ ব্যারাম হইলে মাইষে হেগো কাছে লৌড়ায়।
তাহলে?
গুপীবল্লভ জানায়, দূর সম্পর্কের যে ভাগনের কাছে সে উঠেছে তারই সংসার চলতে চায় না। দিন আনি দিন খাই অবস্থা। কাজেই নিজের পেটের চিন্তা নিজেকেই করতে হয় তাকে। কলকাতায় তার কবিরাজি অচল। তাই রোজগারের জন্য ভেবেচিন্তে অন্য ফিকির বার করেছে। তারিণী সেন ভাল জ্যোতিষ জানতেন। কবিরাজির সঙ্গে এই বিদ্যেটাও তার কাছ থেকে মোটামুটি শিখে নিয়েছিল গুপীবল্লভ। জ্যোতিষের মার নেই। জীবনে সমস্যা নেই, এমন কোনও মানুষের দেখা আজকাল মেলে না। বিশেষ করে দেশভাগের পর। বেশির ভাগেরই ভবিষ্যৎ অনিশ্চিত। যারা রিফিউজি ক্যাম্পে কি শিয়ালদা স্টেশনে পড়ে আছে তারা ধর্তব্যের মধ্যে নয়। কিন্তু ওপার থেকে যারা কিছু টাকা পয়সা আনতে পেরেছে, এখানে মাথা গোঁজার মতো জায়গাও হয়তো জুটিয়ে নিয়েছে, তাদেরও দুর্ভাবনার শেষ নেই। ছেলের পড়াশোনা বা চাকরি, মেয়ের বিয়ে ইত্যাদি নানা সমস্যায় তারা জর্জরিত। হাতের টাকা ফুরিয়ে গেলে কী খাবে, কী করবে, রোজগারের কোনও উপায় খুঁজে পাওয়া যাবে কি না– এ-সব জানার জন্য সবাই ব্যাকুল। সুতরাং গুপীবল্লভের দুপয়সা আয় হচ্ছে। জ্যোতিষের সঙ্গে সে আরও একটা কাজ করে। ঘটকালি। অবশ্য খাটতে হয় প্রচুর। লোকের বাড়ি বাড়ি যাওয়া তো আছেই। দূরে যারা থাকে, নিয়মিত চিঠিপত্রে তাদের সঙ্গে যোগাযোগ রাখতে হয়।
বিনয়রা এতক্ষণে বুঝতে পারল, এই বয়সে গুপীবল্লভের এত ঘোরাঘুরির কারণটা কী। পেটের জন্য মানুষ কত কী-ই না করছে!
শুপীবল্লভ বলে যাচ্ছিল, আপনেরা দ্যাশের মানুষ। আপনজন। আপনেগো কাছে লুকাছাপা নাই। টাণ্ঠা মাণ্ঠা কইরা বাইচা তো থাকতে হইব। হুদা (শুধু কবিরাজি লইয়া থাকলে না খাইয়া মরতাম। অ্যাতিষ আর ঘটকালি কইরা ভালাই আছি।
দ্বারিক দত্ত গুপীবল্লভকে দেখার পর থেকেই তার পোশাক আশাক খুঁটিয়ে খুঁটিয়ে লক্ষ করছিলেন। নানা ব্যাপারে কথা বলতে বলতে প্রসঙ্গটা তোলার সুযোগ হয়নি। এবার জিজ্ঞেস করলেন, যতদূর মনে পড়ে, দেশে থাকতে সাদা ধুতি সাদা জামা পরতিস। এখানে এসে গেরুয়া ধরেছিস কেন?
গুপীবল্লভ বলল, ভ্যাক না ধরলে কি ভিখ মিলে দত্তমশয়? গেরুয়া দ্যাখলে মাইনুষে ভাবে সাধু-সন্ন্যাসী। তাগো মনে ভক্তিভাব জাগে। আমার উপর বিশ্বাস বাইড়া যায়। দ্যাশভাগের পর আগের দিন কি আর আছে? ফন্দিবাজি কইরা না চললে টিকা থাকন মুশকিল।
দ্বারিক দত্ত একটু হাসলেন।
গুপীবল্লভ জানালার বাইরে তাকিয়ে হঠাৎ চঞ্চল হয়ে উঠল। মেলা বেইল (অনেক বেলা) হইছে। আপনেরা ছান (স্নান) খাওয়া করেন। আইজ চলি–
দ্বারিক দত্ত ভীষণ ব্যস্ত হয়ে পড়েন, না-না, এই দুপুর বেলা না খেয়ে যাবি কী! এটা একটা কথা হল?
হাতজোড় করে গুপীবল্লভ বলল, আইজ হাতে সোময় নাই। বাগবাজারে একজনের লগে সাড়ে বারোটার ভিতরে দেখা করতে হইব। হের কাছে কিছু টাকা পামু। দেরি করলে দেখা পামু না।
তাহলে আর আটকাব না। মাঝে মাঝে আসিস কিন্তু।
আইতে তো হইবই। বিনয়ের দিকে আঙুল বাড়িয়ে গুপীবল্লভ বলল, উই ছুটোবাবুর লেইগা কতবার আইতে লাগব, ক্যাঠা জানে–
বিনয় প্রথমটা হতবাক। তারপর বলে, আমার জন্যে?
হ মাথা দোলাতে দোলাতে উঠে দাঁড়ায় গুপীবল্লভ।
কী ব্যাপার বলুন তো?
পরথম দিন আইলাম। আতথা কওনটা (আচমকা বলাটা) ঠিক হইব না। পরে ধীরেসুস্থে কমু। গুপীবল্লভের চোখেমুখে রহস্যময় হাসি ফুটে ওঠে।
দ্বারিক দত্ত এবং হিরণেরও কৌতূহল হচ্ছিল। কথাটা শোনার জন্য তারা প্রায় জোরই করতে থাকে। গুপীবল্লভ কিন্তু কিছুতেই মুখ খুলল না। তার পেল্লায় বাক্সটা তুলে নিয়ে হাসতে হাসতে চলে গেল।
ভীষণ অস্বাচ্ছন্দ্য বোধ করছিল বিনয়। কী বলবে নোকটা? ঝিনুকের কথা কি? দেশের মানুষজন যার সঙ্গেই দেখা হোক, শুরুতেই ঝিনুক সম্পর্কে জানতে চায়। কেউ সহানুভূতি জানায়, আহা উঁহু করে, কেউ আভাসে বুঝিয়ে দেয় অমন একটা মেয়ে নিজের থেকে চলে গিয়ে বিনয়কে বাঁচিয়ে দিয়েছে। নইলে সারাটা জীবন পুরোপুরি নষ্ট হয়ে যেত।
ঝিনুকের কথা নিশ্চয়ই গুপীবল্লভের জানতে বাকি নেই, কিন্তু তার সম্বন্ধে টু শব্দটিও করেনি সে।
হঠাৎ বিনয়ের মনে হল, ঝিনুক বা হিরণদের সম্পর্কে গুপীবল্লভের খুব একটা আগ্রহ নেই। জাফর শা রোডের এই বাড়ির ঠিকানা জোগাড় করে শুধু তারই জন্য এখানে হানা দিয়েছে, লোকটা। জানিয়ে গেছে, আবারও আসবে। আসবে বার বার।
যে-লোক সীমান্তের এপারে এসে রাতারাতি সাধুর ভেক ধরেছে সে যে খুবই চতুর এবং ধুরন্ধর তা বুঝতে অসুবিধা হয় না। গুপীবল্লভ তাকে নিয়ে কী মতলব এঁটেছে তার তলকূল পাচ্ছে না বিনয়। তীব্র অস্বস্তি তার মাথায় কাঁটার মতো বিধতে থাকে।
.
২০.
খান মঞ্জিল দেখে আসার পর দুটো দিন কেটে গেছে। অলস। মন্থর। ঢিলেঢালা। বিনয়ের অফিসে জয়েন করতে এখনও কদিন বাকি। কাজকর্মের মধ্যে থাকলে একঘেয়ে লাগে না। কিন্তু আপাতত উপায় কী?
এর ভেতর বাড়ি থেকে বেরোয়নি বিনয়। এই বিশাল শহরে তার চেনাজানা মানুষ খুব কম। একরকম হাতে গোনা। আনন্দদের বাড়ি সে কখনও যাবে না। বিমল গাঙ্গুলিদের বাড়ি যাওয়া যেত। কিন্তু ছায়া মায়ার জন্য এখনও কোনও চাকরি বাকরির ব্যবস্থা করা যায় নি। মদন বড়াল লেনে গেলে ওরা যখন বিপুল প্রত্যাশা নিয়ে তার মুখের দিকে তাকাবে কী বলবে বিনয়? না, আপাতত সেখানে যাওয়া যাবে না।
ঝুমাদের বাড়ির দরজা তার জন্য সারাক্ষণ খোলা। কিন্তু পাকিস্তান থেকে রামকেশব চলে এসেছেন। কিন্তু সেদিন তিনি ঝিনুক সম্বন্ধে যা সব বলেছেন, জঘন্য এবং কুৎসিত, তারপর আর সেখানে যাওয়ার প্রশ্নই নেই। বিনয় যায়নি।
ঝুমা তাদের কলেজে গিয়ে বার বার দেখা করতে বলেছে। সেখানে অবশ্য যাওয়া যায়। কিন্তু মেয়েটার মধ্যে রয়েছে কী যে প্রচণ্ড আকর্ষণ! কাছে গেলে বিনয়ের মনে হয়, বিচিত্র সম্মোহনে ঝুমা শিরাস্নায়ু অবশ করে দিচ্ছে। মনে হয়, নিজের ওপর নিয়ন্ত্রণ হারিয়ে যাচ্ছে! হাতের মুঠি থেকে আলগা হয়ে যাচ্ছে বন্ধু। নিশির ডাকের মতো ঝুমা মাঝে মাঝেই তাকে টানতে থাকে। কিন্তু নিজের অজান্তে যদি তার দিকে পা বাড়াবার কথা বিনয় ভাবেও, ঝিনুকের হাজার স্মৃতি পথ আটকে দাঁড়িয়ে পড়ে। তাই ঝুমার কলেজে যাওয়া হয়নি।
আশু দত্তর কাছে বা মুকুন্দপুরে গিয়েও খানিকটা সময় কাটিয়ে আসা যেত। কিন্তু এই তত ক দিন আগে আশু দত্তকে নিয়ে যুগলদের কলোনিতে ঘুরে এল। এত তাড়াতাড়ি তাদের কাছে ফের যাওয়ার মানে হয় না।
অনেকদিন থানায় গিয়ে ঝিনুকের খোঁজ নেওয়া হয়নি। বিনয় যে ভবানীপুর থেকে জাফর শা রোডে সুধাদের বাড়ি চলে এসেছে, এই ঠিকানা বদলের খবরটা ওসি দিবাকর পালিতকে জানিয়ে দেওয়া হয়েছিল। মানুষটি সহানুভূতিশীল। বলেছিলেন, রোজ রোজ কষ্ট করে থানায় যাওয়ার দরকার নেই। ঝিনুকের সন্ধান পাওয়া মাত্র তিনি বিনয়ের কাছে লোক পাঠিয়ে দেবেন। কাজেই থানায় যাওয়ার কথা ভাবলেও শেষপর্যন্ত যায়নি।
পরিচিত মানুষজনের কাছে না যাক, সারাক্ষণ বাড়িতে বসে না থেকে একা একা রাস্তায় কি লেকে খানিকটা ঘুরে আসা যেত না? যেত। কিন্তু বিনয়ের মন সায় দেয়নি। তার কারণ ঝিনুক।
সেদিন খান মঞ্জিল দেখে মধুসূদন ভট্টাচার্যের বাড়ি গিয়েছিল বিনয়রা। মধুসূদনের মেয়ে দীপালির কথা শুনতে শুনতে আতঙ্কে সিটিয়ে গেছে সে। আর বার বার ঝিনুকের মুখ চোখের সামনে ভেসে উঠেছে। প্রায় একই কাহিনি। করুণ। নিদারুণ কষ্টদায়ক।
ঝিনুককে আর কোনওদিনই পাওয়া যাবে না। তার কথা নতুন করে ভেবে ভেবে এই দুটো দিন আচ্ছন্নের মতো কাটিয়ে দিয়েছে বিনয়।
.
আজ সকাল থেকে জাফর শা রোডের ছোট দোতলা বাড়িটা জুড়ে তুমুল ব্যস্ততা শুরু হয়েছে।
নটা নাগাদ শওকত আলি তার দুই বন্ধু এবং লইয়ারকে সঙ্গে নিয়ে আসবেন। হিরণ কাল আনন্দদের বাড়ি গিয়ে তাকে আর সুনীতিকে বিশেষ করে বলে এসেছে। ওরা দুজনে তো আসবেই। হিরণ আগেই একজন উকিল ঠিক করে রেখেছিল। তিনিও ওই সময়েই চলে আসবেন। আজই হিরণদের রাজদিয়ার জমিজমা এবং বাড়ির সঙ্গে শওকত আলিদের খান মঞ্জিল এক্সচেঞ্জের পাকা ব্যবস্থা করা হবে। প্রায় মাস দুয়েক ধরে ব্যাপারটা কথাবার্তার স্তরে ছিল। সুধা আর সরস্বতী যেভাবে বেঁকে বসেছিলেন তাতে কী হতো, বলা মুশকিল। এবার সব অনিশ্চয়তার অবসান। হিরণরা খান মঞ্জিল-এর পুরোপুরি মালিকানা পেয়ে যাবে।
শওকত আলির সঙ্গে তার যে দুই বন্ধুর আসার কথা তারা এক্সচেঞ্জের সাক্ষী হবেন। উকিলরা বিনিময়ের যে বয়ান ঠিক করে স্ট্যাম্প কাগজে টাহপ করিয়ে নিয়েছেন তাতে ওই দুজনের সই থাকবে। আর হিরণদের তরফে সাক্ষী হবে বিনয় আর আনন্দ। আনন্দ আসবে আর সুনীতি আসবে না, তাই কখনও হয়? কলকাতায় আত্মীয় পরিজন বলতে তো একমাত্র ওরাই। এমন একটা শুভ কাজে আনন্দ সুনীতিরা না থাকলে চলে?
এতগুলো মানুষ আসবে। তাদের আপ্যায়নে যাতে বিন্দুমাত্র খুঁত না থাকে সেজন্য ভোরে ঘুম ভাঙার পর থেকেই তোড়জোড় চালাচ্ছে সুধা। হিরণের রুণ জেঠিমা তার দুর্বল, অথর্ব শরীর টেনে টেনে সুধাদের সঙ্গে হাত লাগিয়েছেন। না বললে শুনছেন না। কারও নিঃশ্বাস ফেলার সময় নেই এখন।
কালই বেশ খানিকটা কাজ এগিয়ে রেখেছে সুধারা। বাড়িটা ধুয়েমুছে তকতকে করে তোলা হয়েছে। বাইরের ঘরের সোফার গদির ওয়াড় আর পদাগুলো পালটে ফেলেছে তারা। মেঝেতে পেতে দিয়েছে রঙিন জুটের কার্পেট।
হিরণ অফিস থেকে তিনদিনের ছুটি নিয়েছিল। আজ আর সময় পাওয়া যাবে না। তাই কালই বাজার করে রেখেছে। বাড়ির লোকজন তো বটেই, তবে বিশেষ করে অতিথিদের, অর্থাৎ শওকত আলি, তার দুই বন্ধু এবং দুপক্ষের উকিলদের জন্য হবে লুচি, বেগুনভাজা, আলুভাজা, আলুকপির তরকারি, ছোলার ডাল। তাছাড়া দ্বারিক ঘোষের দোকান থেকে প্রচুর মিষ্টি আর চিনিপাতা দইও এনে রাখা হয়েছে।
সম্পত্তি বিনিময়ের কাজ সারতে বড় জোর ঘণ্টাখানেক কি ঘণ্টাদেড়েক। তারপর শওকতরা লুচি মিষ্টি খেয়ে চলে যাবেন। কিন্তু আনন্দ আর সুনীতিদের ছাড়া হবে না। সারাদিন এখানে কাটিয়ে সন্ধের পর তারা বাড়ি ফিরবে। তাদের জন্য রান্নার আয়োজনও কম হয়নি। তিন রকমের মাছ হবে। পাঁঠার মাংসের কোর্মা হবে। তাছাড়া নিরামিষ পদ আর দুইমিষ্টি তো আছেই।
নটা বাজতে না বাজতেই সবাই আসতে শুরু করল। প্রথমে সবান্ধবে উকিলসমেত এলেন শওকত আলি। ওঁরা এসেছেন ঘোড়ার গাড়িতে। হিরণরা প্রস্তুত হয়েই ছিল। বিনয়কে সঙ্গে করে সে খুব খাতির করে দোতলার বসবার ঘরে শওকতদের নিয়ে এল। দ্বারিক দত্ত সেখানেই ছিলেন। বুড়ো মানুষ। তার পক্ষে সিঁড়ি ভেঙে ওঠা-নামা করা কষ্টকর।
শওকতদের দেখে উঠে দাঁড়ালেন দ্বারিক দত্ত। হাতজোড় করে বললেন, বসুন, বসুন। আমার বয়েস সত্তর। শরীরও কাহিল হয়ে পড়েছে। তাই আপনাদের নিচে গিয়ে নিয়ে আসতে পারিনি।
আদাব জানিয়ে শওকত আলি বিব্রতভাবে বললেন, নানা, আপনি গেলে আমাদের খুব খারাপ লাগত। আদি বাড়ি বিহারে হলেও তিন পুরুষ কলকাতায় আছেন। পরিষ্কার বাংলা বলেন। বিন্দুমাত্র জড়তা নেই।
দ্বারিক দত্ত আগে শওকত আলিকে দেখেননি। তবে আন্দাজ করে নিয়েছিলেন। সকলে বসার পর হিরণ তাঁর সঙ্গে শওকতের পরিচয় করিয়ে দিলেন।
শওকত আলির বয়স চুয়ান্ন পঞ্চান্ন। দাড়িগোঁফ কামানো, লম্বাটে মুখ। মাথায় কাঁচাপাকা চুল ছোট করে ছাঁটা। চোখের তলায় কালির ছোপ। পরনে ঢোলা ফুল প্যান্ট আর লম্বা ঝুলের শার্টের ওপর মোটা উলের পুল-ওভার। পায়ে ফিতে-বাঁধা কাবলি চপ্পল। সমস্ত চেহারায় কেমন যেন বিষাদ মাখানো।
শওকত তাঁর সঙ্গীদের সঙ্গে দ্বারিক দত্তদের আলাপ করিয়ে দিলেন। তার বন্ধুদের একজন বেশ সুপুরুষ। টকটকে রং। মেদহীন শরীর। গালে অল্প অল্প দাড়ি। পরনে পাজামা এবং চিকনের কাজ করা ধবধবে পাঞ্জাবির ওপর শাল। শওকতেরই সমবয়সী হবেন। কলুটোলায় ওঁর আতর-সুর্মার কারবার। নাম সালমান সিদ্দিকি। ওঁরা উত্তরপ্রদেশের মুসলমান। তবে শওকতদের মত এই শহরের কয়েক পুরুষের বাসিন্দা।
শওকত আলির দ্বিতীয় বন্ধুটিও অবাঙালি। ওরা হায়দরাবাদের লোক। নাম শেখ মুনাব্বর। বেজায় ঢ্যাঙা এবং বোগা। চোখ কোটরে ঢোকানো। ভাঙা গালে ঘন দাড়ি। পরনে ঢোলা শেরওয়ানি কুর্তার ওপর লম্বা কোট। টেরিটি বাজারে তার বিরাট ফলের ব্যবসা।
ওঁদের উকিলটি হলেন নৃসিংহ রাহা। গোলাকার মাংসল চেহারা। গোল মুখ। গোল গোল চোখে গোল বাই-ফোকাল চশমা। পরনে ঢলঢলে সাদা প্যান্ট আর সাদা শার্টের ওপর কালো কোট।
শওকতরা আসার মিনিট পনেরো পর আনন্দ আর সুনীতি এল। ওরা এসেছে ট্যাক্সি করে। আনন্দ ওপরে উঠে বাইরের ঘরে বসল। সুনীতি সোজা চলে গেল ভেতর দিকে। সুধাদের কাছে।
প্রায় সঙ্গে সঙ্গে এসে হাজির হলেন হিরণের লইয়ার সুরঞ্জন লাহিড়ি। বয়স ষাটের ধারে কাছে। অটুট স্বাস্থ্য তাঁর। এই বয়সেও দুচারটের বেশি চুল পাকেনি। দাঁতগুলো সবই আসল এবং সাদা ধবধবে। চওড়া কপাল। মোটা ফ্রেমের চশমার আড়ালে শান্ত চোখ দুটিতে গভীর দৃষ্টি। যার দিকে তাকান, মনে হয় তার বুকের তল পর্যন্ত দেখতে পান। সমস্ত চেহারায় অদ্ভুত এক বুদ্ধির ঝলক। পরনে উকিলদের পোশাক। সাদা শার্ট এবং কালো কোট।
আনন্দ এবং সুরঞ্জনের সঙ্গে শওকতদের পরিচয় করিয়ে দেওয়া হল। অবশ্য সুরঞ্জন এবং নৃসিংহ রাহা পরস্পরকে চেনেন। পেশা এক। কাজের সূত্রে কোর্টে রোজই তাদের দেখা হয়। চেনাই তো স্বাভাবিক।
দ্বারিক দত্ত বয়সে সবার বড়। নিজেই আজকের অনুষ্ঠানের পরিচালকের দায়িত্ব তুলে নিলেন। কাজ শুরু করার আগে একটু চা খাওয়া যাক।
নৃসিংহ রাহা বললেন, শুধু চা কিন্তু
দ্বারিক দত্ত বললেন, আপাতত। কাজ হয়ে যাবার পর মিষ্টিমুখ না করিয়ে কিন্তু ছাড়ছি না।
সবাই হাসিমুখে চুপচাপ বসে থাকেন। যে কারণে আজ এখানে তারা জড়ো হয়েছেন সেটা সুচারুভাবে সমাধা হয়ে গেলে মিষ্টিমুখে কারও আপত্তি নেই।
হিরণকে বলতে হল না, ব্যস্তভাবে ভেতরে চলে গেল। দশ মিনিটের ভেতর সে আর উমা দুটো বড় ট্রেতে কয়েক কাপ চা আর প্লেট বোঝাই করে বিস্কুট এনে সেন্টার টেবলে রাখল।
চা খেতে খেতে দ্বারিক দত্ত শওকতকে বলেন, আপনাদের বাড়ি সেদিন দেখে এলাম। হিরণ সঙ্গে করে নিয়ে গিয়েছিল।
শওকত জিজ্ঞেস করেন, কেমন লাগল আমাদের বাড়ি?
ভাল। বেশ মজবুত মনে হল।
আমার আব্বাজান প্রায় সত্তর বছর আগে খুব যত্ন করে সেরা মেটিরিয়াল দিয়ে বাড়িটা তৈরি করিয়েছিলেন। চারতলার ভিত। একটু সারিয়ে টারিয়ে নিলে আরও পঞ্চাশ ষাট বছর নিশ্চিন্তে থাকা যাবে।
হিরণ এইসময় বলে ওঠে, আপনাদের বাড়ি তো আমরা দেখেছি। কিন্তু আমাদের রাজদিয়ার বাড়ি, জমিজমা সম্বন্ধে খোঁজ নেবেন বলেছিলেন। নিতে পেরেছিলেন কি?
হিরণের সঙ্গে শওকতের আগেই কথা হয়েছিল, টালিগঞ্জে তাঁদের তেতলা বাড়ির বিনিময়ে পাকিস্তানে তারা হিরণদের বিষয় সম্পত্তি কী পাবেন, সে ব্যাপারে যেন ভাল করে খবর নেন। দেশের যা অবস্থা, হিরণদের পক্ষে রাজদিয়ায় গিয়ে সে-সব দেখানো সম্ভব নয়। পরে যেন শওকতের মনে না হয়, তারা তাকে ঠকিয়েছে। শওকত জানিয়েছিলেন, এক আত্মীয় বেশ কিছুদিন আগে বাড়ি এক্সচেঞ্জ করে কলকাতা থেকে নারায়ণগঞ্জে চলে গেছে। নাম জাহাঙ্গির চৌধুরি। শওকত তাকে খবর পাঠিয়েছিলেন, সে যেন রাজদিয়ায় গিয়ে হিরণদের বাড়িটাড়ি নিজের চোখে দেখে আসে।
শওকত বললেন, হ্যাঁ। জাহাঙ্গির লোক মারফত আমাকে জানিয়েছে, আপনাদের বাড়িও খুব ভাল। চাষের জমিগুলোতে তিনবার ফসল হয়। এই ধরনের প্রপার্টিই আমি চাইছিলাম।
দ্বারিক দত্ত জিজ্ঞেস করলেন, আপনি খুশি তো?
হ্যাঁ, খুশি।
চা খাওয়া হয়ে গিয়েছিল।
উকিল সুরঞ্জন লাহিড়ি বললেন, বারোটা নাগাদ আমাকে অন্য এক জায়গায় পৌঁছতে হবে। এবার কাজটা সেরে ফেলা যাক।
সবাই তার কথায় সায় দিলেন।
ভারত এবং পাকিস্তান, এই দুই দেশে সম্পত্তি বিনিময়ের প্রক্রিয়াটা খুব একটা জটিল নয়। দ্বারিক দত্তর নামে রয়েছে রাজদিয়ার জমি-বাড়ি-বাগান-পুকুর ইত্যাদি। তিনি স্ট্যাম্প কাগজে সেগুলো দানপত্র করে দেবেন শওকত আলি খানকে। সাক্ষী থাকবে তার এবং শওকতের তরফে দুজন করে চারজন। একই পদ্ধতিতে শওকতও তার বাড়ি দ্বারিক দত্তকে লিখে দেবেন।
শওকতের দানপত্রের বয়ানটা আগেই তৈরি করেছিলেন তার উকিল নৃসিংহ রাহা। সেটা দ্বারিক দত্তদের উকিল সুরঞ্জন লহিড়ি খুঁটিয়ে দেখার পর সামান্য অদল বদল করে দুকপি টাইপ করা হয়েছে। একটা কপি আগেই সুরঞ্জনের কাছে পাঠানো হয়েছিল। অ্যাটাচি কেস থেকে সেট বার করে তিনি পড়তে লাগলেন।
আমি শওকত আলি খান, পিতা মরহুম রহমত আলি খান, পৈতৃক সূত্রে প্রাপ্ত কলিকাতাস্থ টালিগঞ্জের ১৮/২ আমিনুল হক স্ট্রিটে অবস্থিত ত্রিতল বসত গৃহ খান মঞ্জিল, মোট জমির পরিমাণ ছয় কাঠা সাড়ে তিন ছটাক, নিম্নলিখিত ব্যক্তিবর্গের উপস্থিতিতে, সজ্ঞানে, সুস্থ মস্তিষ্ণে, বর্তমানে কলিকাতাস্থ টালিগঞ্জের ১৩-এ জাফর শা রোডের বাসিন্দা, শ্রীদ্বারিক দত্তকে, পিতা রাজারাম দত্ত, আদি নিবাস পূর্ববঙ্গের (বর্তমানে পাকিস্তান) ঢাকা জিলার রাজদিয়া শহর, বিনামূল্যে দানপত্র করিয়া দিলাম। উক্ত খান মঞ্জিল-এর উপর এই দানপত্রে স্বাক্ষর করার মুহূর্ত হইতে আমার বা আমার পুত্রকন্যা বা আমার পরিবারের কাহারও কোনও অধিকার রহিল না। শ্রীদ্বারিক দত্ত মহাশয় এবং তাহার উত্তরাধিকারীরা অদ্য হইতে পুরুষানুক্রমে উহা ভোগদখল করিবেন।
পড়া হয়ে গেলে টাইপ-করা কাগজটা এবং একটা কলম শওকত আলির দিকে বাড়িয়ে দিয়ে সুরঞ্জন লাহিড়ি বললেন, নিচে সই করে দিন। তারপর সাক্ষীরা সই করবেন।
নীরবে কাগজটা টেবলে রেখে, কলম ধরে অনেকক্ষণ চুপচাপ বসে রইলেন শওকত। তার হাত ভীষণ কাঁপছিল, বার বার ঢোক গিলছিলেন। কণ্ঠমণিটা ক্রমাগত ওঠা-নামা করছে। দুচোখ বেয়ে ফোঁটায় ফোঁটায় জল ঝরতে লাগল তার।
সমস্ত ঘরটা লহমায় নিঝুম হয়ে গেল। তীব্র একটা কষ্ট ভেতরে ভেতরে শওকত আলি খানকে যে ভেঙেচুরে ফেলছে তা বুঝতে পারছিল বিনয়রা। এই যাতনার কারণটাও খুব স্পষ্ট।
অনেকটা সময় কেটে গেল।
উকিল বা ডাক্তারদের পেশাটাই এমন যে সহজে তারা অস্থির হয়ে পড়েন না। তবে নৃসিংহ রাহা সামান্য বিচলিত হয়েছিলেন। ঘরের নৈঃশব্দ্য ভেঙে একসময় নরম গলায় বললেন, সইটা করে ফেলুন শওকত সাহেব ।
শওকত আলি খান যেন শুনতেই পাচ্ছেন না। এই জগতেই বুঝি বা তিনি নেই। বহু দূরে, অন্য কোনও গ্রহে চলে গেছেন।
শওকতের পিঠে একখানা হাত রেখে নৃসিংহ বলতে লাগলেন, পাকিস্তানে চলে যাওয়াই যখন মনস্থ করে ফেলেছেন তখন শেষ মুহূর্তে এপারের বিষয় সম্পত্তির জন্যে মায়া করে কী লাভ? তাতে শুধু দুঃখ বাড়বে।
শওকত যেন ফের এই ঘরে ফিরে এলেন। হাতের পিঠ দিয়ে চোখ মুছে ধরা ধরা গলায় বললেন, ঠিকই বলেছেন রাহা সাহেব। পিছুটান রেখে লাভ নেই। বলে দানপত্রের নিচে সই করে দিলেন। তারপর বললেন, কত সাল আমরা ইন্ডিয়ায় আছি। আমার বাপজান, দাদা, পরদাদা, তাঁদের বাপ দাদা, পরদাদারা। জেনারেশনের পর জেনারেশন। এখন থেকে আমরা আর এ-দেশের কেউ না। পুরোপুরি বিদেশি হয়ে গেলাম– তাঁর স্নায়ুমণ্ডলী ভেদ করে অফুরান আক্ষেপ বেরিয়ে এল। সর্বস্ব হারানোর বেদনা।
নৃসিংহ রাহা পেশাদার কাজের লোক। মক্কেলের দুঃখে বেশিক্ষণ কাতর হয়ে থাকলে তার চলে না। এবার তিনি যান্ত্রিক নিয়মে সাক্ষীদের দিয়ে সইগুলো করিয়ে নিলেন। সইয়ের সঙ্গে তাদের ঠিকানা এবং তারিখ লিখিয়ে নেওয়া হল। মোট চারজন সাক্ষী।
শওকতের দুই বন্ধু তো বটেই, সেই সঙ্গে হিরণ আর বিনয়।
নৃসিংহ বললেন, আজকাল যেভাবে এক্সচেঞ্জ চলছে তাতে স্ট্যাম্প কাগজে সই-ই যথেষ্ট। তবে যদি মনে করেন, কোর্টে গিয়ে রেজিস্ট্রি করিয়ে নিতে পারেন।
শওকত বললেন, আপনি যেটা ভাল মনে করেন তাই করবেন।
হিরণ আগাগোড়া শওকত আলি খানকে লক্ষ করছিল। কথা বলছেন ঠিকই, কিন্তু কেমন যেন স্রিয়মাণ। সারা মুখে বিষাদ মাখানো। জন্মভূমির সঙ্গে নাড়ির সম্পর্ক ছিঁড়ে চিরকালের জন্য চলে যাওয়া কি সোজা কথা! কতকাল ধরে লোকটার বুকের ভেতর গোপনে রক্তক্ষরণ হতে থাকবে, কে জানে।
হিরণ ডাকল, শওকত সাহেব ।
শওকত মুখ ফিরিয়ে তাকালেন।
হিরণ বলতে লাগল, আপনার কষ্টটা বুঝতে পারি। কেন না আমরাও ভুক্তভোগী। দেশ ছেড়ে আমাদেরও চলে আসতে হয়েছে। সারা জীবনে এ দুঃখ ঘুচবে না।
এ-সব আবেগের কথা একবার শুরু হলে থামতে চায় না। সুরঞ্জন লাহিড়ির চলে যাবার তাড়া ছিল। তিনি কাজের কথায় চলে এলেন। নৃসিংহ রাহার কাছে দ্বারিক দত্ত এবং শওকত আলি খান, দুজনেরই টাইপ-করা দানপত্র ছিল। তিনি নৃসিংহকে বললেন, এবার দ্বারিক দত্ত মশায়ের দানপত্রটা পড়ে শোনান।
হ্যাঁ হ্যাঁ, নিশ্চয়ই। ব্যাগ থেকে টাইপ-করা পাকিস্তানের স্ট্যাম্প পেপার বার করলেন নৃসিংহ।
হিরণ হতবাক। কিছুক্ষণ পলকহীন তাকিয়ে থাকার পর বলল, পাকিস্তানি স্ট্যাম্প পেপার কোথায় পেলেন?
নৃসিংহর চোখ দুটো আধাআধি বুজে গেল। গোলাকার মুখে মিটি মিটি, চতুর হাসি ফুটে উঠেছে। লোকটা যে অতীব ধুরন্ধর সেটা ওই হাসিই বুঝিয়ে দেয়। বললেন, কোথায় পেলাম, কীভাবে পেলাম, সে-সব অবান্তর। রিফিউজি ছাড়াও রেগুলারলি কিছু লোক এপার থেকে বর্ডারের ওপারে যাচ্ছে। ওপার থেকে এপারে আসছে। তাদের কারও সঙ্গে দুচারটে পাকিস্তানি স্ট্যাম্প পেপার চলে আসা কি অসম্ভব ব্যাপার? না কী বলেন লাহিড়ি সাহেব? সুরঞ্জন লাহিড়ির দিকে একবার চকিত দৃষ্টিক্ষেপ করে, মুখ ফিরিয়ে টাইপ-কৰা লেখা পড়তে শুরু করলেন।
দ্বারিক দত্তর দানপত্রের বয়ান অবিকল শওকত আলি খানের বয়ানের মতোই। শুধু নামধামগুলো আলাদা। এখানে দ্বারিক দত্তর বাবা ও ঠাকুরদার নাম এবং রাজদিয়ায় তাদের বসত-বাড়ি এবং চাষের জমির অনুপুঙ্খ বিবরণ রয়েছে। পড়া শেষ হলে সেটা দ্বারিক দত্তর দিকে এগিয়ে দিয়ে সই করতে বললেন নৃসিংহ রাহা।
শওকতের মতো ততটা ভেঙে পড়েননি দ্বারিক দত্ত। দানপত্রে সই করে বিমর্ষ সুরে বললেন, দেশের সঙ্গে আমাদের সম্পর্কও চিরকালের মতো চুকেবুকে গেল। শওকতের দিকে ফিরে বললেন, আমাদের রাজদিয়ার বাড়ির তালাগুলোর দুগোছা করে চাবি আছে। এক গোছা হিরণ আপনাকে আগেই দিয়েছিল। অন্যটা আজই দিয়ে দেব। স্ত্রী ছেলেমেয়েদের নিয়ে আপনারা গিয়ে সেখানে সুখে শান্তিতে থাকুন। বলতে বলতে তার বুকের অতল স্তর ঠেলে দীর্ঘশ্বাস বেরিয়ে এল।
ঘরের আবহাওয়া আগেই ভারী হয়ে উঠেছিল। চারপাশে বিষাদ আরও ঘন হতে লাগল।
হাতজোড় করে শওকত আলি খান বললেন, আপনি, আপনার বাপদাদা, পরদাদা, ছেলে নাতি– কতকাল ধরে সবাই রাজদিয়ায় বাস করে এসেছেন। আমরা গিয়ে থাকব ঠিকই। কিন্তু ও-বাড়ি আপনাদেরই। পাকিস্তানে গেলে ওখানেই উঠবেন। আপনাদের জন্যে সবসময় একখানা ঘর তালাবন্ধ থাকবে। যখন যা, ওটা খুলে দেওয়া হবে।
ধন্যবাদ জানিয়ে দ্বারিক দত্ত বললেন, আমার যা বয়েস তাতে কি আর কোনওদিন পাকিস্তানে যেতে পারব! তাছাড়া ওখানকার যা হাল! সেই বাকিটা আর শেষ করলেন না।
শওকত আলি খান বললেন, চিরকাল কি এমন হাল থাকবে? সব বদলে যাবে চাচাজি দ্বারিক তার বাবার না হলেও কাকার বয়সী তো হবেনই। তাই চাচাজি বলা।
দ্বারিক দত্ত উত্তর দিলেন না।
শওকত এবার বললেন, আপনি যেতে না পারেন, হিরণবাবু আছেন। তার বয়েস কম, অনেক দিন বেঁচে থাকবেন। দেশের বাড়ি দেখতে যাবার ইচ্ছে কি কখনও তার হবে না?
দ্বারিক দত্ত বললেন, হয়তো হবে। হঠাৎ কিছু মনে পড়ায় ব্যস্ত হয়ে উঠলেন, উকিলবাবুরা যদি মনে করেন, আপনার দানপত্রটা এখানে রেজিষ্ট্রি হতে পারে, কিন্তু আমি পাকিস্তানে গিয়ে আমার দানপত্র রেজিস্ট্রি করে দিয়ে আসতে পারব না।
শওকত বললেন, আপনাকে এজন্যে কষ্ট করে এখন বর্ডারের ওপারে যেতে হবে না। তিনি সবিস্তার জানালেন, তার এত্মীয় জাহাঙ্গির যে হিন্দু ভদ্রলোকটির সঙ্গে প্রপার্টি এক্সচেঞ্জ করে নারায়ণগঞ্জে চলে গেছেন তিনি অনেক আগেই বাড়িঘর এক বিশ্বাসী মুসলমান বন্ধুর হেফাজতে রেখে কলকাতায় পালিয়ে এসেছিলেন। জাহাঙ্গিরের সঙ্গে এক্সচেঞ্জের কথাবার্তা তার কলকাতাতেই হয়েছিল। তিনি দ্বারিক দত্তর মতোই পাকিস্তানি স্ট্যাম্প পেপারে দানপত্র করে দিয়েছিলেন কিন্তু নিজে নারায়ণগঞ্জে আর যাননি। জাহাঙ্গির কীভাবে যেন আইনের দিক থেকে সেটা বৈধ করিয়ে নিয়েছে। শওকত আলি খানকে সে জানিয়ে দিয়েছে, সেরকম দরকার হলে সব ব্যবস্থা সে-ই করে দেবে। শওকত যত তাড়াতাড়ি পারেন দ্বারিক দত্তকে দিয়ে দানপত্র লিখিয়ে যেন পাকিস্তানে চলে যান।
তাহলে তো ভালই হয়।
একটু চুপচাপ।
তারপর দ্বারিক দত্ত ফের বলতে লাগলেন, পাকিস্তানে গেলে রাজদিয়ার বাড়িতে গিয়ে যে আমাদের থাকতে বলেছেন তাতে মন ভরে গেছে। একটা অনুরোধ করছি।
উৎসুক চোখে দ্বারিক দত্তর মুখের দিকে তাকান শওকত, কী অনুরোধ?
ইন্ডিয়ায় এলে আপনিও আপনাদের খান মঞ্জিল-এ এসে থাকবেন। যে ক দিন ইচ্ছে, থেকে যাবেন। কোনওরকম সংকোচ করবেন না।
বিনয় অবাক হয়ে শুনছিল। এই দ্বারিক দত্তই কিছুদিন আগে মুসলমানের প্রপার্টির সঙ্গে রাজদিয়ার বাড়িঘর এক্সচেঞ্জ করতে চাননি। অন্ধ সংস্কার তার রক্তে ডালপালা ছড়িয়ে রেখেছে কতকাল ধরে। তিনিই কিনা শওকতকে তাদের কাছে এসে থাকার আমন্ত্রণ জানাচ্ছেন।
শওকত বললেন, অনেক ধন্যবাদ চাচাজি। নতুন দেশে যাচ্ছি। সব গোছগাছ করে বসতে কতদিন লাগবে, কে জানে। ইন্ডিয়ায় কবে আসতে পারব তার ঠিক নেই। একটু চুপ করে থাকার পর হেসে ফের বললেন, তবে মরার আগে একবার আসবই। মানুষ যেখানে জন্মায়, যেখানে তার জীবনের বেশির ভাগটাই কেটে গেছে, সেই জায়গার ওপর নাড়ির টান থাকে, তাই না?
দ্বারিক দত্ত তো বটেই, ঘরের সবাই আস্তে আস্তে মাথা নাড়ে।
শওকত আলি খান কী ভেবে একেবারে ভিন্ন প্রসঙ্গে চলে যান, নতুন দেশে যাচ্ছি। সমস্ত কিছুই অজানা। আমার চেনা যারা কলকাতা থেকে পাকিস্তানে চলে গেছে তাদের বেশির ভাগই উঠেছে ঢাকায়, কেউ কেউ নারায়ণগঞ্জে। শুনেছি রাজদিয়া থেকে সে-সব টাউনে যেতে লঞ্চে পাঁচ সাত ঘণ্টা সময় লাগে। ওদের সঙ্গে চট করে দেখা করার উপায় নেই। এদিকে রাজদিয়ার কারওকে চিনি না। সেখানকার মানুষজন কীরকম হবে, আমাদের তারা পছন্দ করবে কি না, কে জানে। হয়তো নানা ঝাটে পড়তে হবে।
শওকত আলি খানকে বেশ ভাল লাগছিল বিনয়ের। মানুষটি ভদ্র। আবেগপ্রবণ। তিনি বুঝতে পারছিলেন, পিতৃভূমির সঙ্গে চিরকালের মতো সম্পর্ক চুকিয়ে অন্য দেশে চলে যেতে তার যে কষ্ট হচ্ছে ঠিক তেমনটাই হচ্ছে দ্বারিক দত্তদেরও। এখনকার উত্তেজনা, অশান্তি কেটে সুদিন এলে পাকিস্তানে গিয়ে তাদের কাছে হিরণদের থেকে আসার জন্য বলেছেন শওকত আলি। সেটা শুধু মুখের কথা নয়। যথেষ্ট আন্তরিকও। কিন্তু তার শেষ কথাগুলো শুনে চমকে উঠেছে বিনয়।
আবহমান কালের ভারতবর্ষকে ছিন্ন করে মুসলমানেরা আলাদা একটা ভূখণ্ড চেয়েছিল। সম্পূর্ণ নিজস্ব এক দেশ। নতুন মুসলিম জাহান। সেজন্য কত যে রাজনৈতিক টানাপোড়েন। কত দাঙ্গা। কত হত্যা। কলকাতা-নোয়াখালি-বিহার-পাঞ্জাব, সমস্ত ভারত জুড়ে কত যে রক্তের স্রোত বয়ে গেছে! শেষ পর্যন্ত পাকিস্তান কায়েম হল। আর সেখানেই ছেলেমেয়ে স্ত্রী, সবাইকে নিয়ে সপরিবারে চলে যাচ্ছেন শওকত। সদ্যোজাত মুসলিম দেশটিতে যাবেন, সেজন্য তার উল্লসিত হবার কথা। খুশিতে আত্মহারা। কিন্তু অপরিচিত পরিবেশে স্থানীয় লোকজন দুহাত বাড়িয়ে তাঁদের বুকে টেনে নেবে কি না, সে সম্বন্ধে শওকতের যথেষ্ট সংশয় রয়েছে।
বিনয় কী বলতে যাচ্ছিল, তার আগেই শওকত জিজ্ঞেস করেন, আপনারা রাজদিয়ায় জেনারেশনের পর জেনারেশন কাটিয়ে এসেছেন। ওখানকার মানুষগুলো কেমন? এখন থেকে তাদের সঙ্গেই তো আমাদের থাকতে হবে। বুঝতেই তো পারছেন, পড়োশি মনের মতো না হলে সুখশান্তি সব খতম। সারাক্ষণ ঝামেলা, অশান্তি নিয়ে থাকতে কি ভাল লাগে?
বিনয় ইতস্তত করতে থাকে। রাজদিয়া একসময় ছিল শান্ত। নির্ঞ্ঝাট। খাল-বিল-নদী আর অবারিত ধানের খেত দিয়ে ঘেরা প্রকৃতির সেই চোখজুড়ানো ভূমণ্ডলে কোথাও কোনও উত্তেজনা ছিল না। জীবন ধীর চালে বয়ে যেত। তিরতিরে, স্রোতের মতো। বাসিন্দারা ছিল সাদাসিধে। অকপট। তাদের চোখেমুখে সারল্য মাখানো থাকত। কিন্তু গেল কবছরে সব আমূল বদলে গেছে। এখন সর্বক্ষণ ভয়। আতঙ্ক। পারস্পরিক অবিশ্বাস। এসব বলতে গিয়ে থেমে গেল বিনয়।
কিন্তু উত্তরটা দিলেন দ্বারিক দত্ত, রাজদিয়ার মানুষ খুবই ভাল ছিল। এতকাল আমরা কী আনন্দে যে পাশাপাশি থেকে এসেছি। কিন্তু এখন আর আগের মতো সবকিছু নেই। তবে —
সামনের দিকে ঝুঁকে শওকত জিজ্ঞেস করলেন, তবে কী?
আপনাদের কোনও ভয় নেই। আপনারা বিপদে পড়েন, এমন কিছুই ওরা করবে না।
ইঙ্গিতটা পরিষ্কার। স্বজাতের মানুষজনকে রাজাকাররা নিশ্চয়ই রেহাই দেবে।
তবু কোথায় যেন খানিক ধন্দ থেকেই যায় শওকতের। একটু চিন্তা করে তিনি বলেন, আপনার একটা পরামর্শ চাইছি চাচাজি
বলুন
রাজদিয়ায় গিয়ে যদি অসুবিধায় পড়ি, কার কাছে যাব? মানে যিনি আমাকে সাহায্য করতে পারবেন
কিছুক্ষণ চুপ করে থাকেন দ্বারিক দত্ত। তারপর বলেন, একজনের কথা বলতে পারি। নির্দ্বিধায় আপনি তার কাছে যেতে পারেন।
কে তিনি?
আমার বন্ধু হেমনাথ মিত্র। বিনয়ের দাদা (দাদু)। আপনি নিশ্চয়ই জানেন, পার্টিশান হয়ে যাবার পর লাখ লাখ হিন্দু ইন্ডিয়ায় চলে এসেছে। রোজই দলে দলে আসছে। আবার লক্ষ লক্ষ হিন্দু পাকিস্তানে থেকেও গেছে। তারা ভিটেমাটি ছেড়ে ইন্ডিয়ায় আসবে না। হেমনাথ তাদেরই একজন। রাজদিয়ার সে সব চাইতে রেসপেক্টেড পার্সন। আমাদের সেই ছোট্ট টাউনটা ঘিরে তিরিশ চল্লিশটা গ্রামের সব মানুষ, হিন্দুই হোক কি মুসলমান হোক, তাকে সম্মান করত। যতদূর জানি, এখনও করে। হেমনাথ যে আজীবন কত মানুষকে কত ভাবে সাহায্য করেছেন, বিপদের দিনে সবার পাশে গিয়ে দাঁড়িয়েছেন তার অনুপুঙ্খ বিবরণ দিয়ে দ্বারিক দত্ত বললেন, সে কারওকে ফেরায় না। তার দরজা সব সময় সকলের জন্যে খোলা।
শওকতের দুর্ভাবনা কিছুটা কেটে যায়। উৎসুক সুরে বলেন, মেহেরবানি করে আমার সম্বন্ধে, ওঁকে একটা চিঠি লিখে দেবেন?
নিশ্চয়ই দেব। আপনি তো এখনও কদিন ইন্ডিয়ায় আছেন। চিঠিটা এর মধ্যে লিখে রাখব। আপনি নিজে এসে নিয়ে গেলে খুশি হব। কারণ আপনার সঙ্গে আর একবার দেখা হবে। নইলে কারওকে পাঠাবেন। তার হাতে দিয়ে দেব।
আমি নিজেই আসব।
খুব ভাল।
হঠাৎ বিনয়ের মনে হয়, দ্বারিক দত্ত বেশ কিছুদিন আগে ইন্ডিয়ায় চলে এসেছেন। দেশের হাল তখন যা দেখে এসেছিলেন, এর ভেতর তার চাইতে ঢের খারাপ হয়ে গেছে। এখন আতঙ্ক অনেক বেশি তীব্র। দিনকে দিন সমস্ত বদলে যাচ্ছে। আজ যতটা খারাপ, কাল তার চেয়ে আরও খারাপ। হেমনাথ এই মুহূর্তে কী অবস্থায় আছেন, বিপুল সম্মান নিয়ে তার পক্ষে পাকিস্তানে থাকা সম্ভব হচ্ছে কি না, কিছুই জানা নেই।
নিত্য দাস তার যে চিঠিখানা দিয়ে গিয়েছিল, তারপর দুসপ্তাহের মতো কেটে গেছে। এর মধ্যে রাজদিয়ায় কী ঘটে চলেছে, কলকাতায় বসে সেই সব ঘটনাপ্রবাহের হদিস পাওয়া অসম্ভব। নিত্য দাসও আর আসেনি যে তার কাছ থেকে সেখানকার কোনও খবর পাওয়া যাবে। প্রয়োজন হলে শওকতের জন্য হেমনাথের পক্ষে এই মুহূর্তে কতটা কী করা সম্ভব, সে সম্পর্কে যথেষ্ট সন্দেহ আছে।
চকিতে অন্য একজনের মুখ বিনয়ের চোখের সামনে ভেসে ওঠে। মোতাহার হোসেন চৌধুরি। হেমনাথের পর ওই অঞ্চলের সবচেয়ে সম্মানিত মানুষ। হিন্দু মুসলমানের বিভাজন কোনওদিনই মেনে নেননি। দুই সম্প্রদায়ের ভেদ-বিভেদ যখন মাথা চাড়া দিয়ে মারাত্মক পর্যায়ে পৌঁছল, কী কষ্টই না পেয়েছেন! দেশভাগের পর একেবারে ভেঙে পড়েছিলেন। বিনয় তো সেইসময় দেখেছে, সারাক্ষণ মুহ্যমান হয়ে থাকতেন মোতাহার হোসেন। মনে হতো, মানুষ নয়, একটা ভগ্নস্তূপ।
সেই ছেচশ্লিশ সাল থেকে রাজদিয়ার বেশির ভাগ লোকজন রাতারাতি পালটে গেল। দুদিন আগেও যারা হেসে হেসে কথা বলত, তাদের মুখ থেকে হাসি উধাও হল। তখন তাদের দুচোখে ঘৃণা। সন্দেহ। কিন্তু মোতাহার হোসেন চৌধুরি একই রকম থেকে গেলেন। হেমনাথের মতো তিনিও অন্যের জন্য দুহাত বাড়িয়ে রেখেছেন।
মোতাহার হোসেনের কী জাত, কোন সম্প্রদায়, এ নিয়ে রাজদিয়ার কেউ কখনও মাথা ঘামায়নি। তিনি মাস্টার মশায়, শ্রদ্ধেয় গুরুজন। ব্যস, এ-ই ছিল তার একমাত্র পরিচয়। বাকি সব কিছুই অনাবশ্যক। অর্থহীন।
কিন্তু এই মুহূর্তে আচমকা বিদ্যুৎচমকের মতো বিনয়ের মাথায় যা খেলে গেল তা হল, মোতাহার হোসেন হিন্দু-মুসলমানের পারস্পরিক বিদ্বেষ যতই অপছন্দ করুন, দেশভাগ যতই তার বুকে শেল বিধিয়ে দিক, তিনি একজন মুসলমান। পাকিস্তানের এখন যা পরিস্থিতি তাতে হেমনাথ মিত্রের চেয়ে মোতাহারই হয়তো অনেক বেশি উপকার করতে পারবেন।
বিনয় শওকতকে বলল, আমিও একজনকে চিঠি লিখে দেব। তার সঙ্গেও দেখা করবেন।
শওকত জিজ্ঞেস করলেন, কার কথা বলছেন?
বিনয় মোতাহার হোসেন সম্পর্কে বিশদভাবে জানায়।
এইসব কথাবার্তার মধ্যেই দুই আইনজ্ঞ দুনম্বর দানপত্রে সাক্ষীদের দিয়ে সই-সাবুদ করিয়ে নিয়েছেন।
প্রতিটি দানপত্রের দুটো কপি করা হয়েছে। আপাতত একটা করে কপি দুই উকিলের কাছে থাকবে। পরে সেগুলো তাদের মক্কেলদের দেওয়া হবে।
যে-উদ্দেশ্যে আজ জাফর শা রোডের এই বাড়িটিতে এতগুলো মানুষ জড়ো হয়েছে তা সুচারুভাবে শেষ হল। কোথাও এতটুকু ত্রুটি নেই।
এবার আপ্যায়নের পালা।
হিরণ ভেতরে গিয়ে খবর দিতেই সুধা, সুনীতি এবং উমা লুচি তরকারি মিষ্টি-টিষ্টি নিয়ে এল।
.
অতিথিরা চলে যাবার ঘণ্টাদেড়েক পর খাবার ঘরে ডেকে নিয়ে গিয়ে দ্বারিক দত্তদের খেতে বসিয়ে দিল সুধা। সুনীতিদের মতো এ-বাড়িতেও টেবল-চেয়ারে নয়, মেঝেতে সুতোর ফুল-তোলা আসন পেতে খাওয়ার ব্যবস্থা।
প্রথমে পুরুষেরা খাবে। তারপর সুধা সুনীতি উমা এবং সরস্বতী।
মুখোমুখি খেতে বসেছিল হিরণরা। একদিকে সে আর বিনয়। অন্যদিকে দ্বারিক দত্ত এবং আনন্দ। পরিবেশন করছিল সুধা আর সুনীতি। উমা তাদের হাতে এটা সেটা এগিয়ে দিতে লাগল দরকার মতো। রান্না হয়েছে প্রচুর। উমাকে সঙ্গে নিয়ে দশভুজা হয়ে সব প্রায় একাই করে ফেলেছে সুধা। সুনীতি এ-বাড়িতে এসেছে বেলা করে। এসেই রান্নায় হাত লাগিয়েছে। সেও দু-একটা পদ বেঁধেছে।
খেতে খেতে নানা কথা হচ্ছিল। তার সবটাই আজকের এই দানপত্রের বিষয়ে। আনন্দ বলছিল, ক, কলকাতায় তোমাদের একটা ভাল প্রপার্টি হল।
হিরণ খুব খুশি। দুটো মাস প্রচণ্ড মানসিক চাপে ছিল সে। দ্বারিক দত্ত আর সরস্বতী যেভাবে বেঁকে বসেছিলেন তাতে মনে হয়েছিল খান মঞ্জিল হাতছাড়া হয়ে যাবে। আজ সব দুর্ভাবনার অবসান। এতদিনের দৌড়ঝাঁপ সার্থক।
হিরণ হেসে হেসে বলল, তা হল। কোনওদিন ভাবিনি, কলকাতায় আমরা বাড়ি করতে পারব।
আনন্দ বলল, যত তাড়াতাড়ি পার, বাড়িটা সারিয়ে টারিয়ে নাও ।
তা তো নিতেই হবে। দুচারদিনের ভেতর প্রভিডেন্ট ফান্ডের লোনের জন্যে অ্যাপ্লাই করব।
তার পরও যদি কিছু টাকা দরকার হয়, আমাকে বোলো। লজ্জা কোরো না।
আগে দেখি কতটা পাওয়া যায়। তাতে না কুলোলে আপনার কাছে হাত পাততেই হবে।
একটু ভেবে আনন্দ জিজ্ঞেস করল, বাড়িটার নাম খান মঞ্জিলই থাকবে না কি?
হিরণ মাথা নেড়ে বলে, না না, দাদুর সঙ্গে আগেই কথা হয়েছে অন্য একটা নাম দিতে হবে। সবে তো আজ দানপত্র হল। পরে সবাই মিলে বসে নামটা ঠিক করে নেব। সেদিন সুনীতি দিদি আর আপনাকেও ডাকব। এর মধ্যে আপনারাও নাম ভাবতে থাকুন। আমরাও ভাবি। যেটা বেশি ভোট পাবে সেই নামই রাখা হবে।
খেতে খেতে বিনয় লক্ষ করছিল, দ্বারিক দত্ত কোনও মন্তব্য করছেন না। চুপচাপ খেয়ে যাচ্ছেন। কিছু একটা চিন্তার ভেতর মগ্ন হয়ে আছেন। কেমন যেন ঝিম-ধরা ভাব। অথচ খানিক আগে শওকতরা যখন ছিলেন, অনবরত কথা বলছিলেন।
কী ভাবছেন তিনি? দেশের বাড়িঘর জমিজমা ফেলে চলে আসতে হয়েছে। হয়তো বেদখল হয়ে যেত, তবু বলা যেত, সে-সব তাঁদেরই। তারাই রাজদিয়ার ওই সম্পত্তির বৈধ স্বত্বাধিকারী। কিন্তু দানপত্রে সই করার পর রাজদিয়ার সঙ্গে সম্পর্কের যে পলকা গিটটা ছিল, পট করে সেটা ছিঁড়ে গেল। সেই জন্যই কি দ্বারিক দত্ত এমন নিঝুম? এমন বিমর্ষ?
খাওয়াদাওয়ার পর সবাই ঘণ্টা দুই বিছানায় গড়িয়ে নিল। তারপর শীতের বেলা ঢলে পড়লে চা খেয়ে আনন্দ আর সুনীতি বেরিয়ে পড়ল। ওরা বাড়ি ফিরে যাবে। হিরণ এবং বিনয় ওদের এগিয়ে দিতে সঙ্গে সঙ্গে চলল।
পাশাপাশি হাঁটতে হাঁটতে আনন্দ বিনয়কে বলছিল, তোমার অফিসে জয়েন করার সময় কিন্তু হয়ে এসেছে। আর মাত্র পাঁচ দিন বাকি। মনে আছে তো?
বিনয় ঘাড় কাত করল, নিশ্চয়ই
সেদিন সকালে এখানে এসে তোমাকে সঙ্গে করে অফিসে নিয়ে যাব। মানে প্রথম দিন
কলকাতার রাস্তাঘাট এর মধ্যেই অনেকটা সড়গড় হয়ে গেছে বিনয়ের। সেন্ট্রাল অ্যাভেনিউতে তাদের অফিসে চোখ বুজে সে চলে যেতে পারবে। টালিগঞ্জ থেকে ট্রাম বা বাসে ধর্মতলা, সেখান থেকে সেন্ট্রাল অ্যাভেনিউ ধরে যে বাসগুলো শ্যামবাজারের দিকে যায় তার কোনও একটা ধরলেই হল। তাদের অফিসের সামনেই স্টপেজ। তাছাড়া বিনয় নাবালক নয় যে তাকে অফিসে পৌঁছে। দিতে হবে। তবে আনন্দ যখন চাইছে তখন তার মুখের ওপর না বলল না সে।
কিছুক্ষণ নীরবতা।
তারপর গলা নামিয়ে বিব্রতভাবে আনন্দ বলল, বলার মুখ নেই, তবু বলছি। মা তোমাকে একবার আমাদের বাড়ি যেতে বলেছে।
চকিতে হেমনলিনীর চেহারাটা চোখের সামনে ফুটে ওঠে। নিষ্ঠুর, হৃদয়হীন এক মহিলা। দাঁতে দাঁত চেপে থাকে বিনয়। উত্তর দেয় না।
ভীষণ অস্বস্তি হচ্ছিল আনন্দর। সে বলে, জানি, আমাদের ভীষণ অন্যায় হয়ে গেছে। তবু বলছি, যদি তোমার ইচ্ছে হয়, একবার যেও।
বিনয় এবারও চুপ। এই জীবনে হেমনলিনীর মুখদর্শন করার ইচ্ছা তার নেই। বড় রাস্তায় এসে সুনীতি আর আনন্দকে একটা ফাঁকা ট্যাক্সিতে তুলে দিয়ে সে আর হিরণ বাড়ি ফিরে আসে।
২১.
হিরণদের রাজদিয়ার জমিবাড়ি এক্সচেঞ্জের পাকাপাকি ব্যবস্থা হয়ে যাবার দুদিন বাদে হঠাৎ লাফাতে লাফাতে নিত্য দাস এসে হাজির। সে এল সন্ধের পর। বেশ কিছুদিন বাদে তাকে সুধাদের বাড়িতে দেখা গেল।
এর মধ্যে হিরণ অফিস থেকে ফিরে এসেছিল। এখন বাড়িতে রয়েছে সে, বিনয়, দ্বারিক দত্ত এবং উমা। সুধা আর সরস্বতী নেই। কাছেই এক বাড়িতে সত্যনারায়ণের পুজো। ওঁরা বিশেষ করে যাবার জন্য বলে গিয়েছিলেন। সরস্বতী আগের তুলনায় ইদানীং অনেকটাই ভাল। জবুথবু ভাব আর ততটা নেই। মোটামুটি হাঁটাচলা করতে পারেন। সুধা তাঁকে নিয়ে পুজোবাড়িতে গেছে। পুজো শেষ হলে গীতাপাঠ হবে। তারপর প্রসাদ নিয়ে ওদের ফিরতে ফিরতে রাত হয়ে যাবে।
অনাত্মীয় লোকজন এলে যেমনটা করা হয়, নিত্য দাসকেও তেমনি বাইরের ঘরে বসানো হয়েছে। ওখানেই রয়েছে বিনয়, হিরণ এবং দ্বারিক দত্ত।
আজ সেই বিকেল থেকেই জাঁকিয়ে শীত পড়েছে। যত সময় যাচ্ছে, ঠাণ্ডার দাপট ততই বেড়ে চলেছে। কনকনে হাওয়া ছেড়েছে উত্তর দিক থেকে। চামড়ায় লাগলে মনে হয়, ছুরির ফলা কেটে কেটে বসে যাচ্ছে। সেই সঙ্গে গাঢ় হয়ে নামছে কুয়াশা।
দ্বারিক দত্তর পরনে মোটা খদ্দরের ধুতি, পাঞ্জাবি এবং সোয়েটারের ওপর শাল। মাথায় কানঢাকা উলের টুপি। বিনয় আর হিরণের গায়ে ঘরে পরার পোশাক। পাজামা এবং পাঞ্জাবির ওপর ভারী পুল-ওভার। নিত্য দাসও তুষের রোঁয়াওলা চাদর দিয়ে মাথা ঢেকে আষ্টেপৃষ্ঠে নিজেকে জড়িয়ে নিয়েছে।
উত্তুরে বাতাস রুখবার জন্য ঘরের সব দরজা-জানালা সেই বিকেল থেকে বন্ধ। তবু অদৃশ্য ছিদ্র দিয়ে ঘরের ভেতর হিম এসে ছুঁচের মতো হাড়ের মধ্যে ঢুকে যাচ্ছে।
টালিগঞ্জের এই এলাকাটায় মশাদের প্রচণ্ড উৎপাত। বেলা পড়ে এলে তারা ঝাঁকে ঝাকে চারপাশের বাড়িগুলোতে হানা দিতে থাকে। দরজা-জানালা বন্ধ করেও রেহাই নেই। মশাদের একটা পল্টন ঠিক ফাঁক খুঁজে খুঁজে হিরণদের এই বাইরের ঘরটায় চলে এসেছে। পিন পিন আওয়াজ তুলে সমানে চক্কর দিচ্ছে। আর তাক বুঝে চারটি মানুষের শরীরে যেখানে যেখানে খোলা জায়গা নজরে পড়ছে, ঝাঁপিয়ে পড়ে হুল বেঁধাচ্ছে।
উমা চা-বিস্কুট দিয়ে গিয়েছিল। একটা কাপ তুলে সশব্দে লম্বা চুমুক দিয়ে নিত্য দাস বলল, ভাবছিলাম কাইল দিনের বেইলে আহুম। কিন্তুক শুনাশুন একখান কথা কানে আইতে আইজই লৌড়াইয়া আইলাম।
অন্য সবাইও চায়ের কাপ তুলে নিয়েছিল। হিরণ জিজ্ঞেস করল, কী শুনে দৌড়ে এলেন?
প্রশ্নটার উত্তর না দিয়ে নিত্য দাস বলে, এইটা কি ভালা হইল হিরণ ভাই?
আপনার কথা কিছুই তো বুঝতে পারছি না। কোনটা ভাল হল না?
এই যে দ্যাশের বাড়ি-জমিন এচ্চেঞ্জ করলেন, হেই খবরটা একবার আমারে জানাইলেন না?
হিরণ অবাক। পলকহীন কিছুক্ষণ তাকিয়ে থাকার পর সে বলে, আপনাকে জানাবার কথা কি ছিল?
অনুযোগের সুরে নিত্য দাস বলল, হেয়া আছিল না। কিন্তুক আমি আপনেগো দ্যাশের লোক। আপনে তো জানেন, আমি হিন্দুস্থান-পাকিস্থানের সোম্পত্তি এক্ষেঞ্জের কারবার করি। আগে যেইদিন আইছিলাম, ঠিকানা দিয়া গ্যাছি। একখান পোস্টোকার্ড ছাইড়া দিলে কবে চইলা আইতাম।
লোকটা কী চাইছে, বুঝতে না পেরে তাকিয়েই তাকে হিরণ।
নিত্য দাস এবার বলে, রাইজদায় আপনেগো দুই-ফসলী ষাইট কানি সরস চাষের জমিন, বাগ বাগিচা, পুকৈর, বসত বাড়ি–হেই হগলের বদলে পাইলেন কিনা খান মঞ্জিল। যাইট সত্তর বছরের পুরানা একখান দালান।
অপার বিস্ময়ে হিরণ জিজ্ঞেস করে, খান মঞ্জিল-এর সঙ্গে আমাদের বাড়িটাড়ি এক্সচেঞ্জ করেছি, আপনি জানলেন কী করে?
এক বচ্ছরের উপুর এই কাম করতে আছি হিরণভাই। ম্যালা (অনেক) খবর আমারে রাখতে হয়। কারা ইন্ডিয়ার সোম্পত্তি বদলাবদলি কইরা পাকিস্থানে যাইতে চায়, কারা পাকিস্থান থিকা একই উদ্দিশ্য লইয়া ইন্ডিয়ায় আইতে চায়–এই হগল না জানলে কারবার চালামু ক্যামনে?
হিরণ উত্তর দিল না।
এদিকে বিনয় একদৃষ্টে নিত্য দাসকে লক্ষ করছিল। রাজদিয়া থেকে হেমনাথের চিঠি এসেছে কি না, জানার জন্য সে ব্যাকুল হয়ে উঠেছে। কিন্তু জিজ্ঞেস করার সুযোগ পাচ্ছে না।
নিত্য দাস বলে ওঠে, আমার হাতে আরও বড় গাহেক (খদ্দের) আছিল। আপনেগো জমিন বাড়ির বদলে এই টালিগুঞ্জেই খান মঞ্জিল-এর দ্যাড়া (দেড় গুণ) বাড়ি আর পেরায় নয় কাঠা জমিন পাইয়া যাইতেন। আর হেই বাড়িও খান মঞ্জিল-এর লাখান অত কালের পুরানা না। একটু থেমে ফের শুরু করে, আপনেগো জবর লুকসান হইয়া গ্যাল। আমিও মধ্যিখান থিকা ফাঁকে পইড়া গ্যালাম। আপনেগো কাছ থিকা বেশি কিছু নিতাম না; কিন্তু অন্য পক্ষ কম কইরা পাঁচ সাত হাজার নিয্যস (নিশ্চয়) দিত। ইস, দানপত্র করনের আগের দিনও যদিন ট্যার পাইতাম, খান মঞ্জিল এর এচ্চেঞ্জটা আটকাইয়া দিতাম।
নিত্য দাসের এত মনস্তাপ, এমন আফসানির কারণ এতক্ষণে বোধগম্য হল। বিরাট অঙ্কের দালালিটা হাতছাড়া হয়ে যাওয়ায় শোক উথলে উঠেছে তার।
হিরণ আস্তে আস্তে মাথা নাড়ে, তা পারতেন না।
ক্যান?
অনেক আগেই শওকত আলি খানের সঙ্গে এক্সচেঞ্জের কথাবার্তা বলে রেখেছিলাম। তখনও আপনি আমাদের এ-বাড়িতে আসেননি। দাদু আর জেঠিমা সেই সময় পাটনায়। দেশের জমিজমার বদলে মুসলিম প্রপার্টি নিতে ওঁদের ভীষণ আপত্তি ছিল। সুধারও মত ছিল না। পরে অবশ্য সবাই রাজি হল। শওকত সাহেব আমাদের আশায় এতদিন অপেক্ষা করে ছিলেন। তাকে কি ফট করে না বলে দেওয়া যায়?
দ্বারিক দত্ত নিঃশব্দে দুজনের কথা শুনে যাচ্ছিলেন। এবার মাথা ঝাঁকাতে ঝাঁকাতে বললেন, কথা যখন দেওয়া হয়েছে তার নড়চড় করা ঠিক হতো না।
নিত্য দাস থতমত খেয়ে গেল। নিমেষে সামলে নিয়ে গলার স্বর একটু উঁচুতে তুলে বলল, একখান কথা কমু, কিছু মনে কইরেন না। আপনেরা অহনও সইত্য যুগে পইড়া আছেন। দিনকাল আর আগের লাখান নাই। যা করলে লাভ বেশি হেয়াই করন উচিত। যদিন সুযুগ পাওন যায় হেইটা পুরা উশুল কইরা নেওন হইল বুদ্ধিমানের কাম। কারে শুকনা মুখের কথা দিছিলেন হেয়া ধইরা বইয়া থাকলে চলে?
নিত্য দাস নামে এই ধুরন্ধর লোকটা জগতে মাত্র কয়েকটা জিনিসই বোঝে। অনেক টাকা। অনেক লাভ। আর সুযোগ এলে পুরোপুরি সেটা কাজে লাগাবার জন্য সারাক্ষণ চোখকান খোলা রাখা।
একনাগাড়ে উপদেশ বর্ষণ করে হাঁফিয়ে পড়েছিল নিত্য দাস। একটু দম নিয়ে আবার আরম্ভ করে, দ্যাশের অত সোম্পত্তির বদলে আপনেরা পাইলেন মোটে ছয় কাঠা জমিন আর পুরানা একখান দালান। আর আমার কপালে ঠনঠনঠন। একটা ঘষা আধলাও জুটল না। হগলই অদ্দিষ্ট। আক্ষেপে তার গলা বুজে আসে।
খানিক চুপচাপ।
যার জন্য এতক্ষণ অস্থির হয়ে ছিল, এই ফাঁকে সেটা বলে ফেলে বিনয়, অনেক দিন পর আপনি এলেন। আর দু-একদিন দেখে আপনার বাড়িতে যেতাম। কেন জানেন? দাদুকে যে সেই চিঠি লিখেছিলাম তার উত্তর এখনও পাইনি। রাজদিয়া থেকে তার চিঠি কি এসেছে?
আস্তে মাথা নাড়ে নিত্য দাস, না। তয় (তবে) আমার হেই লোকটা, জয়নাল যার নাম, ঢাকা আর ফরিদপুর থিকা চিঠিপত্তর আইনা বর্ডারে পৌঁছাইয়া দ্যায়, হেয় খবর পাঠাইছে পরের হপ্তায় হ্যামকত্তার চিঠি লইয়া আইব।
দাদুর জন্যে ভীষণ দুশ্চিন্তায় আছি।
চিন্তা তো হওনের কথাই। হ্যামকত্তার চিঠি যে আর কয়দিনের মইধ্যেই পাইবেন হেই কথাখান কওনের লেইগা কাইল আইতাম। কিন্তু হিরণ ভাইগো সোম্পত্তি এচ্চেঞ্জের খবর পাইয়া আইজই চইলা আইছি।
দাদু আর দিদারা কেমন আছেন কিছু জানেন?
না।
দিন কুড়ি আগে দাদু যে চিঠিটা পাঠিয়েছিলেন তাতে লিখেছেন, রাজদিয়ার অবস্থা দিনকে দিন খুব খারাপ হচ্ছে। এখন ওখানে কী চলছে, কে জানে।
নিত্য দাস বলে, বডারে জয়নালের লগে দেখা না হওন তরি (পর্যন্ত) কিছুই কইতে পারুম না। আর তো কয়টা দিন। হের পর হ্যামকত্তার চিঠি আইনা দিমু। হগল জানতে পারবেন। তদ্দিন এটু ধৈয্য ধইরা থাকেন।
সরকারি ডাক বিভাগে এখনও ঠিকমতো কাজ হচ্ছে না। প্রায় অচল। হেমনাথের সঙ্গে যেটুকু যোগাযোগ সবই নিত্য দাসের মারফত। তার নোকজন পূর্ব পাকিস্তানের, বিশেষ করে ঢাকা আর ফরিদপুরের নানা জায়গায় ছড়িয়ে আছে। তারা ওই দুই ডিস্ট্রিক্টের হিন্দুদের চিঠিপত্র বা অন্যান্য খবরাখবর বর্ডার অবধি পৌঁছে দেয়। সীমান্তের এপারেও বেশ কিছু লোককে কাজে লাগিয়েছে নিত্য দাস। তারা এখানকার মুসলমানদের চিঠি টিঠি সীমান্তে নিয়ে গিয়ে নিত্যর ওপারের লোকেদের হাতে তুলে দেয়। তেমন জরুরি কিছু হলে স্বয়ং নিত্যকেই বর্ডারে গিয়ে তার পাকিস্তানি এজেন্টদের সঙ্গে কথা বলতে হয়।
যতদিন না নিত্য দাস হেমনাথের চিঠি নিয়ে আসছে, অপেক্ষা করে থাকা ছাড়া উপায় কী?
রাত বাড়ছিল। তাপাঙ্ক হু হু করে নেমে যাচ্ছে। বড় রাস্তা থেকে ক্কচিৎ ট্রাম বাস কিংবা অন্য যানবাহনের ছুটে যাওয়ার ক্ষীণ শব্দ বা লোকজনের অস্পষ্ট কথা ভেসে এসেই মিলিয়ে যায়। ঘরে বসেই টের পাওয়া যায়, রাস্তাঘাট দ্রুত ফাঁকা হয়ে আসছে। এই শীতের রাতে মহানগর যখন হিমে কুয়াশায় কুঁকড়ে রয়েছে, কে আর বাইরে থাকতে চায়?
নিত্য দাস অন্যমনস্কর মতো কী ভাবছিল। হঠাৎ তার দুই চোখ চকচক করে ওঠে। বেশ উত্তেজিত ভাবেই ডাকে, ছুটোবাবু
নিত্যর গলার স্বরের পরিবর্তনটা খট করে কানে ধাক্কা দেয় বিনয়ের। সে রীতিমতো অবাক হয়েই জিজ্ঞেস করে, কিছু বলবেন?
হ। নিত্য বলতে থাকে, আপনের বাবায় কেতুগঞ্জের মজিদ মিঞার কাছ থিকা তিরিশ কানি জমিন কিনছিলেন না? তিন ফসলী চেমৎকার খেতি। বচ্ছরে তিনবার ফসল হইত। আউশ আমন আর রবিখন্দের সোময় তিল কলই সউর (সর্ষে) রান্ধনি–
বিনয় সায় দেয়, হ্যাঁ, খুবই ভাল জমি।
শুনছি, আপনের বাবার তীর্থধম্মে মতি হইছে। তেনি সোংসার, পোলমাইয়ার মায়া ছাইড়া কুন এক গুরুর কাছে চইলা গ্যাছেন?
হ্যাঁ।
তা রাইজদার হেই জমিগুলানের কী ব্যবস্তা কইরা গ্যাছেন?
অবনীমোহন গুরুর কাছে চলে যাবার সঙ্গে সঙ্গে রাজদিয়ায় তার বিষয়আশয়ের ব্যাপারটা পুরোপুরি মাথা থেকে বেরিয়ে গিয়েছিল বিনয়ের। নিত্য দাস কিন্তু ভোলেনি। পাকিস্তানে তার পরিচিত মানুষজনের কার কতটুকু জমি এবং অন্যান্য স্থাবর সম্পত্তি রয়েছে, সমস্ত কিছু তার নখদর্পণে।
বিনয় বলল, বাবা কোনও ব্যবস্থাই করে যাননি। জমিগুলো যেমন ছিল তেমনিই রয়েছে। দাদু লোক দিয়ে কবছর ধরে চাষবাস করাচ্ছেন।
বিপুল উদ্যমে বিনয়ের ওপর প্রায় ঝাঁপিয়ে পড়ে নিত্য দাস, আমার একখান পরামশ্য লন (নিন) ছুটোবাবু।
কী পরামর্শ?
হ্যামকত্তা তেনার বিষয় সোম্পত্তি এচ্চেঞ্জ করবেন কি না, তেনিই জানেন। ওনার মতিগতির তল পাই না। পাকিস্থান হইয়া গ্যাছে। উইখানের লগে আমাগো সম্পর্ক শ্যাষ। এত বড় বিদ্বান মানুষ, ক্যান যে বুঝেন না, হিন্দুরা বডারের উইধারে থাকতে পারব না। দ্যাশের উপুর ক্যান যে অ্যাত টান! ক্যান যে অ্যাত মায়া! হে যাউক, উনি যা ভালা মনে করবেন হেয়াই করবেন। কিন্তুক আপনেগো জমিনগুলান এচ্চেঞ্জ কইরা ফালান। আমার হাতে গাহেক আছে।
ইঙ্গিতটা আগেই পেয়ে গিয়েছিল বিনয়। কিন্তু জমিজমা, বিষয়আশয় সম্পর্কে তার কোনও রকম মোহ নেই। তাছাড়া রাজদিয়ার ওই জমি তার একার নয়, সুধা এবং সুনীতিরও। ওই ব্যাপারে তাদেরও খুব একটা আগ্রহ নেই।
বিনয় বলল, দেখুন, বাবা আমাদের তিন ভাই বোনকে বলে গেছেন, ওই জমিটা নিয়ে আমরা যা ভাল বুঝি তাই যেন করি। কিন্তু এ নিয়ে আমরা এখনও কিছু ভাবিনি। একটু থেমে ফের বলল, রাজদিয়ার জমি এক্সচেঞ্জ করলে ওয়েস্ট বেঙ্গলে খানিকটা জমি হয়তো পাব কিন্তু সে-সব কে দেখাশোনা করবে? কে চাষবাস করাবে? আমাদের অত সময় নেই। ওগুলো যেমন আছে তেমনই থাক।
নিত্য দাস সহজে হাল ছাড়ার পাত্র নয়। জোঁকের মতো সে লেগে থাকে। জমিনের বদলে যদিন এই পারের জমিন না ন্যান, অন্য এট্টা উপায়ও হইতে পারে।
লোকটা ফন্দিবাজ। নিশ্চয়ই তার মাথায় হঠাৎ কোনও একটা মতলব খেলে গেছে। বিনয় সামান্য। উৎসুক হল, কী উপায়?
জমিন না নিয়া ট্যাকা নিতে পারেন।
টাকা নেব কী করে? দলিল টলিল সব পড়ে আছে রাজদিয়ায়, দাদুর কাছে। এখন আমাদের কারও পক্ষে পাকিস্তানে গিয়ে সে-সব নিয়ে আসা সম্ভব নয়।
নিত্য দাস দুহাত তুলে হাঁ হাঁ করে ওঠে, আপনেগো পাকিস্থানে যাওন লাগব না। টালিণ্ডঞ্জের এই বাড়িত বইয়াই ট্যাকা পাইয়া যাইবেন। পদ্ধতিটাও সে বিশদভাবে জানিয়ে দেয়। বিনয় সুধা আর সুনীতি, তিন ভাইবোন স্ট্যাম্প পেপারে লিখে জমি বিক্রি বা হস্তান্তরের ক্ষমতা হেমনাথকে দেবে। নিত্যর লোক সেটা নিয়ে রাজদিয়ায় গিয়ে তাঁর সঙ্গে দেখা করবে। কলকাতা থেকে পাকিস্তানে চলে যেতে চায়, নিত্যর হাতে এমন বহু ক্রেতা আছে। সবচেয়ে বেশি দাম যে দেবে তার নামেই বিনয়দের জমিটা রেজিস্ট্রি করে দেবেন হেমনাথ। টাকাটা ঢাকার মারোয়াড়িদের কাছ থেকে হুন্ডি করিয়ে ওদের কলকাতার বাজারের গদি থেকে তুলে নিতে তিলমাত্র অসুবিধা হবে না। এইভাবে মারোয়াড়িদের মারফত ইন্ডিয়া আর পাকিস্তানের মধ্যে আকছার টাকা পয়সার লেনদেন চলছে। বিনয়দের কষ্ট করে বড়বাজার অবধি যেতেও হবে না। নিত্য দাস নিজে গিয়ে টাকাটা এনে দেবে।
একটু ভেবে সে আরও বলে, আপনেরা সন্দ (সন্দেহ) করলেও করতে পারেন যে আমি ট্যাকাটা মাইরা দিমু। কিন্তুক এক দ্যাশে আমাগো বাড়ি। আপনেরা আমার আপন মানুষ। হ্যামকত্তারে কত সোম্মান করি। তেনার নাতি-নাতিনগো আমি ঠকামু না। মাথার উপুর ভগমান আছে, ধম্ম আছে। আমারে বিশ্বাস করতে পারেন। যদিন আপনেগো ট্যাকা মারনের মতলব করি, নিঃবংশ হমু। আমাগো মাথায় ঠাটা (বাজ) পড়ব।
এত বুঝিয়ে সুঝিয়েও সুফল কিছুই হল না। বিনয় নিস্পৃহ সুরে বলল, রাজদিয়ার জমি নিয়ে আমরা কিছুই করব না। যা করার দাদুই করবেন।
হিরণদের জমি বাড়ি তো হাতছাড়া হয়েছেই। সে-সবের জন্য দালালির আশা নেই। এদিকে বিনয়রাও তাদের অতটা জমি বেচবেও না, এক্সচেঞ্জও করবে না। কী যে এদের ভাবগতিক! নিত্য দাস মুষড়ে পড়ে। হতাশার সুরে বলে, নিজেগো কতখানি ক্ষেতি করলেন, অখন বুঝতে পারবেন না ছুটোবাবু। একখান কথা কইয়া থুইলাম, পরে কপাল থাপাড়াইতে হইব। তখন আর কিছু করনের থাকব না।
একটু চুপচাপ।
তারপর নিত্য দাস বলল, ম্যালা রাইত হইয়া গ্যাছে। আইজ উইঠা পড়ি। শীতের রাইতে গাড়িঘুড়া কইমা যায়। এইর পর কসবার বাস পামু না। ছুটোবাবু আপনে খাড়া না কইয়া দিছেন। তর্ভু আমি লাইগা থাকুম কিলাম (কিন্তু)। পরের হপ্তায় হ্যামকত্তার চিঠি লইয়া আহুম। এইর মইধ্যে রাইজদার জমিনটা বেচবেন কিনা, ভাইবা দেইখেন। দুই বইনের লগে, দুই ভগ্নীপতির লগে পরামশ্য কইরেন। দ্বারিক কত্তা বুড়া মানুষ। পিরেথিমীতে কত কিছু দ্যাখছেন, কত কিছু হোনছেন। তেনার মতও লইয়েন।
নিত্য উঠে পড়েছিল, হঠাৎই জামতলি হাই স্কুলের মৃত হেডমাস্টার রামরতন গাঙ্গুলির বৃদ্ধা স্ত্রী এবং তাঁদের তিন মেয়ে ছায়া মায়া আর বাসন্তীর মুখ চোখের সামনে ভেসে ওঠে বিনয়ের। তারপাশা স্টিমারঘাটে পাহারা দিয়ে দিয়ে ওঁদের পৌঁছে দিয়েছিলেন রামরতনের প্রাক্তন ছাত্র নাসের আলি এবং তার অনুগত কয়েকটি সশস্ত্র যুবক।
তারপশায় নাসের আলি আর রামরতনের কথাবার্তা শুনে বিনয় জানতে পেরেছিল, জামতলিতে রামরতনদের চল্লিশ কানি উৎকৃষ্ট চাষের জমি ছাড়াও আছে বসত-বাড়ি, বাগান, পুকুর ইত্যাদি। তাদের সম্পত্তির দলিল রেখে এসেছেন নাসেরের কাছে। রামরতন বিশেষ করে অনুরোধ করেছিলেন নাসের যেন সুযোগ পাওয়ামাত্র তাদের জমিবাড়ি বিক্রির ব্যবস্থা করেন। খালি হাতে কলকাতায় যাচ্ছেন। সেখানে টাকার বড় দরকার।
কদিন আগে বিমলদের বাড়ি গিয়েছিল বিনয়। রামরতনের স্ত্রীকে জিজ্ঞেস করা হয়নি, নাসের আলি এর মধ্যে তাদের বাড়িটাড়ি বেচার বন্দোবস্ত করতে পেরেছেন কি না। অবশ্য তেমন কিছু হলে বৃদ্ধা নিশ্চয়ই তাকে খবরটা দিতেন। খুব সম্ভব কলকাতায় আসার পর নাসেরের সঙ্গে তিনি যোগাযোগই করতে পারেননি।
নিত্য দাস যে ধরনের ফন্দিবাজ লোক, রামরতনের সম্পত্তির ব্যাপারে মাথা খাঁটিয়ে কিছু একটা ফিকির কি আর বার করতে পারবে না? বিনয় হাত নেড়ে বলল, আর একটু বসে যান। কাজের কথা আছে।
নিত্য দাস অবাক। দাঁড়িয়ে দাঁড়িয়েই জিজ্ঞেস করল, কী কাম?
আগে বসুন তো। সব শুনুন। কাজটা করে দিতে পারলে আপনার বেশ ভাল লাভ থাকবে।
টাকা পয়সার গন্ধ পেয়ে মুষড়ে-পড়া ভাবটা কেটে যায় নিত্য দাসের। লহমায় চাঙ্গা হয়ে ওঠে সে। কাপ করে ফের চেয়ারে বসে পড়ে।
বিনয় জিজ্ঞেস করল, জামতলির নাম শুনেছেন?
নিত্য দাস বলল, হুনুম না ক্যান? তারপাশা ইস্টিমারঘাটা থিকা চার মাইল পুবে। আলিসান গেরাম। বামন কায়েত যুগী তেলী কুমার কামার মুসলমান-নানা জাইতের মাইনষের বাস। আছে বড় বড় দিঘি, পদ্মবিল। ম্যালা দালানকোঠা। এককালে দশ বিশটা টোল আছিল। পাকিস্থান–
নিত্য দাস যেভাবে শুরু করেছে তাতে জামতলির ভৌগোলিক এবং ঐতিহাসিক বিবরণ আরও অনেকক্ষণ চলত। হাত তুলে তাকে থামিয়ে দিল বিনয়, বুঝেছি, ওই জায়গাটা আপনি ভাল করেই চেনেন।
হেইখানে গ্যাছিও কয়েক বার। তা আতখা (হঠাৎ) জামতলির কথা উঠাইলেন যে ছুটোবাবু?
দরকার আছে। পাকিস্তানে আপনার যে কাজের লোকেরা আছে তারা কি জামতলি যেতে পারবে?
জামতলি ক্যান, ট্যাকা পাইলে পাকিস্থানের যেইহানে কইবেন হেইহানে চইলা যাইব। কন (বলুন) জামতলিতে কী করতে হইব?
রামরতন গাঙ্গুলি এবং তার পরিবার সম্পর্কে সবিস্তার জানিয়ে বিনয় বলল, ওঁদের জমি বাড়ির দলিল আছে নাসের আলি নামে এক ভদ্রলোকের কাছে। তিনি জামতলি হাই স্কুলের অ্যাসিস্টান্ট হেড মাস্টার। একসময় রামরতনবাবুর প্রিয় ছাত্র ছিলেন। খুবই ভাল মানুষ। রামরতনবাবু তাকে সম্পত্তি বিক্রির দায়িত্ব দিয়ে এসেছিলেন। খুব সম্ভব তিনি এখনও তা করে উঠতে পারেননি।
নিত্য দাস জোরে মাথা ঝাঁকায়, হ। ফন্দিফিকির না জানলে পাকিস্থানে বইয়া হিন্দুর সোম্পত্তি ব্যাচন (বেচা) অত সোজা না।
আপনি কি আপনার লোকদের দিয়ে রামরতনবাবুর বাড়িটাড়ি বিক্রি করতে পারবেন? ওঁর ফ্যামিলি ভীষণ কষ্টে আছে। টাকাটা পেলে ওঁরা বেঁচে যাবেন। অবশ্য আপনার যা প্রাপ্য, ঠিকই পাবেন।
উদ্দীপনায় দুচোখ জ্বল জ্বল করে ওঠে নিত্য দাসের। নিয্যস পারুম। আপনে তো জানেন আমার হাতে কত গাহেক আছে। তেনারা এহানেই ট্যাকাপয়সা দিয়া দানপত্র ল্যাখাইয়া বডারের উই পারে চইলা যাই।
বিনয় বলে, তাহলে তো খুবই ভাল হয়। যত তাড়াতাড়ি পারেন, ব্যবস্থা করে দিন।
আগে নাসের আলির কাছে লোক পাঠাই। গাঙ্গুলি মশয়ের সোম্পত্তিগুলান নিয়া তেনি কদ্দূর কী করতে পারছেন, খবর লই। হের পর যা করনের করুম।
কবে আপনার লোক নাসের আলির কাছে যেতে পারবে?
খানিক চিন্তা করে নিত্য দাস বলল, কাইলই বারের উই পারে খবর পাঠামু। লগে লগে তক্ষনই আমার লোক জামতলিতে চইলা যাইব। পরের হপ্তায় তো হ্যামকার চিঠি লইয়া আপনের কাছে আইতেই আছি। নাসের আলির লগে দ্যাখা কইরা আমার নোক কী জানতে পারছে, আপনেরে কইয়া যামু। যদিন নাসের সাহেব অহনও কিছু না কইরা উঠতে পারেন, গাঙ্গুলি মশয়ের ফেমিলির লগে আমার দ্যাখা করন লাগব।
বিনয় বলল, কোনও অসুবিধে নেই। যেদিন বলবেন সেদিনই আপনাকে রামরতনবাবুর স্ত্রী আর মেয়েদের কাছে নিয়ে যাব।
নিত্য দাস আর বসল না। চেয়ারের হাতলে ভর দিয়ে উঠে দাঁড়ায়। উৎসাহে সে টগবগ করছে। মনে লয় (হয়), মা কালীর দয়ায় এই কামটা আমি কইরা দিতে পারুম ছুটোবাবু। চলি– সবার। কাছ থেকে বিদায় নিয়ে সে দরজার দিকে পা বাড়ায়।
.
২২.
আজ বিনয়ের অফিসে জয়েন করার দিন। জীবনের একটা পর্ব শেষ। এবার নতুন পর্বের সূচনা। কাল রাতে ভাল করে ঘুমোতে পারেনি সে। বার বার ঘুমটা ভেঙে যাচ্ছিল। আর মাথার ভেতর নানা চিন্তা বিজ বিজ করছিল। ছিল অদ্ভুত এক মানসিক চাপ। চাপের কারণটা এইরকম। আনন্দ। তার বাবার এক সময়ের মক্কেল এবং তাদের পারিবারিক হিতাকাঙ্ক্ষী জগদীশ গুহঠাকুরতাকে ধরে চাকরিটার ব্যবস্থা করে দিয়েছে। বিনয়ের সঙ্গে কথা বলে তাকে পছন্দও হয়েছে জগদীশের। ছোটখাটো একটা পরীক্ষা নেওয়া হয়েছিল। জগদীশের কাগজের নিউজ এডিটর তারাপদ ভৌমিক তাকে একটা প্রতিবেদন লিখতে দিয়েছিলেন। পরীক্ষায় সে ভালই উতরে গিয়েছিল। তারাপদ লেখাটার যথেষ্ট তারিফ করেছেন। তার লেখার হাত যে চমৎকার সেটা জগদীশকে জানিয়েও দিয়েছেন।
একটা লেখা না হয় দাঁড়িয়ে গিয়েছিল। কিন্তু তারাপদ বলেছেন, রোজই বিনয়কে কিছু না কিছু লিখতে হবে। এমন সব রিপোর্ট যা পাঠকরা গোগ্রাসে গিলবে। তাতে কাগজ সম্বন্ধে মানুষের আগ্রহ বাড়বে। প্রচারও বেড়ে যাবে হু হু করে। আর প্রচার বাড়লে, কাগজের লাভ হলে, কর্মীদেরও ষোল আনা লাভ। তাদের মাইনে এবং অন্যান্য সুযোগ সুবিধাও বাড়বে। সবই ঠিক। কিন্তু বিনয়ের দুশ্চিন্তা, নিত্য নতুন, চমকপ্রদ লেখার জোগান কি সে দিতে পারবে? জগদীশ গুহঠাকুরতা আর তারাপদ ভৌমিককে তার ভাল লেগেছে। জগদীশ রাশভারী। উচ্ছ্বাসহীন। তবু টের পাওয়া গেছে তিনি স্নেহপ্রবণ। তবে তারাপদ ভৌমিক একেবারে মাটির মানুষ। কিন্তু অন্য সহকর্মীরা কেমন হবে, কে জানে। এইসব মিলিয়ে বিনয় নার্ভাস হয়ে পড়েছিল।
সকালে উঠেও অস্থিরতা, দুর্ভাবনা কাটেনি। কর্মজীবনে প্রথম পা ফেলতে চলেছে, সেজন্য এব ধরনের উত্তেজনাও হচ্ছে। সেই সঙ্গে আনন্দও যে হচ্ছে না তা নয়। এ-সবের মধ্যেই মুখটুখ ধুয়ে বাইরের ঘরে হিরণ সুধা এবং দ্বারিক দত্তর সঙ্গে চা খেতে বসল সে।
বিনয় চাকরিতে জয়েন করবে। কিন্তু সুধার উত্তেজনা তার চাইতেও বেশি। চা খেতে খেতে ভাইকে জিজ্ঞেস করল, তোকে কখন বেরুতে হবে?
বিনয় বলল, আনন্দদা এসে আমাকে নিয়ে যাবে বলেছে। দেখি কখন আসে—
সুধা বলল, সেই কবে বলে গিয়েছিল। ভুলে টুলে যায়নি তো?
হালকা ধমকের সুরে হিরণ বলে, ভুলে যাবে! কী যে বল তার মাথামুণ্ডু নেই।
দ্বারিক দত্তও বললেন, আনন্দকে তো জানি। খুবই দায়িত্বশীল ছেলে। কথা যখন দিয়েছে ঠিক চলে আসবে। চিন্তা কোরো না।
হিরণ নটা নাগাদ অফিসে বেরিয়ে যায়। চান টান সেরে পৌনে নটায় খেতে বসে। তাই রোদ উঠতে না উঠতেই এ-বাড়িতে কয়লার উনুন ধরিয়ে রান্নার তোড়জোড় শুরু হয়। তবে সকাল বিকেল সন্ধে বা রাতে চাটা করা হয় ইলেকট্রিক হিটারে কিংবা স্টোভে।
রান্না হয় দুভাগে। প্রথমেই মাছের ঝোল। সরস্বতী বিধবা মানুষ। নিরামিষ খান। আমিষের ছোঁয়া পর্যন্ত বারণ। তাই মাছ হয়ে গেলে উনুন ভাল করে নিকিয়ে ভাত ডাল ভাজা দুতিন রকমের নিরামিষ তরকারি করা হয়। আজ হবে বেগুন ভাজা, মুগের ডাল, আলু কপির ডালনা এবং পালংয়ের ঘন্ট।
মাছ নামিয়ে উনুন সাফ করে, ডাল বসিয়ে, চা করে নিয়ে এসেছিল সুধা। উমাকে আনাজ কাটার দায়িত্ব দিয়ে এসেছে। তবে চা খেতে খেতে মাঝে মাঝে রান্নাঘরে গিয়ে সব দেখে আসছে। ডাল ফুটে উঠলেই সম্বরা দিয়ে নিজের হাতে অন্য রান্নাগুলো সেরে ফেলবে।
সুধা বিনয়কে জিজ্ঞেস করল, আনন্দদা কখন আসবে, তোকে বলে গেছে?
বিনয় মাথা নাড়ল, না।
ভাল করে জেনে নিসনি কেন?
বিনয় জানে, তার এই ছোটদিদিটি ছোটখাটো, তুচ্ছ ব্যাপারেও ভীষণ অস্থির হয়ে পড়ে। সে উত্তর দিল না।
একটু চিন্তা করে সুধা এবার বলল, তুই এক কাজ কর—
কী?
চান করে তোর হিরণদার সঙ্গে খেয়ে রেডি হয়ে থাক। আনন্দদা এলে তক্ষুনি বেরিয়ে পড়তে পারবি।
সুধার এই কথাগুলো মনঃপূত হল বিনয়ের। আনন্দ আসার পর তাকে বসিয়ে রেখে চান-খাওয়া সারতে গেলে দেরি হয়ে যাবে। প্রথম দিনই লেট করলে তার সম্বন্ধে অফিসের লোকজনের, বিশেষ করে কর্তৃপক্ষের ধারণা খারাপ হবে। সেটা একেবারেই চায় না বিনয়। বলল, ঠিক আছে।
সুধা কী উত্তর দিতে যাচ্ছিল, উমা এসে খবর দিল, ডাল ফুটে গেছে।
এখন আর এক মুহূর্তও বসার সময় নেই। এক ঢোকে বাকি চা শেষ করে সুধা রান্নাঘরে ছুটল।
বিনয়ের এই ছোটদিদি একসময় ছিল কুঁড়ের বাদশা। পাশ ফিরে শুতেও তার যেন কষ্ট হতো। কিন্তু বিয়ের পর কবছরে আগাগোড়া পালটে গেছে। এখন সে ঘরের লক্ষীমার্কা সুগৃহিণী। সারাক্ষণ সংসারের যাবতীয় ঝক্কি দশভুজা হয়ে সামলায়।
ক্ষিপ্র হাতে সাড়ে আটটার ভেতর সব রান্না সেরে ফেলল সুধা। এর মধ্যে হিরণ আর বিনয়ের চান হয়ে গিয়েছিল। কাঁটায় কাঁটায় পৌনে নটায় তাদের খেতে বসিয়ে দিল।
খাওয়াদাওয়া সেরে হিরণ অফিসে চলে গেল। আর সাদামাঠা ঘরোয়া পোশাকে অপেক্ষা করতে লাগল বিনয়। আনন্দ এলে জামাকাপড় পালটাতে আর কতক্ষণ? তারপর দুজন বেরিয়ে পড়বে।
নটার পর দশটা বাজল। তারপর এগারোটা। বেলা যত বাড়ছে ততই চঞ্চল হয়ে উঠতে থাকে সুধা। বিনয়কে বলে, কি রে, আনন্দদা এখনও এল না যে? অফিস তো দশটায় বসে যায়।
বিনয়েরও যে চিন্তা হচ্ছিল না তা নয় কিন্তু সেটা জানালে সুধা আরও অস্থির হয়ে পড়বে। তার দুর্ভাবনা কাটিয়ে দেবার জন্য স্বাভাবিক থাকতে চেষ্টা করল বিনয়। বলল, অফিস থেকে হয়তো দেরি করে নিয়ে যেতে বলেছে। আনন্দদা আগে এসে কী করবে?
সুধা উত্তর দিল না। তার চাঞ্চল্য কতটা কমল, আদৌ কমল কি না, কে জানে।
শেষ পর্যন্ত উৎকণ্ঠার অবসান। সোয়া বারোটায় আনন্দ এল। সদর দরজায় কড়া নাড়ার আওয়াজ পেয়ে উমা নিচে গিয়ে তাকে বাইরের ঘরে নিয়ে এল। সুধা আর বিনয় সেখানে বসে ছিল।
অন্য দিনের মধ্যে দ্বারিক দত্ত এগারোটা নাগাদ খেয়েদেয়ে শুয়ে পড়েছেন। বুড়ো মানুষ। শরীর নড়বড়ে হয়ে গেছে। খাওয়ার পর ঘন্টা তিনেক দিবানিদ্রা না হলে তার খুব কষ্ট হয়। বাড়ির অন্য কারও এখনও খাওয়া হয়নি। সরস্বতী বাথরুমে। স্নানের পর তার পুজো আছে। তারপর খেতে বসবেন। তার খাওয়া হলে সুধা আর উমা খাবে।
সুধা জিজ্ঞেস করল, এত দেরি করলেন যে আনন্দদা?
কোথায় দেরি? একটা বেতের চেয়ারে শরীর ঢেলে দিয়ে আয়েশ করে বসে পড়ল আনন্দ।
সোয়া বারোটা বাজে। দেরি নয়?
আনন্দ বুঝিয়ে দিল, খবরের কাগজের অফিস, বিশেষ করে নিউজ ডিপার্টমেন্ট, অর্থাৎ বার্তা বিভাগ চব্বিশ ঘন্টাই খোলা থাকে। তবে কাজের ব্যস্ততা বাড়ে দুপুরের পর থেকে। তখন প্রধান সম্পাদক থেকে শুরু করে নিউজ এডিটর, চিফ রিপোর্টার সবাই চলে আসেন। পৃথিবী নামে গ্রহটি তো আগের মতো অপার শান্তির স্বর্গ হয়ে নেই। প্রায়ই কোথাও না কোথাও ঘটছে ভয়াবহ সব ঘটনা। গণহত্যা। স্বাধীনতার জন্য লড়াই। বৈধ গণতান্ত্রিক সরকারকে ফেলে দিয়ে সামরিক বাহিনীর ক্ষমতা দখল। দ্বিতীয় মহাযুদ্ধ থেকে সেই যে শুরু হয়েছে তার শেষ নেই। শুধুই অশান্তি। এছাড়া মারাত্মক মারাত্মক প্রাকৃতিক দুর্যোগ তো রয়েছেই। ভূমিকম্প। বন্যা। সামুদ্রিক জলোচ্ছ্বাস। কোনও আগ্নেয়গিরি বহু কাল ঘুমিয়ে থাকার পর আচমকা জেগে উঠে লাভা উগরে দিয়ে ধ্বংস করে দেয় অগুনতি জনপদ। চারদিকে শুধু লোকক্ষয়। এই ধরনের কিছু ঘটলে, সকাল হোক আর মধ্যরাতই হোক, সম্পাদক বার্তা-সম্পাদক সবাই অফিসে দৌড়ে আসেন।
বিনয় যাঁদের কাছে কাজ করবে, এমনিতে তাদের কেউ দুটোর আগে আসেন না। তাই তাড়াতাড়ি যাবার মানে হয় না। আনন্দ বিনয়কে বলল, হাতে অনেক সময় আছে। তাড়াহুড়োর কিছু নেই। ধীরেসুস্থে খেয়ে নাও।
বিনয় বলল, আমার খাওয়া হয়ে গেছে। হিরণদা অফিস থাকলে পৌনে নটায় খেতে বসে। ছোটদি তার সঙ্গে আমাকেও জোর করে বসিয়ে দিয়েছিল। যদি দেরি করে গেলে চাকরিটা ফসকে যায়, তাই।
আনন্দ তার শ্যালিকাটিকে ভালই জানে। কারণে অকারণে তার দুশ্চিন্তা। হেসে হেসে বলল, তোমাকে নিয়ে আর পারা যায় না।
সুধা অপ্রস্তুত। ঠোঁট কামড়ে সামান্য হেসে বিনয়কে বলল, সেই কখন খেয়েছিস। আর দুটি খেয়ে নে। আনন্দদা, আগের দিন যখন এসেছিলেন নেমন্তন্ন করা হয় নি। হাতজোড় করে মজার সুরে বলতে লাগল, নিজগুণে ত্রুটি মার্জনা করে আপনিও দুমুঠো খান।
বিনয় এবং আনন্দ কেউ রাজি হল না। বিনয় বলল, অসম্ভব। এখনও ভাত হজম হয়নি। আনন্দ জানায়, বিনয়কে নিয়ে যাবে বলে সে আজ অফিসে যায়নি। বাড়ি থেকে এইমাত্র খেয়েদেয়ে আসছে। আদরের শ্যালিকাটি যেন জোরজার না করে।
শেষ পর্যন্ত হাল ছেড়ে দিল সুধা।
আনন্দ বিনয়কে বলল, বাড়িতে বসে থেকে কী হবে? চল, বেরিয়ে পড়া যাক।
বিনয় ওধারের একটা ঘর থেকে পাঁচ মিনিটের ভেতর ধবধবে ধুতি এবং ফুল শার্টের ওপর সোয়েটার পরে চলে এল। চুল পরিপাটি করে আঁচড়ে নিয়েছে। জুতোও পরা হয়ে গেছে।
যাচ্ছি রে ছোটদি
বিনয়রা বেরুতে যাবে, হঠাৎ কী মনে পড়ে গেল সুধার। শশব্যস্তে সে বলল, দাঁড়া দাঁড়া। জুতো খুলে আমার সঙ্গে আয়
বিনয় অবাক। কোথায়?
আয় না ।
সুধার কার্যধারার তল পাওয়া মুশকিল। অগত্যা জুতো খুলতে হল বিনয়কে। তার একটা হাত ধরে ভেতরে নিয়ে যেতে যেতে আনন্দকে বলল, এক মিনিট আনন্দদা। আমরা যাব আর আসব—-
আনন্দ হাসিমুখে বলল, ঠিক আছে।
সুধা ভাইকে টানতে টানতে তার আর হিরণের শোবার ঘরে নিয়ে এল। খাট আলমারি ড্রেসিং টেবল ইত্যাদি দিয়ে ঘরটা সাজানো। একধারে কাঠের সিংহাসনে রয়েছে লক্ষ্মী দুর্গা সিদ্ধিদাতা গণেশ এবং কাঁচ দিয়ে বাঁধানো কালীর ফোটো।
আগে পুজোটুজোর তেমন ঝোঁক ছিল না সুধার। কিন্তু ছেচল্লিশের দাঙ্গার সময় যেভাবে পার্ক সার্কাসে অনিবার্য মৃত্যুর মুখ থেকে বেঁচে তারা নিরাপদ জায়গায় চলে যেতে পেরেছিল, সেটাকে দৈব করুণা ছাড়া অন্য কিছু ভাবতে পারে না সে। তখন থেকেই তার ঈশ্বর-ভক্তি বেড়ে গেছে। রোজ সকালে বাসি কাপড় ছেড়ে, গা ধুয়ে, পরিষ্কার শাড়ি পরে, দুর্গা লক্ষ্মী ইত্যাদি চার দেবদেবীকে প্রণাম করে তার দিন শুরু হয়। হিরণ অফিসে বেরিয়ে যাবার পর স্নান সেরে ফের শাড়ি বদল। এবার দেবদেবীর ফোটোগুলো গঙ্গাজলে ধুয়েমুছে ফুলচন্দন দিয়ে সাজিয়ে ঘণ্টাখানেক ধরে পুজো চলে। সন্ধেবেলায় পেতলের পঞ্চপ্রদীপ এবং সুগন্ধি ধূপ জ্বেলে হাতজোড় করে অনেকক্ষণ ধ্যান করে সে। দৈনিক তিন পর্বে তার আরাধনা। শীত-গ্রীষ্ম বারোমাস, এই রুটিনের হেরফের নেই।
সরস্বতী আসার পর পুজোর মাত্রা দ্বিগুণ বেড়ে গেছে। দেশ থেকে তিনি কুলদেবতা দেবাদিদেব মহেশ্বরকে নিয়ে এসেছিলেন। পাথরে খোদাই মূর্তিটা রয়েছে তার শোবার ঘরে। তিনিও তিনবার পুজোয় বসেন। হিরণ মাঝে মাঝে রগড় করে সুধাকে বলে, তুমি আর জেঠিমা দুজনে মিলে বাড়িটাকে একেবারে পোবন বানিয়ে ছাড়বে দেখছি।
সুধার দ্বিতীয় দফার পুজো হয়ে গিয়েছিল। দেবদেবীর সিংহাসনের সামনে দাঁড়িয়ে ভাইকে বলল, শুভ কাজে যাচ্ছিস। ঠাকুর প্রণাম করে যা।
ঈশ্বর-টিশ্বর নিয়ে সুধার মতো বাড়াবাড়ি নেই বিনয়ের। এই ব্যাপারে কোনওদিন সে মাথা ঘামায়নি। খানিকটা নিস্পৃহ ভাব। ভগবান ভগবানের মতো থাকুন, আমি আমার মতো থাকি, এইরকম আর কি। কিন্তু আজ কী যে হয়ে গেল, হাঁটু মুড়ে বসে মেঝেতে মাথা ঠেকিয়ে আলাদা আলাদা করে চার দেবতাকে প্রণাম করল। নতুন জীবনে প্রবেশ করতে চলেছে। মনে মনে হয়তো ঈশ্বরের করুণা চেয়ে নিল।
বিনয় উঠে দাঁড়াতেই সিংহাসন থেকে দুচারটে পুজোর ফুল তুলে নিয়ে তার কপালে ঠেকিয়ে পকেটে পুরে দিতে দিতে সুধা বলল, ফেলে দিস না কিন্তু তার বিশ্বাস, পুজোর এই ফুল ভাইয়ের কর্মজীবনকে রক্ষাকবচের মতো নির্বিঘ্ন করবে।
বিনয় মাথা নেড়ে জানায়, ফেলবে না।
সুধা বলল, চল এবার। আনন্দদা অপেক্ষা করছেন।
দুজনে বাইরের ঘরের দিকে এগিয়ে গেল।
.
২৩.
সুধাদের বাড়ি থেকে বড় রাস্তায় এসে ঘড়ি দেখল আনন্দ। একটা বাজতে এখনও সাত মিনিট বাকি। চারদিকে বেশ লোকজন আছে। ট্যাং ট্যাং আওয়াজ করে ট্রাম চলছে। চলছে প্রাইভেট বাস। কন্ডাক্টরদের হাঁক কানে আসছে, রাসবিহারী….কালীঘাট……হাজরা…..ভবানীপুর…ধর্মতলা……খালি, গাড়ি, খালি গাড়ি….উঠে আসুন…।
মাসখানেক আগে পাকিস্তান থেকে এই শহরে আসার পর যে-কোনও বড় রাস্তায় পা ফেললে, তা টালিগঞ্জেই তোক কি শিয়ালদা বা শ্যামবাজারেই, কন্ডাক্টরদের একই লজ শুনে আসছে বিনয়। একই ধরনের খ্যানখেনে টানা সুর, একই বলার ভঙ্গি। মনে হয়, কোনও এক স্পেশাল গানের স্কুল থেকে স্বরলিপি রপ্ত করে এই কন্ডাক্টররা সুরটা গলায় তুলে নিয়েছে। অবশ্য বাসের রুট অনুযায়ী লিরিকটা পালটে পালটে যায়। টালিগঞ্জের বাস হলে রাসবিহারী…কালীঘাট….ইত্যাদি। শ্যামবাজারের বাস হলে হাতিবাগান…হেদো….বিবেকানন্দ রোড……কলেজ ইস্টিট…..
শীতের এই দুপুরবেলায় মানুষজন আছে ঠিকই, কিন্তু তাদের কোনওরকম তাড়া নেই। ট্রাম বাস কি অন্য সব গাড়িটাড়ি চলছে ঢিকিয়ে টিকিয়ে। সবই কেমন যেন অলস। ত্বরাহীন। তিন সাড়ে তিন ঘণ্টা আগে অফিস টাইমের যে ব্যস্ততা ছিল, এখন তার লেশমাত্র চোখে পড়ে না।
রাস্তার একধারে লাইন দিয়ে কটা ট্যাক্সি দাঁড়িয়ে ছিল। আনন্দ সেদিকে আঙুল বাড়িয়ে বলল, চল, একটা ট্যাক্সি নেওয়া যাক—
উঁহু আস্তে আস্তে মাথা নাড়ে বিনয়।
– উঁহু কেন?
রোজ রোজ তো আপনি ট্যাক্সি করে অফিসে পৌঁছে দেবেন না। ট্রামে-বাসে আমাকে যাতায়াত করতে হবে। তাই ধরা যাক। তাছাড়া হাতে যথেষ্ট সময় আছে। আম জনতার গাড়িতে গেলেও দুটোর ভেতর ঠিক পৌঁছে যাব।
আনন্দ হাসল, ঠিক আছে।
ওদের কথাবার্তার মধ্যেই একটা ট্রাম এসে গেল। দুজনে সামনের দিকের ফার্স্ট ক্লাসে উঠে পড়ে। গাড়ি প্রায় ফাঁকাই। জানালার ধারের জোড়া সিটে আনন্দ আর বিনয় পাশাপাশি বসল।
ট্রাম ধীর চালে চলতে থাকে। হিমঋতুর এই দুপুরে বোদ বেশ ঝলমলে, যদিও তেজ কম। শহরের গায়ে সোনালি মলিদার মতো সেটা জড়িয়ে রয়েছে। ট্রাম যত এগুচ্ছে, দুধারের বাড়ি, রাস্তার ধারের ল্যাম্পপোস্ট, ডালপালাওলা উঁচু উঁচু গাছ পেছন দিকে সরে সরে যাচ্ছে। অনেক সময় সিনেমার ব্যাক প্রোজেকশনে যেমন দেখা যায়।
খানিকটা চলার পর আনন্দ ডাকল, বিনু
জানালার বাইরে অন্যমনস্কর মতো তাকিয়ে ছিল বিনয়। মুখ ফিরিয়ে উৎসুক চোখে তাকালো।
কদিন ধরেই তোমার সম্বন্ধে সুনীতির সঙ্গে আলোচনা করছিলাম।
কী আলোচনা?
বাবার বন্ধু জগদীশবাবুর কাগজের অফিসে তোমার চাকরি হয়েছে ঠিকই। কিন্তু বাজারে আরও অনেক কাগজ রয়েছে। জগদীশবাবু খুবই আশাবাদী। তার ধারণা তার পেপার বছরখানেকের ভেতর দাঁড়িয়ে যাবে। কিন্তু
কী?
এটা ফ্যাক্ট, পশ্চিমবাংলায় মানুষ অনেক বেড়ে গেছে। রিডারশিপও বাড়ছে। কিন্তু খবরের কাগজ পড়াটা হল হ্যাবিট। প্রত্যেকটা কাগজের কম হোক বেশি হোক, কিছু লয়াল পাঠক থাকে। তারা চট করে নতুন কাগজের দিকে ঝুঁকবে না। পিকিউলিয়ার সাইকোলজি। আর নিউ জেনারেশনের যে রিডার বাড়ছে তাদেরও ঝোঁক পুরোনো নামকরা কাগজগুলোর দিকে। পরিচিত কোনও কিছুর বাইরে মানুষ সহজে যেতে চায় না।
বিনয় ধন্দে পড়ে গেল। আপনি কী বলতে চাইছেন, ঠিক বুঝতে পারছি না।
আনন্দ বুঝিয়ে দিল, নতুন একটা কাগজের পক্ষে প্রতিযোগিতায় টিকে থাকা, শুধু থাকাই নয়, সেটা লাভজনক করে তোলা অত্যন্ত কঠিন। জগদীশ গুহঠাকুরতা যদিও যথেষ্ট উদ্যোগী এবং অত্যন্ত বিচক্ষণ শিল্পপতি, শেষ না দেখে ছাড়বেন না, তবু এক বছরের মধ্যে কাগজ কতটা কী করতে পারবে সে সম্বন্ধে সংশয় থেকেই যায়। যত টাকাই থাক, যদি ক্রমাগত লোকসান দিতে হয়, উৎসাহ ঝিমিয়ে পড়তে বাধ্য।
আনন্দ বলতে থাকে, আপাতত যা পাওয়া গেছে সেটাই করো। দুমাস পর আমাদের অফিসে কিছু লোক নেবে। নানা ডিপার্টমেন্টে কম করে বারো চোদ্দ জন জুনিয়র অফিসার দরকার। ছমাস প্রবেশান পিরিয়ড। তারপর পার্মানেন্ট করা হবে। প্রবেশানের সময় মাসে দেবে চার শ করে। পার্মানেন্ট হয়ে গেলে সাড়ে আট শ দিয়ে শুরু। তাছাড়া, অন্য সব বেনিফিট আছে। তোমার বড়দি বলছিল তোমার জন্যে ওখানেই ব্যবস্থা করে দিতে। একটা অ্যাপ্লিকেশন লিখে নেক্সট উইকে আমাকে দিও।
খবরের কাগজে বিনয়ের চাকরি হয়েছে, কিন্তু এ নিয়ে হিরণ আর সুধাও খুব একটা খুশি নয়। বরং বলা যায় বিনয়ের ভবিষ্যৎ সম্বন্ধে তারা যথেষ্ট দুশ্চিন্তায় আছে। নতুন কাগজ। কবে আছে, কবে নেই। সুধাদের ইচ্ছা, সরকারি বা নামকরা বড় কোনও কোম্পানিতে ভাইয়ের চাকরি হোক যাতে তার ভবিষ্যৎ সুরক্ষিত থাকে। হিরণ তাদের অফিসে তো বটেই, আরও দু-একটা অফিসে বিনয়ের দরখাস্ত জমা দিয়ে রেখেছে। সুধাদের মনোভাব অবিকল আনন্দদের মতোই। যত দিন না মনের মতো কিছু একটা জুটছে, খবরের কাগজের কাজটাই চালিয়ে যাক বিনয়। বেকার বসে থেকে লাভ নেই।
বিনয় বলল, ঠিক আছে। অ্যাপ্লিকেশনটা কার নামে দিতে হবে?
আনন্দ বলল, টু দা জেনারেল ম্যানেজার, তার তলায় আমাদের কোম্পানির নাম আর ঠিকানা লিখবে হঠাৎ কিছু মনে পড়ে যাওয়ায় ব্যস্ত হয়ে ওঠে, ভাল কথা, পাকিস্তান থেকে হেমদাদু তোমার ম্যাট্রিকুলেশন, ইন্টারমিডিয়েট আর গ্র্যাজুয়েশনের সার্টিফিকেট ডিগ্রিটিগ্রিগুলোর ডুপ্লিকেট পাঠাতে পেরেছেন?
না। সেই যে একখানা চিঠি লিখেছিলেন তারপর আর কোনও যোগাযোগ নেই। তবে কদিন আগে নিত্য দাস ছোটদির বাসায় এসেছিল। বলে গেছে, এক সপ্তাহের ভেতর দাদুর সেকেন্ড চিঠিটা নিয়ে আসবে। সেই চিঠির সঙ্গে পাঠাতে পারেন।
রাজদিয়া থেকে ঝিনুককে নিয়ে রাজেক মাঝির নৌকোয় নদী পাড়ি দিয়ে আসার সময় মামুদপুরে বিনয়দের মালপত্র লুট হয়ে যায়। বাক্স-পেটরার ভেতর ছিল তার সার্টিফিকেট, ডিগ্রির কাগজপত্র। হানাদাররা বাক্সটাক্সর সঙ্গে সে-সবও নিয়ে গেছে। আত্মীয়-পরিজনেরা এ খবর জানে। আনন্দ খানিক চিন্তা করে বলল, জগদীশবাবু ভাল মানুষ। তার ওপর নিজেই কাগজের মালিক। তিনি ডিগ্রিটিগ্রি না দেখে তোমাকে চাকরি দিলে কারও কিছু বলার নেই। কিন্তু গভর্নমেন্ট অফিসই হোক আর বড় মার্চেন্ট অফিসই হোক, তোমার সার্টিফিকেটগুলো খোয়ানোর কথা হয়তো বিশ্বাস করবে কিন্তু ওগুলো না দেখে চাকরি দেবে না। একটু থেমে বলল, পাকিস্তানে এখন যা অবস্থা, তাড়াতাড়ি ডিগ্রিটিগ্রির নকল পাওয়া অসম্ভব। অন্তত মার্কশিটের ডুপ্লিকেট কিংবা যে স্কুল আর কলেজে পড়েছ সেখানকার হেডমাস্টার আর প্রিন্সিপ্যাল যদি লিখে দেন তুমি ওই সব ইনস্টিটিউশন থেকে পাশ করেছ, তা হলেও আশা করি, কাজ চলে যাবে। আমার ধারণা, রিফিউজি হিসেবে এটুকু কনসিডারেশন তোমার প্রাপ্য।
এ-জাতীয় কথাবার্তা হিরণের সঙ্গে আগেই হয়েছে বিনয়ের। আনন্দের সঙ্গে হয়েছিল কি না, মনে পড়ল না। ডিগ্রিটিগ্রির ডুপ্লিকেট না পাওয়া যাক, হেডমাস্টার এবং প্রিন্সিপ্যালের চিঠি পাওয়া যাবে ধরে নিয়ে হিরণ তার চাকরির জন্য তৎপর হয়ে উঠেছে।
বিনয় বলল, আপনি যা বললেন, দাদুকে সব জানিয়েছি। এখন দেখা যাক, কী উত্তর আসে।
পাকিস্তান থেকে আসার সময় যে বর্ডার স্লিপ দিয়েছিল সেটা যত্ন করে রেখেছ তো?
হ্যাঁ, নিশ্চয়ই।
ইন্টারভিউর সময় ওটা লাগবে। তুমি যে জেনুইন রিফিউজি, ওটা তার ডকুমেন্ট।
ট্রাম কালীঘাট, ভবানীপুর, সাকুলার রোড পার হয়ে অনেক দূর চলে এসেছে। এখন বাঁ দিকে আদিগন্ত ময়দান। ঘন সবুজ ঘাসে ছাওয়া বিশাল এক জাদু কার্পেট। দূরে ভিক্টোরিয়া মেমোরিয়ালের মাথায় পরি নেচে চলেছে অবিরাম। আরও দূরে রেস কোর্সের সাদা গ্যালারি। তার গা ঘেঁষে রাস্তা। ওই রাস্তা ধরেও ট্রাম বাস মোটর চলছে। এধার থেকে সেগুলো খেলনা-গাড়ির মতো মনে হয়। ময়দানের নানা জায়গায় থোকায় থোকায় মানুষ বসে আছে। অনেকে ঘাসে পা ডুবিয়ে ঘুরে বেড়াচ্ছে। ছোট ছোট বাচ্চার দঙ্গল ফাঁকা মাঠ পেয়ে উদ্দাম হয়ে উঠেছে। মনের খুশিতে তারা যেন উড়ে বেড়াচ্ছে। কোথাও স্থির চিত্র। কোথাও চলমান ছবি।
পাশ থেকে হঠাৎ আনন্দ বলল, জানো বিনু, আমার দিদি আর জামাইবাবু সেদিন আমাদের বাড়ি এসেছিল। ওদেরও খুব ইচ্ছে, আমার অফিসে তোমার চাকরিটা যেন হয়। আমাকে চাপ দিয়ে গেছে, যেমন করে পারি ওটা করে দিতেই হবে।
বিনয় প্রথমটা হতবাক হয়ে যায়। আনন্দর দিদি জামাইবাবু মানে শিশির এবং স্মৃতিরেখা। ঝুমার মা আর বাবা। তার চাকরির জন্য ওঁরা এত উৎসাহী কেন? নিজের অজান্তে প্রশ্নটা করেই ফেলল সে।
হাসির চিকন একটা রেখা খেলে গেল আনন্দর ঠোঁটে। আস্তে আস্তে মাথা নেড়ে বলল, কারণ কিছু একটা আছে।
বিনয় ধন্দে পড়ে যায়। তার চাকরি সম্বন্ধে শিশির এবং স্মৃতিরেখার আগ্রহের পেছনে কীসের একটা সংকেত যেন রয়েছে। ঠিক ধরা যাচ্ছে না। বলল, কী কারণ?
উত্তর দিতে গিয়ে থমকে গেল আনন্দ। সামলে নিয়ে বলল, ছেলেবেলা থেকে ওরা তোমাকে দেখছে। তোমার ভীষণ ওয়েল-উইশার। ভাল চাকরি পেলে জীবনে এস্টাব্লিশড হবে, সেটাই ওরা চায়। এই আর কি–।
বিনয় পরিষ্কার টের পায়, আসল উত্তরটা এড়িয়ে গেল আনন্দ। কয়েক পলক আনন্দকে লক্ষ করে সে। স্মৃতিরেখাদের সম্বন্ধে আর কোনও প্রশ্ন না করে ধীরে ধীরে জানালার বাইরে চোখ ফেরায়।
এসপ্ল্যানেডে এসে ট্রাম থেকে নেমে যে বাসগুলো সেন্ট্রাল অ্যাভেনিউ ধরে শ্যামবাজারের দিকে যায় তার একটা ধরে যখন বিবেকানন্দ রোডের কাছাকাছি বিনয়রা এসে নামল, দুটো বাজতে তখনও মিনিট সাতেক বাকি।
রাস্তার যে-দিকটায় ওরা নেমেছে তার উলটো দিকে জগদীশবাবুদের কাগজের অফিস। ওপারে যেতে যেতে বিনয়ের চোখে পড়ল মস্ত অফিসের গেটের মাথায় সাইন বোর্ড লাগানো হয়েছে। হলুদের ওপর বড় বড় লাল হরফে লেখা : নতুন ভারত।
বিনয় বলল, সেদিন যখন এসেছিলাম, সাইন বোর্ডটা তো দেখিনি–।
আনন্দ বলল, কেমন করে দেখবে? কী নাম পাওয়া যাবে তখনও তো ঠিক হয়নি। কদিন হল পাওয়া গেছে। সঙ্গে সঙ্গে সাইন বোর্ড করিয়ে লাগিয়ে দেওয়া হয়েছে।
বুঝতে না পেরে বিনয় জিজ্ঞেস করল, নাম পাওয়া যায়নি মানে?
আনন্দ বুঝিয়ে দিল, ইচ্ছামতো পত্রপত্রিকা বার করা যায় না। সেজন্য দিল্লি থেকে সরকারি অনুমতি দরকার। কেননা, নিয়ন্ত্রণ না থাকলে একই নামে হয়তো পাঁচটা কাগজ বেরিয়ে যাবে। তাতে বিরাট সমস্যা। জগদীশবাবু মাস দুতিনেক আগে তার কাগজের জন্য অনেকগুলো নাম পাঠিয়েছিলেন। শেষ পর্যন্ত নতুন ভারত নামটার অনুমোদন পাওয়া গেছে।
আনন্দ জিজ্ঞেস করল, কী, নামটা ভাল লেগেছে?
বিনয়ের পছন্দ হয়েছিল। বলল, খুব ভাল।
দেশ স্বাধীন হয়েছে। নতুন করে সেটা গড়ে তুলতে হবে। এব্যাপারে নিউজ পেপারের একটা বড় বোল রয়েছে। সেদিক থেকে নামটা বেশ সিগনিফিকান্ট।
হঠাৎ বিনয়ের নজরে পড়ল, অফিস বিল্ডিংটার গোটা ছাদ জুড়ে মস্ত প্যান্ডেল খাটানোর তোড়জোড় চলছে। বাঁশের ফ্রেম তৈরি করে আধাআধি তেরপল দিয়ে মুড়ে ফেলা হয়েছে। মজুররা হাঁকডাক করে বাকি অর্ধেক এখন ঢাকছে।
ছাদের দিকে আঙুল বাড়িয়ে বিনয় জিজ্ঞেস করল, ওখানে কী হবে আনন্দদা?
আনন্দ মুখ তুলে কয়েক পলক তাকিয়ে থাকে। বেশ অবাক হয়ে বলে, বুঝতে পারছি না। ভেতরে চল। জগদীশবাবুকে জিজ্ঞেস করে জেনে নেব।
কদিন আগে আনন্দর সঙ্গে প্রথম যখন বিনয় এখানে আসে, বাড়িটা ছিল প্রায় নিঝুম। বাইরে থেকে শুধু রোটারি মেশিন চলার শব্দ শোনা যাচ্ছিল। আজ সেটা তো আছেই, সেই সঙ্গে ভেসে। আসছে অন্য আওয়াজও। বহু মানুষ একসঙ্গে কথা বললে যেমন শোনায় ঠিক তেমনই।
গেটের কাছে এসে দেখা গেল, একজন মাঝবয়সী হিন্দুস্থানী দারোয়ান টান টান দাঁড়িয়ে আছে। গায়ে খাকি উর্দি, মাথায় পাগড়ি। সেদিন একে দেখা যায়নি। আনন্দ তাকে জিজ্ঞেস করে, জগদীশবাবু। এসেছেন?
লোকটা হেসে বলল, হাঁ সাব। এক বাজে মালিক আ গিয়া—
ভেতরে ঢুকতেই চোখে পড়ল, চারদিক সরগরম। সারা অফিসে তুমুল ব্যস্ততা। ছোটাছুটি। একতলার বিশাল হল-ঘরের আধখানা জুড়ে সেদিনই রোটারি মেশিন দেখে গিয়েছিল বিনয়, অন্য দিকটায় বেশ কটা লাইনো মেশিন। মেশিনগুলোর পাশে উঁচু দেওয়াল তুলে নিউজপ্রিন্ট রাখার ব্যবস্থা। বিশাল বিশাল গোলাকার চাকার মতো বিদেশি নিউজপ্রিন্টের রিল উঁই হয়ে পড়ে আছে। তার পাশে আবার একটা দেওয়াল। ওই দেওয়ালের পর কাতার দিয়ে নতুন সাইকেল। কম করে ষোল সতেরোটা। প্রতিটি সাইকেলের সামনের হ্যাঁন্ডেলের সঙ্গে আটকানো হলুদ রং করা টিনের প্লেটে লাল হরফে লেখা আছে : নতুন ভারত। এতগুলো সাইকেল দিয়ে কী হবে, কে জানে। বিনয় অবাক হলেও এ নিয়ে কোনও প্রশ্ন করল না।
সেদিন ছাপাখানায় বেশি লোক ছিল না। বড় জোর পাঁচ সাত জন। লাইনো মেশিন চালাচ্ছিল দু-তিনটি কম্পোজিটার। আজ দুজায়গাতেই প্রচুর লোক। সারা এলাকায় ঝড় তুলে রোটারি মেশিন চলছে। ওধারে কম্পোজিটাররা সামনে হাতে-লেখা কপি রেখে দ্রুত বোতাম টিপে টিপে কম্পোজ করে চলেছে।
হল-ঘরটার একধারে সিঁড়ি। আনন্দ আর বিনয় দোতলায় উঠে এল। এখানেও একতলার মত লম্বা হল-ঘর। কাঠ আর কাঁচ দিয়ে গোটা হল জুড়ে অগুনতি খুপরি বানানো হয়েছে। একটা খুপরিও ফাঁকা নেই।
দোতলা থেকে তেতলা। সব ফ্লোরের নকশাই একরকম। এখানে হল-ঘরের অর্ধেক জুড়ে বিশাল নিউজ ডিপার্টমেন্ট। সেটার একধারে নিউজ এডিটর এবং অ্যাসিস্টান্ট এডিটরদের আলাদা আলাদা কামরা। বাকি আধখানা ম্যানেজিং ডিরেক্টর, ডিরেক্টর, এডিটর, জেনারেল ম্যানেজারদের চেম্বার।
আজ নিউজ ডিপার্টমেন্ট গম গম করছে। দুটো টেলিপ্রিন্টার খট খট আওয়াজ তুলে হিল্লি দিল্লির খবর উগরে দিচ্ছে। ক্লান্তিহীন। অবিরাম।
বিনয়কে সঙ্গে করে আনন্দ নিউজ ডিপার্টমেন্টের উলটো দিকে জগদীশ গুহঠাকুরতার চেম্বারের সামনে চলে এল। পালিশ-করা কাঠের চওড়া দরজার পাল্লায় চকচকে পেতলের প্লেট লাগানো হয়েছে। সেটায় লেখা ম্যানেজিং ডিরেক্টর অ্যান্ড এডিটর। আগের দিন এই প্লেটটা দেখেনি বিনয়।
সেদিনের সেই বেয়ারাটাই দরজার বাইরে টুলের ওপর বসে ছিল। আনন্দকে সে চেনে। ত্বরিত পায়ে উঠে দাঁড়িয়ে বলল, নমস্কার স্যার
প্রতি-নমস্কার হিসেবে মাথাটা সামান্য হেলিয়ে আনন্দ বলল, তোমাদের সাহেবকে খবর দাও। আমরা ওঁর সঙ্গে দেখা করব।
সাহেবের ঘরে এখন কেউ নেই। একাই আছেন। আপনার ব্যাপারে খবর দিতে হবে না। যান জগদীশ গুহঠাকুরতার সঙ্গে আনন্দর সম্পর্ক কতটা নিবিড়, বেয়ারাটা তা জানে। সে পান্না ঠেলে দরজাটা আধাআধি খুলে দিল।
জগদীশ বিরাট সেক্রেটারিয়েট টেবলের ওপর ঝুঁকে খুব মগ্ন হয়ে কী সব টাইপ-করা কাগজপত্র দেখছিলেন। পায়ের শব্দে মুখ তুলে তাকালেন, ও-আনন্দ। এস এস। বোসো
বিনু মানে বিনয়কে নিয়ে এলাম। বলতে বলতে বসে পড়ল আনন্দ।
সেভাবে বিনয়কে লক্ষ করেননি জগদীশ। এবার তার দৃষ্টি ওর মুখের ওপর স্থির হল। চিনতে একটু সময় লাগল যেন। আনন্দকে জিজ্ঞেস করলেন, তোমার সেই শ্যালক না?
হ্যাঁ, জগদীশকাকা–।
বিনয় দাঁড়িয়ে আছে। আনন্দর কাছে সে শুনেছে, জগদীশ গুহঠাকুরতা একজন বিরাট বিজনেসম্যান। নানা ধরনের কলকারখানার মালিকও। ভীষণ ব্যস্ত মানুষ। এত সব ব্যবসা এবং ইন্ডাস্ট্রি সামলানো কি মুখের কথা! আজ এই সমস্যা। কাল সেই সমস্যা। লেবার ট্রাবল। ইনকাম ট্যাক্সের ঝামেলা। ফ্যাক্টরিগুলোতে পোডাকশন বাড়ানোর ছক তৈরি করা। যে-সব বিজনেস লোকসানে চলছে সেগুলো চাঙ্গা করে লাভজনক করার জন্য পরিকল্পনা। তার বিভিন্ন কোম্পানিতে ডিরেক্টররা রয়েছেন। আছেন দক্ষ ম্যানেজাররা। কিন্তু সমস্ত ব্যাপারে চূড়ান্ত সিদ্ধান্ত নিতে হয় তাকেই। ফলে সর্বক্ষণ প্রচণ্ড চাপে থাকেন। বিনয়ের মতো একজন তুচ্ছ, আনকোরা রিপোর্টার কবে তার কাগজে কাজ শুরু করবে, হয়তো খেয়ালই নেই জগদীশের। না-থাকারই কথা।
আনন্দ ফের বলে ওঠে, আজ বিনয়ের এখানে জয়েন করার তারিখ। তাই চলে এলাম।
জগদীশ গুহঠাকুরতার কপালে ভাঁজ পড়ল। আনন্দর দিকে চোখ ফিরিয়ে বললেন, নো আনন্দ, নো
আনন্দ হকচকিয়ে গেল। জগদীশ কী বলতে চান, সে বুঝতে পারছে না।
জগদীশ থামেননি, ওকে সঙ্গে করে আনা ঠিক হয়নি।
আনন্দ আমতা আমতা করতে থাকে, না, মানে–
ছেলেটিকে স্বাবলম্বী হতে দাও। বলে জগদীশ আবার বিনয়ের দিকে তাকালেন, যে-ডিপার্টমেন্টে তোমার জয়েন করার কথা, সেখানে গিয়ে ডিপার্টমেন্টাল এডিটরের সঙ্গে দেখা কর। তিনি তোমার কাজ বুঝিয়ে দেবেন। যাও ।
কদিন আগে যে-জগদীশের সঙ্গে প্রথম দেখা হয়েছিল তিনি ছিলেন নরম, স্নেহশীল একজন মানুষ। কিন্তু সেক্রেটারিয়েট টেবলের ওধারে আজ যিনি বসে আছেন তিনি একেবারে আলাদা। আবেগহীন। যান্ত্রিক। আনন্দ বিনয়কে নিয়ে এসে জগদীশকে ধরে তার কাজের ব্যবস্থা করে দিয়েছিল। ঠিক আছে। তারপর কেউ তাকে আগলে আগলে রাখুক সেটা তিনি চান না।
এদিকে আনন্দ উঠে দাঁড়িয়েছিল। বিনয়কে বলল, চল, তোমাকে পৌঁছে দিয়ে আসি।
তর্জনী বাড়িয়ে আনন্দ যে-চেয়ারে বসে ছিল সেটা দেখিয়ে দিলেন জগদীশ। ধমকের সুরে বললেন, সিট ডাউন। আমি ওকে একা গিয়ে দেখা করতে বলছি। একটা কথা মনে রেখ আনন্দ, যখন ইচ্ছে তুমি আমার কাছে আসতে পার, কিন্তু তোমার শ্যালকের ব্যাপারে এখন থেকে কোনও অনুরোধ করবে না। প্রোটেকশন দিয়ে চললে ও নিজের পায়ে দাঁড়াতেই পারবে না। লেট হিম ফেস দা ওয়র্ল্ড।
জগদীশের চেম্বারের বাইরে এসে কিছুক্ষণ দাঁড়িয়ে রইল বিনয়। তার মনে পড়ল, আজ তাকে নিউজ এডিটর তারাপদ ভৌমিকের সঙ্গে দেখা করতে বলা হয়েছে।
হল-ঘরের ওদিকটায় অর্থাৎ যেখানে সাব-এডিটর, রিপোর্টার, প্রুফ-রিডারদের বসার জায়গা সেখানে একটানা ভনভনে আওয়াজ হচ্ছে। তার সঙ্গে তবলার সঙ্গতের মতো টেলিপ্রিন্টারের অনবরত খটখটানি।
তারাপদ ভৌমিকের কামরাটা বিনয় চেনে। প্রথম যেদিন এখানে আসে, ওই কামরায় তাকে যেতে হয়েছিল। নিউজ ডিপার্টমেন্টের সাংবাদিকদের বসার জন্য টেবলগুলো এমনভাবে সাজানো হয়েছে যাতে হল-ঘরের এধার থেকে ওধারে যাবার জন্য ফাঁকে ফাঁকে প্যাসেজ রয়েছে।
বিনয় আর দাঁড়াল না। প্যাসেজের ভেতর দিয়ে ভেতর দিয়ে তারাপদ ভৌমিকের কামরার সামনে। চলে এল।
.
২৪.
নিউজ এডিটরের কামরার দরজাটা পুরোপুরি বন্ধ নয়। খানিকটা খোলা রয়েছে। তার ফাঁক দিয়ে দেখা যাচ্ছে, তারাপদ ভৌমিক এদিকে মুখ করে বসে আছেন। তাঁর টেবলের এধারে রয়েছে আরও কয়েকজন। তাদের মুখ দেখা যাচ্ছে না। পিঠের দিকটা চোখে পড়ছে। বোঝা যায়, ওরা জরুরি কোনও মিটিং করছে। আজ এখানে পা দিয়ে সারা অফিস বিল্ডিং জুড়ে যে তুমুল ব্যস্ততা বিনয় লক্ষ করছে তাতে মনে হয়, নতুন ভারত খুব শিগগিরই বাজারে বেরিয়ে যাবে। সেই ব্যাপারেই হয়তো নিউজ এডিটরের ঘরে আলোচনা চলছে। দ্বিধান্বিতের মতো বাইরে দাঁড়িয়ে রইল বিনয়। এই অবস্থায় ভেতরে ঢোকা ঠিক হবে কি না, সে বুঝতে পারছে না।
মরিয়া হয়ে শেষ পর্যন্ত দরজার খুব কাছে চলে এল বিনয়। কিন্তু এবারও ঢুকতে গিয়ে সেই দ্বিধা। খানিকটা ভয়ও। মিটিংয়ের সময় বিরক্ত করলে নিউজ এডিটর নিশ্চয়ই অসন্তুষ্ট হবেন।
তারাপদ ভৌমিক তাঁর কামরায় অন্যদের কী বোঝাচ্ছিলেন, হঠাৎ তার চোখ এসে পড়ল বিনয়ের ওপর। হাত নেড়ে বললেন, ওখানে দাঁড়িয়ে কেন? ভেতরে এস ।
তারাপদর কামরাটা মাঝারি মাপের। নতুন টেবল, চেয়ার, টেলিফোন ইত্যাদি দিয়ে সাজানো। একধারের দেওয়াল জুড়ে বুক-সমান উঁচু বইয়ের সারি সারি র‍্যাক। সেখানে নানা ধরনের রেফারেন্সের বই, ইয়ার বুক, ডিকশনারি। সিলিং থেকে ঝুলছে চার ব্লেডওলা ফ্যান। এখন নিশ্চল। এই হিম ঋতুতে সেটা চালানোর প্রশ্নই নেই।
ভেতরে আসতে তারাপদ বললেন, বোসো
বাইরে থেকে বোঝা যায়নি, ঠিক কজন টেবলের এধারে বসে ছিল। এখন দেখা গেল মোট চারজন। ওদের পাশে আরও তিনটে চেয়ার ফাঁকা রয়েছে। তার একটায় বসে পড়ল বিনয়। জড়সড় ভঙ্গি।
তারাপদ বললেন, তোমার জন্যে আমরা ওয়েট করছিলাম। সে যাক। আগে তোমাদের আলাপ করিয়ে দিই।
যারা বসে ছিল তাদের তিনজনের বয়স পঁয়ত্রিশ থেকে চল্লিশের মধ্যে। একজন পঞ্চাশের কাছাকাছি। বয়স্ক লোকটির একহারা, রোগাটে চেহারা। খুব ফর্সা। মাথায় কাঁচাপাকা ঘন চুল। মোটা ফ্রেমের চশমার ভেতর তার শান্ত চোখে গভীর দৃষ্টি। চোয়াল এবং থুতনির গড়নে বেশ একটা ব্যক্তিত্ব ফুটে বেরিয়েছে। তবু মনে হয়, তার মধ্যে কোথায় যেন গাঢ় বিষাদ জমা হয়ে আছে। পরনে ধুতি পাঞ্জাবির ওপর গরম কাপড়ের জহর কোট। তার দিকে আঙুল বাড়িয়ে তারাপদ বললেন, ইনি প্রসাদ লাহিড়ি। আমাদের চিফ রিপোর্টার। কলকাতায় অন্য একটা নামী পত্রিকার নাম করে বলেন, জগদীশবাবু ওঁকে ওই কাগজ থেকে এখানে নিয়ে এসেছেন।
অন্য তিনজন হল সুধেন্দু চক্রবর্তী, মণিলাল কর এবং রমেন বিশ্বাস। এরাও রিপোর্টার। প্রসাদ লাহিড়ি আগে যেখানে ছিলেন সুধেন্দু আর মণিলাল সেই কাগজে কাজ করত। প্রসাদের সঙ্গে ওরাও। নতুন ভারত-এ চলে এসেছে।
সুধেন্দু খুব লম্বা। ছফিটের ওপরে হাইট। পেটানো স্বাস্থ্য। লম্বাটে মুখ। রীতিমতো কালো। তার চেহারা যতই জবরদস্ত হোক, চোখ দুটিতে আশ্চর্য এক সারল্য রয়েছে। মনে হয় খুব ভালমানুষ। কোনওরকম ঘোরপ্যাঁচ নেই। পরনে ঢোলা ফুলপ্যান্ট এবং শার্টের ওপর পুল-ওভার।
মণিলাল কর তেমন লম্বা নয়। মাঝারি উচ্চতা। তামাটে রং। গোলগাল চেহারা, গোলাকার মুখ। চওড়া কপাল। চুল ছোট ছোট করে ছাঁটা। পরনে ধুতি, ফুল শার্ট আর গরম চাদর।
রমেন বিশ্বাসের খুব সাদামাঠা চেহারা। গড়পড়তা বাঙালির যেমন হয়। বিশেষ করে নজরে পড়ার মতো কিছুই নেই। চোখে গোল চশমা। পরনে ধুতি পাঞ্জাবি এবং হাতাকাটা সোয়েটার। ঢাকার একটা কাগজে সে কাজ করত। মাস ছয়েক আগে পাকিস্তান থেকে চলে এসেছে। চাকরির জন্য কলকাতার নামকরা কাগজগুলোতে হন্যে হয়ে ঘুরছিল কিন্তু কোথাও ভ্যাকান্সি নেই। যখন পুরোপুরি হতাশ হয়ে পড়েছে সেই সময় হঠাৎ খবর পায়, জগদীশবাবু নতুন কাগজ বার করতে চলেছেন। সোজা তার সঙ্গে দেখা করে সে চাকরির আর্জি জানায়। রমেনের সঙ্গে কথা বলে জগদীশবাবু খুশি। তারাপদর সঙ্গে পরামর্শ করে তিনি তাকে অ্যাপয়েন্টমেন্ট দেন।
বিনয় সম্পর্কে অন্যদের সবিস্তার জানিয়ে দিলেন তারাপদ। তারপর বিনয়কে বললেন, আপাতত তোমাদের পাঁচজনকে নিয়ে আমাদের রিপোর্টিং সেকশনের টিম। তুমি মেনলি প্রসাদবাবুর কাছে কাজ করবে। তেমন দরকার হলে আমি তোমাকে ডেকে নেব। তুমিও ইচ্ছে হলে আমার কাছে চলে আসতে পার।
বিনয় ভাবছিল তার অন্য চার কলিগের কাগজে কাজ করার অভিজ্ঞতা আছে। সে-ই শুধু আনকোরা। তার মানে নতুন ভারত-এর কর্তৃপক্ষ এবং পাঠকের নজরে পড়তে হলে এইসব ঝানু সাংবাদিকদের সঙ্গে তীব্র প্রতিদ্বন্দ্বিতায় নামতে হবে। ভয় নয়, মানসিক চাপ নয়, টের পেল, এক ধরনের জেদ তার মধ্যে চারিয়ে যাচ্ছে। তারাপদর কথার উত্তরে সে মাথা হেলিয়ে দিল,, আচ্ছা
তারাপদ সুধেন্দু, মণিলাল এবং রমেনকে বললেন, তোমাদের সঙ্গে আগেই কথা হয়ে গেছে। নিজেদের জায়গায় গিয়ে বোসো। প্রসাদবাবু আর বিনয়ের সঙ্গে আমার কিছু ডিসকাশন আছে।
সুধেন্দুরা চলে যাবার পর তারাপদ বললেন, প্রসাদবাবু, আপনাকে সেদিন বলেছিলাম, জগদীশবাবুর খুব ইচ্ছে বিনয়কে বিশেষভাবে কাজে লাগাতে হবে। রিফিউজি প্রবলেম আমাদের ওয়েস্ট বেঙ্গলে এখন সব চাইতে মারাত্মক সমস্যা। ও মাসখানেক কি মাসদেড়েক হল ইস্ট পাকিস্তান থেকে চলে এসেছে। পাকিস্তানে হিন্দুরা কী আতঙ্কের মধ্যে দিন কাটাচ্ছে, কেন তারা ভিটেমাটি ছেড়ে চলে আসতে বাধ্য হচ্ছে, ও ভাল করেই জানে। কেন না নিজেও ও ভুক্তোভোগী। বিনয়ের এক্সপিরিয়েন্সটা। আমাদের কাজে লাগাতে হবে। একটু থেমে বললেন, রিফিউজিদের সমস্যা, পাকিস্তানে যে লক্ষ লক্ষ মাইনোরিটি কমিউনিটির মানুষ এখনও পড়ে আছে তাদের সমস্যা যদি আমরা ঠিকমতো তুলে ধরতে পারি, রিডারদের নজর আমাদের কাগজের ওপর এসে পড়বেই। স্পেশালি ইস্ট বেঙ্গলের, উদ্বাস্তুদের।
প্রসাদ সায় দিলেন, জগদীশবাবু ঠিকই বলেছেন। উদ্বাস্তুদের ব্যাপারটা সঠিক ধরতে পারলে আমরা ভাস্ট রিডারশিপ পেয়ে যাব। শুরু থেকে সার্কুলেশন হু হু করে বেড়ে যাবে।
কী?
সব কাগজই রিফিউজিদের নিয়ে কিছু কিছু লিখছে। শিয়ালদায় রোজ ঢাকা, মেল কি খুলনা মেলে যে উদ্বাস্তুরা আসছে তাদের সম্বন্ধে খবর টবর জোগাড় করে আর রাইটার্সে রিফিউজি অ্যান্ড রিহ্যাবিলিটেশন ডিপার্টমেন্টের মিনিস্টার আর সেক্রেটারির ইন্টারভিউ নিয়ে ছাপছে। এ-সব তো আছেই। আমার মনে হয়, আলাদাভাবে স্পেশাল কিছু করা দরকার। এ নিয়ে আপনি কিছু ভেবেছেন?
হ্যাঁ। তারাপদ ভৌমিক বিশদভাবে জানালেন, কলকাতার আশেপাশে এবং পশ্চিমবঙ্গের নানা জায়গায় দ্বিতীয় মহাযুদ্ধের সময় অগুনতি মিলিটারি ব্যারাক বানানো হয়েছিল। যুদ্ধের পর ব্রিটিশ আর আমেরিকান টমিরা জাহাজ আর প্লেন বোঝাই হয়ে দেশে ফিরে যায়। তাদের ছেড়ে যাওয়া খালি ব্যারাকগুলোতে পূর্ব পাকিস্তানের উদ্বাস্তুদের সাময়িক আশ্রয় দেওয়া হয়েছে। তাছাড়া, রোজই তো সীমান্তের এপারে মানুষের ঢল নামছে। নতুন নতুন ত্রাণশিবির বসিয়ে তাদের রাখা হচ্ছে। শুধু তাই না, ফাঁকা মাঠ, জলা নিচু জায়গা, বনজঙ্গল যা পাচ্ছে সেখানে বসে পড়ছে উদ্বাস্তুরা। গড়ে তুলছে জবরদখল কলোনি। এইসব কলোনি সংখ্যায়, যে কত, তার লেখাজোখা নেই।
তারাপদ বলতে লাগলেন, অন্য কাগজগুলো সরকারি ক্যাম্পের, মিলিটারি ব্যারাকের আর জবরদখল কলোনির রিফিউজিদের সম্বন্ধে প্রায় কিছুই লিখছে না। উদ্বাস্তুদের ওপর আমরা জোর দেব। বিনয় প্রত্যেক সপ্তাহে একটা করে কলোনি বা ক্যাম্পে গিয়ে সেখানকার মানুষজন কীভাবে আছে, কী তাদের সমস্যা, সব ডিটেলে জেনে বড় একটা লেখা লিখবে। ওর সঙ্গে ফোটোগ্রাফার যাবে। লেখার সঙ্গে কলোনি টলোনির বাসিন্দাদের ছবিও ছাপা হবে।
প্রসাদ প্রায় উচ্ছ্বসিত হয়ে উঠলেন, ভেরি গুড আইডিয়া
আরও একটা কথা ভেবেছি।
কী?
যে-সব গ্রাম ছেড়ে মানুষ চলে আসছে ফি উইকে সেইরকম দুটো গ্রামের ওপর রিপোর্টাজও লিখতে হবে বিনয়কে। লেখাটার নামও আমি ঠিক করে রেখেছি। আমার দেশ, আমার গ্রাম। অবশ্য এর চেয়ে বেটার কিছু পাওয়া গেলে সেটাই দেওয়া হবে। আপনারাও ভাবুন।
প্রসাদের মনে সামান্য সংশয় দেখা দেয়। তিনি জিজ্ঞেস করেন, লেখার মেটিরিয়াল পাবে কী করে?
তারাপদ বললেন, যে-সব গ্রাম থেকে উৎখাত হয়ে মানুষ আসছে তাদের জিজ্ঞেস করে। ওদের গ্রামের ফোটো অবশ্য পাওয়া যাবে না। আর্টিস্টকে দিয়ে স্কেচ আঁকিয়ে নিতে হবে।
খুব মগ্ন হয়ে তারাপদ আর প্রসাদের কথা শুনছিল বিনয়। ভয়ে ভয়ে বলল, আমি একটা কথা বলব?
তারাপদ বললেন, হ্যাঁ, নিশ্চয়ই।
বিনয় জানালো, রোজ যারা ওপার থেকে আসছে, পথে তাদের কী ধরনের ভয়ঙ্কর অভিজ্ঞতা হচ্ছে, আতঙ্কজনক পরিস্থিতির ভেতর দিয়ে কীভাবে প্রাণ হাতে নিয়ে তারা ইন্ডিয়ায় আসতে পেরেছে, আবার অনেকে পারেনি, রাস্তায় তাদের শোচনীয় মৃত্যু ঘটেছে–সপ্তাহে তেমন দু-চারজনকে নিয়ে যদি লেখা যায়, উদ্বাস্তুদের নিদারুণ অসহায়তা সম্বন্ধে পাঠকের পরিষ্কার একটা ধারণা হতে পারে।
একসেলেন্ট তারাপদ প্রায় চেঁচিয়ে উঠলেন, গোয়ালন্দ থেকে আসার সময় ট্রেনে একজন বৃদ্ধ মাস্টার মশাইয়ের মৃত্যুর কথা লিখে আমাকে দেখিয়েছিলে। পড়ে চোখে জল এসে গিয়েছিল। হৃদয়কে টাচ করে এমন লেখা খুবই জরুরি।
তারাপদ ভৌমিক মানুষটি যে যথেষ্ট আবেগপ্রবণ, আগেই জেনেছে বিনয়। খুবই উদার। আর সেই লেখাটা পড়ে ঢালাও প্রশংসায় ভরিয়ে দিয়েছিলেন। আনন্দর সুপারিশে নতুন ভারত-এ তার চাকরি হতোই। সে আনন্দর শ্যালক এবং উদ্বাস্তু। করুণাবশত কোনও একটা ডিপার্টমেন্টে হেলাফেলা করে তাকে হয়তো বসিয়ে দিতেন জগদীশ। কিন্তু তারাপদর অঢেল বাহবায় বার্তা বিভাগে সসম্মানে সে কাজটা পেয়েছে। তারাপদর প্রতি কৃতজ্ঞতার শেষ নেই তার।
উৎসুক সুরে প্রসাদ জিজ্ঞেস করলেন, কোন মাস্টার মশাইয়ের মৃত্যুর কথা লিখেছে বিনয়?
রামরতন গাঙ্গুলির কথা বললেন তারাপদ।
প্রসাদ ভীষণ উৎসাহিত। বললেন, এই ধরনের হিউম্যান স্টোরি পেলে কাগজের উপকার হবে। কিন্তু
কী?
শিয়ালদা স্টেশন, রিফিউজি ক্যাম্প, কলোনি, এত কিছু সামলে বিনয় কি এ-সব লিখতে পারবে? ওর ওপর ট্রিমেন্ডাস প্রেসার পড়ে যাবে।
তারাপদ বললেন, ইয়াং ম্যান। এই তো খাটার বয়েস। আমার মনে হয়, পারবে। চ্যালেঞ্জটা নিক না– একটু থেমে ফের মনে করিয়ে দিলেন, জগদীশবাবুর ইচ্ছে, রিফিউজিদের ব্যাপারে বিনয়কে ভালভাবে কাজে লাগানো হোক। কথা হয়ে গেল। বিনয়কে নিয়ে আপনার সেকশানে যান। খুব তাড়াতাড়ি রিপোর্টারদের কার্ডগুলো কিন্তু করিয়ে দিতে হবে।
আজই ওদের ফোটো তোলার ব্যবস্থা করছি। দুতিন দিনের ভেতর কার্ডগুলো হয়ে যাবে?
কীসের কার্ড, কেন রিপোর্টারদের ফোটো তোলা হবে, কিছুই বুঝতে পারল না বিনয়। তবে এ নিয়ে তার কৌতূহল হলেও কোনও প্রশ্ন করল না।
প্রসাদ উঠে দাঁড়িয়েছিলেন। বিনয়কেও তার সঙ্গে যেতে হবে। সেও উঠে পড়ল।
.
নিউজ ডিপার্টমেন্টের বাঁদিকে খানিকটা জায়গা নিয়ে রিপোর্টারদের বসার ব্যবস্থা। চিফ রিপোর্টারের জন্য বেশ বড় টেবল। সামনে অনেকগুলো চেয়ার। অন্যদের টেবলগুলো তুলনায় ছোট। সেখানে এসে দেখা গেল রমেন বিশ্বাস, সুধেন্দু চক্রবর্তী আর মণিলাল কর চিফ রিপোর্টারের টেবলের এধারে বসে কথা বলছে। প্রসাদকে দেখে তারা সবাই উঠে দাঁড়াল।
প্রসাদ সবাইকে বসতে বলে নিজের চেয়ারে গিয়ে বসলেন। বিনয় সুধেন্দুদের পাশে বসে পড়ল।
প্রসাদ বললেন, তোমরা কি লক্ষ করেছ, কলকাতার রাস্তায় আমাদের কাগজের পোস্টার পড়েছে।
বিনয় খেয়াল করেনি। তবে সুধেন্দুরা দেখেছে। তারা জানালো, হ্যাঁ। নতুন ভারত শীঘ্রই প্রকাশিত হতে চলেছে।
কাল থেকে কলকাতার সব পত্রিকায় বিজ্ঞাপন বেরুবে।
বিনয় জিজ্ঞেস করল, কাগজ বেরবার ডেট ঠিক হয়েছে?
প্রসাদ বললেন, আজ থেকে ঠিক পনেরো দিন পর বেরুবে। ছাদে ম্যারাপ বাঁধা হচ্ছে দেখেছ কি?
অফিসে ঢোকার সময় ছাদে মজুরদের কাজ করতে দেখেছিল বিনয়। তারপর জগদীশ গুহঠাকুরতার চেম্বার হয়ে তারাপদ ভৌমিকের কামরায় এসে নানা কথায় প্যান্ডেলের ব্যাপারটা মাথা থেকে বেরিয়ে গিয়েছিল। সে উৎসুক হয়ে উঠল, হা হা, দেখেছি। কী হবে ওখানে?
প্রসাদ জানালেন, নতুন ভারত পত্রিকার প্রকাশ উপলক্ষে বড় একটা অনুষ্ঠান করা হবে। পশ্চিম বাংলার মুখ্যমন্ত্রী ডাক্তার বিধানচন্দ্র রায় সেই অনুষ্ঠানে সভাপতিত্ব করবেন। নামকরা বিজনেসম্যান, শিল্পপতি, শিল্পী, সাহিত্যিক, গায়ক, চলচ্চিত্র পরিচালক, রাজনৈতিক নেতা, বিখ্যাত খেলোয়াড়, অভিনেতা বিভিন্ন ক্ষেত্রের বিশিষ্ট মানুষজনকে আমন্ত্রণ জানানো হয়েছে। জগদীশ গুহঠাকুরতা খুবই প্রভাবশালী। তার বিপুল প্রতিপত্তি। তিনি ডাকলে কেউ না বলতে পারবেন না। সবাই চলে আসবেন।
রাজদিয়ায় থাকতে বিধানচন্দ্রের নাম বহুবার শুনেছে বিনয়। ডাক্তার হিসেবে তিনি লিজেন্ডের নায়ক। ভারতবর্ষের সেরা ধন্বন্তরি। মৃত্যু অবধারিত, এমন কত রোগীকে যে তিনি বাঁচিয়ে দিয়েছেন তার হিসেব নেই। বিধানচন্দ্র যে পশ্চিম বাংলার মুখ্যমন্ত্রী সেটা অনেক আগেই জেনেছে বিনয়। তাকে তো বটেই, প্রসাদ অন্য যে-সব খ্যাতিমান মানুষদের নাম করলেন তাঁদেরও দেখা যাবে। ভাবতেই অদ্ভুত এক অনুভূতি হচ্ছে।
প্রসাদ এবার বললেন, সুধেন্দুরা নিউজ পেপারে চাকরি করেছে। ওরা জানে কাগজে তিন শিফটে কাজ চলে। মর্নিং, ডে আর নাইট। সকাল আটটা থেকে দুপুর দুটো পর্যন্ত একটা শিফট। দুটো থেকে রাত দশটা অবধি একটা শিফট। রাত দশটা থেকে ভোর পর্যন্ত আর-একটা শিফট। বিনয়, তুমি বোধহয় এই ব্যাপারটা জানো না?
বিনয় বলল, না। আমার তো এই প্রথম চাকরি
মাসে এক উইক করে ঘুরিয়ে ফিরিয়ে তোমাদের নাইট ডিউটি দেওয়া হবে। তখন কিন্তু বাড়ি যেতে পারবে না।
বিনয় এতকাল জেনে এসেছে, চাকরি মানেই দশটা থেকে পাঁচটা। খবরের কাগজের নিয়ম যে আলাদা, এই প্রথম শুনল। বলল, আচ্ছা–
রাতে খুব একটা এমার্জেন্সি না হলে বারোটা সাড়ে বারোটার ভেতর কাজ শেষ হয়ে যায়। অফিসে বিছানা আছে। বাকি রাতটা ঘুমোত পারবে।
একটু চুপচাপ।
তারপর বিনয় বাদে বাকি তিনজনকে বললেন, নেক্সট উইক থেকে কে কোন শিফটে কাজ করবে, কাকে কী দায়িত্ব দেওয়া হবে, সব ঠিক করে দেব। এই উইকে তেমন প্রেসার নেই। তোমরা বেলা দেড়টা দুটোয় এস। রাতে আটটা নটায় চলে যেও। এখন সাব-এডিটর নিউজ ট্রানস্লেশন করে দিচ্ছে। তাছাড়া এটা সেটা দিয়ে পাতা মেক-আপ করে মেশিনের ট্রায়াল দেওয়া হচ্ছে। পরের সপ্তাহ থেকে পুরোদস্তুর কাজ শুরু হবে। রাইটার্স, পলিটিক্যাল পার্টির অফিস, হাসপাতাল, ইউনিভার্সিটি, লালবাজার–সব জায়গার রিপোর্ট চাই। খবরের কাগজে যা যা থাকে, সমস্ত দিয়ে পাতা সাজানো হবে। বিনয়কে বললেন, তোমাকে কিন্তু অ্যাসাইনমেন্ট দেওয়া হয়ে গেছে। নেক্সট উইকের জন্যে তোমাকে ওয়েট করলে চলবে না। দু-চার দিনের ভেতর রিফিউজি কলোনি, আর রিলিফ ক্যাম্পগুলোতে যেতে শুরু কর। কাগজ বাজারে বেরুবার আগে যতগুলো লেখা সম্ভব, তৈরি করে ফেল। ওগুলো জমা করে রাখা হবে। যেদিন কাগজ বেরুবে সেদিন থেকে ছাপতে শুরু করব।
বিনয় মাথা হেলিয়ে বলল, আচ্ছা
প্রসাদ বললেন, তুমি তো সবে ইস্ট পাকিস্তান থেকে এসেছ। কোথায় কোথায় রিলিফ ক্যাম্প আর জবরদখল কলোনি বসেছে, জানো কি?
বিনয় জানালো, আগরপাড়া থেকে তিন মাইল দূরে যুগলদের মুকুন্দপুর কলোনি ছাড়া অন্য কোনও কলোনি সে দেখেনি। তবে শুনেছে, যাদবপুর বাঁশদ্রোণী গড়িয়া অঞ্চলে অনেক জবরদখল উপনিবেশ তৈরি হয়েছে। রিলিফ ক্যাম্পগুলো সম্বন্ধে প্রায় কিছুই জানে না। ভাসা ভাসা ধারণা আছে মাত্র।
একটু চিন্তা করে প্রসাদ জিজ্ঞেস করলেন, তুমি থাকো কোথায়?
বিনয় বলল, টালিগঞ্জে, জাফর শা রোডে
একটা কাজ করতে পারবে?
বলুন
হরিশ মুখার্জি রোড চেনো? ভবানীপুরে পূর্ণ সিনেমার পেছন দিকটায়– ।
চকিতে মনে পড়ে গেল বিনয়ের। এই তো সেদিন হিরণদের সঙ্গে ঝিনুক আর সে ওখানকার হরিশ পার্কে জলসা শুনতে গিয়েছিল। জগন্ময় হেমন্ত শচীনদেব–কুড়ি পঁচিশ ফিট দূরে বসে স্বপ্নের এইসব শিল্পীদের নিজের চোখে দেখে, তাদের গান শুনে ঝিনুক অভিভূত। জলসা শেষ হলে বাড়ি ফিরে বালিকার মতো তার কী উচ্ছ্বাস! কত হইচই! অফুরান খুশির প্লাবনে ভেসে গিয়েছিল মেয়েটা। ঝিনুকের মুখ মনে পড়তেই বুকের ভেতরটা চাপা কষ্টে দুমড়ে মুচড়ে যেতে থাকে বিনয়ের। নিচু গলায় বলল, চিনি–
প্রসাদ বললেন, ভালই হল। ওখানে হরিশ পার্কের উলটোদিকে একটা রাস্তা আছে। মহেশ হালদার লেন। ওই রাস্তার তেইশ নম্বর বাড়িটা হল মেসবাড়ি। নাম শান্তিনিবাস। আমি সেখানে থাকি। কাল সকাল সাড়ে-আটটা নটা নাগাদ একবার আমার মেসে আসতে পারবে?
মেস ব্যাপারটা বিনয়ের জানা। কলেজ বা বিশ্ববিদ্যালয়ের ছাত্র, সরকারি এবং বেসরকারি অফিসের কর্মচারী, ছোটখাটো ব্যবসায়ী, ইন্সিওরেন্স কোম্পানির দালাল–এমনি নানা ধরনের মানুষ, কলকাতায় যাদের ফ্যামিলি থাকে না, মেস হল তাদের অস্থায়ী আস্তানা। কলকাতার কাছাকাছি যাদের পৈতৃক বাড়ি তারা শনিবার হাফ-ডের পর চলে যায়, ফেরে সোমবার। আর যাদের বাড়ি দূরে, বড় ছুটি না পড়লে তাদের যাওয়া হয় না। কেন না দেড় দিনের মধ্যে কাজের জায়গায় ফিরে আসা সম্ভব নয়। বিনয় জানে, দেশভাগের আগে পূর্ব বাংলার বহু মানুষ কলকাতার মেসে সারা বছর পড়ে থাকত। পুজোর লম্বা ছুটিতে তারা দেশে স্বজন-পরিজনের কাছে চলে যেত। রাজদিয়ার এমন অনেককেই সে দেখেছে।
বিনয় একটু ধন্দে পড়ে গেল। প্রসাদ কেন তাকে তার মেসে যেতে বললেন, বোঝা যাচ্ছে না। এ নিয়ে সে কোনও প্রশ্ন করল না। শুধু বলল, পারব।
প্রসাদ ব্যাপারটা পরিষ্কার করে দিলেন, আমার কাছে অনেকগুলো জবরদখল কলোনি আর ক্যাম্পের ঠিকানা লেখা আছে। লিস্টটা রয়েছে আমার মেসে। তুমি এলে সেগুলো দিয়ে দেব। তোমার কাজের সুবিধে হবে। বলেই কী ভেবে ব্যস্তভাবে জানালেন, না না, সকালে কষ্ট করে আসার দরকার নেই। কাল দুপুরে অফিসে তো আসছই। আমি লিস্টটা নিয়ে আসব। তখন দিয়ে দেব।
যদিও মাথার উপরে তারাপদ ভৌমিক আছেন কিন্তু সরাসরি কাজটা তাকে করতে হবে প্রসাদের অধীনে। তার সঙ্গে সুসম্পর্ক রাখাটা খুবই জরুরি। পরে না বললেও তিনি নিশ্চয়ই চান বিনয় তার মেসে যাক।
অফিসের পরিবেশ একরকম। সেখানে নানা ব্যস্ততার মধ্যে কারওকেই পুরোপুরি বোঝা যায় না। কিন্তু মেসে গেলে খোলামেলা আবহাওয়ায়, চাপমুক্ত অবস্থায় জানা যাবে প্রসাদ লাহিড়ি মানুষটা কী ধরনের, তার মেজাজ কেমন, ইত্যাদি। বিনয় বলল, আমার একটুও কষ্ট হবে না। সকালে তো কোথাও কাজ নেই। চুপচাপ বাড়িতে বসে থাকা। ট্রাম-বাস কিছু একটা ধরে চলে যাব।
প্রসাদের হয়তো মনে হল, কাজ শুরু করার জন্য উৎসাহে টগবগ করছে ছেলেটা। কম বয়স। উদ্যম বেশি। একটু হাসলেন তিনি, ঠিক আছে, এস। এবার তোমাদের ফোটো তোলার ব্যবস্থা করি। বলেই একটা মাঝবয়সী বেয়ারাকে ডেকে বললেন, অধীরকে ক্যামেরা নিয়ে এক্ষুনি আমার এখানে আসতে বল। দেরি যেন না করে।
বেয়ারা চলে গেল।
.
কিছুক্ষণ পর একটি যুবক প্রসাদ লাহিড়ির টেবলের পাশে এসে দাঁড়াল। বয়স কুড়ি একুশ। ছিপছিপে চেহারা। শ্যামবর্ণ। লম্বা ধাঁচের মুখে পাতলা, নরম দাড়ি। মাথাভর্তি এলোমেলো জংলা চুল প্রায় কাঁধ অবধি নেমে এসেছে। বহুকাল ওগুলোতে তেল পড়েনি। বোধহয় নিয়মিত আঁচড়ায়ও না। সব চেয়ে আশ্চর্য ওর চোখ। সারাক্ষণ যেন সে-দুটো স্বপ্ন দেখছে। পোশাক-আশাকের দিকে নজর নেই। পরনে দলামোচড়া আধময়লা ফুল প্যান্ট আর শার্টের ওপর মোটা উলের পুল-ওভার। কাঁধ থেকে একটা ঢাউস ক্যামেরা ঝুলছে।
বোঝাই যায় ছেলেটি অধীর। নতুন ভারত-এর ফোটোগ্রাফার সে। বিনয়দের সঙ্গে পরিচয় করিয়ে দিয়ে প্রসাদ তাকে বললেন, এদের পাসপোর্ট সাইজের ফোটো চাই। এখনই তুলে নাও। কাল ডেভলাপ করে দেবে। প্রত্যেকটা ফোটো দুকপি করে।
অধীর ঘাড় কাত করে বলল, আচ্ছা—
একটু দূরে, রিপোর্টিং সেকশানের এক কোণে বিনয়দের নিয়ে গিয়ে লেন্স ঠিকঠাক করে চারজনের ছবি তুলে ফেলল অধীর।
পনেরো মিনিটের ভেতর কাজ শেষ। তারপর বিনয়রা প্রসাদ লাহিড়ির কাছে ফিরে আসে। অধীর হল-ঘর পেরিয়ে নিউজ ডিপার্টমেন্টের অন্য প্রান্তে চলে গেল।
সুধেন্দু বলল, প্রসাদদা, আজ এখানে জয়েন করলাম কিন্তু প্রথম দিন অ্যাসাইনমেন্ট দিচ্ছেন না। চুপচাপ বসে থাকার মানে হয়? সে আর মণিলাল নতুন ভারত-এ আসার আগে অন্য একটা কাগজে প্রসাদের সহকর্মী ছিল। অনেক দিনের সম্পর্ক। তাই ওভাবে বলতে পারল।
সুধেন্দু যা বলল, হুবহু তাই ভাবছিল বিনয়। অফিসে এসে হাত-পা গুটিয়ে বসে থাকতে তারও ভাল লাগবে না। কিন্তু প্রসাদ তার ডিপার্টমেন্টের ইন-চার্জ। আজই পরিচয় হয়েছে। তার পক্ষে সুধেন্দুর মতো করে বলা সম্ভব নয়।
খানিক চিন্তা করে প্রসাদ বললেন, ঠিক আছে, তোমরা দোতলায় লাইব্রেরিতে চলে যাও। ওখানে ইন্ডিয়ার অন্য সব শহরের নামকরা ইংলিশ ডেইলি আর নিউজ ম্যাগাজিন রয়েছে। সেগুলো উলটে পালটে দেখ ইন্টারেস্টিং কিছু পাও কি না। তার বেসিসে প্রত্যেকে একটা করে রাইট-আপ তৈরি কর। রোজই তো ট্রায়াল দেবার জন্যে কাগজ ছাপা হচ্ছে। তোমাদের লেখাগুলো কম্পোজ করে পাতায় বসিয়ে দেওয়া হবে। যখন রেগুলারলি কাগজ বেরুতে শুরু করবে তখন যদি দেখা যায়, ওই লেখাগুলোর টপিক পুরোনো হয়ে যায়নি, ফের ছাপা যেতে পারে।
খবরের কাগজের কাজের পদ্ধতি সম্বন্ধে বিনয়ের ধারণা পরিষ্কার নয়। তবে নতুন ভারত এ চাকরি পাবার পর থেকে সারাক্ষণ নিজের মধ্যে একটা চনমনে ভাব টের পাচ্ছে। তার লেখা ছাপার হরফে বেরুবে। হাজার হাজার মানুষ সে-সব পড়বে। কম উত্তেজনা? প্রসাদ একটা লেখার কাজ দেওয়াতে সে খুশি হল। আজকের লেখাটা কাগজে ছাপা হবে ঠিকই, কিন্তু বাইরের লোক জানতে পারবে না। না জানুক, তবু তো ছাপা হবে। বিনয় ভাবল, খুব যত্ন করে লেখাটা লিখবে। রামরতন গাঙ্গুলির মৃত্যুর বিবরণ পড়ে অভিভূত হয়েছিলেন তারাপদ। আজ এমন কিছু লিখবে যাতে প্রসাদ সন্তুষ্ট হন। প্রথম দিন থেকেই সে চিফ রিপোর্টারের নজরে পড়তে চায়।
সুধেন্দুদের সঙ্গে দোতলায় নেমে এল বিনয়। চারদিক সরগরম। কাঠ আর কাঁচ দিয়ে বানানো কুঠুরিগুলোতে যারা কাজ করছিল তাদের একজনকে জিজ্ঞেস করে লাইব্রেরির হদিস পাওয়া গেল।
ডানদিকের শেষ প্রান্তে একটা চওড়া দরজার মাথায় পেতলের প্লেটে বড় বড় কালো অক্ষরে লেখা : লাইব্রেরি।
ভেতরে ঢুকতেই চোখে পড়ল, কামরাটা বিশাল। কম করে তিন শ স্কোয়ার ফিট। দেওয়াল ঘেঁষে উঁচু উঁচু কাঁচের আলমারি বোঝাই নানা ধরনের বই। অর্থনীতি, নৃতত্ত্ব, ইতিহাস, সিনেমা, স্পোর্টস–এমনি কত যে বিষয়। আছে এনসাইক্লোপিডিয়া থেকে শুরু করে ইয়ার বুক, ইত্যাদি ইত্যাদি।
ঘরের মাঝখানে মস্ত লম্বা টেবলের দুপাশে পাঁচটা করে চেয়ার। একসঙ্গে দশজন বসে পড়তে পারে। কিন্তু কামরাটা একেবারে ফাঁকা।
কোথায় চালু খবরের কাগজগুলোর কপি রয়েছে, কে জানে। বিনয়রা যখন এধারে ওধারে তাকাচ্ছে, আচমকা কেউ বলে উঠল, এই যে এদিকে শ্লেষ্ম জড়ানো নাকি সুর। সর্দি হলে কিংবা অতিরিক্ত নস্যি টানলে যেমনটা শোনায়।
এবার দেখা গেল, ডানদিকের শেষ মাথায় একজন মাঝবয়সী ভদ্রলোক বসে আছেন। তার সামনে বড় টেবল। টেবলের এপাশে দুটো চেয়ার।
বিনয়রা এগিয়ে গেল। ভদ্রলোকের রং ধবধবে ফর্সা। চেহারা গোলগাল, নাড়ুগোপাল মার্কা। ভীষণ শীতকাতুরে। পরনে ধুতি এবং পাঞ্জাবির ওপর সোয়েটার। তার ওপর চাদর। গলায় মাফলার জড়ানো। ঠাণ্ডা যাতে না লাগে সেজন্য নিজেকে দুর্ভেদ্য করে রেখেছেন। হাতে ঢাউস একটা বই। খুব সম্ভব সেটা পড়ছিলেন।
বইটা টেবলে নামিয়ে রেখে ভদ্রলোক বললেন, আগে তো চাঁদবদনদের দেখিনি। নতুন ভারত এ নতুন আমদানি বুঝি! তার বলার ভঙ্গিতে একটা মজাদার ব্যাপার আছে।
সুধেন্দু বলল, হ্যাঁ। আজই আমরা জয়েন করেছি। দিল্লি বম্বের ইংরেজি ল্যাংগুয়েজের কাগজগুলোর লাস্ট মাস্থের সব কপি দেখতে চাই। দয়া করে
হাত তুলে তাকে থামিয়ে দিয়ে ভদ্রলোক বললেন, হবে হবে, সব হবে। আগে একটু গা-শোঁকাকি হোক। বিনয়দের পা থেকে মাথা অবধি নিরীক্ষণ করলেন, হাঁটুর বয়িসি সব ছেলে। তোমাদের কিন্তু তুমি করে বলছি—
লোকটাকে বেশ ভাল লেগে গেল বিনয়ের। গা-শোঁকাকি শুনে আন্দাজ করে নিল আলাপ পরিচয় করতে চাইছেন।
এদিকে সুধেন্দু বলে উঠেছে, তুমি করেই তো বলবেন।
আমার সামনে মোটে দুখানা চেয়ার। তোমরা চারজন। ওখেন থেকে আর দুখানা টেনে এনে বোসো দিকিন। বলে ভদ্রলোক ঘরের মাঝখানের মস্ত পড়ার টেবলটার দিকে আঙুল বাড়িয়ে দিলেন।
বিনয়রা চেয়ার এনে ভদ্রলোকের মুখোমুখি বসে পড়ল। তিনি এবার বললেন, প্রথমে নিজের কথা বলি। আমার নাম রামগোপাল দত্ত। আমরা দত্তরা কোলকেতার খাস বাসিন্দে। কত জেনারেশন ধরে এখেনে আচি, হিসেব নেই। দেড়শ বছর আগে আমার ঠাকুরদার ঠাকুরদা, নাকি তারও ঠাকুরদা এই শহরে এসে শেকড় গেড়েছিল। আমার গায়ে নাক ঠেকালে সেকেলে কোলকেতার গন্ধ পাবে। সে যাক গে, আমি দত্ত বংশের কুলাঙ্গার। আমার বাপ-ঠাকুরদারা টাকা ছাড়া কিচ্ছুটি বুঝত না। ব্যবসা করে প্রচুর পয়সা কামিয়ে গেছে। আমি আবার বই ছাড়া কিছু বুঝি না। পৃথিবীতে কত জানবার আচে। বই ছাড়া জানব কী করে? বি এ পাস করার পর বনের মোষ তাড়ানো শুরু করলাম। মানে একটা বড় পাবলিক লাইব্রেরি চালাতাম। নতুন ভারত-এর মালিক জগদীশবাবুর সঙ্গে একটু আধটু জানাশোনা ছিল। তিনি হিড়হিড় করে টেনে এনে এখানে জুড়ে দিলেন। বললেন, ভাল একটা লাইব্রেরি করতে হবে। লাইব্রেরি ছাড়া কাগজ চলে না। জার্নালিস্টরা যে লিখবে, তার জন্যে নানা রেফারেন্সের বই দরকার। ভুল বেরুলে কাগজের বদনাম হয়ে যাবে। রিডার নতুন ভারত চিমটে দিয়েও ছুঁয়ে দেখবে না। মনের মতন কাজ পেয়ে চান-খাওয়া শিকেয় তুলে দুমাসে এই লাইব্রেরি খাড়া করেছি। এখনও অনেক কাজ বাকি। আরও বইটই কিনতে হবে। বলে পকেট থেকে একটা নস্যির কৌটো বার করে বড় এক টিপ নস্যি নিয়ে নাকে পুরলেন। তারপর ঝিম মেরে চোখ বুজে বসে রইলেন। নস্যির ঝঝটা মস্তিষ্কে চারিয়ে যাচ্ছে। সেটা তিনি বেশ উপভোগ করছেন।
বিনয় যা আঁচ করেছিল সেটা মিলে গেল। তাদের লাইব্রেরিয়ানের নস্যির নেশা আছে।
কিছুক্ষণ বাদে চোখ মেলে পটকা ফাটার মতো আওয়াজ করে নাক ঝেড়ে রুমালে মুছে নিলেন। রামগোপাল। তারপর বললেন, আমার সম্বন্ধে পরে আরও জানতে পারবে। এবার তোমাদের ঠিকুজি শোনা যাক। নামগুলো বল
সুধেন্দুরা তাদের নাম জানিয়ে দিল।
কে কোন ডিপার্টমেন্টে ভর্তি হলে?
রিপোর্টিংয়ে–
সব্বাই?
হ্যাঁ।
আগে কোনও কাগজে কাজ করতে?
সুধেন্দু জানালো, সে মণিলাল আর রমেন অন্য দৈনিকে সাত-আট বছর কাজ করেছে। তবে বিনয়ের এটাই প্রথম চাকরি।
রামগোপাল সস্নেহে বিনয়ের দিকে তাকালেন, তুমি তাহলে এই গোয়ালের একমাত্তর কচি বাছুর। আর সব্বাই ঝানু মাল
রামগোপালের কথাবার্তা, স্বরক্ষেপণ, মুখচোখের ভাব–সবই নাটকের কমেডিয়ানের মতো। বিনয় হেসে ফেলল, তা বলতে পারেন।
এবার রামগোপাল মণিলালের দিকে তর্জনী তুলে জিজ্ঞেস করলেন, তুমি আমার মতন কোলকেতার পুরনো তেলাপোকা, না বাইরে থেকে এসে জুটেচ?
মণিলাল বলল, আমাদের বাড়ি হাওড়ায়—
কাছেই। ঘটি। রামগোপালের তর্জনী সুধেন্দুর দিকে ঘুরে গেল, তোমার দেশ ছিল কোতায়?
যশোর ডিস্ট্রিক্টে। এখন ইস্ট পাকিস্তান
তুমি তাহলে হাফ বাঙাল?
বুঝতে না পেরে সুধেন্দু বলল, হাফ বাঙাল মানে?
পদ্মার ওপারের মালগুলো হল রিয়েল বাঙাল। তোমরা না ইস্ট বেঙ্গলের, না ওয়েস্ট বেঙ্গলের। মাজখানে ঝুলে আছো।
দিনির্ণয় যন্ত্রের কাটার মতো রামগোপালের আঙুল রমেনের দিকে ঘুরল, তোমার দেশ?
রমেন বলল, ঢাকায়। ঢাকা সিটিতেই আমরা কয়েক পুরুষ আছিলাম। পার্টিশানের পর কইলকাতায় চইলে আসি। তার গলায় পূর্ব বাংলার টান। কলকাতার ভাষাটা এখনও রপ্ত করে উঠতে পারেনি ঠিকমতো। ঢাকাই ডায়লেক্টের ভেজাল মিশে অদ্ভুত শোনায়।
রামগোপাল কণ্ঠস্বর উঁচুতে তুলে বলে উঠলেন, অ্যাই–অ্যাই হল আসল বাঙাল। এখনও জিভের আড় ভাঙেনি। হাঁ করেচে, অমনি পদ্মার ওপারের গন্ধ বেরুচ্চে ভুর ভুর করে।
এরপর বিনয়ের পালা। তোমার কোথায় হে?
খুব ছেলেবেলার কয়েকটা বছর বাদ দিলে বিনয়ের জীবনের সেরা সময়টাই কেটেছে রাজদিয়ায়। রাজদিয়ার খাল-বিল-নদী, অবারিত ধানের খেত, অফুরান আকাশ, পাখিতে পাখিতে ছয়লাপ মহাশূন্য–এ-সবের মধ্যেই তার বড় হয়ে ওঠা। পূর্ব বাংলার সেই ছোট্ট ভূখণ্ডটিই তার বিশ্বব্রহ্মাণ্ড। রাজদিয়াকেই সে নিজের দেশ মনে করে। বলল, আমার বাড়িও ঢাকায়। তবে ঢাকা সিটিতে নয়। সেখান থেকে অনেকটা দুরে, ছোট একটা মফস্বল টাউনে।
তুমিও বাঙাল! কপালে একটা চাপড় মেরে রামগোপাল বলে উঠলেন, বাঙালে বাঙালে কোলকেতাটা একেবারে ছেয়ে গেল! ছ্যা ছ্যা। যেখনেই যাবে সেখেনেই বাঙাল!
রামগোপালের কথাগুলোর মধ্যে বিন্দুমাত্র বিদ্বেষ বা ঘৃণা রয়েছে, তা মনে হয় না। বরং এমন একটা লঘু মজার ব্যাপার রয়েছে যে বিনয়রা হেসে ফেলল।
রামগোপাল ফের বললেন, যেভাবে তোমরা ওপার থেকে এসে পঙ্গপালের মতো কোলকেতাটাকে হেঁকে ধরেচ, আমাদের ঘটিদের ন্যাজ গুটিয়ে পালাতে হবে দেকছি।
স্রেফ রগড়। বিনয়রা হাসতেই থাকে।
রামগোপাল থামেননি, তবে হ্যাঁ, একটা কথা মানতেই হবে। তোমাদের হেঁকোড় আচে। ওয়েস্ট বেঙ্গল যদি পাকিস্তানে পড়ত, আমরা যে কী করতুম, ভাবলে ভয়ে গায়ে কাঁটা দেয়।
একটু চুপচাপ।
তারপর রামগোপাল নতুন উদ্যমে শুরু করলেন, রিফুজিরা বনজঙ্গল সাবাড় করে কলোনি হাসাচ্চে, হকারি কোরচে, দোকানপাট খুলচে, যারা লেখাপড়া জানে তারা চাকরি বাকরি জোটাচ্চে। বাঙাল মেয়েগুনোও তাক লাগিয়ে দিলে। মদ্দদের সঙ্গে তারাও কাজকম্মো জোগাড় করে পয়সা রোজগারে নেমে পড়েছে। সিধে কথা, বাঁচতে হবে। আমরা হলে পরতুম না গো। স্রেফ কেতরে পড়তুম। আবার বলচি, তোমাদের হেঁকোড় আচে।
হেঁকোড় কথাটার মানে কী? ক্ষমতা? সাহস? উদ্যম? পরিষ্কার বোঝা না গেলেও আন্দাজ করা যাচ্ছে ওইরকম একটা কিছু। রামগোপালের সঙ্গে যেটুকু আলাপ হয়েছে তাতে অদ্ভুত অদ্ভুত কিছু শব্দ শেখা গেল যা আগে কখনও শোনেনি বিনয়। কলকাতার অনেকের সঙ্গেই পরিচয় হয়েছে তার। কিন্তু তাদের উচ্চারণ বেশ খানিকটা আলাদা। এমন সব শব্দ তাদের মুখ থেকে বেরোয়নি। অথচ রামগোপাল নাকি এই শহরের আদি বাসিন্দা, তার নিজের কথায় তারা কলকাতার প্রাচীন তেলাপোকা। তবে কি সেকেলে কলকাতার বংশধরদের ভাষা টা একটু অন্য ধরনের? প্রথম দিনই তা জিজ্ঞেস করা যায় না। এখন থেকে প্রায়ই তো লাইব্রেরিতে আসতে হবে। পরে ধীরে ধীরে নিশ্চয়ই তা জানা যাবে।
রামগোপালের হঠাৎ যেন কী মনে পড়ে গেল। চিড়িক মেরে উঠে বললেন, আমার সঙ্গে বসে বসে গুলতুনি মারলেই হবে? আপিসের ডিউটি আছে। ওঠ, উঠে পড়। দিল্লি বম্বের কাগজগুনো ওইখানে আচে। যাও হাত উঁচুতে তুলে আঙুল বাড়িয়ে ডানদিকের কোণটা দেখিয়ে দিলেন।
বিনয়রা হতচকিত। যে লোকটা লঘু মেজাজে গল্প করছিলেন, লহমায় তিনি আদ্যোপান্ত বদলে যাবেন, ভাবা যায়নি। ধড়মড় করে সবাই উঠে পড়ে। রামগোপালের আঙুল বরাবর দেওয়ালের কাছে এসে দেখতে পায় সারি সারি চওড়া স্টিলের র‍্যাক। প্রতিটি র‍্যাকের মাথায় টিনের পাতে একটা করে কাগজের নাম লেখা আছে। আনন্দবাজার, যুগান্তর, বসুমতী, স্বাধীনতা, স্টেটসম্যান, অমৃতবাজার, টাইমস অফ ইন্ডিয়া, হিন্দু, ফ্রি প্রেস জার্নাল, হিন্দুস্থান টাইমস, দা নেশন ইত্যাদি। পুরু শালু দিয়ে প্রতিটি কাগজের এক মাসের সব কপি একসঙ্গে যত্ন করে বাঁধিয়ে এক-একটা তাকে রাখা আছে। দুমাস আগে নতুন ভারত-এর লাইব্রেরি করা হয়েছে। বোঝা যায় তখন থেকেই এইসব কাগজ রাখছেন জগদীশবাবুরা। প্রতি তাকে দুমাসের জন্য দুটো করে ফাইল।
কলকাতার কাগজগুলোর নাম বিনয় জানে। সুধাদের বাড়িতে দুখানা কাগজ রাখা হয়। একটা বাংলা, একটা ইংরেজি। অন্য পত্রিকাও মাঝে মাঝে কিনে আনে হিরণ। কিন্তু এখানে কলকাতার বাইরের যে-সব কাগজ রয়েছে সেগুলোর নাম আগে তো শোনেইনি, কোনটা দেশের কোন শহর থেকে বেরোয় সে সম্পর্কেও তার কোনও ধারণা নেই। সে একেবারে দিশেহারা হয়ে পড়ে। এই কাগজগুলোর কোনটা থেকে লেখার মালমশলা জোগাড় করা যাবে, কে জানে।
নিরুপায় বিনয় সুধেন্দুদের দিকে তাকায়। এরা সবাই তার চেয়ে চোদ্দ পনেরো বছরের বড়। সাত আট কি দশ বছর ধরে সাংবাদিকতা করে হাড় পাকিয়ে ফেলেছে। খবরের কাগজের কাজের ঘোঁতঘাত নাড়ি-নক্ষত্র সব ওদের জানা।
ঢোক গিলে বিনয় বলল, সুধেন্দুদা, আমাকে একটু হেল্প করবেন?
সুধেন্দু তাক থেকে ইন্ডিয়ান এক্সপ্রেস-এর ফাইল নামাতে নামাতে ঘাড় ফিরিয়ে তাকালো, কীসের হেল্প?
বিনয় তার সমস্যার কথা বলল।
হু, বুঝেছি। পয়লা দিন থেকেই জ্বালানো শুরু হল। এরপর এটা করে দাও, সেটা করে দাও এরকম চলতে থাকবে। আমার লাইফ মিজারেবল করে ছাড়বে দেখছি। বলে ভুরু কুঁচকে কী একটু চিন্তা করল। তারপর বলল, এক কাজ কর, দিল্লির পেপারগুলো দেখ। শুনেছি, তোমাকে রিফিউজিদের ব্যাপারে অ্যাসাইনমেন্ট দেওয়া হচ্ছে। ইস্ট পাকিস্তান থেকে যেমন লাখ লাখ মানুষ চলে আসছে তেমনি ওয়েস্ট পাকিস্তান থেকে আসছে হিন্দু আর শিখেরা। হিন্দুস্থান টাইমস কি দিল্লি এডিশনের কাগজগুলোতে ওদের খবর বেশি থাকে। মনে হয়, তোমার লেখার মতো ভাল মেটিরিয়াল পেয়ে যাবে।
দিল্লির নানা পত্রিকা ঘাঁটাঘাঁটি করে আপাতত গেল মাসের একটা ডেইলির ফাইল নিয়ে মাঝখানের প্রকাণ্ড টেবলটায় এসে বসল বিনয়। সুধেন্দুরাও এক-একটা ঢাউস ফাইল নিয়ে বসে পড়েছে।
বিনয় ধীরে ধীরে কাগজের পাতা উলটে যাচ্ছিল। কলকাতার পত্রিকাগুলোর মতো এখানেও প্রায় প্রতিদিনের প্রথম পাতার বেশ খানিকটা জায়গা জুড়ে রয়েছে কাশ্মিরের খবর। পশ্চিম সীমান্তের ওপার থেকে হানাদার বাহিনী সেখানে এসে অবিরাম উৎপাত চালাচ্ছে। পাকিস্তানি ফৌজ সমানে তাদের মদত দিয়ে যাচ্ছে। মনোরম ভূস্বর্গে রোজ আগুন। রোজ হত্যা। রোজ রক্তপাত। দেশভাগের। সময় থেকে সেই যে অশান্তি শুরু হয়েছিল, যত দিন যাচ্ছে সেটা ক্রমশ ভয়াবহ আকার নিচ্ছে। এই সমস্যার কোনওদিনই বুঝি বা অবসান ঘটবে না।
বিনয়ের মনে পড়ল, বেশ কিছুদিন আগে পাকিস্তানের পররাষ্ট্রমন্ত্রী জাফরুল্লা খান বলেছিলেন, কাশ্মিরে ইউ এন ওর হস্তক্ষেপ চাই। তখন থেকে ছোট-বড় সব পাকিস্তানি নেতাই তারস্বরে চেঁচিয়ে চেঁচিয়ে মেদিনী কাঁপয়ে দিচ্ছে। রাষ্ট্রসংঘের প্রতিনিধিদের কাশ্মিরে আসতে হবে। আসতেই হবে।
কাশ্মির ছাড়াও প্রধানমন্ত্রী নেহরুর ভাষণ প্রায় প্রতিদিনই থাকে। সম্প্রতি এশিয়ায় নতুন স্বাধীন এক প্রজাতান্ত্রিক রাষ্ট্রের সৃষ্টি হয়েছে। বার্মা। সে দেশের রাষ্ট্রপতি সাও সোয়ে যাইক এবং প্রধানমন্ত্রী থাকিন নু সারা পৃথিবীর, বিশেষ করে ভারতের বন্ধুত্ব প্রার্থনা করেছেন। মাঝে মাঝে তাদের খবরও চোখে পড়ছে। একদিনের কাগজে দেখা গেল, বেশ কিছু মুসলিম এবং অ্যাংলো-ইন্ডিয়ান সরকারি অফিসার দেশভাগের সময় অপশন দিয়ে পাকিস্তানে চলে গিয়েছিলেন। তাঁদের বেশির ভাগই নানা অসুবিধার কারণে ইন্ডিয়ায়, তাদের ফেলে-যাওয়া স্বদেশে ফিরে আসতে চাইছেন।
দেশ-বিদেশের নানা সংবাদের মাঝখানে পূর্ব পাকিস্তানের উদ্বাস্তুরা নেই বললেই চলে। তবে পশ্চিম পাঞ্জাব কি সিন্ধু থেকে উৎখাত হয়ে আসা মানুষের অনন্ত দুর্দশার সবিস্তার বিবরণ পাওয়া যাচ্ছে। সেই সঙ্গে দিল্লির চারপাশের ত্রাণ-শিবিরগুলোর ছবিও।
পাতা ওলটাতে ওলটাতে এক জায়গায় চোখ আটকে গেল বিনয়ের। তিন কলম জুড়ে বিরাট একটা প্রতিবেদন ছাপা হয়েছে। বড় বড় হরফে যে শিরোনাম রয়েছে, বাংলায় তর্জমা করলে তা এইরকম দাঁড়ায়। করাচি থেকে এক অপহৃত তরুণীকে উদ্ধার করে ভারতে প্রেরণ : যুবকের মহত্ত্ব।
পড়তে পড়তে বুকের ভেতরটা অসাড় হয়ে আসতে থাকে বিনয়ের। অবিকল ঝিনুকেরই কাহিনি। শুধু শেষটা অন্যরকম।
বিনয় জানে, দেশভাগের আগে আগে বাংলাদেশের মতো সিন্ধু এবং পাঞ্জাবেও ভয়াবহ দাঙ্গা হয়ে গেছে। এই দুই প্রভিন্সে, বিশেষ করে পাঞ্জাবে তখন প্রতিদিন গণহত্যা। রক্তের সমুদ্র বয়ে গিয়েছিল সেখানে। বড় বড় শহরেই শুধু নয়, সুদূর দুর্গম গ্রামগুলোতেও ছড়িয়ে পড়েছিল তাণ্ডব। সারা পাঞ্জাব আর সিন্ধু তখন কসাইখানা।
হত্যার পাশাপাশি একটানা চলেছে আগুন, ধর্ষণ। বিনয় একটা ব্যাপার লক্ষ করেছে, সব জায়গায়–তা বাংলা হোক, বিহার হোক বা পাঞ্জাব-হননকারীদের মূল টার্গেট তিনটে। প্রপার্টি, মানুষের প্রাণ আর নারী। দাঙ্গার সময় শয়ে শয়ে যুবতী লুট হয়ে গেছে।
বাংলার মতো সাতচল্লিশের পনেরোই আগস্ট পাঞ্জাবও দুটুকরো হয়ে গিয়েছিল। দেশভাগের আগে এবং পরে লাহোর থেকে ট্রেন বোঝাই হয়ে শরণার্থীরা চলে এসেছিল অমৃতসর, দিল্লি কি লুধিয়ানায়। অনেকে কানপুর, বম্বে এবং কলকাতাতেও। তেমনি এপার থেকেও ট্রেন বোঝাই হয়ে উদ্বাস্তু গেছে সীমান্তের ওধারে। এমনও শোনা গেছে, দাঙ্গার সেই ভয়াবহ দিনগুলোতে কোনও কোনও ট্রেনে এসেছে শুধুই লাশ। তেমনি পাকার মৃতদেহ নিয়ে সেই সব ট্রেন ওপারে ফিরে গেছে। লাশের বদলে লাশ। হত্যার বদলা হত্যা।
দেশভাগের পরও ভিটেমাটি থেকে উৎখাত হওয়া মানুষের সীমান্তের এপার থেকে ওপারে যাওয়া, কিংবা ওপার থেকে এপারে আসা বন্ধ হয়নি। কবে যে এর অবসান ঘটবে, আদৌ ঘটবে কি না, কে জানে।
লাখে লাখে মানুষ এসেছে, ক্রমাগত আরও আসছে, কিন্তু যে তরুণীদের ছিনিয়ে নিয়ে গেছে হানাদারেরা তাদের শতকরা দুজনও ফিরে আসেনি।
নতুন ভারত-এর লাইব্রেরিতে বসে বিনয় এই মুহূর্তে দিল্লির কাগজের যে প্রতিবেদনটা পড়ছিল তাতে ছেচল্লিশের আগস্ট থেকে ধারাবাহিক দাঙ্গার প্রসঙ্গ টেনে এনে লেখা হয়েছে, দুই দেশের সরকার উদ্ধার কমিটি তৈরি করেছিল বেশ কিছুদিন আগে। তাতে পদস্থ অফিসাররা ছাড়াও রয়েছেন সমাজসেবী এবং নানা ক্ষেত্রের শুভবুদ্ধিসম্পন্ন বিশিষ্ট জনেরা। এঁদের ওপর দায়িত্ব দেওয়া হয়েছে দাঙ্গায় লুট হয়ে যাওয়া তরুণীদের খুঁজে বার করে যেন সরকারের হাতে তুলে দেন। ইন্ডিয়া এবং পাকিস্তান সরকার এই লাঞ্ছিত মেয়েদের মা-বাবা, স্বামী কি আত্মীয় পরিজনের হাতে পৌঁছে তুলে দেবে। যদি কারও আপনজনের সন্ধান না পাওয়া যায়, সংশ্লিষ্ট সরকার তার সুরক্ষার ব্যবস্থা তো করবেই, ভবিষ্যতে সে যাতে নিজের পায়ে দাঁড়াতে পারে তার সুযোগও করে দেবে।
এই পটভূমিতে প্রতিবেদক নীলম নামে মেয়েটির কথা সবিস্তার জানিয়েছেন।
সাতচল্লিশে, স্বাধীনতার কিছু আগে, দেশজোড়া সেই দাঙ্গার সময়, সশস্ত্র হিংস্র ঘাতকের দল একদিন রাতে মশাল জ্বালিয়ে তুমুল হল্লা করতে করতে লাহোরের বড় একটা মহল্লায় ঢুকে পড়েছিল। এলাকাটা পাঁচমেশালি। নানা ধরনের মানুষ সেখানে থাকত। হিন্দু, মুসলমান, শিখ, হাতে-গোনা কটি খ্রিস্টান পরিবারও। হানাদারদের টার্গেট হিন্দু এবং শিখেদের বাড়িগুলো। তেমন বাড়ি পাওয়ামাত্র পেট্রোল বা কেরোসিন ঢেলে আগুন ধরিয়ে দেওয়া হচ্ছিল। দাউ দাউ জ্বলতে জ্বলতে বাড়িগুলো চোখের সামনে ছাই হয়ে যাচ্ছিল। প্রাণ বাঁচাতে ভয়ে, আতঙ্কে উদ্ভ্রান্তের মতো যারা ভেতর থেকে বেরিয়ে আসছিল, শুধু তরুণীরা বাদে বাকি সবাই মুহূর্তে লাশে পরিণত হচ্ছিল।
মহল্লার যে মানুষগুলো কয়েক পুরুষ পাশাপাশি বাস করে এসেছে তাদের সকলে সেই নিদারুণ দুঃসময়ে পশু হয়ে য়নি। চিরকাল এমন অনেকেই আছে, হাজার উসকানিতেও তারা অটল থাকতে পারে। মনুষ্যত্ব জলাঞ্জলি দেবার কথা ভাবতেই পারে না। এই ধরনের কিছু মানুষ বিপন্ন শিখ এবং হিন্দু পড়োশিদের বাঁচাতে ছুটে এসেছিল। কিন্তু হানাদার ঘাতক বাহিনীকে পুরোপুরি ঠেকাবার শক্তি তাদের ছিল না।
মহল্লার বেশ কিছু বাড়ি ধ্বংসস্তূপ আর বেশ কিছু জীবন্ত মানুষকে লাশ বানিয়ে পঁচিশ তিরিশটি তরুণীকে জোর করে টানতে টানতে নিয়ে চলে গিয়েছিল দাঙ্গাবাজরা। এই মেয়েদের একজন নীলম। তারা হিন্দু, জাঠ।
নীলমদের ছিল মাঝারি ধরনের পরিবার। বাবা, মা, ঠাকুমা, ছোট একটা ভাই এবং সে নিজে। বাড়িতে আগুন লাগানোর পর বাইরে বেরিয়ে দিশেহারার মতো যে যেদিকে পারে পালিয়ে গিয়েছিল। হানাদারেরা তাদের নাগাল পায়নি। বাড়ির সবাই পারলেও নীলমের পক্ষে পালানো সম্ভব হয়নি।
নীলমের বাবার নাম রাজিন্দর সিং। মা জানকী। ছোট ভাই হল অজিত। ঠাকুমার নাম মহালছমী।
রাজিন্দর আর জানকী মহল্লা থেকে অনেকটা দূরে একটা জংলা মতো জায়গায় ঝোপঝাড়ের আড়ালে লুকিয়ে পড়েছিল। অজিত আরও দূরে প্রকাণ্ড এক তালাও অর্থাৎ দিঘিতে চাপ-বাঁধা টোপা পানার ভেতর গলা পর্যন্ত ডুবিয়ে বসে ছিল। আর তাদের মহল্লারই এক প্রতিবেশী জামাল খান জীবনের ঝুঁকি নিয়ে মহালছমীকে নিজের বাড়িতে আশ্রয় দিয়েছিল।
দাঙ্গা থামাবার জন্য তখন সবে মিলিটারি নামানো হয়েছে। একটা টহলদার ভ্যান আচমকা ভোরের দিকে এসে নানা জায়গা থেকে রাজিন্দরদের উদ্ধার করে শেখপুরার রেসকিউ ক্যাম্পে পাঠিয়ে দেয়। শুধু রাজিরদেরই নয়, ব্যাপক খুনখারাপির পর মহল্লার যে কজন বেঁচে ছিল, তাদেরও। দেশভাগের পর তারা চলে আসে দিল্লি। শুধু নীলম পড়ে থাকে লাহোরে। পুলিশ এবং মিলিটারিকে জানানোও হয়েছিল তার কথা। তখন চারদিকে লুটপাট, হত্যা। পুলিশ বা মিলিটারি সে-সব ঠেকাবে, না সারা লাহোরের বাড়ি বাড়ি তল্লাশি চালিয়ে নীলমকে উদ্ধার করে আনবে? এমন ঘটনা তো একটা দুটো নয়–অগুনতি।
মেয়ের জন্য একেবারে ভেঙে পড়েছিল রাজিররা। দিল্লিতে যখন এল, পুরোপুরি বিধ্বস্ত। লাহোরের সেই দুঃস্বপ্নের স্মৃতি সারাক্ষণ তাদের বুকে শেল বিধিয়ে দিত। বিশ্বব্রহ্মাণ্ড জুড়ে নীলমের মুখটা যেন ভাসতে থাকত। লহমার জন্যও তাকে ভোলা যেত না। তখন চোখ মেললেও নীলম, চোখ বুজলেও নীলম। সে যে কী তীব্র যন্ত্রণা! কী নিদারুণ ক্লেশ! শোকাচ্ছন্ন রাজিন্দর, জানকী, মহালছমী আর অজিত খেত না, ঘুমতো না। জানকী আর মহালছমী অবিরল কেঁদেই যেত। কেঁদেই যেত। এই কান্না কোনওদিনই বুঝি বা শেষ হবে না।
শুধু রাজিন্দররাই না, আরও একটি যুবক নীলমের জন্য ভেঙেচুরে শতখান হয়ে গিয়েছিল। সে সুরেশ। লাহোরে একই মহল্লায় তারা থাকত। নীলমের সঙ্গে একই কলেজে পড়ত সে। নীলম সেকেন্ড ইয়ারে, সে ফোর্থ ইয়ারে। একই এলাকায় তাদের জন্ম, তাদের বড় হয়ে ওঠা, একই কো-এড স্কুল এবং কলেজে তাদের পড়াশোনা। হঠাৎ একদিন কোনও অদৃশ্য মায়াবী নকিব জানান দিয়ে গেল, একজনকে ছাড়া আর-একজনের চলবে না। এক মহল্লায় আলাদা আলাদা বাড়িতে নয়, একই বাড়িতে, একসঙ্গে বাকি জীবন কাটিয়ে দিতে হবে। তারা ঠিকই করে ফেলেছিল, পড়াশোনা শেষ হলে আর সুরেশের চাকরি বাকরি জুটলে দুই বাড়িতে তাদের সবচেয়ে জরুরি সিদ্ধান্তের কথাটা জানিয়ে দেবে। কিন্তু তার আগেই লাহোরের দাঙ্গায় সমস্ত তছনছ। সব স্বপ্ন ছিন্নভিন্ন। নানা রঙে ভবিষ্যতের যে ঝলমলে নকশাটা তারা এঁকেছিল, চকিতে বিলীন হয়ে গেল।
জোর করে নারীহরণের ব্যাপারে পূর্ব পাকিস্তান আর পশ্চিম পাকিস্তানে বিশেষ কোনও তফাত নেই।
লেখাটা পড়তে পড়তে গাঢ় বিষাদে মন ভরে যাচ্ছিল বিনয়ের। খবরের কাগজ থেকে মুখ তুলে চুপচাপ কিছুক্ষণ বসে থাকে সে। তারপর বাকি অংশটুকু পড়তে শুরু করে। ..
দিল্লিতে আসার পর কয়েক মাস ত্রাণশিবিরে কেটে যায় রাজিন্দরদের। শহরতলিতে নতুন নতুন কলোনি তৈরি হচ্ছিল। তার একটায় আরও অনেকের সঙ্গে তাদেরও পুনর্বাসনের ব্যবস্থা করা হয়। এদের বেশির ভাগই লাহোর থেকে আসা উদ্বাস্তু। তাদের কারও কারও সঙ্গে সীমান্তের ওপারে থাকতেই পরিচয় ছিল রাজিরদের। কেউ কেউ লাহোরে একই মহল্লায় থাকত। যেমন সুরেশরা। ওদের খুবই ছোট্ট পরিবার। সে আর তার বাবা ধনরাজ কাপুর। সুরেশের মা তার ছেলেবেলায় মারা গেছেন। তার কোনও ভাইবোন নেই।
সেন্ট্রাল গভর্নমেন্টের ত্রাণ এবং পুনর্বাসন দপ্তর পশ্চিম পাকিস্তান থেকে উৎখাত হয়ে আসা মানুষদের জন্য ঢালাও সাহায্যের ব্যবস্থা করেছে। সামান্য লেখাপড়া জানলেই হাজারটা কাজের সুযোগ। যারা ব্যবসা করতে চায় তাদের বিনা সুদে কিংবা নামমাত্র সুদে ঋণ। তবে অনুদানই বেশি। হাতের কাজ শেখার জন্য কত যে পলিটেকনিক খোলা হয়েছে তার হিসেব নেই। স্থায়ী বাসস্থানের জন্য দেওয়া হচ্ছে জমি। যত তাড়াতাড়ি এদের স্বয়ম্ভর করে তোলা যায় সেজন্য চেষ্টার ত্রুটি নেই।
রাজিন্দররা অন্য সবার মতো জমি পেল। বাড়ি তৈরির জন্য টাকা পেল। সে টাকার বেশিটা ফেরত দিতে হবে না। বাকিটা সুদহীন লোন। তাও পনেরো বছর ধরে কিস্তিতে কিস্তিতে শোধ করলে চলবে।
লাহোরের একটা বড় মার্কেটে রাজিলরদের বিরাট কাপড়ের দোকান ছিল। তিন-চার পুরুষের ব্যবসা। বিজনেসটা তাদের রক্তে। দিল্লিতে এসে বাড়ি তৈরির জন্য সরকারি টাকা তো পেয়েছিলই, ব্যবসার জন্য লোন নিয়ে কাছাকাছি একটা মার্কেটে কাপড়েরই দোকান খুলে বসল রাজির। একমাত্র ছেলে অজিত লাহোরে ক্লাস টেনে পড়ত। তাকে দিল্লির স্কুলে ভর্তি করে দেওয়া হল।
লাহোরের দাঙ্গার পর রাজিলরদের মনে হতো, পৃথিবী নামে এই গ্রহটায় আলো নেই। বাতাস নেই। সব থমকে দাঁড়িয়ে পড়েছে। চারদিকে চাপ চাপ অন্ধকার। আকাশ খান খান হয়ে ভেঙে পড়েছে কিন্তু সময় এক আশ্চর্য জাদুকর। ধীরে ধীরে অন্তহীন শোক, অশেষ যন্ত্রণাও ভুলিয়ে দেয়। মুছে দেয় যাবতীয় সন্তাপ।
জীবনকে পাকিস্তান থেকে উপড়ে এনে সীমান্তের এপারে নতুন করে গড়ে তুলতে তুলতে লাহোরের আগুন, হত্যা, রক্তপাত, ধর্ষণের স্মৃতি ক্রমশ ফিকে হয়ে আসে রাজিরদের কাছে। অনেকটা জলে ধোওয়া ঝাপসা ছবির মতো।
নতুন দেশে, সম্পূর্ণ অচেনা পরিবেশে ব্যবসা জমিয়ে তুলতে হবে। সারাদিনই রাজিন্দরের ব্যস্ততা। অজিত বরাবরই লাহোরে ভাল রেজাল্ট করত। দিল্লিতে এসে ভর্তি হবার পর তার একমাত্র ধ্যান জ্ঞান আরও ভাল করতে হবে। সকালে উঠে পড়াশোনা, তারপর স্কুল, স্কুলের পর প্রাইভেট টিউটরের কাছে ছোটা। এক মুহূর্তও তার ফুরসত নেই। রিলিফ ক্যাম্পে থাকার সময় জানকীর কোনও কাজ ছিল না। ক্যাম্প থেকেই চার বেলা খাবার দেওয়া হতো। তখন সমস্ত দিনই অবসর। কিন্তু ত্রাণ শিবির থেকে নতুন বাড়িতে উঠে গিয়ে ফের সংসার শুরু করার পর তারও বসে থাকার জো নেই। কাজের লোক রাখার মতো রোজগার তখনও হয়নি রাজিলরের। ব্যবসা সেভাবে দাঁড়ায় নি। ফলে সংসারের যাবতীয় :জ একাই সামলাতে হতো জানকীকে। দুবেলা রান্না, কাপড় কাঁচা, ঘর বোয়ামোছা, ইত্যাদি। তারই কে ফাঁকে যখন নীলমকে মনে পড়ত, চোখ বুজে চুপচাপ বসে থাকত সে। বুকের ভেতরটা আমূল উথালপাতাল হয়ে যেত। কিন্তু কতক্ষণ আর! সংসারের শত কাজ পড়ে আছে। অনিচ্ছুক শরীরটাকে টেনে তুলতে হতো তাকে। রাজিন্দরের মা মহালছমীর যথেষ্ট বয়স হয়েছিল। লাহোর থেকে আসার পর জানকীর মতো সেও নাতনির জন্য বুক চাপড়ে কাঁদত। কিন্তু রিলিফ। ক্যাম্পে থাকতে থাকতেই কেমন যেন অথর্ব হয়ে পড়েছিল সে। নতুন বাড়িতে আসার পর একেবারে। জবুথবু। বোধবুদ্ধি অসাড় হয়ে যাচ্ছিল তার। কেউ কিছু বললে ফ্যাল ফ্যাল করে তাকিয়ে থাকত।
সুরেশরাও একই কলোনিতে বাড়ি তুলেছিল। লাহোরের মতো তারা এখানেও রাজিন্দরদের পড়োশি। ইন্ডিয়ায় আসার পর রিলিফ ক্যাম্পে সারাক্ষণ আচ্ছন্নের মতো কেটে যেত তার। কিন্তু সময় তো এক জায়গায় থেমে থাকে না। লাহোরে ফোর্থ ইয়ারে পড়ত সুরেশ। একদিন দিল্লির • কলেজে ভর্তি হল। বি এ পাস করে ইউনিভার্সিটিতে পড়তে গেল। তার বাবা ধনরাজ কাপুর লাহোরের একটা কলেজে পড়াতেন। পণ্ডিত মানুষ। তিনি দিল্লির কলেজেও কাজ পেয়ে গেলেন।
কলোনিতে বাড়ি তৈরি করার পর গোড়ার দিকে সুরেশ রোজই রাজিন্দরদের বাড়ি দিনে বা রাতে একবার করে আসতই। এলে একই আলোচনা-নীলম, দাঙ্গা, দুঃস্বপ্নের মতো সেই দিনগুলোর কথা ভেবে অবিরল শিউরে ওঠা। পরে সুরেশের আসাটা কমে যেতে লাগল। সপ্তাহে একবার, আরও পরে ক্কচিৎ কখনও। আসলে নানাভাবে জড়িয়ে পড়ছিল সে। পড়াশোনার চাপ। ইউনিভার্সিটি। নতুন নতুন বন্ধুবান্ধব। পুরানো দুঃখের স্মৃতিতে কতদিন আর ডুবে থাকা যায়?
যত দিন যাচ্ছিল, লাহোরের দাঙ্গায় লুট হয়ে যাওয়া একটি যুবতী তার মা-বাবা-ভাই এবং অন্য সব আপনজনের কাছ থেকে দূরে, আরও দূরে সরে যাচ্ছিল। হয়তো চিরদিনের মতো নীলম লুপ্ত হয়ে যেত, কিন্তু গেল না।
দেশভাগের পর পরই ইন্ডিয়া এবং পাকিস্তানে রেসকিউ কমিটি গড় হয়েছিল। পশ্চিম পাকিস্তানের কমিটি হঠাৎ একদিন লাহোরের এক বাড়ি থেকে নীলমকে উদ্ধার করে দিল্লিতে পাঠিয়ে দেয়। তাকে তোলা হয় একটা হোমে। পাকিস্তানে যে মেয়েদের ছিনিয়ে নিয়ে যাওয়া হয়েছিল তাদের খুঁজে বার করে এই উদ্ধার আশ্রমে রাখা হয়।
নীলমের কাছ থেকে তার মা-বাবা-ভাই এবং ঠাকুমা সম্পর্কে সবিস্তার জেনে নিয়ে দিল্লি পুলিশের একজন অফিসার আর দুই কনস্টেবল খুঁজে খুঁজে এক রবিবারের বিকেলে কলোনিতে রাজিলরদের বাড়িতে এসে হাজির। ছুটির দিন। লোকজন বিশেষ কেউ বেরোয়নি। যে যার বাড়িতেই ছিল। পুলিশ দেখে সবাই ছুটে এসে ভিড় জমায়। তাদের সঙ্গে সুরেশও। সবার চোখেমুখে তীব্র কৌতূহল। প্রচণ্ড উৎকণ্ঠা।
নীলমকে উদ্ধার করে পাকিস্তান ফেরত পাঠিয়েছে, সে তার মা-বাবার কাছে আসতে চায়, পুলিশ অফিসার এই খবরটা দেবার সঙ্গে সঙ্গে প্রথমটা সমস্ত কলোনি স্তব্ধ হয়ে গিয়েছিল। পরক্ষণে তড়িৎপ্রবাহ খেলে যায়। তখন কৌতূহলের বদলে চারদিকে শুরু হল গুঞ্জন, উত্তেজনা, তুমুল চাঞ্চল্য।
যে মেয়ে খোয়া গেছে, যার স্মৃতি প্রায় ঝাপসা হয়ে এসেছে সে যে কোনওদিন ফিরে আসবে, কে ভাবতে পেরেছিল? রাজিন্দর একেবারে বিহ্বল হয়ে পড়ে। তারপর অবোধ বালকের মতো দুহাতে মুখ ঢেকে ডুকরে কেঁদে ওঠে। অজিত দিশেহারা। পুলিশ অফিসারের দিকে পলকহীন তাকিয়ে ছিল সে। জানকী একটি কথাও বলছিল না। কেউ বুঝি তার বাকশক্তি হরণ করে নিয়েছে। এমনভাবে সে দাঁড়িয়ে ছিল, যেন এক পাথর-প্রতিমা। শুধু দুচোখ বেয়ে জলের ধারা বয়ে যাচ্ছিল। অথর্ব মহালছমীর মস্তিষ্কে ক্ষণিকের জন্য হয়তো সাড় ফিরে এসেছিল। হাত-পা ছুঁড়তে ছুঁড়তে দুর্বোধ্য, জড়ানো গলায় সমানে চিৎকার করে যাচ্ছিল সে। অদৃশ্য কোনও অস্ত্রের আঘাতে ছিন্নভিন্ন জন্তুর মতো। রাজিন্দাদের বুকের ভেতরকার যে দগদগে ক্ষতটা শুকিয়ে এসেছিল সেটা ফের রক্তাক্ত হয়ে উঠেছে।
পুলিশ অফিসার সহৃদয় গলায় বলেছিলেন, কাঁদবেন না সিংজি। আজ তো আপনাদের আনন্দের। দিন। আমার সঙ্গে হোমে চলুন। মেয়েকে নিয়ে আসবেন। আমি নিজে পৌঁছে দিয়ে যাব।
হঠাৎ ঝাঁকুনি খেয়ে সম্বিত ফিরে পেয়েছিল যেন রাজিন্দর। কী ভেবে হাতজোড় করে বলেছে, কৃপা করকে আপ থোড়া ঠহরিয়ে মা আর স্ত্রীকে নিয়ে ভেতর দিকের একটা ঘরে চলে গিয়েছে সে। খানিকক্ষণ পর ফিরে এসে, ভাঙা গলায় বলেছিল, আমি যাব না। নীলম যেখানে আছে সেখানেই থাক।
অফিসার চমকে ওঠেছেন, মেয়েটা অনেক কষ্ট পেয়েছে। কত আশা নিয়ে আপনাদের জন্যে অপেক্ষা করছে, ভাবতে পারবেন না। ও যাতে অতীত ভুলে যেতে পারে–
এদিকে উন্মাদের মতো চেঁচিয়ে উঠেছে সুরেশ, এ আপনি কী বলছেন রাজিন্দর চাচা! প্রিয় নারীটিকে প্রায় ভুলতেই বসেছিল সে। হঠাৎ নীলম ফিরে আসায় তার সৌরজগৎ ওলটপালট হয়ে গেছে।
রাজিন্দর পুলিশ অফিসার বা সুরেশের কথার উত্তর দেয়নি। মাথা নিচু করে দাঁড়িয়ে ছিল, তার মনোভাবটা বোঝা যাচ্ছিল। যে মেয়ে দাঙ্গার সময় লুট হয়ে গেছে, যে ধর্ষিত, নিজের অনিচ্ছাসত্ত্বেও যাকে দিনের পর দিন ঘৃণ্য জীবন কাটাতে হয়েছে তাকে বাড়িতে ঠাই দিলে লোকে কী বলবে? বাকি জীবন কারও দিকে মুখ তুলে তাকানো যাবে? মাত্র কটা বছরে ভারত নামে এই ভূখণ্ডটি জুড়ে কত কীই তো ঘটে গেল। দাঙ্গা, গণহত্যা, দেশভাগ, লক্ষ লক্ষ শরণার্থীর ওপার থেকে এপারে আসা, এপার থেকে ওপারে চলে যাওয়া। আদ্যোপান্ত বদলে গেছে কত কিছুই। কিন্তু বিনাশ নেই সংস্কারের। ধর্ষিত মেয়েকে ফিরিয়ে নেওয়াটা মহাপাতক। পূর্ব-পুরুষের যে-সব আত্মা পঞ্চভূতে মিশে আছে তারা কোনওদিনই ক্ষমা করবে না। এই বদ্ধমূল বিশ্বাস, এই ধারণা থেকে মুক্তি নেই রাজিন্দরদের।
পুলিশ অফিসার অনেক বুঝিয়েছেন কিন্তু মুখ তোলে নি রাজিন্দর। কিছুই যেন শুনতে পাচ্ছিল না। একেবারে বধির।
অনেক বুঝিয়েও যখন কাজ হল না, হতাশ সুরে অফিসার জিজ্ঞেস করলেন, কী হবে মেয়েটার? সে আপনার নিজের সন্তান
এবার মুখ খুলেছে রাজিন্দর। ক্ষীণ, কাঁপা গলায় বলেছে, এটাই ওর নসিব স্যার। সরকার আছেন, ভগোয়ান আছেন, তাঁরাই ওকে দেখবেন।
এতক্ষণ নীরবে সব শুনে যাচ্ছিল সুরেশ। হঠাৎ সে ফেটে পড়েছে, আপনারা কি মানুষ রাজিন্দর চাচা? অফিসারের দিকে ফিরে জিজ্ঞেস করছিল, আমি কি নীলমের সঙ্গে দেখা করতে পারি স্যার?
অফিসার একটু অবাক হয়েছেন, আপনাকে তো চিনতে পারলাম না।
সুরেশ নিজের পরিচয় দিয়ে বলেছে, লাহোরে নীলমরা আর আমরা একই মহল্লায় থাকতাম। পার্টিশানের পর রাজিন্দর চাচাঁদের সঙ্গে দিল্লি চলে আসি। এই কলোনিতেই ওঁদের কাছাকাছি বাড়ি করেছি–
অফিসার কী ভেবে বলেছেন, আচ্ছা, চলুন আমার সঙ্গে
সুরেশ সেদিনই শুধু যায়নি। তারপর আরও কয়েকদিন গেছে। শেষবার উদ্ধার আশ্রমে গিয়েছিল দুসপ্তাহ পর। সঙ্গে তার বাবা। কলোনিবাসীদের চমকে দিয়ে সেদিনই ফিরে এসেছিল নীলমকে নিয়ে। পুলিশ এবং হোমের কর্মকর্তাদের সামনে, বাবার মত নিয়ে সে নীলমকে বিয়ে করেছে।
পৃথিবীর কারওকে তোয়াক্কা করেনি সুরেশ। কে কী বলল, না-বলল, গ্রাহ্য করেনি। যাবতীয় সংস্কার তুড়ি মেরে উড়িয়ে দিয়ে যৌবনের বিপুল অহঙ্কারে নিজের কাম্য নারীটিকে স্ত্রীর মর্যাদা দিয়েছে। ….
কাগজের প্রতিবেদনটা এখানেই শেষ। পড়ার পর অনেকক্ষণ নিঝুম বসে থাকে বিনয়। তার এবং সুরেশের জীবনের ঘটনা তো প্রায় একই। সুরেশ পেরেছে। কিন্তু আকাশ পাতাল চিরে ফেড়ে চিৎকার করে সে বলতে পারেনি, হবার হবে, ঝিনুককে আমি বিয়ে করব।
আত্মগ্লানিতে মন ভরে যায় বিনয়ের। নিজেকে শতবার ধিক্কার দেয়। সে ভীরু। সে অপদার্থ। সে কাপুরুষ। কেঁচোর মতো মেরুদণ্ডহীন।
একসময় টের পেল, পায়ের তলায় মেঝেটা ঢেউয়ের মতো দুলছে। আবছা হয়ে যাচ্ছে চারদিক। মাথাটা সোজা রেখে বসে থাকা যাচ্ছে না। হুড়মুড় করে টেবলের ওপর ভেঙে পড়ল বিনয়।
লম্বা টেবলটার চারপাশে ছড়িয়ে ছিটিয়ে বসে খুব মগ্ন হয়ে দিল্লি বম্বের কাগজগুলোর পাতা উলটে যাচ্ছিল সুধেন্দুরা। আচমকা ভারী কিছু পড়ার আওয়াজ কানে আসতে সবাই চমকে ওঠে।
কী হল তোমার? কী হল?
উদ্বিগ্ন সুধেন্দুরা দৌড়ে আসে।
লাইব্রেরির শেষ মাথা থেকে মার্কামারা গলায় রামগোপাল দত্ত চেঁচিয়ে উঠলেন, ছোকরা অমন ছেতরে পড়ল কেন হে? দেখ, ওকে দেখ–
বিনয় ভীষণ অস্বস্তি বোধ করছিল। লজ্জার একশেষ। কোনওরকমে সামলে নিয়ে টেবল থেকে নিজেকে টেনে তুলে সোজা হয়ে বসল।
সুধেন্দুরা ঝুঁকে পড়েছিল। কি, শরীর খুব খারাপ লাগছে?
বিব্রতভাবে বিনয় বলল, না না, আমি ঠিক আছি। মাথাটা হঠাৎ ঘুরে গিয়েছিল। তাই
সুধেন্দুরা বার বার জানতে চাইল, ডাক্তারখানায় নিয়ে যাবে কি না। বিনয় তাদের বোঝালো তার জন্য উৎকণ্ঠার কারণ নেই। ডাক্তার দেখাবার মতো কিছুই হয়নি।
সুধেন্দুরা যে-যার জায়গায় ফিরে গেল।
টেবলের ওপর নিউজপ্রিন্টের চৌকো চৌকো কটা বাঁধানো প্যাড পড়ে ছিল। সেগুলো সাংবাদিকদের লেখালিখির জন্য। কিছুক্ষণ চুপচাপ বসে থাকার পর একটা প্যাড টেনে নিয়ে কাগজের সেই প্রতিবেদনটা থেকে নীলমের জীবনের ঘটনাধারার চুম্বক টুকে নিতে লাগল বিনয়। পরে এগুলো সাজিয়ে গুছিয়ে বিশদ করে লিখতে হবে।
ওদিকে সুধেন্দুরাও তাদের পছন্দমতো বিষয় পেয়ে সংক্ষেপে মূল পয়েন্টগুলো লিখে নিচ্ছে।
.
লাইব্রেরির কাজ শেষ হলে রামগোপালের কাছ থেকে বিদায় নিয়ে বিনয়রা ফের নিউজ ডিপার্টমেন্টে প্রসাদ লাহিড়ির কাছে চলে এল।
প্রসাদ জিজ্ঞেস করলেন, কী, ইন্টারেস্টিং কিছু মেটিরিয়াল পাওয়া গেল?
সুধেন্দু, মণিলাল এবং রমেন জানালো, লেখার মতো ভাল মালমশলা তারা পেয়েছে।
প্রসাদ বিনয়ের দিকে তাকালেন, তুমি?
বিনয় ভারী গলায় বলল, আমিও পেয়েছি। লাহোরের একটি মেয়ের লাইফ হিস্ট্রি।
সবাই কপি তৈরি করে নিয়ে এস।
রিপোর্টিং সেকশানে বেশ কটা নতুন টেবল চেয়ার খুব যত্ন করে পর পর পেতে রাখা আছে। বিনয়রা এক-একটা টেবল নিয়ে বসে পড়ে।
সাব-এডিটর, প্রফ-রিডার এবং ফটোগ্রাফারদের টেবলগুলো থেকে কলরোল ভেসে আসছে। এদের আধাআধি অল্প বয়সের টাটকা যুবক। কলেজ বা ইউনিভার্সিটি থেকে সবে বেরিয়েছে। নতুন কাগজে নতুন চাকরি। বিপুল উৎসাহ তাদের। প্রবল উদ্দীপনা। অবশ্য বয়স্ক, অভিজ্ঞ সাংবাদিকও রয়েছে। অন্য সব কাগজ থেকে তাদের বেশি টাকার টোপ দিয়ে নিয়ে এসেছেন জগদীশ গুহঠাকুরতা। নতুন পুরানো মিলিয়ে তার নতুন ভারত-এর টিম।
আনকোরা ছোকরা সাংবাদিকদের ক্যাচর ম্যাচর তো রয়েছেই। তার সঙ্গে দুই টেলিপ্রিন্টারের অবিরাম খটখটানি। কিন্তু এই শব্দপুঞ্জ বিনয়ের কানে ঢুকছে না। হালকা গুঞ্জনের মতো পাশ দিয়ে পাশ দিয়ে উড়ে যাচ্ছে। লাহোরের এক লুণ্ঠিত তরুণী, দুবছর ধরে তার মৃত্যুযন্ত্রণা, তাকে নরক থেকে উদ্ধার করে নিয়ে আসা, নিদারুণ লাঞ্ছনার পর তার পুনর্জন্ম–সব একাকার হয়ে বিনয়কে আচ্ছন্ন করে রেখেছিল।
কেমন ছিল নীলম? দিল্লির কাগজের সেই লেখাটার সঙ্গে তার কোনও ছবি ছাপা হয়নি। বিনয় কল্পনা করে নেয়, সে সুন্দরী। সদ্যফোঁটা ফুলের মতো। সে চুলবুলে। চঞ্চল, লঘু কোনও পাখির মতো। আর দশটা ওই বয়সের মেয়ের মতো দুই মুঠিতে স্বপ্ন পুরে মনে মনে, উড়ে উড়ে, আকাশের সীমানা ছাড়িয়ে, দূরে কোথাও ভেসে যেতে সে ভালবাসত। কিন্তু লাহোরের দাঙ্গায় তার সব স্বপ্ন পুড়ে ছাই।
বিনয় নীলমের মুখ যতবার ভাবতে চেষ্টা করছে ততবারই সেটা ঝিনুকের মুখ হয়ে যাচ্ছে।
একসময় তার মনে হল, দেরি করা ঠিক নয়। সব টেবলেই সাংবাদিকদের লেখালেখির জন্য নিউজ প্রিন্টের চৌকো চৌকো প্যাড পড়ে আছে। ভাবনাটা গোছগাছ করে নিয়ে একটা প্যাড টেনে সে লিখতে শুরু করে।
লেখাটা শেষ করতে বেশ সময় লাগল। বাইরে শীতের রোদ কখন মুছে গেছে, কখন নেমেছে সন্ধ্যা, কখন রাস্তায় আলোগুলো জ্বলে উঠেছে, খেয়াল করেনি বিনয়। নিউজ ডিপার্টমেন্টের বিশাল হল-ঘরটাকে আলোয় ভাসিয়ে দিয়ে চতুর্দিকে অগুনতি তেজী বাল্ব জ্বলছে।
বিনয় লক্ষ করল, তার পাশের টেবলগুলোতে সুধেন্দুরা নেই। দূরে সাব-এডিটরদের জটলায় গিয়ে আড্ডা দিচ্ছে। একই কাগজে কাজ করবে। সবাই সহকর্মী। প্রথম দিনই আলাপ-পরিচয় করে নিচ্ছে। আন্দাজ করা যাচ্ছে, সুধেন্দুরা এর মধ্যেই কপি তৈরি করে প্রসাদের কাছে জমা দিয়েছে।
ওধার থেকে চোখ ফিরিয়ে এনে লেখাটা পড়ে ফেলল বিনয়। একবার। দুবার। তিন বার। নিউজ এডিটর তারাপদ ভৌমিক সেদিন বার বার বলে দিয়েছিলেন, খবরের কাগজের বেশির ভাগ পাঠকই সাধারণ মানুষ। বিদ্যেবুদ্ধি যৎসামান্য। তারা যাতে সহজেই বুঝতে পারে তেমন ভাষায় লিখতে হবে। যতটা সম্ভব খটমট, শক্ত শক্ত শব্দ বাদ দেওয়া দরকার।
তিন বার পড়ার পর কয়েকটা আলগা, অনাবশ্যক শব্দ বাদ দিয়ে অন্য শব্দ বসাল বিনয়। ছসাতটা সেনটেন্স কেটেকুটে ছোট করল। তারপর লেখাটা নিয়ে পায়ে পায়ে প্রসাদের সামনে গিয়ে দাঁড়াল।
প্রসাদ ঘাড় ঝুঁকিয়ে লিখছিলেন, পায়ের আওয়াজে মুখ তুলে তাকালেন। বিনয়কে বসতে বলে জিজ্ঞেস করলেন, হয়ে গেছে?
নিঃশব্দে টেবলের এধারে একটা চেয়ারে বসতে বসতে হাতের লেখাটা বাড়িয়ে দিয়ে বিনয় ঘাড় কাত করে। আধফোঁটা গলায় বলে, হ্যাঁ। এই যে
লেখাটা নিয়ে তক্ষুনি পড়তে শুরু করেন প্রসাদ। বিনয়ের বুক দুরু দুরু। তার লেখা তারাপদ ভৌমিকের ভাল লেগেছিল বলে প্রসাদ লাহিড়ির ভাল লাগবে, এমন কোনও নিয়ম নেই। পড়তে পড়তে প্রসাদের চোখেমুখে কী ধরনের প্রতিক্রিয়া হচ্ছে খুঁটিয়ে খুঁটিয়ে লক্ষ করছে সে।
এক নিশ্বাসে পড়া শেষ করলেন প্রসাদ। কিছুক্ষণ চুপ করে বসে থাকার পর বললেন, ভেরি গুড কপি। ভীষণ টাচিং। প্রসাদ তারাপদর মতো ততটা আবেগপ্রবণ নন। উঁচু গলায় কথা বলেন না। তবু যে কটি শব্দ উচ্চারণ করলেন সেগুলোতে অঢেল প্রশংসা। বুকের কাঁপুনিটা উধাও বিনয়ের। তারাপদর কাছে প্রথম পরীক্ষাটা খুব ভালভাবেই উতরে গিয়েছিল। দুনম্বর পরীক্ষার বেড়াও নির্বিঘ্নে পেরিয়ে গেল।
প্রসাদ বলতে লাগলেন, নীলমের জন্যে ভীষণ কষ্ট হয়। কিন্তু সুরেশের গ্রেটনেসের জন্যে কী শ্রদ্ধা যে হল, বলে বোঝাতে পারব না। তিনি আরও বললেন, পার্টিশানের পর দেশ তোলপাড় হয়ে গেছে। সুরেশের মতো সাহসী, সংস্কারমুক্ত যুবকদের এখন খুবই প্রয়োজন। ইত্যাদি।
লেখাটার প্রশংসায় বিনয় যতটা খুশি হয়েছিল, সুরেশের নামটা শোনামাত্র–যদিও তার কথা সে এখনই লিখে এনেছে–ততটাই কুঁকড়ে যায়। নিজেকে আরও একবার ধিক্কার দেয় সে। একটি কথাও না বলে মুহ্যমানের মতো বসে থাকে।
প্রসাদ জিজ্ঞেস করেন, কোন কাগজে রিপোর্টটা বেরিয়েছে?
বিনয় দিল্লির কাগজের নাম বলল। তার লেখাটার শেষ পাতায় নিচের দিকে নামটা লিখতে লিখতে জিজ্ঞেস করলেন, লেখাটা কি পুরোপুরি বাংলায় ট্রানস্লেশন করে দিয়েছ?
না। বিনয় জানায় নীলমের জীবনের ঘটনাগুলো সাজিয়ে নিজের মতো করে লিখেছে।
গুড। এই লেখাটা এখন রেখে দিচ্ছি। আমাদের কাগজ যখন বাজারে বেরুবে, এটা ছাপা হবে। বাইরের কাগজ ঘেঁটে এরকম হিউম্যান স্টোরি পেলে লিখে আমাকে দিও।
আচ্ছা
একটু চুপচাপ।
তারপর প্রসাদ বললেন, এখন তো কাজের কোনও প্রেসার নেই। পুর শিফট না থাকলেও চলবে। ইচ্ছে করলে বাড়ি চলে যেতে পার। নইলে- নিউজ ডিপার্টমেন্টের অন্য প্রান্তে সুধেন্দুরা যেখানে সাব-এডিটরদের সঙ্গে জমিয়ে গল্প করছে সেদিকে আঙুল বাড়িয়ে দিলেন, নতুন নতুন অনেক ছেলে নিউজে জয়েন করেছে। যাও না, ওদের সঙ্গে আলাপ টালাপ করো। ওই তো সুধেন্ধুরাও রয়েছে–
বিনয়ের স্বভাবটাই এমন, যেচে কারও সঙ্গে মিশতে পারে না। কিন্তু একবার পরিচয় হয়ে গেলে বাধো বো ভাব আর থাকে না।
বিনয় বলল, রোজই তো অফিসে আসব। আস্তে আস্তে সবার সঙ্গে আলাপ হবে। আজ বাড়িই চলে যাই। আসলে এখন কিছুই ভাল লাগছে না। ঘুরে ফিরে নীলম আর ঝিনুক তার ভাবনায় হানা দিয়ে চলেছে।
ঠিক আছে। বলেই হঠাৎ প্রসাদের নজরে পড়ল, বিনয়ের পরনে ধুতি আর ফুলশার্টের ওপর উলের হাতকাটা সোয়েটার। শীতবস্ত্র বলতে মাত্র এটুকুই। বললেন, এবার বেশ শীত পড়েছে। ওইটুকু সোয়েটারে ঠেকানো যাবে না। কাল থেকে গরম চাদর নিয়ে এস।
বিনয় উঠে পড়েছিল। এই সময় রমেন ওদিক থেকে চলে এল। সে একাই এসেছে। বাকি দুজন চুটিয়ে আড্ডা দিচ্ছে। সহজে সুধেন্দুরা ওখান থেকে নড়বে বলে মনে হয় না।
রমেন প্রসাদকে বলল, আমার একটা দরকারী কাজ আছে। আপনে পারমিশান দিলে চইলা যেতে পারি।
তক্ষুনি অনুমতি পাওয়া গেল।
এদিকে বিনয় নিউজ ডিপার্টমেন্ট পেরিয়ে সিঁড়ি ভেঙে ভেঙে নিচে নামছিল।
.
২৫.
অফিস থেকে বেরিয়ে টের পাওয়া গেল বাইরে তাপাঙ্ক দু-তিন ডিগ্রি কম। কনকনে উত্তরে হাওয়া শহরটাকে উলটো পালটা চাবুক মারতে মারতে ছুটে যাচ্ছে। হিম নামছে আকাশ থেকে। হিম উঠছে পাতাল থেকে। এখন কত আর রাত হবে? সাতটার বেশি নয়। এর মধ্যেই মানুষজন কমে গেছে, গাড়িঘোড়াও তেমন চোখে পড়ে না। কুয়াশা এমনভাবে চারপাশের আলোর টুটি চেপে ধরেছে যে সব কেমন যেন ঘোলাটে দেখায়।
বাস-স্ট্যান্ড অবধি যাবার আগেই পেছন থেকে ডাকটা শোনা গেল, বিনয়—
চমকে ঘুরে দাঁড়াতেই বিনয়ের চোখে পড়ল–রমেন। কাছে এসে সে বলল, বাড়ি যাচ্ছ তো?
হ্যাঁ।
কোথায় বাড়ি?
বিনয় জানিয়ে দিল, টালিগঞ্জে।
এখান থেকে ধর্মতলায় গিয়ে বাস কি ট্রাম ধরলে তোমার সুবিধা হয়। তা এট্টু কষ্ট করবা?
বিনয় অবাক।–মানে?
রমেন বুঝিয়ে দিল। সে থাকে মির্জাপুরে। তাকে বিবেকানন্দ রোড ধরে একা একা হেঁটে কর্ণওয়ালিস স্ট্রিটে গিয়ে ট্রাম কি বাস ধরতে হবে। বিনয় তার দেশের ছেলে। সে যদি সঙ্গে থাকে, গল্প করতে করতে যাওয়া যাবে। কর্ণওয়ালিস স্ট্রিটে গিয়ে দুনম্বর দোতলা বাস ধরলে তাদের দুজনেরই সুবিধা। রমেন মির্জাপুরের মুখে নেমে যাবে। আর বিনয় সোজা রাসবিহারী পর্যন্ত চলে যেতে পারবে। সেখান থেকে টালিগঞ্জের গণ্ডা গণ্ডা বাস কি ট্রাম পাওয়া যায়।
হিম-বাতাস জামাকাপড়-সোয়েটার ভেদ করে হাডেমজ্জায় হাজারটা ছুরির ফলা ঢুকিয়ে দিচ্ছে। বিনয় টের পাচ্ছে, শরীরের রক্ত-মাংস-ত্বক জমে বরফ হয়ে যাচ্ছে। যত তাড়াতাড়ি সম্ভব বাড়ি ফিরে গরম জলে হাত-পা-মুখ ধুয়ে খাওয়া দাওয়া চুকিয়ে কম্বল কি লেপের ভেতর ঢুকে পড়াটাই এখন একমাত্র লক্ষ্য। কিন্তু রমেন বয়সে বড়, সহকর্মী। তাছাড়া তার সঙ্গ পেতে সে এমন উৎসুক যে মুখের ওপর না বলা গেল না।
সেন্ট্রাল অ্যাভেনিউ থেকে ডাইনে ঘুরে ফাঁকা হয়ে আসা বিবেকানন্দ রোড ধরে পাশাপাশি হাঁটতে হাঁটতে নিমেষে বিনয় টের পেয়ে গেল, রমেন অন্যের কথা শোনার চেয়ে নিজের কথা বলতেই বেশি ভালবাসে। মিনিট চারেকের ভেতর তার জীবনের সত্তর শতাংশ জানা হয়ে যায় বিনয়ের।
রমেন বলে, আমি যে ঢাকার কাগজে রিপোর্টারি করতাম, হে তো শোনছই। মীরকাদিমের নাম জানো? ঢাকার পোলা যখন নিশ্চয়ই জানো। মুন্সিগঞ্জ স্টিমারঘাটা থিকা বড় জোর মাইল তিনেক। সেইখানে আমাগো বাড়ি। বাড়িতে থাকত বাবা, মা, এক ভাই, আঠার উনিশ বচ্ছরের এক ভগ্নী। আমি বি. এ পাস কইরা ঢাকার কাগজে চাকরি নিলাম। কামকাজ যেখানে করি সেইখানেই তো থাকা লাগব। নাকি? আমি ঢাকাতেই থাকতাম। অনর্গল বকে যায় সে।
মোটামুটি মসৃণভাবেই দিন কেটে যাচ্ছিল রমেনদের। শেষপর্যন্ত কাটল না। ছেচল্লিশে বড় দাঙ্গা। সাতচল্লিশে পার্টিশান। দেশভাগের পর রাতারাতি সব বদলাতে লাগল। সারাক্ষণ আতঙ্ক। সারাক্ষণ অবিশ্বাস।
একদিন পূর্ব পাকিস্তানের অন্য সব এলাকার মতো মীরকাদিমেও ভাঙন শুরু হল। দেশে আর থাকতে সাহস হয় নি। ভিটেমাটি ফেলে প্রথমে তারা চলে এসেছিল আগরতলায়। মা-বাবা-ভাই-বোনকে ওখানকারই এক ত্রাণশিবিরে রেখে রমেন সোজা চলে এল কলকাতায়। অনার্স গ্র্যাজুয়েট। উদ্বাস্তু। যে কোনও সরকারি দপ্তরে তার চাকরি হয়ে যেত। কিন্তু একবার যার শ্বাসপ্রশ্বাসে খবরের কাগজ ঢুকে গেছে তার কি অন্য কাজ মনে লাগে? মির্জাপুরের মেসে কয়েক মাস থেকেও একাগজ সেকাগজ ঘোরাঘুরি করে, একে তাকে ধরাধরি করেও কিছু না পেয়ে যখন হতাশ হয়ে পড়েছে, তখন মরিয়া হয়ে জগদীশ গুহঠাকুরতার সঙ্গে দেখা করে এবং নতুন ভারত-এর কাজটা হয়ে যায়।
রমেন বলে, থাউক এই সব প্যাচাল। প্রায় প্রতিটি রিফিউজির একই হিস্টোরি।
কীভাবে রমেনের চাকরি হয়েছে, দুপুরে তারাপদ ভৌমিকের কামরায় বসে একবার শুনেছে বিনয়। ফের শুনতে হল। সে কোনও উত্তর দেয় না। সে পাকিস্তান থেকে কবে এসেছে, কী কারণে তাকে দেশ ছাড়তে হয়েছে, এ-সব সম্বন্ধে লেশমাত্র আগ্রহ নেই রমেনের। এ নিয়ে কিছু জানতেও চায় না সে।
কিছুক্ষণ নীরবে হাঁটার পর আচমকা রমেন জিজ্ঞেস করে, নতুন ভারত-এ তোমার কাজটা হইল কী করে?
বিনয় সরল মনে সব জানিয়ে দেয়।
রমেন একটু থতিয়ে যায়। তারপর বলে, জগদীশবাবু তোমার ভগ্নীপতিরে খাতির করেন। তোমার খুটির জোর জবর। বলেই খেয়াল হয় এভাবে বলাটা ঠিক হয়নি। বাড়াবাড়ি হয়ে গেছে। দ্রুত সামলে নিল সে, অবশ্য নিউজ এডিটর আর চিফ রিপোর্টার তোমার লেখার খুব প্রেইজ করতে আছিলেন। তবু
তবু কী?
আমার উপুর কিন্তু অবিচার হইল বিনয়।
রমেনের কথাগুলোর আগামাথা কিছুই বোঝা যাচ্ছে না। কে অবিচার করল, কীভাবে করল, কেন করল, ভেবে তলকূল পায় না বিনয়। তবে এটুকু আঁচ করতে পারে, লোকটার মধ্যে কোনও কারণে ক্ষোভ জমে আছে।
রমেন এবার বলে, আমি একজন পাক্কা রিপোর্টার। সাত-আট বচ্ছর কাজের এক্সপিরিয়েন্স রইছে আমার। এই মুহূর্তে ইন্ডিয়ার সব থিকা জ্বলন্ত প্রবলেম হইল রিফিউজি প্রবলেম। এই অ্যাসাইনমেন্ট গুলা আমার মতো অভিজ্ঞ সাংবাদিকরে না দিয়া কি না তোমারে দিলেন তারাপদদা, প্রসাদদা! তোমার লেখার হাত ভাল হইতে পারে কিন্তু এক্সপিরিন্সে? সেইটা তো আর নাই। এই লাইনে তুমি একেবারে নূতন।
ঝুলির ভেতর থেকে এতক্ষণে বেড়ালটি বেরিয়ে পড়েছে। সাব-এডিটরদের টেবলের আড্ডা ছেড়ে কেন রমেন চলে এসেছিল, কেন তাকে কর্ণওয়ালিস স্ট্রিটের দিকে টেনে নিয়ে যাচ্ছে তা এখন বিনয়ের কাছে মোটামুটি স্পষ্ট। উদ্বাস্তুদের সম্পর্কে লেখালেখির দায়িত্ব তাকে দেওয়াতে রমেন খুশি হতে পারেনি।
ওরা কর্ণওয়ালিস স্ট্রিটের ক্রসিংয়ে পৌঁছে গিয়েছিল। প্রায় সঙ্গে সঙ্গে একটা দুনম্বর রুটের ডবল ডেকার এসে পড়ল। বিনয়রা উঠে সোজা একতলায় ঢুকে যায়।
বাসটা একরকম ফাঁকাই। এধারে ওধারে অল্প কটি প্যাসেঞ্জার চাদর, কম্ফোর্টার বা ফুলহাতা সোয়েটার আর মাঙ্কি ক্যাপের ভেতর জড়সড় হয়ে বসে আছে।
রমেন আর বিনয় মুখোমুখি সিটে বসেছে। জানালা টানালা সব বন্ধ। বাস হিমবাতাস আর শীতের কুয়াশা কুঁড়ে কুঁড়ে দৌড়চ্ছে। উধ্বশ্বাসে।
রমেন বলল, এখন সারা দ্যাশের নজর রিফিউজিগো উপুর। যে তাগো নিয়ে লেখবে তারই নামডাক হয়ে যাবে। একটা উপকার করবা ভাই?
লোকটার যে কিছু একটা মতলব আছে, সে যে খুব সাদাসাপটা মানুষ নয়, ধীরে ধীরে টের পাচ্ছিল বিনয়। তার স্নায়ুগুলো সতর্ক হয়ে উঠল। কী উপকার?
তুমি রিফিউজিগো ব্যাপারটা আমারে ছেড়ে দাও—
রমেনের চোখেমুখে, গলার স্বরে কাকুতি মিনতি।
কিছুক্ষণ হতবাক তাকিয়ে থাকে বিনয়। রমেনের উদ্দেশ্যটা এখন জলের মতো পরিষ্কার। উদ্বাস্তুদের নিয়ে লিখলে তার সুনাম হবে, সাংবাদিক হিসেবে কলকাতায় সে প্রতিষ্ঠা পাবে। সেজন্য বিনয়ের হাতের মুঠোয় অযাচিতভাবে যে সুবর্ণ সুযোগটা এসেছে সেটা তাকে ছেড়ে দিতে হবে।
বিনয়ের ভদ্রতা, সৌজন্যবোধ তাকে রূঢ় হতে দেয় না। সে জিজ্ঞেস করে, আমাকে একটা দায়িত্ব দেওয়া হয়েছে। সেটা কীভাবে ছাড়ব?
তার পথ আছে।
কী পথ?
তুমি তারাপদদা আর প্রসাদদারে বলবা, রিফিউজির ব্যাপারটা খুব ডিফিকাল্ট। তোমারে যেন ওনারা অন্য অ্যাসাইনম্যান্ট দ্যান
খুব ঠাণ্ডা গলায় বিনয় বলল, আমার পক্ষে ওঁদের বলা সম্ভব নয়। আমাকে যে কাজ দেওয়া হয়েছে আমি সেটাই করব–
ও-ও- মুখটা কালো হয়ে যায় রমেনের।
এরপর অদ্ভুত নীরবতা। মির্জাপুরের মুখের স্টপেজটায় বাস এসে থামতেই নেমে যায় রমেন। কোনও কথা তো বলেই না, বিনয়ের দিকে ফিরেও তাকায় না।
আজ অফিসের প্রথম দিনটা চমৎকার কেটে যাচ্ছিল। কিন্তু ষোল আনা ভাল বলে বোধহয় কিছু হয় না। এই মুহূর্তে রমেন তার মন তিক্ততায় ভরে দিয়ে গেছে। স্বার্থপর, ঈর্ষাকাতর এই লোকটা সম্পর্কে তাকে ভবিষ্যতে সাবধান থাকতে হবে।
২৬.
জাফর শা রোডে এসে বিনয় যখন পৌঁছল, প্রায় সোয়া নটা বাজে। একটা পানবিড়ি সিগারেটের দোকান আর একটা চায়ের দোকান ছাড়া চারপাশের মুদিখানা, লন্ড্রি, ডাক্তারখানা সব বন্ধ হয়ে গেছে। যেদিকে যত দালনাকোঠা কি টিনের চালওলা বাড়িঘর বা খাপরার চাপ-বাঁধা বস্তি রয়েছে, সেগুলোর জানালাকপাট বন্ধ। এই শীতে রাস্তার কুকুরগুলো অবধি উধাও।
সুধাদের বাড়ির কড়া নাড়তে উমা নেমে এসে দরজা খুলে দিল। ভেতরে ঢুকে সিঁড়ি ভেঙে ওপরে উঠতে উঠতে যুগলের গলা শুনতে পেল বিনয়। রীতিমতো অবাক হয়ে যায় সে। সেই যে শেষবার আশু দত্তর সঙ্গে মুকুন্দপুর গিয়েছিল, তারপর এত কাণ্ড ঘটে গেছে যে, যুগলের কথা তার মাথাতেই ছিল না।
যুগল এমনিতে এ-বাড়িতে আসে দুপুরবেলায়। আগে আগে ফি সপ্তাহে লেকের ধারের হাসপাতালে পা ড্রেস করিয়ে দশটা সাড়ে-দশটার ভেতর চলে আসত। পায়ের ক্ষত যত শুকিয়ে আসছিল, হাসপাতালে আসাটা তার ততই অনিয়মিত হয়ে পড়ছিল। এখন মাঝে মাঝে এসে ডাক্তারকে দেখিয়ে গেলেই চলে।
যে মানুষ দশটা সাড়ে-দশটায় এসে দিনের আলো থাকতে থাকতেই ফিরে যায়, হঠাৎ সে কেন আজ রাত্তিরে এসে হাজির হয়েছে, বোঝা যাচ্ছে না। তাহলে কি ওদের কলোনি নিয়ে কোনও ঝাট দেখা দিয়েছে? কিংবা যুগলের নিজস্ব কোনও সমস্যা?
দোতলায় এসে আরও একবার অবাক হতে হল। বিনয়ের চোখে পড়ল, বাইরের ঘরে শুধু যুগলই নেই, আশু দত্তও রয়েছেন। আর আছে সুধা, হিরণ, দ্বারিক দত্ত। যুগল ছাড়া সবাই বসেছে চেয়ারে। যুগল যথারীতি মেঝেতে। প্রচণ্ড ঠাণ্ডা, তাই একটা পুরু কম্বল কাটা আসনের ওপর।
বিনয়কে দেখে হইচই বাধিয়ে দিল যুগল, আসেন ছুটোবাবু, আসেন
আশু দত্তও ডাকলেন, আয় বিনু হাতকাটা সোয়েটারে শীত ঠেকানো যাচ্ছিল না। নতুন ভারত-এর অফিস থেকে এতটা পথ বিনয় কীভাবে এসেছে, তা শুধু সেই জানে। সারা শরীর হি হি কাঁপছে। আঙুলগুলো সিঁটিয়ে গেছে। বাইরের ঘরে ঢুকতে ঢুকতে বিনয় সুধাকে বলল, ছোটদি, চট করে আগে আমাকে একটা কম্বল টম্বল এনে দে
এক্ষুনি আনছি। দুপুরে তাড়াহুড়োয় আমার একদম খেয়াল ছিল না। কাল থেকে গরম শাল দিয়ে দেব। ফেরার সময় গা-মাথা ভাল করে ঢেকে নিবি। এই শীতে ইত্যাদি বলতে বলতে দৌড়ে ঘর থেকে বেরিয়ে গেল সুধা।
যুগল বলল, ইস, ছুটোবাবু এক্কেরে কালাইয়া (ঠান্ডায় কাবু হয়ে) গ্যাছে। এই টালকির (শীতের) সোময় কেও চদর চুদর ছাড়া পথে বাইর অয় (হয়)?
আশু দত্ত, হিরণ এবং দ্বারিক দত্তও একই কথা বললেন। পর্যাপ্ত শীতবস্ত্র না নিয়ে এই হিমঋতুতে বাইরে থাকলে, বিশেষ করে রাত্তিরে, ঠাণ্ডা লেগে বড় রকমের অসুখ বিসুখ বেধে যাবে।
কারও কথাই মন দিয়ে শুনছিল না বিনয়। তার মাথায় একটাই চিন্তা। একটাই প্রশ্ন। যুগলরা কেন এল? একটা খালি চেয়ারে বসতে বসতে বিনয় আশু দত্তকে বলল, স্যার, আপনি আজ এ বাড়িতে আসবেন, ভাবতেই পারিনি। ছোটদি, হিরণদা, দ্বারিকদাদুর সঙ্গে এই সেদিন কথা হচ্ছিল, এক রবিবার আপনাকে নিয়ে আসব। সারাদিন আমাদের কাছে থাকবেন। তা হঠাৎ আজই–তা এই রাত্তিরবেলায়– কথা শেষ না করে সে থেমে গেল।
আশু দত্ত উত্তর দেবার আগেই যুগল তড়বড় করে বলে, রাইতে আইছেন নিকি? আইছেন হেই বিকালে। আমিই কালীঘাটে গিয়া তেনার মাউসাতো ভাইয়ের বাসা থিকা লইয়া আইছি।
সুধা মোটা পশমি চাদর নিয়ে ফিরে এল। বিনয়কে সেটা দিতেই সারা গায়ে জড়িয়ে নিল সে। চাদরের উত্তাপ ধীরে ধীরে রক্তমাংসে ছড়িয়ে পড়ছে তার। আরাম বোধ করতে লাগল বিনয়।
দ্বারিক দত্ত এতক্ষণ প্রায় চুপ করেই ছিলেন। এবার বলে উঠলেন, আমি তো পার্টিশানের পরেই কলকাতায় চলে এসেছিলাম। বহুকাল পর আশুর সঙ্গে দেখা। কী ভাল যে লাগল! সেই বিকেল থেকে সারাক্ষণ খালি দেশের গল্প করছি। ওখানকার মাটির সঙ্গে নাড়ির সম্পর্ক ছিঁড়ে ইন্ডিয়ায় চলে এসেছি। কী সোনার দেশ ছিল! কী আনন্দেই না দিন কেটেছে একসময়। সব ছবির মতো চোখের সামনে ভাসে। পার্টিশান সমস্ত কিছু ছারখার করে দিল।
হিরণ লঘু সুরে বিনয়কে বলল, সন্ধেবেলায় অফিস থেকে ফিরে দেখি রাজদিয়ার দুই গ্র্যান্ড ওল্ড ম্যান দেশের জন্যে চোখের জলে বুক ভাসাচ্ছেন। আমিও সেই শোক-সংকীর্তনে গলা মেলাতে মেলাতে তোমার জন্যে ওয়েট করতে লাগলাম। একটু চুপ করে থাকার পর বলল, যা হবার হয়েই গেছে। যে দেশ হারিয়ে এসেছি তা আর কোনওদিনই ফিরে পাওয়া যাবে না। পুরানো দিনের কথা ভাবলে শুধুই কষ্ট। তার স্বর শেষ দিকে ভারী হয়ে আসে।
বিনয় উত্তর দিল না। যা সে জানতে চায়, জানা হয়নি। ভেতরে ভেতরে সে বিরক্ত হচ্ছিল।
এদিকে আশু দত্ত সময় সম্পর্কে হঠাৎ সচেতন হয়ে উঠলেন। অনেক রাত হয়ে গেছে। এবার আমাকে ফিরতে হবে। সন্তোযরা নিশ্চয়ই খুব চিন্তা করছে। বিনু, একটা বিষয়ে আমি মনস্থির করে ফেলেছি। তোকে সেটা জানিয়েই উঠে পড়ব।
গভীর বিস্ময়ে তাকিয়ে থাকে বিনয়। জিজ্ঞেস করে, বিষয়টা কী?
আশু দত্ত বলতে লাগলেন, কাল সকালে যুগলের সঙ্গে আমি মুকুন্দপুরে চলে যাচ্ছি। ভেবেছিলাম তোকেও দুচার দিনের জন্যে নিয়ে যাব। কিন্তু এখানে এসে সুধাদের কাছে শুনলাম, আজই তুই খবরের কাগজে জয়েন করেছিস। নতুন চাকরি। এখনই কি আর তোর পক্ষে ছুটি নেওয়া সম্ভব?
বিনয় বিব্রতভাবে বলল, না স্যার। অফিস থেকে আমাকে প্রচুর কাজ দেওয়া হয়েছে। একটা দিনও কামাই করা যাবে না।
আশু দত্ত বললেন, তুই সঙ্গে থাকলে অনেকখানি ভরসা পেতাম। স্কুল বসানো কি সোজা কাজ?
এমন কথা আগেও বলেছিলেন আশু দত্ত। মুখ নিচু করে চুপচাপ বসে থাকে বিনয়।
মুকুন্দপুর কলোনিতে আশু দত্ত যাবেন, সেখানে উদ্বাস্তু ছেলেমেয়েদের জন্য নতুন স্কুল গড়ে তুলবেন, মোটামুটি এরকম কথা হয়েই আছে। কিছুদিন আগে বিনয় আর যুগলের সঙ্গে সেখানে গিয়ে স্কুলের জন্য জায়গাও পছন্দ করে এসেছেন। মুকুন্দপুর বাস্তুহারা কল্যাণ সমিতির খাতাতেও তার নাম উঠে গেছে। বাড়ি তৈরির জন্যও তাকে জমি দেওয়া হবে।
সবই ঠিক। তবু এই বয়সে শরীর যখন দ্রুত অচল হয়ে পড়ছে তখন নতুন স্কুল বসানোর মতো প্রচণ্ড ধকল নিতে পারবেন কি না, এই নিয়ে আশু দত্তর নিজেরই সংশয় ছিল। তাই রাতারাতি তিনি যে এমন একটা সিদ্ধান্ত নেবেন, ভাবা যায়নি।
বিনয় কয়েক পলক আশু দত্তকে লক্ষ করে। তারপর ভয়ে ভয়ে বলে, একটা কথা জিজ্ঞেস করব স্যার?
কর না—
সন্তোষবাবুদের ওখানে আপনাদের কি কোনওরকম অসুবিধে হচ্ছে?
বিনয়ের প্রশ্নটার মধ্যে একটা ইঙ্গিত রয়েছে। লহমায় সেটা ধরে ফেলেন আশু দত্ত। তার এই প্রাক্তন ছাত্রটি হয়তো জানতে চায়, এই বাজারে যখন চাল ডাল তেল মশলা আনাজপাতি মাছটাছের দাম লাফিয়ে লাফিয়ে চড়ছে, দুটো মানুষ হুট করে পাকিস্তান থেকে চলে আসায় নিশ্চয়ই বিপাকে পড়েছেন সন্তোষরা। প্রথম দিকে আবেগের বশে তাদের কিছু বলেননি ওঁরা। এখন হয়তো বাড়তি খরচের চাপ সামলাতে না পেরে দুর্ব্যবহার শুরু করেছেন।
আশু দত্ত চমকে উঠে হাত-পা নাড়তে নাড়তে বলেন, না না, সন্তোষরা আমাদের মাথায় করেই রেখেছে। মাকে আর আমাকে কী যত্নই না করে! কিন্তু আমার তো বিবেক বলে একটা বস্তু আছে। সন্তোষ মুখ ফুটে কিছু বলে না। তবে বুঝতে পারি ওকে ধার কর্জ করে চালাতে হচ্ছে। আমরা থাকলে দেনা বেড়েই চলবে।
আশু দত্ত আরও জানালেন, সন্তোষের ভার লাঘব করার জন্য কম চেষ্টা করেননি। সেদিন মুকুন্দপুরে যাবার আগে কালীঘাট চেতলা টালিগঞ্জের স্কুলগুলোতে একটা চাকরির জন্য বার বার হানা দিয়ে বেড়িয়েছেন। মুকুন্দপুর থেকে ফেরার পরও সেসব জায়গায় ফের গেছেন। কিন্তু কোনও আশার সংকেত নেই।
হতাশ, ক্লান্ত আশু দত্ত মানসিক দিক থেকে ভেঙে পড়তে পড়তে কখনও যা ভাবেননি, ঠিক করলেন, তাই করবেন। পয়সার জন্য বাড়ি বাড়ি গিয়ে ছেলেমেয়ে পড়াবেন। কিন্তু প্রাইভেট টিউশনের পথও আপাতত বন্ধ। বছর শেষ হয়ে আসছে। টিউটর যা রাখার আগেই রাখা হয়ে গেছে। স্কুলে স্কুলে অ্যানুয়াল পরীক্ষার পর রেজাল্ট বেরুলে নতুন বছরে প্রাইভেট টিউটরের কথা ভাবা যাবে। অভিভাবকরা তখন আশু দত্তকে দেখা করতে বলেছেন।
কিন্তু নতুন বছর পড়তে এখনও কিছুদিন দেরি। ততদিন কী করে চালাবে সন্তোষ? সে তো ধারদেনায় আরও ডুবে যাবে। হাতের কাছে বাঁচার একটা রাস্তাই খোলা রয়েছে। সেটা হল মুকুন্দপুরে চলে যাওয়া।
আশু দত্ত বলতে লাগলেন, মাঝখানে কিছুদিন তুই ঈশ্বর গাঙ্গুলি স্ট্রিটে যাসনি। সুধাদের বাড়ির ঠিকানাও জানতাম না যে নিজে এসে তোর সঙ্গে স্কুলের বিষয়ে পরামর্শ করব। খুব অস্থির হয়ে পড়েছিলাম। আজ দুপুরে হঠাৎ ঘোড়ায় জিন দিয়ে শ্রীমান যুগলচন্দ্র সন্তোষের বাসায় এসে হাজির। কী ব্যাপার? না, আজই তার সঙ্গে মুকুন্দপুরে যেতে হবে। ওদের কলোনির লোকজন চাইছে, নতুন ইংরেজি সাল থেকেই স্কুল চালু করতে। তাই আগে আগেই আমার সেখানে যাওয়া চাই। মুখের কথা খসালেই তো স্কুল হয় না। তার আগে অনেক কাজ থাকে। যথেষ্ট প্রিপারেশন দরকার। তা আমি যুগলকে বললাম, বিনুর সঙ্গে দেখা না করে যাব না। যুগলও তাই চাইছিল। সন্তোষের বাসায় দুপুরের খাওয়া সেরে দুজনে এখানে চলে এলাম।
আশু দত্ত মুকুন্দপুরে গিয়ে স্কুল বসাতে রাজি হয়েছেন। যুগলকে আর কে পায়? সে যেন তার জীবনের সেরা স্বপ্নটিকে হাতের মুঠোয় পেয়ে গেছে। তার উদ্দীপনা বেড়ে গেছে শতগুণ। জ্বলজ্বলে চোখে বিনয়ের দিকে তাকিয়ে বলল, বুঝলেন নি ছুটোবাবু, ইট কাঠ বাশ নয়া টিন-ইস্কুল-বাড়ি বানানের লেইগা হগল জুগাড় কইরা রাখছি। মাস্টরমশয় গিয়া য্যামন য্যামন কইবেন ত্যামন ত্যামন ঘর তুইলা দিমু। অ্যাতদিনে মনে লয় (হয়), কুলোনির পুলাপানগুলান লিখাপড়া শিখ্যা মানুষ হইব।
যুগলের কথার জবাব না দিয়ে বিনয় আশু দত্তকে বলে, আপনি যে মুকুন্দপুর চলে যাবেন, সন্তোষবাবু কি জানেন?
আশু দত্ত বললেন, কলকাতায় কিছু না পেলে আমাকে যে মুকুন্দপুর চলে যেতে হবে সেটা ও বুঝতে পেরেছে। তবে কালই যে যাব, তা জানে না। যুগল দুপুরে যখন এল তখন সন্তোষ অফিসে। এখন ফিরে গিয়ে ওকে বলব।
ঠাকুমাকেও কি নিয়ে যাবেন?
ঠাকুমা, অর্থাৎ আশু দত্তর মা।
আশু দত্ত বললেন, না। এখন মা সন্তোষের কাছেই থাকবে। তারপর কিছু একটা ব্যবস্থা হলে নেবার কথা ভাবব।
মুকুন্দপুরে তো আপনার বাড়িঘর কিছুই নেই। ওখানে গিয়ে কোথায় থাকবেন?
প্রশ্নটার জবাব দিল যুগল, আমার একখান বাড়তি ঘর আছে হেইখানে থাকতে পারেন। হরনাথদাদাও তেনার বাড়িতে থাকনের কথা কইছেন। হে এট্টা বন্দবস্ত হইয়া যাইব।
আরও দুচার কথার পর উঠে পড়লেন আশু দত্ত। তাঁর সঙ্গে যুগলও। হঠাৎ কিছু খেয়াল হতে বিনয় উঠল, এত রাতে যুগল তো মুকুন্দপুরে ফিরতে পারবে না। শিয়ালদা থেকে ওই লাইনের লাস্ট ট্রেন এতক্ষণে চলে গেছে।
হিরণ পাশ থেকে বলল, ও আমাদের এখানেই থাকতে পারে।
আশু দত্ত বললেন, আমাকে ঈশ্বর গাঙ্গুলি স্ট্রিটে পৌঁছে দিয়ে আবার এখানে আসবে। কাল সকালে ফের ওকে আমার কাছে যেতে হবে। এত দৌড়ঝাপের কী দরকার? একটু কষ্ট টষ্ট করে একটা রাত সন্তোষের ওখানেই না হয় থেকে যাবে। সকালে উঠেই তো মুকুন্দপুর রওনা হব।
বিনয় কঁচুমাচু মুখে বলল, স্যার, কাল সকালে আপনি যখন বেরুবেন তখন গিয়ে যে দেখা করব তার উপায় নেই। আগেই কথা হয়ে আছে, ঠিক ওই সময় অফিসের কাজে একজনের সঙ্গে দেখা করতে হবে।
না না, তোর যাবার দরকার নেই। অফিস আগে, তারপর অন্য সব। পরে সময় সুযোগ করে মুকুন্দপুরে যাস।
নিশ্চয়ই যাব স্যার। চলুন, আপনাদের ঈশ্বর গাঙ্গুলি স্ট্রিটে পৌঁছে দিয়ে আসি।
কাল যেতে পারবে না। তাই আজ যতটা পারা যায়, প্রাক্তন মাস্টার মশাইটিকে সঙ্গ দেবার ইচ্ছা বিনয়ের। কিন্তু হিরণ বাধা দেয়, না না, সারাদিন অফিস করে এত ঠাণ্ডায় বাড়ি এসেছ। এই হিমে আর তোমাকে বেরুতে হবে না। আমি একটা ট্যাক্সি করে স্যারেদের দিয়ে আসি। এই রাত্তিরে রাস্তাঘাট একদম ফাঁকা। যে ট্যাক্সিতে যাব সেই ট্যাক্সিতেই ফিরব। মিনিট কুড়ি পঁচিশের বেশি লাগবে না।
আশু দত্তও জানালেন, বিনয়ের যাবার দরকার নেই। তবে হিরণ গেলে আপত্তি নেই। সবার কাছ থেকে বিদায় নিয়ে তিনি সিঁড়ির দিকে এগিয়ে গেলেন। তার সঙ্গে হিরণ, সুধা এবং বিনয়। সুধা আর বিনয় সদর দরজা পর্যন্ত এগিয়ে দেবে। দ্বারিক দত্ত অবশ্য নামবেন না। বুড়ো মানুষ। সিঁড়ি ভেঙে ওঠানামা করতে তার হাঁফ ধরে যায়।
নিচে নামতে নামতে বিনয় যুগলকে বলল, তুমি যে আজ মুকুন্দপুরে ফিরবে না, পাখিকে বলে এসেছ?
যুগল কী ভাবছিল। মুখ ফিরিয়ে বলল, না। কইছিলাম সন্ধ্যা তরি (নাগাদ) ফিরা যামু। আপনের লেইগাই তো দেরি হইয়া গ্যাল
পাখি খুব চিন্তা করবে।
হে তো করবই। কিন্তুক অহন আর কী করন? এত রাইতে পাখিরে খবর পাঠামু ক্যামনে? এই নিয়া ভাইবা লাভ নাই—
একতলায় এসে হিরণ আশু দত্ত আর যুগলকে নিয়ে বড় রাস্তার দিকে হাঁটতে থাকে। মুহূর্তে গাঢ় কুয়াশায় তিনটি মানুষ ঝাপসা হতে হতে দূরে মিলিয়ে যায়।
সুধা ধীরে ধীরে সদর দরজা বন্ধ করে ভাইকে বলল, চল—
দোতলায় উঠে উমাকে দিয়ে গরম জল করিয়ে বাথরুমে পাঠিয়ে দিল সুধা। বিনয়কে বলল, যা, হাত মুখ ধুয়ে, বাইরের জামাকাপড় পালটে নে। আমি খাবার গরম করতে থাকি।
মিনিট পঁচিশের ভেতর হিরণ ফিরে এল। দ্বারিক ও দুপুরে মাছ মাংস ডাল তরকারি সব খান কিন্তু রাত্তিরে স্রেফ দুখানা সুজির রুটি, নিরামিষ রকারি আর একটা সন্দেশ। হিরণের জেঠিমা সরস্বতী খান দুধ-খই। খাবারগুলো তাদের ঘরে পৌঁছে দিয়ে সুধারা তিনজন খেতে বসে। তাদের খাওয়া হলে উমা খায়। এটাই হল তাদের রোজ রাতের রুটিন। আজও তার হেরফের ঘটল না।
অফিসে প্রথম দিনটা বিনয়ের কেমন কেটেছে, জানার জন্য উৎসুক হয়ে ছিল হিরণ আর সুধা। কিন্তু যুগল এবং আশু দত্ত এসে পড়ায় এ নিয়ে কথা বলার সুযোগ হয়নি।
খেতে খেতে হিরণ জিজ্ঞেস করল, অফিস কেমন লাগল?
বিনয় বলল, খুব ভাল।
তোমার কলিগদের সঙ্গে আলাপ হয়েছে?
অনেক জার্নালিস্ট। সবার সঙ্গে কি একদিনে আলাপ হওয়া সম্ভব? আমাদের রিপোর্টিং সেকশানের কয়েকজনের সঙ্গে হয়েছে।
কেমন মনে হল?
চকিতে রমেন বিশ্বাসের মুখটা মনে পড়ে গেল বিনয়ের। ঈর্ষাকাতর, স্বার্থপর একটি মানুষের মুখ। রমেনের কথা বললে হিরণদের মন খারাপ হয়ে যাবে। কিন্তু বাকি সবাই যথেষ্ট আন্তরিক। কথায় বার্তায় চমৎকার। একটু অন্যমনস্ক হয়ে রইল সে। ভাবল সবাই তো আর দেবশিশু হয় না। যে কজনকে তার পছন্দ হয়েছে শুধু তাদের সম্বন্ধে বলল, বেশ ভদ্র, হেল্পফুল
অফিসে যাবার পর তাকে কী কী করতে হয়েছে, তার ডিউটি কটা থেকে কটা অবধি, সব খুঁটিয়ে খুঁটিয়ে জেনে নিল সুধা। রমেন আর লাহোরের সেই ধর্ষিতা মেয়েটা যার নাম নীলম, এই দুজনকে ছাড়া বাকি সব বলে গেল বিনয়। নীলমকে বাদ দিল, কারণ তার প্রসঙ্গ উঠলেই ঝিনুকের কথা মনে পড়ে যাবে সুধাদের। আজ সেটা চায় না সে।
.
২৭.
পরদিন সকালে সাতটার ভেতর মুখ টুখ ধুয়ে, শেভ করে, বাসি কাপড় চোপড় পালটে, চা। খেয়ে, গায়ে একটা শাল জড়িয়ে নিল বিনয়।
সুধা জিজ্জেস করল, এখনও ভাল করে রোদ ওঠেনি, কুয়াশা পুরোপুরি কাটেনি। কোথায় চললি তুই?
বিনয় বলল, কাল তোদের সবার সামনেই তো আশু স্যারকে বললাম, আজ সকালে একজনের সঙ্গে দেখা করতে যাব। মনে নেই?
সুধার মনে পড়ল, হ্যাঁ, বলেছিলি।
যার কাছে যাচ্ছি তিনি আমাদের চিফ রিপোর্টার। অফিসেরই একটা দরকারে আমাকে যেতে বলেছেন।
কখন ফিরবি?
একটু ভেবে বিনয় বলল, মনে হয় দশটা সাড়ে-দশটার ভেতর চলে আসতে পারব। তারপর তো রেডি হয়ে অফিসে যাওয়া আছে।
সুধা আর কোনও প্রশ্ন করল না।
জাফর শা রোড থেকে বড় রাস্তায় আসতে হাসতে বিনয়ের চোখে পড়ল, শীতের শহর সবে আড়মোড়া ভাঙতে শুরু করেছে। কুয়াশা পাতলা হয়ে এলেও রোদ খুব ম্যাড়মেড়ে, নিস্তেজ। হিম-  বাতাস বয়ে যাচ্ছে ধীর চালে।
খাবারের দোকান, চায়ের দোকান আর বিড়ি-সিগারেটের দোকান ছাড়া অন্য সব দোকানপাট বন্ধ। রাস্তায় লোজন কম। গাড়িটাড়ি আরও কম।
একটা ফাঁকা ট্রামে উঠে পূর্ণ সিনেমার সামনের স্টপেজে এসে নামল বিনয়। তারপর বাঁদিকের একটা গলি দিয়ে চলে এল হরিশ মুখার্জি রোডে।
কীভাবে তার মেসে যেতে হবে, প্রসাদ লাহিড়ি কাল তা নিখুঁতভাবে বুঝিয়ে দিয়েছিলেন। বিনয় ডানদিকের ফুটপাথ ধরে এগিয়ে চলল। হঠাৎ কে যেন পেছন থেকে ডেকে উঠল, বিনয় বিনয়–
বিনয় থমকে দাঁড়িয়ে পড়ল। রীতিমতো অবাক সে। এখানে কে তাকে ডাকতে পারে? এধারে ওধারে তাকাতে চোখে পড়ল, রাস্তার উলটো দিকের ফুটপাথে, কোনাকুনি একটা গলির মুখে, একজন দাঁড়িয়ে আছে। বয়স তিরিশের আশেপাশে। যুবকই বলা যায়। পরনে পাজামা এবং শার্টের ওপর র‍্যাপার জড়ানো। হাতে বাজারের থলে। মুখটা চেনা চেনা মনে হল।
চোখাচোখি হতেই যুবকটি হাত নেড়ে ডাকতে লাগল, এস–এস,
কয়েক পলক তাকিয়ে থাকার পর চিনতে পারল বিনয়। হিরণের বন্ধু আদিত্য। মাসদেড়েক আগে তরুণ সঙঘ এখানকার হরিশ পার্কে যে জলসার আয়োজন করেছিল সে ছিল তার একজন মস্ত পাণ্ডা।
রাস্তা পেরিয়ে ওপারে চলে এল বিনয়। আদিত্যর হাতের চটের থলেটা বোঝাই। টাটকা পালং মুলো পেঁয়াজকলির সতেজ সবুজ পাতা মাথা তুলে আছে। এছাড়া রয়েছে ছোট একটা মাছের ব্যাগ। বোঝাই যাচ্ছে সে বাজার করে এসেছে।
আদিত্যও বিনয়কে দেখে বেশ অবাক হল। এত সকালে তুমি আমাদের পাড়ায়!
বিনয় বলল, একটা দরকারে এসেছি। একজনের সঙ্গে দেখা করতে হবে।
কার সঙ্গে?
বিনয় প্রসাদ লাহিড়ির নাম বলল।
আদিত্য বলে, মহেশ হালদার লেনের শান্তিনিবাস মেসে থাকেন। জার্নালিস্ট?
বিনয় জিজ্ঞেস করে, আপনি চেনেন?
আদিত্য হাসে, আমরা চার জেনারেশন এপাড়ায় আছি। ঠাকুরদা বাবা আমি–সবাই এখানে জন্মেছি। ভবানীপুরের এদিকটার নাইনটি পারসেন্ট লোককে আমি চিনি। তা প্রসাদ লাহিড়ির সঙ্গে তোমার আলাপ হল কী করে?
বিনয় নতুন ভারত-এর কথা জানালো।
তুমি তাহলে নিউজ পেপারে জয়েন করেছ? গুড।
একটু হেসে বিনয় বলল, হ্যাঁ। মহেশ হালদার লেন এখান থেকে কতদূর?
কাছেই। বাঁদিকের দুটো সরু গলি ছেড়ে যে রাস্তাটা পাবে সেটাই মহেশ হালদার লেন।
আদিত্যদা, আজ চলি। পরে আবার দেখা হবে
আদিত্য প্রায় লাফিয়ে উঠল, চলি মানে? বাড়ির দোর অবধি এসেছ। এক কাপ চা না খেয়ে। গেলে আমার খুব খারাপ লাগবে। এস–এস
হাতজোড় করে বিনয় বলল, দেখতেই পাচ্ছি, বাজার করে নিয়ে এসেছেন। রান্নাবান্না হবে। খেয়ে অফিসে দৌড়বেন। এই তাড়াহুড়োর সময় আপনাদের আর ব্যস্ত করব না। পরে একদিন আসব।
পরের কথা পরে। এক কাপ চা খেতে কতক্ষণ আর লাগবে–অ্যাঁ? আদিত্য প্রায় নাছোড়বান্দা, ম্যাক্সিমাম পনেরো কুড়ি মিনিট। আজ না হয় অফিসে একটু লেটই হবে। তুমি হিরণের শালা। যখন শুনবে, বাড়িতে না নিয়ে, চা না খাইয়ে তোমাকে ছেড়ে দিয়েছি, আমার গর্দান চলে যাবে।
প্রচুর কাকুতি মিনতির পর রেহাই পাওয়া গেল। আসলে বিনয়ের মনটা একমুখী। যে-চিন্তা একবার মাথায় চেপে বসে তার বাইরে আর কিছু ভাবতে চায় না। আজ সকালে প্রসাদ লাহিড়ি দেখা করতে বলেছেন। প্রথমে সেটাই করবে সে। তারপর অন্য কিছু।
আদিত্য বলল, ফাংসানের দিন আমার বউ সবিতা তোমাদের আসার জন্যে বার বার বলেছিল। আমিও বলেছি। আসোনি কিন্তু।
বিনয় জানালো, মাঝখানে বেশ কিছুদিন চাকরির জন্য ছোটাছুটি ছাড়াও নানা সংকটে এতই জড়িয়ে পড়েছিল যে আদিত্যদের বাড়িতে আসার মতো সময় করে উঠতে পারেনি। তবে এবার আসবে, নিশ্চয়ই আসবে।
যে-গলির মুখে দাঁড়িয়ে দুজনে কথা বলছিল সেটার ভেতর দিকে ডান ধারের তিনটে বাড়ির পর একখানা সেকেলে ধাঁচের হলুদ রঙের তেতলা বিল্ডিং দেখিয়ে আদিত্য বলল, ওটা আমাদের বাড়ি। সুধা আর হিরণকে সঙ্গে নিয়ে এস। জমিয়ে আড্ডা মারা যাবে
আচ্ছা।
বিনয় যাবার জন্য সবে পা বাড়িয়েছে, আদিত্য ব্যস্তভাবে বলে উঠল, ভাল কথা, সেই মেয়েটির খবর কী? ওই যাকে তুমি পাকিস্তান থেকে সঙ্গে করে নিয়ে এসেছিলে?
বিনয়ের বুকের ভেতরটা আমূল কেঁপে যায়। আদিত্য কোন মেয়েটির কথা বলল তা কী আর বুঝতে বাকি আছে? ঝাপসা গলায় সে কী জবাব দেয়, নিজের কাছেই তা স্পষ্ট নয়।
আদিত্য কাছাকাছি দাঁড়িয়ে কথা বলছিল ঠিকই, কিন্তু বিনয়কে সেভাবে লক্ষ করেনি। করলে দেখতে পেত, পাকিস্তানের মেয়েটির কথা উঠতেই কত দ্রুত তার মুখ কষ্টে ভেঙেচুরে কতটা বদলে গেছে। আদিত্য নির্ঘাত হতভম্ব হয়ে যেত।
আদিত্য বলল, ঠিক আছে ভাই, তুমি প্রসাদবাবুর সঙ্গে গিয়ে দেখা করো। আমাদের বাড়ি চিনিয়ে দিলাম। যেদিন আসবে সেই মেয়েটিকেওকী যেন নাম, হ্যাঁ ঝিনুক–নিয়ে এস- বলে সে তাদের গলির দিকে এগিয়ে গেল।
বিনয় আচ্ছন্নের মতো সামনের দিকে হাঁটতে থাকে। ঝিনুক কবেই নিরুদ্দেশ হয়ে গেছে। কিন্তু তাকে ভুলে যাবে, সাধ্য কী বিনয়ের? তার গোটা সৌরলোক জুড়ে দাঁড়িয়ে রয়েছে মেয়েটা।
.
২৮.
মহেশ হালদার লেনটা খুব চওড়া নয়। বড়জোর কুড়ি বাইশ ফিট। পাক খেতে খেতে আদি গঙ্গার দিকে চলে গেছে।
এক নজরেই টের পাওয়া যায়, এলাকাটা খুবই পুরানো। দুধারে মলিন চেহারার দালান কোঠা। সাদামাঠা। ছিরিছাঁদহীন। বেশির ভাগেরই ছালচামড়া খসে হাড়গোড় বেরিয়ে পড়েছে। তাছাড়া গা জড়াজড়ি করে রয়েছে প্রচুর টিন বা টালির ঘর। আছে খোলার চালের চাপবাঁধা বস্তি। আছে সস্তা চায়ের দোকান, মুদিখানা, ডাক্তারখানা, লন্ড্রি, হরেকরকমবা মনিহারি দোকান, তেলেভাজার দোকান, মুড়ি মুড়কি চিড়ে বাতাসার দোকান, ইত্যাদি। ফুটপাথ নেই, রাস্তার ধার ঘেঁষে ল্যাম্পপোস্টগুলো ঘাড় ঝুঁকিয়ে সারি সারি দাঁড়িয়ে আছে। সেগুলোর মাথা থেকে ঝুলছে একটা করে বাস্তু।
মহেশ হালদার লেনে ঢুকে কয়েক পা এগুতেই বিনয়ের মনে হল, আদ্যিকালের কলকাতায় চলে এসেছে। এখানকার সব কিছুতেই প্রাচীনত্বের ছাপ মারা। চার দিক থেকে উঠে আসছে পুরানো সোঁদা গন্ধ।
পাকিস্তান থেকে চলে আসার পর ঝিনুক যখন নিখোঁজ হয়ে গেল, তার খোঁজে উভ্রান্তের মতো প্রায় সারা শহর ঘুরে বেড়িয়েছে বিনয়। এ-রাস্তা, সে-রাস্তা, এ-গলি, সে-গলি, এ-পাড়া, সে-পাড়া এমন কোনও এলাকা নেই যেখানে সে হানা দেয়নি। কদিনই বা সে কলকাতায় এসেছে। এর মধ্যেই এই বিশাল মেট্রোপলিসের নাড়িনক্ষত্র অনেকটাই জানা হয়ে গেছে।
তবু কলকাতার কত রহস্যই যে জানতে বাকি। কোনও এলাকা ঝকঝকে নতুন। চোখ একেবারে ধাঁধিয়ে যায়। আবার কোথাও এক শদেড় শ বছর আগের সময়, অনড় দাঁড়িয়ে আছে। তার চেহারা, তার গন্ধ, তার ঠাট, তার জীবনযাপনের চাল–সমস্ত কিছু হুবহু সেকালের মতো। এতটুকু হেরফের না ঘটিয়ে কলকাতার আদিকালটাকে অবিকল বজায় রেখেছে। লেশমাত্র পরিবর্তন নেই। যেমন এই মহেশ হালদার লেন।
এখানে বেশির ভাগ বাড়িরই সদর দরজার মাথায় কি পাশের দেওয়ালে বাড়ির নম্বর লেখা আছে। সেগুলো দেখতে দেখতে এগিয়ে যাচ্ছিল বিনয়। খানিক আগে ঝিনুকের জন্য বুকের ভেতরটা উতরোল হয়ে উঠেছিল; সেটা অনেকখানি শান্ত হয়ে এসেছে।
মিনিট তিন-চার হাঁটার পর তেইশ নম্বর বাড়িটা পাওয়া গেল। বেঢপ চেহারার মস্ত তেতলা। ছাদেও দুখানা ঘর চোখে পড়ে। সে-দুটোর মাথায় অ্যাসবেস্টসের চাল।
বাড়িটার দেওয়াল থেকে জায়গায় জায়গায় পলেস্তারা খসে ইট বেরিয়ে পড়েছে। ছাদের কার্নিসও পুরোটা অটুট নেই। জং-ধরা রেনওয়াটার পাইপে বেশ কটা বড় গর্ত।
খোলা দরজার মাথায় সাইন বোর্ডে লেখা : শান্তিনিবাস। প্রতিষ্ঠা : বাং সন ১৩০২। বহু বছর রোদে পুড়ে জলে ধুয়ে রং ফিকে হয়ে গেলেও লেখাগুলো পড়া যায়।
বাড়িটা ভাল করে এবার লক্ষ করল বিনয়। একতলা বাদ দিয়ে দোতলা এবং তেতলায় রাস্তার দিকে রেলিং-বসানো টানা বারান্দা। বারান্দার গা ঘেঁষে সারি সারি ঘর। সেগুলোর দরজা জানালা খোলা। কয়েকজনকে বারান্দায় দাঁড়িয়ে গল্প করতে দেখা যাচ্ছে। খুব সম্ভব ওরা এই মেসের বোর্ডার।
কখন কুয়াশা পুরোপুরি কেটে গেছে, খেয়াল নেই বিনয়ের। পুবদিকে উঁচুনিচু বাড়িগুলোর ছাদ টপকে সূর্য মাথা তুলতে শুরু করেছে। শীতের সোনালি রোদ ছড়িয়ে যাচ্ছে মহেশ হালদার লেনে।
বিনয় আর দাঁড়াল না। শান্তিনিবাস-এর ভেতর চলে এল। ঢুকেই একটা প্যাসেজের ডানপাশে। একখানা মাঝারি ঘর। কাঠের ভারী ভারী টেবল চেয়ার আলমারি দিয়ে সাজানো। সেখানে রোঁয়াওলা, পুরু আলোয়ান জড়িয়ে মাঝবয়সী একটি লোক টেবলের ওপর হুমড়ি খেয়ে মস্ত খাতায় কী সব লেখালেখি করছিল। মাথাজোড়া বিশাল টাক। চোখে নিকেলের গোল চশমা।
কলকাতার মেস সম্পর্কে বিশেষ কোনও ধারণা নেই বিনয়ের। যেটুকু জানে সবই বাংলা উপন্যাস আর গল্পটল্প পড়ে। অবশ্য রাজদিয়া এবং তার আশেপাশের গ্রামগুলোর কিছু লোকজন কলকাতার মেসে থেকে চাকরি বাকরি করত। পুজোর লম্বা ছুটি পড়লে দেশে এসে পনেরো বিশ দিন কাটিয়ে যেত। তাদের মুখে মেসের কিছু কিছু গল্প শুনেছে সে।
বিনয়ের মনে হল, ওই লোকটা শান্তিনিবাস-এর ম্যানেজার কিংবা মালিক। তবে তা না-ও হতে পারে। খানিক ইতস্তত করে সে বলল, একটু শুনবেন?
লোকটি টেবল থেকে মুখ তুলে তাকাল। বলুন
আমি প্রসাদ লাহিড়ির সঙ্গে দেখা করব। কোন ঘরে উনি থাকেন?
লোকটি বুঝিয়ে দিল। যে প্যাসেজে বিনয় দাঁড়িয়ে আছে সেটা ধরে কপা এগুলেই লম্বা বারান্দা। বাঁধারে, বারান্দাটার শেষ মাথায় ওপরে ওঠার সিঁড়ি। তেতলায় গিয়ে বাঁ দিকের কোণের ঘরখানা প্রসাদ লাহিড়ির।
কথা শেষ করে ফের খাতার ওপর ঝুঁকে পড়ল লোকটি। তার কথামতো ভেতরে যেতেই একটা চৌকো, বড় চাতাল চোখে পড়ল বিনয়ের। সেটার একধারে দুটো বড় বড় চৌবাচ্চা। জলে বোঝাই। চৌবাচ্চার পাশে কর্পোরেশনের দুটো জলের কল। তার একটা গঙ্গাজলের, আরেকটা টালার জলের। চাতালটা ভীষণ সঁতসেঁতে। এখানে ওখানে শ্যাওলা জমে আছে। বহুকাল ওটা সাফ টাফ করা হয়নি।
চাতালটার তিন দিক ঘিরে চওড়া, উঁচু বারান্দা। আর-একদিকে রান্নাঘর। উনুন ধরানো হয়েছিল। রান্নাঘরের জানালা দিয়ে গল গল করে ধোঁয়া বেরিয়ে আসছে।
বারান্দার একধারে চাতাল। অন্য ধারে ঘরের পর ঘর। সিঁড়ির দিকে এগিয়ে যেতে যেতে বিনয় লক্ষ করল, প্রতিটি ঘরেই আলাদা আলাদা তক্তপোশে দুটো বা তিনটে করে বিছানা। তার মানে এক-এক ঘরে দুই বা তিনজন বোর্ডার।
সারা মেস-বাড়ির ঘুম ভেঙে গেছে। বোর্ডারদের কেউ বিছানায় বসেই দাঁতন করছে, কেউ খবরের কাগজ পড়ছে। কারও হাতে চায়ের কাপ। কোনও ঘরে রেডিওতে গান বাজছে।
সিঁড়ি ভেঙে দোতলা পেরিয়ে তেতলায় উঠে এল বিনয়। প্রতিটি ফ্লোরেরই নকশা একরকম। বারান্দা ঘিরে সারিবদ্ধ ঘর। প্রতিটি ঘরে একই দৃশ্য। বোর্ডারদের চা খাওয়া, খবরের কাগজ পড়া, ইত্যাদি। এই মুহূর্তে কারও কোনও তাড়া নেই। শীতের সকালটা সবাই আয়েশ করে কাটিয়ে দিচ্ছে।
তেতলার বাঁ পাশের শেষ ঘরখানার সামনে চলে আসে বিনয়। দরজা খোলাই ছিল। ভেতরে একটা ক্যাম্বিসের ইজিচেয়ারে বসে কী যেন করছেন প্রসাদ। তার কাছাকাছি কোত্থেকে যেন চাপা সাঁ সাঁ আওয়াজ হচ্ছে। শব্দটা কীসের ঠিক বোঝা যাচ্ছে না।
প্রসাদের মুখ উলটো দিকে ফেরানো। বিনয় রয়েছে তার পেছনের বারান্দায়। তাই তাকে তিনি দেখতে পাননি।
বিনয় খুব আস্তে ডাকল, প্রসাদদা–।
প্রসাদ শুনতে পেয়েছিলেন। ঘাড় ফিরিয়ে তাকালেন। ও, তুমি। ভেতরে এস–
চটি খুলে বারান্দায় রেখে বিনয় ঘরে ঢুকে পড়ল। মেসের অন্য সব ঘর যেটুকু চোখে পড়েছে। তার থেকে এটা আলাদা কিছু নয়। নেহাতই সাদামাঠা। সাজসজ্জার বালাই নেই। একটা দেওয়ালের গায়ে কাঠের অনেকগুলো র‍্যাক। সেগুলো বইয়ে ঠাসা। এছাড়া সিঙ্গল-বেড খাটে বিছানা, কাঠের একটি আলমারি, পড়াশোনার জন্য টেবল চেয়ার, টেবলে ফেবার-লিউবা কোম্পানির টেবল ক্লক, টেলিফোন, আরাম করার জন্য ইজিচেয়ার ইত্যাদি ছাড়াও গদি-বসানো কটা বেতের মোড়া। একটা মাত্র বিছানা দেখে বিনয়ের মনে হল, পুরো ঘরখানা নিয়ে একাই থাকেন প্রসাদ। অন্য কোনও ভাগীদার নেই।
পেছন দিকের মতো ঘরটার সামনেও রাস্তার দিকে বারান্দা। ওধারের দরজা জানালাও খোলা রয়েছে। তার ফাঁক দিয়ে ঝলমলে রোদ এসে পড়েছে ঘরের ভেতর।
বিনয় লক্ষ করল, প্রসাদের হাতে একটা লম্বা ছুরি। তার ইজিচেয়ারের সামনে একটা বড়সড় নিচু টেবল। টেবলটার ওপর একধারে পাউরুটির টুকরোর স্থপ। তা ছাড়া দুটো এক পাউন্ড ওজনের রুটি এখনও আস্ত রয়েছে। পেছন থেকে দেখা যায়নি, এখন বোঝা গেল, তিনি রুটি কাটছিলেন। সাঁ সাঁ আওয়াজের কারণটাও জানা গেল। নিচু টেবলটার কাছেই একটা কেরোসিনের স্টোভ জ্বলছে। তবে সেটার তেজ কমিয়ে রাখা হয়েছে। স্টোভটার মাথায় একটা পলসন বাটারের মুখ কাটা কৌটো বসানো। শীতে মাখন জমে শক্ত হয়ে গিয়েছিল। আগুনের তাপে অল্প অল্প গলতে শুরু করেছে।
ঘরের একধারে কটা মোড়া পর পর দাঁড় করিয়ে রাখা আছে। সেদিকে আঙুল বাড়িয়ে প্রসাদ বললেন, একটা মোড়া এনে আমার কাছে বোসা।
এই পাহাড়প্রমাণ পাউরুটি দিয়ে প্রসাদ কী করবেন, ভেবে পাচ্ছিল না বিনয়। অবাক চোখে তাকে দেখতে দেখতে একটা মোড়া নিয়ে এসে বসে পড়ল সে।
রুটি কাটা চলছেই প্রসাদের। প্রতিটি স্লাইস ইঞ্চি খানেকের মতো পুরু। কাটতে কাটতে এক পলক পড়ার টেবলের ঘড়িটা দেখে নিয়ে বললেন, তোমার সাড়ে-আটটা পৌনে নটায় আসার কথা ছিল। এখন সবে আটটা বেজে সাত। এত আগে না এলেই হতো।
বিনয় থতমত খেয়ে গেল। তাড়াতাড়ি চলে আসায় প্রসাদ বিরক্ত হয়েছেন কি না, বোঝা যাচ্ছে না। ভয়ে ভয়ে সে বলল, আমি আর্লি-রাইজার। সাড়ে-পাঁচটা ছটার ভেতর ঘুম ভেঙে যায়। ভাবলাম, বাড়িতে বসে থেকে কী করব? তাই চলে এলাম। একটু থেমে ফের বলে, আপনার হয়তো অসুবিধে হল–
মাথা নাড়তে নাড়তে প্রসাদ বললেন, একেবারেই না। শীতের দিনে সকাল সকাল উঠে এতটা আসতে কষ্ট হবে, তাই একটু দেরি করে আসতে বলেছিলাম। সে যাক, আগে আগে এসেছ। ভালই হয়েছে। খানিকক্ষণ বেশি গল্প করা যাবে।
প্রসাদ অসন্তুষ্ট হননি। অস্বস্তি কেটে গেল বিনয়ের। প্রসাদ বলতে লাগলেন, কাল রাতে অফিস থেকে ফিরে কলকাতার চারপাশের রিফিউজি কলোনি আর রিলিফ ক্যাম্পের অ্যাড্রেস–যতগুলো আমার কাছে রয়েছে–সব একটা কাগজে তোমার জন্যে লিখে রেখেছি। হাতের কাজটা সেরে তোমাকে সেটা দিচ্ছি। তা আমাকে একটু হেল্প কর না। তাহলে কাজটা কুইকলি হয়ে যাবে।
বিনয় বলল, কী করতে হবে বলুন
টেবলের ওপর শুধু পাউরুটিই না, একটা বড় টিনের কৌটো এবং আরও একটা ছুরি রয়েছে। ছুরিটা বিনয়কে দিয়ে, কৌটোটা দেখিয়ে প্রসাদ বললেন, এটার ভেতর চিনি আছে। স্টোভের আঁচে মাখন গলে গেছে। তুমি রুটির স্লাইসগুলোতে ছুরি দিয়ে মাখন লাগিয়ে তার ওপর চিনি ছড়িয়ে দাও
প্রসাদ লাহিড়ি মানুষটাকে অদ্ভুত লাগছিল। এইসব মাখন রুটির সদ্গতি কীভাবে হবে, কে জানে। রুটিতে মাখন মাখাতে মাখাতে এবং সেগুলোর ওপর চিনি ছড়াতে ছড়াতে নিজের অজান্তেই ফস করে বিনয় জিজ্ঞেস করল, এত রুটি কে খাবে?
প্রসাদ বললেন, আমার পাওনাদারেরা।
পাওনাদার!
হ্যাঁ। একটু ওয়েট কর। দশ পনেরো মিনিটের ভেতর তারা চলে আসবে।
বিনয় তাকিয়ে থাকে।
প্রসাদ থামেননি, নিউট্রিশনের জন্যে মাখনটা খুব দরকার, তাই না?
নতুন ভারত-এর এই চিফ রিপোর্টারটির কথাবার্তার মাথামুণ্ডু কিছুই বোঝা যাচ্ছে না। কার তার পাওনাদার, কাদের নিউট্রিশন দরকার, কে বলবে। সবই ধাঁধার মতো। বিনয় আস্তে আস্তে ঘাড়টা কাত করে শুধু।
কিছুক্ষণ চুপচাপ। দুজনের হাত ত্বরিত গতিতে চলছে।
একসময় প্রসাদ বললেন, তুমি কিছুদিন হল পাকিস্তান থেকে চলে এসেছ। টালিগঞ্জে এক দিদির কাছে থাক। আর কে কে আছেন তোমার?
বিনয় আন্দাজ করে নিল, তার সম্পর্কে বিশদভাবে জানতে চান প্রসাদ। ঝিনুককে বাদ দিয়ে বাকি সবার কথা বলে গেল সে।
প্রসাদ বিষণ্ণ সুরে বললেন পাকিস্তান থেকে চলে এসে ভাল করেছ। তোমার দাদুকেও খবর পাঠাও, যত তাড়াতাড়ি সম্ভব যেন ইন্ডিয়ায় চলে আসেন।
অনেক বুঝিয়েছি। লোক দিয়ে চিঠিও পাঠিয়েছি। তিনি আসবেন না।
আবার নীরবতা।
শান্তিনিবাস-এর বাসিন্দা সাংবাদিকটি সম্পর্কে ভীষণ কৌতূহল হচ্ছিল বিনয়ের। সে বলল, একটা কথা জিজ্ঞেস করব প্রসাদদা?
নির্ভয়ে।
আপনি এই মেসে কতদিন আছেন?
অ্যাবাউট টোয়েন্টি ইয়ার্স।
চোখ গোল হয়ে যায় বিনয়ের। কুড়ি বছর!
প্রসাদ হাসলেন।
বিনয় বলল, আপনার বাড়ির আর সবাই?
কেউ নেই আমার। রাজশাহী ডিস্ট্রিক্টে আমাদের দেশ ছিল। এখন পাকিস্তান। আমি নাইনটিন টোয়েন্টিতে কলকাতায় চলে আসি। লেখাপড়া, চাকরি, সব এখানে। শুরু থেকে মেসেই আছি। এক মেস থেকে আর-এক মেস। এইভাবে সাত আটবার আস্তানা পালটে শেষ পর্যন্ত শান্তিনিবাস-এর পার্মানেন্ট বোর্ডার। মা-বাবা দেশে থাকতেন। পার্টিশানের আগে মারা গেছেন। আমাকে মুক্ত-পুরুষ বলতে পার। রাজশাহী পাকিস্তানে পড়লেও আমি তোমাদের মতো রিফিউজি নই। বয়স পঞ্চাশ হতে চলল। বাকি দিনগুলো এই মেসেই কেটে যাবে।
প্রসাদের কথা শেষ হতে না-হতেই ভেতর দিকের বারান্দায় দুদ্দাড় পায়ের আওয়াজ। পরক্ষণে দরজার কাছে এক দঙ্গল ছেলেমেয়ের মুখ দেখা দিল। বয়স সাত-আট থেকে এগারো-বারো। ঘুরে বসে প্রসাদ হাসতে হাসতে বললেন, এরাই হল আমার পাওনাদার–
বিনয় গুনে গুনে দেখল সবসুদ্ধ তেরোটি ছেলেমেয়ে। বোগা নোগা চেহারা। গর্তে-বসা চোখ। শুকনো, ফাটা ফাটা চামড়া থেকে খড়ি উড়ছে। সারা গায়ে অপুষ্টির ছাপ। আচ্ছাদন বলতে ময়লা, তালিমারা ইজের আর ছিটের জামার ওপর ছেঁড়াখোঁড়া সোয়েটার বা চাদর। কারও চাদর টাদর কিছুই জোটেনি। দুহাতে বুক চেপে ধরে শীতে কাঁপছে।
ছেলেমেয়েগুলো সমানে কলবল করে চলেছে, আমরা আইয়া গ্যাছি, আমরা আইয়া গ্যাছি।
প্রসাদ হেসে হেসে বললেন, সে তো দেখতেই পাচ্ছি। একজন একজন করে এসে নিয়ে যা।
এতটুকু হুড়োহুড়ি নেই। প্রসাদ যেমনটি বললেন ঠিক তেমনি সুশৃঙ্খলভাবে এক এক করে ছেলেমেয়েগুলো ঘরে ঢুকে তার হাত থেকে দুপিস করে চিনি আর মাখন লাগানো রুটি নিয়ে ফের বাইরে গিয়ে দাঁড়িয়ে পড়তে লাগল। রুটি বিলি শেষ হলে তিনি ওদের জিজ্ঞেস করলেন, আসার সময় দুলাল আর হারুকে তোরা দেখেছিস?
দরজার মুখ থেকে ছেলেমেয়েগুলো সমস্বরে জানালো, দেখেনি।
প্রসাদ বললেন, এখন যা। ওদের খুঁজে বার করে বলবি, আমি ডেকেছি। এক্ষুনি যেন চলে আসে।
আইচ্ছা—
নিমেষে দরজার কাছ থেকে বাচ্চাগুলো উধাও। তাদের পায়ের আওয়াজ সামনের বারান্দা পেরিয়ে সিঁড়ি দিয়ে দ্রুত নিচে মিলিয়ে যেতে লাগল।
প্রসাদের কার্যধারার তল খুঁজে পাচ্ছিল না বিনয়। এতক্ষণ অপার বিস্ময়ে সে তাকে দেখে যাচ্ছিল। এবার জিজ্ঞেস করল, ওই ছেলেমেয়েগুলো কারা? মনে হল ইষ্ট বেঙ্গলে ওদের বাড়ি ছিল—
হ্যাঁ– প্রসাদ মাথা নাড়লেন, ওরা রিফিউজি। রিসেন্টলি পাকিস্তান থেকে এসেছে। এই পাড়ারই। বস্তি টাইপের বাড়িতে থাকে।
বিনয়ের মনে পড়ল, খানিকক্ষণ আগে পাউরুটি কাটতে কাটতে নিউট্রিশনের কথা বলছিলেন প্রসাদ। খুব সম্ভব তাঁর মাথায় এই বাচ্চাগুলোর চিন্তাই ঘুরছিল। সে বলল, রোজই ওরা এসে রুটি নিয়ে যায়?
বেশির ভাগ দিনই। তবে রোজ এক খাবার কি ভাল লাগে? মাঝে মাঝে বদলে দিই। কোনও দিন হয়তো দিলাম মুড়ি মুড়কি কি চিড়ে গুড়।
– একটু চুপচাপ।
তারপর প্রসাদ ফের শুরু করেন, ওরা কেউ এসেছে খুলনা থেকে, কেউ বরিশাল থেকে, কেউ ঢাকা কিংবা ফরিদপুর থেকে। ওদের বাবা-মায়েরা বাচ্চাকাচ্চা নিয়ে শিয়ালদা স্টেশনে পড়ে থাকেনি, রিলিফ ক্যাম্পে গিয়ে ভিড় বাড়ায়নি। দেশ থেকে লুকিয়ে চুরিয়ে কিছু পয়সাকড়ি আনতে পেরেছিল। তার কিছুটা দিয়ে এখানকার বস্তিতে ঘরভাড়া নিয়েছে। বাকিটা দিয়ে ছোটখাটো ব্যবসা বা অন্য কিছু করে নিজেদের পায়ে দাঁড়াতে চেষ্টা করছে। গভর্নমেন্টের খয়রাতির আশায় ভিখিরির মতো বসে থাকার এতটুকু ইচ্ছে নেই। ওদের আত্মসম্মান বোধ আর ফাইটিং স্পিরিটকে আমি শ্রদ্ধা করি। কিন্তু প্রসাদ বিশদভাবে আরও জানালেন, এখন যা রোজগার করে তাতে দুবেলা পেট ভরে বউ-বাচ্চাদের খাওয়াতে পারে না। তাই ওই ছেলেমেয়ে কটার সকালের খাবার আমি দিই।
কাল এই মানুষটিকে নতুন ভারত-এর অফিসে গম্ভীর আর স্বল্পভাষী মনে হয়েছিল। খবরের কাগজের কাজকর্মের বাইরে একটি কথাও বলেননি। নতুন ভারত বেরুবার পর কীভাবে তার সার্কুলেশন বাড়ানো যাবে, পাঠক টানতে কোন কোন বিষয়ের ওপর জোর দেওয়া হবে, এই নিয়েই মগ্ন ছিলেন। কিন্তু আজ অন্য এক প্রসাদ লাহিড়িকে দেখতে পেল বিনয়। কোমল। সহৃদয়। মমতাময়। একই মানুষের ভেতর গোপনে কতরকম মানুষ যে থাকে! খুব কাছাকাছি না এলে টেরই পাওয়া। যায় না।
প্রসাদ লাহিড়ি মলিন মুখে বলতে লাগলেন, এই পাড়াতেই আরও অনেক রিফিউজি ছেলেমেয়ে রয়েছে। সবার জন্যে তো খাবারের ব্যবস্থা করতে পারি না। আমার আর কতটুকু ক্ষমতা! হঠাৎ কী খেয়াল হতে ধড়মড় করে ইজিচেয়ার থেকে উঠে পড়লেন, ওই দেখ, এতক্ষণ এসেছ। এখনও চাটা কিছু দেওয়া হয়নি।
বিনয় বিব্রতভাবে কী বলতে যাচ্ছিল, বলা হল না। ততক্ষণে ভেতর দিকের বারান্দায় চলে গেছেন প্রসাদ। গলা চড়িয়ে ডাকতে লাগলেন, সুবল-সুবল–একতলা থেকে সাড়া দিতেই তাকে চেঁচিয়ে বললেন, গৌরাঙ্গ মিষ্টান্ন ভাণ্ডার থেকে আটখানা লুচি, ছোলার ডাল আর চারটে নলেন গুড়ের সন্দেশ নিয়ে আয়। ঠাণ্ডা লুচি থাকলে নিবি না। গরম গরম ভাজিয়ে আনবি। আসার সময় শোভা কাফেতে বলবি দুগেলাস স্পেশাল চা যেন দিয়ে যায়। দুজায়গায় আমার নামে খাতায় লিখে রাখতে বলিস। চটপট চলে আসবি। বাইরে গিয়ে আবার আড্ডায় জমে যেও না।
খাতায় লিখে রাখার ব্যাপারটা মাথায় ঢুকল না বিনয়ের।
আপ্যায়নের বন্দোবস্ত করে ঘরে ফিরে এলেন প্রসাদ। লেখার টেবলের ওপর ভাজকরা এক তা ফুলস্ক্যাপ কাগজ পেপার ওয়েট চাপা দেওয়া ছিল। সেটা এনে বিনয়ের হাতে দিয়ে ইজিচেয়ারে বসে পড়তে পড়তে বললেন, এটায় কলকাতার কাছাকাছি নটা রিফিউজি কলোনি আর পাঁচটা সরকারি রিলিফ ক্যাম্পের ঠিকানা রয়েছে। আপাতত এগুলো দিয়েই কাজ শুরু কর। পরে আরও লিস্ট দেব। তাতে দূরের ক্যাম্প ট্যাম্পের অ্যাড্রেস থাকবে। তাছাড়া
উৎসুক চোখে প্রসাদের দিকে তাকায় বিনয়। তাছাড়া কী?
এখন ফাঁকা পোড়ো জমি, জলা জায়গা টায়গা পেলেই রিফিউজিরা বসে পড়ছে। নতুন নতুন এত জবরদখল কলোনি মাথা তুলছে যে সবগুলোর হদিস পাওয়া মুশকিল। তোমাকে তত চারদিকে ঘোরাঘুরি করতে হবে। নতুনগুলোর খোঁজ নিও
আচ্ছা ।
কথা বলতে বলতে প্রসাদের দেওয়া কাগজটার ভাজ খুলে চোখ বুলোতে থাকে বিনয়। দেশ নেতাদের নামে কলোনিগুলোর নাম। নেতাজি সুভাষ কলোনি। দেশবন্ধু চিত্তরঞ্জন কলোনি। মহাত্মা গান্ধি কলোনি ইত্যাদি। সরকারি ত্রাণশিবিরগুলোর কোনও নাম নেই। তবে সেগুলোর ঠিকানা কলকাতার আশেপাশে।
প্রসাদ বললেন, তুমি কি জানো, সেকেন্ড গ্রেট ওয়ারের সময় কলকাতা আমেরিকান আর ব্রিটিশ টমিতে ছেয়ে গিয়েছিল?
শুনেছি।
সিটিতে তো বটেই, আউটস্কার্টে মিলিটারি থাকার জন্যে অনেক ব্যারাক তৈরি করা হয়েছিল। যুদ্ধ থামলে টমিরা যে-যার দেশে ফিরে যায়। তারপর বেশির ভাগ ব্যারাক ভেঙে ফেলা হয়। যে কটা আস্ত রয়েছে এখন রিফিউজিদের রিলিফ ক্যাম্প।
বিনয় বলল, আপনি ক্যাম্পগুলোর যে অ্যাড্রেস দিয়েছেন তার মধ্যে ঢাকুরিয়া লেকের একটা ব্যারাকও রয়েছে। কিন্তু
কী?
আমি ওই লেকে একবার বেড়াতে গিয়েছিলাম। একটা ভাঙাচোরা ব্যারাকও দেখেছি। সেটা রিলিফ ক্যাম্প নয়। কোনও রিফিউজিও চোখে পড়েনি। একদম ফাঁকা।
তুমি যে ব্যারাকটার কথা বললে সেটা বাচ্চাদের সুইমিং পুলের কাছাকাছি তো?
আস্তে মাথা নাড়ে বিনয়, হ্যাঁ
প্রসাদ বললেন, ওটা ছাড়াও আরও একটা ব্যারাক আছে। সেটা ভাঙা হয়নি। ওখানে ক্যাম্প বসানো হয়েছে। জিজ্ঞেস করলেন, তুমি কি সাদার্ন অ্যাভেনিউতে একটা হাসপাতাল দেখেছ?
বিনয় জানে, যুদ্ধের সময় শুধুমাত্র মিলিটারির জন্য ওই হাসপাতালটা করা হয়েছিল। স্বাধীনতার পর অবশ্য সবার জন্য ওটা খুলে দেওয়া হয়। মুকুন্দপুর থেকে এসে যুগল ওখানে পা ড্রেস করিয়ে যায়। বেশ কিছুদিন আগে হিরণদের সঙ্গে সে লেকে বেড়াতে গিয়েছিল, হাসপাতালটা তখন তার চোখে পড়েছে।
বিনয় বলল, দেখেছি।
প্রসাদ বললেন, আমি যে ব্যারাকটার কথা বলছি সেটা হাসপাতালটার উলটো দিকে, একটু কোনাকুনি, লেকের ভেতরে। চারপাশে এত গাছপালা যে হঠাৎ চোখে পড়ে না।
বিনয় ভাবল, প্রসাদের কথাই হয়তো ঠিক। সেদিন লেকে প্রচুর ঘোরাঘুরি করেছিল কিন্তু রিলিফ ক্যাম্পটা তার নজর এড়িয়ে গেছে।
প্রসাদ বললেন, আমার লিস্টটায় দেখ, লেকের কাছাকাছি আরও কটা রিলিফ ক্যাম্পের অ্যাড্রেস আছে। লেকের ক্যাম্পটায় গিয়ে জিজ্ঞেস করলে তারা নিশ্চয়ই অন্যগুলো দেখিয়ে দেবে।
একটা ঢ্যাঙা মতো ছেলে ঘরে এসে ঢুকল। বয়স ষোল সতেরো। সবে কৈশোর পেরিয়েছে। ঠোঁটে খুব মিহি গোঁফের রেখা। মুখেচোখে সারল্য মাখানো। ছোট ছোট করে ছাঁটা চুল। পরনে আধময়লা পাজামা, ছিটের হাফ শার্ট। শার্টের ওপর সস্তা আলোয়ান। পায়ে পুরানো, খেলো চটি। ছেলেটার একটা হাতে শালপাতার বড় ঠোঙা, মাটির ভাঁড়। আর-এক হাতে কাগজের চৌকো একটা বাক্স।
বিনয় আন্দাজ করে নিল–সুবল।
প্ৰসাদ এক পলক সুবলকে দেখে বললেন, এসে গেছিস? ভেরি গুড। এক কাজ কর, ওখান থেকে কাপ আর গেলাস এনে ভাল করে ধুয়ে লুচি টুচি আর খাবার জল আমাদের দুজনকে দে বলে ঘরের কোণের দিকে আঙুল বাড়িয়ে দিলেন। সেখানে একটা নিচু জলচৌকির ওপর কয়েকটা কাপ প্লেট আর কাঁচের গেলাস রয়েছে।
হাতের ঠোঙা, ভাড়টাড় লেখার টেবলে রেখে প্লেট গেলাস নিয়ে বেরিয়ে গেল সুবল। সেগুলো পরিষ্কার করে ধুয়ে এনে চটপট খাদ্যবস্তুগুলো দুভাগ করে বিনয় এবং প্রসাদকে দিয়ে, জিজ্ঞেস করল, আর কিছু করন লাগব?
না। নিজের প্লেট থেকে দুটো লুচি, খানিকটা ডাল এবং একটা সন্দেশ সুবলের হাতে দিয়ে প্রসাদ বললেন, যা–
মাথা নিচু করে সুবল বলল, যহনই কিছু আনি আমারে হেইর থিকা দ্যান
প্রসাদ ধমকে ওঠেন, পাকামি করতে হবে না। যাও
সুবল নিঃশব্দে চলে গেল।
বিনয় বলল, কথা শুনে মনে হল সুবল ইস্ট বেঙ্গলের ছেলে
হ্যাঁ। রিফিউজি। কয়েক মাস হল পাকিস্তান থেকে চলে এসেছে। প্রসাদ বলতে লাগলেন, ভাল ফ্যামিলির ছেলে। ব্রাহ্মণ। ফরিদপুরে বাড়ি। বেশ কিছু জমিজমা ছিল। ফর্টি সিক্সের রায়টে ওর বাবা খুন হয়ে যায়। তারপরও দেশেই মাটি কামড়ে পড়ে থেকেছে। একসময় আর পারল না। সর্বস্ব ফেলে মা আর বোনকে নিয়ে ইন্ডিয়ায় চলে আসতে হল। লুকিয়ে চুরিয়ে কিছু টাকা আনতে পেরেছিল। শিয়ালদা স্টেশনে দিন পনেরো কাটিয়ে অতিষ্ঠ হয়ে চারদিকে খোঁজাখুঁজি করে শেষ পর্যন্ত আমাদের পাড়ার এক বস্তিতে ঘর ভাড়া নিয়ে উঠে এসেছে। বাঁচতে তো হবে। তাই ছেলেটা এই মেসের চাকরগিরি করছে। কী হতে পারত আর কী হয়ে গেল! এরকম হাজার হাজার ইয়ং বয় তুমি দেখতে পাবে, পার্টিশান তাদের ফিউচার ধ্বংস করে দিয়েছে। কিছুক্ষণ নিঝুম বসে রইলেন তিনি। তারপর হঠাৎ ভীষণ ব্যস্ত হয়ে উঠলেন, এ কি, হাত গুটিয়ে বসে আছ যে? খাও–খাও-লুচি ঠাণ্ডা হলে জুতোর চামড়া হয়ে যায়।
খেতে খেতে কয়েক দিন আগের একটা পুরানো ভাবনা আচমকা বিনয়ের মাথায় ফিরে এল। সে ঠিক করে রেখেছিল, চাকরি বাকরি কিছু একটা হলে আর সুধাদের কাছে থাকবে না। অন্য কোথাও নিজের ব্যবস্থা করে নেবে। বিনয় জানে, এই কথাটা তার মুখ থেকে খসার সঙ্গে সঙ্গে হুলস্থুল কাণ্ড ঘটে যাবে। হিরণ, দ্বারিক দত্ত বা সরস্বতী, কেউ রাজি হবেন না। বরং শতভাবে তাকে নিজেদের কাছে ধরে রাখতে চেষ্টা করবেন। আর সুধা তো কেঁদে কেটে জগৎ সংসার ভাসিয়ে দেবে। হিরণদের কাছে তার আদরযত্নের ত্রুটি নেই। ওরা তাকে মাথায় করে রেখেছে। সবই ঠিক। তবু ওটা তার ছোটদির শ্বশুরবাড়ি। আসলে দ্বিধাটা রয়েছে তার নিজের মধ্যে। বাধাটা আসছে ভেতর থেকে। সারা জীবন বোনের শ্বশুরবাড়িতে পড়ে থাকার কথা ভাবা যায় না। তার পৌরুষ, তার আত্মসম্মানবোধ কোনও ভাবেই তা মেনে নেবে না।
সবে চাকরিতে জয়েন করেছে বিনয়। কবে সুধাদের বাড়ি ছেড়ে অন্য কোথাও গিয়ে উঠবে, স্পষ্ট করে ভাবেনি সে। যাবে যে, সেটাই শুধু ঠিক হয়ে আছে। এই শহরের রাস্তাঘাট অনেকটাই তার জানা। কিন্তু কোথায় গেলে নিরাপদ এবং নিঝাট একটা আস্তানা মিলবে, সে-সম্বন্ধে তার ধারণা নেই।
আজ শান্তিনিবাস-এ এসে মেসটাকে বেশ ভাল লেগে গেল বিনয়ের। সবচেয়ে বড় কথা, এখানে প্রসাদ লাহিড়ি থাকেন। হৃদয়বান একটি মানুষ।
বিনয় জিজ্ঞেস করল, এই মেসে আপনি ছাড়া আর কারা থাকে?
লুচি চিবোতে চিবোতে বিনয়ের দিকে তাকালেন প্রসাদ, কেন বল তো?
এমনি। জানতে ইচ্ছে করল, তাই
প্রসাদ জানিয়ে দিলেন। নানা ধরনের বোর্ডার রয়েছে শান্তিনিবাস-এ। সরকারি অফিসের কেরানি, মার্চেন্ট অফিসের লেজার কিপার, কারখানার কর্মী স্কুল-মাস্টার, দুজন এম এ ক্লাসের ছাত্র, ইত্যাদি। সবাই খুব ভদ্র। এদের অনেকেরই বাড়ি হুগলি, চব্বিশ পরগনা, মেদিনীপুর কি বর্ধমান ডিস্ট্রিক্টের দূর দূর গ্রামে। শনিবার হাফ-ডে অফিস করে চাকুরেরা ট্রেন ধরতে শিয়ালদা কি হাওড়ায় ছোটে। অন্য কাজটাজ যারা করে তারাও তা-ই। ফেরে সেই সোমবার। তবে দুচারজন মেসে থেকে যায়। তারা বাড়ি যায় একমাস কি দুমাস বাদে।
প্রসাদ বললেন, শনিবার নটার পর থেকে সোমবার সন্ধে অব্দি শান্তিনিবাস প্রায় ফাঁকা। এই সময়টা আমরা কজন ঘাঁটি আগলে পড়ে থাকি। আমার তো আর কোথাও যাবার জায়গা নেই। এই শান্তিনিবাস-ই আমার দেশ। বলে একটু হাসলেন।
এখানে বোর্ডারদের কীরকম খরচ পড়ে?
খুঁটিয়ে খুঁটিয়ে বিনয় কেন এত সব জানতে চাইছে, সে সম্বন্ধে প্রসাদের হয়তো কৌতূহল হচ্ছিল, কিন্তু তিনি কোনও প্রশ্ন করলেন না। বললেন, পুরো একটা ঘর নিয়ে থাকলে মাসে ভাড়া পঁচিশ টাকা। অন্যের সঙ্গে শেয়ার করলে সিট রেন্ট পনেরো টাকা। আর দুবেলা মিলের জন্যে কুড়ি টাকা। তবে চা আর সকাল বিকেলের জলখাবার দেওয়া হয় না। সেটা নিজেদের আলাদা কিনে খেতে হয়।
একটা আধবয়সী লোক–মাথায় কাঁচাপাকা চুল, ক্ষয়াটে চেহারা, ভাঙা গাল, পরনে খাটো ধুতি ফতুয়া আর চাদর–দুগেলাস চা দিয়ে গেল। নিশ্চয়ই শোভা কাফে থেকে পাঠানো হয়েছে তাকে।
লুচি-সন্দেশ খাওয়া হয়ে গেছে। জল খেয়ে চায়ের গেলাসে চুমুক দিতে দিতে বিনয় ভাবছিল এজমালি ঘরে থাকলে খাওয়া দাওয়া মিলে মাসে সবসুদ্ধ পঁয়ত্রিশ টাকা। খুব একটা বেশি নয়। তার মনে হয়েছিল, মেসের খরচ কম করে এর দু-আড়াই গুণ পড়বে।
প্ৰসাদ কী একটু ভেবে বললেন, স্বাধীনতার আগে আমার এই ঘরটার জন্যে মান্থলি দিতে হতো সাত টাকা, আর দুবেলা মিলের জন্যে বারো টাকা। কবছরে খরচ অনেক গুণ বেড়ে গেছে।
বিনয় উত্তর দিল না। চুপচাপ শুনে যেতে লাগল।
প্রসাদ থামেননি, মেস মালিকের আর কী দোষ? জিনিসপত্রের দাম যেভাবে লাফিয়ে লাফিয়ে চড়ছে, চার্জ না বাড়িয়ে সে-ই বা কী করবে? না পোষালে মেস চালিয়ে কী লাভ?
বিনয় মাথা হেলিয়ে সায় দিল, হ্যাঁ
প্রসাদ বললেন, আগে চল্লিশ টাকায় চার পাঁচজনেব একটা ফ্যামিলির দিব্যি হেসে খেলে চলে যেত। এখন দিনকাল যা পড়েছে, সাধারণ মানুষ কী করে যে টিকে থাকবে, কে জানে। চাল ডাল মাছ মাংস জামা কাপড়–সব আগুন। ছেলেমেয়ে থাকলে পড়ার খরচ, অসুখ বিসুখ হলে চিকিৎসার খরচ, বাড়ি ভাড়া–সমস্ত কিছু ধরাছোঁয়ার বাইরে চলে যাচ্ছে।
প্রসাদের দুশ্চিন্তা এবং আক্ষেপের মধ্যেই ভেতর দিকের বারান্দা থেকে একটা গলা শোনা গেল, আমাগো ডাকছিলেন প্রসাদকাকা?
বিনয় লক্ষ করল, দুটি যুবক, বয়স উনিশ কি কুড়ি, দরজার বাইরে দাঁড়িয়ে আছে। একজন শ্যামবর্ণ, আর-একজনের রং ফর্সা। একজনের পরনে পাজামা আর শার্টের ওপর হাফ-হাতা সোয়েটার। অন্য যুবকটি পরেছে সস্তা ঢোলা ফুলপ্যান্ট আর একটা মোটা খদ্দরের জামা। এই ঠাণ্ডাতেও তার সোয়েটার বা চাদর টাদর কিছু নেই। দুজনের পোশাকআশাক খুবই খেলো। চেহারায় চরম দুর্দশা আর অভাবের ছাপ।
প্রসাদ ঘুরে বসে ছেলে দুটিকে এক পলক দেখেই লাফ দিয়ে উঠে দাঁড়ালেন। গলার শির ছিঁড়ে চিৎকার করে উঠলেন, হারামজাদা রাসকেল, জুতোর বাড়ি মেরে তোমাদের ছাল তুলে ফেলব। রাগে গনগন করছে মুখ। উত্তেজনায় কাঁপছে গলার স্বর।
প্রসাদের দিকে তাকিয়ে হকচকিয়ে গেল বিনয়। চোখের পলকে একটা মানুষ যে এতখানি বদলে যেতে পারে, সে কল্পনাও করতে পারেনি।
মাথা নিচু করে ছেলে দুটো নীরবে দাঁড়িয়ে থাকে। পাংশু মুখ। ভয়ে কাঁচুমাচু।
আরও কিছুক্ষণ তোড়ে বকাবকি করলেন প্রসাদ। দুই যুবকের মুখ থেকে টু শব্দটিও বেরুলো না। নতচোখে ঠায় দাঁড়িয়ে রইল। যেন দুটো কাঠের পুতুল।
ওদের অপরাধ যে কী, প্রসাদ তাদের দেখামাত্র কেন যে এমন ক্ষিপ্ত হয়ে উঠেছেন, কিছুই আঁচ করা যাচ্ছে না। ভীষণ অস্বস্তি বোধ করতে থাকে বিনয়।
একটানা অগ্ন্যুৎপাতের পর একসময় শান্ত হলেন প্রসাদ। সেই আগেকার মানুষ। নরম, মৃদুভাষী, স্নেহপ্রবণ। ছেলেদুটোকে কোমল গলায় বললেন, দয়া করে ভেতরে এস
ঘরে ঢুকে ওরা দাঁড়িয়ে থাকে। প্রসাদ বললেন, কী রে, বসতে বলতে হবে নাকি?
ছেলেদুটো ঘরের কোণ থেকে মোড়া এনে জড়সড় হয়ে বসে পড়ে। প্রসাদ ভুরু কুঁচকে জিজ্ঞেস করলেন, কী শুনছি তোদের সম্বন্ধে? পড়াশোনা ছেড়ে দিয়ে দিনরাত্রি নাকি চায়ের দোকানে আর রকে বসে আড্ডা দিচ্ছিস? সত্যি?
যুবকেরা উত্তর দিল না। তাদের মাথা আর-একটু নুয়ে পড়ল শুধু।
খবরটা তা হলে ঠিক প্রসাদ বলতে লাগলেন, বাকি লাইফটা রকে গুলতানি করেই কাটিয়ে। দিতে চাস? নিজেদের এভাবে ওয়েস্ট করছিস কেন?
শ্যামবর্ণ ছেলেটি ঢোক গিলে বলল, কী করুম? কলেজে ছয় মাসের মাইনা বাকি। আমাগো নাম কাইটা দিছে।
গলার স্বর সামান্য উঁচুতে তুলে প্রসাদ বললেন, মাইনে বাকি পড়েছে তো আমায় বলিসনি কেন?
ফর্সা ছেলেটি বলল, কতবার আর আপনের কাছে হাত পাতুম?
প্রসাদ হালকা ধমকের সুরে বললেন, টাকা নিতে সম্মানে বাধে– না?
আপনের কাছে সম্মান-অসম্মানের কিছু আছে নিকি?
তাহলে?
একটু ভেবে দ্বিধাভরে ছেলেটি বলল, আমাগো ফেমিলির হাল তো সগলই জানেন। রোজগার পত্তর না করলে আর চলতে আছে না। কলেজ থিকা নাম কাটাইয়া দিছে। পড়াশুনা বন্ধ। দুইজনে চাকরি বাকরির লেইগা এইখানে ওইখানে ঘুরি। এরে-ওরে ধরি। বাকি সময়টা কী করুম? বাসায় জাগা নাই। তাই চায়ের দোকানে কি কারও বাড়ির বোয়াকে বইয়া কাটাইয়া দেই।
প্রসাদ গুম হয়ে বসে রইলেন। কিছুক্ষণ পর বললেন, চাকরির জন্যে ঘোরাঘুরি করছিস! কই আমাকে জানাসনি তো?
জানাইলে আপনে রাইগা যাইতেন।
আরে আহাম্মকেরা, চেষ্টাচরিত্র করলে রিফিউজি কোটায় ছোটখাটো কিছু একটা পেয়ে যাবি। কিন্তু ম্যাট্রিকে, ইন্টারমিডিয়েটে ভাল রেজাল্ট করেছিস। থার্ড ইয়ারেও কিছুদিন ক্লাস করলি। গ্র্যাজুয়েটটা হতে পারলে কত ভাল চাকরি পাবি বল তো?
ছেলে দুটো চুপ করে থাকে।
প্রসাদ সদয় সুরে এবার বললেন, তোদের অবস্থা সবই জানি। পাকিস্তান থেকে আসার পর অনেক কষ্ট করেছিস। আর বছর দেড়েক দাঁতে দাঁত চেপে কাটিয়ে দে। বি এটা তোদর পাস করতেই হবে।
ফর্সা ছেলেটি বলল, কিন্তুক,
হাত তুলে তাকে থামিয়ে দিয়ে প্রসাদ বললেন, কাল সকালে দুজনে তিন মাসের মতো মাইনের টাকা আমার কাছ থেকে নিয়ে যাবি। কালই কলেজে গিয়ে নাম তোলার ব্যবস্থা কর। বাকি মাইনে পরের মাসে দিয়ে দেব। এখন যাও। সময় নষ্ট না করে পড়াশোনায় মন দাও—
ছেলেদুটোর চোখ বাষ্পে ভরে গেছে। ধীরে ধীরে তারা উঠে পড়ে। কৃতজ্ঞ দৃষ্টিতে একবার প্রসাদকে দেখে। তারপর ঘর থেকে বেরিয়ে যায়।
প্রসাদের দিকে পলকহীন তাকিয়ে ছিল বিনয়। এই মানুষটিকে যত দেখছে ততই আপ্লুত হচ্ছে সে।
প্রসাদ তাকে লক্ষ করছিলেন না। গেলাসে এখনও খানিকটা চা রয়েছে। ছোট একটা চুমুক দিয়ে বললেন, ওই ফর্সা ছেলেটা হল হারু, কালো ছেলেটার নাম দুলাল। মুন্সিগঞ্জের কাছে কমলাপুর বলে একটা ছোট শহর আছে, জানো?
বিনয়ের মনে পড়ল, যে অল্পবয়সী ছেলেমেয়ের দঙ্গলটা পাউরুটি নিতে এসেছিল, প্রসাদ তাদের হারু আর দুলালকে খুঁজে বার করে তার কাছে পাঠিয়ে দিতে বলেছিলেন। খানিক আগে ভয়ে ভয়ে দুজনে যখন দরজার সামনে এসে দাঁড়িয়েছিল তখনই আন্দাজ করা গেছে ওরা কারা।
বিনয় জানায়, কমলাপুরের নাম সে শুনেছে, তবে দেশে থাকতে কখনও সেখানে তার যাওয়া, হয়নি।
প্রসাদ বলতে লাগলেন, হারু আর দুলাল ওই শহরেরই ছেলে। একই সঙ্গে বড় হয়ে উঠেছে। লেখাপড়াও করেছে একসঙ্গে। দেশে থাকতেই ম্যাট্রিক আর ইন্টারমিডিয়েটটা পাশ করেছিল। দুটো পরীক্ষাতেই তাদের রেজাল্ট বেশ ভাল, ফাস্ট ডিভিসন, সঙ্গে দু-একটা লেটার।
প্ৰসাদ আরও জানালেন, দেশে হারুদের বিরাট অবস্থা ছিল। কমলাপুরের বাজারে ওর বাবা হরিপদ সরকারের ছিল মস্ত ধানচালের আড়ত। প্রচুর পয়সা। হারুদের মতো অতটা না হলেও দুলালদের ফ্যামিলিও যথেষ্ট সচ্ছল। ওদের ষাট কানির মতো জমি ছিল। বছরে তিনবার ফসল হতো। তাছাড়া অনেকটা জায়গা জুড়ে বসত-বাড়ি, পুকুর, নানারকম ফলের বাগান।
প্রসাদ বলতে লাগলেন, সব ফেলে লক্ষ লক্ষ উদ্বাস্তুর মতো একদিন ওদেরও চলে আসতে– হল ইন্ডিয়ায়। দুলালের দূর সম্পর্কের এক মামা কলকাতায় পার্টিশানের অনেক আগে থেকেই ছিল। ওই যে দেখছ– আঙুল বাড়িয়ে রাস্তার ওধারের একটা বাড়ি দেখিয়ে দিলেন তিনি।
পাতলা ইটের গাঁথনি, মাথায় টিনের চাল, লোহার শিক বসানো ছোট ছোট জানালা-এইসব নিয়ে সারি সারি ঘর। বাইরে থেকে এটুকুই চোখে পড়ছে। বিনয়ের মনে হল, একটু ভাল ধরনের বস্তি। প্রচুর লোকজন ওই বাড়িটায় থাকে।
প্রসাদ বললেন, দুলালের মামা ওখানে হারু আর দুলালদের জন্য ঘরভাড়ার ব্যবস্থা করে দিয়েছে। ধানচালের আড়তদার হারুর বাবা কালীঘাটে একটা ছোট কাপড়ের দোকান দিয়েছে। আর দুলালের বাবা জমিজমার মালিক পরিতোষ বণিক এখন ট্রেনে ট্রেনে হকারি করে বেড়াচ্ছে। চরম অভাব। তবু ছেলেদের নিয়ে দুই বাপের কিছু অ্যাম্বিশান ছিল। হারুকে আর দুলালকে চারুচন্দ্র কলেজে বি এতে ভর্তি করে দিয়েছিল তারা। ছেলেরা মানুষ হয়ে তাদের পেছনে দাঁড়াবে। সংসারের হাল ধরবে। এমনটাই ছিল তাদের আশা। তারপর কী হয়েছে, নিজের কানেই তো সব শুনলে
আস্তে মাথা নাড়ে বিনয়।
প্রসাদ চুপচাপ খানিকক্ষণ বসে থাকেন। কেমন যেন আত্মগত। কী ভাবছিলেন, কে জানে। তারপর হঠাৎ যেন সচেতন হয়ে উঠলেন, অনেক বেলা হয়ে গেছে। আর তোমাকে আটকে রাখব না। অফিসে দেখা হবে। দুটো নাগাদ চলে এস
আচ্ছা।
বিনয় ঘর থেকে বেরিয়ে সিঁড়ি দিয়ে নামতে নামতে লক্ষ করল, শান্তিনিবাস জুড়ে এখন প্রচণ্ড ব্যস্ততা। সকালের সেই গড়িমসি ভাবটা নেই। নেই আলস্যের লেশমাত্র। সে যখন প্রসাদের সঙ্গে কথা বলছে তার মধ্যে কখন যে বোর্ডাররা কাজে বেরুবার জন্য তৈরি হতে শুরু করেছিল, টের পাওয়া যায়নি। সারিবদ্ধ ঘরগুলোর পাশ দিয়ে যেতে যেতে বিনয়ের নজরে পড়ল, কেউ চুল আঁচড়াচ্ছে, কেউ ইস্তিরি-করা জামাকাপড় ভেঙে পরছে, কেউ হাত-ব্যাগে দরকারী কাগজপত্র গোছগাছ করে ভরে নিচ্ছে।
নিচে এসে দেখা গেল, সেই বড় চৌকো চাতালটায় চার পাঁচজন চৌবাচ্চা থেকে মগে জল তুলে ঝপাঝপ মাথায় ঢালছে। ওধারের কিচেনের গা ঘেঁষে যে একটা খাওয়ার ঘর রয়েছে, তখন লক্ষ করেনি বিনয়। জায়গাটা ঘুপচিমতো। তাই দিনের বেলাতেই আলো জ্বালতে হয়েছে। দেখা গেল, ওই ঘরের মেঝেতে আসনে বসে চার পাঁচজন খাচ্ছে। কাজের লোকেদের ত্বরিত পায়ে ছোটাছুটি, বোর্ডারদের হাঁকডাকে মেস-বাড়ি সরগরম।
.
২৯.
শান্তিনিবাস থেকে বেরিয়ে, মহেশ হালদার লেন পেছনে ফেলে বড় রাস্তায় চলে এল বিনয়। হরিশ পার্কের পাশের ফুটপাথ ধরে হাঁটতে হাঁটতে প্রসাদ লাহিড়ির মুখ বার বার মনে পড়ে যাচ্ছে। রোগা, খেতে না পাওয়া রিফিউজি ছেলেমেয়েদের হাতে সযত্নে পাউরুটি তুলে দেওয়া, তাদের প্রতি তার অসীম মমতা, হারু আর দুলালকে দেখে রাগে ফেটে পড়া–সমস্ত কিছু চোখের সামনে ভাসছে। ছবির মতো। তার কথাগুলো কানে বেজে চলেছে একটানা।
কাল অফিসে প্রসাদ বলেছিলেন, নানা জায়গার খবরের কাগজ ঘেঁটে চমকদার ঘটনা বা বিস্ময়কর কোনও মানুষের সন্ধান পাওয়া গেলে তা নিয়ে নতুন ভারত-এর জন্য যেন স্টোরি তৈরি করে বিনয়। অন্য বিষয় নয়, তাকে শুধু ইস্ট আর ওয়েস্ট পাকিস্তানের শরণার্থীদের, বা তাদের সঙ্গে জড়িত অন্য সব মানুষ সম্পর্কে লিখতে বলা হয়েছে। বানানো গল্প নয়, রিয়েল লাইফ স্টোরি। এই মুহূর্তে হঠাৎ বিনয়ের মনে হল, প্রসাদ লাহিড়ির মতো একজন মানুষকে নিয়ে লেখা একান্ত উচিত। ভাবল, শেষ পর্যন্ত যদি লিখেও ফেলে সেটা তার হাতেই তুলে দিতে হবে। ব্যাপারটা কীভাবে। নেবেন প্রসাদ?
হরিশ পার্ক, মিত্র ইনস্টিটিউশন পেরিয়ে বাঁ পাশের গলি দিয়ে আশুতোষ মুখার্জি রোডে চলে এল বিনয়। অফিস টাইম শুরু হয়ে গেছে। এসপ্ল্যানেড আর ডালহৌসির দিকের ট্রাম-বাসগুলো ভিড়ে ঠাসা। সেগুলোর ভেতর মাছি গলার উপায় নেই। তবু এক-একটা স্টপেজে গাড়ি থামলেই অদ্ভুত কসরতে অফিসের বাবুরা ঠেলেঠুলে ওই বাদুড়ঝোলা ভিড়ের মধ্যেই উঠে পড়ছে।
রাস্তা পেরিয়ে বিনয় ওধারের ফুটপাথে চলে গেল। বালিগঞ্জ টালিগঞ্জের গাড়িগুলো এ-সময় ফাঁকা থাকে। জনস্রোত এখন শুধু ডালহৌসির অফিসপাড়ার দিকে।
টালিগঞ্জের বাস দু-একটা আসছে ঠিকই, তবে ট্রামের পাত্তা নেই। টিনের লম্বা লম্বা বাক্সের মতো কলকাতার বাসগুলো মোটেই পছন্দ করে না বিনয়। ঝকর ঝকর করে থামতে থামতে যায়। ঝাঁকুনিতে হাড়-মাংস আলগা হবার উপক্রম। সেই তুলনায় ট্রামে চড়াটা অনেক আরামের। বোগির ভেতর যথেষ্ট জায়গা। দাঁড়িয়ে গেলেও অসুবিধে হয় না। কোনওরকম ঝকিটাকি নেই। গতিও খুব মসৃণ।
ট্রামের জন্য দাঁড়িয়ে থাকতে থাকতে হঠাৎ বিনয়ের চোখে পড়ল, ফুটপাথের একধারে মোটা চট বিছিয়ে একটি এগারো বারো বছরের মেয়ে দোকান সাজিয়ে বসেছে। রকমারি জিনিস। খাতা, পেন্সিল, কালি, রাবার, বিদ্যাসাগরের বর্ণপরিচয়, লক্ষ্মীর পাঁচালি, সরল হোমিওপ্যাথি শিক্ষা, ধারাপাত, কাঠের স্কেল, ধূপকাঠির প্যাকেট, পঞ্জিকা, ম্যাজিক শেখার বই, রান্নার বই ইত্যাদি।
বিনয় লক্ষ করল, মেয়েটির গা ঘেঁষে একটা মলিন কাপড়ের ব্যাগ। সেটার ওপর ব্রাউন পেপারের মলাট দেওয়া কটি বই। লোকজন এসে পঞ্জিকা কি খাতাটাতা কিনে নিয়ে যাচ্ছে। তবে সবসময় তো খদ্দের থাকে না। বিকিকিনির ফাঁকে একটা মুহূর্তও মেয়েটা নষ্ট করছে না। খদ্দের চলে গেলেই পাশ থেকে মলাট লাগানো বই তুলে নিয়ে একমনে পড়ে যায়। কী পড়ছে সে? ভীষণ কৌতূহল হল বিনয়ের। পায়ে পায়ে এগিয়ে গেল সে। মুখ বাড়িয়ে দেখার চেষ্টা করল কিন্তু কী বই বোঝ যায় না। রাস্তায় বসে কে কী পড়ছে না-পড়ছে সেটা জানা এমন কিছু জরুরি ব্যাপার নয়। তবু ছেলেমানুষী কৌতূহলটা কিছুতেই কাটানো যাচ্ছে না। আবার সরাসরি জিজ্ঞেস করতেও বাধছে।
বিনয়ের মাথায় আচমকা একটা ফন্দি এসে গেল। দরকার নেই, তবু একটা মোটা খাতা, পেন্সিল আর রাবার তুলে নিয়ে সে জিজ্ঞেস করে, এগুলোর দাম কত?
বিনয় যখন খাতাটাতা বাছাবাছি করছে, হাতের বই বন্ধ করে পাশে রেখে দিয়েছিল মেয়েটি। মনে মনে হিসেব করে বলল, চৌদ্দ পয়সা–
পকেট থেকে মানি ব্যাগ বার করতে করতে মেয়েটিকে ভাল করে লক্ষ করল বিনয়। গায়ের রং মাজা মাজা। পাতলা গড়ন। কৃশই বলা যায়। তবে মুখখানা বেশ ঢলঢলে। পরমাশ্চর্য তার দুই চোখ। টানা টানা, উজ্জ্বল। সমস্ত চেহারায় ঝকঝকে বুদ্ধির ছাপ।
মেয়েটির হাতে দাম দিতে দিতে বিনয় জিজ্ঞেস করে, রোজই তুমি এখানে দোকান খুলে বসো?
কোনও জড়সড় ভাব নেই। সোজাসুজি বিনয়ের দিকে তাকিয়ে মেয়েটি বলল, হ।
তোমার কী নাম?
আরতি পাল।
বন্ধ বইটা দেখিয়ে বিনয় বলে, ওটা পড়ছিলে না?
আস্তে মাথাটা হেলিয়ে দেয় আরতি, হ।
কী বই ওটা?
ভূগোল।
বেশ অবাক হল বিনয়, তুমি কি পড়াশোনা কর?
আরতি বলল, হ। দেশবন্ধু বালিকা বিদ্যালয়ে ক্লাস সিক্সে পড়ি।
হঠাৎ কী খেয়াল হতে বিনয় বলল, তোমার স্কুল কটায় বসে?
আরতি বলল, দশটায়।
খানিক দূরে একটা মস্ত ঘড়ির দোকানের মাথায় গোলাকার প্রকাণ্ড ঘড়ি আটকানো রয়েছে। এক ঝলক সেটা দেখে বিনয় বলল, এখন নটা বেজে সাতচল্লিশ। স্কুলে কখন যাবে? তাকে চিন্তিত দেখাল।
আইজ ইস্কুলে যামু না।
কেন?
বাবার আসতে দেরি হইব। কেও না থাকলে দোকান দেখব কে?
ব্যাপারটা পুরোপুরি পরিষ্কার হল না। বিনয় জিজ্ঞেস করল, মানে?
আরতি বুঝিয়ে দিল, আমি নয়টা তরি (পর্যন্ত) দোকান চালাই। হের পর বাবায় আইয়া বসে। তখন আমি বাসাত্ (বাসায়) গিয়া ছান (স্নান) কইরা, ভাত খাইয়া ইস্কুলে যাই–
আরতিদের দেশ যে ওপার বাংলায় সেটা ওর কথা শুনেই টের পাওয়া গেছে। ক্রমশ আগ্রহ বাড়ছিল বিনয়ের। খুঁটিয়ে খুঁটিয়ে তাদের সম্পর্কে অনেক কিছু জেনে নেয় সে।
আরতিদের দেশ ঢাকা ডিস্ট্রিক্টের মানিকগঞ্জ সাব ডিভিসনের একটা গ্রামে। নাম মীরপুর। অন্য শরণার্থীদের সঙ্গে তাদের তফাত নেই। মাস আষ্টেক আগে ভয়ে আতঙ্কে দেশ ছেড়ে সীমান্তের এপারে চলে আসে। দিনকয়েক এখানে, দিনকয়েক ওখানে, তারা উদভ্রান্তের মতো এইভাবে ছোটাছুটি করতে করতে শেষ পর্যন্ত কালীঘাটের কাছে নকুলেশ্বর ভট্টাচার্য লেনে একটা বস্তিতে এসে উঠেছে। তিন ভাইবোন, মা-বাবা, এই নিয়ে ওদের সংসার। বাবা রাধানাথ পাল অনেক ধরাধরি করে চেতলার একটা মাদুরের আড়তে কাজ জুটিয়েছে। সকালে সাতটা থেকে সাড়ে-আটটা আর সন্ধে পাঁচটা থেকে সাড়ে-সাতটা অবধি তার ডিউটি। তাতে এই বাজারে ঘরভাড়া দিয়ে পাঁচটি মানুষের পেট চালানো দুষ্কর। তাই খাতা পেন্সিল পঞ্জিকা পাঁচালি ইত্যাদি নিয়ে ফুটপাথে দোকান খুলে বসতে হয়েছে।
রাধানাথের একটা উচ্চাশা আছে। ছেলেমেয়েরা গোমুখ হয়ে থাকবে এটা সে একেবারেই চায় না। এত কষ্ট, এত অভাব, তবু তিন ছেলেমেয়েকেই স্কুলে ভর্তি করে দিয়েছে।
সেই ভোর থেকে রাত পর্যন্ত ভূতের মতো খেটে যায় রাধানাথ। তাদের বস্তিতে জলের খুব সমস্যা। অন্ধকার থাকতে থাকতে উঠে রাস্তার কল থেকে কয়েক বালতি জল নিয়ে আসে। ছটার ভেতর চান সেরে এক কাপ চা, আর দু-এক টুকরো বাসি পাউরুটি খেয়ে প্রকাণ্ড দুটো কাপড়ের ব্যাগে বইখাতা পেন্সিল রাবার ইত্যাদি ভরে আরতিকে সঙ্গে করে ভবানীপুরের ফুটপাথে চলে আসে। চোখের পলকে চট বিছিয়ে দোকান সাজিয়ে দিয়ে আরতিকে বসিয়ে চেতলায় হাজিরা দিতে দৌড়ায়।
সকালের দিকে বাসায় বসে পড়ার উপায় নেই। তাই একটা ছোট কাপড়ের ঝোলায় স্কুলের পড়ার বই খাতাটাতা নিয়ে আসে। দোকান সামলাবার ফাঁকে ফাঁকে সেগুলো পড়ে। স্কুলের দিদিমণিরা ভীষণ কড়া। পড়া তৈরি করে না গেলে ভীষণ বকাবকি করেন। এমনকি দাঁড় করিয়েও রাখেন। তাছাড়া, না পড়লে, পরীক্ষায় পাশ করে উঁচু ক্লাসে উঠবে কী করে?
নটা নাগাদ রাধানাথ চেতলা থেকে চলে আসে। তখন আরতির ছুটি। সে ঊধ্বশ্বাসে বাড়ি ফিরে যায়। ঝপাঝপ দুচার মগ জল মাথায় ঢেলে, নাকে মুখে গুঁজে স্কুলে ছোটে।
আরতি বলল, বাবায় কইছে যত কষ্টই হউক, আমাগো তিন ভাই-বইনেরে পড়াইব। আমি সবাইর বড়। আমার পরে দুই ভাই। ঠিক করছি কিছুতেই পড়াশুনা ছাড়ুম না। তার চোখেমুখে দৃঢ়তা। আত্মবিশ্বাস। জেদ।
কিছুক্ষণ আগে হারু আর দুলালকে দেখে এসেছে বিনয়। প্রবল হতাশায় তারা পড়া ছেড়ে দিয়েছে। প্রসাদ লাহিড়ির ধমক ধমক খেয়ে হয়তো আবার কলেজে যেতে শুরু করবে। তাদের সঙ্গে এই মেয়েটির কত পার্থক্য।
মুগ্ধ চোখে সদ্য কিশোরী আরতির দিকে কয়েক পলক তাকিয়ে থাকে বিনয়। তারপর বলে, তোমার সময় আর নষ্ট করব না। পড়। আমি যাচ্ছি
আরতি বলল, খাতা পেন্সিল, ধূপকাঠিটাঠি দরকার হইলে আমাগো দোকান থিকা নিয়েন।
বিনয় ভাবল, সে থাকে টালিগঞ্জে। যে ধরনের জিনিস আরতিরা বেচে সে-সব তার আদৌ প্রয়োজন নেই। তাছাড়া অত দূর থেকে কেনাকাটার জন্যে ভবানীপুরে আসাও সম্ভব নয়। কিন্তু কিশোরী মেয়েটিকে নিরাশ করতে ইচ্ছা হল না। বলল, নিশ্চয়ই নেব। বলতে বলতে ফুটপাথ থেকে রাস্তায় নেমে এল বিনয়। ট্যাং ট্যাং আওয়াজ করতে করতে টালিগঞ্জের একটা ট্রাম এসে স্টপেজে থামল। সে উঠে জানালার ধারের সিটে বসে পড়ে।
বিনয়ের সঙ্গে আরও দু-তিনটি প্যাসেঞ্জার উঠেছিল। কন্ডাক্টর ঘন্টি বাজাতেই ট্রাম টিমে তালে দৌড় লাগায়। ঘাড় ফিরিয়ে সে লক্ষ করল, আরতি আবার তার বই তুলে নিয়েছে। নিশ্চয়ই সেই ভূগোলের বইটা।
সাড়ে দশটা নাগাদ জাফর শা রোডে পৌঁছে গেল বিনয়। সুধাদের বাড়ির সদর দরজার কড়া নাড়তেই উমা এসে খুলে দিল। বলল, একজন আপনার সঙ্গে দেখা করার জন্যে অনেকক্ষণ বসে আচে।
বিনয় জিজ্ঞেস করল, কে?
নাম জানি না।
যুগল কি? বলেই বিনয়ের খেয়াল হল, কাল রাতেই যুগল আশু দত্তকে নিয়ে এসেছিল। আজ সকালে তার মুকুন্দপুর চলে যাবার কথা। তবে কি সন্তোষ নাগ চায় না আশু দত্ত তাদের বাড়ি থেকে চলে যাক? এই ব্যাপারেই কি কোনও সমস্যা দেখা দিয়েছে?
উমা বলল, না না, যুগলদাদা না। এ অন্য লোক। আপনি পাকিস্তান থেকে এ-বাড়িতে আসার পর দু-তিনবার আপনার সঙ্গে দেখা করে গেছে। এই তো কদিন আগেও এসে অনেকক্ষণ ছিল।
বাইরের লোকজন এলে উমা চা বিস্কুট মিষ্টি টিষ্টি দিয়ে যায়। কতক্ষণই বা তাদের কাছে থাকে? সবার নাম ধাম সে জানেও না, জানার দরকারও নেই। তবে যুগলের কথা আলাদা। সে ফি সপ্তাহে একবার না একবার আসেই। এ-বাড়িরই একজন হয়ে গেছে।
উমার হঠাৎ কী মনে পড়ে গেল। ওই যে, যখনই আসে আপনাদের দেশের জমিবাড়ি নিয়ে কীসব বলে। চা দিতে গিয়ে একটু আধটু কানে এসেছে।
নিশ্চয়ই নিত্য দাস। এক মুহূর্ত আর দাঁড়ায় না বিনয়।
.
৩০.
একসঙ্গে দু-তিনটে করে সিঁড়ি টপকে ওপরে উঠতে উঠতে চকিতে বিনয়ের মনে পড়ল, গত সপ্তাহে হেমনাথের চিঠি নিয়ে আসার কথা ছিল নিত্য দাসের। হয়তো সীমান্তের ওপারের চিঠিপত্র যে তাকে পৌঁছে দেয়, কোনও কারণে তার দেরি হয়েছে।
পাকিস্তানের যা হাল তাতে কথা দিলেই যে রাখা যাবে, জোর দিয়ে তা বলা যায় না। যদিও নিত্য দাস বর্ডারের ওধারে যাদের দিয়ে কাজ করায় তারা সবাই ওখানকারই বাসিন্দা। পুরোদস্তুর পাকিস্তানি, তবু হাজারটা বিঘ্ন। হেমনাথের কাছ থেকে চিঠি হয়তো জোগাড় করা হল কিন্তু তারপাশায় পৌঁছে দেখা গেল স্টিমার দুদিন বন্ধ। শেষ পর্যন্ত স্টিমার মিলল তো গোয়ালন্দে এসে খবর পাওয়া গেল, কলকাতার ট্রেন চলছে না। সেখানে হয়তো বসে থাকতে হল তিন-চার দিন।
দোতলায় আসতেই বিনয়ের চোখে পড়ল, বাইরের ঘরে বসে আছে নিত্য দাস, সুধা আর দ্বারিক। দত্ত। হিরণের এ-সময় বাড়িতে থাকার কথা নয়। নেইও। সে এখন তার অফিসে।
সুধারা কথা বলছিল। হঠাৎ বিনয়কে দরজার সামনে দেখে ব্যস্তভাবে উঠে দাঁড়াল নিত্য দাস। আসেন ছুটোবাবু, আসেন। হেই পৌনে নয়টার সোময় আইছি। আপনের পথ চাইয়া বইয়াই আছি, বইয়াই আছি। শোনলাম জলরারি কামে বাইর হইছেন।
লোকটা বেশি মাত্রায় কথা বলে। ঘরে ঢুকে একটা চেয়ারে বসতে বসতে বিনয় জিজ্ঞেস করল, দাদুর চিঠি এনেছেন?
ফের বসে পড়েছিল নিত্য দাস। আস্তে আস্তে মাথা নেড়ে বলল, না ছুটোবাবু।
কেন? বিনয় বলে, গেল সপ্তাহে আনার কথা। তার পরও কদিন কেটে গেছে। কী ব্যাপার?
হেই কথাই ছুটোদিদি আর ঠাউরদাদের কইতে আছিলাম। ঠাউরদা অর্থাৎ ঠাকুরদা। দ্বারিক দত্তকে তাই বলেই ডাকে নিত্য দাস। হেমনাথের চিঠি না আসার কথা সুধাদের আগেই অবশ্য জানিয়ে দিয়েছে সে। বিনয়কেও বিশদভাবে জানালো।
পাকিস্তানে তার লোক জয়নালকে রাজদিয়ায় গিয়ে হেমনাথের চিঠি নিয়ে আসার ভার দিয়েছিল সে। শুধু হেমনাথেরই না, আরও কয়েকজনের চিঠি এবং পাকিস্তানের হিন্দুদের বিষয় সম্পত্তি সম্পর্কে কিছু খবরও তার নিয়ে আসার কথা।
ফি সপ্তাহে শনিবার জয়নাল পাকিস্তানের বর্ডারে আসে। এপারেও নিত্য দাসের লোকজন আছে। তাদের একজন হল নরেশ। সেও ওইদিনই ইন্ডিয়ার বর্ডারে যায়। দুধারেই পুলিশকে পয়সা খাওয়ানো আছে। জয়নাল নির্বিঘ্নে এপারে এসে চিঠিচাপাটি নরেশের হাতে দিয়ে যায়। তখন পুলিশ অন্যদিকে চোখ ফিরিয়ে থাকে। যাই হোক, হেমনাথের চিঠি নিয়ে শনিবার জয়নালের বর্ডারে আসার কথা, ছিল। সেদিন তো সে আসেইনি, এমনকি তার পরের শনিবারও না। অসুখবিসুখে পড়ল কি না কে জানে। পর পর দুই শনিবার নরেশ খালি হাতে ফিরে এসেছে।
হেমনাথের চিঠি না আসায়, মুষড়ে পড়ে বিনয়। অনেকক্ষণ চুপ করে থাকার পর বলে, রাজদিয়ায় কোনও গণ্ডগোল হয়েছে কি না, শুনেছেন?
নিত্য দাস বলল, না। উই দিকের খবর জয়নালই রাখে। হ্যায় না আইলে কিছুই কওন যাইব না।
পাকিস্তান থেকে আসার পর হেমনাথের একটাই মাত্র চিঠি পেয়েছিল বিনয়। তাও অনেকদিন হয়ে গেল। সেই চিঠিতে হেমনাথ জানিয়েছিলেন, রাজাকারেরা এবং বিহারী মুসলমানেরা রাজদিয়ায় ভীষণ উৎপাত করছে। তিনি কেমন আছেন, এর মধ্যে তার কোনও রকম বিপদ ঘটেছে কি না, কলকাতায় বসে জানার উপায় নেই। উৎকণ্ঠায় গলা শুকিয়ে আসে বিনয়ের। সে জিজ্ঞেস করে, আপনার ওই নরেশ আসছে শনিবারও বর্ডারে যাবে তো?
নিয্যস (নিশ্চয়) যাইব। হ্যামকত্তার লেইগা আমারও খুব চিন্তা হইতে আছে।
পাকিস্তানে তো আপনার অনেক লোক রয়েছে। পরের সপ্তাহেও যদি জয়নাল না আসে, আপনি অন্য কারওকে দিয়ে দাদুর খবর আনিয়ে দিতে পারবেন?
নিত্য দাস বলল, আমিও হেইটাই ভাইবা রাখছি।
দ্বারিক দত্ত বললেন, ভাবাভাবি না, যেমন করে পারিস হেমনাথের খবরটা নিয়ে আয়।
খুব চ্যাষ্টা করুম ঠাউরদা।
একটু চুপচাপ।
তারপর নিত্য দাস বিনয়কে বলে, ছুটোবাবু, হ্যামকত্তার চিঠি আনতে পারি নাই। তয় আপনের লেইগা পাকিস্থানের অন্য একজনের চিঠি আনছি। এই ন্যান (নিন)। জামার পকেট থেকে একটা মুখবন্ধ লম্বা খাম বার করে সামনের দিকে বাড়িয়ে দেয় সে।
বিনয় হতবাক। হেমনাথ ছাড়া পাকিস্তানে এমন আর কেউ নেই যে তাকে চিঠি লিখতে পারে। নিত্য দাসের হাত থেকে খামটা নিয়ে সে জিজ্ঞেস করে, কে লিখেছে?
শাহেদ আলি–
ওই নামের কারও সঙ্গে ওপার বাংলায় থাকার সময় তার কি পরিচয় হয়েছিল? বিনয় মনে করতে পারল না। বলল, কে সে?
নিত্য দাস বলল, জামতলির নাসের আলির কথা কইছিলেন, ইনি তেনার ছুটো ভাই–
নাসের আলির নামটা শোনার সঙ্গে সঙ্গে সারা শরীরে বিদ্যুৎ খেলে যায় বিনয়ের। পরক্ষণে সমস্ত কেমন যেন গুলিয়ে গেল।
চিঠি লিখলে নাসের আলিরই লেখার কথা। কিন্তু লিখেছে তার ছোট ভাই শাহেদ আলি, যাকে চোখে দেখা দূরের কথা, তার নাম অবধি আগে শোনেনি বিনয়। রহস্যটা ভেদ করতে না পেরে অবাক তাকিয়ে থাকে সে।
তার মনোভাব আঁচ করে নিয়ে নিত্য দাস বলে, আপনে হেই দিন জামতালির পুরানা মাস্টর রামরতন গাঙ্গুলি মশয়ের দ্যাশের জমিজেরাত ব্যাচন (বিক্রি) কি এক্ষেঞ্জের কথা কইছিলেন। কইছিলেন তেনাগো দলিলপত্তর আছে নাসের আলির কাছে। তয়–
নিত্য দাসকে শেষ করতে না দিয়ে বিনয় বলে ওঠে, রামরতন স্যারের স্ত্রী এবং মেয়েরা দেশ থেকে আসার পর নাসের আলির কোনও চিঠি টিঠি পায় নি। তাই বলেছিলাম। তার সঙ্গে শাহেদ আলির কী সম্পর্ক, তা আমি ভেবে পাচ্ছি না।
আমার কথাহান আগে হুইনা লন। বলে নিত্য দাস জানায়, জয়নাল ছাড়াও পাকিস্তানে তার যে-সব লোকজন আছে তাদের একজনের নাম আবদুল। আবদুলকে নাসের আলির সঙ্গে দেখা করে রামরতনের জমিজমা সম্পর্কে তিনি কতদূর কী করতে পেরেছেন, আদৌ তার পক্ষে কিছু করা সম্ভব হবে কি না, সব খবরাখবর জেনে আসতে বলেছিল সে। কিন্তু নাসেরের সঙ্গে দেখা হয়নি আবদুলের। তাঁর ছোট ভাই শাহেদ আলি বিনয়কে একখানা চিঠি লিখে তাকে দেয়। গত শনিবার আবদুল বর্ডারে এসে সেটা নরেশের হাতে দিয়েছে।
বিনয় জিজ্ঞেস করে, নাসের আলির সঙ্গে আপনার লোকের দেখা হয়নি কেন? তিনি কি জামতলিতে ছিলেন না?
বিষণ্ণ সুরে নিত্য দাস বলে, একহান খারাপ খবর আছে ছুটোবাবু।
বিনয় সামনের দিকে ঝুঁকে জিজ্ঞেস করে, কী খবর? তার চোখেমুখে উৎকণ্ঠা ফুটে ওঠে। পত্রখান পইড়া দ্যাখেন। হগল বুঝতে পারবেন।
খামের মুখ ছিঁড়ে কাঁপা হাতে চিঠি বার করে বিনয়। ফুলস্ক্যাপ কাগজের পুরো দুটো পাতা পরিচ্ছন্ন হাতের লেখায় ভর্তি। সে পড়তে শুরু করে।
শ্রী বিনয়কুমার বসু মহাশয় সমীপেষু,
প্রথমে আমার সালাম লইবেন। আপনার সহিত আমার সাক্ষাৎ পরিচয় নাই। তবে আপনার কথা আমার বড় ভাই নাসের আলির মুখে বহুবার শুনিয়াছি। আপনার প্রতি ছিল তাহার গভীর শ্রদ্ধা।
দেশ ছাড়িয়া জামতলির প্রাক্তন হেড মাস্টার রামরতন গাঙ্গুলি মহাশয় যখন সপরিবারে ইন্ডিয়ায় চলিয়া যান, তারপাশা স্টিমারঘাট পর্যন্ত আমার ভাইসাহেব তাহাদের পাহারা দিয়া লইয়া গিয়াছিলেন। তাহার পক্ষে গাঙ্গুলি মহাশয়দের সহিত কলিকাতা অবধি যাওয়া সম্ভব ছিল না। কীভাবে তাহারা সীমান্তের ওই পারে যাইবেন, এই লইয়া ভাইসাহেবের ভীষণ দুর্ভাবনা ছিল। কিন্তু তারপাশায় আপনার মতো একজন ভদ্র, সহৃদয় মানুষকে পাইয়া তিনি নিশ্চিন্ত হন এবং কলিকাতায় গাঙ্গুলি পরিবারকে পৌঁছাইয়া দিবার দায়িত্ব আপনাকে দেন। এই কথা আমি ভাইসাহেবের মুখে শুনিয়াছি।
কলিকাতায় যাইবার পর গাঙ্গুলি মহাশয়দের পৌঁছ-সংবাদ পাওয়া যায় নাই। ভাইসাহেব ধরিয়া লইয়াছিলেন, তিনি নিশ্চয়ই চিঠিপত্র লিখিয়াছেন, কিন্তু ভারত এবং পাকিস্তানের মধ্যে ডাক চলাচলে বিঘ্ন ঘটায় সে চিঠি তিনি পান নাই। পোস্টাল ডিপার্টমেন্টের কাজকর্ম স্বাভাবিক হইলে যোগাযোগ করা সম্ভব হইবে।
কিন্তু সম্প্রতি আবদুল নামে একটি লোক জামতলিতে আমাদের বাড়িতে আসিয়া জানায়, সে আপনার নিকট হইতে গাঙ্গুলি মহাশয়দের সম্পর্কে কিছু খবর আনিয়াছে। শুনিলাম, রামরতনবাবু কলিকাতায় পৌঁছাইতে পারেন নাই। গোয়ালন্দ হইতে ইন্ডিয়ায় যাইবার পথে ট্রেনে তাহার মৃত্যু হইয়াছে। তাহার স্ত্রী এবং কন্যারা এক নিকট আত্মীয়ের বাড়িতে অত্যন্ত দুরবস্থার মধ্যে দিন কাটাইতেছেন। খুবই খারাপ সংবাদ। কী বলিয়া ওই অসহায় মহিলাদের সমবেদনা জানাইব, বুঝিতে পারিতেছি না।
এদিকে আমাদের পরিবারেও চরম সর্বনাশ ঘটিয়া গিয়াছে। আমার বড় ভাই নাসের আলি আবদুল আসিবার কয়েকদিন আগে খুন হইয়া গিয়াছেন। এই হত্যাকাণ্ডের ফলে আমরা সম্পূর্ণ বিপর্যস্ত হইয়া পড়িয়াছি।
মর্মান্তিক এই খুনের কারণটা এবার জানাইতেছি। আপনি নিশ্চয়ই শুনিয়াছেন, রামরতন গাঙ্গুলি মহাশয় আমার বড় ভাইয়ের উপর তাহাদের বিষয়সম্পত্তির যাবতীয় দায়িত্ব দিয়া গিয়াছিলেন। তিনি যেন যত শীঘ্ৰ পারেন সেই সব বিক্রয় করিবার ব্যবস্থা করেন। শূন্য হাতে তাহারা ইন্ডিয়ায় যাইতেছেন। জমিবাড়ি বিক্রির টাকা না পাইলে তাঁহাদের দুর্গতির অন্ত থাকিবে না।
আমার ভাইসাহেব গাঙ্গুলি মহাশয়েরা চলিয়া যাইবার দুই তিন দিন পর হইতেই খরিদ্দারের খোঁজ করিতে থাকেন। বিনয়বাবু, আপনি নিশ্চয়ই জানেন, এখন পাকিস্তানের যা হাল তাহাতে হিন্দুদের প্রপার্টি বিক্রি করা কত কঠিন। লিগ এবং রাজাকাররা সাধারণ মানুষকে এই বলিয়া তাতাইতেছে যে একটি ঘষা পয়সাও খরচ করিবার প্রয়োজন নাই। যাহারা ইন্ডিয়ায় চলিয়া গিয়াছে তাহাদের জমিজমা বিনা বাধায় দখল করা যাইবে। অনেকেই এই বিষয়ে উৎসাহিত হইলেও বেশির ভাগ মানুষ ঝাট পছন্দ করে না। তাহারা নগদ টাকা দিয়া বৈধ উপায়ে কোর্টে রেজিস্ট্রি করিয়া জমি কিনিতে চায়। কিন্তু লিগ এবং রাজাকারদের ভয়ে মুখ ফুটিয়া তাহা বলিতে পারে না।
আমার ভাইসাহেব নাসের আলি ছিলেন জামতলি হাই স্কুলের অ্যাসিস্টান্ট হেড মাস্টার, এই অঞ্চলের একজন শ্রদ্ধেয় ব্যক্তি। এখানকার অধিকাংশ মানুষই তাহাকে মান্য করে। তিনি কোনও কিছু বলিলে সসম্ভ্রমে মানিয়া লয়। অন্তত এতকাল মানিয়া আসিয়াছে।
কিন্তু দেশভাগের পর হইতে দিনকাল রাতারাতি বদলাইয়া গিয়াছে। পরিবেশ এমনই বিষাক্ত যে রামরতন গাঙ্গুলিদের বিষয়আশয় লইয়া প্রকাশ্যে কিছু করিতে তাহারও সাহস হয় নাই। গোপনে বিক্রির চেষ্টা করিতে থাকেন। জামতলিতে খরিদ্দারের সন্ধান করিলে পাছে জানাজানি হইয়া যায় তাই পাশের গ্রামগুলিতে ইচ্ছুক ক্রেতাদের কাছে গিয়া কথাবার্তা চালাইতে থাকেন।
এদিকে গাঙ্গুলি মহাশয় যে তাঁহাদের জমিবাড়ির দায়িত্ব আমার ভাইসাহেবকে দিয়া গিয়াছেন, জামতলির কাহারও তাহা জানিতে বাকি নাই। লিগের লোজন এবং রাজাকাররা আসিয়া তাহাকে বলিয়া গিয়াছিল, গাঙ্গুলিদের সম্পত্তি তিনি এবং তাঁহার পরিবারের মানুষেরা ভোগদখল করুন, তাহাতে উহাদের আপত্তি নাই। তবে জমিজমা বেচিয়া কোনওভাবেই টাকা কলিকাতায় পাঠানো চলিবে না। পাকিস্তানের সমস্ত জমি, সমস্ত বিষয়আশয় পাকিস্তানিদের। যাহারা চলিয়া গিয়াছে তাহারা একটি কানাকড়িও পাইবে না। এ-দেশের কেউ যদি তাহাদের সাহায্য করিতে চেষ্টা করে তাহারা দুশমন। গাঙ্গুলিদের সম্পত্তি ভাইসাহেব যে বেচিতে পারেন কীভাবে এই লোকগুলি তাহা আন্দাজ করিয়াছিল, বলিতে পারিব না।
যাহা হউক, ভালভাবে বলিলেও উহাদের কথায় শাসানি ছিল। ভাইসাহেব তাহা গ্রাহ্য করেন নাই। রামরতন গাঙ্গুলি তাহার শিক্ষক। এই মানুষটির জন্য তাহার উচ্চ শিক্ষালাভ সম্ভব হইয়াছে। পিতৃতুল্য মানুষটি সর্বস্ব খুয়াইয়া ইন্ডিয়ায় গিয়া নিদারুণ অর্থকষ্টে স্ত্রী-কন্যাসহ শেষ জীবনটা কাটাইবেন, এই চিন্তা ভাইসাহেবকে অস্থির করিয়া তুলিয়াছিল। তিনি নিজের এবং পারিবারিক সব কাজ ফেলিয়া গাঙ্গুলিদের জমি বেচার জন্য আরও বেশি করিয়া ছুটাছুটি করিতে লাগিলেন। কিন্তু রাজাকারদের চোখে পুরাপুরি ধূলা দেওয়া যায় নাই। তাহাদের সন্দেহ, ভাইসাহেব নিষেধ অমান্য করিয়া কিছু একটা করিতেছেন।
একদিন লিগের মাতব্বর সালাউদ্দিন আর রাজাকারদের মাতব্বর মনসুর আলি আমাদের বাড়ি আসিয়া হাজির। তাহাদের মেজাজ এইবার অনেক চড়া। সালাউদ্দিন বলিল, মাস্টারসাহেব, আপনেরে আমরা সোম্মান করি। হেইটা নষ্ট কইরেন না।
ভাইসাহেব সালাউদ্দিনের চোখের দিকে সিধা তাকাইয়া জিজ্ঞাসা করিলেন, কী অসম্মানের কামটা করছি আমি?
আপনে রামরতন গাঙ্গুলিগো সোম্পত্তি ব্যাচেনর (বেচার) লেইগা চাইর দিকে ঘুরাঘুরি করতে আছেন।
ভাইসাহেব বলিলেন, তুমরা দেখছ?
মনসুর আলি বলিল, দেহি নাই। তয় শুনাশুন কানে আইতে আছে। হিন্দুর লেইগা আপনের অত মাথাব্যথা ক্যান? শ্যাষবার কইয়া যাইতে আছি, এই হগল বন্ধ করেন।
ভাইসাহেব মনসুরের হুঁশিয়ারিতে কর্ণপাত করেন নাই। নানাজনের সঙ্গে কথা বলিয়া শেষ পর্যন্ত জামতলি হইতে বারো তেরো, মাইল দূরের গ্রাম আদিলপুরে মুস্তাফা খানের কাছে বিক্রয়ের ব্যবস্থা পাকা করিয়া ফেলেন। জমিবাড়ির যে দাম হওয়া উচিত, মুস্তাফা তাহার অর্ধেক দিতে চায়। ভাইসাহেব বুঝিলেন লোকটা পুরাপুরি সুযোগ লইতেছে। কিন্তু কিছুই করিবার নাই। অন্য কেহ ভয়ে গালিদের সম্পত্তির ধারেকাছে ঘেঁষিবে না।
ভাইসাহেব মুস্তাফাকে লিগ এবং রাজাকারদের শাসানির কথা জানাইয়া দিয়াছিলেন। সে বিরাট ধনী গৃহস্থ। জমিদারই বলা যায়। অর্থবল লোকবল দুইই তাহার যথেষ্ট। সে বলিয়াছে, রাজাকারদের সে সামলাইয়া লইবে।
কথাবার্তা হইয়া গেলে গাঙ্গুলি মহাশয়দের দলিলপত্র দেখিতে চায় মুস্তাফা খান। ঠিক হয় দুই দিন পর দলিলগুলি লইয়া ভাইসাহেব আবার মুস্তাফার বাড়ি যাইবেন। অনুরোধ করিলে জামতলিতেই সে চলিয়া আসিত। কিন্তু তাহাকে দেখিলে সালাউদ্দিনদের সন্দেহ বহুগুণ বাড়িয়া যাইত।
স্থির হইয়াছিল মুস্তাফা দলিল দেখিয়া সেইদিনই দশ হাজার টাকা অগ্রিম দিবে। পরে রামরতনকে কলিকাতা হইতে আনাইয়া মুন্সিগঞ্জে গিয়া সম্পত্তি রেজিস্ট্রি করানো হইবে। তিনি আসিতে না পারিলে যাহাতে ভাইসাহেবের নামে পাওয়ার অফ অ্যাটর্নি পাঠান সেই ব্যবস্থা করিতে হইবে। তখন ভাইসাহেবই বৈধভাবে বিক্রয় করিতে পারিবেন।
কথামতো ভাইসাহেব আদিলপুরে গিয়াছেন। দলিল দেখাইয়া টাকাও নিয়াছেন। কিন্তু শেষরক্ষা হয় নাই। ফিরিবার পথে তিনি সালাউদ্দিনদের হাতে ধরা পড়িয়া যান। তাহারা অশ্রাব্য ভাষায় গালাগালি করিতে থাকে। হিন্দুর দালাল বলিয়া চিৎকার করিতে করিতে তাহার উপর ঝাপাইয়া পড়ে। ভাইসাহেব প্রতিবাদ করিলে তাহারা আরও ক্ষিপ্ত, আরও উত্তেজিত হইয়া ওঠে। তাহার নিকট যে দশ হাজার টাকা এবং দলিল ছিল সেগুলি ছিনাইয়া লইতে গেলে তিনি প্রাণপণে বাধা দেন। কিন্তু সালাউদ্দিনরা ছিল সশস্ত্র। চাকু মারিয়া তাহারা ভাইসাহেবকে ছিন্নভিন্ন করিয়া দেয়। তাহার পর টাকা এবং দলিল লইয়া চলিয়া যায়। আমার ধারণা কিছুদিনের মধ্যে রাজাকাররা গাঙ্গুলি মহাশয়ের জমি দখল করিয়া লইবে এবং সেখানে নিজেদের লোক বসাইয়া দিবে।
ঘটনাটি ঘটিয়াছিল সন্ধ্যা নাগাদ। সারা রাত্রি ভাইসাহেবের লাশ পথের ধারে পড়িয়া ছিল। খবর পাইয়া পরদিন আমরা উঠাইয়া লইয়া আসি।
বুঝিতেই পারিতেছেন, ভাইসাহেবের মর্মান্তিক মৃত্যুতে আমাদের পরিবারের সকলে ভাঙিয়া পড়িয়াছে। এই দুঃসময়ে আবদুল আসিয়া রামরতন গাঙ্গুলির মৃত্যু সংবাদ দিল। মাস্টার মহাশয়ের আশা ছিল দেশের সম্পত্তি বাবদ টাকা পাইবেন। তাহাই হইবে তাহার শেষ জীবনের সম্বল। কিন্তু কিছুই করা গেল না। মাস্টার মহাশয়ের স্ত্রী এবং কন্যাদের ভবিষ্যৎ কী হইবে, কীভাবে তাহাদের চলিবে, ভাবিয়া পাইতেছি না। বিস্তারিতভাবে সব আপনাকে জানাইলাম। সালাম।
ইতি শাহেদ আলি
চিঠি পড়া শেষ হলে স্তব্ধ হয়ে বসে থাকে বিনয়।
.
রামরতনদের সম্পর্কে আগেই সব শুনেছেন দ্বারিক দত্তরা। পাকিস্তান থেকে আসার সময় ট্রেনের গাদাগাদি ভিড়ে কীভাবে প্রাক্তন মাস্টারমশাইটির শোচনীয় মৃত্যু ঘটেছে, তার স্ত্রী এবং মেয়েরা কী নিদারুণ গ্লানির মধ্যে দিন কাটাচ্ছে তার খুঁটিনাটি বিবরণও তাদের জানিয়েছে বিনয়। কদিন আগে এই ঘরে বসেই রামরতনদের জামতলির বিষয়সম্পত্তির ব্যাপারে খোঁজখবর নেবার বা সম্ভব হলে, বিক্রি কিংবা এক্সচেঞ্জ করার দায়িত্বও নিত্য দাসকে দিয়েছিল বিনয়ই। জামতলি থেকে শাহেদ আলির যে চিঠিটা এসেছে তাতে যে আদৌ কোনও সুসংবাদ নেই তার মুখচোখ দেখে টের পাওয়া যাচ্ছিল।
উদ্বিগ্ন দৃষ্টিতে বিনয়কে লক্ষ করছিলেন দ্বারিক দত্ত এবং সুধা। দ্বারিক দত্ত জিজ্ঞেস করলেন, কী লিখেছে শাহেদ আলি?
আচ্ছন্নের মত বসে ছিল বিনয়। নীরবে চিঠিটা দ্বারিক দত্তকে দিল সে। তার পড়া হলে সেটা গেল সুধার হাতে।
চিঠির বয়ানটা এখন সবারই জানা হয়ে গেছে। কিছুক্ষণের জন্য বাইরের এই ঘরখানা একেবারে নিঝুম হয়ে যায়।
একসময় অপার নৈঃশব্দ্য কাটিয়ে দ্বারিক দত্ত বিষণ্ণ সুরে বললেন, পাকিস্তানে নাসের আলির মতো মানুষ যে ছিল, ভাবতেই পারিনি। রামরতন গাঙ্গুলি তার কে? স্কুলে তার কাছে কয়েক বছর পড়েছিল–এই তো। পুরোনো শিক্ষকের জন্যে প্রাণটা দিয়ে দিল।
সারা পাকিস্তান জুড়ে এখন শুধুই অবিশ্বাস। চারদিক বিষবাষ্পে ভরা। দখল হয়ে যাচ্ছে হিন্দুদের বিষয়আশয়। লুট হয়ে যাচ্ছে অস্থাবর সম্পত্তি। ছিনিয়ে নেওয়া হচ্ছে যুবতী মেয়েদের। এমন এক দমবন্ধ-করা আবহাওয়ায় নাসের আলি যেন অপার্থিব কোনও দেবদূত।
নিত্য দাস আস্তে আস্তে মাথা নাড়ে, হ। মাইয়ের লাখান একখান মানুষ। যোয়ম্ ভগমানও এতখানি করত না।
সুধার বড় বেশি আবেগ। চিঠিতে নাসের আলির ভয়াবহ মৃত্যুর খবরটা পড়ে অভিভূত হয়ে পড়েছে সে। নিত্য দাসের কথায় সায় দিয়ে সে আস্তে মাথা নাড়ে, হ্যাঁ। তারপর বলে, ওঁর তো তবু ভাই ছেলে মেয়ে আছে। ফ্যামিলিটা ভেসে যাবে না। কিন্তু রামরতন গাঙ্গুলির স্ত্রী আর মেয়েদের কী হবে?
কিছুদিন আগে বিমল গাঙ্গুলিদের ভাড়া বাড়িতে গিয়ে রামরতনের স্ত্রী এবং তিন মেয়েকে দেখে এই চিন্তাটাই বিনয়কে ভীষণ বিচলিত করে তুলেছিল। কিন্তু তারপর একের পর এক কত কিছু ঘটে গেল। মৃত রামরতনের পরিবারের ভাবনাটা ক্রমশ ফিকে হয়ে গিয়েছিল। আজ শাহেদ আলির চিঠিটা পড়ার পর দুশ্চিন্তাটা সহস্রগুণ ভারী হয়ে তার মাথায় চেপে বসেছে।
রামরতনের স্ত্রী তার হাত ধরে তাদের দুই মেয়ে ছায়া আর মায়ার জন্য একটা ভদ্র রকমের কাজ জুটিয়ে দিতে ব্যাকুলভাবে কত যে কাকুতি মিনতি করেছিলেন। কিন্তু সে আত্মকেন্দ্রিক, নিজেকে নিয়েই ব্যস্ত ছিল। নিজের চাকরি বাকরি, নিজের ভবিষ্যৎ, এ-সবের বাইরে আর কোনও দিকে তাকাবার সময় পায়নি। অথচ মনে মনে ঠিক করে রেখেছিল ছায়া-মায়ার কাজের ব্যাপারে হিরণ এবং আনন্দকে বলবে।
একই বাড়িতে হিরণদের কাছে থাকে বিনয়। আনন্দ সুদূর উত্তর কি দক্ষিণ মেরুতে থাকে না যে তার সঙ্গে যোগাযোগ অসম্ভব। ওদের বাড়িতে সে যায় না ঠিকই, তবে তার অফিসে যেতে পারে কিংবা একটা ফোন করা এমন কী মারাত্মক কঠিন কাজ? তবু হিরণকে বলা হয়নি। আনন্দকে ফোন করার কথাও তার মাথায় আসেনি। তীব্র অপরাধবোধে ভেতরে ভেতরে কুঁকড়ে যেতে থাকে বিনয়। মনে মনে ঠিক করে নেয় আজকালের মধ্যে ছায়া-মায়ার সম্বন্ধে হিরণদের সঙ্গে কথা বলে নেবে।
কিন্তু চাকরির আর্জি জানানো মাত্রই তো চাকরি হয়ে যায় না। তার জন্য দুচার মাস অপেক্ষা করতে হয়। এই দীর্ঘ সময় বিমলদের বাড়িতে কেমন করে ছায়া-মায়াদের কাটবে? আরও কতটা অসম্মান আর কতখানি গ্লানি তাদের জন্য অপেক্ষা করে আছে, কে বলবে।
বিনয় জানে, রামরতনের স্ত্রী এবং মেয়েরা দেশের সম্পত্তি বিক্রির টাকার আশায় উগ্রীব হয়ে আছে। ওটুকুই তাদের শেষ সম্বল। টাকাটা তাড়াতাড়ি পাওয়া গেলে প্রতি মুহূর্তের অপমানের হাত থেকে ওরা রেহাই পেত। সসম্মানে বাঁচার একটা পথ তাদের সামনে খুলে যেত। কিন্তু শাহেদ আলি যা জানিয়েছে তাতে সমস্ত আশা ধূলিসাৎ।
বিনয় ভাবে, এই খবরটা রামরতনের স্ত্রী এবং মেয়েদের দিয়ে আসা দরকার। পরক্ষণে খেয়াল হয়, শাহেদ আলির চিঠির কথা জানালে নিমেষে ওদের চারজনের চোখের সামনে সমস্ত ভবিষ্যৎ খান খান হয়ে যাবে। রামরতন মারা গেছেন, বৃদ্ধ বয়সে যদিও সে-মৃত্যু খুবই শোচনীয় তবু চার রমণী তা অনেকখানিই সামলে নিয়েছেন। কিন্তু বিষয়আশয় হারানোর শোক কতটা কাটিয়ে উঠতে পারবেন, আন্দাজ করা যাচ্ছে না।
বিনয়ের মস্তিষ্কের ভেতর বিদ্যুৎ গতিতে চিন্তার কাজটা চলছিল। একটার পর একটা ভাবনা। এবার চকিতে সে ঠিক করে ফেলে, না, আপাতত শাহেদ আলির চিঠির কথা জানাতে সে বিমল গালিদের বাড়ি যাবে না। ছায়া বা মায়ার জন্য একটা কাজের বন্দোবস্ত করে তবেই ওদের সঙ্গে। গিয়ে দেখা করবে। ততদিন অবশ্য ওদের দুর্গতির সীমা পরিসীমা থাকবে না। কিন্তু কী আর করা যাবে?
দ্বারিক দত্ত নিত্য দাসকে বললেন, তোর তো কত লোক পাকিস্তানে রয়েছে। তাদের দিয়ে শেষ চেষ্টা একটা করে দ্যাখ না যদি রামরতন মাস্টারের জমিজমার কিছু গতি করা যায়–
মুখটা ম্লান হয়ে যায় নিত্য দাসের। আস্তে আস্তে মাথা নাড়তে থাকে সে। শাহেদ আলির পত্রখানা তো পড়লেন ঠাউরদা। পাকিস্থানে মুসলিম লিগ রাজাকারগো উপুর কথা কইব ক্যাঠা (কে)? মাস্টর মশয়গো জমিনজুমিন ব্যাচতে গিয়া জানডাই চইলা গ্যাল নাসের সাহেবের। এইর পর কার অ্যামুন বুকের পাটা আছে যে কিছু করে। একটু চুপ করে থাকার পর বলল, না, কুনো ভরসা নাই। যেহানে যেহানে রাজাকার আর মুসলিম লিগের দাপট বেশি হেই হগল জাগায় হিন্দুর জমিন ফাঁকা পইড়া থাকনের কি জো আছে? শাহের আলি ঠিকই ল্যাখছে অ্যাদ্দিনে মাস্টরমশয়ের সোম্পত্তি বেদখল হইয়া যাওনের কথা। তভু আপনে যহন কইতে আছেন, তহন খোঁজ-খবর লওনের চ্যাষ্টা করুন।
দ্বারিক দত্ত আর কিছু বললেন না।
সুধা এতক্ষণ চুপচাপ শুনে যাচ্ছিল। এবার বলে উঠল, বিনু, আমার একটা কথা ভেবে দেখবি?
বিনয় উৎসুক চোখে সুধার দিকে তাকায়, কী ভাবব?
যুগলকে বলে রামরতন গাঙ্গুলির স্ত্রী আর মেয়েদের মুকুন্দপুর কলোনিতে থাকার ব্যবস্থা করে দে। সেখানে গেলে ওরা অন্তত মর্যাদার সঙ্গে থাকতে পারবে। পদে পদে এত অসম্মান সহ্য করতে হবে না।
এ-দিকটা আগে ভেবে দেখেনি বিনয়। হাতের কাছেই মুকুন্দপুর বাস্তুহারা কলোনি ছিল। মুখের কথা খসালেই যুগলরা এসে রামরতনের পরিবারকে মাথায় করে নিয়ে যাবে। মুষড়ে পড়তে পড়তে হঠাৎ উদ্দীপনায় ভেতরে ভেতরে টগবগানি অনুভব করে সে। উৎসাহের সুরে বলে, ওঁদের মুকুন্দপুর যাওয়ার ব্যাপারে কোনও সমস্যা নেই। জমি তো পাবেনই, মাথা গোঁজার মতো একটা ঘরও তুলে দেবে যুগলরা। বলতে বলতে আচমকা কী খেয়াল হতে ভীষণ দমে যায়, কিন্তু,
কিন্তু কী?
থাকার বন্দোবস্ত হয় করে দেওয়া যাবে। তবে অন্য একটা বড় সমস্যাও তো রয়েছে।
কীসের সমস্যা?
ওঁদের চলবে কী করে?
এই প্রশ্নের উত্তর কারও জানা নেই। ঘরের বাকি সবাই নিঃশব্দে বসে থাকে।
বিনয় এবার জানায়, মুকুন্দপুরবাসীদের যা হাল তাতে উদয়াস্ত খেটে কোনওরকমে তারা পেটের। ভাত জোটায়। দুটো পয়সার জন্য কতরকমের যে তাদের উঞ্ছবৃত্তি! এদের অবস্থা দিন আনি দিন খাই। বাড়তি চারজন মানুষের দায় নেওয়া কারও পক্ষেই সম্ভব নয়।
রামরতনের স্ত্রী এবং তাঁর মেয়েদের সমস্যাগুলো যেমন ছিল তেমনই থেকে গেল।
হঠাৎ বিনয়ের চোখ সামনের দেওয়াল ঘড়িটার ওপর গিয়ে পড়ে। বারোটা বেজে সতেরো। ভীষণ ব্যস্ত হয়ে ওঠে সে।–ইস, অনেক বেলা হয়ে গেছে। আর দেরি করলে অফিসে লেট হয়ে যাবে। বলতে বলতে উঠে দাঁড়ায়।
নিত্য দাসও আর বসল না। তারও কী একটা জরুরি কাজের কথা মনে পড়ে গেছে। বলল, আমারেও একহানে লৌড়াইতে (এক জায়গায় দৌড়তে) অইব। এক মিঞাসাব তেনার ইন্ডিয়ার সোম্পত্তি এচ্চেঞ্জ করতে চায়। বারোটায় তেনার লগে দ্যাখা করনের কথা। এইহানেই সোয়া বারোটা বাইজা গ্যাছে।
নিত্য দাস চলে গেল।
৩১.
গরম জলে চান করে, নাকে মুখে গুঁজে বেরিয়ে পড়ে বিনয়। সুধার আজ আর ভুল হয়নি। ধুতি শার্ট আর ফুলহাতা সোয়েটার তো বিনয়ের গায়ে রয়েছেই। সঙ্গে একটা গরম শাল এবং মাফলারও দিয়ে দিল। কাল রাতে ফেরার সময় ঠাণ্ডায় রক্ত প্রায় জমে গিয়েছিল বিনয়ের। আজ অন্তত সেই কষ্টটা পেতে হবে না। সুধা বার বার বলে দিয়েছে, অফিস ছুটির পর সে যেন গলা আর মাথা ভাল করে ঢেকে নেয়।
নতুন ভারত-এর অফিসে দুটোর আগেই পৌঁছে গেল বিনয়। কালকের মতো আজও সারা অফিস জুড়ে তুমুল ব্যস্ততা। একতলার একদিকে ঝড় তুলে রোটারি মেশিনের ট্রায়াল চলছে। আর একদিকে লাইনো মেশিনের খট খট আওয়াজ। দোতলাতেও টান টান ব্যস্ততা। কোথাও এতটুকু ঢিলেমি নেই।
তেতলায় এসে দেখা গেল, নিউজ ডিপার্টমেন্ট কালকের মতোই সরগরম। প্রুফ-রিডার আর সাব-এডিটরদের বসবার জায়গাটার পাশ দিয়ে হল-ঘরের শেষ মাথায় রিপোর্টিং সেকশনে চলে এল বিনয়।
চিফ রিপোর্টার প্রসাদ লাহিড়ি তার টেবিলে বসে কিছু লিখছিলেন। খানিক দূরে অন্য রিপোর্টারদের জন্য সারি সারি চেয়ার টেবলগুলো ফাঁকা পড়ে আছে। তবে কি সুধেন্দুরা এখনও আসেনি?
লেখালেখির সময় ডাকলে প্রসাদ বিরক্ত হতে পারেন। এখানেই দাঁড়িয়ে থাকবে, না নিজের টেবিলে গিয়ে বসবে, বিনয় যখন ঠিক করে উঠতে পারছে না, সেই সময় হঠাৎ প্রসাদ মুখ তুললেন, ও, তুমি এসে গেছ। গুড। সকালে আমার মেসে গিয়েছিলে। ভেবেছিলাম বাড়ি ফিরে চান-খাওয়া সেরে অফিসে আসতে দেরি হবে। বোস—
প্রসাদের সামনাসামনি একটা চেয়ারে নিঃশব্দে বসে পড়ে বিনয়। টেবলের ওপর একটা বাঁধানো লম্বা নতুন খাতা পড়ে ছিল। সেটা দেখিয়ে প্রসাদ বললেন, আজ অ্যাটেনডান্স রেজিস্টার দিয়ে গেছে। সই কর।
ব্যাপারটা মাথায় ঢুকল না বিনয়ের। সে অবাক তাকিয়ে থাকে।
একটু হেসে প্রসাদ বুঝিয়ে দিলেন, তুমি যে অফিসে এসে ডিউটি দিয়েছ তার রেকর্ড তো থাকা চাই। তোমার উইকলি ছুটির দিন হল রবিবার। ওই দিনটা বাদে বোজ এসে হাজিরা খাতায় সই করবে। নইলে অ্যাবসেন্ট হয়ে যাবে। আরও জানালেন, খবরের কাগজে বছরে কদিন ক্যাজুয়াল লিভ, কদিন আর্নড লিভ, কদিন মেডিক্যাল লিভ, ইত্যাদি।
বিনয়ের এই প্রথম চাকরি। অ্যাটেনডান্স রেজিস্টারে সই এবং ছুটিটুটি সম্পর্কে কিছু জানা গেল। নিশ্চয় অফিসের আরও অনেক নিয়মকানুন আছে। কাজ করতে করতে সেগুলো রপ্ত হয়ে যাবে।
প্রসাদ এবার খাতা খুলে একটা সাদা পাতা দেখিয়ে বললেন, কাল আর আজকের তারিখ দিয়ে পর পর সই করে ফেল। অ্যাটেনডান্স রেজিস্টারটা আমার টেবলে থাকবে। রোজ অফিসে এসে প্রথমেই সইটা করবে।
আচ্ছা।
সইটই সারা হলে বিনয় জিজ্ঞেস করল, আমাদের সেকশানের আর কেউ আসেনি?
সবাই এসেছে। সুধেন্দু আর মণিলালকে একটা কাজে বাইরে পাঠিয়েছি। রমেন লাইব্রেরিতে গেছে।
নতুন ভারত বাজারে বেরুতে এখনও কদিন দেরি আছে। বিনয়কে অবশ্য অ্যাসাইনমেন্ট দেওয়া হয়েছে। আগামী সপ্তাহ থেকে অন্য রিপোর্টারদের অ্যাসাইনমেন্ট দেওয়া হবে। ততদিন তারা লাইব্রেরিতে গিয়ে অন্য স্টেটের কাগজপত্র ঘাঁটাঘাঁটি করে এমন চমকপ্রদ মালমশলা জোগাড় করুক যা দশ পনেরো দিন পরেও বাসি হয়ে যাবে না। সে-সব সাজিয়ে গুছিয়ে লেখা তৈরি করার কথাও বলা হয়েছিল। বিনয় যখন অফিসে থাকবে তাকেও এই ধরনের লেখা তৈরি করতে হবে। প্রসাদের ধারণা, দেরিতে ছাপা হলেও সেগুলো পাঠকদের ভাল লাগবে। কিন্তু আজ হঠাৎ মত পালটে তিনি কি সুধেন্দু আর মণিলালকে রিপোর্টিং-এর দায়িত্ব দিয়েছেন? প্রশ্নটা মাথায় এলেও মুখ ফুটে বলতে সাহস হল না বিনয়ের।
প্রসাদ বললেন, এখানে বসে থেকে আর কী করবে? লাইব্রেরিতে যাও। দেখ, কালকের মতো ভাল কিছু পাও কি না–
বিনয় উঠে পড়ল।
দোতলায় লাইব্রেরিতে আসতে চোখে পড়ল, ডানদিকের শেষ প্রান্তে নাড়ুগোপাল মার্কা, শীতকাতুরে লাইব্রেরিয়ান রামগোপাল দত্ত তার নিজস্ব টেবলটির ওধারে যথারীতি বিরাজ করছেন। গরম পাঞ্জাবি, ফুলহাতা সোয়েটার, শাল, উলের টুপি দিয়ে নিজেকে এমনভাবে দুর্ভেদ্য করে রেখেছেন যে ঠাণ্ডা হাওয়া ভেতরে ঢুকে চামড়ায় কামড় বসাবে তার উপায় নেই।
মাঝখানের মস্ত টেবলটায় এখন দুজন মাত্র পড়ুয়া। রমেন বিশ্বাস একটা ইংরেজি কাগজ থেকে কীসব টুকে নিচ্ছিল। পায়ের শব্দে চোখ তুলে একপলক বিনয়কে দেখে তক্ষুনি মাথা নামিয়ে নিল। কাল যা ঘটেছে তারপর আর কথা বলার মতো মুখ নেই তার।
লাইব্রেরির দুনম্বর পড়ুয়াটিকে আগে দেখেনি বিনয়। মাঝবয়সী। ভারী চেহারা। চোখে মোটা ফ্রেমের বাই-ফোকাল চশমা। চওড়া কপাল। মাথায় কঁচাপাকা চুল। দেখামাত্র টের পাওয়া যায় মানুষটি গম্ভীর ধরনের। পরনে মোটা খদ্দরের ধুতি, পাঞ্জাবি এবং আলোয়ান। খুব মগ্ন হয়ে কী একটা বই পড়ছেন। মাঝে মাঝে সেটা থেকে কিছু নোট নিচ্ছেন। অন্য কোনও ব্যাপারেই এখন তার নজর নেই। ইনি নতুন ভারত-এর কোন ডিপার্টমেন্টে কাজ করেন, জানা নেই। তবে বিনয় যখন এই অফিসে একবার ঢুকেছে, নিশ্চয়ই জেনে যাবে।
লাইব্রেরিতে যখন এসেছে, রামগোপাল দত্তর সঙ্গে আগে দেখা করা উচিত। পড়ার টেবলটা পেছনে রেখে বিনয় যখন ডান দিকে কপা এগিয়ে গেছে, দুহাত তুলে, টুপি-পরা মাথা ঝাঁকিয়ে হাঁ হাঁ করে উঠলেন রামগোপাল, না না, একেনে নয়। কাগজপত্তর কোতায় থাকে, কাল সবদেকিয়ে দিইচি। সেগুলো নিয়ে বসে পড়। আগে কাজ, পরে গল্প।
বিনয় থমকে দাঁড়িয়ে পড়ল। রামগোপাল দত্ত কাল নিজে থেকে তাদের ডেকে কত মজার মজার কথা বললেন। আড্ডাবাজ লোকটাকে আজ আর চেনাই যায় না।
রামগোপাল বিনয়ের মনোভাবটা আঁচ করে নিয়েছিলেন। বললেন, কাল তোমাদের সঙ্গে আলাপ করবার জন্যে ডেকে নিয়েছিলুম। আলাপ হয়ে গেছে। কাজের পর যদি সময় পাওয়া যায় তকন ফের তোমাদের ডাকব।
বিনয় ঘুরে লাইব্রেরির অন্য প্রান্তে চলে যায়। সেখানকার সারি সারি তাকগুলো থেকে বম্বের। তিনটে কাগজের ফাইল নামিয়ে পড়ার টেবলে এসে বসে। এগুলো গত মাসের ফাইল। কাগজগুলো হল বম্বে ট্রিবিউন, ফ্রি প্রেস জার্নাল আর টাইমস অফ ইন্ডিয়া।
ঘণ্টাখানেক খোঁজাখুঁজির পর একটা চমৎকার রিয়েল লাইফ স্টোরি পাওয়া গেল। পড়তে পড়তে স্তব্ধ হয়ে যায় বিনয়। এবং অভিভূতও।
কাল পাওয়া গিয়েছিল লাহোরের এক তরুণী নীলমের কাহিনী। আজ যার সম্বন্ধে বিনয় পড়ছে সে করাচির একটি বালক। নাম দীনেশ। লেখার সঙ্গে তার ফোটেও ছাপা হয়েছে। বড় কোমল, বড় স্নিগ্ধ মুখচ্ছবি।
কাগজের প্যাডে লেখাটার মূল পয়েন্টগুলো টুকে নিতে নিতে বার বার বিনয়ের মনে হচ্ছে, দেশর্ভাগ কতভাবেই না এই উপমহাদেশকে আলোড়িত করে যাচ্ছে।
দীনেশের কাহিনিটা এইরকম।
.
দীনেশদের আদি বাড়ি ছিল সিন্ধু প্রদেশের নগণ্য শহর খায়েরপুরে। শহরটা বিখ্যাত ভুট্টো পরিবারের জমিদারি লারকানার লাগোয়া।
ভারতবর্ষের আর দশটা মফস্বল শহর যেমন হয়, খায়েরপুর তার থেকে আলাদা কিছু নয়। শান্ত। উত্তেজনাশূন্য। সারাক্ষণ যেন ঘুমিয়েই আছে। জীবন সেখানে ঢিমে চালে রয়ে যেত। দিন যায়, মাস যায়, বছর যায়। এতটুকু পরিবর্তন নেই। সময় পরমাশ্চর্য কোনও ম্যাজিকে সেখানে থমকে ছিল।
শহরের গা ঘেঁষে দীনেশদের বেশ কিছু জমিজমা ছিল। চাষবাস এবং ছোটখাটো ব্যবসা, এই নিয়েই তার পূর্বপুরুষেরা সন্তুষ্ট থেকেছে। কেউ লেখাপড়ার ধার ধারত না। কোনও উদ্যোগ নেই, বড় কিছু ভাবার বা করার মতো উদ্যম নেই। খায়েরপুর আর ভুট্টোদের লারকানার বাইরে বংশের কেউ কোনওদিন পা বাড়ায়নি।
কিন্তু দীনেশের ঠাকুরদা ছোটিরাম শিবদাসানি ছিলেন অন্য ধাতের মানুষ। একরোখা এবং উচ্চাকাঙ্ক্ষী। পৃথিবীর কলরোল থেকে বহুদূরে অতি তুচ্ছ, ঘুমন্ত এক শহরে একঘেয়ে, ম্যাড়মেড়ে জীবন কাটিয়ে দেবার ইচ্ছা তার ছিল না। বাড়ির কেউ চায়নি, তবু সব বাধা অগ্রাহ্য করে তিনি চলে এসেছিলেন করাচিতে তাঁদের দূর সম্পর্কের এক আত্মীয়ের বাড়িতে। নিজের চেষ্টায় ম্যাট্রিক পাশ করে করাচি পোর্টে চাকরি নিয়েছিলেন।
তখন ইংরেজ আমল। করাচিতে দিনগুলো মসৃণভাবেই কেটে যাচ্ছিল। ছুটিছাটায় মাঝে মাঝে তিনি খায়েরপুরে যেতেন। মা-বাবা সেখানেই থাকতেন। ছোটিরাম তাদের একমাত্র সন্তান। তবে ওঁদের ছিল বিশাল একান্নবর্তী পরিবার। বিষয় সম্পত্তিরও যৌথ মালিকানা। কাকা-জেঠা, তাদের স্ত্রী এবং ছেলেমেয়েরা জড়িয়ে মড়িয়ে একই সংসারে ছিল।
চাকরিতে ঢোকার বছর দুই বাদে পোর্টের কোয়ার্টার পেয়েছিলেন ছোটিরাম। তার এক বছর পর বিয়ে। মা-বাবাকে নিজের কাছে এনে রাখতে চেয়েছিলেন। জোর করে দু-একবার নিয়েও এসেছিলেন। কিন্তু খায়েরপুরের মাটিতে তারা বাহান্ন পাকে এমন জড়িয়ে ছিলেন যে করাচির মতো বড় শহরে লোকজনের ভিড়ে হাঁপিয়ে উঠতেন। এক সপ্তাহের বেশি তাদের আটকে রাখা যেত না।
স্বাভাবিক নিয়মেই একদিন ছোটিরামের একটি ছেলে হল। নাম দেওয়া হল অবিনাশ। ছোটিরাম যেমন তার মা-বাবার একমাত্র সন্তান। অবিনাশও তাই। তার কোনও ভাইবোন নেই। ছোটিরাম খুব যত্ন করে ছেলেকে মানুষ করে তুললেন। অবিনাশ করাচির এক কলেজ থেকে বি এ পাস করে পোর্টে ভাল চাকরি পেল। প্রথমে জুনিয়র অফিসার। তিন বছরের মধ্যে সিনিয়র গ্রেডে প্রমোশন। বড় কোয়ার্টার দেওয়া হল তাকে। মা-বাবাকে নিয়ে সেখানে উঠে গেল সে। নতুন কোয়ার্টারে যাবার পর অবিনাশের বিয়ে দিলেন ছোটিরাম।
তারপর একের পর এক কত ঘটনা। ছোটিরামের রিটায়ারমেন্ট। তার মৃত্যু। কয়েক বছর বাদে তার স্ত্রী, অর্থাৎ অবিনাশের মাও মারা গেলেন।
জাগতিক নিয়মে কোনও কিছুই ফাঁকা পড়ে থাকে না। অবিনশের একটি ছেলে এবং একটি মেয়ে হল। বীণা আর দীনেশ। বীণা বড়, দীনেশ ঘোট। মা-বাবার শূন্য স্থান তারা ধীরে ধীরে পূরণ করে দিতে লাগল।
অবিনাশের চোখের সামনে আকাশপ্রমাণ কোনও স্বপ্ন ছিল না। মধ্যবিত্তদের যেমন হয় তেমনি ছিল ছোট মাপের কিছু আশা। ছোট ছোট কিছু ইচ্ছা। বীণা আর দীনেশ যতদূর পড়তে চায়, পড়াবে। বীণার ভাল বিয়ে দেবে। করাচিতে একটা বাড়ি করে ছবির মতো সাজিয়ে গুছিয়ে রাখবে। খায়েরপুরে পারিবারিক বিষয় আশয়ের প্রতি তার কোনও মোহ ছিল না। নিজের ভাগেরটা সে খুড়তুতো জেঠতুতো ভাইদের লিখে দিয়েছিল।
করাচির যে এলাকায় অবিনাশরা থাকত সেটা পাঁচমেশালি। মুসলমানই বেশি। কিছু সিন্ধুপ্রদেশের হিন্দু। কিছু শিখ। কিছু গোয়ান পি এবং ভারতের অন্য সব প্রভিন্সের সামান্য কিছু মানুষ। সবাই বন্দরের কর্মী।
পাঁচ ভাই একসঙ্গে থাকলে ঝগড়াঝাটি বাধে। বাসনকোসন পাশাপাশি রাখলে ঠোকাঠুকি লাগে। মাঝে মাঝে এই ধরনের তুচ্ছ ব্যাপার ঘটলেও অবিনাশদের মহল্লায় বড় রকমের অশান্তি কখনও হয়নি।
অবিনাশ কারও সাতে-পাঁচে থাকত না। শান্ত, নির্বিরোধ, ভালমানুষ। নিজের সংসার, ছেলেমেয়ে, স্ত্রী এবং তাদের ভবিষ্যৎ নিয়ে সে তখন মশগুল। তবে হিন্দু হোক, মুসলমান হোক, আর পিদ্রুই হোক, প্রতিবেশী সবার সঙ্গেই ছিল তার সদ্ভাব।
ইচ্ছাপূরণের দিকে পায়ে পায়ে এগিয়ে যাচ্ছিল সে। ছেলেমেয়েরা ভালভাবেই মানুষ হচ্ছিল। নামকরা স্কুলে তারা পড়ত। লেখাপড়া শেষ হলে সৎ পাত্রের সঙ্গে বীণার বিয়েও হতো। করাচি পোর্টে কেউ রিটায়ার করলে সেই আমলে তার ছেলে, ছেলে না থাকলে তার পরিবারের কেউ চাকরি পেত। সেদিক থেকে দীনেশের ভবিষ্যৎ ছিল সুরক্ষিত। হাতে কিছু টাকা জমেছিল অবিনাশের। বাড়ির জন্য পছন্দমতো জমির খোঁজ করছিল সে। আপাতত জমিটা কেনা হয়ে থাক, পরে লোন টোন নিয়ে বাড়ি তৈরির কাজে হাত লাগানো হবে, এইরকমই ছিল তার পরিকল্পনা।
কিন্তু শেষ পর্যন্ত কিছুই হল না। অবিনাশের সমস্ত আশা, সব স্বপ্ন চোখের পলকে নির্মূল হয়ে গেল।
উনিশ শ ছেচল্লিশে আকাশ বাতাস টু নেশন থিওরির বিষে ভরে গেছে। জিন্না এবং মুসলিম লিগ তাদের দাবিতে অনড়। দ্বিজাতিতত্ত্বের ভিত্তিতে পাকিস্তান চাই-ই চাই। মুখের কথায় না হলে লড়কে লেঙ্গে পাকিস্তান। দ্বিতীয় মহাযুদ্ধের পর লন্ডন থেকে যে ক্যাবিনেট মিশন এসেছিল তারা ফিরে যাবার সঙ্গে সঙ্গে শুরু হয়ে গেল দাঙ্গা। নিরীহ, হতদরিদ্র, সাধারণ মানুষ যারা রাজনীতির র টুকু বোঝে না তাদের রক্তে ভেসে গেল দেশ।
সমস্ত দেশ যখন জ্বলছে, করাচি কি গা বাঁচিয়ে শান্তির দ্বীপ হয়ে থাকতে পারে? আগুনের আঁচ সেখানে এসেও লাগল। শুধু করাচিতেই না, গোটা সিন্ধু প্রদেশে দাঙ্গা ছড়িয়ে পড়ল।
করাচি সশস্ত্র হননকারীদের দখলে চলে যাবার পর তারা মহল্লায় মহল্লায় হানা দিতে লাগল। পোর্ট এলাকাও রেহাই পেল না।
একদিন রাতে বেছে বেছে পোর্টের কোয়ার্টারগুলোতে তুমুল হল্লা করতে করতে ঝাঁপিয়ে পড়ল দাঙ্গাবাজেরা। ভেতর থেকে টেনে টেনে বাসিন্দাদের বার করে তলোয়ার বল্লম দা ডাণ্ডা দিয়ে খুঁচিয়ে। কুপিয়ে পিটিয়ে শেষ করে দিতে লাগল। গর্ত থেকে ইঁদুর বার করে যেভাবে মারা হয়, অবিকল তেমনি।
কিন্তু সবাইকে জল্লাদের নাগালের ভেতর পায়নি। অনেকেই তাদের চোখ এড়িয়ে কোয়ার্টারের পেছন দিকের দরজা দিয়ে পালাতে পেরেছিল। অবিনাশ শিবদাসানির পরিবারও ধরা পড়তে পড়তে নেহাত আয়ুর জোর ছিল বলেই, বেঁচে গেছে। কোয়ার্টার থেকে বেরিয়ে তারা পাগলের মতো ছুটতে শুরু করেছিল। কোথায় যাচ্ছে, জানে না। প্রাণ বাঁচানো যাবে কি না, জানে না। দঙ্গল দঙ্গল হত্যাকারী মারণাস্ত্র নিয়ে ঘুরে বেড়াচ্ছে রাস্তায় রাস্তায়। তাদের কারও খপ্পরে পড়ে যাবে কি না, জানে না। শুধু দৌড়, দৌড় আর দৌড়।
শেষ পর্যন্ত ওরা একটা রিলিফ ক্যাম্প অর্থাৎ ত্রাণশিবিরে পৌঁছাতে পেরেছিল। আর তখনই দেখা গেল, সবাই আসতে পেরেছে, শুধু দীনেশ বাদ। দীনেশের বয়স তখন চার। প্রাণভয়ে পালাবার সময় কখন সে কোনদিকে ছিটকে পড়েছিল, টের পাওয়া যায়নি।
অবিনাশ এবং তার স্ত্রী প্রতিভা উন্মাদের মতো ছেলের খোঁজে তখনই বেরিয়ে পড়তে চেয়েছিল কিন্তু ত্রাণশিবিরের সুপারভাইজার এবং রক্ষীরা তাঁদের বেরুতে দেয়নি। বেরুনো মানেই দাঙ্গাবাজদের হাতে পড়ে চোখের পলকে লাশে পরিণত হওয়া।
মাস কয়েকের মতো করাচির সেই ত্রাণশিবিরে কাটাতে হয়েছে অনিনাশদের। এর মধ্যে দেশের হাল আরও খারাপ হয়েছে। পরিবেশ আরও বিষময়। আরও অগ্নিগর্ভ। হত্যা আর সন্ত্রাসের মাত্রা লাফিয়ে লাফিয়ে আরও বেড়ে যাচ্ছিল।
ছেলে-হারানোর বুকফাটা শোকে চান-খাওয়া একরকম বন্ধ হয়ে গিয়েছিল অবিনাশের। প্রতিভার চোখের জল ফুরতো না। দিবারাত্রি কেঁদেই যেত। কেঁদেই যেত। অবিরল কান্না।
ত্রাণশিবিরের কর্মী এবং সুপারভাইজারকে তো বটেই, মাঝে মাঝে খোঁজখবর নেবার জন্য যে নেতা এবং পুলিশ অফিসাররা আসতেন প্রতিভা এবং অবিনাশ তাদের হাতে-পায়ে ধরে কাকুতি মিনতি করত, দীনেশকে যেন তারা খুঁজে এনে দেন। কিন্তু সেই নিদারুণ সময়ে শয়ে শয়ে শিশু, কিশোর, যুবক যুবতী নিখোঁজ হয়ে গিয়েছিল। পুলিশের হাজারটা দায়িত্ব–দাঙ্গা থামানো। সাম্প্রদায়িক উসকানি বন্ধ করা, শান্তি ফিরিয়ে আনা। যারা দাঙ্গায় হারিয়ে গেছে তাদের আলাদা আলাদা ভাবে উদ্ধার করে পরিজনদের কাছে ফিরিয়ে দেবার মতো সময় কোথায়?
একদিন জাহাজ বোঝাই করে করাচি এবং চারপাশের ত্রাণশিবিরগুলো থেকে সিন্ধু প্রদেশের হিন্দু আর শিখদের বোম্বাইতে পাঠিয়ে দেওয়া হল। বোম্বাইয়ে ধোবি তালাও এলাকার এক শরণার্থী শিবিরে তাদের থাকার ব্যবস্থা হয়। ওখানে থাকতে থাকতেই বোম্বাই পোর্টে যোগাযোগ করে অবিনাশ। সে যে করাচি বন্দরে কাজ করেছে অফিসার গ্রেডে, দাঙ্গার জন্য প্রমাণপত্র নিয়ে আসতে পারেনি, সে সব সবিস্তার জানাবার পর এবং তার কাজকর্মের অভিজ্ঞতা শুনে বোম্বাই পোর্ট তাকে চাকরি দেয়। তবে অফিসার গ্রেডে নয়। মাথা গোঁজার মতো একটা কোয়ার্টারও পেয়ে যায় সে।
বোম্বাইতে আসার পরও দীনেশের ব্যাপারে আশা ছেড়ে দেয়নি অবিনাশরা। ফি সপ্তাহে দু-একবার করে পুলিশ হেড কোয়ার্টার্সে কিংবা ভারত সরকারের রিফিউজি রিলিফ অ্যান্ড রিহ্যাবিলিটেশন মিনিস্ট্রির বোম্বাই অফিসে গিয়ে ঘণ্টার পর ঘণ্টা পড়ে থাকত। তার একটাই আর্জি, করাচি পুলিশের সঙ্গে যোগাযোগ করে দীনেশকে যেন তাদের কাছে ফিরিয়ে দেবার ব্যবস্থা করা হয়।
বছর তিনেক একটানা লেগে থাকার পর দীনেশকে ফিরে পাওয়া গেল। বোম্বাই পুলিশের অনবরত তাগাদায় করাচি পুলিশ এবং সেখানকার রেসকিউ টিম দাঙ্গায় নিখোঁজ মানুষজনের সঙ্গে দীনেশেরও খোঁজখবর করতে থাকে। সেই সঙ্গে উর্দু, ইংরেজি এবং সিন্ধি ভাষার কাগজগুলোতে নিরুদ্দিষ্টদের তালিকা ছেপে আবেদন করা হয়, এদের সন্ধান পাওয়া গেলে তক্ষুনি যেন অনুগ্রহ করে পুলিশ বা উদ্ধারকারী দলের অফিসে যোগাযোগ করা হয়।
খবরের কাগজে দীনেশের নাম দেখে আবু হামিদ নামে এক প্রৌঢ় মুসলমান তাকে পুলিশ হেড কোয়ার্টার্সে নিয়ে আসে। জানায়, করাচির দাঙ্গার সময় দীনেশদের পরিবার যখন উদভ্রান্তের মতো পালাচ্ছে, সে তাদের থেকে আলাদা হয়ে যায়। প্রচণ্ড ভয়ে সমানে কাঁদছিল দীনেশ আর দিশেহারার মতো ছোটাছুটি করছিল। হামিদ শহরে একটা জরুরি কাজে এসেছিল। তাকে দেখতে পেয়ে কোলে তুলে নেয়। পরে নিজেদের বাড়িতে নিয়ে যায়।
হামিদদের বাড়ি করাচিতে নয়। শহর থেকে মাইল দশেক দূরে শাহিদাবাদ নামে একটা গ্রামে। দীনেশ তখন খুবই ছোট। নিজের নাম আর বাবার নামটা কোনও রকমে বলতে পারলেও তারা করাচির কোন মহল্লায় থাকত, তার বাবা কী করত, বাড়ির আর কে কে আছে, এ-সব কোনও হদিসই দিতে পারেনি।
স্ত্রী এবং তিনটি ছেলেমেয়ে নিয়ে হামিদের সংসার। প্রথম প্রথম সেখানে গিয়ে দীনেশ খেত না, ঘুমতো না, অবিরাম কাঁদত। কেঁদেই যেত।
তারপর ধীরে ধীরে একদিন কান্না থামল। আবু হামিদের ছেলেমেয়েদের সঙ্গে মিশে গেল সে। দাঙ্গায় বাপ-মা এবং অন্যান্য পরিজন থেকে বিচ্ছিন্ন হওয়া বালকটিকে হামিদ এবং তার স্ত্রী অপার মমতায় মানুষ করে তুলতে লাগল। দীনেশ হয়ে উঠল তাদের চতুর্থ সন্তান।
হামিদ সৎ, ইমানদার মানুষ। নাম শুনেই জানতে পেরেছে দীনেশরা হিন্দু। সে হিন্দুরা যা খায় না কখনও তাকে তা খাওয়ায়নি। তাকে মুসলমান করার চেষ্টা করেনি। সব সময় ছেলেটাকে আগলে আগলে রেখেছে। বড় হবার পর জ্ঞানবুদ্ধি হলে দীনেশ কোন ধর্ম পালন করবে সেটা তার ওপর ছেড়ে দেবার কথা ভেবে রেখেছিল সে।
করাচির দাঙ্গার পর কবছর কেটে গেছে। দীনেশ এখন সাতবছরের বালক। দাঙ্গার কথা, মা বাবা-বোনের মুখ ক্রমশ তার স্মৃতিতে ঝাপসা হয়ে যেতে লাগল।
হয়তো বাকি জীবনটা শাহিদাবাদেই কেটে যেত দীনেশের। কিন্তু হঠাৎ খবরের কাগজে পুলিশের বিজ্ঞপ্তিটা চোখে পড়ে যায় আৰু হামিদের। বুকের ভেতরটা ছাঁৎ করে উঠেছিল তার। যে শিশুটিকে বিপুল স্নেহে বড় করে তুলেছে তাকে কিছুতেই ফিরিয়ে দেবে না। পরক্ষণে খেয়াল হল, দীনেশকে হারিয়ে তার মা-বাবার জীবন নিশ্চয়ই ভেঙেচুরে তছনছ হয়ে গেছে। ইন্ডিয়ায় গিয়ে কোনও রকমে তারা হয়তো বেঁচে আছে।
আবু হামিদ স্ত্রীর সঙ্গে পরামর্শ করে দীনেশকে ইন্ডিয়ায় পাঠানোই ঠিক করে ফেলল। যদিও বুক ফেটে যাচ্ছিল, তবু মনে হচ্ছিল এটাই নির্ভুল সিদ্ধান্ত। এবং ওপরওলার এমনই ইচ্ছা।
নতুন কুর্তা প্যান্ট জুতো কিনে, দীনেশকে পরিয়ে করাচি পুলিশের হেড কোয়ার্টার্সে নিয়ে এল হামিদ। তারপর অঝোরে চোখের জলে বিদায়।
তিনদিন বাদে দাঙ্গায় নিখোঁজ আরও অনেক মানুষের সঙ্গে বোম্বাই চলে এল দীনেশ। প্রথমে পুলিশ হেড কোয়ার্টার্সে। সেখান থেকে তার আসল মা-বাবা অবিনাশ আর প্রতিভার কাছে। যে সন্তানের কোনও আশাই ছিল না তাকে ফিরে পেয়ে একেবারে উন্মাদ হয়ে গেল অবিনাশরা। সারা বাড়িতে বিদ্যুৎপ্রবাহ খেলে যেতে লাগল। ছেলেকে কীভাবে আদর করবে, কোথায় বসাবে, ভাল ভাল কী খাবার খাওয়াবে, কিছুই যেন ভেবে পাচ্ছিল না। এই তার গালে মাথায় বুকে হাত বুলিয়ে আদর করছে। এই কোলে তুলে নিচ্ছে। দোকানে নিয়ে দামি দামি পোশাক কিনে দিচ্ছে। নিয়ে যাচ্ছে। মেরিন ড্রাইভে। জুহু বিচে। এলিফ্যান্টা কেভে। দীনেশের আসার খবর পেয়ে পড়োশিরা ছুটে এসেছিল। এসেছিল আত্মীয়-পরিজনেরা। তারা একমত হয়ে জানিয়ে দিল, তিন বছর যে ছেলে মুসলমানের ঘরে কাটিয়ে এসেছে তার শুদ্ধিকরণ ভীষণ জরুরি। অতএব নিষ্ঠাভরে যাবতীয় দেবদেবীকে তুষ্ট করার জন্য পুজো হোম চলল। চলল দিবারাত্রি গীতা এবং চণ্ডীপাঠ। হোমের ঘূতের গন্ধে, ধূপের সুবাসে সারা বাড়ি যেন তপোবন হয়ে উঠল।
এত যে আদরযত্ন, শোধনের এত যে দীর্ঘ প্রক্রিয়া, কিন্তু দীনেশ সারাক্ষণ মনমরা, অন্যমনস্ক। রাতে ঘুমের ঘোরে কিংবা একটু একলা হলেই ফুঁপিয়ে ফুঁপিয়ে সে কাঁদে, আব্ব, আম্মী–ওই নামেই আবু হামিদের ছেলেমেয়েরা তাকে এবং তার স্ত্রীকে ডাকত। দেখাদেখি দীনেশও ডাকতে শিখেছিল। নিজের মা-বাবার কাছে এসেও বহুদূরের, অন্য ধর্মের আশ্রয়দাতা মা-বাবাকে সে লহমার জন্যও ভুলতে পারেনি। তার মন সর্বক্ষণ করাচি থেকে দশ মাইল দূরের এক গ্রামে পড়ে থাকত।….
কাগজের প্রতিবেদনটা এখানেই শেষ। লাইব্রেরিতে বসেই দীনেশের জীবনের এই বিচিত্র কাহিনী সাজিয়ে গুছিয়ে বিনয় যখন লেখাটা শেষ করল, সন্ধে হয়ে গেছে। রমেন বিশ্বাসকে লাইব্রেরিতে দেখা গেল না, কখন সে তার কাজ সেরে চলে গেছে, টের পাওয়া যায়নি। তবে সেই প্রৌঢ় গম্ভীর মানুষটি মগ্ন হয়ে বইয়ের পাতায় ডুবে আছেন। দূরের টেবলে লাইব্রেরিয়ান রামগোপাল দত্ত শীতের পোশাকে সারা শরীর ভাল করে মুড়ে বিরাজ করছেন।
বিনয় আর বসল না। লেখার কাগজগুলো গুছিয়ে পিন দিয়ে গেঁথে একবার পড়ে নিল। দু একটা শব্দ পালটে নতুন শব্দ বসিয়ে সোজা তেতলায় নিউজ ডিপার্টমেন্টে তাদের রিপোর্টিং সেকশানে চলে এল।
প্রসাদ লাহিড়ি তার চেয়ারে যথারীতি বসে আছেন। তার মুখোমুখি রমেন বিশ্বাস। দুজনে কথা বলছিলেন। সুধেন্দু আর মণিলালকে দেখা গেল না। খুব সম্ভব তারা এখনও ফেরেনি।
বিনয়কে দেখে তার দিকে তাকালেন প্রসাদ। একটু হেসে জিজ্ঞেস করলেন, কিছু পাওয়া গেল?
বিনয় বলল,— লেখাটা হাতেই ছিল। সেটা প্রসাদের দিকে বাড়িয়ে দিল।
লেখাটা নিয়ে বোসো– বলে প্রসাদ পড়তে শুরু করলেন।
নিঃশব্দে রমেনের পাশের চেয়ারে বসে একদৃষ্টে প্রসাদের প্রতিক্রিয়া লক্ষ করতে লাগল বিনয়।
পড়া শেষ হলে প্রসাদ কপিটা টেবলে নামিয়ে রেখে রীতিমতো উচ্ছ্বাসের সুরে বললেন, ফাইন। এরকম হিউম্যান স্টোরি আরও পাও কি না দেখো।
নিজের অজান্তেই বিনয়ের দুই চোখ রমেনের দিকে চলে যায়। প্রসাদের মুখে তার লেখার প্রশংসা শুনতে শুনতে রমেনের মুখ হিংসেয় পুড়ে যাচ্ছে।
প্রসাদ বললেন, আজ সকালে আমার মেসে গিয়েছিলে। তাই সময় পাওনি। খুব তাড়াতাড়ি রিফিউজি কলোনিগুলোতে যাওয়া শুরু কোবরা। পারলে কাল থেকে।
মাথাটা সামান্য হেলিয়ে বিনয় বলে, আচ্ছা
এখন অফিসে তোমার কোনও কাজ নেই। ইচ্ছে হলে বাড়ি যেতে পার।
বিনয় আর বসল ন। ধীরে ধীরে উঠে পড়ল।
.
৩২.
শুক্রবার অফিসে জয়েন করেছিল বিনয়। শনিবার গিয়েছিল প্রসাদদের শান্তিনিবাস-এ। আজ রবিবার। তার সাপ্তাহিক ছুটির দিন।
তবু বিনয় ঠিক করে রেখেছিল, প্রসাদ রিফিউজি কলোনি আর রিলিফ ক্যাম্পের যে লিস্টটা দিয়েছেন তার কোনও একটায় আজ সকালে যাবে। কিন্তু কাল রাত্তিরে অফিস থেকে ফেরার সময় ঠাণ্ডা লেগে জ্বর জ্বর লাগছে। তাই সে ভেবেছে, আজ আর বেরুবে না। বেশি ঘোরাঘুরি করলে জ্বর যদি বেড়ে যায়, কাল অফিসে যাওয়া সম্ভব হবে না। কাজে জয়েন করে দুদিন যেতে না যেতেই কামাই করাটা খুব খারাপ দেখাবে। তাই সারাদিন বিশ্রাম তো নেবেই, তেমন দরকার বুঝলে দু একটা ইনফ্লুয়েঞ্জার বড়িও খাবে।
এখন আটটার মতো বাজে।
বাইরের ঘরে বসে চা খেতে খেতে খবরের কাগজ পড়ছিল হিরণ আর বিনয়। মাঝে মধ্যে এলোমেলো, অসংলগ্ন কিছু কথাও হচ্ছিল। বাঙালিদের প্রতি সেন্ট্রাল গভর্নমেন্টের বৈষম্য, কাশ্মিরে পাকিস্তানিদের হানাদারি, জিনিসপত্রের চড়া দর, ইত্যাদি।
কথার ফাঁকে হঠাৎ হিরণ জিজ্ঞেস করল, তোমার তো আজ অফ-ডে। কোথাও বেরুবে টেরুবে না তো?
জ্বরের ব্যাপারটা বাড়ির কাউকে জানায়নি বিনয়। জানালে সবাই বিশেষ করে সুধা অস্থির হয়ে উঠবে। বলল, না। কেন বলুন তো?
কয়েকজন আসবে। তুমি বাড়িতে থাকলে ভাল হয়।
কারা আসবে?
হিরণ হাসল, অচেনা কেউ নয়। একটু ওয়েট কর। নিজের চোখেই দেখতে পাবে।
মিনিট পনেরো কুড়ি বাদে বাইরে থেকে একটা গলা ভেসে এল। কেউ ডাকছে, হিরণ প্রধা দরজা খোল। সেই সঙ্গে কড়া নাড়ার একটানা খটখটানি।
চা খাওয়া হয়ে গিয়েছিল। খবরের কাগজ হাত থেকে নামিয়ে লাফ দিয়ে উঠে পড়ল হির। ওরা এসে গেছে বলতে বলতে ঘর থেকে বেরিয়ে সিঁড়ি দিয়ে তর তর করে নেমে গেল সে।
যে ডাকছিল তার কণ্ঠস্বরটি খুবই চেনা। আনন্দ এসেছে। সে যে আজ আসবে, হিরণ কি সুধা আগে জানায়নি। অবাক হয়ে বসে থাকে বিনয়।
খানিক পরে শুধু আনন্দই না, হিরণের সঙ্গে সুনীতি আর শিশিরও দোতলায় উঠে এসেছেন। এই তোপরশুদিন আনন্দ এ-বাড়িতে এসে তাকে সঙ্গে করে নতুন ভারত-এর অফিসে গিয়েছিল। আজই যে সে আবার আসবে, ঘুণাক্ষরে তা জানায় নি। জানাতে যে হবে, এমন কোনও কথা নেই। সুনীতিকে নিয়ে সে যখন ইচ্ছা শালী এবং ভায়রার বাড়ি আসতেই পারে কিন্তু ঝুমার বাবা শিশির যে ওদের সঙ্গে চলে আসবেন তা ভাবা যায় নি। রীতিমতো অবাক হয়ে যায় বিনয়।
হিরণ শিশির আর আনন্দ ঘরে চলে আসে। সুনীতি কিন্তু ঢুকল না। দরজার বাইরে থেকে আনন্দকে বলল, তোমরা এখানে বোসো। আমি ভেতরে সুধার কাছে যাচ্ছি। সে চলে যায়।
শিশিরকে দেখে উঠে দাঁড়িয়েছিল বিনয়। তাকে বসতে বলে একটা চেয়ারে বসে পড়লেন শিশির। হিরণ আর আনন্দও বসল।
সেই যুদ্ধের গোড়ার দিকে এক পুজোর ছুটিতে শিশির, তার স্ত্রী স্মৃতিরেখা, দুই মেয়ে রুনা ঝুমা রাজদিয়ায় গিয়েছিল। তার বছর তিনেক বাদে যুদ্ধের মাঝামাঝি সময়ে জাপানি বোমার আতঙ্কে কলকাতায় যখন ইভাকুয়েশন শুরু হয়ে গেছে, শহর কঁকা করে যে যেদিকে পারে পৈতৃক প্রাণ বাঁচাতে পালিয়ে যাচ্ছে, সেই সময় শিশিররা ফের রাজদিয়ায় গিয়ে বেশ কিছুদিন ছিলেন। এই দুবারই শিশিরকে যা দেখেছিল বিনয়। পাকিস্তান থেকে চলে আসার পর একদিন রাস্তা থেকে জোর করে ঝুমা হেদুয়ার কাছে তাদের রমাকান্ত চ্যাটার্জি লেনের বাড়িতে ধরে নিয়ে গিয়েছিল। তখন শিশির অফিসে। তাই তাঁর সঙ্গে দেখা হয়নি।
রাজদিয়ার পর কলকাতায় এই প্রথম শিশিরকে দেখল বিনয়। যুদ্ধের সময় তার বয়স ছিল বেয়াল্লিশ তেতাল্লিশ। চুলে অল্প অল্প সাদা ছোপ ধরতে শুরু করেছে। বয়স সেভাবে কামড় বসাতে পারেনি। বেশ সুপুরুষ ছিলেন। টান টান সতেজ চেহারা। মসৃণ ত্বক। চওড়া কপাল। দৃষ্টিশক্তির জোর ছিল। তখনও চশমার দরকার হয়নি।
তারপর কবছর কেটে গেছে। সেই তেজী ভাবটা আর নেই। চুল আধাআধি পেকে গেছে। শরীর জুড়ে প্রচুর ভাঙচুর। চামড়া আর তেমন চিকন নয়, সরু সরু অগুনতি রেখা ফুটে বেরিয়েছে। সারা মুখে কালচে ছোপ। পিঠটা সামান্য নুয়ে পড়েছে। একটু ঝুঁকে ঝুঁকে হাঁটেন। চোখে এখন বাই ফোকাল চশমা। দেখামাত্র টের পাওয়া যায়, বয়স তাকে অনেকটাই কাবু করে ফেলেছে।
বিনয় জানে বিরাট ব্রিটিশ ফর্মে চাকরি করেন শিশির। অফিসে স্যুটে-বুটে পাক্কা সাহেব। কিন্তু বাড়িতে কিংবা আত্মীয়স্বজনের কাছে গেলে তার পুরো বাঙালি পোশাক। সুধাদের বাড়িতে ধুতি, সার্জের পাঞ্জাবি আর শাল পরে এসেছেন।
শিশির বিনয়কে বললেন, কতদিন পর তোমাকে দেখলাম। ভাল আছ তো?
গা-ব্যথা আর জ্বর জ্বর ভাবের কথাটা জানালো না বিনয়। বলল, হ্যাঁ।
তোমার সব খবরই আনন্দ আর সুনীতির কাছে পাই। পাকিস্তান থেকে পার্মানেন্টলি চলে এসেছ। আসার পথে ভীষণ বিপদে পড়েছিলে। যে-কোনও সময় রাজাকাররা খুন করে ফেলত। ভগবানের অসীম করুণা, শেষ পর্যন্ত সেফলি ইন্ডিয়ায় এসে পৌঁছেছ। ইস্ট বেঙ্গলে ফেরার কথা আর চিন্তাও কোরো না।
না, আর ফেরার প্রশ্নই নেই।
হেমজেঠা গোঁয়ার্তুমি করে দেশে থেকে গেলেন। খুব ভুল করেছেন। আমার বাবা আসার সময় বার বার ইন্ডিয়ায় চলে আসতে বলেছিলেন। শুনলেন না।
শিশিরদের বাড়ি বিনয় যেদিন যায়, তার বাবা অর্থাৎ রামকেশবের মুখে এই কথাই শুনেছিল। সে জানে কারও পরামর্শেই কর্ণপাত করবেন না হেমনাথ। তার এক গোঁ, জন্মভূমি ছেড়ে আসবেন না।
বিনয় কী উত্তর দিতে যাচ্ছিল, তার আগেই শিশির ফের বললেন, হেমজেঠার কোনও খবর পেয়েছ?
বিনয় বলল, বেশ কিছুদিন আগে একখানা চিঠি পেয়েছিলাম। তারপর একদম চুপচাপ। আমরা ভীষণ চিন্তায় আছি। একটু থেমে বলল, রাজদিয়ার নিত্য দাস এপারে চলে এলেও পাকিস্তানের বহু লোকের সঙ্গে তার যোগাযোগ আছে।
জানি।
সে-ই দাদুর প্রথম চিঠিটা আনিয়ে দিয়েছিল। সেদিন বলে গেছে, যত তাড়াতাড়ি পারে পরের চিঠিটা আনবে।
একটু চিন্তা করে শিশির বললেন, যদি দিনকয়েকের ভেতর হেমজেঠার চিঠিপত্র না পাও, আমাকে জানিও। আমার এক বন্ধু তোফায়েল আমেদ এখন ঢাকার পুলিশ কমিশনার। তার সঙ্গে কনট্যাক্ট করে হেমজেঠার খবর আনিয়ে দেব।
চকিতে বিনয়ের মনে পড়ে যায়, সেদিন রামকেশব তোফায়েল আমেদের কথা বলেছিলেন। তিনিই রামকেশবের ইন্ডিয়ায় চলে আসার যাবতীয় ব্যবস্থা করে দিয়েছেন। রামকেশব ঝিনুক সম্পর্কে নিষ্ঠুর মন্তব্য করায় অসহ্য রাগে বিনয়ের মস্তিষ্কে যেন আগুন ধরে গিয়েছিল। সে প্রতিজ্ঞা করেছিল, জীবনে আর কখনও শিশিরদের বাড়ি যাবে না। সেদিন ওখান থেকে চলে আসার সঙ্গে সঙ্গে তোফায়েল আমেদের কথা তার মাথা থেকে বেরিয়ে গিয়েছিল।
বিনয় বলল, তাহলে খুবই ভাল হয়। দাদুর চিঠি না এলে আনন্দদাকে জানিয়ে দেব, আনন্দদা আপনাকে বলে আসবে।
আনন্দদা কেন? তুমি তো আমাদের বাড়ি চেনো। নিজেই চলে এস।
রামকেশবের মুখটা চোখের সামনে ভেসে ওঠে। বিনয় উত্তর দিল না।
শিশিরের আসার খবর পেয়ে দ্বারিক দত্ত বাইরের ঘরে চলে এলেন। তাকে দেখে শিশির আর আনন্দ উঠে গিয়ে প্রণাম করল।
দ্বারিক দত্ত একটা সোফায় বসে আনন্দদের বসতে বলে অভিযোগের সুরে শুরু করলেন, শিশির, তুই এই বুড়ো মানুষটাকে একেবারে ভুলে গেছিস। আনন্দ তবু মাঝে মাঝে আসে। পাকিস্তান থেকে কবে চলে এসেছি। একবার তো লোকে দেখা করে যায়?
বিব্রত শিশির বললেন, এই, মানে
এরপর কিছুক্ষণ দেশের কথা হল। সাতচল্লিশের ভাগাভাগির পর পূর্ব বাংলা এখন ছারখার। দ্বারিক দত্তর গলায় শুধু আক্ষেপ। লাখ লাখ মানুষ ভিটেমাটি থেকে উৎখাত হয়ে শেষ হয়ে গেল। এই স্বাধীনতার কোনও প্রয়োজন ছিল।
ঘরের আবহাওয়া থমথমে হয়ে যায়।
এই সময় কলরোল তুলে সুধা বাইরের ঘরে ঢুকল। তার সঙ্গে সুনীতি। ওদের হাতে কাঠের নকশা-করা ট্রেতে চায়ের কাপ আর চীনামাটির বড় বড় প্লেটে লুচি, বেগুন ভাজা, আলুকপির তরকারি, মিষ্টি। এর মধ্যেই শিশিরদের আপ্যায়নের ব্যবস্থা করে ফেলেছে সুধা।
কাপ-প্লেট নিচু সেন্টার টেবলে সাজিয়ে দিতে দিতে সুধা শিশিরকে বলল, কি মশাই, সেই দুবছর আগে একবার এ-বাড়িতে এসেছিলেন। এতদিনে আমাদের কথা মনে পড়ল। তার গলায় অনুযোগ। হয়তো সামান্য অভিমানও।
রাজদিয়ায় যখন সুধা শিশিরকে দেখেছিল তখন তার বয়স অনেক কম। রাশভারী, প্রৌঢ় মানুষটার কাছে বিশেষ ঘেঁষত না। বেশ দূরে দূরেই থাকত। কিন্তু আনন্দর সঙ্গে সুনীতির বিয়ে হবার পর থেকে সম্পর্কটা অন্যরকম হয়ে গেছে। বয়সের তফাত সুধা আর মানেই না।
দেখা হলে দিদির ননদের স্বামীর সঙ্গে সমানে ঠাট্টা ইয়ারকি করে। শিশির কাচুমাচু মুখে বললেন, অফিসে এত কাজের চাপ যে কোথাও যাব, কারও সঙ্গে দেখা করব, তেমন সময় করে উঠতে পারি না।
সুধা বলল, রবিবারেও আপনার অফিস থাকে না কি?
শিশির সুধাকে একটু ভয়ই পান। মেয়েটার কথায় রাখঢাক নেই। কারওকেই সে তিলমাত্র রেয়াত করে না। বললেন, সব কাজ অফিসে শেষ করতে পারি না। অনেক ফাইল বাড়িতে এনে দেখতে। হয়।
জানি জানি, আপনি বিরাট কাজের লোক। সুধা ঝংকার দিয়ে ওঠে, তবু তারই ভেতর আত্মীয়স্বজনদের কাছে যেতে হয়, নইলে সম্পর্ক থাকে না। তাছাড়া
একটার পর একটা তীর ছুঁড়ে যাচ্ছে মেয়েটা। তটস্থ শিশির জিজ্ঞেস করলেন, তাছাড়া কী?
আমরা পৃথিবীর বাইরে থাকি না। হেদুয়া থেকে আমাদের এই টালিগঞ্জ সাত-আট মাইলের বেশি হবে না। ইচ্ছে থাকলে এটুকু পথ কষ্ট করে আসা যায়।
শিশির ঘাড় চুলকোতে চুলকোতে বললেন, তা অবশ্য যায়। তবে ওই যে বললাম, কাজের প্রেসার।
শিশিরকে কোণঠাসা হতে দেখে ঘরের সবাই খুব মজা পাচ্ছিল। হাসছিলও।
শিশির চকিতে ভেবে নিলেন পালটা আক্রমণ হানতে না পারলে সুধাকে রোখা যাবে না। সুধা ফের অস্ত্র তুলতে যাচ্ছিল, তার আগেই তিনি বলে উঠলেন, টালিগঞ্জ থেকে আমাদের হেদুয়াও সাত-আট মাইলের বেশি হবে না। আমরাও পৃথিবীর বাইরে থাকি না। তুমি কদিন গেছ আমাদের বাড়িতে?
সুধা একটু থতমত খেয়ে গেল। পরক্ষণে সামলে নিয়ে বলে, কাজটা বুঝি শুধু ছেলেদেরই থাকে? মেয়েদের থাকে না? অফিসের ভাত দেওয়া, অসুস্থ জেঠিশাশুড়িকে খাওয়ান, চান করানো, দাদাশ্বশুরের দেখাশোনা–এসব বুঝি কাজ না? কখন–
সুধাকে বাগে পাওয়া গেছে। হাত তুলে তাকে থামিয়ে দিয়ে শিশির বললেন, তোমারও সময় নেই, আমারও সময় নেই। সুতরাং কাটাকুটি।
দ্বারিক দত্ত হাত তুলেছিলেন। হেসে হেসে বললেন, আর যুদ্ধ নয়। এবার শান্তি। সুধা, তুমি প্রথম দিকে ভালই চালাচ্ছিলে। শেষটায় শিশির কিন্তু তোমাকে কজা করে ফেলেছে।
সুধার ভেতর একটি চুলবুলে বালিকা রয়েছে। সে জিভ ভেংচে বলে, ই-হি-হি, তারপর শিশিরের দিকে ফিরে জিজ্ঞেস করল, কষ্ট করে যখন এসেই পড়লেন, স্মৃতিরেখাদিকে নিয়ে এলেন না কেন?
খানিক আগে দেশভাগের প্রসঙ্গ ওঠায় ঘরের পরিবেশটা ভারী হয়ে উঠেছিল। এখন সেটা অনেক হালকা। শিশির বললেন, স্মৃতিরেখার আসার খুব ইচ্ছা ছিল। কাল থেকে কোমরে খিচ ধরেছে। ভীষণ টাটাচ্ছে। তাই এল না। পরে একদিন নিশ্চয়ই আসবে।
ঝুমার নিশ্চয়ই খিচ ধরেনি। সে এল না কেন?
রবিবার একজন প্রফেসরের কাছে পড়তে যায়। আসবে কী করে?
একপাশে চুপচাপ বসে আছে বিনয়। গা ব্যথা তো আছেই, মাথাও টিপটিপ করছিল। ঘরের ভেতর লঘু সুরে মজার মজার কথা হচ্ছে। সেদিকে তার মন নেই। শরীর ভাল না থাকলে যা হয়। আচমকা ঝুমার নামটা কানে আসতে সে যেন একটা ঝাঁকুনি খায়। সঙ্গে সঙ্গে ঝিনুকের মুখ চোখের সামনে কোনও অলৌকিক পর্দায় ভেসে ওঠে। ঝুমা আর ঝিনুক, ঝিনুক আর ঝুমা-মেয়ে দুটো যেন কোনও অদৃশ্য সুতোয় জড়িয়ে আছে। রাজদিয়ার মানুষজন, দেশভাগের পর যারা কলকাতায় চলে এসেছে, তাদের যার সঙ্গেই দেখা যোক, ঝিনুকের প্রসঙ্গ টেনে আনবেই। শিশির কিন্তু তার নাম একবারও মুখে আনেননি। কখন ফস করে তার সম্পর্কে তিনি কী জিজ্ঞেস করবেন, কোন ধরনের নিষ্ঠুর মন্তব্য করে বসবেন—ভাবতেই তটস্থ হয়ে ওঠে বিনয়।
সুধা প্লেটের দিকে আঙুল বাড়িয়ে শিশিরদের বলে, লুচি ঠাণ্ডা হয়ে যাচ্ছে। খেয়ে নিন। আমাদের আর দাঁড়াবার সময় নেই। রান্নাবান্না সব পড়ে আছে।
খাদ্যবস্তুর পরিমাণ আগেই নজরে পড়েছিল শিশিরের। নানা কথায় অন্যমনস্ক থাকায় তা নিয়ে মাথা ঘামাননি। এবার প্রায় আঁতকে উঠলেন, কী করেছ সুধা! এত কখনও খাওয়া যায়।
যায় যায়। দুপুরে ভাত খেতে অনেক দেরি হবে। নিন, প্লেটে হাত দিন।
সুধা যা মেয়ে, কোনও ওজরই কানে তুলবে না। নিরুপায় শিশির কাঁধ ঝাঁকিয়ে, করুণ মুখে লুচির কোনা ছিঁড়তে লাগলেন।
সুধা ঘরের বাকি সবাইকে খাওয়ার জন্য তাড়া দিয়ে সুনীতিকে সঙ্গে করে রান্না ঘরের দিকে চলে গেল।
খেতে খেতে শিশির দ্বারিক দত্তকে বললেন, আপনাদের সঙ্গে দেখা করা তো আছেই, আরও দুটো বিশেষ দরকারে আজ আমাকে আসতে হল।
দ্বারিক দত্ত বললেন, একটা তো জানি। রাজমিস্তিরির ব্যাপারে কী সব ব্যবস্থা করেছিস। সেদিন হিরণ বলছিল, তুই আসবি।
হ্যাঁ। আপনাদের খান মঞ্জিল সারাবার জন্যে হিরণ ভাল মিস্তিরি জোগাড় করে দিতে আনন্দকে ধরেছিল। আনন্দ গিয়ে আমাকে বলল। আমাদের বাড়িতে গত বছর যে বিহারি মিস্তিরিরা কাজ করেছিল তাদের ডাকিয়ে আনলাম। ওরা লোক ভাল। বিশ্বাসী। গলাকাটা মজুরি হাঁকে না। হিরণের পক্ষে তো অফিস ফেলে সারাক্ষণ পেছনে লেগে থাকা সম্ভব নয়। কী কী করতে হবে, বলে দেবে। আমার মিস্তিরিরা একখানা ইট কি এতটুকু সিমেন্টও সরাবে না।
দ্বারিক দত্ত খুবই উৎসাহিত হয়ে ওঠেন, এরকম লোকই তো দরকার। কবে থেকে ওরা কাজে লাগবে?
আপনারা যেদিন থেকে বলবেন। শিশির বলতে লাগলেন, আনন্দ খান মঞ্জিল-এর ঠিকানা দিয়ে এসেছিল। আজ সাড়ে দশটায় আমি ওদের হেড মিস্তিরি বংশী সিংকে ওই বাড়িটার সামনে দাঁড়াতে বলেছি। ও বাড়িটা দেখুক, কী খরচাটরচা পড়বে তার একটা এস্টিমেট দিক। তারপর শুভদিন দেখে কাজ শুরু করুক।
দ্বারিক দত্ত বললেন, খুব ভাল। এবার তোর দুনম্বর দরকারটার কথা বল।
মাথা সামান্য কাত করে শিশির বিনয়কে এক লহমা দেখে নিলেন। তারপর বললেন, সেটা বিনুর ব্যাপারে–
মুখটা তেতো তেতো লাগছিল বিনয়ের। একেবারেই খেতে ইচ্ছা করছিল না। তবু খুঁটে খুঁটে একটু আধটু মুখে দিচ্ছিল। শিশিরের কথা কানে যেতে চমকে উঠল। খান মঞ্জিল সারানোর ব্যবস্থা করা না হয় ঠিক আছে, কিন্তু তার কাছে এমন কী প্রয়োজন থাকতে পারে যে শিশিরকে জাফর শা রোডে ছুটে আসতে হয়েছে? দ্বারিক দত্ত জিজ্ঞেস করলেন, বিনুর ব্যাপারে কী দরকার রে শিশির?
শিশির বললেন, এখন না। খান মঞ্জিল থেকে ফিরে এসে বলব-হৈঠাৎ সামনের দেওয়ালে ঘরির দিকে চোখ পড়তে চঞ্চল হয়ে উঠলেন, হিরণ বিনু আনন্দ-তাড়াতাড়ি খাওয়া শেষ করে নাও। দশটা বেজে বাইশ হয়ে গেছে। দ্বারিক দত্তকে বললেন, আপনিও চলুন দ্বারিক জেঠা—-
দ্বারিক দত্ত বললেন, আমি তো সেদিনই দেখে এসেছি। তারা আজ যা। মিস্তিরিরা কাজে লাগলে তখন যাব।
বিনয়ের যাবার খুব একটা ইচ্ছে ছিল না। শরীর খারাপ লাগলেও শিশিরের মুখের ওপর না বলা গেল না। কোনও রকমে দুটো লুচি খেয়ে সে ভেতরে চলে গেল। বেরুবার আগে ওষুধ টোষুধ কিছু খেয়ে নিতে হবে।
বাইরের ঘরের সামনে সরু প্যাসেজ। সেটার ডান ধারে কিচেন। আর-একটু এগিয়ে গেলে বা পাশে পর পর বেড-রুম।
রান্নাঘরের দরজার মুখে আসতে বিনয়ের চোখে পড়ল, এলাহি কাণ্ড চলছে। উনুন ছাড়াও দু দুটো স্টোভ জ্বলছে। সেগুলোর মাথায় বড় বড় কড়াইতে মাংস, পালং-এর ঘন্ট, মুগের ডাল চাপানো হয়েছে। আরও তিন রকমের মাছ রান্না হবে। সেগুলো কেটে কুটে আলাদা আলাদা কানা-উঁচু বোগি থালায় নুন হলুদ মাখিয়ে রাখা হয়েছে। দুই বোন সুধা-সুনীতি একেবারে হিমসিম। তারই মধ্যে চলছে নানা মজার কথায় হি হি হাসি। এক কোণে উমা শিলে বাটনা বেটে চলেছে।
বিনয় ডাকে, ছোটদি—
সুধারা মুখ ফিরিয়ে তাকায়। সুধা জিজ্ঞেস করে কি রে, কিছু চাই?
হ্যাঁ। তোর কাছে গা ব্যথার পিল-টিল আছে?
কেন রে?
শরীরটা ম্যাজ ম্যাজ করছে।
রাত্তিরে অফিস থেকে ফিরিস। নিশ্চয়ই ঠাণ্ডা লেগেছে। দাঁড়া, ওষুধ নিয়ে আসছি।
কিচেন থেকে বেরিয়ে ওধারে তাদের বেডরুম থেকে একটা বাদামি রঙের গোলাকার পিল এক গেলাস জলসুদ্ধ বিনয়কে দিল সুধা।–খেয়ে ফেল। দশ মিনিটের ভেতর ব্যথা কমে যাবে। দেখবি বেশ ঝরঝরে লাগছে।
ওষুধ খেয়ে গেলাসটা কিচেনের এক পাশে নামিয়ে রাখতে রাখতে বিনয় জিজ্ঞেস করল, শিশির দা আমার কাছে কী একটা দরকারে নাকি এসেছেন? তোরা কিছু জানিস?
চকিতে সুধা সুনীতির দিকে তাকায়। দুই বোনের চোখেমুখে চাপা হাসি খেলে যায়। তারপর ভীষণ ভালমানুষের মতো মুখ করে সুধা বলে ওঠে, আমরা কিছু জানি না বাবা। শিশিরদা যখন এসেছেন, তিনিই বলবেন। ততক্ষণ ধৈর্য ধরে থাক।
বিনয়ের মনে হল, সুধা-সুনীতি সব জানে। সে আর কোনও প্রশ্ন করল না। অনেকখানি অস্বস্তি নিয়ে বাইরের ঘরের দিকে চলে গেল।
.
৩৩.
বাড়ি থেকে বেরিয়ে দুখানা রিকশা ডেকে নিয়েছিল হিরণ। অলিগলির ভেতর দিয়ে পাক খেতে খেতে সে দুটো এখন খান মঞ্জিল-এর দিকে এগিয়ে চলেছে।
সামনের রিকশাটায় বসেছে হিরণ আর শিশির। পেছনেরটায় আনন্দ আর বিনয়।
শীতটা এবার কলকাতায় বেশ জাঁকিয়েই পড়েছে। এখন এগারোটার মতো বাজে। রোদে ভেসে যাচ্ছে শহর। তবু শরীরকে তপ্ত করে তোলার পক্ষে যথেষ্ট নয়। একটাই বাঁচোয়া, আজ কনকনে উথুরে বাতাসের দাপটা নেই।
রাস্তার দুধারে চেনা সব দৃশ্য। ডোবা, পানাপুকুর, টালি বা খাপরার চালে ছাওয়া বস্তি। ফাঁকা মাঠে ঢ্যাঙা তালগাছ। টালিগঞ্জের এদিকটায় প্রচুর পাখি। চড়াই, চিল, কাক, বুলবুলি, পাখি, বক। নানা ধরনের গাছও রয়েছে অজস্র। গাছগুলোর মাথায় এবং আকাশে ঝাঁকে ঝাকে পাখি উড়ছে।
সুধা যে পিলটা দিয়েছিল সেটা বেশ তেজী। গায়ের ব্যথা অনেক কম লাগছে। মাথার টিপ টিপ আর জ্বর জ্বর ভাবটাও প্রায় নেই বললেই হয়। সারা শরীরে ঘন করে চাদর জড়িয়ে আনন্দর পাশে বসে অন্যমনস্কর মতো দুপাশের বাড়িটাড়ি মাঠঘাট দেখছিল বিনয়। কিন্তু মাথায় সেই চিন্তাটাই পাক খাচ্ছে। রাজদিয়ায় থাকার সময় শিশিরের খুব কাছাকাছি কখনও যায়নি সে। যেটুকু দেখেছে, দূর থেকেই। পাঁচ দুবছর বাদে আবার দেখা হল। কিন্তু তার কাছে শিশিরের কী প্রয়োজন থাকতে পারে, কিছুতেই আঁচ করা যাচ্ছে না। খানিক আগে সুধা আর সুনীতির মুখে চাপা হাসি দেখে একটু অন্তত বোঝা গেছে, ওরা সব জানে। দিদিরা যখন জানে, তাদের স্বামীদের কি আর তা অজানা আছে?
আচমকা বিনয়ের মনে হল, আনন্দকে জিজ্ঞেস করলে ব্যাপারটা হয়তত পরিষ্কার হবে। ঘাড় ফিরিয়ে লক্ষ করল, খুব মন দিয়ে চারদিক দেখছে আনন্দ। নিচু গলায় তাকে ডাকল বিনয়।
আনন্দ মুখ ফেরায় না। যেমন দেখছিল তেমনই দেখতে দেখতে জিজ্ঞেস করল, কিছু বলবে?
তার কাছে শিশিরের কী প্রয়োজন, জানতে চাইল বিনয়।
যথাযথ উত্তর এবারও পাওয়া গেল না। ভাসা-ভাসা ভাবে আনন্দ বলল, তোমার ফিউচার প্ল্যান কী, এই নিয়ে বোধহয় শিশিরদা আলোচনা করবেন।
বিনয় বিরক্ত হল। জেনেশুনেও সবাই এড়িয়ে যাচ্ছে। সে চুপ করে রইল। পরক্ষণে ভেতরে ভেতরে চঞ্চল হয়ে ওঠে, তার ভবিষ্যৎ সম্পর্কে শিশিরের এত আগ্রহ কেন? আকাশপাতাল হাতড়েও সঠিক কারণটা খুঁজে না পেয়ে তার মন ঘোলাটে হয়ে থাকে।
রিকশা একসময় সেই গরিব মুসলমানদের বস্তিটার সামনে চলে আসে।
সেটা পেরুবার পর আনন্দ বলল, টালিগঞ্জের এদিকটায় আগে কখনও আসিনি। তবে জানি, ফর্টি-সিক্সের ডাইরেক্ট অ্যাকশন ডেতে এখান থেকে মুসলমানরা মিছিল বার করেছিল। তাদের স্লোগান ছিল, লড়কে লেঙ্গে পাকিস্তান। খুব গন্ডগোল হয়েছিল এই এরিয়ায়।
শিশিরকে বাদ দিয়ে একেবারে অন্য প্রসঙ্গে চলে এসেছে আনন্দ। বিনয় অন্যমনস্কর মতো বলল, হিরণদাও সেদিন তাই বলছিল।
শুনেছিলাম, পাকিস্তান হবার পর এখানকার মুসলমানেরা ভিটেমাটি ফেলে চলে গেছে। এখন তো দেখছি সবাই যায়নি।
ওপারের সব হিন্দুই কি চলে এসেছে?
কথাটা বুঝতে না পেরে আনন্দ বলল, মানে?
বিনয় বলে, লাখ লাখ হিন্দু যেমন চলে এসেছে তেমন যাদের উপায় নেই তারা পাকিস্তানেই থেকে গেছে। অজানা, নতুন জায়গায় গিয়ে কী খাবে, কী করবে, সেই দুশ্চিন্তা তো রয়েছে। এখানকার মুসলিমদের সম্পর্কেও একই কথা–
কিছুক্ষণ নীরবতা।
তারপর আনন্দ জিজ্ঞেস করে, হিরণদের খান মঞ্জিল এখান থেকে আর কত দূরে?
বিনয় বলল, আরও মিনিট পাঁচ-সাতেক লাগবে।
রিকশায় পাঁচ-সাত মিনিটের পথ আর কতটুকু? এমন এক জায়গায় হিরণরা বাড়ি এক্সচেঞ্জ করল যার গা ঘেঁষে কিনা মুসলিম বস্তি! আনন্দকে রীতিমতো চিন্তাগ্রস্ত দেখায়। আর কোনও সেফ জায়গায় ওরা বাড়ি পেল না?
আনন্দর দুর্ভাবনার কারণটা স্পষ্ট। সেই অবিশ্বাস। কলকাতার সবচেয়ে নিরাপদ এলাকায় বাস করেও টু নেশন থিয়োরির বিষ তার মধ্যেও ঢুকে গেছে। বিনয় বলল, যতদূর শুনেছি, এরা খুব নিরীহ মানুষ। বারি জামাকাপড়ের চেহারা দেখে বুঝতেই পারছেন ভীষণ গরিব। নিজেরাই ভয়ে ভয়ে থাকে। ওরা অন্যের ক্ষতি করবে, ভাবাই যায় না।
আনন্দ তার কথা যেন শুনতেই পেল না। বলল, যেখানে হিরণরা বাড়ি নিয়েছে তার আশেপাশে কত মুসলিম আছে?
আগে অনেক ছিল। বেশির ভাগই চলে গেছে। যারা এখনও রয়েছে, তাদের কেউ কেউ পাকিস্তানে যাবার জন্য পা বাড়িয়ে আছে। প্রপার্টি এক্সচেঞ্জ বা বিক্রি করতে যেটুকু সময় লাগে তার বেশি একদিনও থাকবে না।
একসময় খান মঞ্জিল-এর সামনে এসে পর পর দুই রিকশা থামল। সবাই নেমে পড়ে। পয়সা বার করার জন্য পকেটে হাত ঢুকিয়েছিল হিরণ। দেখতে পেয়ে গম্ভীর মুখে ধমকের সুরে শিশির বললেন, তোমার সাহস তো কম নয়। আমি সবার বড়। তুমি কি না ভাড়া দিতে চাইছ! পকেট থেকে হাত বার কর।
রিকশা পিছু ছআনা ভাড়া। দুই রিকশাওলাকে তাদের পয়সা মিটিয়ে দিয়ে শিশির খান মঞ্জিল– এর দিকে তাকালেন। হিরণকে জিজ্ঞেস করলেন, এই বাড়ি?
হিরণ আস্তে মাথা নাড়ে, হ্যাঁ
বাইরে থেকে মনে হচ্ছে বেশ শক্তপোক্ত। এক্সচেঞ্জ করে বেশ ভাল বাড়িই তো পেয়েছ।
হিরণ খুশি হল। দেশের সম্পত্তি বদলাবদলি করে সে যা পেয়েছে তাতে অন্তত ঠকতে হয়নি। যারাই দেখেছে, বাড়িটার প্রশংসা করেছে।
একটু হেসে হিরণ বলল, আসুন
খান মঞ্জিল-এর দিকে পা বাড়াতে গিয়ে চোখে পড়ল, বন্ধ গেটের সামনে একটা নিরেট চেহারার লোক দাঁড়িয়ে আছে। বয়স পঁয়তাল্লিশ থেকে পঞ্চাশের ভেতর। মাথায় কাঁচাপাকা চুলে কদমছাঁট। পরনে খাটো ধুতি, আর ছিটের ফুল শার্টের ওপর রোয়াওলা চাদর। পায়ে হাঁটু অবধি মোজা আর বেটপ ভারী বুট। বাঁ হাতে গোলাকার ঘড়ি।
কাছাকাছি যেতেই লোকটা হাতজোড় করে পিঠ ঝুঁকিয়ে সসম্ভ্রমে শিশিরের উদ্দেশে বলল, নমস্তে বড়ে সাব
শিশির মাথাটা সামান্য হেলিয়ে বললেন, ও, তুমি এসে গেছ।
লোকটা বেশ বিনয়ী। বলল, হাঁ সাব। আপনি হুকুম করেছেন। আসব না?
কতক্ষণ দাঁড়িয়ে আছ?
জ্যাদা টেইম নেহী। হোগা পন্দ্র বিশ মিনট।
কথাবার্তার ধরনে বোঝা গেল, এই লোকটাই রাজমিস্তিরিদের হেড বংশী সিং। সে ছাড়া আর কে-ই বা হতে পারে? এইসময় তারই তো খান মঞ্জিল-এর সামনে অপেক্ষা করার কথা।
বংশীর সঙ্গে হিরণদের আলাপ করিয়ে দিলেন শিশির। পিঠ নুইয়ে সবাইকে নমস্তে জানায় সে।
হিরণ বাড়ির চাবি নিয়ে এসেছিল। গেটের ঢাউস তালা যখন সে খুলছে সেই সময় বিনয়ের। চোখ চলে যায় খানিক দূরে মধুসূদন ভট্টাচার্যের বাড়িটার দিকে। মধুসূদন সেদিনই বলে রেখেছিলেন, খান মঞ্জিল-এ যখনই বিনয়রা আসবে, একবার যেন তার সঙ্গে দেখা করে যায়।
একটু ভাল করে লক্ষ করতেই বিনয়ের মনে হল, মধুসূদনদের বাড়িটা আশ্চর্য রকমের নিঝুম। এ-ধার থেকে যেটুকু চোখে পড়ছে–সব দরজা জানালা বন্ধ।
কী জানি কেন, নিজের কাছে তার স্পষ্ট ব্যাখ্যা নেই বাড়িটা যেন বিনয়ের শিরায়ু ধরে টানতে লাগল। হিরণ গেটের তালা খুলে ফেলেছিল। বিনয় তাদের বলে, আপনারা ভেতরে যান। আমি একটু পরে আসছি।
হিরণ মোটামুটি আঁচ করে নিয়েছিল। জিজ্ঞেস করল, মধুসূদনবাবুর বাড়ি যাবে নাকি?
হ্যাঁ। এদিক যখন আসাই হল, একবার যাই—
ঠিক আছে। বেশি দেরি কোরো না।
না না, দেখা করেই চলে আসব।
ওঁকে বোলো, আমি আজ আর যেতে পারব না। বংশী সিংকে ঘুরিয়ে ঘুরিয়ে বাড়ি দেখাতে অনেকটা সময় লেগে যাবে। এরপর যেদিন আসব, নিশ্চয়ই দেখা করব।
আচ্ছা
শিশির এবং আনন্দ, দুজনেই জিজ্ঞেস করল, মধুসূদনবাবু কে?
হিরণ জানিয়ে দেয়, তাদের মতোই বাড়ি এক্সচেঞ্জ করে পাকিস্তান থেকে এ-পাড়ায় চলে এসেছেন মধুসূদন। খান মঞ্জিল মেরামত হয়ে গেলে তারা যখন পাকাপাকি ভাবে উঠে আসবে, মধুসূদনবাবুরা হবেন তাদের প্রতিবেশী। পাকিস্তানে থাকতে ওঁদের পরিবারে যে চরম বিপর্যয় ঘটে গেছে, নিচু গলায় তা জানাতে জানাতে হিরণ আনন্দ এবং শিশিরকে সঙ্গে করে খান মঞ্জিল-এর কমপাউন্ডে ঢুকে পড়ে। তাদের পিছু পিছু যায় বংশী সিং।
এদিকে বিনয় সোজা চলে আসে মধুসূদনদের বাড়ির সামনে। গেট খোলা রয়েছে। সেদিন এখানে দাঁড়িয়ে ছিলেন মধুসূদন। আজ কারওকেই দেখা যাচ্ছে না।
কী ভেবে দুপাশের এবং রাস্তার উলটো দিকের বাড়িগুলোর দিকে তাকায় বিনয়। ওই সব বাড়ির জানালায় কিছু মুখ চোখে পড়ে। নানা বয়সের মহিলাই বেশি। কিছু পুরুষও রয়েছে। সকলেই কেমন যেন বিহূল। কোনও কারণে মানসিক দিক থেকে ভীষণভাবে ঝাঁকুনি খেলে যেমন হয়, অবিকল সেইরকম চেহারা।
বোঝা যাচ্ছে, মধুসূদনদের বাড়িতে কিছু একটা ঘটেছে। মারাত্মক কোনও ঘটনা। কী সেটা? চকিতে বিনয় একবার ভাবল, ফিরেই যায়। পর মুহূর্তে ঠিক করে ফেলে, বাড়ির গেট পর্যন্ত এসে দেখা করে না-যাওয়াটা বিশ্রী ব্যাপার। অনুচিতও। তাছাড়া, কৌতূহলের চেয়ে তীব্রভাবে যেটা তাকে ঠেসে ধরতে শুরু করেছে তা হল উৎকণ্ঠা। ভেতর থেকে অদৃশ্য কেউ জানান দিয়ে যাচ্ছে, মধুসূদনরা নিশ্চয়ই কোনও বিপদে পড়েছেন।
গেটের একটা পাল্লা আধাআধি খোলা ছিল। সেটা ঠেলে ভেতরে ঢুকে পড়ল বিনয়। কপা এগুলেই বাড়ির সদর দরজা। সেটা অবশ্য বন্ধ। সেখানে এসে সে ডাকতে লাগল, মধুসূদনবাবু মধুসূদনবাবু
অনেকক্ষণ ডাকাডাকির পর মধুসূদনই দরজা খুলে দিলেন। ভাঙা ভাঙা, ঝাপসা গলায় বললেন, ও, আপনি!
মধুসূদনের দিকে তাকিয়ে চমকে উঠল বিনয়। কয়েকদিন আগেও তাকে দেখে গেছে। তখনও যে খুব একটা সুস্থ, প্রাণবন্ত মনে হয়েছিল তা নয়। বিমর্ষ মুখ। বোঝা যাচ্ছিল, কী এক যন্ত্রণায় সারাক্ষণ কষ্ট পাচ্ছেন। তার কারণও পরে জানা গেছে। কিন্তু সেই মানুষটাকে আজ চেনাই যায় না। ফর্সা রং পুড়ে ছাইবর্ণ। গর্তে ঢুকে যাওয়া চোখের কোলে পুরু কালির ছোপ। গাল বসে গেছে। মুখময় কঁচাপাকা দাড়ি। চুল উষ্কখুষ্ক। চোখ দুটো এত লাল, মনে হয় রক্ত জমাট বেঁধে আছে। পরনে ময়লা ধুতি জামা চাদর।
মাত্র কটা দিনে একটা মানুষ ভেঙেচুরে এতটা তছনছ হয়ে যাবে, কে ভাবতে পেরেছিল! হঠাৎ দেখা গেল, মধুসূদনের পেছন থেকে উঁকি দিচ্ছে তার ছেলে মন্টু। ফুটফুটে কিশোরটিও ঠিক স্বাভাবিক নেই। ভীষণ আতঙ্কগ্রস্ত। চোখে মুখে নিদারুণ ভয়ের ছাপ।
মধুসূদনের সঙ্গে কোনও সম্পর্ক নেই। সে-রকম কোনও ঘনিষ্ঠতাও হয়নি। এর আগে একবারই মাত্র দেখা হয়েছে। তবু তাঁকে এবং মন্টুকে আজ দেখতে দেখতে উদ্বেগে বুকের ভেতরটা ভরে যাচ্ছে বিনয়ের। সে বলল,  খান মঞ্জিল-এ এসেছিলাম। ভাবলাম আপনার সঙ্গে দেখা করে যাই। কিন্তু এ কী চেহারা হয়েছে আপনাদের।
তক্ষুনি উত্তর দিলেন না মধুসূদন। কিছুক্ষণ পর উদ্ভ্রান্তের মতো বললেন, আমাদের সর্বনাশ হয়ে গেছে। কীভাবে যে বেঁচে আছি, নিজেরাই জানি না। এর চেয়ে মরে যাওয়াই ভাল
উৎকণ্ঠা বহুগুণ বেড়ে যায় বিনয়ের। কোনও রকমে সে বলে, কী হয়েছে?
এক মুহূর্ত কী ভেবে মধুসূদন বললেন, ভেতরে এস, সব বলছি।
সদর দরজা দিয়ে ঢুকে একটু এগুলেই বসবার ঘর। মধুসূদন বিনয়কে সেখানে নিয়ে এলেন। মন্টুও সঙ্গে সঙ্গে এসেছে। আগের দিনও বিনয়দের এই ঘরেই এনে বসানো হয়েছিল।
বিনয়ের মনে পড়ে গেল, সেদিন এখানে আসার কিছুক্ষণ পর মধুসূদনের স্ত্রীর বুকফাটা বিলাপ কানে এসেছিল। লহমায় তার স্নায়ুমণ্ডলী সজাগ হয়ে যায়। কিন্তু না, বাড়ির ভেতর দিকে অপার নৈঃশব্দ্য।
মধুসূদন বললেন, বোসো- বিনয় বসার পর তিনিও বসে পড়লেন। তারপর দুহাতে মুখ ঢেকে মুহ্যমানের মতো বসেই থাকেন।
তার দিকে তাকিয়ে থাকে বিনয়।
একসময় মধুসূদন ভাঙাচোরা গলায় জড়িয়ে জড়িয়ে বলে ওঠেন, পরশু রাতে আমার স্ত্রী গলায় দড়ি দিয়েছিল।
হৃৎপিন্ডে শানানো একটা ফলা আমূল ঢুকে যায় বিনয়ের। গলা চিরে তীব্র, কাতর চিৎকার বেরিয়ে এল তার, কেন?
ভেঙেপড়া, বিধ্বস্ত মধুসূদন ধীরে ধীরে মুখ থেকে হাত সরিয়ে বলতে লাগলেন, তুমি তো আমাদের ফ্যামিলির সব কথাই শুনেছ। প্রাণ নিয়ে আমরা তিনজন ইন্ডিয়ায় পালিয়ে আসতে পেরেছিলাম ঠিকই কিন্তু আমার মেয়ে দীপালিকে আনতে পারিনি।
এ-সব নতুন কিছু নয়। আগের দিনই শুনে গিয়েছিল বিনয়। তবু মধুসূদন যখন আবার বলছেন, বলুন। সে চুপ করে থাকে।
মধুসূদন থামেননি, তোমাকে সেদিনই বলেছি, আমরা মনে-প্রাণে চেয়েছি, দীপালির মরণ হোক। যে হারিয়ে গেছে, চিরকালের মতো হারিয়ে যাক। কিন্তু পরশু দিন যে-খবর পেলাম তাতে মনে হল, মাথার ওপর আকাশ ভেঙে পড়েছে। বুক ফেটে যাচ্ছিল। সে যে কী নরক যন্ত্রণা, বলে বোঝাতে পারব না।
কী খবর এসেছে, এখনও জানাননি মধুসূদন ভট্টাচার্য। তবে সেটা যে নিদারুণ কিছু, আঁচ করা যাচ্ছিল। শোনার জন্য রুদ্ধশ্বাসে অপেক্ষা করতে থাকে বিনয়।
মধুসূদন বলতে লাগলেন, পরশু দুপুরে আমাদের কুমিল্লারই একটা লোক, তার নাম নবদ্বীপ সাহা, এক মোক্তারের মুহুরি ছিল সে হঠাৎ এসে হাজির। আমরা দেশ ছেড়ে চলে আসার অনেক পরে ওরা ইন্ডিয়ায় এসেছে। আমরা তবু বাড়ি এক্সচেঞ্জ করতে পেরেছি, হুন্ডি করে কিছু টাকাও এনেছি। নবদ্বীপ একটা সিকি পয়সাও আনতে পারেনি। বউ ছেলে মেয়ে নিয়ে এক কাপড়ে চলে আসতে হয়েছিল। এপারে পৌঁছবার পর ওদের তোলা হয়েছে নিউ আলিপুরের এক রিফিউজি। ক্যাম্পে। কীভাবে আমাদের ঠিকানা জোগাড় করেছে, জিজ্ঞেস করিনি। খবরটা তার কাছেই পাওয়া গেল। কী বলল জানো?
কী?
নবদ্বীপের মুখে যা শুনেছিলেন তাই বলতে লাগলেন মধুসূদন। কুমিল্লায় সেই ভয়ঙ্কর রাতে শোভান এবং তার দলবল তাদের বাড়ি হানা দিয়েছিল এবং দীপালির মুখ বেঁধে জোর করে তুলে নিয়ে যায়। ওরা তাকে দশ মাইল দূরে এক নদীর চরে আটকে রাখে।
এদিকে ইন্ডিয়া এবং পূর্ব ও পশ্চিম পাকিস্তানে, সীমান্তের দুধারেই রেসকিউ কমিটি গড়া হয়েছিল। তাদের কাজ হল পুলিশের সাহায্য নিয়ে নিখোঁজ মেয়েদের খুঁজে বার করে রেড ক্রসের হাতে তুলে দেওয়া। রেড ক্রস চেষ্টা করবে এই লাঞ্ছিত মেয়েদের মা-বাবা বা অন্য অভিভাবকদের কাছে পৌঁছে দিতে।
শুনতে শুনতে লাহোরের নীলমের কথা মনে পড়ে যায় বিনয়ের। সে নীরবে বসে থাকে।
মধুসূদন বলতে লাগলেন, ভারত-পাকিস্তানের অন্য সব জায়গার মতো কুমিল্লায় তাদের সেই শহরেও রেসকিউর কাজ শুরু হয়েছিল। তার দায়িত্বে ছিলেন এস ডি ও রফিকুল ইসলাম। লুটপাট, খুন জখম, হিন্দুদের হুমকি দিয়ে দেশ থেকে তাড়ানোর ঘটনাগুলো তিনি মেনে নিতে পারছিলেন না। বিশেষ করে নারীহরণ, ধর্ষণ–এ-সব তাকে ভীষণ কষ্ট দিচ্ছিল। ওই শহরের যে মেয়েরা লুট হয়ে গেছে তাদের কীভাবে উদ্ধার করা যায়, এটাই ছিল তার সর্বক্ষণের চিন্তা। চান নেই, খাওয়া নেই, সশস্ত্র ফোর্স নিয়ে সারা শহরের প্রতিটি বাড়িতে তো বটেই, কাছাকাছি নদীতেও হানা দিয়ে সন্দেহজনক নৌকো দেখলেই তল্লাশি চালিয়েছেন। অনেক ধর্ষিত মেয়েকে উদ্ধারও করেছেন। কিন্তু দীপালিকে কোথাও পাওয়া যাচ্ছিল না। শেষ পর্যন্ত নদীর চরে তার সন্ধান মিলল। সেখান থেকে তাকে নিয়ে এসে রফিকুল নিজে সঙ্গে করে ঢাকায় গিয়েছিলেন। ইচ্ছা, রেড ক্রসের দপ্তরে পৌঁছে দেওয়া। তারা দীপালিকে কলকাতায় পাঠিয়ে দেবে।
মধুসূদন বললেন, রেড ক্রসের অফিসে গিয়ে বেঁকে বসল দীপালি। সে কলকাতায় আমাদের কাছে ফিরতে রাজি নয়।
বিনয় চমকে ওঠে, কেন?
বিশ্বব্রহ্মাণ্ডের যাবতীয় বিষাদ মধুসূদনের মুখে ঘন হতে থাকে। বিনয়ের প্রশ্নের উত্তর না দিয়ে বললেন, আসবে না শুনে প্রথমটা আমার বুক ভেঙে গিয়েছিল। পরে ভেবে দেখলাম ঠিকই করেছে। যে-মেয়েকে দিনের পর দিন চরে আটকে রাখা হয়েছিল, যার চরম সর্বনাশ ঘটে গেছে, সে ফিরে  এলে আমাদের কী হাল হতো চিন্তা করতে পারবে না। আত্মীয়স্বজন থেকে শুরু করে চেনাজানা কেউ ঘেন্নায় আমাদের ছায়া মাড়াত না, হঠাৎ দেখা হলে গায়ে থুতু দিত।
অবিকল আর-এক ঝিনুক। বিনয়ের বুকের ভেতরটা অসহ্য ক্লেশে উথালপাতাল হয়ে যেতে থাকে। ঝিনুকের পরিণতি কী হয়েছে, জানা নেই। বেঁচে আছে, না মরে ঝরে গেছে, কে বলবে।
কিছুক্ষণ নিঝুম বসে রইলেন মধুসূদন। তারপর ফের শুরু করেন। শুধু ইন্ডিয়ায় মা-বাবার কাছেই না, ধর্ষিত মেয়েদের জন্য যে উদ্ধারাশ্রম খোলা হয়েছিল সেখানেও দীপালিকে পাঠানো গেল না।
একটি হিন্দু মেয়ের জন্য যথেষ্ট করেছেন রফিকুল ইসলাম। প্রচণ্ড ঝুঁকি নিয়ে জবরদস্ত মুসলিম লিগের নেতার ছেলের মুঠো থেকে তাকে উদ্ধার করে এনেছেন। যে-দায়িত্ব দেওয়া হয়েছিল সেটা নিখুঁতভাবে পালন করা হয়েছে। দীপালির ব্যাপারে পুরোপুরি হাত ধুয়ে ফেলতে পারতেন রফিকুল, কিন্তু উভ্রান্ত, আতঙ্কগ্রস্ত মেয়েটিকে রাস্তায় ফেলে রেখে চলে যেতে পারেননি।
রফিকুলের মা-বাবা কেউ বেঁচে নেই। একমাত্র আপা অর্থাৎ দিদি থাকেন ঢাকায়। ভগ্নীপতি একটা বিদেশি কোম্পানিতে বিরাট অফিসার। নিরুপায় রফিকুল দীপালিকে তার দিদির বাড়িতে নিয়ে তুলেছিলেন। রফিকুলের দিদির নাম আফরোজা। ভগ্নীপতি হলেন হাফিজুর রহমান। তারা অসীম মমতায় দীপালিকে কাছে টেনে নিয়েছিলেন। কিন্তু কোনও সম্পর্ক নেই, ধর্ম আলাদা, এমন এক অনাত্মীয় তরুণী তো অনন্ত কাল কারও বাড়িতে থাকতে পারে না। ভদ্র, শিক্ষিত পরিবারের মেয়ে। তাকে দাসী বাঁদি করে রাখা যায় না। সে আবার নিজের মা-বাবার কাছে ফিরে যেতে রাজি নয়। দীপালিকে নিয়ে বড় ধরনের সংকট না হলেও ক্রমশ আফরোজা আর হাফিজুরের দুশ্চিন্তা শুরু হয়েছিল। একটি লাঞ্ছিত ব্রাহ্মণ তরুণী কী পরিচয়ে তাদের কাছে থাকবে, তার ভবিষ্যৎই বা কী, ভেবে ভেবে তারা কূল-কিনারা পাচ্ছিলেন না। মেয়েটাকে নিয়ে কী করতে চান, আত্মীয়পরিজন বন্ধুবান্ধবের কাছ থেকে এমন প্রশ্ন শুনতে হচ্ছিল অনবরত। এদিকে রফিকুল তো বোন-ভগ্নীপতির হাতে দীপালিকে সঁপে দিয়ে কুমিল্লার সেই শহরে ফিরে গিয়েছিলেন। কিন্তু মেয়েটাকে মুহূর্তের জন্যও ভুলতে পারেননি। ফি শনিবার তিনি দিদির বাড়িতে তার খোঁজখবর নিতে আসতেন। প্রথম দিকে ছিল শুধুই করুণা। শুধুই সহানুভূতি। তারপর কবে অসহায় মেয়েটিকে ভালবেসে ফেলেছিলেন, নিজেও টের পাননি। ধর্ষণের গ্লানি নিয়ে এই পৃথিবীতে দীপালি বাকি জীবন কাটিয়ে দিক, এটা ভাবতেও তার ভীষণ কষ্ট হতো। একদিন সরাসরি বলেছিলেন, দীপালি ব্রাহ্মণ কন্যা আর তিনি মুসলমান। যদি সংস্কার কাটিয়ে সে তাকে বিয়ে করতে চায়, রফিকুলের কাছে সেটা হবে বিরাট একটা পাওয়া। আসলে দীপালি সম্মানজনকভাবে মাথা উঁচু করে বেঁচে থাকুক, সেটাই ছিল একান্তভাবে রফিকুলের কাম্য।
প্রথমটা হকচকিয়ে গিয়েছিল দীপালি। রফিকুল তার কাছে পরমাশ্চর্য এক দেবদূত। তার ত্রাণকর্তা। চর থেকে উদ্ধার করে না নিয়ে এলে অন্ধকার এক নরকে তাকে পচে গলে মরে যেতে হতো। তবু নিজের মধ্যে কোথাও একটা বাধা ছিল। যার রক্তে আবহমান কালের বিশুদ্ধ ব্রাহ্মণের রক্ত বয়ে চলেছে তার পক্ষে একটি মুসলমানকে বিয়ে করায় মন সায় দেয়নি। পরক্ষণেই দীপালি ভেবেছে, সে তো একেবারে খাদের প্রান্তে গিয়ে ঠেকেছে। বাবা-মা তাকে বাড়িতে ঢুকতে দেবে না। পৃথিবীর একদিকের সব দরজা চিরকালের মতো তার কাছে বন্ধ হয়ে গেছে। একটা পথই তখন তার সামনে খোলা। রফিকুলের সঙ্গে বিয়ে। তবু আরও একটা দ্বিধা ভেতর থেকে মাথাচাড়া দিয়ে উঠেছিল। তার দেহ নিপাপ নেই। সারা শরীরে জগতের সবটুকু কালি আর দুর্গন্ধ মাখানো রয়েছে।
দুহাতে মুখ ঢেকে দীপালি বলেছিল, আমি একেবারে নষ্ট হয়ে গেছি। এই অবস্থায়
রফিকুল সদয় সুরে বলেছিলেন, ওটা এক দুর্ঘটনা। ভুলে যেতে চেষ্টা কর।
এরপর বিয়েটা হয়ে গিয়েছিল। রফিকুলের দিদি এবং ভগ্নীপতি পরম উদারতায় দীপালিকে গ্রহণ করেছিলেন।
বিয়ের পর কুমিল্লার সেই শহরে দীপালিকে নিয়ে যাননি রফিকুল। তখনও সেখানে অনেক হিন্দু ছিল। তারা দেশ ছেড়ে ইন্ডিয়ায় চলে যায়নি। সকলেই দীপালির চেনাজানা। ওদের সঙ্গে দেখা হলে সে স্বস্তি বোধ করত না।
কিন্তু রফিকুল স্ত্রীকে ছেড়ে কুমিল্লায় থাকতে চাইছিলেন না। ঢাকায় অ্যাডমিনিস্ট্রেশনের উঁচু মহলে ধরাধরি করে ময়মনসিংয়ে বদলি হয়ে গিয়েছিলেন। ……..
নবদ্বীপ সাহার মুখে যা শুনেছিলেন, সবিস্তার সব জানিয়ে নতমুখে বসে রইলেন মধুসূদন। মাথাটা। ভেঙে বুকের ওপর ঝুলে পড়ল। তারই মধ্যে গোঙানির মতো আওয়াজ করে বলতে লাগলেন, খবরটা শোনার সঙ্গে সঙ্গে আমার স্ত্রী কমলা অজ্ঞান হয়ে যায়। কিছুক্ষণ পর জ্ঞান ফেরে, তক্ষুনি আবার মূৰ্ছ। যেটুকু সময় হুশ থাকে শুধু কান্না আর কান্না। আমাদের সংসারে যেন বজ্রপাত ঘটে গেল। পরশু থেকে কীভাবে সময় কাটছে, আমরাই শুধু জানি। কাল রাত্তিরে কখন যে বিছানা থেকে উঠে গিয়ে কমলা বাথরুমে গলায় শাড়ির ফাঁস লাগিয়েছিল, আমি টের পাইনি। মন্টু কিছু একটা শব্দ শুনে দৌড়ে গিয়ে ওর মাকে সিলিংয়ের বরগা থেকে ঝুলতে দেখে চিৎকার করে ওঠে। আমিও ছুটে যাই। ধরাধরি করে ওর মাকে নামাই। পাড়ার লোকজনকে ডেকে লেকের ধারের হাসপাতালে নিয়ে যাই।
মধুসূদনের স্ত্রী এখনও যে বেঁচে আছেন সেটা মন্টুকে দেখে বোঝা যাচ্ছে। মারা গেলে ওর পরনে থাকত গুরুদশার সাজ। নতুন কোরা ধুতি-চাদর। গলায় ঝুলত লোহার কাঠি। জোরে শ্বাস টেনে বিনয় ভয়ে ভয়ে জিজ্ঞেস করে, উনি এখন কেমন আছেন?
মধুসূদন গভীর হতাশায় জোরে জোরে মাথা নাড়েন, জ্ঞান ফেরেনি। যেভাবে গলায় ফাঁস আটকেছিল তাতে ডাক্তার খুব একটা ভরসা দিচ্ছেন না। তারপর মুখ তুলে কপালে আঙুল ঠেকিয়ে বলেন, সবই অদৃষ্ট।
বিনয় কী বলবে, ভেবে পেল না।
মধুসূদন এবার বলেন, মেয়েটা নিখোঁজ হয়ে গিয়েছিল, তার কোনও খোঁজ পাচ্ছিলাম না– ধীরে ধীরে তা একরকম সয়ে যেত। ভাবতাম মরে গেছে। কিন্তু নবদ্বীপ এসে সমস্ত ওলটপালট করে দিল। একটু থেমে ফের শুরু করলেন, আমরা নিষ্ঠাবান ব্রাহ্মণ। মেয়েটা যা করেছে, আমাদের চোদ্দ পুরুষের সব পুণ্য নষ্ট হয়ে গেল। মরার পর নরকেও আমাদের জায়গা হবে না। যন্ত্রণায়, পাপবোধে, কষ্টে তার কণ্ঠস্বর বুজে আসে।
দীপালিকে জোর করে শোভানরা ধরে নিয়ে নদীর চরে আটকে রেখেছিল। সে ধর্ষিত। তার চরম সর্বনাশ ঘটে গেছে। এজন্য মধুসূদনের কষ্টের অবধি ছিল না। মেয়ের চূড়ান্ত লাঞ্ছনা, চিরকালের মতো তাকে হারানোর শোক সহ্য করতে পারেননি কমলা। তিনি প্রায় উন্মাদ হয়ে গিয়েছিলেন।
সংসারের ভিত ধসে পড়েছে। তবু তারই মধ্যে ইন্ডিয়ায় এসে মধুসূদন খানিকটা সামলে উঠে নতুন করে বাঁচার চেষ্টা করছিলেন। কিন্তু পরশু নবদ্বীপ সাহার মুখে দীপালির খবরটা শোনার পর ফের সমস্ত কিছু তছনছ হয়ে গেছে।
তাদের ব্রাহ্মণ পরিবারের মেয়ে মুসলমানকে বিয়ে করেছে। এমন মহাপাতক সৌরলোকে আর কখনও বুঝি হয়নি। বিশুদ্ধ ভট্টাচার্য বংশের মর্যাদা, গৌরব, পবিত্রতা–সব কিছু ধূলিসাৎ। এর চেয়ে বড় শোক, বড় আঘাত, বড় মনস্তাপের ঘটনা তাদের বংশের ইতিহাসে আর কখনও ঘটেনি।
মধুসূদনের বিলাপ চলতেই থাকে। হঠাৎ বিনয়ের মনে পড়ল, অনেকক্ষণ এ-বাড়িতে এসেছে সে। ওদিকে নিশ্চয়ই বংশী সিংকে ঘুরিয়ে ঘুরিয়ে খান মঞ্জিল দেখানো শেষ করে হিরণরা তার জন্য অপেক্ষা করছে।
বিনয় বিষাদ-মাখানো সুরে বলল, আমাকে এবার উঠতে হবে। জরুরি একটা কাজ আছে। আজ। যাই– হিরণরা যে খান মঞ্জিল-এ এসেছে, সেটা আর জানালো না।
আস্তে মাথা হেলিয়ে দেন মধুসূদন, আচ্ছা—
পরে এসে মন্টুর মায়ের খবর নিয়ে যাব।
মধুসূদন উত্তর দিলেন না। উঠে দাঁড়ালেনও না। যেমন বসে ছিলেন তেমনি বসে রইলেন। মুহ্যমান। শোকে, গ্লানিতে জর্জরিত।
.
৩৪.
বাড়ির বাইরে এসে আচ্ছন্নের মতো হাঁটছিল বিনয়। পরশু গলায় ফাঁস লাগাবার পর এখনও জ্ঞান ফেরেনি কমলার। ফিরবে কি না, ডাক্তার তেমন কোনও ভরসা দেননি। শেষ পর্যন্ত যদি বেঁচেও যান, ফের যে আত্মহত্যার চেষ্টা করবেন না, কে বলতে পারে? মেয়ের জন্য পিতৃকুল এবং শশুরকুলের যাবতীয় সুকৃতি আর পুণ্য ধ্বংস হয়ে গেছে, এটা কি তিনি কোনও দিন ভুলতে পারবেন? মধুসূদনের কথা যত ভাবে, প্রবল পাষাণভার যেন বিনয়ের মাথায় চেপে বসতে থাকে।
খান মঞ্জিল-এ এসে একতলা দোতলা বা তেতলায় কোথাও হিরণদের দেখা পাওয়া গেল না। তবে ছাদ থেকে ওদের গলা ভেসে আসছিল। বিনয় সোজা সেখানে চলে এল।
হিরণরা বংশী সিংকে ভাঙা কার্নিস আর ছাদের ফাটল-ধরা, ছালচামড়া-ওঠা জায়গাগুলো দেখাচ্ছে। বহুকাল মেরামত না করায় কোথাও কোথাও বট-অশ্বখের চারা গজিয়েছে।
শিশির বুঝিয়ে দিচ্ছিলেন, সারা বাড়িটা দেখেছ। ছাদের হালও দেখলে। গাছগুলো শেকড়সুদ্ধ উপড়ে ফেলে সারাই করবে।
বংশীর হাতে একটা মাঝারি নোটবই আর পেন্সিল রয়েছে। কী সব লিখতে লিখতে সে বলল, ও তো করতেই হবে।
রেন-ওয়াটার পাইপগুলো ঝাঁঝরা হয়ে গেছে। সেগুলো পালটাতে হবে।
হ্যাঁ।
হঠাৎ হিরণের যেন মনে পড়ে গেছে, এমনভাবে বলল, একতলার রান্নাঘরটা ভেঙে নতুন করে করতে হবে কিন্তু
বংশী ঘাড় কাত করে, ঠিক হ্যায়।
ছাদে একটা বড় ঠাকুর-ঘর হবে।
হয়ে যাবে।
এবার শিশির বললেন, কী কী করতে হবে, মোটামুটি জেনে নিলে। কত ইট সিমেন্ট বালি টালি লাগবে, তোমাদের মজুরি কীরকম পড়বে, তার একটা এস্টিমেট করে দিও।
বংশী ঝড়ের গতিতে লিখে যাচ্ছিল। বলল, ঠিক হ্যায় বড়ে সাব
তা হলে এখন ফেরা যাক।
বিনয় ছাদে ওঠার পর সবার পেছনে দাঁড়িয়ে ছিল। বাড়ি মেরামতের খুঁটিনাটি নিয়ে হিরণরা এমনই মগ্ন ছিল যে তার আসাটা কেউ লক্ষ করেনি। ছাদ থেকে নামার জন্য ঘুরে সিঁড়ির দিকে পা বাড়াতে যাবে, তখনই ওরা বিনয়কে দেখতে পেল।
আনন্দ বলল, কী আশ্চর্য, বলে গেলে তাড়াতাড়ি ফিরে আসবে। এই তোমার তাড়াতাড়ি! হাতের ঘড়িটা দেখে বলতে লাগল, পাক্কা একটি ঘন্টা পার করে এলে।
বিনয় বিব্রত বোধ করে, যেখানে গিয়েছিলাম, কথায় কথায় দেরি হয় গেল।
শিশির বললেন, তোমার জন্যে ওয়েট করে করে শেষ পর্যন্ত আমরা তিনজনে বংশীকে বাড়িটা দেখিয়ে কী করতে হবে, বুঝিয়ে দিলাম। তুমি হয়তো সবটা শোননি। পরে শুনে নিও। তখন যদি মনে হয়, আরও কিছু অ্যাডিশান বা চেঞ্জটেঞ্জ করতে হবে, বোলো। বংশী করে দেবে।
হিরণের হঠাৎ খেয়াল হল, তাড়াহুড়ো করা ঠিক হবে না। এত বড় একটা মেরামতি, তার সঙ্গে দুএকটা নতুন ঘর বানানো, সব মিলিয়ে প্রচুর খরচের ব্যাপার। যা করার একবারেই করতে হবে। পছন্দ হল না বলে ভেঙে নতুন করে কর, এত টাকা কোথায় পাবে সে? বলল, এক কাজ করা যাক, নেক্সট ছুটির দিনে বংশী সিংকে আমাদের বাসায় ডেকে বিনু আর আমি ওর সঙ্গে বসব। দাদু আর সুধাও থাকবে। যা যা করার কথা এখন ওকে বলা হল, তার সঙ্গে আরও যদি কিছু করতে হয়, বাড়ির সবাই মিলে ভেবে চিন্তে সেদিন জানিয়ে দেব।
শিশিরও সায় দিলেন, সেটাই ভাল। দ্বারিক জেঠু আর সুধা তো আজ আসতেই পারল না। বিনুও কোথায় গিয়ে আটকে রইল। সকলে একসঙ্গে থাকলে আজই সব ঠিক হয়ে যেত। বংশীকে বললেন, এর মধ্যে তাহলে আর এস্টিমেটটা কোরো না। হিরণদের সঙ্গে বসে ভাল করে সমস্তটা বুঝে নিও। কাজে হাত দিতে না হয় কদিন দেরি হবে।
বংশী বলল, ঠিক হ্যায় বড়েসাব।
এদিকে ভীষণ অবাক হয়ে গেছে বিনয়। দেশের বিষয় আশয়ের সঙ্গে এক্সচেঞ্জ করে হিরণরা খান মঞ্জিল-এর মতো বিরাট একখানা বাড়ি পেয়েছে। এ-বাড়ির পুরোটার মালিক ওরাই। বিনয়ের তাতে ছিটেফোঁটা অংশও নেই। তবু মেরামতের সময় কতটা অদলবদল করা হবে, নতুন কখানা ঘর তোলা দরকার, এ নিয়ে শিশির এবং হিরণ কেন যে তার মতামতকে গুরুত্ব দিচ্ছে, কিছুতেই তা মাথায় ঢুকছে না বিনয়ের। সে শুধু ওদের কথা শুনেই গেল, কোনও উত্তর দিল না।
ছাদ থেকে সিঁড়ি দিয়ে সবাই নামতে শুরু করেছিল। দোতলায় এসে আচমকা কী ভেবে হিরণ বিনয়কে বলল, একটু দাঁড়াও। তোমাকে একটা জিনিস দেখাব। অন্যদের বলল, আপনারা নিচে চলে যান। আমরা এক্ষুনি আসছি।
আনন্দ, শিশির আর বংশী নামতে লাগল। হিরণ বাঁ পাশের রেলিং-লাগানো চওড়া বারান্দা দিয়ে বিনয়কে সঙ্গে করে এগিয়ে গেল।
খান মঞ্জিল-এ আগেও দুবার এসেছে বিনয়। এ-বাড়ির প্রতিটি ঘর, প্রতিটি বারান্দা, প্রতিটি সিঁড়ির ধাপ তার চেনা। তবু কী দেখাতে চায় হিরণ? বিস্ময় বাড়ছিল বিনয়ের। সে জিজ্ঞেস করে, কোথায় নিয়ে যাচ্ছেন?
হিরণ বলল, আরে চলই না। নিজের চোখে সব দেখতে পাবে।
বিনয় আর কোনও প্রশ্ন করে না। একটু পরে কোণের দিকের একটা ঘরে চলে আসে তারা। চৌকো ধরনের প্রশস্ত ঘর। কম করে পঁচিশ ফিট বাই কুড়ি ফিট। দুধারের দেওয়ালে দুজোড়া করে বড় বড় জানালা। গরাদের বাইরে খড়খড়ি, ভেতরে রঙিন কাঁচের পান্না। জানালাগুলো বন্ধ ছিল। ক্ষিপ্র হাতে খুলে দিল হিরণ। লহমায় সারা ঘর রোদে ভরে গেল।
সোজাসুজি যে জোড়া জানালাটা রয়েছে হিরণ বিনয়কে সেখানে নিয়ে এল। সামনের দিকে মেন রাস্তা। বেশ লোজন দেখা যাচ্ছে। ঢিমে চালে কটা সাইকেল রিকশা চলেছে। একটা ঘোড়ার গাড়ি খট খট আওয়াজে শীতের অলস দুপুরটাকে ঝাঁকুনি দিতে দিতে দূরে ট্রাম রাস্তার দিকে ছুটে গেল।
বাড়ির সামনের অংশ আর বাঁ পাশটা দেখাতে দেখাতে হিরণ বুঝিয়ে দিল কোন দিকটা পুব আর কোনটা দক্ষিণ। বলল, ইস্ট আর সাউথ খোলা থাকায় এই ঘরে কোনওদিন আলো-হাওয়ার অভাব হবে না। তোমার ছোটদির ইচ্ছে, এই ঘরটায় তুমি থাকবে। তেতলায় ঠিক ওপরের ঘরটা আমার আর সুধার। এ-বাড়িতে এই ঘর দুটোই বেস্ট।
এখানে টেনে আনার উদ্দেশ্যটা এতক্ষণে পরিষ্কার হয়ে যায়। কী ভেবেছে হিরণরা, বাকি জীবন বিনয় তাদের কাছে কাটিয়ে দেবে? বোঝাই যাচ্ছে, সুধারা তাকে সহস্র পাকে জড়িয়ে রাখার পরিকল্পনা করেছে। কিন্তু বিনয়ের মধ্যে একটি স্বাধীন মানুষ রয়েছে, যার আত্মসম্মানবোধ প্রখর। সে ঠিকই করে রেখেছে, অফিসে প্রথম মাসের মাইনেটা পেলেই সুধাদের বাড়ি থেকে চলে যাবে। বোনের শ্বশুরবাড়িতে চিরকাল পড়ে থাকার আদৌ তার কোনও ইচ্ছা নেই। এ-সব বলতে গিয়েও থেমে গেল।
হিরণ বলল, যদি মনে হয়, এই ঘরের দেওয়াল কেটে কটা তাক বসাবে, বংশীকে বলে দিও
যে-ঘরে কোনও কালেই সে বাস করবে না তার দেওয়ালে তাক বসানোর বিন্দুমাত্র প্রয়োজনই সে বোধ করে না। কিন্তু এই মুহূর্তে তা জানালে হিরণ তুমুল হইচই বাধিয়ে দেবে। বিনয় শুধু বলল, পরে দেখা যাবে।
আচ্ছা
হিরণ চটপট জানালাগুলো বন্ধ করে বলল, চল–
শিশিররা আগেই নেমে এসে বিনয়দের জন্য অপেক্ষা করছিলেন। হিরণ সদর দরজায় তালা লাগিয়ে সবাইকে নিয়ে রাস্তায় এসে দুটো রিকশা ডেকে উঠে পড়ল। বংশী ট্রাম রাস্তার দিকে হাঁটতে। লাগল।
খান মঞ্জিল-এ আসার সময় বিনয় আর আনন্দ এক রিকশায় উঠেছিল। অন্যটায় শিশির আর হিরণ। ফেরার সময় সঙ্গী বদল হয়েছে। এখন বিনয়ের পাশে হিরণ।
অলিগলি দিয়ে এগিয়ে যাচ্ছিল দুই রিকশা। সূর্য এখন সোজাসুজি মাথার ওপর। দুপুরের তপ্ত রোদ উষ্ণতা ছড়িয়ে দিচ্ছে হাওয়ায়। বেশ আরাম লাগছিল বিনয়ের। অন্যমনস্কর মতো রাস্তার ধারের বাড়িঘর ডোবা গাছগাছালি দেখছিল সে। তবে নির্দিষ্টভাবে কিছু ভাবছিল না। টুকরো টুকরো নানা চিন্তা তার মাথায় আনাগোনা করছে। সবই এলোমেলো। অসংলগ্ন। একটার সঙ্গে অন্যটার সম্পর্ক নেই। খান মঞ্জিল,মধুসূদনদের বাড়ির শোচনীয় ঘটনা, ইত্যাদি ইত্যাদি। অবশ্য সমস্ত ছাপিয়ে অফিসের অ্যাসাইনমেন্টটা ঘুরে ফিরে মনে পড়ছে। আজ থেকে কলকাতার আশেপাশের রিফিউজি ক্যাম্প আর কলোনিগুলোতে তার যাবার কথা ছিল। কিন্তু হঠাৎ জ্বর বাধিয়ে বসায় যাওয়া হয়নি। তবে একটাই আশার কথা, সুধার ওষুধে বেশ কাজ হয়েছে। জ্বরটা কিছুক্ষণ আগে ছেড়ে গিয়েছিল। শরীর এখন অনেক চনমনে লাগছে। কাল কাছাকাছি কোনও একটা ক্যাম্প বা কলোনিতে তাকে যেতেই হবে।
খানিকক্ষণ চুপচাপ চলার পর হঠাৎ হিরণ ডাকল, বিনু
বিনয় মুখ ফিরিয়ে তাকায়, কিছু বলবেন?
মধুসূদনবাবুদের বাড়িতে এত দেরি হল কেন তোমার? কোনও খবর আছে?
বিনয় রীতিমতো অবাকই হল। এ-পাড়ায় মধুসূদনরা ছাড়া তার চেনাজানা অন্য কেউ যে নেই আর সেখানেই যে সে গিয়েছিল, হিরণ তা ঠিকই আঁচ করে নিয়েছে। কিন্তু এই মুহূর্তে মধুসূদনদের কথা হিরণ জানতে চাইবে, ভাবা যায়নি। বিনয়ের মনে হয়েছিল, খান মঞ্জিল-এর ব্যাপারে হিরণের আরও ব্যাপক কোনও পরিকল্পনা আছে। এক্সচেঞ্জ করে পাওয়া এই বাড়িটা তার স্বপ্নের বাড়ি। ভেবেছিল, এটা নিয়েই সে কিছু বলবে কিন্তু একেবারে অন্য প্রসঙ্গে চলে গেছে।
বিনয় বলল, হ্যাঁ, খুব খারাপ খবর।
মধুসূদনের দেশ ছেড়ে চলে আসার কারণ সেদিনই জেনে এসেছিল হিরণ। স্ত্রীকে নিয়ে মানুষটা যে মারাত্মক সংকটে রয়েছেন সেটাও নিজের চোখে দেখেছে। চকিতে কিছু ভেবে নিয়ে জিজ্ঞেস করে, ওঁর স্ত্রীকে নিয়ে কি কোনও প্রবলেম হয়েছে?
হ্যাঁ। ভদ্রমহিলা পরশু গলায় দড়ি দিয়েছিলেন। হাসপাতালে ভর্তি করা হয়েছে। এখনও জ্ঞান। ফেরেনি।
আত্মহত্যার পেছনে নিদারুণ হেতুটা কী, জানিয়ে দিল বিনয়।
শোনার পর অনেকটা সময় নিঃশব্দে বসে থাকে হিরণ। তারপর জোরে শ্বাস ফেলে বলে, পার্টিশান ফ্যামিলিটাকে একেবারে শেষ করে দিল।
বিনয় উত্তর দেয় না।
.
৩৫.
সুধাদের রান্নাটান্না হয়ে গিয়েছিল। হিরণরা বাড়ি ফিরতেই দুই বোন তাড়া লাগায়, অনেক বেলা হয়ে গেছে। হাতমুখ ধুয়ে খেতে বসে যাও।
রান্নাঘরটা বেশ প্রশস্ত। এক পাশে রান্নার সরঞ্জাম। জোড়া উনুন, স্টোভ। এ ছাড়া জাল-লাগানো মিট সেফ। সারি সারি তাকে কাঁসার থালা, বাটি, গেলাস, কাসি, ঘটি এমনি সব বাসনকোসন। আর আছে নানা মাপের অগুনতি কৌটো, কাঁচের বয়ম। এত কিছু থাকা সত্ত্বেও ঘরের অর্ধেকটা ফাঁকা পড়ে থাকে। হিরণরা সেখানে বসেই খায়। বাড়ির লোকেদের ব্যাপারটা আলাদা। কিন্তু মান্য আত্মীয়-পরিজনেরা এলে তাদের তো আর রান্নাঘরে হাঁড়ি কড়া উনুন টুনুনের পাশে খেতে বসিয়ে দেওয়া যায় না। বিশেষ করে শিশির সেই কত কাল আগে এ-বাড়িতে এসেছিলেন। তারপর এই। তাকে খাতিরযত্ন না করলে চলে?
বাইরের ঘরের সোফা চেয়ার টেয়ার আগেই সরিয়ে রেখেছিল সুধা। সবার মুখটুখ ধোওয়া হয়ে গেলে সেখানে ফুলকাটা আসন বিছিয়ে হিরণ আনন্দ শিশির বিনয় এবং দ্বারিক দত্তকে খেতে বসিয়ে দেওয়া হল।
সুধা আর সুনীতি পরিপাটি করে থালায় মিহি চালের ভাত এবং থালাগুলোর চারপাশে বাটিতে বাটিতে তিন চার রকমের মাছ, মাংস, ডাল, নিরামিষ তরকারি, চাটনি ইত্যাদি সাজিয়ে দিয়েছে। উমা দরজার কাছে এক পায়ে খাড়া। সুধা ইশারা করলেই রান্নাঘর থেকে আরও মাছ, আরও ভাত, আরও মাংস নিয়ে আসবে।
উৎকৃষ্ট খাদ্যবস্তুগুলোর সুগন্ধে ঘরের বাতাস ম ম করছে। মুখোমুখি খেতে বসেছে হিরণরা। একদিকে দ্বারিক দত্ত আর শিশির। আর-এক দিকে হিরণ, আনন্দ এবং বিনয়।
বিপুল পরিমাণ সুখাদ্যের দিকে কিছুক্ষণ তাকিয়ে থাকেন শিশির। তার চোখ যেন আতঙ্কে ঠিকরে বেরিয়ে আসবে। করুণ সুরে বলেন, কী ব্যাপার বল তো সুধা?
সুধা মোটামুটি কিছু একটা আঁচ করে নিয়ে জিজ্ঞেস করে, কীসের ব্যাপার?
আমাকে তুমি কি গদু চক্কোত্তির ভায়রাভাই ঠাউরে নিয়েছ?
বিনয় কোনাকুনি তার পাতের সামনে নীরবে বসে ছিল। অনেক দিন পর গদু চক্কোত্তির নামটা শুনল সে। মাঝখানে কটা বছর তার ওপর দিয়ে এত ঝড়ঝাঁপটা গেছে, যে গদুর কথা তার স্মৃতি থেকে একেবারেই মুছে গিয়েছিল। বহুকাল পর ফের তাকে মনে পড়ে গেল।
গদু ছিল বিক্রমপুরের সব চাইতে নামকরা খাইয়ে তোক। এমন ভোজনপটু মানুষ জীবনে দ্বিতীয়টি দেখেনি বিনয়। এমনিতে রোগা পাতলা মাঝারি ধাঁচের চেহারা ছিল তার। কিন্তু গদুর খাওয়ার বহর দেখলে চোখ কপালে উঠে যেত।
জীবনে খাওয়াই ছিল তার একমাত্র কাজ। রাজদিয়াকে ঘিরে যে চল্লিশ পঞ্চাশটা গ্রাম রয়েছে, শীত-গ্রীষ্ম বারোমাস সে-সব জায়গায় সে চষে বেড়াত। গরমের সময় তার পরনে থাকত খাটো ধুতি, শরীরের ওপর দিকটা খালি, কাঁধে চাপানো থাকত একখানা দলা-মোচড়া ফতুয়া। শীতকালে ফতুয়াটি পরে তার ওপর জড়িয়ে নিত পুরানো এন্ডির চাদর। বর্ষাকালে অবশ্য মাথার ওপর থাকত মান্ধাতার বাপের আমলের তালি-মারা ছাতা।
পূর্ব বাংলা ছিল এক স্বপ্নের পৃথিবী। সেখানে তখন অঢেল মাছ, অঢেল দুধ, মাঠের পর মাঠ জুড়ে সোনালি শস্য। লক্ষ্মীপুজো, দুর্গাপুজো, হাজারটা পার্বণ, মেয়ের বিয়ে, কুমারী মেয়েদের ব্রতসাঙ্গ, শ্রাদ্ধ–ছড়ানো ছিটানো চল্লিশ পঞ্চাশখানা গ্রামের কোনও না কোনও বাড়িতে অনুষ্ঠান লেগেই থাকত। নেমন্তন্নর দরকার হতো না গদুর। সব বাড়ির দরজাই তার কাছে ভোলা। গেরস্তরা তাকে দেখলে খুশিতে হইচই বাধিয়ে দিত। তক্ষুনি তার হাত-মুখ ধোওয়ার ব্যবস্থা করে খেতে বসানো হতো। কাঁচা ফলারের ব্যবস্থা থাকলে সের দুই চিড়ে, ডজন দুই মোহন বাঁশি কলা, সের খানেক পাতক্ষীর, গোটা পঞ্চাশেক ক্ষীরমোহন, আর পাকা ফলার হলে দিস্তা দিস্তা লুচি, বেগুনভাজা, ছোলার ডাল, ষাট সত্তর টুকরো পাকা রুই, চিতলের পেটি এবং সেই সঙ্গে এক গামলা রসগোল্লা আর এক থালা সন্দেশ উড়িয়ে দিত। এইভাবে সারা বিক্রমপুর জুড়ে দিগ্বিজয় করে বেড়াত সে।
রাজদিয়ায় থাকার সময় সুধাও গদুকে দেখেছে। সে বলল, গদু চক্কোত্তি এখন এ বাড়িতে থাকলে সবার জন্যে যা রান্না করেছি, একাই সে সাবাড় করে দিত। উঃ, কী খেতে যে পারত নোকটা! ওইরকম রোগাপটকা চেহারা, কোথায় যে এত খাবার ঢোকাত, কে জানে। বলে হি হি হাসতে লাগল। মনমেজাজ ভাল থাকলে কথায় কথায় তার মসি।
দ্বারিক দত্ত হেসে হেসে বললেন, গদুর চার-পাঁচটা এক্সট্রা পাকস্থলী ছিল।
শিশির সুধাকে বললেন, না না সুধা, এত আমি খেতেই পারব না। ভাত মাছ কপির ডালনা সব অর্ধেক অর্ধেক তুলে নাও। তখন ঠেসে ঠেসে অত লুচি তরকারি খাওয়ালে। এখনও সেগুলো হজম হয়নি। পেটে গিজ গিজ করছে।
সুধা নাছোড়বান্দা। জোরে জোরে মাথা ঝাঁকাতে ঝাঁকাতে বলল, কিচ্ছু তুলব না। যা দিয়েছি লক্ষ্মী ছেলের মতো খেয়ে নিন।
শিশির বললেন, আমার কত বয়েস হয়েছে জানো? পঞ্চাশ পেরিয়ে গেছি। এই বয়েসে এত খাওয়া যায়?
দ্বারিক দত্ত পাশ থেকে বললেন, না না করিস না শিশির। তোর পঞ্চাশ আর আমি সত্তর পেরিয়েছি। তুই আমার কাছে ছেলেমানুষ। সুধা-সুনীতি যা দিয়েছে সমস্ত তো খাবই, আরও দুচারখানা মাছও নেব। হাত গুটিয়ে বসে থাকিস না। গদু চক্কোত্তির মতো না হলেও এখনও যথেষ্ট পরিমাণে তিনি খান। পরিপাক যন্ত্রটি যে-কোনও যুবকের মতোই তাঁর পুরোমাত্রায় সক্রিয়। পেট ভুটভাট, অগ্নিমান্দ্য–এ-সব তার ত্রিসীমানায় ঘেঁষতে পারেনি।
একই দেশে বাড়ি। বাবার চেয়ে দ্বারিক দত্ত বয়সে বড়। সেই সুবাদে জেঠামশাই। এবং গুরুজন। ব্রিটিশ কোম্পানিতে মস্ত অফিসার হলেও আপত্তি করতে সাহস হল না শিশিরের। ফাঁসির আসামীর মতো মুখ করে খাওয়া শুরু করলেন তিনি।
সুধার মধ্যে ঝলমলে, সতেজ, ঝোড়ো একটা ব্যাপার আছে। সে যেখানে থাকে তার চারপাশ যেন স্নিগ্ধ আলোয় ভরে যায়। মানুষকে মাতিয়ে রাখার অদ্ভুত ক্ষমতা মেয়েটার।
হালকা হাসি এবং মজার মজার কথায় ভোজের আসরটাকে পলকে জমিয়ে তুলল সুধা। দ্বারিক দত্তও কম যান না। নাত-বউয়ের সঙ্গে তিনিও সমানে পাল্লা দিতে লাগলেন। সবই খাওয়া দাওয়ার গল্প। রাজদিয়ায় থাকতে যুবা বয়সে তিনি, হেমনাথ এবং লালমোহন অর্থাৎ ফাদার লারমোর বাজি ধরে কোথায় কোন কোন বিয়ে বাড়িতে কী কী খেয়েছেন তার লম্বা ফিরিস্তি পেশ করতে থাকেন। তবে নতমস্তকে স্বীকার করলেন, গদু চক্কোত্তির ধারে কাছে তারা কেউ নেই। সেই সঙ্গে ছোটখাটো কিছু হা-হুতাশ। আজকালকার ছেলেমেয়েরা খেতে পারে না। তাদের পেটের খোল ছোট। হাবিজাবি খেয়ে হজমশক্তি তাদের নষ্ট হয়ে গেছে। দ্বারিক দত্তর আরও আক্ষেপ, কলকাতায় ওপার বাংলার মতো ভাল মাছ মেলে না, তরতাজা আনাজ দুর্লভ। দুধ, ঘি, তেলসমস্ত কিছুতে ভেজাল। ইত্যাদি ইত্যাদি।
তারই মধ্যে খান মঞ্জিল মেরামতের ব্যাপারে কী ঠিক হয়েছে, তা নিয়েও কথা হল।
বিনয় চুপচাপ খেয়ে যাচ্ছিল। মধুসূদন ভট্টাচার্যের স্ত্রীর গলায় দড়ি দেবার কথা শোনার পর থেকে গাঢ় বিষাদে মনটা আচ্ছন্ন হয়ে ছিল তার। সুধাদের লঘু চালের নানা গল্প, মুহুর্মুহু হা হা, হি হি– সব মিলিয়ে ভারাক্রান্ত ভাব অনেকটা কেটে গেছে। হঠাৎ শিশিরের ডাক কানে এল, বিনু
বিনয় চমকে পাত থেকে মুখ তোলে। আর তখনই মনে পড়ে যায়, শিশির শুধু খান মঞ্জিল সারাইয়ের ব্যবস্থা করতেই আসেননি, তার সঙ্গেও নাকি ওঁর জরুরি কিছু কথা আছে। সে জিজ্ঞাসু চোখে তাকিয়ে থাকে।
শিশির বললেন, আমাদের বাড়ি যাবার জন্যে আনন্দকে দিয়ে খবর পাঠিয়েছিলাম। তোমাকে বলেনি?
বিনয় মাথাটা সামান্য কাত করে, বলেছে।
রোজ ভাবি আসবে। কিন্তু এলে না তো?
রামকেশবের জন্য যে যাওয়া যায় নি একথা শিশিরের মুখের ওপর বলা যায় না। সে চুপ করে থাকে।
শিশির একটু ভেবে বললেন, শুনলাম তুমি একটা নতুন খবরের কাগজে জয়েন করেছ।
বিনয় বলল, হ্যাঁ। আনন্দদাই কাজটা পাইয়ে দিয়েছেন।
দেখ বিনু, এই ধরনের চাকরির কোনও ফিউচার আছে বলে আমি মনে করি না।
এমন মতামত আগেও কেউ কেউ জানিয়েছে। বিনয় জবাব দিল না।
শিশির বলতে লাগলেন, হিরণের কাছে শুনেছি, তোমার জন্যে সে স্টেট গভর্নমেন্টের দু-একটা ডিপার্টমেন্টে চাকরির চেষ্টা করছে।
বয়স্ক কেউ যদি পাশে বসে অনবরত কথা বলে যায়, মুখ বুজে বসে থাকাটা অভদ্রতা। বিনয় বলল, হ্যাঁ।
শিশির বললেন, গভর্নমেন্ট সার্ভিসে সিকিউরিটি আছে ঠিকই, কিন্তু স্যালারি ভীষণ কম। প্রোমোশন পেতে অনেক বছর লেগে যায়।
বিনয় বলে, আমি এ-সব ঠিক জানি না।
একটু চিন্তা করে শিশির এবার বললেন, আনন্দও সেদিন বলছিল, তোমার জন্যে ওদের অফিসে বলে রেখেছে। ওটা নামকরা ফার্ম। ওখানে হলে তো ভালই হয়। কিন্তু কবে হবে তার ঠিক নেই।
এ-সব কথার উত্তর হয় না। বিনয় নিঃশব্দে খেতে থাকে।
শিশির থামেননি, তোমার সম্বন্ধে আমি অনেক ভেবেছি। খবরের কাগজে পড়ে থাকার মানে হয় না। জেসপ কোম্পানির নাম শুনেছ?
বিনয় মাথা নাড়ে, শোনেনি।
বিরাট ইঞ্জিনিয়ারিং ফার্ম। খাস সাহেবদের কোম্পানি। বড় বড় রোড-রোলার ছাড়া আরও অনেক কিছু বানায়। ওদের অফিসে আর ফ্যাক্টরিতে বহু লোক চাকরি করে। মাস দেড়েকের ভেতর ওখানে একটা ভ্যাকান্সি হবে। খুব ভাল লোস্ট। শুরুতেই মাইনে সাতা শ টাকার মতো। তা ছাড়া অন্য সব সুযোগ সুবিধা। নানারকম বেনিফিট। আমার এক বন্ধু এদের হেড অফিসে একটা ডিপার্টমেন্টের ম্যানেজার। ওই পোেস্টটার জন্যে তাকে তোমার কথা বলে রেখেছি। সে কথা দিয়েছে, চাকরিটা হয়ে যাবে। শিশির বলতে লাগলেন, তুমি দু-একদিনের ভেতর আমাদের বাড়িতে চলে এস। একটা অ্যাপ্লিকেশন করতে হবে। কী লিখবে, আমি বলে দেব।
শিশিরদের বাড়িতে যাবার কোনও প্রশ্নই নেই। পৃথিবী উলটে গেলেও সে ও-বাড়ির ছায়া মাড়াবে না। কিন্তু শিশির তার একটা ভাল চাকরির জন্য কেন এমন উতলা হয়ে উঠেছেন, যত ভাবছে ততই অবাক হয়ে যাচ্ছে সে। মাথামুণ্ডু কিছুই বোধগম্য হচ্ছে না। বলল, কিন্তু
কিন্তু কী?
সবে কাগজের চাকরিটা পেয়েছি। আমাকে বিরাট অ্যাসাইনমেন্টও দেওয়া হয়েছে। চট করে কাজটা ছেড়ে দেওয়া ঠিক হবে না। তাতে
হাত তুলে বিনয়কে থামিয়ে দিয়ে শিশির বলেন, দেখ, বড় সুযোগ বার বার আসে না। হাতের লক্ষ্মী পায়ে ঠেলতে নেই। দ্বারিক দত্তর দিকে মুখ ফিরিয়ে জিজ্ঞেস করলেন, আপনি কী বলেন দ্বারিক জেঠা? সুযোগটা নেওয়া উচিত নয়?
দ্বারিক দত্ত তক্ষুনি সায় দিলেন, উচিত তো বটেই। শুরুতে এত টাকা মাইনে, ভবিষ্যতে নিশ্চয়ই অনেক উন্নতি হবে।
বিপুল উৎসাহে শিশির বললেন, তা তো হবেই। বেসরকারি ফার্ম। একটু কাজ দেখাতে পারলে তরতর করে ওপরে উঠে যাবে। বলতে বলতে আবার বিনয়ের দিকে তাকান, হিরণ সুধা সুনীতি আনন্দ, সবার ইচ্ছে তুমি এই কাজটা নাও। আমি তো বটেই, আমাদের বাড়ির ওরা, মানে কুমার মা, ঝুমা প্রত্যেকে তাই চাইছে।
ঝুমার নাম শোনার সঙ্গে সঙ্গে সারা শরীরে চমক খেলে যায় বিনয়ের। শিশিরের এ-বাড়িতে ছুটে আসা, সাহেব কোম্পানিতে দামি চাকরি জোগাড় করে দিয়ে তার নিরাপদ, ঝলমলে ভবিষ্যতের ব্যবস্থা করে দেওয়া, এসবের মধ্যে কীসের একটা সংকেত যেন দ্রুত ফুটে উঠছে।
শিশির যে চাকরিটার কথা বলেছেন, মুরুব্বির জোর ছাড়া তা পাওয়া অসম্ভব। ওটা পাওয়া মানে আকাশের চাঁদ মুঠোয় পুরে ফেলা। অন্য কেউ হলে আহ্বাদে গলে পড়ত। কিন্তু বিনয় টের পাচ্ছে, চাপা একটা রাগ আর অস্বাচ্ছন্দ্য তার ভেতরে কোনও একটা বিন্দু থেকে উঠে এসে তপ্ত বাষ্পের মতো মস্তিষ্কে ছড়িয়ে পড়ছে। ঘাড় গোঁজ করে বসে থাকে সে।
শিশির বিনয়ের মুখচোখের দিকে লক্ষ করেননি। বলতে লাগলেন, তোমার কাগজের অফিস সেন্ট্রাল অ্যাভেনিউতে। আমাদের বাড়ি থেকে খুবই কাছে। আমি অফিস থেকে ছটা সাড়ে ছটার ভেতর চলে আসি। কাল কি পরশু একটু সময় করে সন্ধেবেলায় আমাদের বাড়ি একবার এস। যদি তাড়া থাকে অ্যাপ্লিকেশনটা লিখে দিয়েই চলে যেও। মনে থাকবে তো?
থালায় ভাত নাড়াচাড়া করতে করতে অস্পষ্ট জড়ানো গলায় বিনয় কী উত্তর দিল, নিজের কাছেই তা পরিষ্কার নয়। তবে সে ঠিকই করে ফেলেছে, জেসপ কোম্পানির চাকরিটা কোনওভাবেই নেবে না। নতুন ভারত ছাড়বার কথা এই মুহূর্তে সে ভাবতেই পারছে না।
শিশির বললেন, তোমার জন্য ওয়েট করব। অবশ্যই এস কিন্তু
বিনয় আগের মতোই আবছা গলায় কিছু বলল।
.
বিনয়দের খাওয়াদাওয়া চুকলে সুধা-সুনীতিরাও খেয়ে নিল। তারপর বাইরের ঘরে খানিকক্ষণ হালকা মেজাজে সবাই মিলে গল্পগুজব। বিনয় অবশ্য একধারে চুপচাপ বসে আছে। এই আড্ডা তার ভাল লাগছিল না। কেউ তাকে কিছু বললে, শুধু হাঁ করে যাচ্ছিল। হিমঋতুর দিনটা দ্রুত ফুরিয়ে আসছে। শীতের বেলা এই আছে এই নেই। আনন্দরা আর দেরি করল না। সেই উত্তর কলকাতায় যেতে হবে। বিকেলের চা খেয়ে একসময় তারা উঠে পড়ল। হিরণ বিনয় এবং সুধা বড় রাস্তা অবধি সঙ্গে সঙ্গে গিয়ে তাদের ট্যাক্সিতে তুলে দিল। গাড়িটা চলতে শুরু করলে জানালা দিয়ে মুখ বাড়িয়ে বিনয়কে আরও একবার তাদের বাড়িতে যাওয়ার কথাটা মনে করিয়ে দিলেন শিশির।
৩৬.
বড় রাস্তা থেকে বাড়ি ফিরে সোজা নিজের ঘরে গিয়ে শুয়ে পড়ল বিনয়। রাগে তার মাথায় আগুন ধরে গেছে ঠিকই, তবে তার চেয়ে অনেক বেশি অবাক হয়েছে সে। তার ভাল একটা চাকরির জন্য শিশিরের এত আগ্রহের তো একটাই উদ্দেশ্য। প্রথমে তাকে দাঁড় করিয়ে দেবেন। ভবিষ্যৎ সুরক্ষিত করার পর ঝুমার সঙ্গে বিয়ের কথা পাড়বেন। এর পেছনে নিশ্চয়ই ঝুমার জোরালো চাপ রয়েছে। সে কী ধরনের মেয়ে, বিনয়ের চেয়ে কে আর ভাল জানে। ঝুমা যা চায়, পৃথিবীর সব বাধা চুরমার করে তা আদায় করে নেবার শক্তি তার আছে। হয়তো শিশিরকে তার ইচ্ছার কথা সরাসরি বলেনি। হাজার হোক তিনি বাবা। হয়তো স্মৃতিরেখা কিংবা সুনীতিকে বলেছে। তারা জানিয়েছে শিশিরকে। আনন্দদের সঙ্গে নিখুঁত পরিকল্পনা ছকে তিনি ছুটে এসেছেন টালিগঞ্জে। খান মঞ্জিল সারানোর ব্যবস্থা করা নিশ্চয়ই একটা কারণ, কিন্তু সেটা তো বংশী সিংকে চিঠি লিখে পাঠিয়ে দিলেই চলত। আসল কারণটা হল, আপাতত লোভনীয় চাকরির টোপ নাকের সামনে ঝুলিয়ে বিনয়কে মুঠোয় পুরে ফেলা। টোপটা গিললেই রূপকথার সেই গল্পের মতো ইহার পর ইহারা সুখে স্বচ্ছন্দে ঘর-সংসার করিতে লাগিল গোছের পরম রমণীয় একটা পরিসমাপ্তির দিকে তাকে টেনে নিয়ে যাবেন শিশিররা।
কিন্তু এরা ভেবেছে কী? পৃথিবী নামে গ্রহে ঝিনুক নামে যে একটি মেয়ে ছিল, মাত্র মাসখানেক হল সে নিরুদ্দেশ হয়েছে, সেটা কি এদের স্মৃতি থেকে একেবারেই মুছে গেছে? ঝিনুকের নামটা কারও মুখে একবারও তো শোনা গেল না! সবাই ভুললেও বিনয় কিন্তু তাকে মুহূর্তের জন্যও ভোলেনি। সে মিশে আছে তার শ্বাসবায়ুতে, আছে তার রক্তেমাংসে, তার হাডেমজ্জায়। কতভাবে যে মেয়েটা তাকে জড়িয়ে রয়েছে, একমাত্র সেই জানে। যখনই কোনও ধর্ষিত মেয়ের কথা কানে আসে কিংবা খবরের কাগজে তাদের মর্মান্তিক লাঞ্ছনার বিবরণ পড়ে, এই যেমন লাহোরের নীলম, কুমিল্লার দীপালি, তারপাশা স্টেশনে যে মাঝবয়সী জননীটি অঝোরে কেঁদে যাচ্ছিল তার মেয়ে, মুকুন্দপুর কলোনির কটি তরুণী ছাড়াও সর্বস্বখোয়ানো শত সহস্র কিশোরী যুবতী–তখনই ঝিনুক হাজার দিক থেকে তাকে বেড়াজালের মতো ঘিরে ধরে।
বিনয়ের বদ্ধমূল বিশ্বাস, নিরুদ্দেশ হয়ে গেলেও কোথাও না কোথাও সে বেঁচে আছে। শুধু তাই না, একদিন না একদিন তার সঙ্গে দেখাও হয়ে যাবে। কেন এমনটা মনে হয়, যুক্তি দিয়ে বিনয় বোঝাতে পারবে না। বিশ্বাস বিশ্বাসই।
সবচেয়ে যেটা আশ্চর্যের ব্যাপার তা হল সুধা আর হিরণের আচরণ। হেমনলিনী যখন ঘাড়ধাক্কা দিয়ে ঝিনুককে বাড়ি থেকে বার করে দিয়েছিলেন, সুধারাই অফুরান মমতায় তাকে কাছে টেনে নিয়েছিল। আগলে আগলে রেখেছিল দুহাত দিয়ে। অথচ শিশির কী কারণে এ-বাড়িতে এসেছিলেন, সব জেনেও ওরা কেউ আপত্তি করেনি। বরং মনে হয়েছে শিশিরের কথায় ওদের যথেষ্ট সায় রয়েছে।
এটা ঠিক, প্রায় সারাদিন প্রচুর কথাবার্তা হয়েছে, অবিরল হাসিঠাট্টা, কিন্তু কুমার নাম একবারও কারও মুখে শোনা যায়নি। কিন্তু শিশির যখন চাকরির ব্যাপারটা টেনে আনলেন তখন থেকেই তার অস্তিত্ব টের পাওয়া যাচ্ছিল। তাকে চোখে দেখা যাচ্ছিল না ঠিকই কিন্তু সে ছিল, প্রবলভাবেই ছিল।  তারই জন্য চাকরির সোনালি সুতোর ফাঁসে বিনয়কে আষ্টেপৃষ্ঠে জড়াতে চান শিশির, তা বুঝেও একটি বার ঝিনুকের কথা মনে পড়ল না সুধাদের? সুধারা কি জানে না, ঝিনুকের জন্য দিনের পর দিন, বছরের পর বছর, এমনকি শত আলোকবৰ্ষ সে অপেক্ষা করে থাকবে?
ঘরের জানালাগুলো বন্ধ। সামনের দিকের দরজার একটা পাল্লা সামান্য খোলা। গলা পর্যন্ত ভারী লেপ টেনে সেই ফঁক দিয়ে বাইরে তাকিয়ে আছে বিনয়। অন্যমনস্কর মতো। দিনের শেষে আলোটুকু আরও মলিন হয়ে গেছে। কুয়াশা গাঢ় হতে শুরু করেছে। রাস্তায় মিউনিসিপ্যালিটির টিমটিমে বাতিগুলো এর মধ্যেই জ্বলে উঠেছে। সামান্য ম্যাড়মেড়ে আলো ছাড়া সেগুলোর কাছ থেকে আর কিছু পাওয়ার আশা নেই। যতদূর নজর যায়, সেই ট্রাম রাস্তা অবধি, সবই ঘোলাটে, ঝাপসা। এখনও ভাল করে সন্ধে নামেনি, তবু চারপাশ ঠাণ্ডায় কেমন যেন কুঁকড়ে যাচ্ছে।
বিনয় তাকিয়ে ছিল ঠিকই কিন্তু কিছুই লক্ষ করছিল না। তার বুক ঝিনুকের জন্য নতুন করে উথালপাতাল হয়ে যাচ্ছিল।
সুধা ঘরে ঢুকল। ভেতরটা বাইরের থেকে অনেক বেশি অন্ধকার। সে সুইচ টিপতেই সারা ঘর আলোয় ভরে গেল। অসময়ে বিনয়কে লেপ ঢাকা দিয়ে শুয়ে থাকতে দেখে সে যতটা অবাক, তার চেয়ে অনেক বেশি চিন্তিত। উদ্বিগ্ন সুরে জিজ্ঞেস করল, কি রে, এই সময় শুয়ে আছিস যে?
বিনয় উত্তর দিল না।
সুধা আপাতত আর কিছু বলল না। সন্ধেবেলায় ঘরে ঘরে ধূপ জ্বালানো তার দৈনন্দিন কর্মসূচির মধ্যে পড়ে। সংসারের কোনও কাজই সে হেলাফেলা করে সারে না। সমস্ত কিছুর মধ্যেই থাকে। তার যত্ন এবং নিষ্ঠা। ভাইয়ের দিকে কয়েক পলক তাকিয়ে থেকে ডানপাশের দেওয়ালের কাছে চলে গেল। দেওয়ালের গায়ে একটা সিমেন্টের চওড়া তাক। সেটার ওপর গঙ্গাজলের বোতল, ধুপকাঠির বাক্স, দেশলাই আর অজস্র ছিদ্রওলা পেতলের ধূপদানি সাজানো রয়েছে।
সুধা গঙ্গাজলে হাত ধুয়ে বাক্স থেকে চারটে ধূপকাঠি বার করে, দেশলাই দিয়ে ধরিয়ে নিচের ছুঁচোলো অংশগুলো ধূপদানির সরু সরু ফুটোয় গুঁজে দিল। জ্বলন্ত ধূপকাঠি থেকে ধোঁয়া বেরিয়ে চন্দনের সুগন্ধ ছড়িয়ে দিতে লাগল চারদিকে।
এবার সুধা চলে আসে ভাইয়ের কাছে। অনেকখানি ঝুঁকে বলে, শরীর খারাপ লাগছে? আবার কি জ্বরটা এল?
নীরস গলায় বিনয় বলল, না।
কথাটা বুঝি বা বিশ্বাস হল না সুধার। ভাইয়ের পাশে বসে তার কপালে গালে গলায় হাত বুলিয়ে পরখ করে নিল। উৎকণ্ঠার কারণ নেই। মানুষের শরীরে স্বাভাবিক যেটুকু তাপ থাকা দরকার তার বেশি কিছু নয়। নিশ্চিন্ত হয়ে সুধা বলে, গা তো বেশ ঠাণ্ডাই। ভর সন্ধেবেলায়, কেউ শুয়ে থাকে? ওঠ ওঠ। উমার চা হয়ে গেছে। দাদু আর তোর হিরণদা বাইরের ঘরে তোর জন্যে অপেক্ষা করছে। চা খাবি চল–
এক ঝটকায় গা থেকে লেপটা সরিয়ে দিয়ে উঠে বসে বিনয়। ঝাঁঝালো গলায় বলে, এ-সবের মানে কী? তার মুখ কঠোর হয়ে উঠতে থাকে।
বিনয় ছেলেবেলায় একটু আধটু দুষ্টুমি করত ঠিকই। সুধার সঙ্গে সারাক্ষণ তুমুল যুদ্ধ লেগেই থাকত। কিন্তু বড় হবার পর খুব শান্ত হয়ে গিয়েছিল। তাকে এমন উগ্র মেজাজে দেখে হকচকিয়ে যায় সুধা। কিছু একটা জবাব দিতে যাচ্ছিল, তার আগেই গলার স্বর আরও চড়িয়ে দেয় বিনয়, আমার চাকরির জন্যে শিশিরবাবু কেন এত উঠে পড়ে লেগেছেন তা কি আমি বুঝতে পারিনি? আর তোরাও তা জানিস।
সুধা ঘাবড়ে যায়। মানে–মানে–
রোষে ফুঁসতে থাকে বিনয়, ঝিনুক বলে একটা মেয়ে যে ছিল তার কথা একবারও তোদের মনে পড়ল না? ওকে সুস্থ করে তুলতে, ওর মন থেকে ভয় সংকোচ লজ্জা ঘুচিয়ে দিতে কী না করেছিস তোরা? আর এই অল্প কটা দিনের ভেতর শেষের দিকে তার গলা বুজে আসে।
পাংশু মুখে বসে থাকে সুধা।
বিনয় আবার আগের মতো ঝাঁঝের সুরে বলে, ঝিনুকের সঙ্গে আমার সম্পর্কটা তোরা জানিস না?
সুধা, সুনীতি বা জগৎ সংসারের আর কারও কাছেই এত সোজাসুজি, এমন স্পষ্ট করে আগে কখনও ঝিনুকের সঙ্গে তার সম্পর্কের কথা বলেনি বিনয়। প্রয়োজনও হয়নি। আত্মীয় পরিজন থেকে শুরু করে চেনাজানা সবাই জানত, ঝিনুক তার জীবনের কত বিশাল একটা অংশ জুড়ে রয়েছে। সেই কোন ছেলেবেলা থেকে তার যাবতীয় আশা, যাবতীয় সুখদুঃখ, সমস্ত কিছুর সঙ্গে জড়িয়ে আছে মেয়েটা। তাকে বাদ দিয়ে নিজের কথা ভাবতেই পারে না বিনয়। তাকে যদি দুখণ্ড করা যায় তার একটা অংশ অবশ্যই ঝিনুক।
সুধার উত্তর শোনার আগেই বিনয় ফের বলে ওঠে, তোরা যা মতলব করেছিস তা কখনই হবে না।
সুধা ভাইয়ের পিঠে একটা হাত রেখে তাকে শান্ত করতে চেষ্টা করে। নরম গলায় বোঝাতে থাকে, দ্যাখ, শিশিরদাদের অনেকদিন ধরেই হয়তো ইচ্ছে ছিল ঝুমার সঙ্গে তোর বিয়ে হোক। আমি সেটা জানতে পেরেছি এই সেদিন। ঝিনুক থাকলে নিশ্চয়ই ওরা এ ব্যাপারে এগুতো না। কিন্তু কত খোঁজাখুঁজি করা হল। এত দিনেও তার হদিস পাওয়া গেল না। নিজের থেকে যে হারিয়ে যায় তার সন্ধান কি আর মেলে? সে সবিস্তার বলে যায়, তাই শিশিরদা আর স্মৃতিরেখাদি যখন আনন্দদা আর দিদিকে তোর চাকরি আর ঝুমার সঙ্গে বিয়ের কথা বলল, আনন্দদারা সঙ্গে সঙ্গে আমাদের তা জানিয়ে দিয়েছে। আমরাও অনেক ভেবে দেখলাম, ছন্নছাড়ার মতো বাকি জীবন কাটিয়ে দিবি, তা তো আর হয় না। তাছাড়া, এক্সচেঞ্জ করে খান মঞ্জিল-এর মতো অত বড় একখানা বাড়ি পাওয়া গেছে। একতলা দোতলা তিনতলা মিলিয়ে কত ঘর–তোর বিয়ে হলে সবাই একসঙ্গে থাকা যাবে। বাড়ি জমজমাট হয়ে উঠবে।
বিনয় থ হয়ে যায়। তাকে নিয়ে সুধারা এমন সুদূরপ্রসারী একটা পরিকল্পনা যে করেছে, আগে ঘুণাক্ষরেও টের পাওয়া যায়নি। চকিতে মনে পড়ে গেল, আজই দুপুরে তাকে আলাদাভাবে খান মঞ্জিল-এর দোতলায় পুব-দক্ষিণ ভোলা প্রশস্ত ঘরখানায় টেনে নিয়ে গিয়ে হিরণ বলেছিল, এই ঘরখানা তার। বিনয়ের যদি মনে হয়, ঘরটার কিছু অদলবদল করবে, করে নিতে পারে। তখন খেয়াল হয়নি, এখন হিরণের উদ্দেশ্যটা পরিষ্কার হয়ে গেল। ঝুমার সঙ্গে বিয়ের বিয়ে হবে এবং পাকাপাকিভাবে তারা ওদের কাছে থেকে যাবে, এটাই ওদের একান্ত ইচ্ছা।
অসহ্য রাগে ব্ৰহ্মরন্ধ্র জ্বলে যাচ্ছিল বিনয়ের। কিন্তু নিজেকে এবার আর ফেটে পড়তে দিল না। স্নায়ুমণ্ডলীকে প্রাণপণে নিয়ন্ত্রণে রাখল। খুব ঠাণ্ডা গলায় সে বলে, ছোটদি, একটা কথা তোকে স্পষ্ট করে বলছি।
বিনয়ের কণ্ঠস্বর শান্ত হলেও তার মধ্যে এমন একটা দৃঢ়তা এবং জেদ মেশানো রয়েছে যাতে চমকে ওঠে সুধা। ভয়ে ভয়ে বলে, কী রে?
শিশিরবাবু যে চাকরির কথা বলেছেন সেটা আমি কিছুতেই নেব না।
বিমূঢ়ের মতো সুধা বলে, এত ভাল চাকরি। নিবি না!
না। কিছুতেই না। তুই বা হিরণদা ভদ্রলোককে আমার কথাটা জানিয়ে দিস।
সুধা কিছুক্ষণ মুখ চুন করে থাকে। তারপর স্নান সুরে বলে, শিশিরদা আমাদের চেয়ে বয়েসে কত বড়। গুরুজন। নিজে বাড়িতে এসে বলে গেছেন। হুট করে কি তাকে না করে দেওয়া যায়? ভীষণ অপমানিত বোধ করবেন।
বিনয় বলল, ঠিক আছে, তোদর কিছু করতে হবে না। যা করার আমি করব।
শঙ্কাভরা চোখে ভাইয়ের মুখের দিকে তাকায় সুধা। খুঁটিয়ে খুঁটিয়ে তাকে দেখে। তারপর বলে, দেখিস বিনু, এমন কিছু করিস না, যাতে আমাদের সঙ্গে সম্পর্কটা নষ্ট হয়ে যায়। হাজার হোক, ওঁরা রাজদিয়ার লোক। দিদির দিক থেকেও ঘনিষ্ঠ কুটুম।
চিন্তা করিস না। তোদের সম্পর্ক নষ্ট হবে না।
একটু চুপচাপ।
তারপর সুধা বলল, চল। চা করে বাইরের ঘরে রেখে এসেছি। বোধহয় এতক্ষণে জুড়িয়ে গেল।
শীত পড়তেই এ-বাড়িতে দুপুরের পর দুবার চা হচ্ছে। একবার বিকেলে, একবার সন্ধের পরপর। আনন্দরা থাকতে বিকেলের চা খাওয়া হয়ে গিয়েছিল। এখন দ্বিতীয় প্রস্থ। বিনয় আস্তে আস্তে উঠে পড়ে। বলে, চল–
খাট থেকে দুজনে নেমে পড়ে। আলনা থেকে একটা চাদর নামিয়ে সারা শরীরে জড়িয়ে নেয় বিনয়।
বাইরের ঘরে এসে দেখা গেল দ্বারিক দত্ত কান-ঢাকা উলের টুপি এবং গায়ে শাল চাপিয়ে গুটিসুটি বসে আছেন। শীতকালটা বুড়ো মানুষদের ভীষণ কাবু করে ফেলে।
দ্বারিক দত্তর মুখোমুখি বসে ছিল হিরণ। তার পরনে ঘরে পরার পোশাক। পাজামা-শার্টের ওপর ফুলহাতা গরম সোয়েটার। মাঝখানের সেন্টার টেবলটায় কাঠের ট্রেতে চার কাপ চা। যাতে ঠাণ্ডা হয়ে না যায়, তাই সেগুলোর ওপর প্লেট ঢাকা দেওয়া রয়েছে। আর আছে মস্ত একটা প্লেট বোঝাই স্থানীয় কোনও বেকারির এস বিস্কুট। সেগুলো এমনই কড়কড়ে যে দ্বারিক দত্তর পক্ষে বাঁধানো দাঁত দিয়ে চিবানো শক্ত। তাই তার জন্য থিন অ্যারারুট বিস্কুটও আছে খানকতক।
বিনয় নিঃশব্দে হিরণের পাশে বসে পড়ে। সুধা বসল দ্বারিক দত্তর কাছাকাছি একটা চেয়ারে।
দ্বারিক দত্ত বললেন, বিনু, কী করছিলি এতক্ষণ? আমরা তোর জন্যে বসে আছি।
তার জন্য বুড়ো মানুষটির এখনও চা খাওয়া হয়নি, হিরণও হাত গুটিয়ে বসে আছে। বিনয় একটু লজ্জা পেল। কিছু একটা কৈফিয়ৎ দিতে যাচ্ছিল, তার আগেই সুধা বলে ওঠে, কাল জ্বর হয়েছিল। তারওপর দুপুর অবধি খুব ছোটাছুটি গেছে। শরীরটা ভাল নয়। তাই শুয়ে পড়েছিল। বিনয় যে ক্ষোভে রাগে উত্তেজনায় সবার কাছ থেকে নিজেকে দূরে সরিয়ে রেখেছিল সেটা আর জানালো না। পাছে চাকরির কথা, দাবার চতুর চালের মতো শিশিরের গোপন ফন্দির কথা উঠে পড়ে এবং তার ফলে খানিক আগের মতো বিনয় গনগনে ক্রোধে ফের একটা অগ্নিকাণ্ড ঘটিয়ে বসে, সেই ভয়ে একেবারে উতলা হয়ে আছে সুধা।
দ্বারিক দত্ত বললেন, নাও, সবাই চা খাও বলে একটা কাপ আর থিন বিস্কুট তুলে বিস্কুটটা চায়ে ভিজিয়ে নরম করে খেতে লাগলেন।
বিনয়রাও হাতে হাতে কাপ তুলে নিয়েছিল। কিন্তু চা প্রায় ঠাণ্ডা হয়ে এসেছে। শীতের সন্ধ্যায় এমন পানীয়ে গা গরম হয় না।
হিরণ সুধাকে বলল, ধুর, জুত হচ্ছে না। শীতকালে আগুন আগুন চা না হলে চলে! উমাকে আর-এক বার চা করতে বল।
সুধা বলল, এখনও তো হাতের কাপটা শেষ হয়নি। ঘন্টাখানেক পর চায়ের জল চড়াতে বলব।
ঠিক আছে। যখন হোক পেলেই হল।
সুধার শঙ্কা বা দুশ্চিন্তা ধীরে ধীরে কেটে যেতে থাকে। না, ওবেলার মতো খান মঞ্জিল, বিনয়ের চাকরি, এই সব নিয়ে কেউ একটি শব্দও মুখ থেকে বার করল না। বরং এ-বছরের শীত নিয়ে আলোচনাটা একই বৃত্তে পাক খেতে লাগল। অল ইণ্ডিয়া রেডিওর নিউজে জানিয়েছে, খবরের কাগজেও বেরিয়েছে, এমন শীত নাকি কলকাতায় গত দশ বছরের মধ্যে পড়েনি।
দ্বারিক দত্ত বললেন, তোমাদের গরম রক্ত। ঠাণ্ডা সহ্য করার শক্তি আছে। আমার তিনকাল গিয়ে এক কালে ঠেকেছে। রাতে লেপ-তোষকের ভেতর হিহি করে কপি। মনে হয়, বরফের মধ্যে শুয়ে আছি। আরও ঠাণ্ডা পড়লে বাঁচব না। এটাই হবে আমার জীবনের শেষ শীত।
সুধা ধমকে ওঠে, কী বাজে কথা বলছেন দাদু! কলকাতা শহরে এক শ বছরের বেশি কত লোক বেঁচে আছে জানেন?
দ্বারিক দত্ত হাসেন, তারা এক্সট্রা-অর্ডিনারি। ভগবানের বরে অক্ষয় পরমায়ু নিয়ে জন্মেছে।
এই ধরনের লঘু চালের কথাবার্তা যখন চলছে, আচমকা বাইরে থেকে যুগলের উঁচু গলার ডাক ভেসে এল, ছুটো দিদি, জামাইবাবু, ছুটোবাবু, তরাতরি দুয়ার খোলেন। একেরে কালাইয়া (জমে) গ্যালাম। সে যখনই আসে দশ দিগন্ত কাঁপিয়ে হাঁক পাড়ে।
সবাই অবাক। মাত্র একবার ছাড়া আগে আর কখনও যুগল সন্ধের পর এ-বাড়িতে আসেনি। আজ হঠাৎ কী এমন ঘটতে পারে যে তাকে এসময় আসতে হল!
যুগলের হাঁকাহাঁকি চলছেই। সুধা আর বসে থাকল না। ত্বরিত পায়ে উঠে বাইরের ঘরের দরজার কাছে গিয়ে উঁচু গলায় উমাকে ডেকে নিচে পাঠিয়ে দিল। তারপর ফিরে এসে নিজের চেয়ারটিতে বসে পড়ল।
.
৩৭.
একটু পরেই উমার সঙ্গে সিঁড়ি ভেঙে ওপরে উঠে বাইরের ঘরে চলে এল যুগল। উমা অবশ্য দোতলার ভেতর দিকে গেল না, দরজার কাছে দাঁড়িয়ে রইল। যুগল এসেছে, সুধা যদি তার জন্য কিছু এনে দিতে বলে, কিংবা অন্য কোনও দরকার হয়, সেই কারণে তার অপেক্ষা করা।
যুগলের পোশাক আশাক দেখার মতো। মাথা এবং গলা কম্ফোর্টারে ঢাকা। পরনে পাজামা আর হাফ শার্টের ওপর পোকায়-কাটা সোয়েটার। তার ওপর চাদর। আষ্টেপৃষ্ঠে এত গরম জামাকাপড় প্যাচানো সত্ত্বেও সে ভীষণ কাঁপছিল। মেঝের ওপর থেবড়ে বসে পড়তে পড়তে বলল, আইজ জবর টালকি (শীত)। শীতটা দেখা যাচ্ছে, দ্বারিক দত্তর মতো যুগলকেও কাবু করে ফেলেছে। সিমেন্টের মেঝেটা ঠাণ্ডা বরফ হয়ে আছে। কিন্তু হাজার বললেও যুগল বিনয়দের সামনে চেয়ারে বসবে না।
সুধা উমাকে বলল, যুগলের জন্যে আগে মোটা আসন দিয়ে যা–
উমা দৌড়ে একটা কম্বল-কাটা পুরু আসন নিয়ে এল। সেটা পেতে তার উপর বসতে বসতে যুগল বলল, হুদা আসনে মানাইব না। জিভ্যায় (জিভে) ছ্যাকা লাগে, বড় গেলাস ভইরা এমুন চা কইরা দিতে কন উমা বুইনরে।
খানিক আগেই আগুন আগুন চায়ের কথা হচ্ছিল। সুধা হিরণদের দিকে তাকিয়ে চোখ কুঁচকে একটু হাসল। অর্থাৎ এক ঘণ্টা পরে নয়, যুগলের কল্যাণে ঢের আগেই চাটা পাওয়া যাবে। সে উমাকে বলল, যুগল কী বলেছে, শুনলি তো? সবার জন্যে চা, আর যুগলের জন্যে চায়ের সঙ্গে কিছু খাবারও নিয়ে আসিস।
উমা আর দাঁড়াল না।
যুগল বলল, ছুটো দিদি, আইজ রাইতে আপনেগো এইহানে থাকুম। রান্ধন কি হইয়া গ্যাছে?
সুধা জিজ্ঞেস করল, কেন বল তো?
তাইলে আমার লেইগা চাউরগা (চাট্টি) চাউল লইয়েন।
ওবেলার প্রচুর ডাল ভাত মাছ মাংস তরকারি বেঁচে গেছে। শীতকালে এত তাড়াতাড়ি রান্না জিনিস নষ্ট হয় না। সেগুলো গরম করে নিলেই চলবে। যুগল একা কেন, আরও পাঁচজন এলেও নতুন করে ভাতটাত চাপাতে হতো না। সুধা বলল, ও নিয়ে তোমাকে ভাবতে হবে না।
কাইল দুফারেও এইহানে খাইয়া যামু কিলাম (কিন্তু)।
ঠিক আছে।
একধারে বসে যুগলকে লক্ষ করছিল বিনয়।
পৃথিবীতে এমন দুচারটে মানুষ আছে যাদের দেখলে মন ভাল হয়ে যায়। যুগল তাদেরই একজন। কিছুক্ষণ আগেও যে ক্রোধ, ক্ষোভ এবং উত্তেজনা বিনয়ের মস্তিষ্কে টগবগ করে ফুটছিল, এখন সে-সব অনেকটাই জুড়িয়ে এসেছে। সে জিজ্ঞেস করল, এই রাত্রিবেলা হঠাৎ কোত্থেকে এলে?
যুগল বলল, আইছি কি অহন? হেই দুফারে মুকুন্দুপর থিকা বাইর হইছিলাম।
কলকাতায় কিছু দরকার ছিল?
হ। কইলকাতা ছাড়া বাচনের পথ আছে নিকি?
আশু দত্তর কথা মনে পড়ে গেল বিনয়ের। বেশ কয়েকদিন আগে যুগল তাদের কলোনিতে একটা স্কুল বসাবার জন্য একরকম জোর করেই তাকে মুকুন্দপুরে টেনে নিয়ে গিয়েছিল। তাঁর কথা খেয়াল ছিল না। ব্যস্তভাবে বিনয় জিজ্ঞেস করল, আশু স্যার কেমন আছেন?
উমা চা আর মিষ্টি নিয়ে এল। আয়েস করে গরম চায়ে চুমুক দিয়ে যুগল বলল, তেনিও তো আমার লগে আইছেন।
এখানে নিয়ে এলে না কেন?
তমস্ত দিন দুইজনে গরমেনের অপিসে ঘুরাঘুরি করছি। মাস্টর মশয় বুড়া মানুষ। হয়রান হইয়া পড়ছিলেন। কইলেন, আমারে সন্তোষের বাসায় দিয়া আয়। কালীঘাটে উনার মাউসাতো ভাইয়ের বাসায় রাইখা আপনেগো এইহানে চইলা আইছি। সন্তোষবাবুরা তেনাগো বাড়িতে থাকতে কইছিল। কিন্তু উইহানে জাগা কম। উনাগো অসুবিধা হইত। হের লেইগা আপনেগো কাছে চইলা আইলম। মাস্টর মশয় জানাইতে কইছেন পরে যেইদিন কইলকাতায় আইবেন, আপনের লগে দেখা করবেন। সোময় সুযুগ কইরা আপনেরে মুকুন্দুপুরে যাইতে কইছেন।
বিনয় বলল, স্যার ঈশ্বর গাঙ্গুলি স্ট্রিটে এসেছেন। এত কাছে, আমার নিজেরই এখন একবার যাওয়া উচিত। কিন্তু শরীরটা আজ ভাল নেই। কাল সকালে গিয়ে যে দেখা করব, তাও হবে না। অফিসের দরকারি কাজে ভোর হতে না হতেই বেরিয়ে পড়তে হবে। এখন মাসখানেক ভীষণ ব্যস্ত থাকব। পরে এক ছুটির দিনে মুকুন্দপুরে চলে যাব। তা গভর্নমেন্ট অফিসের কথা বলছিলে না?
যুগল বলল, হ।
সেখানে এসেছিলে কেন?
যুগল বিপুল উৎসাহে তড়বড় করে আগের ঘটনা পরে, পরের ঘটনা আগে সব জড়িয়ে মুড়িয়ে এলোমেলোভাবে যা বলল তা গুছিয়ে নিলে এইরকম দাঁড়ায়। তাদের কলোনিতে স্কুলের জন্য আপাতত মস্ত একখানা ঘর তৈরির কাজ শুরু হয়ে গেছে। এই নিয়ে ওখানে প্রচণ্ড উদ্দীপনা। মুকুন্দপুরবাসীরা ছেলেমেয়েদের পড়াশোনার জন্য উদগ্রীব হয়ে আছে। তাদের জীবন কষ্টেসৃষ্টে কোনওরকমে কেটে যাচ্ছে। কিন্তু পেটে কালির অক্ষর না ঢুকলে সীমান্তের এপারে তাদের সন্তানদের টিকে থাকাই মুশকিল। ছেলেমেয়েরা লেখাপড়া শিখলে চাকরিবাকরি মিলবে। তাদের ভবিষ্যৎ সম্পর্কে নিশ্চিন্ত হওয়া যাবে।
কিন্তু শুধুমাত্র উদ্দীপনা থাকলেই তো হয় না। যুগলরা না হয় ঘর বানিয়ে দিল। সেটাই তো সব নয়। স্কুল চালাতে গেলে বহু কিছু দরকার। আশু দত্তর যথেষ্ট বয়স হয়েছে। তার একার পক্ষে কলোনির এতগুলো বাচ্চাকে মুখে ফেনা তুলে কতকাল পড়ানো সম্ভব? সেজন্য এখনই আর একজন টিচার না নিলেই নয়। কিন্তু নিলেই তো হল না। তাকে পয়সাকড়ি দিতে হবে। ছেলেমেয়েদের বইপত্র খাতাপেন্সিল চাই।
মা-বাপদের হাল তো নুন আনতে পান্তা ফুরোয়। একবেলা ভাত জোটে তো আর-এক বেলা হরিমটর। স্কুল চালাতে গেলে আসল যেটা দরকার তা হল টাকা। তাছাড়া স্কুল খুললে সরকারি অনুমোদনও পেতে হবে।
রাজদিয়া হাইস্কুলে আশু দত্তর একজন প্রাক্তন ছাত্র এখন পশ্চিমবঙ্গ সরকারের শিক্ষা দপ্তরে মস্ত বড় মাপের অফিসার। তাঁর কাছে গেলে মুকুন্দপুর স্কুলের সব সমস্যার সুরাহা হয়ে যাবে।
যুগল বলতে লাগল, মাস্টর মশয় তেনির ছাত্রর.কথা জানতেন। ঠিক কইরা রাখছিলেন, ইস্কুলের ঘরখান বানাইনা (তৈরি) হইলে ছাত্রর লগে দ্যাখা করবেন। হেইমতো আইজ মাস্টর মশয় আমারে টানতে টানতে ডালৎসিতে একহান বাড়ি লইয়া আইলেন। তিনতালা বাড়ি। কুনহানে আগা, কুনহানে শ্যাষ ঠাহর পাই না। কাতার দিয়া ঘরের পর ঘর। সুখের দিকে চওড়া বারিন্দা। এরে-ওরে জিগাইয়া একতালা দুইলা তিনতালা ঘুইরা যহন হেই অফসররে বাইর করলাম, মাজা (কোমর) বেইকা (বেঁকে) গ্যাছে। আমারই যদি এই অবোস্তা হয়, মাস্টর মশয়ের কী হাল হইছে, বুইঝা দ্যাহেন।
একটানা কথা বলে হাঁপিয়ে পড়েছিল যুগল। খানিকক্ষণ দম নিয়ে ফের শুরু করে, অফসরের নাম শিবনাথ স্যানগুপ্ত। পাও থিকা মাথার চুল তরি (অবধি) পুরা সাহেব। এত বড় অফসর কিন্তুক মাটির মানুষ। পুরানা মাস্টর মশয়রে ভুলে নাই। ম্যালা (অনেক) বচ্ছর পর আশু দত্তরে দেইখা পরথমে আটাস (অবাক) অইয়া গেল। হের পর তেনার পায়ে মাথা রাইখা স্যাবা দিল (প্রণাম করল)। হের পর মাস্টর মশয়রে গদি-আলা লম্বা চ্যারে (চেয়ারে) ধইরা ধইরা নিয়া বহাইল। চা আইল, বড় বড় সন্দেশ আইল, রসগুল্লা আইল। তরিজুত কইরা খাওয়ানের পর মাস্টর মশয়ের মুখে আমাগো ইস্কুলের কথা মন দিয়া হোনলেন।
ঘরের সবাই গভীর আগ্রহে শুনে যাচ্ছিল। দ্বারিক দত্ত জিজ্ঞেস করলেন, তারপর?
হগল হুইন্যা তেনি ভরসা দিয়া কইলেন, কুনো চিন্তা নাই। আমাগো কুলোনির স্কুলের লেইগা যত ট্যাকা দরকার, সরকার থিকা পাওন যাইব। আমরা অহন নিচ্চিন্ত। মাস্টর মশয়রে জোর কইরা কুলোনিতে ধইরা নিয়া গ্যাছিলাম। নাইলে স্কুলটা করতে পারতাম না। আমাগো পোলাপানগুলানও মানুষ হইত না।
দ্বারিক দত্ত বললেন, সেই কত বছর আগে ঢাকা থেকে এম এ পাস করে আসার পর হেমনাথ আর মোতাহার হোসেনের সঙ্গে আশু রাজদিয়ায় স্কুল বসিয়েছিল। এই বয়েসে কলোনিতে গিয়ে আবার বসাচ্ছে। বিয়েশাদি করে সংসার করল না। সারাটা জীবন স্কুল আর ছাত্রই ওর ধ্যানজ্ঞান। এমন মানুষ হয় না।
একধারে বসে শুনে যাচ্ছিল বিনয়। চকিতে একজনের কথা মনে পড়ে যায়। রামরতন গাঙ্গুলি। আশু দত্তর মতো তিনিও ইউনিভার্সিটিতে চোখ ধাঁধানো রেজাল্ট করার পর হেলায় নিজের উজ্জ্বল ভবিষ্যৎ ছুঁড়ে ফেলে দিয়ে পূর্ব বাংলার নগণ্য এক গ্রামে স্কুল বসিয়েছিলেন।
রামরতন সীমান্তের এপারে পৌঁছাতে পারেননি। আসতে পারলে আশু দত্তর মতো তিনিও হয়তো কোনও নিরক্ষর উদ্বাস্তুদের কলোনিতে স্কুল বসাতেন।
রামরতনের কথা ভাবার সঙ্গে সঙ্গে সারি সারি কটি মুখ চোখের সামনে ফুটে ওঠে। তার বৃদ্ধা স্ত্রী, বাসন্তী, ছায়া, মায়া। মাঝখানে কটা দিন নিজেকে নিয়ে বিনয়কে এতই ব্যতিব্যস্ত থাকতে হয়েছে যে ছায়া-মায়াদের একেবারেই ভুলে গিয়েছিল। অথচ ওরা তার মুখ চেয়ে বসে আছে। নিজেকে বড় বেশি আত্মকেন্দ্রিক মনে হয় বিনয়ের।
অসহায় চার রমণীকে নিদারুণ একটা খবর দেবার ছিল। নিত্য দাস জানিয়ে গিয়েছিল, জামতলির নাসের আলি তাদের দেশের বিষয়আশয় বিক্রির ব্যবস্থা করতে গিয়ে খুন হয়ে গেছেন। ওপার থেকে কিছু টাকা পয়সা পাওয়ার যে ক্ষীণ আশাটুকু ছিল তা বিলীন হয়ে গেছে। এই খবরটা ওদের জানানো হয়নি। তাছাড়া ছায়া-মায়ার চাকরির জন্য তার কাছে কত যে কাকুতি মিনতি করেছেন রামরতনের স্ত্রী। তা নিয়েও কিছুই করা হয়নি। ভেবেছিল, আনন্দ আর হিরণকে দুজনের জন্য যে কোনও সম্মানজনক কাজ জোগাড় করে দিতে ক্রমাগত চাপ দিয়ে যাবে। দেওয়া হয়নি। যত তাড়াতাড়ি সম্ভব ছায়া-মায়াদের সঙ্গে দেখা করতেই হবে।
এদিকে যুগল বলছিল, আইজ পুরা কাম হয় নাই। হেই অফসর কাইল দুফারে দুইটার সোময় ফির যাইতে কইছেন। আশু মাস্টর মশয়রে অনেকগুলান সরকারি চোতায় সই মই করতে অইব। হের পর আমরা মুকুন্দুপুর চইলা যামু।
বিনয় জিজ্ঞেস করল স্যারের মা তো সন্তোষবাবুদের কাছে ছিলেন।
হ। অহনও আছেন। সন্তোষবাবুরা তেনারে খুব যত্ন করেন।
স্যার কি এর মধ্যে তাঁকে মুকুন্দপুর নিয়ে যাবেন?
না না। বিলের কিনারে আমাগো কুলোনি। জবর টালকি (ঠান্ডা)। কইলকাতার থিকা পাঁচ সাতগুণ বেশি। এই সোময় বুড়া মানুষরে নিয়া গ্যালে বাঁচব না। শীতকালটা কাটুক, ফাগুন মাস পড়ক, রইদের (রোদের তাপ বাড়ুক, তহন উনি যাইবেন।
কিছুক্ষণ নীরবতা।
তারপর একটু ভেবে বিনয় জিজ্ঞেস করে, মাঝখানে বেশ কয়েকদিন আমার মুকুন্দপুরে যাওয়া হয়নি। এর ভেতর নতুন কোনও রিফিউজি সেখানে গেছে?
যুগল বলল, গ্যাছে বিশ পঁচিশখান ফেমিলি। শিয়ালদহর ইস্টিশান থিকা আমিই তাগো লইয়া গ্যাছি।
এরা সব কোন জেলার লোক?
কুন জিলার আবার? ঢাকা বিক্রমপুরের। আমাগো রাইজদার চাইর পাশের গেরাম গুয়াখোলা, গিরিগঞ্জ, ডাকাইতা পাড়ায় তাগো ভিটামাটি আছিল।
অর্থাৎ মুকুন্দপুর জবরদখল কলোনিতে পূর্ব বাংলায় ফেলে আসা প্রিয় ভূখণ্ডটিকে নতুন করে গড়ে তোলার কাজ হাজার ব্যস্ততার মধ্যেও পুরোদমে চালিয়ে যাচ্ছে যুগল। রিফিউজি স্পেশাল বোঝাই হয়ে সীমান্তের ওপারের যে উদ্বাস্তুদের ঢল রোজ শিয়ালদায় নামে তাদের ভেতর থেকে রাজদিয়া অঞ্চলের লোক বেছে বেছে সে কলোনিতে নিয়ে যায়।
যুগল ফের বলে, মুকুন্দপুরে গ্যালেই দেখতে পাইবেন নয়া মানুষগুলান আপনের অচিনা (অচেনা) না। দ্যাশে থাকতে তাগো দ্যাখছেন।
কথায় কথায় রাত বাড়ে। শীতে শহর ক্রমশ নিঝুম ও অসাড় হয়ে যেতে থাকে। দূরের বড় রাস্তা থেকে ক্কচিৎ দু-একটা ট্রাম, বাস কি ঘোড়ার গাড়ির ছুটে চলার আওয়াজ ভেসে আসে।
এদিকে সুধা চঞ্চল হয়ে উঠেছে। কাল নটার ভেতর হিরণের অফিসের ভাত দিতে হবে। বিনয়ও বলে রেখেছে, সকাল সকাল বেরিয়ে পড়বে। তার জন্য তো বটেই, যুগল এসেছে, বাড়ির অন্য লোজন রয়েছে–এদের সবার জন্যও জলখাবার করতে হবে। খাওয়াদাওয়ার পর্ব চুকিয়ে তাড়াতাড়ি শুয়ে পড়া দরকার। সুধার আর বসে থাকার উপায় নেই। সে উঠে পড়ে, অনেক রাত হয়েছে। আর গল্প নয়। উমা আর আমি খাবার গরম করে দশ মিনিটের ভেতর তোমাদের ডাকছি। হাত মুখ ধুয়ে নাও। বলে সে বাইরের ঘর থেকে বেরিয়ে রান্নাঘরের দিকে চলে যায়।
.
খাওয়ার পালা চুকতে ঢুকতে রাত দশটা বেজে গেল। যুগল থাকবে। তার জন্য বাইরের ঘরে বিছানা পেতে দিল উমা।
.
৩৮.
নতুন ভারত-এর চিফ রিপোর্টার প্রসাদ লাহিড়ির সঙ্গে শান্তিনিবাস মেসে যেদিন বিনয় দেখা করতে যায় সেদিন তিনি রিফিউজি ক্যাম্প আর জবরদখল কলোনির লম্বা একটা লিস্ট তাকে দিয়েছিলেন। সেই তালিকার ভেতর থেকে সোনার বাংলা উদ্বাস্তু পল্লিটা বেছে রেখেছিল বিনয়। নামটা তার খুব ভাল লেগেছে। দেশ থেকে উৎখাত হওয়ার পর হাজার কষ্টেও এই কলোনির বাসিন্দাদের মন থেকে সোনার বাংলা মুছে যায়নি। যুগলের মতো তেমনই একটি কলোনি বঙ্গদেশ সীমান্তের এপারে তারাও বুঝিবা গড়ে তুলতে চায়। বিনয় ঠিক করেছে প্রসাদ যে অ্যাসাইনমেন্ট দিয়েছেন সোনার বাংলা উদ্বাস্তু পল্লি দিয়েই সেটা শুরু করবে। কাল রাতেই সে ভেবে রেখেছিল ভোর ভোর উঠে বেরিয়ে পড়বে। কিন্তু ঘুম ভাঙতে দেরি হয়ে গেল। ধড়মড় করে বিছানা থেকে বাইরে আসতে বিনয়ের চোখে পড়ল, দুজন ছাড়া সারা বাড়ি জেগে গেছে। দ্বারিক দত্তর যথেষ্ট বয়স হয়েছে, আর সরস্বতী সুস্থ হয়ে উঠলে এখনও বেশ দুর্বল। ওঁরা বেশ বেলা করে ওঠেন।
রান্নাঘরে এর মধ্যেই ব্যস্ততা শুরু হয়ে গেছে। একই সঙ্গে চলছে রান্নাবান্না এবং জলখাবার তৈরির তোড়জোড়। সুধা আর উমার হাত চলছে নিপুণ যন্ত্রের মতো। কুটনো কোটা, চালধোয়া, জলখাবারের জন্য ময়দা মেখে লুচি বেলা–কাজ কি একটা দুটো? বিশ হাতে দুজনে তা সামলাচ্ছে।
সুধাকে এক ডেকচি গরম জল করে চানঘরে পাঠিয়ে দিতে বলে বিনয় শেভ করে, মুখ ধুয়ে নিল। তার মধ্যেই গরম জল পৌঁছে গেছে। তাড়াতাড়ি স্নান সেরে পোশাক পালটে সে সোজা চলে এল বাইরের ঘরে। সেখানে খবরের কাগজে চোখ বুলোত বুলোতে যুগলের সঙ্গে কথা বলছিল হিরণ। বিনয়ের দিকে তাকিয়ে বলল, বেরুবার জন্যে একেবারে রেডি দেখছি।
হ্যাঁ সামান্য হেসে একটা চেয়ারে বসে পড়ে বিনয়।
প্রায় সঙ্গে সঙ্গে সুধা আর উমা বিনয় এবং যুগলের জন্য থালা বোঝাই করে লুচি তরকারি আর চা নিয়ে এল। হিরণের জন্য অবশ্য শুধুই চা আর একখানা বিস্কুট। ছুটির দিন বাদে সকালে চা-বিস্কুট ছাড়া আর কিছু খায় না সে।
সুধা বিনয়কে জিজ্ঞেস করে, এখন তো বেরুচ্ছিস। কখন ফিরবি?
যেখানে যাচ্ছে সেখানকার কাজ কখন শেষ হবে, কে জানে। বিনয় বলল, ঠিক বুঝতে পারছি না। দেরি হলে সোজা অফিসে চলে যাব।
দুপুরে কোথায় খাবি?
অফিসের কাছে নিশ্চয়ই হোটেল টোটেল আছে। সেখানে কোথাও খেয়ে নেব।
সুধা একটু ভেবে লল, যদি তাড়াতাড়ি কাজ হয়ে যায় বাড়িতে এসে খেয়ে যাস।
আচ্ছা—
সুধা আর উমা চলে গেল।
লুচি ছিঁড়ে ছিঁড়ে মুখে পুরছিল ঠিকই কিন্তু মাথার ভেতর সোনার বাংলা উদ্বাস্তু পল্লিটা ঘুরছিল। প্রসাদের লিস্টে কলোনিটার ঠিকানা দেওয়া আছে। গড়িয়ার মোড় থেকে রাজপুরের দিকে খানিকটা গেলে সেখানে পৌঁছনো যাবে।
টালিগঞ্জ থেকে শ্যামবাজার পর্যন্ত যাবতীয় রাস্তা, অলি গলি, বাসের রুট, ট্রামের রুট সড়গড় হয়ে গেছে বিনয়ের। কিন্তু গড়িয়া উড়িয়া তার কাছে সম্পূর্ণ অচেনা। সেখানে কীভাবে, কত নম্বর বাস ধরে যেতে হবে, খেতে খেতে হিরণের কাছে বিশদভাবে জেনে নিল।
খাওয়া শেষ হলে সে বলল, হিরণদা, এবার বেরিয়ে পড়ি। যুগলকে বলল, পরে তোমার সঙ্গে আবার দেখা হবে। তারপর রান্নাঘরের দরজার সামনে গিয়ে বলল, চলি রে ছোটদি–
সাবধানে যাস– সুধা কাটা আনাজ ধুচ্ছিল। আঁচলে ভেজা হাত মুছতে মুছতে বাইরে বেরিয়ে ভাইয়ের সঙ্গে সিঁড়ির মুখ পর্যন্ত এল।
.
বিনয় বড় রাস্তায় এসে ছনম্বর রুটের বাস ধরল। এটা গড়িয়া পর্যন্ত যাবে। সেখানে নেমে হরিনাভি রাজপুরের দিকের বাস ধরতে হবে।
কুয়াশা কেটে গিয়েছিল অনেকক্ষণ আগেই। এখন সোনালি রোদে ভরে গেছে সারা শহর। কিন্তু রোদটা এতটাই নিস্তেজ যে শরীরকে তপ্ত করে তোলার পক্ষে যথেষ্ট নয়। শীতল বাতাস ধীর চালে বয়ে চলেছে।
বাসে প্যাসেঞ্জারও বেশ কম। রোগাটে চেহারার কন্ডাক্টরটা–গায়ে ময়লা খাটো পাজামা আর হাফ শার্টের ওপর সস্তা সোয়েটার, মাথা আর গলা পেঁচিয়ে কম্ফোর্টার-পাদানিতে দাঁড়িয়ে খ্যানখেনে গলায় গিটকিরি খেলিয়ে চেঁচিয়ে চলেছে একটানা-টালিগঞ্জ টেরাম ডিপো, রানিকুঠি, বাঁশধানি, নাকতলা, গড়িয়া–চলে আসুন, চলে আসুন, খালি গাড়ি
কলকাতায় আসার পর বিনয় যে বাসেই উঠেছে, সেটা যদি মুড়ির টিনের মতো বোঝাইও থাকে, সব কন্ডাক্টরের মুখে এক সুরে একই লজ, খালি গাড়ি, খালি গাড়ি– কথাটা মনে পড়তেই তার হাসি পায়।
একটা জোড়া সিটের জানালার পাশে বসে ছিল বিনয়। টালিগঞ্জে তার দৌড় সুধাদের জাফর শা রোডের বাড়ি, খান মঞ্জিল-এর সামনের রাস্তা, আর আদি গঙ্গার ধারের বাজার অবধি। এ-দিকটায় আগে আর কখনও আসেনি সে। ট্রাম রাস্তার দুধারই ফাঁকা ফাঁকা। প্রচুর বড় বড় ঝাড়ালো। গাছ চোখে পড়ছে। এইসব বনস্পতির মাথায় উড়ছে ঝাঁকে ঝাঁকে পাখি। তাদের ডানার অজস্র রঙে। রোদ পড়ে একটা ঝলমলে মায়াবি নকশা তৈরি হচ্ছে।
দুটো স্টপেজ পেরুবার পর একটা লোক বাসে উঠল। বয়স চল্লিশের কাছাকাছি। ক্ষয়াটে, পাকানো চেহারা। কণ্ঠমণি ঠেলে বেরিয়ে এসেছে। খেলো ধুতি-শার্টের ওপর চাদর। চেহারা দেখেই টের পাওয়া যায় তার ওপর দিয়ে অনেক ঝড়ঝাঁপটা গেছে। এধারে ওধারে আট দশটা খালি সিট। চারদিকে তাকিয়ে কী ভেবে লোকটা বিনয়ের পাশে বসে পড়ল। তারপর গায়ের চাদরটা বেশ ঘন করে বুক পিঠ আর গলায় সাপটে জড়িয়ে নিল।
এক পলক তাকে দেখে ফের জানালার বাইরে চোখ ফিরিয়ে নেয় বিনয়। কিন্তু কলকাতার এই অচেনা এলাকাটা খুঁটিয়ে খুঁটিয়ে যে দেখবে তার কি উপায় আছে? কেননা তার পাশের সহযাত্রীটি ভীষণ ছটফটে আর গায়ে-পড়া। চুপচাপ বসে থাকা তার ধাতে নেই। ঘাড় কাত করে দু-একবার বিনয়কে দেখে নেয়। তারপর জিজ্ঞেস করে, কদূর যাইবেন বাবুমশয়?
অগত্যা মুখ ফেরাতেই হয়। কোথায় চলেছে সেটা জানিয়ে দেয় বিনয়।
লোকটা বলল, হে তো ম্যালা (অনেক) দূর। আমি অতখানি যামু না। বাশধানীতে লামুম। লন (চলুন), কথা কইতে কইতে যাই।
ভাষা আর উচ্চারণ শুনে আগেই টের পাওয়া গেছে, লোকটা ওপার বাংলার। বিনয় বলল, বাশধানীটা কোথায়?
লোকটা বেশ অবাক হল, বাশধানী কুনখানে জানেন না? জাগানের নামও বুঝিন হুনেন নাই?
বাশধানীর নাম না-শোনা এবং এই শহরের কোথায় তার অবস্থান সেটা না-জানা কতটা অপরাধের, বোঝা যাচ্ছে না। বিনয় শুধু মাথা নাড়ে, না।
কী একটু চিন্তা করে লোকটা বলল, আপনে কি কইলকাতার মানুষ না?
খুব ছেলেবেলাটা অবশ্য কলকাতায় কেটেছে বিনয়ের। তারপর থেকে রাজদিয়াই তো তার সর্বস্ব। ধীরে ধীরে মাথা নাড়ে সে, না। আমি এখানে নতুন এসেছি।
লোকটা বিনয় সম্পর্কে কৌতূহলী হয়ে ওঠে, আপনের দ্যাশ কুনখানে?
ঢাকা ডিস্ট্রিক্টের রাজদিয়ায়।
লোকটার দুচোখ প্রবল উৎসাহে চকচক করতে থাকে। কন কী! রাইজদা তো আমি চিনি। বিক্রমপুরে। আমাগো বাড়ি আছিল বজরযুগনিতে (বজ্রযোগিনীতে)। বজরযুগনির নাম নি শোনছেন?
বিনয় ঘাড় কাত করল, শুনেছি। নাম-করা গ্রাম। দু-একবার সেখানে গেছিও।
লোকটা বলল, আপনেও বিক্রমপুইরা, আমিও বিক্রমপুইরা। কী ভালা যে লাগতে আছে। তা কবে আইছেন কইলকাতায়?
প্রথম দিকে বিরক্ত হচ্ছিল বিনয়। কিন্তু লোকটার কথাবার্তায়, স্বভাবে অদ্ভুত সারল্য মাখানো। তাছাড়া একই দেশে বাড়ি। তাকে এখন অসহনীয় মনে হচ্ছে না। বিনয় বলল, মাস দুই হবে। একটু বেশিও হতে পারে। আপনি কতদিন আগে এসেছেন?
বচ্ছরখানেক আগে। পাকিস্থানে তো আর থাকন গ্যাল না। ভিটামাটি খুয়াইয়া শিয়ালদর ইস্টিশানে আইয়া মাস তিন চাইর পোলামাইয়া লইয়া পইড়া রইলাম। হাজারে হাজারে রিফুজ। জাগাখান (জায়গাটা) এক্কেরে থিকথিকা নরক। একদিন ঠিক কইরা ফালাইলাম, উইহানে আর থাকাথাকি নাই। থাকলে পথের কুত্তা বিলাইয়ের (বেড়ালের) লাখান গুষ্টিসুদ্ধা শ্যাষ হইয়া যামু। শুনাশুন কানে আইল, রানীকুঠি বাঁশধানীর দিকে রিফুজরা জবরদখল কুলোনি বহাইতে আছে। অ্যামনেও মরুম, ওমনেও মরুম। ভাবলাম বাচনের চ্যাষ্টা কইরা দেখি। শিয়ালদায় সরকারি অফসরগো কিছু না জানাইয়া একদিন। রইতে চইলা আইলাম বাশধানীতে। হেই থিকা উইহানেই ঘর তুইলা রইছি। শিয়ালদার তুলনায় এই কুলোনি স্বগ্ন।
হুবহু যুগলদেরই কাহিনি। পশ্চিমবঙ্গের এক টুকরো ভূখণ্ড দখল করে তেমনি ঘরবাড়ি বানিয়ে নতুন করে বাঁচার অবিরল, প্রাণপণ প্রয়াস। বিনয় লোকটা সম্বন্ধে এবার রীতিমতো আগ্রহ বোধ করে। তাকে অফিস থেকে নানা রিফিউজি ক্যাম্প এবং কলোনিতে ঘুরে ঘুরে তথ্য জোগাড়ের দায়িত্ব দেওয়া হয়েছে। লোকটা যেচে আলাপ করেছে, এ একরকম ভালই হল। ওদের কলোনিতেও যাবে। সে। হয়তো সেখানে চমকপ্রদ অনেক খবরাখবর পাওয়া যাবে। জিজ্ঞেস করে করে সে জেনে নিল, ওদের কলোনির নাম দেশবন্ধু চিত্তরঞ্জন নগর। ভারতবর্ষের এক সর্বত্যাগী জননায়কের নামে নতুন এই উপনিবেশের নাম। বাশধানীতে নেমে বাঁ দিকে মিনিট পনেরো হাঁটলে তাদের কলোনিতে পৌঁছনো যাবে। আরও জানা গেল, তার নাম ধনঞ্জয় বণিক।
প্রসাদ লাহিড়ির সেই লিস্টটায় দেশবন্ধু চিত্তরঞ্জন নগর-এর নাম আছে কি না, বিনয় মনে করতে পারল না। বলল, একদিন আপনাদের কলোনিতে যাব।
নিয্যস (নিশ্চয়ই) আইবেন। দেইখা যাইয়েন আমরা ক্যামন কইরা বাইচা আছি।
একটু চুপচাপ।
তারপর লোকটা, অর্থাৎ ধনঞ্জয় বণিক বলে ওঠে, তহন কইলেন কইলকাতার এই মাথায় আগে কুনোদিন আহেন নাই।
হ্যাঁ– বিনয় ঘাড় কাত করে। তাইলে আপনের ম্যালা (অনেক) কিছু চিনন জানন (চেনা জানা) দরকার। বলে ডান পাশে, রাস্তার ওধারে আঙুল বাড়িয়ে একটা উঁচু পাঁচিল দেখিয়ে ধনঞ্জয়। বলল, এহানে কী হয় জানেন?
জবরদখল কলোনি থেকে একেবারে আলাদা প্রসঙ্গে চলে গেছে লোকটা। বিনয় লক্ষ করল, পাঁচিলটা ফুটপাথের গা ঘেঁষে একটানা চলেছে তো চলেছেই। আন্দাজ করা যায়, ওটার ওপাশে অনেকখানি এলাকা রয়েছে। ভেতরে কী আছে, ঠিক বোঝা যাচ্ছে না। যা চোখে পড়ছে তা হল উঁচু উঁচু সব বনস্পতি। বিনয় বলল, না, জানি না। ছুটির দিনে উইহানে সাহেব মেমগো মেলা বইয়া যায়। লম্বা লম্বা লোহার কাঠি আর সাদা বল দিয়া হেরা তমস্ত (সারা) দিন খেলে। এই খেলাটার কয়ে গলফো।
বিনয় অনুমান করে নিল, ধনঞ্জয়ের গলফো হল গলফ। কলকাতায় একটা বিশাল গলফ ক্লাব আছে, সেটা আগেই শুনেছে সে। খেলাটা কী ধরনের, সে-সম্বন্ধে তার বিন্দুমাত্র ধারণা নেই। তবে গলফ ক্লাবটা যে টালিগঞ্জেই, ধনঞ্জয়ের দৌলতে তা জানা গেল।
গলফ ক্লাবের লম্বা পাঁচিল পেছনে ফেলে কিছুক্ষণের মধ্যে ছনম্বর বাস একটা মোড়ের মাথায় চলে আসে। ফাটা রেকর্ডের মতো একটানা এক সুরে কন্ডাক্টরের চিল্লানি চলছেই, রানিকুঠি, গাছতলা, নাকতলা, রথতলা, গড়িয়াখালি গাড়ি, খালি গাড়ি–
মোড়ের মুখে মস্ত মস্ত শেডের তলায় কাতার দিয়ে ঝকঝকে অগুনতি ট্রাম দাঁড়িয়ে আছে। ধনঞ্জয় বলল, এইটা হইল গিয়া টালিগুঞ্জের টেরাম ডিপু। কইলকাতার টেরাম এই তরি (অবধি) আহে।
ধনঞ্জয় উপযাচক হয়ে গাইডের ভূমিকাটি নিয়েছে। অনেকটা যুগলেরই মতো। ধনঞ্জয়ের ধারণা সে কলকাতায় এসেছে বিনয়ের অনেক আগে, এই শহর সম্পর্কে সে অনেক বেশি অভিজ্ঞ। এখানকার পথঘাট, অন্ধিসন্ধি, সমস্ত কিছুই তার নখদর্পণে। কাজেই সদ্য-চেনা, তারই মতো বিক্রমপুইরা যুবকটিকে টালিগঞ্জ এলাকার যাবতীয় গুরুত্বপূর্ণ জায়গা চিনিয়ে দেওয়ার দায় যেন তারই। বিনয় মনে মনে একটু হাসে। উত্তর দেয় না।
ধনঞ্জয় সোজা রাস্তাটার দিকে একবার আঙুল বাড়ায়, এবং একটি চাঞ্চল্যকর তথ্য পেশ করে। উই যে পথহান দেখতে আছেন, উইটা সিধা কুঘাটে গিয়া ঠেকছে। তার দুই ধারে আলিসান আলিসান সিনেমা বানানের কারখানা
কথাটা ঠিক বোধগম্য হল না বিনয়ের। একটু অবাক হয়ে জিজ্ঞেস করল, সিনেমা বানানোর কারখানা মানে?
বিনয়ের অজ্ঞতায় হয়তো করুণাই বোধ করে ধনঞ্জয়। তার দিকে ঝুঁকে জিজ্ঞেস করে, কাননবালা, অহীন্দ চধরি, রোবিন মজুমদার, বরুয়া, ভারতী, চন্দাবতী, জহর গাঙ্গুলি, রেণুকা রায়, ছবি বিশ্বাস, ফণী রায়-এনাগো নাম নি হোনছেন?
বিনয় বলল, এঁদের নাম কে না জানে? ঢাকায় গিয়ে ওঁদের ছবিও দেখেছি। শেষ উত্তর, মানে না মানা, শহর থেকে দূরে, দেবদাস, উদয়ের পথে–এমনি অনেক।
ধনঞ্জয় নিশ্চিন্ত হয়ে গেল। দুই হাত ঝাড়া দিয়ে বলে, তাইলে তো আপনে বেবাইক জানেন। যেনাগো নাম কইলেন তেনারাই এইহানে সিনেমা বানায়।
বাস বাঁয়ে ঘুরে একটা সরু রাস্তায়, খানিকটা পিচের, খানিকটা খোয়র, এবড়োখেবড়ো এসে পড়ে। মোড় থেকে দেড়শ দুশ ফিট যায়নি, হঠাৎ বাঁ পাশে হাত বাড়িয়ে খুবই উত্তেজিত হয়ে পড়ে ধনঞ্জয়। এই দ্যাহেন একখান সিনেমার কারখানা
বিনয় মাথা ঝুঁকিয়ে লক্ষ করল, একটা মস্ত গেটের মাথায় আধখানা বৃত্তের আকারে সাইনবোর্ড। তাতে লেখা ইন্দ্রপুরী স্টুডিও। গেট থেকে নুড়ি-বিছানো রাস্তা ভেতর দিকে যেখানে গিয়ে ঠেকেছে। সেই জায়গাটায় ফ্যাক্টরির শেডের মতো অ্যাসবেস্টসের ঢালু ছাদওলা উঁচু উঁচু অনেকগুলো বাড়ি।
লহমায় স্টুডিও পেছনে ফেলে ভাঙাচোরা রাস্তায় টাল খেতে খেতে অনেকটা এগিয়ে এল বাসটা। এবার দুধারে প্রচুর গাছপালা, ডোবা, পানাপুকুর, মাঝেমধ্যে ছিরিছাঁদহীন আদ্যিকালের কিছু বাড়িঘর। ফাঁকা, পোড়ো জমিই বেশি।
একসময় ধনঞ্জয় বলল, বাও (বাঁ দিকে নজর করেন বাবুমশয়। এইহান থিকা জবরদখল কুলোনি শুরু হইছে।
বিনয় দেখল, কাঁচা বাঁশের বেড়া, টিন কি টালির চালের ছাউনি মাথায় নিয়ে কত যে ঘর এলোমেলো বিশৃঙ্খলভাবে দাঁড়িয়ে আছে! ছিন্নমূল মানুষের ছন্নছাড়া উপনিবেশ। বিনয়ের মনে হল, সে যেন পূর্ব বাংলার কোনও হতদরিদ্র মানুষজনের গ্রামে চলে এসেছে।
ধনঞ্জয় একের পর এক কলোনিগুলোর নাম বলে যাচ্ছিল। অনেকটা রেডিওতে ধারাবিবরণী দেবার সুরে। বিনয় ভাবল, সুধাদের বাড়ির এত কাছে সার দিয়ে কলোনি রয়েছে। আর সে কিনা চলেছে অনেক দূরের কোন এক সোনার বাংলা উদ্বাস্তু পল্লিতে! টালিগঞ্জের এই এলাকাটা থেকে শুরু করলেই ভাল হতো। সে কি এখানেই কোথাও নেমে যাবে? পরক্ষণে মনে হল, না, থাক। সোনার বাংলা উদ্বাস্তু পল্লিতে যাওয়া যখন আগেই স্থির করে ফেলেছে তখন সেখানেই যাবে।
একটা তেমাথায় এসে গোলাপি রঙের বিশাল তেতলা বাড়ির সামনে বাস থামল। ধনঞ্জয় বলল, এই জাগাখানের নাম রানিকুঠি। মস্ত বাড়িটা দেখিয়ে বলে, যুঝের (যুদ্ধের) সোময় এই দালানখান মিলিটারিরা দখল কইরা নিছিল। জুয়ান পোলারা এইখানে আইয়া যুঝে যাওনের লেইগা নাম লিখাইত।
রানিকুঠি ছাড়িয়ে আরও খানিকটা যাবার পর একটা বাজার মতো জায়গায় বাস এসে দাঁড়ায়। ধনঞ্জয় বলে, এই অইল বাশধানী। আমারে অহন নামতে হইব বাবুমশয়। বলতে বলতে সে উঠে পড়ে।
আগেই তার এবং নিজের টিকিট কেটে নিয়েছিল বিনয়। বলল, ঠিক আছে। আপনার সঙ্গে পরিচয় হয়ে ভলই হল। এ-দিককার অনেক কিছু জানতে পারলাম।
মাথাটা বুকের ওপর অনেকখানি ঝুঁকিয়ে ধনঞ্জয় বলল, পন্নাম বাবুমশয়।
বিনয় হাতজোড় করে, নমস্কার
সোময় কইরা একদিন আমাগো কুলোনিতে আইবেন কিলাম—
বললাম তো, যাব—
ধনঞ্জয় নেমে গেল।
বাস ফের চলতে শুরু করে। যতই এগুচ্ছে মানুষের বসতি ক্রমশ কমে আসছে। বাড়ছে ঝোপঝাড়, গাছগাছালি, পোড়ো জমি। ফাঁকে ফাঁকে উদ্বাস্তু কলোনি। অন্য দিকে রাস্তার ডান ধার ঘেঁষে পাশপাশি চলেছে একটা চওড়া খাল। এই শীতেও সেটা হেজেমেজে যায়নি। যথেষ্ট জল রয়েছে। এখন জোয়ারও নেই, ভাটাও না। স্থির জলে এখানে ওখানে থোক থোক কচুরি পানা।
একসময় বাস গড়িয়ার মোড়ে পৌঁছে যায়। এখানে চারপাশে প্রচুর দোকান পাট। রকমারি দোকান। কোনওটা মিষ্টির, কোনওটা ওষুধের, কোনওটা মুদিখানা বা লন্ড্রি। তারই ফাঁকে ফাঁকে শীতের নানারকম আনাজ–তরতাজা ফুলকপি, বাঁধাকপি, গাজর, পালং, মেথিশাক, কালো কুচকুচে সুপুষ্ট বেগুন, টোমাটো, ঘন সবুজ ধনেপাতা, কলাই শাক ইত্যাদি নিয়ে বসেছে কাছাকাছি এলাকার চাষীরা। তাছাড়া অনেকেই রাস্তার কিনারে বড় বড় চ্যাপটা কানা-উঁচু টিনের পরাতের ওপর নানা ধরনের টাকটা মাছ সাজিয়ে বসেছে। সরপুঁটি, দিশি পাবদা, পাতি ট্যাংরা, খলসে, বাঁশপাতা, বাটা, কালবোস, এমনি কত কী। মনে হয় সবই আশেপাশের খাল বিল থেকে ধরে আনা।
পুরোদমে কেনাবেচা চলছে। মানুষজনের ভিড়ে জায়গাটা দস্তুরমতো সরগরম।
দু-একজনকে জিজ্ঞেস করে যে রাস্তাটা বাজারের পাশ দিয়ে পাক খেয়ে দক্ষিণে চলে গেছে সেখানে এসে রাজপুরের দিকের একটা বাস ধরল বিনয়। কলকাতায় যে ধরনের বাস চলে অবিকল তেমনি। লম্বা টিনের বাক্সের মতো বডি। কাঠের সিটে দু-আড়াই ইঞ্চি পুরু নারকেল ছোবড়ার শক্ত গদি।
রাস্তার হাল বেজায় খারাপ। খানাখন্দে বোঝাই। বাস ঝাঁকুনি খেতে খেতে চলেছে।
গড়িয়ার বাসের মতো রাজপুরের এই বাসেও প্যাসেঞ্জার বেশ কম। অনেক সিট খালি পড়ে আছে।
গডিয়া বাজারের জমজমাট এলাকাটা পেছনে ফেলে আসার পর একটা লোহার সরু মতো পুল পাওয়া গেল। কিছুক্ষণ আগে গড়িয়ার বাসে বসে যে খালটা চোখে পড়েছিল সেটা পুলের তলা দিয়ে চলে গেছে। পুলের পর থেকে রাস্তা ক্রমশ সরু হচ্ছে। এধারে বাড়িঘর আরও কম। গাছপালা বেশি। ঝোপঝাড় বেশি। কত যে বট, অশ্বথ আর পাকুড়। শয়ে শয়ে নারকেলগাছ। আর আছে অজস্র ছোট ছোট খাল, এই শীতেও নিচু জমিতে জল জমে আছে। সব মিলিয়ে পূর্ব বাংলার কথা মনে পড়িয়ে দেয়। প্রসাদ লাহিড়ির লিস্টে লেখা ছিল, সোনার বাংলা উদ্বাস্তু পল্লিতে যেতে হলে কোন স্টপেজে নামতে হবে। টিকিট কাটার সময় বিনয় কন্ডাক্টরকে জানিয়ে রেখেছিল, ভুবনমোহিনী গার্লস হাইস্কুল-এর স্টপেজে যেন তাকে নামিয়ে দেয়। কন্ডাক্টরটার দায়িত্বজ্ঞান যথেষ্ট। মিনিট পনেরো কুড়ি পর এক জায়গায় বাস থামিয়ে সে হাঁকল, বাবু আপনার ইস্টপেজ এসে গেছে।
জানালার বাইরে অন্যমনস্কর মতো তাকিয়ে ছিল বিনয়। মুখ ফিরিয়ে ধড় করে সে নেমে পড়ে। সঙ্গে সঙ্গে একটানা কলকলানি ভেসে আসে। অল্পবয়সী মেয়েদের মিলিত কণ্ঠস্বর।
বিনয় লক্ষ করল একটু দূরে, রাস্তার বাঁদিক ঘেঁষে ইংরেজি এল হরফের আকারে সেকেলে ধাঁচের মস্ত একখানা দোতলা বাড়ি। সামনের দিকে গেট। গেটের মাথায় কাঠের বোর্ডে বড় বড় অক্ষরে স্কুলের নাম লেখা রয়েছে। পাঁচ ছয় থেকে ষোল সতেরো বছর অবধি, নানা বয়সের মেয়ে কাঁধে বইখাতা বোঝাই কাপড়ের ব্যাগ ঝুলিয়ে কলর বলর করতে করতে স্রোতের মতো স্কুলে ঢুকছে।
প্রসাদ লিখে দিয়েছেন, ভুবন মোহিনী গার্লস হাইস্কুল-এর উলটো দিকে একটা গেঁয়ো মাটির পথ রয়েছে। বাস রাস্তা পেরিয়ে ওধারে যেতেই তেমন একটা পথ পাওয়া গেল। সেটা ধরে বেশি দূর হাঁটতে হল না। বড় জোর মিনিট খানেক। তারপরেই মোটা বাঁশের একটা খুঁটি পোঁতা। সেটার সঙ্গে পেরেক দিয়ে আটকানো এক টুকরো লম্বা টিনের পাত। পাতটায় আঁকাবাঁকা অক্ষরে লেখা: সোনার বাংলা উদ্বাস্তু পল্লি।
দূর থেকে পাঁচমেশালি শব্দ ভেসে আসছিল। ঠক ঠক, ঘসর ঘসর, দুম দাম। আরও খানিকটা এগোতেই কলোনিটা চোখে পড়ল। সেখানে এখন নতুন নতুন ঘর তোলার কাজ চলছে। কেউ টিন বা খড় দিয়ে ছাউনি দিচ্ছে। কেউ পেরেক ঠুকে বেড়া লাগাচ্ছে, কেউ বা খুঁটি পুঁতছে। তৈরি হচ্ছে নতুন বসতি। উৎখাত হয়ে আসা মানুষের উপনিবেশ।
হঠাৎ পথের একধারে একটা দৃশ্য বিনয়কে অবাক করে দেয়। সেখানে পাহাড়প্রমাণ পোড়া কাঠ, বাঁশ, টিন, হোগলা, টালি আর ছন। এই ধ্বংসস্তূপের হেতুটা কী, ঠিক বোঝা যাচ্ছে না। \
উত্তুরে হাওয়ায় পোড়া ছন আর হোগলার ছাই উড়ছিল। বিনয় আর দাঁড়ায় না। কয়েক পা যেতেই কলোনির দিক থেকে দশ বারো জন দৌড়ে আসে। তাদের মধ্যে দুচারটি যুবক ছাড়া বাকি সবাই বয়স্ক মানুষ। উদ্বাস্তু বলতে ত্রস্ত, শুষ্ক যে চেহারাগুলো চোখের সামনে ফুঠে ওঠে এরাও অবিকল তাই। বলা নেই কওয়া নেই, অচেনা একটা মানুষ কী উদ্দেশ্যে আচমকা তাদের কলোনিতে চলে এসেছে, বুঝতে না পেরে তাদের চোখেমুখে কত কী যে ফুটে ওঠে! সংশয়, শঙ্কা, উৎকণ্ঠা এবং সেই সঙ্গে কৌতূহলও।
একটা আধবুড়ো লোক–পরনে ময়লা খাটো ধুতি আর নিমার ওপর জ্যালজেলে চাদর, হাতের এবং গলার শিরাগুলো প্রকট, ঘোলা ঘোলা চোখ, ভাঙা গালে খাপচা খাপচা কাঁচাপাকা দাড়ি, গলায় তিন ফের তুলসির মালা–ভয়ে ভয়ে জিজ্ঞেস করে, আপনিরে তো চিনতি পাল্লেম না বাবু তার গলায় যশোর কি খুলনা জেলার টান। তবে এপারে আসার পর এখানকার ভাষা আর সীমান্তের ওপারের ভাষা মিলেমিশে তার কথাগুলো কিছুটা তেউড়ে গেছে।
বিনয়ের উত্তর দেওয়া হয় না। তার আগেই জটলার ভেতর থেকে কেউ বলে ওঠে, উনারে আমি চিনি। বড় ভালা মানুষ। আমরা একলগে পাকিস্থান থিকা ইন্ডিয়ায় আইছি।
এধারে ওধারে তাকিয়ে লোকটাকে দেখতে পেল বিনয়। শীর্ণ, দড়ি-পাকানো শরীর। দেখামাত্রই চেনা গেল। হরিদাস সাহা। তারপাশা স্টিমারঘাটে তাকে প্রথম দেখেছিল সে। কোন এক নয়া চিকন্দি গ্রামে ছিল হরিদাসের সাত পুরুষের ভিটেমাটি। হানাদার বাহিনী একদিন রাতে তার যুবতী মেয়েকে জোর করে তুলে নিয়ে যায়। তখনই তারা সিদ্ধান্ত নেয় পাকিস্তান ছেড়ে চলে যাবে।
বিনয়ের মনে পড়ে, মেয়ে হারানোর শোকে সমস্ত রাত হরিদাস সাহার স্ত্রী নদীর পাড়ে মুখে আঁচল চাপা দিয়ে কেঁদেছিল। সেই সঙ্গে বিরামহীন, সকরুণ, বুকফাটা বিলাপ। গোয়ালন্দের স্টিমারে ওঠার পরও সেই কান্না তার থামেনি। গোয়ালন্দ থেকে রিফিউজিদের জন্য স্পেশাল ট্রেনের গাদাগাদি ভিড়েও তার সেই অবিরল কান্না শোনা গেছে। আরও পরে শিয়ালদা স্টেশনে গাড়ি পৌঁছলে তার সঙ্গে আর দেখা হয়েছিল কি না, বিনয়ের মনে পড়ে না।
তারপাশার স্টিমারঘাটে বা রিফিউজি স্পেশালে কাছাকাছি থাকলেও হরিদাস সাহার সঙ্গে একটি কথাও হয়নি বিনয়ের। লোকটার সঙ্গে কেউ আলাপও করিয়ে দেয়নি। ওদের সম্বন্ধে সে যেটুকু যা শুনেছে, সবই তেঁড়াদার হরিন্দর মুখে। আলাপ পরিচয় না হলেও শোকাতুর মানুষটা তার গতিবিধি লক্ষ করেছে এবং তাকে মনেও করে রেখেছে। হরিদাস সাহার সঙ্গে আর কোনওদিন দেখা হবে, ভাবতে পারেনি বিনয়। দেশভাগের পর চেনাজানা কত মানুষ কোথায় কত দিকে ছিটকে পড়েছে। কীভাবে বউ ছেলেমেয়ে নিয়ে মাথা গোঁজার মতো একটু জায়গা করে নেবে, কীভাবে দুটো পয়সা রোজগার করে নিজেদের পায়ে দাঁড়াবার চেষ্টা করবে, এমন হাজারটা চিন্তা সবার মাথায় পাষাণভারের মতো চেপে আছে। অন্যের কথা ভাববে, তেমন বাড়তি সময় কারও হাতে নেই। হরিদাস সাহাও একদিন বিনয়ের স্মৃতি থেকে নিশ্চয়ই বিলীন হয়ে যেত। কিন্তু হল না।
সোনার বাংলা উদ্বাস্তু পল্লিতে হরিদাসকে দেখে ভাল লাগল বিনয়ের। পরক্ষণে তীব্র ক্লেশে শতখান হয়ে যাওয়া তার স্ত্রীর কথা মনে পড়ল। সে কি এখনও তেমনি কাঁদে? ভাবতেই বুকে অদ্ভুত চাপা কষ্ট অনুভব করতে থাকে বিনয়।
এদিকে আগন্তুকটি কলোনির বাসিন্দা হরিদাসের পরিচিত এবং সে তাকে ভালমানুষ বলে ঢালাও প্রশস্তি করেছে, ফলে যারা ভিড় করে দাঁড়িয়ে ছিল তাদের সংশয় কেটে যায়। বিনয় সম্পর্কে আর ভয় নেই। তারা নিশ্চিত, এই যুবকটি তাদের কোনওরকম সংকট বা বিপদে ফেলবে না। মুখ চোখ দেখেই এখন টের পাওয়া যায়, লোকগুলো বেশ স্বস্তি বোধ করছে।
বিনয় ভিড়ের দিকে তাকিয়ে বলল, হঠাৎ আমাকে দেখে আপনারা নিশ্চয়ই অবাক হয়ে গেছেন।
কেউ জবাব দিল না।
বিনয় বলে, বিশেষ দরকারে আমাকে এই কলোনিতে আসতে হয়েছে। শুনলে বুঝতে পারবেন।
গলায় যার তুলসীর মালা, সেই আধবয়সী লোকটা সসম্ভ্রমে বলল, সব শোনবো। মুখ দেখি মনে হতিচে, অনেক দূর থেকি আসতিচেন। খুব ধকল গেছে। আগে কলোনিতে যায়ে জিরোয়ে লেন। তারপর কথা হবে নে
বিনয়কে সঙ্গে নিয়ে সবাই সামনের দিকে এগিয়ে চলে।
.
৩৯.
হরিদাস সাহা বিনয়ের গা ঘেঁষে হাঁটছিল। বাকি সবাই কেউ সামনে, কেউ পেছনে। হরিদাস একটানা বলে যাচ্ছিল, দ্যাশ থিকা আইয়া আপনেগো লগে শিয়ালদার ইস্টিশানে তো লামলাম। হের পর আপনেরা কুনখানে যে গ্যালেন দেখি নাই। আমরা এক্কেয়ে উথাল সমুপুরে পড়লাম খান। চাইর দিকে খালি রিফুজ আর রিফুজ। গু, মুতে, কফে, ছ্যাপে (থুতু) জাগাখান আস্তা নরককুণ্ডু। দুই ব্যালা (বেলা) সরকারি বাবুরা দুই দলা কইরা খিচোরি কি ডাইল-ভাত দ্যায়। হেই খাইয়া কুনোরকমে বাইচা থাকি। এইভাবে চিরকাল তো চলে না। কিন্তুক কী করুম, ভাইবা ভাইবা দিশা পাই না। শিয়ালদার পেলাটফরোমে মইরা ঝইরা শ্যাষ হইয়াই যাইতাম। আত (আচমকা) খবর পাইলাম গইরার (গড়িয়ার) এইদিকে রিফুজরা কুলোনি বহাইতে আছে। এই হানে আইলে জমিন মিলব। ভাবলাম দেহি একবার চ্যাষ্টা কইরা। বউ পোলাপানগো হাত ধইরা আরও কয় ঘর রিফুজের লগে রাতারাতি চইলা আইলাম। হেই থিকা এহানেই আছি।
সব জবরদখল কলোনি তৈরির পেছনে প্রায় একই ইতিহাস। রিফিউজি ক্যাম্প বা শিয়ালদা স্টেশনের প্ল্যাটফর্ম কিংবা কলকাতার ফুটপাথ থেকে চলে এসে জলা জমি ভরাট করে, বনজঙ্গল কেটে ছিন্নমূল মানুষ ঘরবাড়ি তুলছে। বিনয় জিজ্ঞেস করে, কতদিন হল আপনি এখানে আছেন?
দিন পনরো যুলো
কথায় কথায় সবাই কলোনির ভেতর চলে আসে। বিনয় লক্ষ করল, অনেকটা জায়গা জুড়ে প্রচুর ঘর। নতুন নতুন আরও অনেকগুলোর কাজ চলছে। এখানেও একধারে পোড়া কাঠ, টালি, ছন আর খড়ের ছাই ভঁই হয়ে আছে।
কণ্ঠিধারী সেই লোকটা হাঁকডাক করে একটা বেতের মোড়া আনিয়ে বিনয়কে বসালো। আচমকা একজন এসে পড়েছে। হোক অনাহুত, তবু অতিথি তো। তাকে আপ্যায়ন করা দরকার। তাই চা এবং সস্তা লেড়ো বিস্কুটের ব্যবস্থাও হয়ে গেল।
বিনয় বুঝতে পারছিল এই লোকটা সোনার বাংলা উদ্বাস্তু পশ্লির মাতব্বর। এখানকার বাসিন্দারা তাকে যথেষ্ট মানে।
এদিকে কলোনিতে বিনয়ের আসার খবরটা শোনার সঙ্গে সঙ্গে চারপাশ থেকে বাচ্চা কাচ্চা, ছেলেবুড়ো, যুবকযুবতী থেকে শুরু করে নানা বয়সের মানুষজন তার সামনে এসে ভিড় করে দাঁড়ায়।
চায়ের গেলাসে চুমুক দিয়ে বিনয় বলল, কেন এই কলোনিতে এসেছি, নিশ্চয়ই আপনাদের জানতে ইচ্ছে হচ্ছে–
জনতা উত্তর দেয় না। সবার তরফ থেকে কঠিধারী বলে, হাঁ বাবু
তার আসার উদ্দেশ্যটা জানিয়ে দেয় বিনয়। তারপর পকেট থেকে নোট-বুক আর পেন বার করে এই কলোনি সম্পর্কে খুঁটিয়ে খুঁটিয়ে নানা তথ্য টুকে নিতে থাকে।
সোনার বাংলা উদ্বাস্তু পল্লি তৈরির কাজ শুরু হয়েছিল ঠিক একবছর আগে। একসময় এখানে ছিল নাবাল জমি। পুরো ভূখণ্ডটি জুড়ে হাঁটু অবধি জলে উদ্দাম হোগলা বন। বন সাফ করে নিচু জমিতে মাটি ফেলে বসতি বানানো হল। মুকুন্দপুরে যুগলদের বাস্তুহারা কলোনিতে রাজদিয়া এবং তার চারপাশের বিশ পঁচিশটা গ্রামের মানুষই শুধু রয়েছে। কিন্তু এখানে এসেছে পূর্ব বাংলার নানা প্রান্তের লোজন। বরিশাল, খুলনা, যশোর, পাবনা, ফরিদপুর, ঢাকা-কোনও জেলাই বাদ নেই।
হকারি, ছোটখাটো দোকানদারি, বেতের কাজ, বাঁশের কাজ, ছাড়াও নানা ধরনের উঞ্ছবৃত্তি করে এই কলোনির বাসিন্দারা পেটের ভাত জোটাচ্ছে। কতদিন এভাবে চালানো সম্ভব হবে, জানা নেই।
মাথা গোঁজার মতো ঘর এরা তুলতে পেরেছে ঠিকই, কিন্তু সেখানেও পদে পদে সংকট। বিপদ তাদের নিত্য সঙ্গী। যে হোগলাবন সাফ করে জলা বুজিয়ে এখানে কলোনি বসানো হয়েছে সেই জমির মালিক এই অঞ্চলের সামন্তরা। তারা লোক ভাল নয়। বছরের পর বছর এখানকার পরিত্যক্ত জমিতে হোগলা আর ঝোপঝাড় গজিয়েছে। সাপখোপ পোকামাকড় শিয়াল বাঘডাসা বংশ বাড়িয়েছে। এসব নিয়ে এতকাল মাথাব্যথা ছিল না তাদের। কিন্তু উদ্বাস্তুরা এসে যেই বসতি বানালো, অমনি সামন্তদের মস্তিষ্কে অধিকার বোধ চাগাড় দিয়ে উঠল। বিষাক্ত সরীসৃপেরা থাকলে আপত্তি নেই। কীটপতঙ্গ, বুনো পাখির ঝাক কিংবা হোগলা বন, ঝোপঝাড়–এ-সব অবাধে থাকতে পারে। কিন্তু মানুষ এসে জনপদ বানিয়ে বসবাস করবে, সামন্তরা কিছুতেই তা মেনে নেবে না। সোনার বাংলা উদ্বাস্তু পল্লির বাসিন্দাদের উৎখাত করার জন্য নানাভাবে চেষ্টা চালিয়ে যাচ্ছে তারা। কতবার যে সশস্ত্র গুণ্ডাবাহিনী পাঠিয়েছে তার হিসেব নেই। তিন তিনবার রাতের অন্ধকারে হানাদারেরা কলোনির ঘরের চালে, বাঁশের বেড়ায় পেট্রোল ঢেলে ছারখার করে দিতে চেয়েছে।
কণ্ঠিওলা লোকটা বলতে লাগল, সামন্তরা ঘরবাড়ি পোড়ায়ে আমাগেরে ভাগায়ে দিতি চায়। আমরা দখল ছাড়ি না। মাটি কামড় দে পড়ি থাকি। ঘরপোড়া ছাই, আর দগ্ধ বাঁশ খুঁটির স্তূপ দেখিয়ে বলল, বিশ দিন আগে আমাগের কুলোনিতে ওরা আগুন ধরায়ে দেছে। আমরা ছাই ভস্ম সরায়ে ফের ঘর বাঁধতিচি। যতবার আগুন দেবা, ততবার ঘর তুলি নেবা নে। জমিন য্যাকন একবার দখল করিচি, ও আর ছাড়বা না।
কলোনির সামনের দিকে এবং ভেতরে যে পোড়া টিন, টালি, বাঁশ টাশ স্তূপাকার হয়ে পড়ে আছে তার কারণ এতক্ষণ বুঝতে পারল বিনয়। অবিকল যুগলদের মুকুন্দপুর কলোনির মতোই ঘটনা। সেখানেও জমি মালিকের ঘাতকবাহিনী একই পদ্ধতিতে উদ্বাস্তুদের তাড়াতে চায়। এখানেও ঠিক তা-ই। বর্শা, রামদা, লাঠি ইত্যাদি নিয়ে ঝাঁপিয়ে পড়া, নইলে ঘরে আগুন। কিন্তু সীমান্তের ওপারে সর্বস্ব খুইয়ে আসার পর ছিন্নমূল মানুষগুলোর পিঠ দেওয়ালে ঠেকে গেছে। বসুন্ধরার এক কোণে বনজঙ্গল সরীসৃপে বোঝাই পোড়ো জমি খুঁজে বার করে তারা নতুন নতুন লোকালয় গড়ে তুলছে। যত আক্রমণই আসুক, ভয়ে তারা পালিয়ে যাবে না। সব হানাদারির বিরুদ্ধে এককাট্টা হয়ে রুখে দাঁড়াবে।
বিনয় কথা বলছিল ঠিকই, সেই সঙ্গে দুরন্ত গতিতে তার কলম চলছিল।
ভিড়ের ভেতর থেকে ঢ্যাঙা, কৃশ চেহারার একটা লোক জিজ্ঞেস করে, আমাগো কথা লেইখা লইতে আছেন, এ দিয়া কী করবেন বাবুমশয়?
কথা শুনেই ধরা যায়, তার আদি বাড়ি খুলনা বা যশোরে নয়। ঢাকা কিংবা ফরিদপুরে। বিনয় বলল, লেখাটা আমাদের কাগজে ছাপা হবে।
ছাপা হইলে গরমেনের নজরে পড়ব?
বিনয় ধন্দে পড়ে যায়। তাদের কাগজ নতুন ভারত এখনও বাজারে বেরোয়নি। বেরুবার পর সোনার বাংলা উদ্বাস্তু পল্লি সম্পর্কে তার রিপোর্টটা ছাপা হলে গরমেন অর্থাৎ সরকারের নজরে পড়বে কি না, জানা নেই। একটা প্রশ্ন বিনয়কে উৎসুক করে তোলে। গভর্নমেন্টের দৃষ্টি আকর্ষণ করার জন্য লোকটার এত আগ্রহ কেন? অনিশ্চিতভাবে সে বলল, পড়তে পারে। কেন বলুন তো?
এবার ঢ্যাঙা লোকটা নয়, কষ্ঠিধারীটি বুঝিয়ে দিল। এই কলোনির বাসিন্দারা কী অসীম দুর্দশার মধ্যে রয়েছে, প্রতিটি মুহূর্তে শুধুমাত্র বেঁচে থাকার জন্য তাদের কী নিদারুণ যুদ্ধ–খবরের কাগজে এ-সব বেরুলে সরকারি কর্তাদের নির্ঘাত টনক নড়বে। এর আগে কণ্ঠিধারীরা বেশ কয়েকবার সাহায্যের জন্য সরকারের কাছে দরবার করেছে কিন্তু এখন অবধি একটি ঘষা আধলাও মেলেনি। যা পাওয়া গেছে তা হল অঢেল প্রতিশ্রুতি। কিন্তু কাগজ যদি সোনার বাংলা উদ্বাস্তু পল্লি সম্পর্কে নাড়াচাড়া দেয়, সরকারের সাধ্য নেই তা অগ্রাহ্য করে।
খবরের কাগজের ছাপার হরফ যে অলৌকিক শক্তিধর এবং সেগুলো যে আকাশ থেকে চন্দ্র সূর্য পেড়ে আনতে পারে, এটা জানা ছিল না বিনয়ের। কিন্তু এখানকার লোকজনের কাগজ সম্পর্কে অটুট বিশ্বাস, অনন্ত ভরসা। কেন এই নিরক্ষর মানুষগুলোর এমন ধারণা, কে জানে। এ নিয়ে প্রশ্ন করতে গিয়েও করল না বিনয়।
কণ্ঠিধারী বলল, আমাগের কথা ভাল করি গুছায়ে গাছায়ে লিখি দিবেন বাবু
বিনয় ঘাড় কাত করে, হ্যাঁ, লিখব। একটু ভেবে বলল, আপনার নামটা কিন্তু জানা হয়নি।
কণ্ঠধারী জানায় তার নাম রাধামাধব দাস। শুধু তাই না, অন্যদের সঙ্গেও পরিচয় করিয়ে দেয়। তাদের কেউ নিতাই কর্মকার, কেউ মথুরা করাতি, কেউ গণেশ শীল ইত্যাদি।
বিনয় এবার বলে, আপনাদের কলোনিটা একটু ঘুরে দেখা যাবে?
নিচ্চয় বাবু। আসেন,
বিনয় উঠে পড়ে। কণ্ঠিধারী অর্থাৎ রাধামাধব দাস পথ দেখিয়ে তাকে নিয়ে যেতে থাকে। হরিদাস সাহা এবং অন্য সবাই তাদের সঙ্গে সঙ্গে চলেছে।
সামনের দিকে বসে যতটা মনে হয়েছিল, ভেতর দিকে যেতে যেতে বিনয় দেখতে পেল, কলোনিটা আয়তনে তার চেয়ে অনেক বড়। রাধামাধব বলেছিল হোগলাবন নির্মূল করে এখানে বসতি গড়ে তোলা হয়েছে। এখন চোখে পড়ল, দূরে এখনও প্রচুর হোগলা এবং নানা ধরনের বুনো ঝোপঝাড় রয়েছে। তার মানে পুরোটা সাফ হয়নি। ওগুলো কেটে ফেললে আরও বহু মানুষের বাসস্থানের বন্দোবস্ত হতে পারে। বিনয়ের আসার খবর পেয়ে কেউ কেউ তাকে দেখতে এলেও ভেতরের দিকে যারা ছিল তারা হয়তো জানতে পারেনি। এদের কেউ কেউ ঘর তুলছে। মেয়েরা রান্নাবান্না বা অন্য কাজে ব্যস্ত। প্রচুর বাচ্চাকাচ্চা সারি সারি ঘরের সামনে খোলা জায়গায় ছোটাছুটি হুটোপাটি করছে।
যারা ঘর বানাচ্ছিল, রাধামাধবের সঙ্গে একটি নতুন লোককে দেখে তারা এগিয়ে আসে। মেয়েরা। ঘরকন্না স্থগিত রেখে মাথায় আধঘোমটা টেনে গভীর কৌতূহলে বিনয়কে লক্ষ করতে থাকে। বাচ্চাগুলো হুল্লোড় থামিয়ে দাঁড়িয়ে পড়ে। সবার চোখেমুখে অপার বিস্ময় ফুটে ওঠে।
এখানে কোন বাড়িটা কার, তার দেশ পূর্ব পাকিস্তানের কোন জেলায় ছিল, পর পর বলে যাচ্ছে রাধামাধব। হঠাৎ ডান পাশের শেষ মাথা থেকে উঁচু গলায় কেউ ডেকে ওঠে, বাবুমশয় না? পরক্ষণে দেখা গেল, একটা লোক দৌড়তে দৌড়তে এদিকে আসছে।
বিনয় দাঁড়িয়ে যায়। কাছাকাছি আসতে লোকটাকে চিনতে পারল। সেই অত্যন্ত চতুর, অতীব ফন্দিবাজ অধর ছুঁইমালী। তারপাশা থেকে গোয়ালন্দে আসার সময় স্টিমারে তার সঙ্গে আলাপ হয়েছিল। লোকটা বাঁ পায়ের ঊরুতে পুরোনো কাপড়ের পুরু ব্যান্ডেজ বেঁধে তার ভেতর দেশের বিষয় আশয়ের যাবতীয় দলিল ভরে খোঁড়াতে খোঁড়তে সীমান্তের এপারে চলে এসেছে। করুণ, কাতর মুখ করে তার পা টেনে টেনে চলার ভঙ্গিটা এমনই নিখুঁত ছিল যে বর্ডারের পাকিস্তানি অফিসাররা ধরতেই পারেনি লোকটা কত বড় ধোঁকাবাজ।
অধর হাতজোড় করে মাথা ঝুঁকিয়ে শশব্যস্তে বলল, পন্নাম বাবুমশয়। আপনের লগে এই জনমে ফির যে দেখা অইব, ভাবতে পারি নাই।
হরিদাস সাহার পর অধর ছুঁইমালীকে সোনার বাংলা উদ্বাস্তু পল্লিতে দেখে আরও একবার অবাক হল বিনয়। কিছু একটা আন্দাজ করে নিয়ে বলল, আমিও ভাবিনি। তা সাহা মশাই আর আপনারা কি একসঙ্গে এই কলোনিতে এসেছেন?
ঠিকই ধরছেন। শিয়ালদায় পইচা মরতে আছিলাম। মাইনষের লাখান বাচনের লেইগা অন্য রিফুজগো লগে আমরা দুই ঘর এইহানে চইলা আইলাম।
রাধামাধব অধরকে বলল, মনে হতিচে বাবুর সঙ্গি তোমারও চেনাজানা আছে?
অধর বলল, আছেই তো। আমরা এক লগে পাকিস্থান থিকা ইণ্ডিয়ায় আইছি। পিরথিমীতে বাবুমশয়ের লাখান মানুষ হয় না। য্যামন বিদ্বান, ত্যামন মাইষের লেইগা তেনার দয়ামায়া। পাকিস্থান থিকা আসার সোময় এক বুড়া মাস্টরমশয় আর তেনার ফেমিলির লেইগা উনি যা করছেন, নিজের চৌখে তো দেখছি ।
জামতলির বৃদ্ধ হেড মাস্টার রামরতন গাঙ্গুলি এবং তার স্ত্রী আর মেয়েদের কথা ভোলেনি অধর। সেই কথাই বিশদভাবে রাধামাধবকে বলতে লাগল।
বিনয় মনে করে, সে রামরতনদের জন্য যেটুকু করেছে তা ঢাক পিটিয়ে বলার মতো কোনও ঘটনাই নয়। অধর ভুইমালীকে থামাতে যাচ্ছিল, তার আগেই লোকটা একেবারে অন্য কথায় চলে যায়, জানেন বাবুমশয়, শিয়ালদার ইস্টিশানে হেই যে আমরা আইয়া নামছিলাম হের পর আপনেরে কত যে বিচারাইছি (খুঁজেছি), কিন্তুক ভিড়ের মইদ্যে কুনোহানে পাইলাম না। দিনের পর দিন ভগমানের কাছে কানছি (কেঁদেছি), আপনের লগে য্যান দ্যাখা করাইয়া দ্যায়। অ্যাদ্দিনে ভগমানের দয়া হইছে। আপনের দ্যাখ্যা পাইলাম। কী আনন্দ যে অইতে আছে, বুঝাইয়া কইতে পারুম না। উচ্ছ্বাসের ফেনা মরে এলে গলা নামিয়ে বলল, আপনের লগে আমার ম্যালা (অনেক) কামের কথা আছে।
বিনয় অবাক হল, কী কথা?
হেইটা আপনের আর আমার মইদ্যে অইব (হবে)। অন্য মাইনষের সুমখে (মানুষের সামনে) না। আমাগো কুলোনিখান পুরা দেইখা লন। হের (তার) পর গুপনে (গোপনে) কমু।
ঘুরে ঘুরে একসময় কলোনি দেখা শেষ হল। এখানে ঢোকার পর কিছু লোকের সঙ্গে আগেই আলাপ করিয়ে দিয়েছিল রাধামাধব। যারা অনেকটা ভেতরে দিকে ছিল তাদের সঙ্গেও পরিচয় হল। তাদের নাম, পূর্ব পাকিস্তানের কোন কোন জেলায় তাদের সাত পুরুষের ভিটেমাটি ছিল, কেন তাদের দেশ ছেড়ে চলে আসতে হয়েছে, সব নোটবুকে টুকে নিয়েছে বিনয়। লক্ষ লক্ষ ছিন্নমূল মানুষের জন্মভূমি ফেলে আসার মূল কারণ দুটো। পাকিস্তানীদের গায়ের জোরে বিষয় সম্পত্তি দখল করার চেষ্টা, নইলে যুবতী মেয়েদের ছিনিয়ে নেবার জন্য ঝাঁপিয়ে পড়া। সোনার বাংলা উদ্বাস্তু পল্লির বাসিন্দাদের বেলাতেও হেতুগুলো আলাদা কিছু নয়।
সূর্য মাথার ওপর উঠে এসেছিল। হঠাৎ বিনয়ের খেয়াল হল, তার ডিউটি দুটো থেকে। এখান থেকে অফিসে পৌঁছতে কম করে ঘণ্টা দুই লেগে যাবে। সে ব্যস্ত হয়ে ওঠে, আরও কিছুক্ষণ আপনাদের সঙ্গে থাকতে পারলে ভাল লাগত কিন্তু এখন আমাকে যেতে হবে। সে যে-পথ দিয়ে কলোনিতে ঢুকেছিল সেদিকে হাঁটতে থাকে।
জনতাও সঙ্গে সঙ্গে চলেছে। রাধামাধব হাত কচলাতে কচলাতে কুণ্ঠিতভাবে বলে, বেইল (বেলা) দুফার হয়ে গিয়েলো। বুলতে সাহস হচ্ছে না। দুটি ভাত খায়ে গেলি মনে বড় শান্তি পাতাম। কিন্তুক আমাগের হাতে ভাত কি খাবেন?
রাধামাধবের দ্বিধার কারণটা আন্দাজ করতে পারছিল বিনয়। স্পষ্ট করে জানিয়ে দেয়, সে জাতপাত মানে না। তবে আজ আর এক লহমাও এখানে থাকার উপায় নেই। যথেষ্ট দেরি হয়ে গেছে। দুটোর ভেতর যেভাবেই হোক তাকে অফিসে হাজিরা দিতে হবে। পরে একদিন সময় করে এসে নিশ্চয়ই খেয়ে যাবে।
দেখা হবার পর থেকে অধর ভুইমালী জোঁকের মতো বিয়ের গায়ে সেঁটে ছিল। কলোনির মুখে এসে রাধামাধবদের উদ্দেশে বলল, তুমাগো আর কষ্ট কইরা যাইতে অইব না। আমি বাবুমশয়রে বাসে তুইলা দিয়া আহি।
রাধামাধবরা এর পরেও বড় রাস্তা পর্যন্ত যেতে চেয়েছিল কিন্তু একরকম কাকুতি মিনতি করে তাদের থামিয়ে দিয়ে অধর ভুইমালী বিনয়ের পাশাপাশি হাঁটতে লাগল। আগেই অধর জানিয়ে রেখেছে, একান্ত গোপনে সে বিনয়কে কিছু বলতে চায়।
বিনয় বলল, আমার কিন্তু ভীষণ তাড়া আছে। গড়িয়ার বাস এলেই উঠে পড়ব। কী বলবেন বলুন–
অধর সতর্কভাবে চারদিক দেখে নিল। যদিও আশপাশে কেউ নেই, তবু গলার স্বর অনেকখানি নামিয়ে বলল, আপনে তো জানেন বাবুমশয়, কত বুদ্ধি খাটাইয়া, কত কষ্ট কইরা দ্যাশ থিকা আমাগো দলিলপত্তরগুলান আনছিলাম। কিন্তু বিশ্বাস কইরা হেই কথা কেওরে (কাউকে) কইতে পারি না, যদিন হাতাইয়া লয়। শুনাশুন কানে আইছে, ম্যালা (অনেক) মাইষে দ্যাশের বিষয় আশয়ের লগে এহানকার মুসলমানগো জমিজমা এচ্চেঞ্জ করতে আছে। কথাটা কি ঠিক?
ঠিক।
যারা এচ্চেঞ্জ করায় ত্যামন কেওরে আপনে চিনেন?
নিত্য দাসের মুখটা চোখের সামনে ফুটে ওঠে বিনয়ের। সে বলে, চিনি। আপনি যদি চান তাকে পাঠিয়ে দিতে পারি।
দ্বিধার সুরে অধর জিজ্ঞেস করে, আমার লগে বাটপারি করব না তো?
নিত্য দাসের প্রচণ্ড টাকার লোভ। কিন্তু বিনয় জানে, দালালি পেলেই সে খুশি। কারও সঙ্গে জালিয়াতি জুয়াচুরি করেছে, এমন দুর্নাম তার নেই।
বিনয় বলল, আমি যাকে পাঠাব সে আপনাকে ঠকাবে না।
উৎসাহে চোখমুখ জ্বলজ্বল করতে থাকে অধর ভুইমালীর। বলে, তাইলে পাঠাইয়া দিয়েন। তেনার লগে কথাবাত্রা কইয়া দেখি। হের পর আসল কামের সোময় আপনেরে কিন্তুক থাকতে অইব।
থাকব।
আপনের ঠিকানাখান দ্যান বাবুমশয়–
পকেট থেকে নোট বই এবং কলম বার করে একটা কাগজ ছিঁড়ে সুধাদের বাড়ির ঠিকানা লিখে অধরকে দিল বিনয়।
অধরের চোখেমুখে কৃতজ্ঞতা ফুটে ওঠে। হাতজোড় করে বলে, আমার কী উপকার যে অইব, কইয়া বুঝাইতে পারুম না।
একটু চুপচাপ।
বিনয়রা বড় রাস্তায় চলে এসেছিল। বেশ লোজন রয়েছে। দুচারটে গাড়িও চলছে। কিন্তু গড়িয়ার দিকের বাসের দেখা নেই।
হঠাৎ কী মনে পড়ে যাওয়ায় ভীষণ ব্যস্ত হয়ে পড়ে অধর। ব্যগ্র সুরে বলে, আরে একহান কথা কইতেই তো ভুইলা গ্যাছি
বিনয় একটু অবাক হল, কী কথা?
দুই হপ্তা আগে আমরা যেইদিন এই কুলোনিতে আইলাম–হ, তারও তিন চাইর দিন আগে আতখা (হঠাৎ) বউ ঠাইরেন শিয়ালদার ইস্টিশানে দেখছি। কিন্তুক আপনে তেনার লগে আছিলেন না।
কে বউ ঠাকরুন?
আপনার ইস্তিরি।
তার মানে ঝিনুক। রাজদিয়া থেকে কলকাতায় আসার সময় পথে যার সঙ্গেই আলাপ হয়েছে তারা সবাই ধরে নিয়েছে ঝিনুক তার স্ত্রী। ঝিনুকের কথা শোনার সঙ্গে সঙ্গে পা থেকে মাথা পর্যন্ত তড়িৎপ্রবাহ খেলে যায় বিনয়ের। টের পায় হৃৎপিণ্ডে দমাদম কেউ হাতুড়ি পিটিয়ে চলেছে অবিরল। অনেকক্ষণ পর কিছুটা সামলে নিয়ে রুদ্ধস্বরে বলল, আপনি ঠিক দেখেছেন?
অধর সামান্য হাসে, ঠিকই দেখছি।
তবু বিনয় অধীর গলায় বলে, আপনার কোনও ভুল হয়নি তো?
কথা হোনো বাবুমশয়ের! আমার চৌখে অহনও চাইলশা ধরে নাই। আপনে, বউ ঠাইরেন, হেই বুড়া মাস্টরমশয়, তেনার বউ-মাইয়ারা, আমরা, আরও হাজারে হাজারে রিফুজ একলগে ইন্ডিয়ায়। আইলাম। আর আপনে কন আমার ভুল অইচে কি না। যেনারে একবার দেহি তেনারে কুনোদিন, ভুলি না বাবুমশয়–
বিনয়ের মনে হল, সে দাঁড়িয়ে থাকতে পারছে না। তার চারপাশে মহাবিশ্ব দুরন্ত গতিতে ঘুরে চলেছে। ঘুরেই চলেছে। ঘুরেই চলেছে।
অধর ভুইমালী তীক্ষ্ণ নজরে বিনয়কে লক্ষ করছিল। খানিক আগে যে মানুষটিকে ধীর স্থির শান্ত মনে হচ্ছিল, মুহূর্তে সে আগাগোড়া বদলে গেছে। চোখেমুখে কেমন যেন অস্থির অস্থির, উতলা ভাব। ব্যস্তভাবে অধর জিজ্ঞেস করে, শরীল নি খারাপ লাগে বাবুমশয়?
না না, আমি ঠিক আছি। ব্যাকুলভাবে বিনয় বলে, আপনার বউঠাকুরনকে শিয়ালদায় কী করছিল?
অধর হতবাক। নিজের স্ত্রী সম্বন্ধে খবর রাখে না, বিনয়কে এতটা আলাভোলা বা দায়িত্বজ্ঞানহীন কখনও মনে হয়নি তার। পাকিস্তান থেকে আসার সময় তারপাশার স্টিমারে বা গোয়ালন্দের ট্রেনে সে তো দেখেছে বিনয় কীভাবে, কত যত্নে স্ত্রীকে বুকের ভেতর আগলে আগলে নিয়ে এসেছে। অসীম বিস্ময়ে অধর বলে, শিয়ালদায় ক্যান গ্যাছিল, আপনে জানেন না?
প্রশ্নটার উত্তর না দিয়ে অধরের একটা হাত আঁকড়ে ধরে বিনয়, বলুন কী করছিল, বউঠাকুরণ? বলুন, বলুন–তার কণ্ঠস্বরে অধীরতা, তীব্র উত্তেজনা।
পলকহীন বিনয়ের মুখের দিকে তাকিয়ে থাকে অধর। বলে, শিয়ালদায় মাইষে ক্যান যায়? টেরেন ধরনের লেইগা–
ঝিনুক নিরুদ্দেশ হবার পর একটা চিন্তা প্রায়ই বিনয়কে উতলা করে রাখত। লাঞ্ছিত, চিরদুঃখী মেয়েটা হয়তো আবার পাকিস্তানেই ফিরে গেছে। পরে আশু দত্ত বা রামকেশবের সঙ্গে যখন দেখা হল তখন নিশ্চিতভাবে জানা গেল, সে অন্তত রাজদিয়ায় যায়নি। তারপরও বিনয়ের মাঝে মাঝে মনে হতো, এমনও তো হতে পারে, ঝিনুক পাকিস্তানের ট্রেনেই উঠেছিল কিন্তু রাজদিয়া অবধি পৌঁছতে পারেনি। পথেই ধর্ষক কিংবা ঘাতকবাহিনীর হাতে ধরা পড়ে গেছে। তারপর কী হতে পারে, ভাবতে সাহস হয়নি বিনয়ের। আতঙ্কে গায়ে কাঁটা দিয়ে উঠেছে।
বিনয়ের ব্যাকুলতা হাজার গুণ বেড়ে যায়। সে বলে, আপনার বউঠাকুরনকে কি পাকিস্তানের ট্রেনে উঠতে দেখেছেন?
না ধীরে ধীরে মাথা নাড়ে অধর, আমি যহন তেনারে দেখছি, ইস্টিশানে পাকিস্থানের টেরেন আছিল না।
বিমূঢ়ের মতো বিনয় জিজ্ঞেস করে, তা হলে?
চোখ কুঁচকে কিছুক্ষণ ভেবে অধর বলে, যদূর মনে লয়, কলকাতার আশেপাশে যেই হগল টেরেন যায় হের কুনো একটায় বউঠাইরেন উঠছিল।
অধরের হাতটা ধরাই ছিল। জোরে ঝাঁকুনি দিয়ে বিনয় বলে, শিয়ালদা থেকে কত দিকেই তো লোকাল ট্রেন যায়। তার কোনটায়?
এবার দিশেহারা হয়ে পড়ে অধর। আকাশপাতাল হাতড়াতে হাতড়াতে বলে,পনরো যুলো দিন আগের কথা। ঠিক ঠাওর পাইতে আছি না। কুনো টেরেন যায় বোনগার দিকে। কুনো টেরেন ধরেন গিয়া কাঁচরাপাড়া নৈহাটি লালগোলার দিকে। না বাবুমশয়, মনে পড়ে না।
ঝিনুক নিখোঁজ হবার পর কেউ একজন তাকে স্বচক্ষে দেখেছে এবং কলকাতার কাছাকাছি কোথাও সে আছে, সোনার বাংলা উদ্বাস্তু পশ্লিতে এসে এটুকু অন্তত জানা গেল। কলকাতার চৌহদ্দির বাইরে ওধারে মুকুন্দপুর আর গড়িয়ার এধারে সোনার বাংলা উদ্বাস্তু পল্লি পর্যন্ত তার দৌড়। এ ছাড়া চারপাশে অজস্র নগণ্য শহর আর গ্রাম ছড়িয়ে আছে। সে-সব জায়গায় যাওয়া তো দুরের কথা, নাম পর্যন্ত জানা নেই। এই সমস্ত লোকালয়ের কোথায় ঝিনুক রয়েছে, কে তার সন্ধান দেবে?
হঠাৎ অদম্য এক জেদ মাথায় ভর করে বিনয়ের। একবার যখন ঝিনুকের খবর পাওয়া গেছে, যেভাবে হোক তাকে খুঁজে বার করবে সে। কিন্তু এখানে ওখানে উদভ্রান্তের মতো ছোটাছুটি করলে তো তাকে পাওয়া যাবে না। আরও কিছু তথ্য দরকার যার খেই ধরে এগুলে কাজ হবে।
বিনয় জিজ্ঞেস করে, শিয়ালদায় আপনার বউঠাকরুন কি একলাই ছিল?
কোন ট্রেনে উঠেছে অধর তা সঠিক জানাতে না পারলেও, এই প্রশ্নের জবাবটা সঙ্গে সঙ্গেই পাওয়া গেল। না বাবুমশয়, লগে একজন আছিল। মনে লয় (হয়), আপনেগো কুনো আত্মজন (আত্মীয়)।
আত্মীয়-পরিজন বলতে এই শহরে হিরণরা এবং আনন্দরা ছাড়া অন্য কেউ নেই বিনয়ের। তবে দেশভাগের পর রাজদিয়া আর তার চারপাশের কুড়ি-পঁচিশটা গ্রামগঞ্জের বহু মানুষ এখানে চলে। এসেছে। তাদের অনেকের সঙ্গেই সম্পর্ক আত্মীয়ের মতোই। তাদের কারও কারও সঙ্গে দেখাও হয়েছে বিনয়ের। ঝিনুকের নিরুদ্দেশ হবার খবরটা প্রায় সবাই জানে। এদের কেউ তাকে দেখলে তক্ষুনি বিনয়কে জানিয়ে দিত। সেদিক থেকে মনে হয়, শিয়ালদা স্টেশনে পনেরো কুড়িদিন আগে ঝিনুকের। সঙ্গে যে ছিল সে পরিচিত কেউ নয়।
অনন্ত আগ্রহে বিনয় জিজ্ঞেস করে, যার কথা বললেন সে কি পুরুষ, না মেয়েলোক?
অধর বলল, পুরুষ মানুষ।
কেমন দেখতে?
অধরের স্মৃতিশক্তি এবার কোনওরকম গোলমাল করল না। ঝিনুকের সঙ্গীর মোটামুটি নিখুঁত বর্ণনা দিল সে। লোকটি আধবুড়ো, চুল উষ্কখুষ্ক, গালে খোঁচা খোঁচা কাঁচাপাকা দাড়ি, রোগা পাকানো চেহারা, চোখে পুরু কাঁচওলা নিকেলের টেড়াবাকা আদ্যিকালের চশমা, গায়ে ময়লা ধুতি আর ফতুয়ার ওপর ধুসো চাদর।
এমন সাদামাঠা, গরিব গরিব, কৃশ চেহারার প্রৌঢ় রাস্তায় বেরুলে প্রতি কুড়ি জনের ভেতর দু-একটা পাওয়া যাবেই। খানিকটা দমে যায় বিনয়। এরপর কী বলবে যখন ভাবছে, সেই সময় আচমকা কিছু মনে পড়ে যায় অধরের। উৎসাহের সুরে বলে, আমার কী মনে লয় জানেন?
কী?
বউ ঠাইরেনের লগে যেনি আছিল তেনি পাকিস্থানের মানুষ
বিনয় উগ্রীব হয়ে ওঠে, কী করে বুঝলেন?
অধর বলে, আধবুড়া মানুষটা বউঠাইরেনরে কিছু কইতে আছিল। দু-একহান কথা আমার কানে আইছে। পদ্মাপাইরারা ছাড়া অ্যামন কইরা কেও কয় না। ভাষা এবং উচ্চারণ শুনে তার ধারণা। হয়েছে প্রৌঢ়টির বাড়ি একসময় পদ্মার তীরবর্তী কোনও অঞ্চলে ছিল।
অধর থামেনি, মনে লয়, মানুষটা বেশিদিন বডারের এই ধারে আহে নাই। আমাগো লাখান রিফুজও হইতে পারে।
বিনয় জিজ্ঞেস করল, রিফিউজি যে, টের পেলেন কী করে?
অধর বলে, দ্যাশের ভিটামাটি খুয়াইয়া যারা পশ্চিম বঙ্গে আইছে হেগো চোখেমুখে অন্য কিসিমের। ছাপ থাকে। ঠিক বুঝান যায় না। তয় দ্যাখলেই ট্যার পাওন যায়।
অর্থাৎ উদ্বাস্তুদের সারা শরীরে, পোশাকে আশাকে এমন একটা মার্কামারা ব্যাপার থাকে যাতে হাজার মানুষের জটলাতেও তাদের চিনে নেওয়া যায়। বিনয় বলল, ভদ্রলোক আপনার বউঠাকরুনকে কী বলছিলেন, মনে আছে?
ওই যে কইলাম দুই-একহান কথা—
সেই কথাগুলোই শুনতে চাইছি।
খাড়ন, ভাইবা লই। কপালে অগুনতি ভাঁজ ফেলে অধর ভুইমালী কিছুক্ষণ চুপ করে থাকে। তারপর বলে, দূর থিকা তো হুনছি। তভু যেটুক মনে আছে, হোনেন। বুড়া মানুষটা কইতে আছিল, দ্যাড় ঘণ্টার ভিতরে আমরা পৌঁছাইয়া যামু। যেহানে গিয়া থাকবা তুমার কুনো কষ্ট হইব না। আমাগো সোমসারটা নিজেগো সোক্সর মনে কইরো। এইর পর আরও কিছু কইছিল। ভুইলা গ্যাছি।
বিনয় বলল, বয়স্ক লোকটাকে দেখে আপনার রিফিউজি মনে হয়েছে। ওরা কি কোনও জবরদখল কলোনি বা ক্যাম্পে থাকতে পারে?
অধর বলল, না জাইনা হেইটা ক্যামনে কই? থাকতেও পারে, আবার নাও থাকতে পারে। একটু থেমে ফের বলে, পাকিস্থান থিকা যারা চইলা আইছে হেরা বেবাকেই তো আর কেম্পে কুম্পে উঠে নাই। কেওর কেওর আত্মজন কইলকাতার চাইর কিনারে তো বটেই, পচ্চিমবঙ্গের নানাহানে রইছে। আত্মজনের বাড়িও ম্যালা (অনেক) মাইনষে উঠছে।
এদিকটা ভেবে দেখেনি বিনয়। তার নিজের কথাই ধরা যাক। কিংবা রামকেশব বা আশু দত্তর কথাও। তারাও তো সীমান্তের ওপার থেকে চলে এসেছে। কিন্তু সরকারি ত্রাণশিবিরে আশ্রয় নিয়েছে কি? কলকাতার চারপাশে এবড়ো খেবড়ো পোড়ো জমি চৌরস করে, জলাজমি ভরাট করে বা বনজঙ্গল সাফ করে জবরদখল কলোনিও বসায়নি। তাদের মতো আরও বহু মানুষ সীমান্তের এপারে আত্মীয়পরিজনের বাড়িতেই এসে উঠেছে।
অফিস থেকে আপাতত তাকে যে কাজের দায়িত্ব দেওয়া হয়েছে সেটা হল শরণার্থী শিবিরে শিবিরে আর কলোনিতে কলোনিতে ঘুরে নানা তথ্য জোগাড় করে সে-সবের ভিত্তিতে রোজ একটা করে প্রতিবেদন তৈরি করে রাখা। অধরের সঙ্গে কথা বলতে বলতে ক্ষীণ একটু আশা চকিতের জন্য দেখা দিয়েছিল। বিনয় ভেবেছিল, ক্যাম্প ট্যাম্পগুলোতে ঘুরতে ঘুরতে হয়তো ঝিনুকের খোঁজ পাওয়া যাবে। কিন্তু সেই অজানা প্রৌঢ়টির সঙ্গে সে যদি কলোনি টলোনির বাইরে অন্য কোথাও গিয়ে থাকে? হাজার বছর এখানে ওখানে ছোটাছুটি করলেও তার সন্ধান মিলবে না। আশাটুকু মুহূর্তে বিলীন হয়ে যায় বিনয়ের।
অধর বিনয়ের দিকে তাকিয়ে ছিল। বলল, আধবুড়া মানুষটারে চিনতে নি পারলেন বাবুমশয়?
অথৈ নৈরাশ্যে ডুবে যেতে যেতে ঝাপসা গলায় বিনয় উত্তর দেয়, না।
অনেক আগেই অধরের মনে খটকা দেখা দিয়েছিল। সে জিজ্ঞেস করে, এইটা ক্যামন কথা হইল?
দুরমনস্কর মতো বিনয় বলে, কোনটা?
আপনের অচিনা মাইনষের লগে বউ ঠাইরেন কই গ্যাল আর আপনে সোয়ামী হইয়া হেয়া জানেন না?
এ প্রশ্নের জবাব জানা নেই বিনয়ের। সে নীরবে দাঁড়িয়ে থাকে।
যদিন অপরাধ না লন, একহান কথা কই
কী?
বউ ঠাইরেন কি আপনের লগে কাইজা (ঝগড়া) কইরা বাড়ি থিকা গ্যাছে গিয়া?
কী কারণে, কতখানি অপমানিত হয়ে, কী নিদারুণ যন্ত্রণায় ঝিনুক নিরুদ্দেশ হয়েছে, অধর ভুইমালীকে তা জানানো যায় না। জড়ানো গলায় কিছু বলে বিনয়, তার একটি শব্দও বোঝা গেল না।
অধর হয়তো ঝিনুক সম্বন্ধে অস্বস্তিকর আরও প্রশ্ন করত, এইসময় রাস্তার উলটো দিকে, একটা বাস থেকে নেমে একজন যুবক এবং একজন তরুণী এধারে চলে আসে। যুবকটির বয়স সাতাশ আটাশ। রোগা, লম্বা। বেশ ধারালো চেহারা। গালে খাপচা খাপচা, পাতলা দাড়ি। চোখে পুরু লেন্সের চশমা। পরনে আধময়লা পাজামা আর পাঞ্জাবির ওপর হাফ-হাতা সোয়েটার। পায়ে ভারী চঞ্চল। কাঁধ থেকে কাপড়ের ব্যাগ ঝুলছে। তার সঙ্গিনীটি বেশ সুশ্রী। চব্বিশ পচিশের মতো বয়স। একসময় গায়ের রং ছিল টকটকে। রোদে পুড়ে তামাটে হয়ে গেছে। মাথার ঘন চুল রুক্ষ, বোঝা যায়, অনেকদিন তেল পড়ে না। এরও চোখে চশমা। এর কাধ থেকে যে চটের ভারী ব্যাগটা ঝুলছে সেটার গায়ে নানারকম নকশা।
দুজনে সোনার বাংলা উদ্বাস্তু পল্লির দিকে যাচ্ছিল, অধরকে দেখে থমকে দাঁড়িয়ে পড়ল। যুবকটি বলল, অধরদা, আপনাদের ওখানে চলেছি। দরকারি কথা আছে।
অধর বলল, যান। কুলোনির বেবাকেই (সকলেই) আছে। তাগো লগে কথাবারা আরম্ভ করেন।
আপনারও থাকাটা জরুরি।
আমি বাবুমশয়রে বাসে তুইলা দিয়া অহনই আইতে আছি বলে বিনয়কে দেখিয়ে দিল অধর।
যুবকটি অধরের সঙ্গে কথা বলছিল ঠিকই, তবে বার বার তার চোখ চলে যাচ্ছিল বিনয়ের দিকে। তবে বিনয় সম্পর্কে অধরকে কোনও প্রশ্ন করল না। সঙ্গিনীকে নিয়ে সে কলোনির দিকে চলে গেল।
বিনয়ও দুজনকে লক্ষ করেছে। তাদের দেখে শরণার্থী বলে মনে হয় না। সোনার বাংলা উদ্বাস্তু পল্লিতে তাদের যে যাতায়াত আছে সেটা আন্দাজ করা যাচ্ছে। নইলে অমন অন্তরঙ্গ ভঙ্গিতে অধর ভুইমালীকে অধরদা বলত না। যুবক আর তরুণীটি সম্পর্কে কৌতূহল হচ্ছিল বিনয়ের। জিজ্ঞেস করল, এরা কারা?
অধর একটু চুপ করে থাকার পর বলল, পাট্টির লোক।
পাট্টি অর্থাৎ পার্টি। বিনয় আবছাভাবে শুনেছে, নানা রাজনৈতিক দল ছড়িয়ে ছিটিয়ে থাকা কলোনিগুলোতে ঢুকে পড়ছে। খুঁটিয়ে খুঁটিয়ে অধরের কাছ থেকে সে জেনে নেয় যুবকটির নাম ত্রিদিব সেন, তরুণীটি হল জয়ন্তী বসু। তারা সোনার বাংলা উদ্বাস্তু পল্লিতে কলোনি কমিটি বানাতে চায়। সেইজন্য প্রায়ই এখানে আসছে।
বিনয় বলে, কলোনি কমিটি কাদের দিয়ে গড়া হবে? তাদের কী কাজ?
অধর জানায়, কমিটি তৈরি হবে, সোনার বাংলা উদ্বাস্তু পল্লির বয়স্ক বুদ্ধিমান লোকজনদের নিয়ে। সে আরও জানালো, সামনে কলোনির মাতব্বররা থাকলেও, ত্রিদিব সেনরাই আসল। তাদের পরামর্শ মতো চলতে হবে। উদ্বাস্তুরা সীমান্তের এপারে এসে পশুর মতো জীবনযাপন করছে অথচ সরকার তারা যাতে মানুষের মতো বেঁচে থাকতে পারে তার কোনও ব্যবস্থাই নিচ্ছে না। সহজ কথায় কাজ হবে না। শরণার্থীদের দাবি দাওয়া যাতে সরকার মেনে নেয় সেজন্য ত্রিদিব সেনরা তাদের নিয়ে মিটিং মিছিল করবে, নানা ধরনের আন্দোলনের পরিকল্পনাও নেওয়া হয়েছে। কমিটি গড়া হচ্ছে সেই কারণে।
বিনয় জিজ্ঞেস করে, ত্রিদিব সেনরা কোন পার্টির লোক?
কমিনিস (কমিউনিস্ট)। তয় শুনাশুন শোনছি চাইর পাশে আর যে হগল কুলোনি আছে হেই সব জাগার বেশির ভাগ কেমিটিই কংগ্রেসের।
দেশে থাকতে সুদূর তালসোনাপুরের এই অক্ষরপরিচয়হীন অধর ভুইমালী কংগ্রেস, কমিউনিস্ট পার্টির বা অন্য কোনও রাজনৈতিক দলের নাম শুনেছে কি না, যথেষ্ট সংশয় আছে। কিন্তু সীমান্তের এপারে আসার পর তারা অনেক কিছুই জানছে, শুনছে, শুধু তাই না, সে-সবের মধ্যে জড়িয়েও পড়ছে।
গড়িয়ার দিকের একটা বাস স্টপেজে এসে দাঁড়ায়। নানা কথায় অনেকটা সময় কেটে গেছে। না, আর দেরি করা ঠিক নয়। আচ্ছা, আজ যাই বলে বাসটায় উঠে পড়ল বিনয়।
.
গড়িয়ায় এসে রাস্তার লোকজনকে জিজ্ঞেস করে পাঁচ নম্বর রুটের বাস ধরল বিনয়। এটা তাকে ধর্মতলায় নিয়ে যাবে। ধর্মতলা তার চেনা জায়গা। সেখান থেকে কোন কোন নম্বরের বাস তাদের অফিসের সামনে দিয়ে যায়, সব বিনয়ের মুখস্থ।
পাঁচ নম্বর বাসটা বেশ ফাঁকা ফাঁকা। বসার জায়গা পেয়ে গেল বিনয়। এ-দিকটায় আগে আসেনি সে। শহর এখানে সেভাবে জমে ওঠেনি। চারপাশে প্রচুর ঝোপঝাড়, প্রচুর গাছপালা। কত যে ডোবা আর পানাপুকুর তার লেখাজোখা নেই। যেভাবে কলকাতায় মানুষ বাড়ছে, সীমান্তের ওপার থেকে শরণার্থীদের ঢল নামছে প্রতিদিন, কয়েক বছরের মধ্যে গড়িয়ার এই এলাকায় ফাঁকা জায়গা বলে কিছু থাকবে না।
ছোকরা কন্ডাক্টরটা পাদানিতে দাঁড়িয়ে একটানা চেঁচিয়ে যাচ্ছে, রামগড় যাদবপুর, ঢাকুরিয়া– খালি গাড়ি, খালি গাড়ি–। বাইরের দৃশ্যাবলী, লোকজন, পাশ দিয়ে ছুটে যাওয়া যানবাহন কিছুই যেন দেখতে পাচ্ছিল না বিনয়। ঝিনুকের চিন্তাটা তার মাথায় উলটো পালটা স্রোতের মতো চারদিক থেকে ঢুকে যাচ্ছে। কলকাতার কাছাকাছি, হয়তো চল্লিশ পঞ্চাশ মাইলের মধ্যে কোথাও সে আছে। বনগাঁ বা নৈহাটি-কাঁচরাপাড়া লাইনের কোনও স্টেশনে নেমে সেখানে যেতে হয়। কিন্তু সেটা কোন স্টেশন? আর সেই স্টেশন থেকে কতদূরে গেলে কোন সে শহর বা গ্রাম যেখানে ঝিনুকের হদিস মিলবে? না, কিছুই জানা নেই। মেয়েটা এত কাছে রয়েছে, অথচ কত দূরে! মনে হয়, পৃথিবীর বাইরের কোনও গ্রহে যেখানে কোনও দিন পৌঁছানো যাবে না।
নিজের মস্তিষ্কের অন্তঃপুর যেন দেখতে পাচ্ছিল বিনয়। সেখানে শুধুই হতাশা।
ধর্মতলায় বাস বদলে অফিসে পৌঁছতে পৌঁছতে আড়াইটা বেজে গেল। দুপুরের শিফট দুটোয় চালু হয়। তার মানে আধঘণ্টা লেট হয়ে গেছে।
.
৪০.
নিউজ ডিপার্টমেন্টে এসে দেখা গেল, চারদিক গমগম করছে। প্রফ-রিডার আর সব-এডিটরদের টেবলগুলোর ফাঁক দিয়ে রিপোর্টিং সেকশনে চলে এল বিনয়। চিফ রিপোর্টার প্রসাদ লাহিড়ি নেই। তার চেয়ারটা ফাঁকা। মণিলালও নেই। তবে সুধেন্দু আর রমেন তাদের টেবলে বসে আছে।
অ্যাটেনডান্স রেজিস্টারটা থাকে প্রসাদের টেবলে। দেরিতে আসার জন্য অস্বস্তি হচ্ছিল বিনয়ের। ভয়ে ভয়ে সে হাজিরা খাতায় সই করল। ভাবল, প্রসাদের সঙ্গে দেখা হলে লেটের কারণটা জানিয়ে দেবে।
সইয়ের পর সুধেন্দুদের পাশে নিজের টেবলে গিয়ে বসল বিনয়। সেই সকালে বেরিয়ে বাসে অনেকটা রাস্তা ছোটাছুটি করতে হয়েছে। ভীষণ ক্লান্তি বোধ করছিল সে। খিদেও পেয়েছে প্রচণ্ড। অফিসে ক্যানটিন খোলা হলেও পুরোপুরি সেটা চালু হয়নি। শুধু চা, অমলেট, ডিম সেদ্ধ আর টোস্ট পাওয়া যায়। বাজারে কাগজ বেরুবার পর দুপুর আর রাতের খাওয়ার ব্যবস্থা করা হবে।
কাছাকাছি নিশ্চয়ই হোটেল টোটেল আছে। কারওকে জিজ্ঞেস করলে তার হদিস পাওয়া যাবে। সেখানে গিয়ে খেয়ে আসা যায় কিন্তু এই মুহূর্তে আর বেরুতে ইচ্ছা করছে না। একটা বেয়ারাকে ডেকে টোস্ট, ডিম সেদ্ধ আর চা আনতে বলে সুধেন্দুকে জিজ্ঞেস করে, প্রসাদদা এখনও আসেননি?
সুধেন্দু বলল, এসেছেন। নিউজ এডিটরের ঘরে মিটিং করছেন।
মণিলালদাকেও দেখছি না
প্রসাদদা ওকে কী একটা কাজে কংগ্রেস অফিসে পাঠিয়েছেন। ফিরতে ফিরতে বিকেল হয়ে যাবে। বলতে বলতে উঠে পড়ল সুধেন্দু, আমাকেও একটু বেরুতে হবে।
বিনয় বলল, কখন আসছেন?
সন্ধের আগে তো নয়ই।
সুধেন্দু চলে যাবার পর চোখের কোণ দিয়ে একবার রমেনকে দেখল বিনয়। সেদিনের সেই ঘটনার পর খুব সতর্ক হয়ে গেছে সে। এই স্বার্থপর, কুচুটে লোকটাকে মোটেই তার পছন্দ নয়।
রমেন টেবলের ওপর ঝুঁকে কিছু লিখছিল। তার দিক থেকে চোখ ফিরিয়ে পকেট থেকে নোট বুক, পেন বার করে টেবলের ওপর রাখল বিনয়। তারপর শরীরটা পেছন দিকে হেলিয়ে দিয়ে চোখ বুজল। একটু জিরিয়ে খাওয়া দাওয়া চুকিয়ে সোনার বাংলা উদ্বাস্তু পল্লি সম্পর্কে প্রতিবেদনটা লিখে ফেলতে হবে।
কিছুক্ষণের মধ্যে টোস্ট, ডিম, চা এসে গেল। লেখাটা কোথায় শুরু করে কীভাবে তথ্যগুলো সাজাবে, খেতে খেতে যত ভাবছিল ততই মনটা ছড়িয়ে ছিটিয়ে যাচ্ছে বিনয়ের। বার বার ঝিনুকের মুখ চোখের সামনে ফুটে উঠছে।
হঠাৎ পাশ থেকে রমেনের গলা কানে এল, বিনয়
বিনয় আনমনা হয়ে ছিল। চমকে ঘাড় ফিরিয়ে তাকাল। রমেন বলল, তোমার লগে একখান কথা আছে।
বিনয় জিজ্ঞেস করে, কী কথা?
তোমার মতো ভাইগ্যবান কইলকাতায় খুব বেশি নাই।
কী করে বুঝলেন আমি ভাগ্যবান?
রমেন হেসে হেসে বলে, আরে ভাই তোমার কতবড় একখান উচা (উঁচু) চঙ্গ আছে ভাইরা দেখ।
বিনয় বলল, চঙ্গ!
হ-চঙ্গ। ল্যাডারল্যাডার, পশ্চিমবঙ্গে যারে কয় মই।
রমেনের কথা বলার ধরনটা ভাল লাগল না বিনয়ের। কোথায় যেন একটা নোংরা সংকেত রয়েছে। সে একদৃষ্টে তাকিয়ে থাকে।
রমেন এবার বলে, ক্লিয়ার কইরা বলি। তোমার ভগ্নীপতি আনন্দবাবু হইলেন তোমার ল্যাডার। যার এমুন চঙ্গ আছে সে ভাইগ্যবান না? তার মুখের হাসিটা আরও ছড়িয়ে পড়ে।
এবারও জবাব দেয় না বিনয়। দেখাই যাক, আনন্দকে নিয়ে লোকটা কতদূর যায়।
কণ্ঠস্বর ঝপ করে অনেকখানি নামিয়ে দিয়ে রমেন এবার বলল, একখান সুখবর শোনলাম।
কী সুখবর?
বিনয়ের দিকে ঝুঁকে চাপা গলায় রমেন বলে, মার্কেটে আমাগো কাগজ বাইর হওনের একমাসের মইধ্যে তোমার নিকি পোমোশন হইব।
প্রোমোশন? মানে?
নিপাট ভালমানুষের মতো মুখ করে রমেন বিশ্বাস বলল, সোজা কথাখান বোঝো না? তোমোশন হইল পদোন্নতি।
কী বলছে লোকটা! মাত্র কদিন হল হল নতুন ভারত-এ চাকরি পেয়েছে সে। এর ভেতর খোমোশন। মাথার ভেতরটা কেমন যেন গুলিয়ে যায় বিনয়ের। কী উত্তর দিতে যাচ্ছিল তার আগেই রমেন ফের বলে ওঠে, শুনতে আছি ডেপুটি চিফ রিপোর্টার হইয়া তুমি আমাগো মাথার উপুর । বসবা (বসবে)।
শিরদাঁড়া টান টান হয়ে গিয়েছিল বিনয়ের। লোকটার মতলব ক্রমশ স্পষ্ট হয়ে উঠছে। দাঁতে দাঁত চেপে বিনয় জিজ্ঞেস করে, আপনাকে কথাটা কে বলেছে?
খুব শান্ত গলায় রমেন বলে, কইছে কেউ?
কে সে?
তার নাম কওনটা (বলাটা ঠিক না। বিশ্বাসভঙ্গ হইব। ভাই তোমার ভগ্নীপতির লগে আমাগো কাগজের মালিক জগদীশ গুহঠাকুরতার এত কাতির। তিনি রেম্যান্স করলে একটা প্রোমোশন হইব না, হেই কখনও হয়! তোমারে অ্যাডভান্স অভিনন্দন জানাইয়া রাখি।– এই লোকটারমেন বিশ্বাস–বিষপোকার মতো আবার হুল ফুটিয়ে দিয়েছে। সহ্যের শেষ সীমায় পৌঁছে গিয়েছিল বিনয়। ক্রোধে, উত্তেজনায় মাথার ভেতরটা যেন ফুটতে থাকে। শিরায়ু বুঝিবা ছিঁড়ে পড়বে। নিজের অজান্তেই সে বিস্ফোরণ ঘটিয়ে দেয়। –উঠুন উঠুন, তারাপদদার ঘরে নিয়ে যাই। দরকার হলে জগদীশবাবুর চেম্বারেও টানতে টানতে নিয়ে যাব। আমি জানি কেউ আপনাকে এ-সব বলে নি। ইউ আর এ ডার্টি পার্সন। প্রথম দিন থেকে আপনি আমার পেছনে লেগে আছেন। এই ইতরামোর শেষ আমি দেখতে চাই।
বিনয়ের মতো নম্র ভদ্র বিনয়ী ছেলে যে এমন তুলকালাম কান্ড ঘটাতে পারে, রমেন ভাবতে পারে নি। সে ভয়ে কেঁচোর মতো গুটিয়ে যায়। মিন মিন করে বলে, আরে ভাইটি, বসো বসো। চেইতা (রেগে) যাও ক্যান? ঠিক আছে, যা কইছি উইদড্র করলাম। ইহল তো? এইটা মনে করে রাইখো না।
রমেনের গলায় রীতিমতো তোয়াজের সুর। রাগের মাথায় বিনয় তারাপদ ভৌমিক এবং জগদীশ গুহঠাকুরতার ঘরে নিয়ে যাবার কথা বলেছিল ঠিকই কিন্তু রমেন যখন কুঁকড়ে গেছে তখন এই নিয়ে আর টানাহ্যাঁচড়া করল না। আসলে ঝামেলা ঝাট, তর্ক বিতর্ক, উত্তেজনা, এ-সব আদৌ পছন্দ নয় তার। কেউ গায়ে পড়ে অপমান করলে বা অকারণে নোংরা কথা বললে তক্ষুনি তক্ষুনি হেস্তনেস্ত করার কথা হয়তো সে ভাবে, কিন্তু লোকটা পিছু হটলে সে-সব আর মনে রাখে না।  ঝগড়াঝাটির জের টেনে চলা তার ধাতে নেই।
বিরক্ত চোখে একবার রমেনের দিকে তাকিয়ে বসে পড়ে বিনয়। ধীরে ধীরে মস্তিষ্কের উত্তপ্ত বাষ্প জুড়িয়ে আসে। মনটা বিক্ষিপ্ত হয়ে গিয়েছিল। সেটা শান্ত হলে একসময় লেখা শুরু করল সে। সোনার বাংলা উদ্বাস্তু পল্লির মানুষজনের সঙ্গে কথা বলে প্রচুর তথ্য পাওয়া গিয়েছিল। মনে হচ্ছে, প্রতিবেদনটা ভালই দাঁড়িয়ে যাবে।
নিউজ এডিটরের ঘরে মিটিং-এর পর প্রসাদ লাহিড়ি ফিরে এসেছিলেন। লেখাটা শেষ করে বিনয় তাঁর টেবলের সামনে এসে দাঁড়াল। তাকে বসতে বলে প্রসাদ জিজ্ঞেস করলেন, তোমাকে যে অ্যাসাইমেন্ট দেওয়া হয়েছে সেটা কি আরম্ভ করতে পেরেছ?
টেবলের এধারে বসতে বসতে মাথা নাড়ল বিনয়, হ্যাঁ—
জবরদখল কলোনি না ক্যাম্প, কী দিয়ে স্টার্ট করলে?
গড়িয়ার ওধারের সেই কলোনিটার নাম জানিয়ে দিয়ে বিনয় বলল, ওটা সম্পর্কে লিখেও ফেলেছি। এই যে
হাত বাড়িয়ে বিনয়ের হাত থেকে লেখাটা নিয়ে টেবলের ওপর পেপার-ওয়েট চাপা দিয়ে রাখতে রাখতে তারিফের সুরে প্রসাদ বললেন, ভেরি গুড। রোজই কিন্তু এরকম একটা করে লেখা চাই।
আপনি তো সেদিনই বলে দিয়েছিলেন। আমার তা মনে আছে। রোজই দেব। টেবলের দিকে আঙুল বাড়িয়ে বিনয় বলল, লেখাটা তো পড়লেন না প্রসাদদা? তার গলায় মৃদু উদ্বেগ। প্রতিবেদনটা প্রসাদের পছন্দ হল কি না সেটা শোনার জন্য উগ্রীব হয়ে আছে সে।
প্রসাদ হাসলেন, পড়ার দরকার নেই। আমি জানি খুব যত্ন করে লিখেছ আর ওটা খুব ভাল হয়েছে।
তার লেখার ওপর চিফ রিপোর্টারের বিপুল আস্থা আছে জেনে ভীষণ খুশি হল বিনয়। আর তখনই অদৃশ্য কোনও আঙুল যেন ঠেলা দিয়ে তার মাথাটা বাঁ পাশে ঘুরিয়ে দিল। দেখা গেল, একদৃষ্টে এদিকে তাকিয়ে আছে রমেন। প্রসাদের শেষ কথাগুলো স্পষ্ট শুনতে পেয়েছে সে। আগেও যেমন হয়েছে আজও হিংসেয় কালো হয়ে গেছে তার মুখ। চোখাচোখি হতেই ঝপ করে মাথা নামিয়ে প্যাডের পাতায় ঘস ঘস করে কী লিখতে লাগল।
কয়েক পলক রমেনকে দেখে প্রসাদের দিকে তাকায় বিনয়। তার মতো আনকোরা এক প্রতিবেদকের লেখা সম্পর্কে চিফ রিপোর্টারের ধারণা এত উঁচু যে লেখা পড়ারও দরকার মনে করেননি। এটা বিনয়কে এমনই চনমনে করে তুলেছে যে তার মনে হল, রমেনের মতো একটা বাজে, হিংসুটে লোকের চিন্তাকে প্রশ্রয় দেবার মানে হয় না। তার কথা যত ভাববে ততই রাগ চড়ে যাবে। উত্তেজনা বাড়বে। কাজকর্মে মন বসবে না। এই পৃথিবীতে বিষাক্ত কীটের অভাব নেই। তারা সুযোগ পেলেই হুল ফোঁটায়, বিষ ঢালে। কিন্তু কী আর করা যাবে? এই নিয়েই থাকতে হবে।
ঝিনুকের ভাবনাটা কিছুক্ষণের জন্য চাপা পড়ে ছিল। সেটা আবার মস্তিষ্কের গোপন কুঠুরি থেকে বেরিয়ে এল। অধর ভুইমালী যা ইঙ্গিত দিয়েছে, তাতে বনগাঁ কি নৈহাটি-কাঁচরাপাড়া লাইনে, কলকাতা থেকে চল্লিশ পঁয়তাল্লিশ মাইলের মধ্যে ঝিনুকের থাকার সম্ভাবনা। ওই সব এলাকার রিফিউজি ক্যাম্প টম্পে সে আছেই, এমন কথা জোর দিয়ে বলতে পারেনি অধর। তবু ওই জায়গাগুলোতে খোঁজ নেওয়া ভীষণ জরুরি। কিন্তু ওই অঞ্চলের ক্যাম্প আর কলোনিগুলোর ঠিকানা বিনয়ের জানা নেই।
লেখা জমা দেওয়া হয়ে গেছে। তারপরও বিনয়কে বসে থাকতে দেখে প্রসাদ জিজ্ঞেস করলেন, তুমি কি আর কিছু বলবে?
বিনয় ঘাড় কাত করে, হা–
বল না—
আপনি আমাকে যে লিস্টটা দিয়েছেন তাতে যাদবপুর নাকতলা গড়িয়া নিউ আলিপুর, এই এলাকাগুলোর ক্যাম্প আর কলোনির নাম, অ্যাড্রেস রয়েছে। কিন্তু শিয়ালদা নর্থ আর মেন লাইনেও অনেক কলোনি রয়েছে। আপনি কিন্তু সেগুলোর নাম-ঠিকানা দেননি।
প্রসাদ বললেন, যা দিয়েছি সে-সব কভার করতেই অনেকদিন লেগে যাবে। আগে সাউথটা শেষ কর। তারপর শিয়ালদা মেন আর নর্থ ধরবে
কিন্তু
না না। যা অ্যাসাইনমেন্ট দেওয়া হয়েছে তার বাইরে এখন অন্যদিকে ছোটাছুটির দরকার নেই।
প্রয়োজনটা কী কারণে, সেটা প্রসাদকে জানানো যায় না। তবু মরিয়া হয়ে বিনয় বলল, আমি ওই দিকের মুকুন্দপুর বাস্তুহারা কলোনি বলে একটা কলোনিতে মাঝে মাঝে যাই। অন্যগুলোর নাম জানা থাকলে
প্রসাদ একটু বিরক্তই হলেন, তা যেতে পার, কিন্তু ওদিকে আর কোথাও আপাতত যেতে হবে না।
ফের কিছু বলতে সাহস হল না বিনয়ের। হতাশ ভঙ্গিতে সে উঠে দাঁড়িয়েছিল, হঠাৎ হাজিরার কথা মনে পড়ায় আবার বসে পড়ে। কাচুমাচু মুখে বলে, আমার একটা অন্যায় হয়ে গেছে প্রসাদদা
প্রসাদ অবাক হলেন, কী অন্যায়?
সকালে আমি সোনার বাংলা উদ্বাস্তু পল্লিতে গিয়েছিলাম। সেখানে কাজ সেরে অফিসে আসতে আধ ঘণ্টা লেট হয়ে গেছে। কিন্তু আমি অ্যাটেনডান্স রেজিস্টারে সই করে ফেলেছি।
বেশ করেছ। তুমি তো অফিসের কাজেই গিয়েছিলে। তখন থেকেই তোমার ডিউটি আওয়ার্স শুরু হয়েছে। কাজ কমপ্লিট করে অফিসে পৌঁছতে যদি দু-এক ঘণ্টা দেরিও হয়, কোনও সমস্যা নেই। যেদিন অ্যাসাইনমেন্ট শেষ করতে আরও দেরি হবে সেদিন অফিসে আসবে না। পরদিন এসে সই করবে। ঠিক আছে?
আচ্ছা
একটু ভেবে প্রসাদ ব্যস্তভাবে বললেন, সেই সকালে বেরিয়েছ, বললে না?
বিনয় মাথা নাড়ে, হ্যাঁ।
দুপুরে ভাতটাত খাওয়া হয়েছে?
না। অফিসে এসে ডিম টোস্ট খেয়েছি। রাত্তিরে ফিরে ভাত খাব।
না না, এটা কোনও কাজের কথা নয়। যদ্দিন না অফিসের ক্যানটিন পুরো চালু হচ্ছে, সকালে বাড়িতে সব রান্না না হয়ে উঠলেও দুটি ভাতে ভাত অন্তত খেয়ে বেরিয়ো। মনে থাকবে?
হ্যাঁ।
সারাদিন পেটে ভাত পড়বে না, ছাতা মাতা খেয়ে কাটাবে। তার ওপর এত পরিশ্রম। এভাবে বেশিদিন টানতে পারবে না। শরীর ভেঙে যাবে। আজ আর তোমার অফিসে থাকার দরকার নেই। বাড়ি চলে যাও।
প্রসাদ লাহিড়িকে কী আশ্চর্য স্নেহময়, সহৃদয় মানুষই না মনে হচ্ছে বিনয়ের। তার সব দিকে নজর। শরীর খারাপ হবে বলে কত চিন্তা! অথচ শিয়ালদা নর্থ আর মেন লাইনের রিফিউজি ক্যাম্প আর কলোনির নাম-ঠিকানাগুলো কিছুতেই দিলেন না। একদিকে যেমন ভালও লাগছে, অন্যদিকে ক্যাম্প-কলোনির ঠিকানা না পাওয়ায় অভিমানও হচ্ছে। বিনয় আর বসে না, ধীরে ধীরে উঠে পড়ে।
৪১.
অফিস থেকে বেরিয়ে বাস স্টপেজের দিকে যেতে যেতে বিনয়ের চোখে পড়ল, হিমঋতুর বিকেল ফুরিয়ে আসছে। পশ্চিম দিকের উঁচু উঁচু বাড়িগুলোর মাথায় স্থির চিত্রের মতো শেষ বেলার সূর্যটা দাঁড়িয়ে আছে। তার লাল রং ফিকে হয়ে এসেছে। কিছুক্ষণ পর ওটা আর থাকবে না। ঝুপ করে বড় বড় ইমারতের আড়ালে নেমে যাবে।
এর মধ্যেই মিহি কুয়াশা পড়তে শুরু করেছিল। আকাশে হুল্লোড় বাধিয়ে নানা রঙের বিভ্রম তৈরি করে উড়ে চলেছে অজস্র পাখি। সেন্ট্রাল অ্যাভেনিউর দুধারের ফুটপাথে কত যে মাথা-উঁচু, ঝাড়ালো গাছ। শীতের বাতাস সেগুলোর ঝুটি ধরে নাড়া দিতে দিতে বয়ে চলেছে।
দুপুরবেলার আলস্য ঝেড়ে শহর এখন সরগরম। রাস্তায় প্রচুর লোকজন। প্রচুর যানবাহন।
বিনয়ের মাথায় অবিরল ঝিনুকের ভাবনাটা চলছিল। কীভাবে মেয়েটাকে খুঁজে বার করবে, ঠিক করে উঠতে পারছিল না। আচমকা একটা রাস্তার নিশানা যেন পেয়ে যায় সে। কাজের দিনগুলোতে সময় পাওয়া যাবে না; অফিসের ডিউটি থাকবে। কিন্তু ছুটির দিনগুলো পুরোপুরি তার নিজস্ব। সেই সব দিনে শিয়ালদায় গিয়ে নর্থ কি মেন লাইনের লোকাল ট্রেন ধরে কোনও একটা স্টেশনে নেমে পড়বে সে। স্থানীয় মানুষজনকে জিজ্ঞেস করে করে জেনে নেবে ওখানে কোনও রিফিউজি কলোনি বা ক্যাম্প আছে কি না। যদি থাকে, সেখানে চলে যাবে। এভাবে কাজের কাজ কিছু হবে কি না তার জানা নেই। তবু চেষ্টা তো করতে হবে।
মনের গতিবিধি বোঝা ভার। কখন যে সোজা সরল পথে চলতে চলতে হঠাৎ সেটা মোড় ঘুরে কোন দিকে ছুটবে আগেভাগে তার হদিস মেলে না। ঝিনুকের ভাবনাটা সরে গিয়ে হঠাৎই  ছায়া-মায়াদের মুখগুলি চোখের সামনে ভেসে ওঠে। বিনয় কথা দিয়েছিল, খুব শিগগিরই তাদের সঙ্গে দেখা করতে যাবে। হাজার ঝঞ্ঝাটে এমন জড়িয়ে গিয়েছিল, যে যাওয়া হয়নি। কথা দিয়েছিল, রামরতন গাঙ্গুলির দুই মেয়ের কাজের জন্য আনন্দ আর হিরণকে বলবে। বলা হয়নি। অথচ পদে পদে লাঞ্ছিত চার রমণী তারই জন্য উদগ্রীব হয়ে আছে। তাদের অফুরান আশা, সে একটা কিছু করে দেবে যাতে এই শহরে তারা সসম্মানে বেঁচে থাকতে পারে। তাছাড়া, ওরা কিছু বলেনি, বিনয় নিজের থেকেই নিত্য দাসকে দিয়ে নাসের আলির কাছে খবর পাঠিয়ে জানতে চেয়েছিল, রামরতন গাঙ্গুলির পাকিস্তানের বিষয় আশয়ের কোনও ব্যবস্থা তিনি করতে পেরেছেন কি না। কলকাতায় ছায়া-মায়ার কাজকর্ম যদি কিছু না জোটে, দেশের জমিবাড়ি বিক্রির টাকাটা ছিল ওদের শেষ ভরসা। কিন্তু সেখানেও চরম বিপত্তি ঘটে গেছে। প্রাক্তন মাস্টার মশায়ের সম্পত্তি বেচতে গিয়ে সৎ, সাহসী, দায়িত্ববান নাসের আলি খুন হয়ে গেছেন। এই দুঃসংবাদটা ছায়া-মায়াদের জানিয়ে আসা উচিত ছিল। অলীক দুরাশা নিয়ে আজীবন তারা অপেক্ষা করবে, তা তো হয় না।
বিনয়ের মনে হল, সে বড় বেশি আত্মকেন্দ্রিক। নিজের সমস্যা আর সংকট নিয়েই সর্বক্ষণ মগ্ন থাকে। এই মুহূর্তে তীব্র অপরাধবোধে সে কুঁকড়ে যায়। নিজেকে ধিক্কার দিতে দিতে ঠিক করে ফেলে, প্রসাদ লাহিড়ি যখন আজ অনেক আগে আগেই ছুটি দিয়ে দিয়েছেন, এখনই টালিগঞ্জে যাবে না। সোজা রামরতন গাঙ্গুলির স্ত্রী এবং মেয়েদের সঙ্গে গিয়ে দেখা করবে।
সেন্ট্রাল অ্যাভেনিউর বাস স্টপেজে দাঁড়াল না বিনয়। ফুটপাথ ধরে আরও খানিকটা এগিয়ে ডান পাশের বাঁক ঘুরে কর্ণওয়ালিস স্ট্রিটের ক্রসিংয়ে চলে এল। প্রায় সঙ্গে সঙ্গে শ্যামবাজার রুটের ট্রাম এসে গেল।
চিত্রা সিনেমার কাছে নেমে রাস্তা পেরিয়ে ওধারে মদন বড়াল লেনে ঢুকে পড়ে বিনয়। মিনিট দুই হাঁটার পর বিমল গাঙ্গুলিদের সেকেলে তেতলা ভাড়াটে বাড়িটার সামনে চলে আসে। সদর দরজা হাট করে খোলা। ভেতরের মস্ত চাতালে নানা বয়সের মেয়েলোক আর বাচ্চাকাচ্চাদের জটলা। প্রায় সবাই কথা বলছে। ফলে গোটা চাতাল জুড়ে চলছে কলরোল।
বিনয় জানে, বিমল গাঙ্গুলি এখন অফিসে রয়েছে। তবু তারই নাম ধরে ডাকতে লাগল, বিমলবাবু–বিমলবাবু ছায়া কি মায়াকেও ডাকতে পারত কিন্তু যুবতী মেয়েদের ডাকতে কেমন যেন সংকোচ হল।
বেশিক্ষণ দাঁড়াতে হয় না। গেটের মুখে ছায়া বা মায়া নয়, তাদের বিধবা দিদি বাসন্তী এসে দাঁড়ায়। বিনয়কে দেখে তার চোখেমুখে আলোর ছটা খেলে যায়। ব্যগ্র গলায় বলে, আপনে আসছেন। আসেন–আসেন–
গেট পেরিয়ে বিনয় ভেতরে ঢুকল।
.
তিরিশ নম্বর মদন বড়াল লেনের এই বাড়িতে এর আগে মাত্র একবারই এসেছিল বিনয়।
সে কোনও দিকে তাকাল না। চাতাল পেরিয়ে যেতে যেতে জিজ্ঞেস করল, বিমলবাবু কি বাসায় আছেন?
বাসন্তী বলল, না। অফিসে
এসময় বিমলের অফিসে থাকারই কথা। কিন্তু কোনও কারণে যদি না গিয়ে থাকে, সেই জন্যই জানতে চাওয়া। বিনয় স্বস্তি বোধ করে। বিমল যদিও ভালমানুষ, জীবনে তাকে দাঁড় করিয়ে দেবার জন্য মৃত রামরতন গাঙ্গুলি এবং তার পরিবারের সবার প্রতি অত্যন্ত কৃতজ্ঞ, তবু তার সামনে রামরতনের স্ত্রী আর মেয়েদের পক্ষে নিজেদের ক্ষোভ, কষ্ট এবং অসম্মানের কথা খোলাখুলি জানানো সম্ভব নয়।
আচমকা কিছু মনে পড়ায় চকিত হয়ে ওঠে বিনয়, আগের বার যখন আসি বিমলবাবুর স্ত্রী ছিলেন না। তিনি কি কথাটা শেষ করে না সে।
ইঙ্গিতটা ধরতে পেরেছিল বাসন্তী। চাপা গলায়, হয়তো একটু বিব্রতভাবে বলল, না, হেই যে বাপের বাড়ি গেছিল, অহনও ফিরে নাই।
বিনয়ের মনে পড়ে, সেবার এসে বিমলের স্ত্রীর বাপের বাড়ি যাবার কথা শুনে গিয়েছিল। এতদিন নিজের ঘর-সংসার ফেলে মা-বাবার কাছে থাকার কারণ কী? সেটা যাই হোক, স্বস্তিটা সহস্র গুণ বেড়ে যায় বিনয়ের। প্রথম দিন এসে সে জেনে গেছে, বিমলের স্ত্রী দীপ্তিই রামরতনের স্ত্রী এবং মেয়েদের জীবন দুর্বিষহ করে তুলেছে। স্বার্থপর, ঝগড়াটে, রণচণ্ডী ধরনের মহিলাটি চায় না এক দণ্ডও জেঠ-শশুরের পরিবারটি তাদের ঘাড়ে চেপে থাকুক। কবে, কোন জন্মে বিমলকে রামরতন কোলে পিঠে করে বড় করে তুলেছেন, কলকাতায় পাঠিয়ে লেখাপড়া শিখিয়ে দাঁড় করিয়ে দিয়েছেন, সেজন্য তার স্ত্রী এবং মেয়েদের বোঝা বইতে হবে, তার কোনও মানে নেই। কলকাতা শহরে রেশনের চাল চিনি আটা, খোলা বাজারের মাছ আনাজ তেল ডাল মশলার দাম চড় চড় করে বেড়ে চলেছে। হাল যখন দ্রুত খারাপ হচ্ছে, চারটে মানুষের দায় নেওয়া কি মুখের কথা? পাঁচ-দশ দিন, কি দুচার মাস হলে না হয় কৃষ্টেসৃষ্টে চালিয়ে নেওয়া যেত, কিন্তু অবস্থা যা তাতে আজীবন তাদের টানতে হবে। তার ওপর দুটো মেয়ের ভরা যৌবন। দুই পূর্ণ যুবতাঁকে তো চিরকাল গলায় ঝুলিয়ে বসে থাকা যাবে না। লোকে ছি ছি করবে। কিন্তু দুম্বো মেয়ে দুটোকে পার করা মুখের কথা নয়। ঘরে তো টাকার পাহাড় জমানো নেই। নেই কাড়ি কাড়ি সোনাদানা। বিয়ে দিতে হলে ধারে দেনায় মাথার তালু অবধি ডুবতে হবে। তারপর? নিজেদের ভবিষ্যৎ আছে। ছেলেমেয়ের পড়াশোনা আছে। অসুখবিসুখের খরচ আছে। মেয়ের বিয়ে আছে। কাজেই ঘাড় থেকে আপদ নামানো দরকার। আর সেজন্যই দীপ্তি সারাক্ষণ অগ্নিমূর্তি হয়ে থাকে। প্রতিটি ভাতের দলা মুখে তোলার সঙ্গে সঙ্গে চোখের জলে ভাসতে ভাসতে রামরতনের স্ত্রী এবং মেয়েরা টের পায়, বিমলের সংসারে বেঁচে থাকাটা কতখানি গ্লানিকর, কতটা দুঃসহ।
বিমলকে বিনয় যতটুকু দেখেছে তাতে মনে হয়েছে, সে খুবই ভদ্র, শান্ত এবং কর্তব্যপরায়ণও। শত কষ্ট আর টানাটানির মধ্যেও সে ছায়া-মায়াদের দায়িত্ব নিতে চায়। কিন্তু আগুনখাকী স্ত্রীর ভয়ে তা নেবার মতো শিরদাঁড়ার জোর তার নেই।
দীপ্তিকে দেখেনি বিনয়। তবে তার সম্বন্ধে যে ধারণাটুকু হয়েছে তা আদৌ সুখকর নয়। দীপ্তি আজ এখানে থাকলে হয়তো এমন ঘোর অশান্তির সৃষ্টি করত, গনগনে রাগে এমন বিষ ঢেলে দিত যে অস্বস্তির সীমা-পরিসীমা থাকত না বিনয়ের। হাজার হোক, সে বাইরের লোক। অনাত্মীয়।
চাতাল পেরিয়ে ডানদিকের বারান্দায় উঠতে উঠতে ভীষণ ব্যস্ত হয়ে পড়ে বাসন্তী। কণ্ঠস্বর উঁচুতে তুলে এক নিঃশ্বাসে ডাকতে থাকে, ছায়া মায়া মা, তরাতরি বাইরে আসো। দ্যাখো কে আইছে।
বাসন্তীর ডাকে এত আকুলতা আর উত্তেজনা মেশানো ছিল যে বিনয় অবাক হয়ে যায়। ওদিকে সামনের ঘরটা থেকে বেরিয়ে এসেছেন রামরতনের স্ত্রী। বাঁ ধারের রান্নাঘরের দিক থেকে ছুটে আসে ছায়া আর মায়া।
রামরতনের স্ত্রী কাঁপা কাঁপা পায়ে এগিয়ে গিয়ে বিনয়ের একটা হাত ধরে ঘরের ভেতরে টেনে নিয়ে চেয়ারে বসান। প্রথম দিনও এই ঘরেই তাকে বসানো হয়েছিল।
ঘরের এক পাশে একফালি তক্তপোশ আধময়লা চাদরে ঢাকা। সেখানে বসলেন রামরতনের স্ত্রী। বললেন, হেই দিন কইয়া গেছিলা শিগগির আইবা। এতকাল পর আমাগো কথা মনে পড়ল? চিন্তা হইতে আছিল আমাগো বুঝিন ভুইলাই গ্যাছে।
বিনয় অপ্রস্তুত। দুর্বল, মিনমিনে গলায় একটা কৈফিয়ৎ অবশ্য দিল। রামরতনের স্ত্রী এবং মেয়েদের সে কি ভুলতে পারে? সারাক্ষণ তাঁদের চিন্তা তার মাথায় রয়েছে। কিন্তু নানা পাকে এমন জড়িয়ে গেছে যে সে-সব থেকে বেরুতে পারে না। তার ওপরে নতুন চাকরি। প্রচণ্ড কাজের চাপ। ইত্যাদি ইত্যাদি। বিনয় যা বলল তার একটি বর্ণও বানানো নয়। তবু সামান্য একটু খিচ থেকেই যাচ্ছে। এরই মধ্যে একটু সময় বার করে সে কি দু-এক ঘণ্টার জন্য মদন বড়াল লেনে আসতে পারত না?
বাসন্তী মায়ের পাশে নিঃশব্দে বসে পড়েছিল। মৃদু গলায় বলল, আপনের অবস্থান আমরা বুঝি। কিন্তুক আপনে ছাড়া কইলকাতায় আমাগো আর কুনো ভরসা নাই।
বাসন্তী তার চেয়ে বয়সে অনেক বড়। কিন্তু আপনি করে বলে। এতে অস্বস্তি হয় বিনয়ের। সে ভাবল, বাসন্তীকে তুমি করে বলতে বলবে। কিন্তু তার আগেই রামরতনের স্ত্রী শুরু করলেন, অ্যাদ্দিন পর আইছ। মনে যে কী বল পাইতে আছি, বুঝাইয়া কইতে পারুম না। জানি, আমাগো লেইগা কিছু একটা ব্যাবোস্তা না কইরা তুমি আসো নাই।
বিনয় চমকে ওঠে। কাছাকাছি বসে আছেন রামরতনের স্ত্রী এবং বাসন্তী। দরজার মুখে দাঁড়িয়ে ছায়া আর মায়া। ধীরে ধীরে সবাইকে একবার দেখে নিল বিনয়। সারি সারি মুখগুলি অনন্ত প্রত্যাশায় জ্বল জ্বল করছে। সেই সঙ্গে খানিক উৎকণ্ঠাও মেশানো। সবাই দমবন্ধ করে তার দিকে তাকিয়ে আছে, পলকহীন।
হঠাৎ তীব্র শীত লাগার মতো কাপুনি ধরে যায় বিনয়ের। সেটা হৃৎপিণ্ডের, না কি মস্তিষ্কের কোনও গোপন কেন্দ্র থেকে উঠে এসে ডালপালার মতো ছড়িয়ে পড়ছে সারা শরীরে? সে তো ঝুলি বোঝাই করে অনেকগুলো পারিনি নিয়ে এসেছে। ছায়া-মায়ার চাকরি? জোগাড় করা সম্ভব হয়নি। এমনকি আনন্দ বা হিরণের সঙ্গে কথাও বলে উঠতে পারেনি। এ-সব জানাতেই এসেছিল। তার ওপর রামরতনের জামতলির জমিজমা বেচতে গিয়ে নাসের আলি খুন হয়ে গেছেন–সেই দুঃসংবাদটা দিতেও। কিন্তু চারটি অসহায় রমণী এই শহরে তাকেই শেষ অবলম্বন হিসেবে আঁকড়ে ধরেছে। কিন্তু বিনয় কীভাবে একের পর এক এতগুলো খারাপ খবর মুখ থেকে বার করবে, ভেবে পেল না।
রামরতনের স্ত্রী করুণ বিলাপের সুরে একনাগাড়ে বলতে লাগলেন, বিমলের বউ হেই যে তার বাপের বাড়ি গ্যাছে, আমরা যদ্দিন আছি, হে আর ফিরব না। এই বাড়ির ভাত গলা দিয়ে আর নামতে চায় না বিনয়। অহন কও, আমাগো লেইগা কী করছ? ছায়া মায়ার কাম কাইজ কিছু হইল?
উত্তর দিতে গিয়ে থমকে গেল বিনয়। তার মস্তিষ্কে আচমকা বিদ্যুত্তরঙ্গ ঝলসে ওঠে। আশ্চর্য ভোজবাজিতে স্মৃতির ঝাপি খুলে যায়। তাদের প্রিয়নাথ মল্লিক রোডের বাড়িটা বেচে অবনীমোহন তার যাবতীয় ঋণশোধ করে গুরুর আশ্রমে চলে গেছেন। পাওনা-গণ্ডা মিটিয়ে দেবার পরও তেত্রিশ হাজার টাকা বেঁচেছে। সুনীতি সুধা আর তার নামে ব্যাঙ্কে সেটা জমা করা আছে। এর তিন ভাগের এক ভাগ, অর্থাৎ এগারো হাজার তার প্রাপ্য। সেই টাকাটা, এমনকি পুরো তেত্রিশ হাজারও যদি সে নেয়, দুই দিদি এতটুকু আপত্তি করবে না। বিনয় ঠিক করে ফেলল, নিজের অংশের টাকাটা আপাতত রামরতনের স্ত্রী এবং মেয়েদের দিয়ে দেবে।
এগারো হাজার বেশ মোটা অঙ্কের টাকা। সস্তাগণ্ডার দিন, সুখের সময় কবেই শেষ হয়ে গেছে। জিনিসপত্র অগ্নিমূল্য। তবু ওই টাকায় ভদ্র-পাড়ায় ঘর ভাড়া নিয়ে ওরা দু-তিনটে বছর নিশ্চিন্তে, মোটামুটি সচ্ছলভাবে কাটিয়ে দিতে পারবে। তার ভেতর ছায়া মায়ার কাজ কি আর জুটবে না? নিশ্চয়ই জুটবে।
বিনয়ের চিন্তাপ্রবাহ এক জায়গায় স্থির থাকছে না। ভাবনার প্রক্রিয়াটা নানাভাবে চলছে। সে এর মধ্যেই ভেবে নিল, টাকাটা একবারে রামরতনের স্ত্রীর হাতে তুলে দেবে না। শহরে চোর-ঘেঁচোড় ফেরেববাজ থিকথিক করছে। চারটি নিপাট সরল সাদাসিধে রমণী কলকাতায় এই প্রথম পা ফেলেছে। এখানকার ফন্দিবাজদের সম্বন্ধে তাদের কোনও ধারণাই নেই। তারা জানে না, টিকে থাকতে হলে কতরকম কৌশলের দরকার। হয়তো ফস করে টাকার কথা সবার সামনেই বলে ফেলল। তারপর সেটা খোয়া যেতে কতক্ষণ? তাই টাকাটা খেপে খেপে দেবে বিনয়। বলবে, সীমান্তের ওপার থেকে যেমন যেমন আসছে, তেমন তেমন দিয়ে যাচ্ছে।
রামরতনের স্ত্রী ফের বললেন, কিছু কইলা না তো বাবা?
নিজের ভাবনার মধ্যে তলিয়ে ছিল বিনয়। চমকে উঠে দেখতে পায়, তার সামনে সারি সারি সেই মুখচ্ছবি। বিপুল উৎসাহে ছায়া মায়ারা তার দিকে তাকিয়ে আছে। মুখগুলো থির থির কাঁপছে। ওদের দৃঢ় বিশ্বাস, পরামাশ্চর্য কোনও জাদুকরের মতো আকাশের পরপর থেকে এই মুহূর্তে বিনয় তাদের জন্য অলৌকিক জিয়নকাঠি নামিয়ে আনবে।
বিনয় একদমে বলে যায়, ছায়া-মায়ার চাকরি হতে একটু সময় লাগবে। তবে অন্য একটা ব্যবস্থা। আমি করেছি। তাতে আপনাদের অনেকখানি সুবিধা হবে।
অসীম আগ্রহে রামরতনের স্ত্রী জিজ্ঞেস করলেন, আমাগো লেইগা কী করছ বাবা?
আমার জানালোনা, খুব বিশ্বাসী একটি লোককে দিয়ে পাকিস্তানে মাস্টামশাইয়ের ছাত্র নাসের আলির কাছে খবর পাঠিয়েছিলাম। তিনি
বিনয় শেষ করতে পারে না। তার আগেই উত্তেজিত, অধীর স্বরে রামরতনের স্ত্রী বলে ওঠেন, এই কথা আমাগো জানাও নাই তো!
বিনয় বলে, কী করে জানাবো! এর মধ্যে তো আমি আপনাদের এখানে আসতে পারিনি। হঠাৎ লোকটার সঙ্গে দেখা হয়ে গেল। তার সঙ্গে পাকিস্তানের নানা মানুষের যোগাযোগ আছে। সুযোগ পেয়ে সেটা কাজে লাগিয়ে দিলাম।
রামরতনের স্ত্রী স্থির বসে থাকতে পারছিলেন না। সামনের দিকে অনেকটা ঝুঁকে জানতে চাইলেন, নাসের কি কিছু করতে পারছে?
কোনও দিনই মিথ্যে বলার অভ্যাস নেই বিনয়ের। পাছে ধরা পড়ে যায় তাই কারও দিকে তাকিয়ে থাকতে পারছিল না। মুখ নামিয়ে নেয় সে। যদি গলার স্বর কেঁপে যায় তাই প্রাণপণে সেটা স্বাভাবিক রাখতে চেষ্টা করে। প্রায় মরিয়া হয়ে বলে, পেরেছে বলেই কী ভেবে, নিজের অজান্তে চোখ তুলতেই লক্ষ করল, ছায়া মায়া বাসন্তী এবং রামতনের স্ত্রীর মুখ লহমায় উদ্ভাসিত হয়ে উঠেছে।
রামরতনের স্ত্রী শরীরের সবটুকু শক্তি জড়ো করে আর-একবার বিনয়ের হাত জড়িয়ে ধরেন। থর থর, ব্যাকুল স্বরে জিজ্ঞেস করেন, কী করছে কও
বিনয় বলল, আপনাদের জামতলির চাষের জমি আর বাড়ির খদ্দের পেয়ে গেছেন। বিক্রির সময় মাস্টারমশায়ের দেশে গিয়ে রেজিষ্ট্রি করে দেবার কথা ছিল। কিন্তু তিনি তো নেই। নাসের আলি কী একটা বন্দোবস্ত করেছেন। তাতে বিক্রিতে অসুবিধা হবে না। দু-এক সপ্তাহের মধ্যে বেচে টাকা পাঠিয়ে দেবেন।
বালিকার মতো হাউ হাউ করে কেঁদে ওঠেন রামরতনের স্ত্রী, তুমি আমাগো বাঁচাইলা বাবা। ভগবান তোমার মঙ্গল করব। আমার মাথায় যত চুল আছে তত বছর তোমার পরমায়ু হউক। প্রচুর মঙ্গলকামনা এবং আশীর্বাদের পর বললেন, তোমার লোকেরে দিয়া নাসেরেরে জানাইয়া দিও, ভগবান তারও ভাল করব। হে আমার পোলার কাম করছে।
অকপট, ছলচাতুরিহীন চারটি রমণীর সঙ্গে মিথ্যাচার করতে তীব্র অপরাধবোধে কুঁকড়ে যাচ্ছিল বিনয়। নিজের কাছেই ভীষণ ছোট হয়ে যাচ্ছে। মনে হচ্ছে, আয়নার সামনে দাঁড়ালে সে নিজের কালিমাখা মুখ দেখতে পাবে। একটার পর একটা ফাঁসে জড়িয়ে পড়ছে সে। তবে সবচেয়ে যেটা তার বিবেকে শেল বিধিয়ে চলেছে তা হল মৃত নাসের আলির নামে মিথ্যে বলা। এজন্য অনুশোচনার শেষ নেই তার। পরক্ষণে নিজের মনেই সান্ত্বনা খোঁজে, নাসের আলি কোনও দিনই ফিরে আসবেন না। তাঁর নামে মিথ্যে বললে চারটি মানুষ যদি বেঁচে যায় তাতে খুব একটা অন্যায় কি হয়েছে? নাসেরের আত্মার প্রতি হাজার বার ক্ষমা চেয়ে নেয় বিনয়। তারপর জড়ানো স্বরে বলে, আপনার কথাগুলো জানিয়ে দেব।
আমাগো লেইগা এত করতে আছ। আর-একখান কাম কইরো বাবা
বলুন কী কাজ?
নাসের টাকাটা পাঠাইলে ভাল জাগায় ঘর ভাড়া কইরা দিবা।
বিনয় আস্তে মাথা নাড়ে, দেব।
শীতের সন্ধে ঝপ করে নেমে আসে। তারই তোড়জোড় চলছে। ঘরের ভেতরটা আবছা অন্ধকারে ভরে গেছে। বাসন্তী উঠে সুইচ টিপে আলো জ্বালিয়ে দিল।
বিনয় বলল, আমাকে অনেক দূর যেতে হবে। আজ উঠি।
শশব্যস্ত রামরতনের স্ত্রী বললেন, ওই দ্যাখো, নিজেগো চিন্তা নিয়াই দিনরাইত ডুইবা থাকি। কহন আইছ। কিছুটুক তো দেই নাই। ছায়া-মায়া অক্ষণই চা কইরা নিয়া আয়। আর দ্যাখ, মিঠাই টিঠাই কী আছে–
ছায়া-মায়া রান্নাঘরের দিকে দৌড়ে যাচ্ছিল, হাত তুলে তাদের থামিয়ে উঠে দাঁড়ায় বিনয়, আজ থাক। সেই সকালে বেরিয়ে অনেক জায়গায় ঘুরতে ঘুরতে আসছি। ভীষণ ক্লান্ত লাগছে।
রামরতনের স্ত্রীও উঠে পড়েছিলেন। বললেন, চা বানাইতে কতক্ষণ আর লাগব। এট্ট বইসা যাও বাবা, বইসা যাও। নিজেগো কথা কইতে কইতে মাথার ঠিক আছিল না। কী অন্যায় যে হইয়া গ্যাল! যে যুবকটি তাদের জন্যে এমন এক সুসংবাদ বয়ে এনেছে, যা ছিল স্বপ্নেরও বাইরে, অকল্পনীয়, তাকে সামান্য একটু খাতিরযত্নও করা হয়নি। এর জন্য আক্ষেপের শেষ নেই বৃদ্ধার।
বিনয় ম্লান হাসে, কোনও অন্যায় হয়নি। কদিন পরে তো টাকা নিয়ে আসছি। তখন চা-মিষ্টি যা দেবেন, খেয়ে যাব। বেরুবার জন্য পা বাড়াতে গিয়ে কী ভেবে দাঁড়িয়ে পড়ে সে, দেখুন একটা কথা বলতে সংকোচ হচ্ছে। তবু না বললেই নয়।
আমাগো কাছে তোমার কীসের সংকোচ। মন খুইলা কও
টাকার কথাটা আপনারা চারজনই শুধু জানবেন। অন্য কারওকে বলবেন না।
নিষ্পলক কয়েক মুহূর্ত তাকিয়ে থাকেন রামরতনের স্ত্রী। সংকেতটা তিনি ধরতে পেরেছেন। ধীরে ধীরে বললেন, বুঝছি। বিমলগো কইতে নিষেধ করতে আছ।
শুধু বিমলবাবুরা কেন, আর কেউ যেন না জানে।
ঠিক আছে।
শত মিনতি সত্ত্বেও বিনয় বসল না। রামরতনের স্ত্রী আর তার তিন মেয়ে সদর দরজা অবধি তার সঙ্গে সঙ্গে এল। রাস্তায় বেরিয়ে একবার পেছন ফিরে তাকায় বিনয়। দরজার ফ্রেমে এক বৃদ্ধা, এক মধ্যবয়সিনী এবং দুটি তরুণীর উজ্জ্বল, কৃতজ্ঞ মুখ স্থির হয়ে আছে।
এক মুহূর্ত চার রমণীকে দেখেই সামনের দিকে হাঁটতে শুরু করে বিনয়। আর তখনই নতুন করে সমস্ত ব্রহ্মাণ্ড তোলপাড় করে ঝিনুকের চিন্তাটা তার ওপর ঝাঁপিয়ে পড়ে। তাকে খুঁজে বার করতে হবে। করতেই হবে।
.
৪২.
মদন বড়াল লেনের আদ্যিকালের ঘিঞ্জি বাড়িঘর আর দোকানগুলোতে আলো জ্বলে উঠেছে। সবই অল্প পাওয়ারের মিটমিটে বাম্ব।
কর্পোরেশনের লোকেরা কখন যেন রাস্তার সারি সারি গ্যাস বাতি জ্বালিয়ে দিয়ে গেছে। বিকেল থেকে কুয়াশা পড়তে শুরু করেছিল। সেই কুয়াশা ক্রমশ গাঢ় হয়ে আলোগুলোকে ঠেসে ধরছে।
কদিন হল, এই শহরে শীতটা বেশ জাঁকিয়ে পড়েছে। উত্তুরে হাওয়ায় ছুরির ধার। গায়ে লাগলে কেটে কেটে বসে যায়। ভিড়ের ভেতর দিয়ে বড় রাস্তার দিকে যেতে যেতে বিনয় গায়ের গরম চাদরটা দিয়ে কান-মাথা ঢেকে ঘন করে সারা শরীর জড়িয়ে নিল। আজ দুপুরে ভাত খাওয়া হয়নি। সোনার বাংলা উদ্বাস্তু পল্লি থেকে অফিসে এসে চার পিস পাতলা পাতলা টোস্ট, একটা ডিম সেদ্ধ আর চা খেয়েছিল। এখন পেটে খাণ্ডবদাহন হবার কথা। কিন্তু খিদে তেষ্টার বোধটাই তেমন নেই বিনয়ের। ঝিনুকের চিন্তা অন্য সব অনুভূতিকে প্রায় ভোঁতা করে দিয়েছে। অনবরত সেটা তার মস্তিষ্কে ঘূর্ণিপাক সৃষ্টি করে চলেছে।
কর্ণওয়ালিস স্ট্রিটে সবে সে পৌঁছেছে, শ্যামবাজারের দিক থেকে একটা দুনম্বর রুটের দোতলা বাস দাপিয়ে ঝাঁপিয়ে এসে হাজির। বিনয় উঠে পড়ল।
এই বাসটা রাসবিহারী অ্যাভেনিউর মোড় ঘুরে বালিগঞ্জ স্টেশন পর্যন্ত যাবে। মোড়ের মাথায় নেমে টালিগঞ্জের বাস বা ট্রাম যা আগে পায় সেটাই ধরবে বিনয়।
হিমঋতুর এই সন্ধেবেলায়, শীতে শহর যখন হিহি কাঁপছে, কার প্রাণে এত শখ যে হাওয়া খেতে বেরোয়। বাসটা প্রায় ফাঁকাই। বিনয় পাশের সিঁড়ি দিয়ে দোতলায় উঠে একটা জানালার ধার ঘেঁষে বসল। জানালাটা অবশ্য বন্ধ। শুধু সেটাই না, সবগুলোই।
জানালাগুলোর পাল্লার ওপর এবং নিচের দিকটা কাঠের, মাঝখানে আট দশ ইঞ্চির মতো কাঁচ। সেই কাঁচের ভেতর দিয়ে বাইরের নানা দৃশ্য চোখে পড়ে।
বিনয় বাইরে তাকিয়ে ছিল ঠিকই, কিন্তু কিছুই যেন দেখছিল না। সেখানকার যাবতীয় দৃশ্য তার দৃষ্টি ছুঁয়ে ছুঁয়ে সরে সরে যাচ্ছে। রামরতনের স্ত্রী এবং তার মেয়েদের মোটামুটি একটা ব্যবস্থা হয়ে যাবে। আপাতত দু-তিন বছরের জন্য নিশ্চিন্ত। তার মধ্যে পাকাপাকি কিছু একটা করে ফেলা সম্ভব হবে। কিন্তু ঝিনুকের খোঁজ পাওয়া যাবে কীভাবে? কোন পদ্ধতিতে? অধর ভুইমালী শিয়ালদা স্টেশনে ঝিনুককে একটি মাঝবয়সী লোকের সঙ্গে ট্রেনে উঠতে দেখেছে। এই পলকা সুতোটুকু ধরে কতটা এগুনো সম্ভব?
দোতলা বাসটা রাস্তায় ঝড় তুলে আধ ঘণ্টার ভেতর রাসবিহারীর মোড়ে এসে গেল। সেখান থেকে ট্রাম ধরে জাফর শা রোডে বিনয় যখন পৌঁছল, আটটা বাজতে তখনও ঢের দেরি। কিন্তু এর মধ্যেই রাস্তাঘাট নিঝুম। বেশির ভাগ দোকানপাট বন্ধ হয়ে গেছে।
বারকয়েক ডাকাডাকি করতে উমা নিচে নেমে দরজা খুলে দিল। দোতলায় উঠে আসতেই দেখা গেল, বাইরের ঘরে দ্বারিক দত্ত, হিরণ আর সুধা শালটাল জড়িয়ে গল্প করছে। বিনয় যতক্ষণ না অফিস থেকে ফেরে, ওরা এখানে অপেক্ষা করতে থাকে। তাকে দেখামাত্র ত্বরিত পায়ে উঠে দাঁড়ায় সুধা। ব্যস্তভাবে বলে, আয়, আয়—
দ্বারিক দত্ত বললেন, এমন জব্বর শীত। তার ওপর এত রাত্তিরে বাড়ি ফেরা। আনন্দ তোকে একটা কাজ জুটিয়ে দিয়েছে বটে!
বিনয় বলতে পারত, পুরো ডিউটি দিলে তার ফিরতে ফিরতে সাড়ে দশটা, এগারোটা বেজে যেত। খবরের কাগজের কাজ অন্য সব অফিসের মতো দশটা-পাঁচটার বাঁধাধরা চাকরি নয়। কিন্তু দ্বারিক দপ্তর কথাগুলো তার কানেই প্রায় ঢুকল না। ভীষণ উত্তেজিত সুরে বিনয় বলল, ছোটদি, আজ কি হয়েছে জানিস?
হিরণ আর দ্বারিক দত্ত উৎসুক হয়ে ওঠেন। হিরণ বলে, কী হয়েছে?
খবরের কাগজে ঢোকার পর অফিসে কে কী করেছে, কে কী বলেছে, নতুন নতুন কাদের সঙ্গে আলাপ হল–বাড়ি ফিরেই সব খুঁটিনাটি হিরণদের জানায় বিনয়। এমনকি দিল্লি বোম্বের পুরোনো পত্রপত্রিকা ঘেঁটে পশ্চিম পাকিস্তানের নানা চমকপ্রদ ঘটনার কথাও শুনিয়েছে সে। যেমন লাহোরের ধর্ষিতা জাঠ তরুণী নীলমের কাহিনি।
সুধা আঁচ করে নিল, অফিসের সহকর্মী বা নীলমদের মতো কারও কথা বলবে বিনয়। তবে ভাইকে কিছু বলতে দিল না সে। কেননা এই মুহূর্তে সে-সব খুব একটা জরুরি নয়। সেই কোন সকালে ছেলেটা বেরিয়ে গিয়েছিল। ফিরল এই রাত্রিবেলায়। হা-ক্লান্ত। চুল উষ্কখুষ্ক, চোখ বসে গেছে। দেখামাত্র টের পাওয়া যায়, তার ওপর দিয়ে প্রচণ্ড ধকল গেছে।
সুধা হিরণদের বলল, এখন নয়। বিনু একটু জিরিয়ে নিক। হাত মুখ ধুয়ে বাইরের নোংরা জামাকাপড় পালটাক। তারপর খেতে খেতে ধীরেসুস্থে সব বলবে।
বিনয় দাঁড়িয়ে ছিল। তাকে সঙ্গে করে ভেতর দিকে চলে গেল সুধা। ভাইকে তার ঘরে পাঠিয়ে সোজা রান্নাঘরে গিয়ে স্টোভ ধরিয়ে বড় এক ডেকচি জল বসিয়ে দিল। যা শীত, গায়ে ঠাণ্ডা জল ঢাললে কী চোখেমুখে ছিটোলে চামড়া অসাড় হয়ে যাবে। আর-একটা স্টোভ ধরিয়ে উমাকে চটপট খাবার গরম করতে বলল সে।
বিনয় নিজের ঘরে গিয়ে খাটের বাজুতে হেলান দিয়ে পা ছড়িয়ে আধশোওয়া মতো হয়ে থাকে। রাজ্যের অবসাদ এখন তার ওপর ভর করেছে। চোখের পাতা খুলে রাখা যাচ্ছে না। শরীর এলিয়ে আসছে।
একসময় দরজার কাছে সুধার গলা শোনা গেল, বিনু–এই বিনু, ঘুমিয়ে পড়লি না কি?
ধড়মড় করে সোজা হয়ে বসে বিনয়, না না
সুধা বলে, বাথরুমে গরম জল দিয়ে এসেছি। যা বলেই রান্নাঘরের দিকে চলে যায়।
বিনয় গামছা এবং ঘরে পরার পাজামা-শার্ট নিয়ে চানঘরে গিয়ে ঢোকে। শীতের এই রাত্তিরে ফুটন্ত জলে হাত-পা ধুতে যে কী আরাম! পলকে সারাদিনের ক্লান্তির অনেকটাই কেটে যায়।
বাথরুম থেকে বেরুতে না বেরুতেই খাওয়ার ডাক পড়ে।
পাশাপাশি হিরণ, বিনয় এবং দ্বারিক দত্ত খেতে বসেছেন। দ্বারিক দত্ত রাত্তিরে দুধ খই আর একটা সন্দেশ কিংবা ছানার অন্য কোনও মিষ্টি খান। খইয়ের বদলে কোনও কোনও দিন সুজির রুটি। তবে মিষ্টিটা চাই-ই। রাত্তিরে গুরুপাক খাবার তার হজম হয় না।
সুধা কাছেই বসে আছে। দরকারমতো ভাত ডাল মাছ তরকারি হিরণ আর বিনয়ের পাতে তুলে তুলে দিচ্ছে।
সুধা বিনয়ের দিকে তাকিয়ে মনে করিয়ে দিল, তখন কী যেন বলছিলি—
বিনয় বলল, আজ একজন ঝিনুকের কথা বলল। সে কলকাতার আশেপাশেই আছে।
রান্নাঘরে তড়িৎপ্রবাহ বয়ে যায়। সুধা উত্তেজনায় প্রায় চেঁচিয়ে ওঠে, কার কাছে শুনলি?
বিনয় অধর ভুইমালীর কথা বলল।
দ্বারিক দত্ত জিজ্ঞেস করলেন, লোকটা কে? তাকে আজ তুই কোথায় পেলি?
সকালে জবরদখল কলোনি সোনার বাংলা উদ্বাস্তু পল্লিতে যাওয়া, সেখানে হঠাৎই অধরের সঙ্গে দেখা হওয়া, কোথায় কীভাবে ঝিনুককে সে দেখেছে তার সবিস্তার বিবরণ শোনা–এক নিঃশ্বাসে সমস্ত জানিয়ে দেয় বিনয়। তারপর অনন্ত আক্ষেপের সুরে বলে, অধর ভুইমালী যদি খেয়াল করে ঝিনুককে জিজ্ঞেস করত সে কোথায় যাচ্ছে, তাকে খুঁজে বার করা যেত। কিন্তু এখন আর উপায় নেই। খবর পেয়েও বোধহয় লাভ হল না। জোরে জোরে মাথা নাড়তে থাকে সে।
হতাশ, বিপর্যস্ত, হতোদ্যম বিনয়কে দেখতে দেখতে এক ধরনের আকুলতা বোধ করে হিরণ। গলায় জোর দিয়ে বলে, কেন পাওয়া যাবে না? শিয়ালদা মেন লাইন থেকে যখন ঝিনুক লোকাল ট্রেনে উঠেছে তখন ওধারে কাছাকাছি কোথাও আছে। অফিসের দিনে তো হবে না। ফি রবিবার ওই লাইনের একটা করে স্টেশনে নেমে সেখানকার রিফিউজি ক্যাম্প, কলোনি আর গ্রামগুলোতে যাওয়া দরকার। কারও একার পক্ষে সম্ভব নয়। আমি এক স্টেশনে নামব, তুমি আর-এক স্টেশনে। এতে নিশ্চয়ই কাজ হবে।
বিনয় বলল, আপনি যাবেন তা না ভাবলেও, স্টেশনে স্টেশনে নেমে আমি নিজে গিয়ে খোঁজ করার কথা চিন্তা করেছি। সেই সঙ্গে তার সংশয়ের কথাটাও জানিয়ে দেয়। বিনয়ের ধারণা, এতে তেমন কিছু হবার সম্ভাবনা খুবই কম। অনেকটা ঘন অন্ধকারে হাতড়ে বেড়াবার মতো। শিয়ালদা মেন লাইন থেকে কত দিকে কত ট্রেন যায়। স্টেশনের পর স্টেশন। সেইসব স্টেশনের দুধারে বহু দূর অবধি কত যে গ্রাম, কত যে ক্যাম্প আর কলোনি, কত যে ছোটখাটো শহর, তার কি লেখাজোখা আছে। সব জায়গায় ঘোরাঘুরি করা দুজন কেন, দশ বিশ জনের পক্ষেও এক জীবনে সম্ভব নয়। তাছাড়া মেন লাইনের ট্রেনে চড়েছে বলেই ঝিনুক চিরকাল ওই দিকে থাকবে, জোর দিয়ে তা কি বলা যায়?
হিরণ দমে যায়। এত সব খুঁটিয়ে ভাবেনি সে। কী উত্তর দেবে, ঠিক করে উঠতে পারল না।
সুধা অসীম আগ্রহে সবার কথা শুনছিল। এবার বলে ওঠে, আমি একটা উপায় বলতে পারি।
কী উপায়?
সুধা বলল, ওভাবে অন্ধের মতো ছোটাছুটি না করে বিনু বরং একবার থানায় যাক। ঝিনুক নিখোঁজ হবার পর থানায় জানানো হয়েছিল। শিয়ালদা মেন লাইনের কথা বললে হয়তো কিছু একটা হতে পারে।
কদিন আগে এই সুধাই যে ঝুমার সঙ্গে বিনয়ের বিয়ের ব্যাপারে শিশির সুনীতি আনন্দের সঙ্গে সুর মিলিয়েছিল, এখন যেন তা ভাবাই যায় না। আসলে সে ধরেই নিয়েছিল, ঝিনুককে আর পাওয়া যাবে না। নিয়ের সামনে অনন্ত ভবিষ্যৎ। একা একা কীভাবে কাটবে তার? ঝিনুক তার জীবনের যে দিকটা ফাঁকা করে দিয়েছে তা পূরণ হবে কোন উপায়ে? এই সব ভেবে চিন্তে শিশিরদের কথায় সায় দিয়েছে সে। কিন্তু যেইমাত্র জানা গেল ঝিনুক কলকাতার আশেপাশেই আছে, তার খোঁজ পাওয়া যেতেও পারে, সঙ্গে সঙ্গে ঝুমা তার মাথা থেকে বেরিয়ে গেছে। চিরদুঃখী, লাঞ্ছিত মেয়েটার জন্য সে ব্যগ্র হয়ে উঠেছে।
অধরের কাছে ঝিনুকের কথা শোনার পর থেকে বিনয় এমনই বিচলিত, এমনই ব্যাকুল হয়ে পড়েছিল যে থানার চিন্তা তার মাথাতেই আসেনি। অথচ পুলিশের বিপুল ক্ষমতা। তাদের কর্মকাণ্ডের জাল সারা পশ্চিমবঙ্গ জুড়ে ছড়ানো। পাঁচ সাত মাইল পর পর একটা করে থানা।
পুলিশ এতদিন যে কিছু করতে পারেনি, কারণ তারা সঠিকভাবে জানত না, কোথায় ঝিনুককে খুঁজতে হবে। আন্দাজে আন্দাজে এলোপাতাড়ি এখানে ওখানে হাতড়াচ্ছিল। এখন ক্ষীণ হলেও একটা সূত্র পাওয়া গেছে। ওসি দিবাকর পালিতকে খবরটা দিলে তিনি নিশ্চয়ই ওই অঞ্চলের ওপর জোর দেবেন। বিনয়রা দশ বছর ছোটাছুটি করেও যা পারবে না, ওঁরা দশ দিনে তা করে ফেলবেন।
আশায়, উদ্দীপনায় চোখ মুখ জ্বলজ্বল করতে থাকে বিনয়ের। খাওয়া দাওয়া ফেলে এখনই থানায় ছোটার জন্যে উঠে পড়েছিল। দ্বারিক দত্ত হিরণ সুধা তিনজনেই বলল, এত রাতে যেতে হবে না। কাল সকালেই বরং বিনয় দিবাকর পালিতের সঙ্গে গিয়ে দেখা করুক।
একটু চুপচাপ।
হিরণ খেতে খেতে কী ভাবছিল। হঠাৎ বলে ওঠে, আরও একটা কাজ করতে হবে বিনু
বিনয় জিজ্ঞেস করে, কী কাজ?
যুগল কদিন হল, আমাদের বাসায় আসছে না। তুমি দু-চারদিনের মধ্যে সময় করে একবার মুকুন্দপুর কলোনিতে গিয়ে ওর সঙ্গে দেখা কোরো।
বিনয় অবাক হল, কেন বলুন তো?
হিরণ উদ্দেশ্যটা বুঝিয়ে দিল। যুগল মেন লাইনের আগরপাড়া থেকে প্রায়ই কলকাতায় যাতায়াত করে। শুধু সে একাই নয়, কলোনির আরও অনেকে। তারা ঝিনুককে চেনে। যুগলরা যদি ট্রেনে তাদের যাওয়া-আসার সময় লক্ষ রাখে, হয়তো ঝিনুকের দেখা পেয়ে যাবে।
থানার মতো যুগলদের কথাও ভাবেনি বিনয়। বলল, যাব। নিশ্চয়ই যাব। মনে মনে ঠিক করে ফেলে, কাল আর কোনও কলোনি বা ক্যাম্পে যাবে না। ঝিনুকের সন্ধানটা তার কাছে সবচেয়ে জরুরি। সবার আগে যেতে হবে থানায়। সেখান থেকে ফিরে চান-খাওয়া সেরে অফিসে।
.
পরদিন সকালে চা খেয়ে বিনয় যখন বাড়ি থেকে বেরুল, কুয়াশা কেটে সবে রোদ দেখা দিয়েছে।
শীতের এই সকালবেলায় কলকাতার ঘুম ভাঙলেও তার সর্বাঙ্গে ঘোর আলস্য জড়ানো। চারদিক ফাঁকা ফাঁকা, রাস্তায় লোকজন খুবই কম। দু-চারটে দোকান খুলেছে। বেশির ভাগই বন্ধ। সাইকেল পিওনরা গাড়ি চালাতে চালাতেই আশ্চর্য কৌশলে দড়ি-বাঁধা খবরের কাগজ দোতলা তেতলা বাড়িগুলোর সামনের দিকের উঁচু উঁচু বারান্দায় ছুঁড়ে ছুঁড়ে দিচ্ছে।
বড় রাস্তায় আসতেই এসপ্ল্যানেডের ট্রাম পেয়ে গেল সে। মিনিট পনেরোর ভেতর সেটা তাকে ভবানীপুর থানার সামনে পৌঁছে দিল।
ওসি দিবাকর পালিত তখনও কোয়ার্টার থেকে তাঁর চেম্বারে নামেননি। ঘন্টাখানেক পর তিনি এলেন। নিজের গদি-মোড়া নির্দিষ্ট চেয়ারটিতে বসতে বসতে জিজ্ঞেস করলেন, কখন এসেছ?
বিনয় বলল।
দিবাকর বললেন, এটা তাহলে তো অনেকক্ষণ বসে থাকতে হয়েছে। খুব আর্জেন্ট কিছু না থাকলে এত তাড়াতাড়ি আমি নামি না।
বিনয় সংকোচের সুরে বলল, জানতাম না। অনেক আগেই এসে পড়েছি।
দিবাকর বললেন, দু-আড়াই উইক পরে তোমাকে দেখলাম। কেমন আছ বল– খুঁটিয়ে খুঁটিয়ে বিনয়ের সব খবর নিয়ে জিজ্ঞেস করলেন, অবনীবাবুর চিঠিপত্তর পেয়েছ?
আশ্চর্য, সেই যে বাবা তার গুরুর আশ্রমে হরিদ্বার না উত্তরকাশী চলে গেছেন তারপর থেকে তার সঙ্গে কোনও রকম যোগাযোগ নেই। নিজেকে নিয়ে সারাক্ষণ বিনয় এমনই ব্যতিব্যস্ত, হাজার সমস্যায় এতই জড়িয়ে গেছে যে অবনীমোহনের কথা সেভাবে মনেই পড়েনি। নিজের জন্মদাতা মানুষটি বহু দূরের অচেনা, অস্পষ্ট কোনও নক্ষত্রের মতো কি বিলীন হয়ে যাচ্ছেন?
বিনয় আস্তে আস্তে মাথা নাড়ে, না, পাইনি।
কিছুক্ষণ নীরবতা।
তারপর বিনয় জিজ্ঞেস করল, ঝিনুকের খোঁজ কি পেয়েছেন?
দিবাকরের মাথা ডাইনে থেকে বাঁয়ে এবং বাঁয়ে থেকে ডাইনে বার তিনেক ঘুরে যায়। বিমর্ষ মুখে বলেন, না। পেলে তো তোমাকে জানিয়েই দিতাম। তবে আমরা হাল ছাড়িনি, সমানে চেষ্টা করে যাচ্ছি।
বিনয় বলল, আমি ওর সম্বন্ধে কিছু খবর দিতে এসেছি।
দিবাকর সামনের দিকে ঝুঁকে বললেন, কী খবর? তার চোখে মুখে গভীর ঔৎসুক্য।
অধর ভুইমালী যা যা বলেছিল, সব জানিয়ে দিল বিনয়।
দিবাকরের শিরদাঁড়া সোজা হয়ে যায়। বললেন, আমাদের কাজটা অনেক সহজ হয়ে গেল। তুমি যে বললে সেই কু ধরে এগুবো। শিয়ালদা মেইন লাইনের ওধারে যত থানা আছে সব জায়গায় আজই ফোন করে বলব, তারা যেন তাদের এলাকায় তন্ন তন্ন করে ঝিনুকের খোঁজ করে।
আরও কিছুক্ষণ কথাবার্তা বলে উঠে পড়ে বিনয়।
.
জাফর শা রোডে ফিরে বাইরে থেকে ডাকাডাকি করতে উমা এসে দরজা খুলে দিল। দোতলায় উঠতে উঠতে নিত্য দাসের গলা শুনতে পেল বিনয়। কতদিন বাদে লোকটা এ-বাড়িতে এল, মনে করতে পারল না সে। শুধু টের পেল, বুকের ভেতরটা তোলপাড় হতে শুরু করেছে। নিত্য কি হেমনাথের চিঠি নিয়ে এসেছে? রুদ্ধশ্বসে একসঙ্গে দু-তিনটে করে সিঁড়ি টপকাতে লাগল সে।
.
৪৩.
দোতলায় উঠে আসতে দেখা গেল, বাইরের ঘরে দ্বারিক দত্ত আর নিত্য দাস বসে আছে। দুজনে কথা বলছিল। এছাড়া অন্য কেউ নেই। দশটা বাজতে চলেছে। এসময় হিরণের বাড়িতে থাকার কথা নয়। সে এতক্ষণে নিশ্চয়ই অফিসে চলে গেছে। সুধাকেও দেখা গেল না। সে হয়তো ভেতরে সংসারের নানা কাজকর্মে ব্যস্ত। স্বামীকে অফিসে পাঠিয়ে দিলেই সুধার সব কর্তব্য শেষ হয়ে যায় না। তারপরও কত কাজ থাকে। অথর্ব সরস্বতীকে চান করানো, খাওয়ানো। সরস্বতীর তেত্রিশ কোটি দেবতা আছে। বুড়ো মানুষটির পক্ষে বোজ তাদের সামনে বসে ধূপদীপ জ্বালিয়ে ঠায় দেড় দুঘন্টা বসে পুজো টুজো করা সম্ভব নয়। সেই দায়িত্বটা প্রায়ই নিতে হয় সুধাকে। তাছাড়া দ্বারিক দত্তর সেবাযত্ন আছে। সাড়ে বারোটা, একটা পর্যন্ত দম ফেলার ফুরসত নেই তার। ভাবাই যায় না, বেলা দশটায় সুধা বাইরের ঘরে বসে নিত্য দাস আর দ্বারিক দত্তর সঙ্গে গল্প করবে।
বিনয়কে দেখে ব্যস্তভাবে উঠে দাঁড়ায় নিত্য দাস। বিনয় বলল, বসুন, বসুন।
ফের বসতে বসতে নিত্য বলে, হেই সাড়ে আটটা থিকা আপনের লেইগা বইসা আছি ছুটোবাবু। ঠিকই করছিলাম, যতক্ষণ না ফিরেন, উইম না।
হেমনাথের খবরের জন্য সমস্ত স্নায়ুমণ্ডলী ব্যগ্র হয়ে উঠেছে বিনয়ের। সে জিজ্ঞেস করে, দাদুর চিঠিপত্র কি এসেছে?
আইছে। কাইল রাইতে আমার লোক বডার থিকা আইয়া দিয়া গ্যাছে। তখন সাড়ে দশটা বাজে। অত রাইতে গারিঘুরা মিলে না। হের লেইগা আইতে পারি নাই। জামার পকেট থেকে পুরু লম্বা একটা খাম বার করে বিনয়কে দিতে দিতে নিত্য দাস বলল, চিঠিখান দ্বারিক কত্তারে দিয়া চইলা যাইতে পারতাম। কিন্তুক আপনের লগে ম্যালা (অনেক) দিন দ্যাহা হয় নাই। ভাবলাম, আইছি যহন। দ্যাহাখান কইরাই যাই। হ্যামকত্তার চিঠি পইড়া আমারে যদিন আপনের কিছু কওনের থাকে হুইনা যামু।
বিনয় উত্তর দিল না। উত্তেজনা, বুকের থরথরানি, শঙ্কা–কত কী-ই যে চলছে তার ভেতরে। কী লিখেছেন হেমনাথ? ক্ষিপ্র হাতে খামের মুখ ছিঁড়তে ছিঁড়তে সে উঁচু গলায় ডাকতে লাগল, ছোটদি–ছোটদি তার গলা ভীষণ কাঁপছিল।
সুধা দরজার সামনে এসে দাঁড়ায়। ঘরোয়া ধরনে পরা তাতের আধময়লা শাড়ি। খোঁপা ভেঙে গেছে। চোখেমুখে ক্লান্তির ছাপ। দেখামাত্র টের পাওয়া যায়, কোনও কাজ করতে করতে চলে এসেছে।
সুধা বলল, কি রে, কখন ফিরলি?
এই সবে। দুমিনিটও হয়নি।
থানায় কী বলল?
পরে শুনিস। এখন বোস্
এখন কি বসবার সময়? রাজ্যের কাজ পড়ে আছে।
ততক্ষণে খামের ভেতর থেকে চিঠি বার করে ফেলেছে বিনয়। বলল, দাসমশাই দাদুর চিঠি নিয়ে এসেছে। শুনবি না?
সুধা ঘরে ঢুকে পড়ে। যে-কাজটি ফেলে সে চলে এসেছে সেটা পরে করলেও চলবে। তার চেয়ে হেমনাথের চিঠি শোনাটা এখন শত গুণ জরুরি। এই চিঠির জন্য তারা কী উৎকণ্ঠা নিয়ে যে অপেক্ষা করে আছে! বিনয়ের কাছাকাছি একটা চেয়ারে বসতে বসতে সুধা বলল, পড়–
বিনয় চিঠি খুলে পড়তে শুরু করল।
কল্যাণবরেষু
 বিনু, বেশ কিছুকাল আগে তোমার পত্র পাইয়াছিলাম কিন্তু উত্তর যে দিব, তাহার উপায় ছিল না। কারণ নিত্য দাসের যে লোকটি পাকিস্তানের চিঠি ইন্ডিয়ায় এবং ইন্ডিয়ার চিঠি পাকিস্তানে পৌঁছাইয়া দেয় সেই জয়নাল বহু দিন রাজদিয়ায় আসে নাই। তোমাদের সঙ্গে কীভাবে যোগাযোগ করিব, চিন্তা করিয়া কূলকিনারা পাইতাম না। কী দুশ্চিন্তায় যে দিন কাটাইয়াছি, শুধু আমিই জানি। আর জানে তোমার দুই দিদা। সারা রাত্রি আমরা চোখের পাতা এক করিতে পারিতাম না।
আমি জানি, নিত্যদিন ইন্ডিয়ার কাগজে পাকিস্তানের ভীতিকর সব খবর পড়িয়া তোমরা আমাদের সম্বন্ধে প্রচণ্ড উদ্বেগের মধ্যে রহিয়াছ। কিন্তু কী করিব, ভাবিয়া ভাবিয়া যখন শেষ আশাটুকুও ছাড়িয়া দিতে বসিয়াছি সেইসময় জয়নাল আসিয়া হাজির। মনে হইল, দেবদূতের দর্শন পাইলাম।
জয়নাল জানাইল, মধ্যিখানে টাইফয়েডে পনেরো দিনেরও বেশি সে শয্যাশায়ী হইয়া ছিল। শরীর ভয়ানক দুর্বল। সেই কারণে আমার সহিত দেখা করিতে পারে নাই। এজন্য বার বার ক্ষমা চাহিল। লোকটি ভাল। বিনয়ী। দেশভাগের পর বহু হিন্দু পরিবারের একাংশ ইন্ডিয়ায় চলিয়া গিয়াছে। বাকি অংশ দেশের ভিটা আঁকড়াইয়া পড়িয়া আছে। এপারের প্রিয়জনদের জন্য ওপারের আত্মীয়-পরিজনদের। যে কী অনন্ত দুর্ভাবনা, জয়নাল তাহা বোঝে। পার্টিশানে ক্ষতিগ্রস্ত, সর্বস্বান্ত মানুষগুলির জন্য তাহার গভীর সহানুভূতি লক্ষ করিয়াছি।
যাহা হউক, এইবার আমাদের কথা জানাই। আমি শারীরিক দিক হইতে মোটামুটি আছি। সামান্য জ্বরজারি হইয়াছিল, তাহা ধর্তব্যের মধ্যে নয়। তোমার দিদা এবং শিবানীদিদি ভাল নাই। শিবানী কয়েকদিন ম্যালেরিয়ায় ভুগিয়া উঠিল। তোমার দিদার বাতের পুরাতন ব্যথাটা নতুন করিয়া চাগাইয়া উঠিয়াছে। চলিতে ফিরিতে কষ্ট হয়।
রাজদিয়ার একমাত্র এল এম এফ ডাক্তার অশ্বিনী ঘোষ গত মাসে দেশের বিষয় সম্পত্তি এক্সচেঞ্জ করিয়া রাতারাতি কলিকাতায় চলিয়া গিয়াছে। গোপনে গোপনে সে যে বাড়িঘর বিনিময়ের চেষ্টা করিতেছে, আগে তাহা কাহাকেও জানায় নাই। সমস্ত কাজ নিঃশব্দে সমাধা করিয়া যাইবার আগে আমার সঙ্গে অবশ্য দেখা করিয়াছিল। আর ছিল ননী কবিরাজ। সে আমার মতো পূর্বপুরুষের ভিটা কামড়াইয়া পড়িয়া ছিল। তাহার স্ত্রী এবং ছেলেরা আগেই আগরতলায় গিয়া থিতু হইয়া বসিয়াছে। ননী রাজদিয়ায় থাকুক, ছেলেরা চাহিত না। ননীও দেশ ছাড়িবে না। কিন্তু তাহার বয়স হইয়াছে। শরীরে ভাঙন ধরিয়াছে। এই অবস্থায় স্ত্রী-পুত্র পরিবার ছাড়িয়া পাকিস্তানে একা একা পড়িয়া থাকা তাহার পক্ষে অসম্ভব হইয়া উঠিতেছিল। শেষ পর্যন্ত ননীর ছেলেরা আসিয়া এক প্রকার জোর করিয়া তাহাকে আগরতলায় লইয়া গিয়াছে।
অশ্বিনী ডাক্তার আর ননী কবিরাজ ভারতে চলিয়া যাইবার পর রাজদিয়ার লোকজন চিকিৎসার ব্যাপারে ভীষণ সংকটে পড়িয়া গিয়াছে। নৌকা পাঠাইয়া পনেরো মাইল দূরের কমলাপুর হইতে উমাপতি ডাক্তারকে আনাইয়া তোমার দুই দিদার চিকিৎসা করাইতে হইয়াছে।
এদিকে রাজদিয়া এবং তাহার চারিপাশের গ্রামগুলির অবস্থার কোনও পরিবর্তন ঘটিবার লক্ষণ নাই। রাজাকার এবং লিগের লোকেরা সমানে দাপাইয়া বেড়াইতেছে। ফলে চোদ্দ পুরুষের ভিটামাটি ফেলিয়া দেশত্যাগের ঘটনা আরও বাড়িয়া গিয়াছে।
তোমাকে আগের চিঠিতে জানাইয়াছিলাম কিনা স্মরণে নাই। ইদানীং কিছুদিন যাবৎ দেশ ছাড়িয়া চলিয়া যাইবার জন্য বেনামি পত্ৰ পাইতেছি। আমি গ্রাহ্য করি না। তবে মন ভীষণ খারাপ হইয়া গিয়াছে। পূর্ববঙ্গের এই ছোট শহরে কতকাল পুরুষানুক্রমে আমরা বাস করিয়া আসিতেছি। ইহা আমার জন্মভূমি। আমি সজ্ঞানে সারা জীবনে কোনও অপরাধ করি নাই। বরং মানুষের উপকার করিবারই চেষ্টা করিয়াছি। তবে কেন আমাকে আপন দেশ হইতে চলিয়া যাইতে হইবে? কায়েদে আজম জিন্না বলিয়াছিলেন, জাতিধর্ম নির্বিশেষে সকল পাকিস্তানির অধিকার সমান। তাহারা নিরাপদে, নির্বিঘ্নে এই দেশে বসবাস করিতে পারিবে। তাহাদের জীবন, তাহাদের ধনসম্পত্তি সমস্ত কিছুই এখানে সুরক্ষিত। কিন্তু যত দিন যাইতেছে তাহার উলটাটাই চোখে পড়িতেছে। স্বাধীনতার কারণে হাজার হাজার মানুষ যে অকথ্য নির্যাতন সহ্য করিয়াছে, ফাঁসির দড়িতে প্রাণ দিয়াছে তাহা কি দেশভাগের জন্য? তাহা কি পিতৃপুরুষের ভিটা হইতে উৎখাত হইয়া স্ত্রী-ছেলেমেয়ের হাত ধরিয়া চরম অনিশ্চয়তার মধ্যে ভাসিয়া পড়িবার জন্য?
ইতিমধ্যে দুইটি ঘটনা ঘটিয়াছে যাহা আমার মনোবল অনেকখানি ভাঙিয়া দিয়াছে।
প্রথম ঘটনাটি এই প্রকার। তুমি গিরিগঞ্জের আসাদুল মিয়াকে নিশ্চয়ই চেন। আমাদের বাড়িতে মাঝে মাঝে আসিত। আমাকে নিজের বড় ভাইয়ের মতো সম্মান করিত।
আসাদুল বড় ধানী গৃহস্থ। প্রায় দেড় শ কানি জমির মালিক। গিরিগঞ্জের বাজারে নদীর ধার ঘেঁষিয়া তাহার ধান এবং পাটের বড় বড় আড়ত। ভূসম্পত্তি ছাড়াও তাহার পঞ্চাশখানা নানা ধরনের নৌকাও আছে–এক মাল্লাই, দোমাল্লাই, চারমাল্লাই, কোষ আর এক শ মণী দুই শমণী ভড়।
সেই আসাদুল গত সপ্তাহে আমাদের বাড়ি আসিয়া হাজির। এমনিতে খুব ভদ্র এবং বিনয়ী। সে আমাকে আগের মতোই প্রণাম করিল। তারপর মিঠাই খাইতে খাইতে একথা সে-কথার পর সসংকোচে বলিল, একহান কথা কমু যদিন কিছু মনে না করেন বড়ভাই।
বিনু, তোমার কি মনে আছে, আসাদুল আমাকে বড়ভাই বলিয়া ডাকে? তাহার হাবভাব এবং ভণিতা লক্ষ করিয়া আমি ভিতরে ভিতরে সতর্ক হইলাম। নিশ্চয়ই কোনও গূঢ় উদ্দেশ্য লইয়া সে আমার সহিত দেখা করিতে আসিয়াছে। আমার মনোভাব তাহাকে বুঝিতে না দিয়া বলিলাম, মনে করব কেন? যা বলবি বল
কিছুক্ষণ ইতস্তত করিয়া আসাদুল বলিল, দ্যাশের গতিক নিজের চৌখেই দ্যাখতে আছেন। দিনকে দিন খারাপের দিকে যাইতে আছে। ভালা যে হইব তার কুনো লক্ষণ নাই। আমি একহান মোন্দ খবর পাইছি
কী খবর রে?
কিছু শয়তান লোক তলে তলে আপনের বিষয় সোম্পত্তি দখল করনের লেইগা মতলব করতে আছে।
আসাদুলের কথা শুনিয়া চমকাইয়া উঠিলাম। জিজ্ঞাসা করিলাম, তুই জানলি কী করে?
আসাদুল জানাইল, শুনাশুন কানে আইছে।
এই লোকগুলো কারা?
মাপ করেন, হেইটা আমি কইতে পারুম না বড়ভাই।
কী করে দখল করবে? আমি তো এখনও দেশেই আছি। তা হলে কি আমাকে মেরে ধরে কেড়ে নেবে, নাকি খুন করবে?
জানো বিনু, আমার প্রশ্নটার উত্তর না দিয়া আসাদুল বলিল, এক কাম করেন বড়ভাই, আপনের জমিন বাঁচাইতে হইলে আমারে দিয়া দ্যান। এমুনভাবে লিখাপড়ি হইব যে চাষ এবং দেখাশুনার লেইগা আমারে দিতে আছেন। চাষের বেবাক খরচপাতি আমার। আপনে ফসলের আধাআধি ভাগ পাইবেন।
বিনু, বুঝিতে পারিলাম, এতদিন যে হুমকি দেওয়া চিঠি পাইয়াছি সেগুলি আসাদুলই পাঠাইয়াছে। তাহা ছাড়া কেউ আমাকে খুন করিয়া জমিজমা কাড়িয়া লইতে চায় না। কাল্পনিক হত্যাকারীর ভয় দেখাইয়া আসাদুলই কৌশলে উহা গ্রাস করিতে চায়। একবার লিখিয়া পড়িয়া চাষের অনুমতি দিলে আসাদুলকে ইহজন্মে আর হটানো যাইবে না। সে জানে, তোমরা কেউ আর রাজদিয়ায় ফিরিয়া আসিবে না। আমি বৃদ্ধ হইয়াছি। আমার মৃত্যুর পর আমাদের জমির উপর তাহার স্বত্ব পুরাপুরি কায়েম হইবে। আসাদুল অবশ্য বলিয়াছে, এখনই লেখাপড়া করিতে হইবে না। এই বিষয়ে চিন্তা করিবার জন্য সে আমাকে তিন-চার মাস সময় দিয়াছে।
এই সেদিন পাকিস্তানের জন্ম হইল। ইহারই মধ্যে মানুষ কত বদলাইয়া গিয়াছে। কেউ গায়ের জোরে অসহায় মানুষের বিষয় আশয় ছিনাইয়া লইতেছে। আবার আসাদুলের মতো কেউ ফন্দি আঁটিয়া কাজ শুছাইয়া লইতেছে।
সেই যে আসাদুল আসিয়াছিল, তারপর তাহার সম্বন্ধে অনেক কথাই কানে আসিতেছে। ভালমানুষ সাজিয়া সে আমাকে যা প্রস্তাব দিয়াছিল, ঠিক সেই উপায়েই রাজদিয়ার পার্শ্ববর্তী গ্রামগুলির অনেকেরই জমি মুঠায় পুরিয়াছে। এই লোকটিকে তাহার বাল্যকাল হইতে দেখিয়া আসিতেছি। যে-আসাদুলকে চিনিতাম, সে আর তেমনটি নাই। এখন সে কূট, চতুর, অতীব ধুরন্ধর। মানুষ সম্পর্কে আমার ধারণা দ্রুত পালটাইয়া যাইতেছে।
বিনু, এবার তোমাকে দ্বিতীয় ঘটনাটির কথা জানাইতেছি। ইহা আরও মারাত্মক।
রাজদিয়ার দক্ষিণ দিকে সোনাখালি গ্রামের ধনা আর মনা বারুই-এর কথা মনে আছে কি? এই দুই ভাই সুজনগঞ্জের হাটে গিয়া পান বেচিত। হতদরিদ্র, সাদাসিধা মানুষ। ধনারা সম্প্রতি ভয়ে কিংবা চাপে মুসলমান হইয়াছে। খবরটা শুনিবার পর তোমাদের প্রাক্তন হেড মাস্টার মোতাহার হোসেন তাহার কয়েকজন পুরানো ছাত্রকে সঙ্গে লইয়া এই ঘটনার প্রতিবাদ করিতে সোনাখালি গিয়াছিল। মোতাহার মনে করে, মানুষ যদি স্বেচ্ছায় পিতৃপুরুষের ধর্ম ত্যাগ করিয়া অন্য ধর্ম গ্রহণ করে, কিছু বলিবার নাই। কিন্তু ত্রাস বা জুলুমের কারণে করিলে তাহা কোনওভাবেই বরদাস্ত করা যায় না।
সোনাখালি গিয়া মোতাহারেরা রাজাকার আর পশ্চিমাদের হাতে প্রচণ্ড মার খাইয়া আসিয়াছে। মোতাহারের মুখ মাথা ফাটিয়া গিয়াছে। একেবারে রক্তারক্তি কাণ্ড। হাঁটু এবং ডান হাতের হাড় ভাঙিয়াছে। হাতে-পায়ে প্লাস্টার আর মুখে মাথায় ব্যান্ডেজ বাঁধা অবস্থায় বর্তমানে সে শয্যাশায়ী। রোজই তাহাকে দেখিতে যাই। শারীরিক আঘাত সে যতটা পাইয়াছে, তাহার সহস্র গুণ আঘাত পাইয়াছে মানসিক দিক হইতে। ইদানীং সর্বক্ষণ মোতাহার মুহ্যমান হইয়া থাকে।
এদিকে তোমার দুই দিদা চারিদিকের হাল দেখিয়া অস্থির হইয়া উঠিয়াছে। তাহারা আর দেশে থাকিতে চাহিতেছে না। স্বীকার করিতে দ্বিধা নাই, আমার আত্মবিশ্বাস কিছুটা হইলেও টলিয়া গিয়াছে।
তোমাকে আগের পত্রে জানাইয়াছিলাম, বাংলা ভাষার মর্যাদার জন্য পূর্ব পাকিস্তানে আন্দোলন শুরু হইয়াছে। সেই আন্দোলন দ্রুত নানা জিলা এবং মহকুমার শহরে শহরে ছড়াইয়া পড়িতেছে। এমনকি আমাদের এই ক্ষুদ্র রাজদিয়ায়ও বাদ যায় নাই।
তোমাকে বাঙালি জাতীয়তাবাদের কথা জানাইয়াছিলাম। আমার এখনও আশা, ভাষা আন্দোলনের মধ্য দিয়া পূর্ব পাকিস্তানের মাটিতেই কাল হউক, পরশু হউক, কী দুই-দশ বছর পরেই হউক, ইহার উদ্ভব ঘটিবে।
একদিকে গভীর অন্ধকার, অন্যদিকে কিঞ্চিৎ আলোর রেখা। ইহার মধ্যিখানে দাঁড়াইয়া কোনও প্রকার সিদ্ধান্ত লইতে পারিতেছি না। নৈরাশ্য যখন প্রবলভাবে গ্রাস করে তখন ভাবি, ইন্ডিয়ায় চলিয়া যাইব। পরক্ষণে চিন্তা করি, ভাষা আন্দোলনের হাত ধরিয়া সুদিন আসিবার ক্ষীণ একটু সম্ভাবনা তো দেখা দিয়াছে। তবে কেন পলাইয়া যাইব? মনের এক বিভ্রান্ত অবস্থায় দিন কাটাইতেছি। জন্মভূমি হইতে শিকড় উপড়াইয়া লইয়া অন্য দেশে চলিয়া যাওয়া কি সহজ কাজ? যাওয়ার কথা মনে হইলেই বত্রিশ নাড়িতে টান পড়ে।
আমি আর কিছুদিন অপেক্ষা করিয়া দেখিতে চাই। তারপর সকলের পরামর্শ লইয়া যাহা সঙ্গ ত মনে হয় তাহাই করিব। জয়নাল বলিয়াছে, সে সম্পূর্ণ সুস্থ হইয়া উঠিয়াছে। এখন নিয়মিত আমার সঙ্গে যোগাযোগ রাখিতে পারিবে। ভরসা দিয়াছে, তুমি পত্র লিখিলে এক সপ্তাহের মধ্যে আমার জবাব তোমার কাছে পৌঁছাইয়া দিবার ব্যবস্থা করিবে। আমি লিখিলে ওই সময়ের মধ্যেই তোমার উত্তর রাজদিয়ায় লইয়া আসিবে।
আশা করি, কুশলে আছ। তোমরা আমাদের আশীর্বাদ লইও। ইতি–দাদু।
.
চিঠি পড়া শেষ হলে সারা ঘর জুড়ে অদ্ভুত স্তব্ধতা নেমে আসে।
একসময় হতাশার সুরে দ্বারিক দত্ত বলে ওঠেন, পাকিস্তানে বাঙালি জাতীয়তাবাদ! টু নেশন থিওরির ওপর দেশটা ভাগ হল, তা কি হেমের মাথায় নেই! ছোটবেলা থেকে দেখে আসছি, সারাক্ষণ ওর খালি বাঙালি আর বাঙালি। যেন স্বপ্নের ঘোরে থাকে। আরে বাপু, লিয়াকত আলিরা পরিষ্কার বুঝিয়ে দিয়েছে, এখন আর বাঙালি টাঙালি না। স্রেফ হিন্দু আর মুসলমান। একটু থেমে ফের বললেন, এত বয়েস হয়েছে, পাকিস্তানে মহাবিপদের মধ্যে রয়েছে, তবু বাস্তববোধটা হল না হেমের।
দ্বারিক দত্তর কথাগুলো খানিক বুঝল নিত্য দাস। বেশিটাই মাথায় ঢুকল না। তবে বাস্তববোধ শব্দটা বেশ মনে ধরেছে। সে আক্ষেপ করতে থাকে, ঠিকই কইছেন। হ্যামকায় এমুন পণ্ডিত মানুষ, কত লিখাপড়া করছেন কিন্তুক আসল বুদ্ধিসুদ্ধিই নাই। কই শাজাহান সাহেবের অত ভালা জমিন আর বাড়িঘরের লগে নিজেগো সোম্পত্তি এঞ্জে কইরা চইলা আইবেন, ইন্ডিয়ায় আইয়া শান্তি মতো থাকবেন, তা না। মাটি কামড়াইয়া পইড়া রইলেন পাকিস্থানে! এমুন সোনার সুযুগ কেও ছাড়ে।
দ্বারিক দত্ত সায় দিলেন, হেমের মতিগতি কিছুই বুঝি না। বদ্ধ পাগল না হলে কেউ এখন। পাকিস্তানে পড়ে থাকে! আরে বাপু, তোমার নাতি-নাতনি, আত্মীয়-বন্ধু সব এপারে চলে এসেছে। শেষ জীবনটা তাদের কাছে আনন্দ করে কাটাও। প্রপার্টি এক্সচেঞ্জ করে আসবে। তোমাকে তো কারও মুখাপেক্ষী হতে হবে না।
একটু চুপচাপ।
তারপর দ্বারিক দত্ত আবার শুরু করলেন। বিনয়কে বললেন, একটা কথা ভেবে দেখেছিস?
হেমনাথ সম্পর্কে আগে থেকেই প্রবল দুশ্চিন্তায় ছিল বিনয়। চিঠিটা পড়ার পর সেটা সহস্র গুণ বেড়ে গেছে। দ্বারিক দত্তর দিকে তাকিয়ে সে জিজ্ঞেস করে, কী ভাবব?
হেমনাথের হঠাৎ যদি খারাপ কিছু হয়ে যায়, বউঠাকরুন আর শিবানীর কী হবে? কে তাদের দেখবে?
কী ইঙ্গিত দিলেন দ্বারিক দত্ত? জমি চাষের অধিকার চেয়েছে আসাদুল। খুবই বিনীতভাবে, সম্ভ্রমের সুরে। কিন্তু তিন-চার মাস বাদে হেমনাথ যখন তাকে ফিরিয়ে দেবেন, কোনও মতেই ভাগচাষে রাজি হবেন না, তখন কী মূর্তি ধারণ করবে আসাদুল মিয়া? জনবল, অর্থবল তার বিপুল। পাকিস্তানের আবহাওয়া যখন বিষবাষ্পে-ভরা, রাতের অন্ধকারে লহমায় অঘটন ঘটে যেতে পারে। হঠাৎ হেমনাথের। অপমৃত্যু হলে একটা প্রাচীন মহাবৃক্ষের পতন ঘটবে। তার প্রতিক্রিয়া হবে নানাদিক থেকে। রাজদিয়া এবং তার চারপাশের বিশ তিরিশটা গ্রামের হতদরিদ্র সব মানুষ–হিন্দু আর মুসলমান–যাদের সুখে দুঃখে আজীবন তিনি জড়িয়ে আছেন, যাদের বিপদের দিনে, সংকটের মুহূর্তে পাশে গিয়ে দাঁড়িয়েছেন, তারা শোকে একেবারে ভেঙে পড়বে। হেমনাথের জন্য পূর্ব পাকিস্তানের ওই অঞ্চল জুড়ে হা-হুতাশ চলবে দীর্ঘকাল। তা ছাড়া যে হিন্দুরা তার মুখের দিকে তাকিয়ে এখনও ওখানে পড়ে আছে, তারা আর এক দণ্ডও থাকবে না। ভিটেমাটি ফেলে বউ ছেলেমেয়ের হাত ধরে তারপাশা কি মুন্সিগঞ্জে গিয়ে গোয়ালন্দের স্টিমার ধরবে। গোয়ালন্দ থেকে রিফিউজি স্পেশাল-এ সোজা কলকাতায়। কিন্তু তার চেয়েও মারাত্মক ক্ষতি হবে শিবানী আর স্নেহলতার। নির্বান্ধব রাজদিয়ায় তাদের বাকি জীবন কাটবে কীভাবে?
হঠাৎ বিনয়ের মাথায় দুশ্চিন্তার বদলে তীব্র ক্ষোভ আর রাগ জমা হতে থাকে। হেমনাথকে মনে হয় চরম অপরিণামদর্শী। এত বয়স হল, এক জীবনে কত কিছু দেখলেন–বহুকাল আগের সেই বঙ্গভঙ্গ আন্দোলন থেকে স্বাধীনতা সংগ্রাম, প্রথম এবং দ্বিতীয় দুই মহাযুদ্ধ, দাঙ্গা, দেশভাগ, পূর্ববাংলা ছেড়ে লক্ষ লক্ষ মানুষের ইন্ডিয়ায় চলে আসা–তবু আকাশকুসুম অলীক এক স্বপ্নের ঘোরেই রয়েছেন। সেই স্বপ্নটিকে লালন করা ছাড়া অন্য কোনও দিকে তার নজর নেই।
নিত্য দাস বলে উঠল, শাজাহান সাহেবের লগে পরশু দেখা হইছিল। জবর তাগিদ দিতে আছেন। অন্য গাহেক তেনারে ছাইকা ধরছে। আমি তেনার হাতে-পায়ে ধইরা চৈদ্দ পনরো দিন সোময় চাইয়া লইছি। এই শ্যাষ। এইর মইদ্যে যদিন হ্যামকত্তা কিছু না করেন, শাজাহান সাহেব অন্যের লগে সোম্পত্তি এচ্চেঞ্জ কইরা পাকিস্থানে চইলা যাইবেন। এত বড় গাহেক আমার হাতে আর এউইক্কাও (একটাও) নাই। তেনি এইবার ছুঁইটা গালে হাত কামড়ান ছাড়া কিছু করনের থাকব না।
দ্বারিক দত্ত জোরে জোরে মাথা নাড়েন, ঠিকই বলেছিস।
নিত্য দাস বলে, এমুন গাও-এলাইনা (গা-এলানো) ভাব করলে চলে! পাকিস্থানে দিনকে দিন। অবোস্থা খারাপের থিকাও খারাপ হইয়া যাইতে আছে। শুনাশুন কানে আইছে, যে কুনোদিন এচ্চেঞ্জ বন্ধ হইয়া যাইব।
সুধা অসীম উৎকণ্ঠা নিয়ে তাকিয়ে ছিল। বলল, এখন উপায়?
নিত্য দাস বলল, উপায় একহানই। (একখানাই)। আপনেরা কেও একজন পাকিস্থানে গিয়া জোর কইরা হ্যামকস্তারে রাজি করান। সুস্সু মখি (সামনা সামনি) বইয়া কথা কইলে আমার মনে লয় কাম হইব।
কিন্তু এই মুহূর্তে কে যাবে পাকিস্তানে? সুধারা চুলচেরা আলোচনা করে দেখল, হিরণের পক্ষে যাওয়া সম্ভব নয়। বাকি থাকে দুজন। আনন্দ আর বিনয়। আনন্দ মাত্র দুবারই রাজদিয়ায় গেছে। পথঘাট, লোকজন কারওকেই চেনে না। যখন সে গিয়েছিল তখন দিনকাল ছিল একরকম। এখন আমূল সমস্ত কিছু পালটে গেছে। এই প্রচণ্ড দুঃসময়ে জলেস্থলে যখন ঘাতকবাহিনী শিকারের খোঁজে হন্যে হয়ে ঘুরে বেড়াচ্ছে, আনন্দ ঝুঁকি নিয়ে যাবে না। হেমনলিনীও তাকে কোনওভাবেই যেতে দেবেন না। বাকি থাকে বিনয়। তার নতুন চাকরি। তাদের কাগজ নূতন ভারত বেরুবার মুখে। এ অবস্থায় সেও যেতে পারবে না।
সব শোনার পর নিত্য দাস বলল, আপনেরা যা কইলেন, বেবাক ঠিক। কেও যাইতে পারলে ভালা অইত। তা যহন সোম্ভব না তহন এক কাম করেন।
কী কাজ? সবাই উন্মুখ হল।
আপনেরা হলে (সকলে), একহান কইরা চিঠি ল্যাখেন। ছোটবাবু, সুধা বইন, সুনীতি বইন, দুই জামাইবাবু, দ্বারিককত্তা–কেও য্যান বাদ না যায়। এমুনভাবে জোর দিয়া ল্যাখবেন যাতে হ্যামকত্তার হুশ হয়। দ্যাশ দ্যাশ কইরা এতকাল তো নাচানাচি করলেন। কী পাইলেন শ্যাষ তরি (অবধি)! পাকিস্থানে আর কিছুদিন থাকলে পরানে বাঁচতে অইব না। পত্রগুলি লিখা অইলে এক লগে খামে ভইরা রাইখেন। আমি দিন দুই পরে আইয়া লইয়া যামু ।
নিত্য দাস লেখাপড়া খুব একটা শেখেনি। তবে তার জাগতিক বুদ্ধি খুবই তীক্ষ্ণ। তার যুক্তিতে ধার আছে। বিনয় একা চিঠি লিখলে যতটা কাজ হবে, একসঙ্গে সবাই মিলে লিখলে তার বহুগুণ। ফল পাওয়া যাবে। এতজনের সমবেত চাপে হেমনাথ অটল থাকতে পারবেন না। শেষ পর্যন্ত সম্পত্তি বিনিময়ে রাজি হয়ে যাবেন।
দ্বারিক দত্ত বললেন, খুব ভাল বলেছিস নিত্য। আমরা সবাই লিখব।
নিত্য দাস আর বসল না। সে যখন উঠে পড়েছে, হঠাৎ অধর ভুইমালীর কথা মনে পড়ে গেল বিনয়ের। সে ব্যস্তভাবে নিত্যকে বলল, দাস মশাই, একজন রিফিউজি তার পাকিস্তানের সম্পত্তি এক্সচেঞ্জ করতে চায়। দেশ থেকে আসার সময় বুদ্ধি করে দলিলপত্র নিয়ে এসেছে। আপনি কি তাকে সাহায্য করতে পারবেন?
নিত্য দাসের চোখেমুখে ঝিলিক খেলে যায়। ব্যগ্র স্বরে সে বলে, নিয্যস (নিশ্চয়ই) পারুম। এই কইরা কইরা হাড়ি পাকাইয়া ফালাইতে আছি। কই থাকে লোকটা? তেনির নাম-ঠিকানা দ্যান
অধর ভুইমালীর নামটা জানিয়ে দিল বিনয়। তারপর সে যেখানে থাকে সেই সোনার বাংলা উদ্বাস্তু পশ্লিতে কীভাবে যেতে হবে, বিশদভাবে বুঝিয়ে দিল।
নিত্য দাস বলল, কাইল বিহানে (সকালে) গিয়াই অধর ভুইমালীর লগে দেখা করুম। মাস খানেকও লাগব না, তেনিরে কইলকাতার ধারে কাছে জমিজিরাতের ভালা বোন্দবস্ত কইরা দিমু একটু থেমে আক্ষেপের সুরে বলে, এইরকম বুদ্ধি যদিন হ্যামকার থাকত!
নিত্য দাস যখন গেল, প্রায় বারোটা বাজে। অফিসের সময় হয়ে এসেছে। বিনয় স্নান করে ভাত খেয়ে বেরিয়ে পড়ল।
.
৪৪.
কাল সকালে দিবাকর পালিতের সঙ্গে দেখা করতে থানায় গিয়েছিল বিনয়। তাই কোনও রিফিউজি কলোনি বা ক্যাম্পে যাওয়া হয়নি। আজও গেল না। ঝিনুকের চিন্তাটা তাকে এমনই উতলা করে রেখেছে যে সকালে উঠেই চা আর জলখাবার খেয়ে সে মুকুন্দপুরে ছুটল। সুধাকে বলল, দুপুরে খেতে আসবে না। অফিস করে ফিরবে সেই রাত্তিরে।
দিবাকর পালিত কাল বলেছেন, শিয়ালদা মেন লাইনে যত থানা রয়েছে, সব জায়গায় খবর পাঠাবেন। এই বিশাল এলাকার প্রতিটি থানার ওসি যাতে তাদের আওতায় সমস্ত কলোনি আর গ্রামগঞ্জ তোলপাড় করে ঝিনুককে খুঁজে বার করার ব্যবস্থা করেন তা বিশেষভাবে বলে দেবেন।
দিবাকরকে যতটুকু বিনয় দেখেছে, মনে হয়েছে মানুষটি যথেষ্ট আন্তরিক। হৃদয়বান। ঝিনুকের হদিস যে এতকাল পাননি সেজন্য তার সংকোচ আর আক্ষেপের শেষ নেই। লোকদেখানো ব্যাপার নয়। সত্যি সত্যিই ঝিনুকের জন্য তিনি বিচলিত।
বাড়ি থেকে বেরিয়ে ট্রাম, বাস পালটে পালটে শিয়ালদা চলে এল বিনয়। বেশ কয়েকবার যাতায়াতের ফলে এদিকের রাস্তাটাস্তা সড়গড় হয়ে গেছে তার।
স্টেশন চত্বরটা অবিকল আগের মতোই। বরং ওপার থেকে আসা মানুষের ভিড় আরও বেড়েছে। যেদিকেই তাকানো যাক, সারি সারি শীর্ণ, শঙ্কাতুর, মলিন মুখ। জলের কলগুলোর সামনে লম্বা লাইন। লাইন অল্প কটি পায়খানার সামনেও। চারদিকে ধুলো ময়লা আবর্জনার ভঁই। রয়েছে থুতু, দলা দলা কফ, পোড়া বিড়ির অগুনতি টুকরো। এধারে ওধারে কত যে বাচ্চা মুক্ত আকাশের তলায় পায়খানা করছে, পেচ্ছাপে ভাসিয়ে দিচ্ছে। গু, মুত আর পচা জঞ্জালের দুর্গন্ধ এখানকার বাতাসে অনড় হয়ে আছে। যখনই বিনয় শিয়ালদায় আসে এই চিরস্থায়ী কদর্য গন্ধটা নাক দিয়ে ঢুকে ভেতরে যায়। পেটের নাড়িগুলো পাক দিয়ে ওঠে। আজও তাই হল।
নাকে কোঁচার খুট ঠেসে ধরে ভিড় ঠেলে ঠেলে এগিয়ে যেতে লাগল বিনয়।
এখানে ভোরে চোখ মেলার সঙ্গে সঙ্গে কারণে অকারণে শুরু হয়ে যায় ঝগড়া। কুৎসিত গালিগালাজ। খিস্তিখেউড়। বেলা যত বাড়তে থাকে, তার সঙ্গে পাল্লা দিয়ে খেয়োখেয়ির মাত্রাও চড়ে যায়। সমস্ত দিন হইচই, গলা-ফাটানো চিৎকার, তীব্র উত্তেজনা। রাত্তিরে যতক্ষণ না দু-চোখ জুড়ে আসছে অবিরল হট্টগোলে চতুর্দিক উচ্চকিত হয়ে থাকে। যতক্ষণ শরীরে শেষ এনার্জিটুকু অবশিষ্ট থাকে, সেটা চলতেই থাকে। যতক্ষণ ঘুমোয় সেই সময়টুকুই যা শান্তি।
পরস্পর কামড়াকামড়ি চুলোচুলি করে মনুষ্যজাতির যে অংশটা পাকিস্তানে সর্বস্ব খুইয়ে এসে এই স্টেশনে দ্রুত ক্ষয়ে যাচ্ছে, তাদের ভবিষ্যৎ কী? কী করবে তারা? কোথায় যাবে? এদের মানুষের মতো বেঁচে থাকার ব্যবস্থা কি সরকার করে দেবে? না কি এই চত্বরেই তারা বিলীন হয়ে যাবে?
শিয়ালদা স্টেশনে এলে এইসব চিন্তা নানা অদৃশ্য সুড়ঙ্গ দিয়ে বিনয়ের মাথায় ঢুকে পড়ে। যতবার আসে, তার মন বিষাদে ভরে যায়। সেই রেশ থাকে অনেকক্ষণ। আজও মনটা খারাপ হয়ে গিয়েছিল। কিন্তু কয়েক মুহূর্তের জন্য। তার পুরো ভাবনা জুড়ে রয়েছে ঝিনুক। গাদাগাদি করে পড়ে থাকা এই উদ্বাস্তুদের নিয়ে দুশ্চিন্তাটা উড়ো মেঘের মতো দেখা দিয়েই মিলিয়ে গেল।
স্টেশন বিল্ডিংয়ে ঢুকে আগরপাড়ার টিকেট কাটল বিনয়। প্ল্যাটফর্মে ট্রেন দাঁড়িয়ে ছিল। ডাউনের দিকের গাড়িগুলোতে এ-সময় ভিড় থাকে না। প্রায় কঁকা একটা কামরায় উঠে বসে পড়ল সে। কয়েক মিনিট বাদেই ট্রেন ছেড়ে দিল।
জানালার চৌকো ফ্রেমে বাইরের পরিচিত চলমান সব দৃশ্য বিনয়ের চোখের সামনে দিয়ে সরে সরে যাচ্ছে। ডোবা, খাল, মাঝে মাঝে লোকালয়, কঁকা মাঠ ইত্যাদি। আনমনা তাকিয়ে থাকতে থাকতে হঠাৎ খেয়াল হল, আগে না জানিয়ে হঠাৎ চলে এল। যুগলকে রুজি রোজগারের ধান্দায় বেরিয়ে যেতে হয়। বিলের মাছ মেরে বেলঘরিয়ায় বেচতে গেলে তাড়াতাড়িই সে ঘরে ফিরতে পারে। কিন্তু রোজ তো আর জাল কি পলোতে মাছ পড়ে না। তখন সস্তা মালপত্র ফেরি করতে বেয়োয়। এ তো ঘড়ি-ধরা কাজ নয় যে অমুক সময়ে বেরিয়ে অমুক সময়ে চলে এলাম। ফেরি করতে বেরুলে কখন ফিরবে তার ঠিক থাকে না। কলোনিতে গিয়ে যদি যুগলকে পাওয়া না যায়?
বিনয় ভাবল, তাকে দুটোয় অফিসে হাজিরা দিতে হবে। যুগলের সঙ্গে দেখা না হলে বেশিক্ষণ অপেক্ষা করা যাবে না। অগত্যা পাখিকে বলে আসবে, যুগলকে যেন দুচার দিনের ভেতর কলকাতায় সুধাদের বাড়িতে পাঠিয়ে দেয়।
আগরপাড়া স্টেশনে নেমে ফসলকাটা, শূন্য মাঠের ভেতর দিয়ে বিনয় যখন মুকুন্দপুর কলোনিতে পৌঁছল, দিনের তাপাঙ্ক অনেকটাই বেড়েছে। যদিও ঠাণ্ডা উত্তুরে হাওয়া বইছে তবু তপ্ত রোদ শরীরে আরাম ছড়িয়ে দিচ্ছিল। এতটা পথ যে সে হেঁটে এল, একটুও ক্লান্তি লাগছে না।
মুকুন্দপুরে বেশ কয়েকবার এসেছে বিনয়। এখানকার নাড়িনক্ষত্র তার জানা।
কলোনির মাঝখানের লম্বা ফাঁকা জায়গাটা দিয়ে যুগলদের ঘরের দিকে এগিয়ে যেতে যেতে বিনয়ের চোখে পড়ল, দুপাশের প্রতিটি বাড়িতেই মেয়েরা গেরস্থালির কাজে ভীষণ ব্যস্ত। রান্নাবান্না, ঘর নিকানো, ঝটপাট ইত্যাদি। বেশ কিছু থুড়থুড়ে বুড়োবুড়ি খোলা আকাশের তলায় জলচৌকি কি চটের আসনে বসে সারা শরীরে রোদের তাপ শুষে নিচ্ছে। এধারে ওধারে থোকায় থোকায় কিছু সদ্যযুবতী আর কিশোরকিশোরী কলকল করে সমানে গল্প করছে।
বিনয় যখনই মুকুন্দপুরে আসে, চোখে পড়ে কলোনির বাচ্চাগুলো খোলা জায়গাটায় হুল্লোড় করছে। কিন্তু আজ তাদের একজনেরও দেখা নেই। একটু অবাক হল সে। চকিতের জন্য মনে হল কোথায় যেতে পারে তারা?
যুগলদের বাড়ির কাছাকাছি যখন এসে পড়েছে, সেইসময় কোনও মেয়েমানুষের উঁচু গলা কানে এল, ছুটোবাবু না?
থমকে দাঁড়িয়ে পড়ল বিনয়। বাঁদিকের একটা ঘর থেকে বেরিয়ে ছুটতে ছুটতে আসছে যুগলের পিসতুতো বোন টুনি। চোখেমুখে অপার বিস্ময়।
টুনি বলল, আপনে যে আইজ আইবেন, যুগল তো আমাগো কয় নাই!
বিনয় বলে, আমি হঠাৎ চলে এসেছি। যুগলকে আগে কিছু জানাইনি। জিজ্ঞেস করে, যুগল কি বাড়িতে আছে?
আছে। হ্যায় আইজ কামে বাইরায় নাই।
যাক, সারা রাস্তা যে চিন্তাটা বিনয়ের মাথায় উঁকিঝুঁকি দিচ্ছিল সেটা এখন উধাও। যুগলের সঙ্গে দেখা হচ্ছেই।
এদিকে টুনি আনন্দে, উত্তেজনায় কী করবে ভেবে পাচ্ছিল না। এমনিতে নিচু গলায় সে কথা বলতে পারে না। এই মুহূর্তে কণ্ঠস্বর কয়েক পর্দা চড়িয়ে কলোনির লোকজনদের ডাকাডাকি করতে লাগল, তরা হগলে দেইখা যা। আমাগো ছুটোবাবু আইছে রে, ছুটোবাবু আইছে–
ঘরের কাজকর্ম ফেলে চারপাশের বাড়িঘর থেকে নানা বয়সের বউ-ঝিরা বেরিয়ে আসে। এই সময়টা শক্তসমর্থ পুরুষরা কলোনিতে থাকে না। ঘরে পড়ে থাকলে পেটের ভাত জুটবে কোত্থেকে? অথর্ব বুড়োবুড়ি, মেয়েমানুষ আর বাচ্চারা ছাড়া অন্য কারওকে এখন পাওয়া যায় না।
রাজদিয়ার হেমকর্তার নাতিকে মুকুন্দপুরবাসীদের ভীষণ পছন্দ। বিন্দুমাত্র অহমিকা বা নাকউঁচু ভাব নেই। বড় বংশের ছেলে কিন্তু সবার সঙ্গে এমনভাবে মেশে যেন সে তাদেরই একজন।
বিনয়কে ঘিরে কলকলানি চলছেই। আপনে আইছেন ছুটোবাবু, কী ভালা যে লাগতে আছে কইয়া বুঝাইতে পারুম না। ইত্যাদি।
এদিকে হইচই শুনে যুগল আর পাখি তাদের বাড়ি থেকে বেরিয়ে এসেছিল। অন্য সবার মতোই তারাও অবাক। খুশিতে চোখ চিক চিক করছে।
যুগল বলল, আপনে যে আত (হঠাৎ) কুলোনিতে আইবেন, হপনেও ভাবি নাই।
বিনয় বলল, তোমার সঙ্গে দরকারি কথা আছে। তাই আসতে হল।
খুব জরুরি ব্যাপার না থাকলে এভাবে কেউ আসে না। কী একটু ভাবল যুগল। তারপর কলোনির মেয়েদের বলল, তুমরা অহন ঘরে যাও। পরে ছুটোবাবুর লগে কথা কইও বিনয়কে বলল, আহেন–
পাখি আর যুগল বিনয়কে সঙ্গে নিয়ে তাদের ঘরের দিকে পা বাড়ায়।
কলোনির মেয়েরা বেশ নিরাশ হল। তাদের হয়তো বিনয়ের সঙ্গে একটু আধটু গল্প করার ইচ্ছা ছিল। কিন্তু সে সুযোগটা যুগল দিল না। অগত্যা সবাই ধীরে ধীরে যে যার ঘরের দিকে ফিরে যেতে লাগল।
বিনয় সামান্য অস্বস্তি বোধ করে। পরক্ষণে খেয়াল হয়, এখন দাঁড়িয়ে দাঁড়িয়ে অনাবশ্যক কথা বলে নষ্ট করার মতো সময় হাতে নেই। যে কারণে মুকুন্দপুর কলোনিতে ছুটে আসা, সেটা সেরেই তাকে কলকাতায় ফিরতে হবে।
সেবার এসে বিলের লাগোয়া যে ঘরটায় বিনয় এক রাত কাটিয়ে গিয়েছিল, যুগল তাকে সেখানে নিয়ে আসে। তক্তপোশে বিছানার ওপর পরিষ্কার একখানা চাদর পরিপাটি করে পাতা। বলল, বহেন ছুটোবাবু, বহেন। পাখিও তাদের সঙ্গে সঙ্গে এসেছিল। তাকে বলল, তরাতরি চা কইরা লইয়া আয়–
পাখি দৌড়ে উঠোনের কোণে রান্নাঘরের দিকে চলে যায়।
বিনয়কে বিছানায় বসিয়ে একটা জলচৌকি টেনে এনে পায়ের কাছে বসে পড়ে যুগল।
বিনয় জিজ্ঞেস করল, আজ বাড়ি থেকে বেরোওনি যে?
শরীলে জুইত নাই ছুটোবাবু-যুগল জানায়, টালকি (ঠাণ্ডা) লাইগা জ্বরে পড়ছিলাম। কাইল রাইতে জ্বরটা ছাড়ছে কিন্তুক শরীল জবর কাহিল। কাইক (পা) ফালাইতে কষ্ট হয়। হেই লেইগা ঘরেই আটকা আছি। কাইল থিকা আবার বাইর হমু–
আগে সেভাবে লক্ষ করেনি বিনয়। এবার তার চোখে পড়ল, যুগলের চেহারায় অসুস্থতার ছাপটা খুব স্পষ্ট। ফ্যাকাসে মুখ, চোখ দুটো ঘোলাটে। ভাঙা গালে খাড়া খাড়া দাড়ি। ভীষণ রোগা দেখাচ্ছে। বলল, আরও দু-চার দিন বিশ্রাম নিয়ে পুরোপুরি সুস্থ হয়ে বেরিয়ে।
আমাগো লাহান মাইনষের কি বইয়া থাকলে চলে ছুটোবাবু? দিন আনি, দিন খাই। ঘরে জামাইনা : ট্যাকা-পহার (জমানো টাকাপয়সার) পাহাড় নাই যে নিচ্চিন্তে পায়ের উপুর পাও তুইলা থাকুম। জ্বরে পইড়া তিনদিন বাইর অইতে পারি নাই। কতখানি ক্ষতি যে হইয়া গ্যাছে!
কথাটা ষোল আনা ঠিক। বিনয় উত্তর দিল না।
যুগল খুঁটিয়ে খুঁটিয়ে সুধাদের খবর নিতে লাগল।
পাখি পরিষ্কার কাঁচের গেলাসে চা নিয়ে আসে। সঙ্গে প্লেটে সস্তা বেকারির কড়কড়ে এস (বড় হরফের এস-এর মতো দেখতে) বিস্কুট। বিনয় মাঝে মাঝে কলোনিতে আসবে, এই আশায় একজোড়া কাঁচের গেলাস কিনে এনে যত্ন করে রেখে দিয়েছে যুগলরা।
যুগল পাখিকে বলে, ছুটোবাবু খাইয়া যাইব। রান্ধন বহাইয়া দে। ঘরে মাছ নি আছে?
মুখখানা মলিন হয়ে যায় পাখির। বিব্রত ভাবে সে মাথা নাড়ে, নাই
প্রায় লাফ দিয়ে উঠে দাঁড়ায় যুগল। মাছ ছাড়া কেওরে কি ভাত দ্যাওন (দেওয়া) যায়! যাই বিলে গিয়া জালের খ্যাও (খেপ) দিয়া দেহি কী মিলে—
ঘরের কোণে একটা ঝাঁকি-জাল টাঙানো রয়েছে। যুগল সেদিকে পা বাড়াতে যাবে, বিনয় তাকে থামিয়ে দেয়। বলে, না না, এখন তোমাদের ব্যস্ত হতে হবে না। আমি খেয়ে এসেছি। ডাহা মিথ্যেই বলল সে। এছাড়া যুগলকে ঠেকানোর অন্য কোনও উপায় নেই।
স্থির চোখে কিছুক্ষণ বিনয়কে লক্ষ করে যুগল। তারপর বলে, সাচা (সত্যি) নি কন ছুটোবাবু? দুগা মাছ-ভাত কইরা দিতে পাখির কিন্তুক কুনো কষ্ট হইব না।
মিথ্যে বলার অভ্যাস নেই বিনয়ের। অস্বস্তি বোধ করলেও মুখচোখ যতটা সম্ভব স্বাভাবিক রেখে সে বলল, বিশ্বাস কর, সত্যি বলছি।
যুগল বিশ্বাস করল। সে জানে, বিনয়ের মুখ থেকে কখনও মিথ্যে বেরোয় না। তবে তার ছুটোবাবুকে না খাওয়াতে পারার জন্য দুঃখ থেকেই গেল। বলল, এই দুফার বেইলে বেলায়) দুই গরাস ভাত খাইয়া না গ্যালে।
বিনয় বলল, আর-এক দিন এসে খাব–
একটু নীরবতা।
তারপর যুগল গলা নামিয়ে বিমর্ষ মুখে শুধোয়, ঝিনুক বইনের কুনো খবর বাতরা (বার্তা) নি পাইলেন?
বিনয় বলল, সামান্য একটা খবর পেয়েছি। সেই জন্যেই আজ তোমার কাছে আসা। জানি না কোনও কাজ হবে কি না
যুগলের সারা শরীরে বিদ্যুৎ খেলে যায়। নিষ্প্রভ চোখ দুটো ঝলকে ওঠে। সে প্রায় চেঁচিয়ে বলে, চেঁচিয়ে কী খবর পাইছেন কন ছুটোবাবু, কন- তার স্বর তীব্র উত্তেজনায় কাঁপছে।
অধর ভুঁইমালীর সঙ্গে দেখা হবার পর থেকে থানায় গিয়ে দিবাকর পালিতের সঙ্গে যোগাযোগ করা অবধি সব জানিয়ে বিনয় বলে, পুলিশ এই লাইনের কলোনি আর ক্যাম্প ট্যাম্পগুলোতে খোঁজাখুঁজি শুরু করেছে। ওরা ওদের মতো খুঁজুক। তুমি তো এদিকের ট্রেনে যাতায়াত কর। লক্ষ রেখো যদি ঝিনুককে দেখতে পাও। আর কলোনির লোকজনদেরও বলে দিও তারাও যেন নজর রাখে–
যুগল বলে, না, কুলোনির কেওরে অহন জানামু না। ঝিনুক বইন যে নিখোঁজ হইয়া গ্যাছে হেইটা এহানকার কেও জানে না। হগলের মন তত এক না। বেশির ভাগই ভালা। দুই চাইর জন । কুচুইটা (কুচুটে) আছে। আবডালে এ নিয়া গুজগুজানি করতে থাকব। যা করনের আমিই করুম। টেরেনে নজর তো রাখুমই, আশপাশের ইস্টিশানের ধারে ধারে যেই হগল কুলোনি বইছে, হেই হেই জাগাতেও যামু-বলতে বলতে হঠাৎ কিছু মনে পড়ে যায় তার, আরে আরে, মাস দ্যাড়েক হইল আগরপারা ইস্টিশানের উই ধারে একহান নয়া কুলোনি বইছে। লন যাই ছুটোবাবু, অহনই বাইর হইয়া পড়ি। মা কালী যদিন মুখ তুইলা চায়, হেইহানে ঝিনুক বইনেরে পাইয়াও যাইতে পারি।
বিনয় অবাক। সংকোচের সুরে বলল, সবে তোমার জ্বর ছেড়েছে। শরীর দুর্বল। এই অবস্থায়
যুগল ততক্ষণে দরজার কাছাকাছি চলে গেছে। ঘুরে দাঁড়িয়ে বলল, এই হগল কাম ফালাইয়া রাখতে নাই। আপনে এটু বহেন, আমি জামা কাপর বদলাইয়া আইতে আছি। সে ডানপাশের ঘরে চলে যায়।
কিছুক্ষণ বাদে দুজনে বেরিয়ে পড়ে। পাশাপাশি হাঁটতে হাঁটতে যুগলের প্রতি কৃতজ্ঞতায় বুক ভরে যায় বিনয়ের। সেই কত বছর আগে হেমনাথের বাড়িতে কামলা খাটত। তাঁদের পরিবারের একজন হয়ে গিয়েছিল। এতকাল বাদে কোথায় হেমনাথ পড়ে আছেন, আর সীমান্ত পেরিয়ে ভাসতে ভাসতে কোথায় এসে সে ঠেকেছে, তবু হেমনাথের তো বটেই, তার নাতি নাতনি থেকে শুরু করে সকলের ওপর তার কী যে আশ্চর্য টান! বিশেষ করে বিনয়ের ওপর তার অপার মায়া। ঝিনুকের জন্য বিনয়ের যত ব্যাকুলতা, রক্তের সম্পর্কহীন এই নিরক্ষর অনাত্মীয় মানুষটার তার চেয়ে লেশমাত্র কম নেই। লক্ষ পাকে যুগল বিনয়দের সঙ্গে জড়িয়ে আছে।
ঝিনুকের চিন্তা মাথায় নিয়ে বিনয় মুকুন্দপুর কলোনিতে ছুটে এসেছিল। অন্য কোনও দিকে খেয়াল ছিল না। আচমকা আশু দত্তকে মনে পড়ে যায়। কিছুদিন আগে যুগল আর সে কলোনির স্কুলের সরকারি গ্রান্টের জন্য কোন এক বড় অফিসারের কাছে দরবার করতে রাইটার্স বিল্ডিংয়ে গিয়েছিল। তারপর ওঁর সঙ্গে আর যোগাযোগ নেই।
বিনয় জিজ্ঞেস করে, আশু স্যার কি এখানেই আছেন?
যুগল ঘাড় কাত করল, হ। কুলোনিতে তেনার মন বইয়া গ্যাছে। নিশিকান্ত আচায্যিগো একহান বাড়তি ঘর আছে। অহন হেহানেই থাকেন। তেনার লেইগা নয়া ঘর তুলতে আছি। পনেরো বিশ দিনের ভিতরে হইয়া যাইব।
তোমাদের স্কুলের কী হল?
কলোনির শেষ প্রান্তে, কিছুদিন আগে যে জায়গাটা ছিল ঘন ঝোপঝাঁপ আর উঁচু উঁচু প্রাচীন সব বৃক্ষে ঢাকা, সেখানে আর জঙ্গলের চিহ্ন নেই। একটাই মাত্র টালির চাল আর কাঁচা বাঁশের বেড়ার লম্বা ঘর উঠেছে। সেটার দিকে আঙুল বাড়িয়ে যুগল বলল, উই তো আমাগো ইস্কুল। মাস্টর মশয় কুলোনির পোলাপানগো পড়াইতে আছে। হুনতে আছেন কলরবলর?
এখানে পা রাখার পর অন্য কোনও দিকেই কান ছিল না বিনয়ের। ঝিনুকেই আচ্ছন্ন হয়ে ছিল সে। এবার দূর থেকে অগুনতি কচি কচি গলার কলরোল শুনতে পেল। ধারাপাত মুখস্থ করার আওয়াজ, নাকি ক খ গ ঘ? আজ এখানে আসার পর কেন যে ছোট ছোট ছেলেমেয়েগুলোকে কলোনির খোলা জায়গায় হুটোপাটি করতে দেখা যায়নি, এবার বোঝা গেল।
কলরবমুখর স্কুল-ঘরটার দিকে কয়েক পলক মুগ্ধ চোখে তাকিয়ে থাকে বিনয়। কী অদম্য জেদ আশু দত্তর, কী বিপুল উদ্যম, কী অফুরান সৃজনীশক্তি। ষাট পেরিয়েছেন কবেই। এই বয়সে বিলের ধারে বিজন বনভূমির গায়ে উদ্বাস্তুদের কাচ্চাবাচ্চা নিয়ে গড়ে তুলেছেন আশ্চর্য এক পাঠশালা। যাঁর প্রতাপে একদা রাজদিয়া হাইস্কুল তটস্থ থাকত সর্বক্ষণ, আয়ুর শেষ প্রান্তে পৌঁছে তিনি ফেলে-আসা জীবনটাকে নতুন করে শুরু করেছেন।
যুগল বলে ওঠে, অ্যাদূর যহন আইছেন, মাস্টর মশয়ের লগে দেখা কইরা যাইবেন?
বিনয় বলল, না, আজ আর সময় হবে না। তুমি আশু স্যারকে বলে দিও, পরে যেদিন আসব তার সঙ্গে দেখা করব। চল মুখ ফিরিয়ে সে হাঁটতে শুরু করল।
মনের ভাবগতিক বুঝে ওঠা ভার। কখন কোন পথে সেটা যে ধেয়ে যাবে আগে থেকে তার হদিস মেলে না। বিনয় ছুটে এসেছিল ঝিনুকের জন্য। এখন তার সমস্ত ভাবনা জুড়ে শুধু আশু দত্ত। আর কী আশ্চর্য, আশু দত্তর কথা ভাবলেই চোখের সামনে ভেসে ওঠে আর-একজন প্রাক্তন মাস্টার মশাইয়ের মুখ-জামতলির রামরতন গাঙ্গুলি। বিক্রমপুরের দুই এলাকায় দুজনে তো একই কাজ করেছেন। অশিক্ষার কুশিক্ষার ক্লেদে হাজার বছর ডুবে-থাকা গ্রামগুলোতে জ্ঞানের আলো ছড়িয়ে দেওয়া। সীমান্তের এপারে এসে সেটা নতুন করে শুরু করতে পেরেছেন আশু দত্ত। কিন্তু রামরতন তো ইণ্ডিয়ায় পৌঁছতেই পারলেন না।
রামরতনের কথা মনে হলেই ছায়া-মায়ারা হুড়মুড় করে সামনে এসে দাঁড়িয়ে পড়ে। সব যেন অদৃশ্য কোনও সুতোয় বাঁধা।
রামরতনের স্ত্রী বড় আশা করে আছেন, বিনয় তার দুই মেয়ের চাকরির ব্যবস্থা করে দেবে। করা হয়নি। ভেবেছিল সুধা-সুনীতিদের সঙ্গে কথা বলে ব্যাঙ্ক থেকে তার ভাগের টাকাটা তুলে রামরতনের স্ত্রীকে দিয়ে আসবে। দেওয়া হয়নি। অধর ভূঁইমালী ঝিনুকের খবরটা দেবার পর সব সংকল্প ভুলে গিয়েছিল।
রামরতনের স্ত্রী এবং মেয়েদের ব্যাপারে ক্রমশ নিজের কাছেই ছোট হয়ে যাচ্ছে বিনয়। অপরাধবোধের মধ্যেই আলোর একটা সংকেত আচমকা মাথায় ঝলকে ওঠে। টাকা হাতে পেলে রামরতনের পরিবারকে বাড়ি ভাড়া করে থাকতে হবে। আগলে রাখার মতো কোনও পুরুষ অভিভাবক নেই। এদিকে ঘাড়ের ওপর দুই পূর্ণ যুবতী মেয়ে। কলকাতা শহর তো স্বর্গরাজ্য নয়। বদমাশ লম্পট এবং মেয়ের দালালে থিক থিক করছে। বিশেষ করে দেশভাগের পর এদের সংখ্যা কত গুণ যে বেড়ে গেছে! ছায়া-মায়ার মতো সরল নিষ্পাপ দুই তরুণী কখন যে কার পাল্লায় পড়বে, ভুজুং ভাজুং দিয়ে কোন নরকের রাস্তায় তারা ওদের পৌঁছে দেবে–এমন বিপদ তো উড়িয়ে দেওয়া যায় না। তার চেয়ে রামরতনের স্ত্রী যদি মেয়েদের নিয়ে মুকুন্দপুরে এসে থাকেন, দুর্ভাবনার কারণ নেই। এখানে আশু দত্ত আছেন, যুগল আছে, পতিতপাবনেরা আছে। কারও ঘাড়ে এমন মাথা নেই যে এখানে এসে বজ্জাতি করতে পারে। ছায়া-মায়ারা এই কলোনিতে পুরোপুরি নিরাপদ।
বিনয় বলল, আচ্ছা যুগল, তোমাদের কলোনির পুবদিকের জঙ্গল সাফ করে যেখানে স্কুল বসেছে ওখানকার সব জমি কি বিলি হয়ে গেছে?
যুগল বলল, না। ক্যান কন তো?
ওখানে একটা রিফিউজি ফ্যামিলিকে কাঠা চারেক জায়গা দিতে পারবে?
আপনে যহন কইছেন চাইর কাঠা ক্যান, যতনি চাই দিমু।
বিনয় খুশি। বলল, খুব ভাল হল। একটা ফ্যামিলি বেঁচে যাবে।
যুগল জিজ্ঞেস করে, যাগো লেইগা জমিনের কথা কইলেন হেরা কারা?
বিনয় বিশদভাবে এখন কিছু জানাতে চাইল না। শুধু বলল, পরে শুনো
আর কোনও কৌতূহল দেখায় না যুগল।
ছুটোবাবু যখন মুখ ফুটে চেয়েছেন তখন কাদের জন্য এই জমি, তারা মানুষ কেমন, এ নিয়ে লেশমাত্র মাথাব্যথা নেই যুগলের। ছুটোবাবুর ইচ্ছা মানে তার কাছে হুকুম। সেই হুকুম তাকে পালন করতে হবে। পুবদিকের জঙ্গল সাফ করার পর যে জমি বেরিয়েছে তার অনেকটাই ভাগ করে দেওয়া হয়েছে। কোথায় কোথায় ফাঁকা জায়গা পড়ে আছে, মনে মনে তার খোঁজ করতে লাগল সে।
বিনয়ও আর কিছু বলল না। নীরবে মেঠো পথের ওপর দিয়ে হেঁটে চলল। আশু দত্ত, রামরতনের স্ত্রী এবং তার মেয়েরা দ্রুত ফিকে হতে হতে মিলিয়ে গেল। সমস্ত ভাবনা জুড়ে ফিরে এল ঝিনুক।
.
৪৫.
আগরপাড়া স্টেশনে এসে লাইন পেরিয়ে পশ্চিম দিকে মিনিট সাতেক হাঁটার পর ডানপাশে একটা গ্রাম পড়ল। ফুটিফাটা জং-ধরা পুরোনো টিন, ভাঙা টালি, কি খড়ের চালের অগুনতি বাড়িঘর গা-জড়াজড়ি করে রয়েছে। দরজা জানালা খোলা, হা হা করছে। লোকজন চোখে পড়ে না। চারপাশ নিঝুম। দেখেই বোঝা যায়, একসময় এগুলো ছিল হতদরিদ্র মানুষদের বাসস্থান।
বিনয় অবাক। পরিত্যক্ত গ্রামটার দিকে আঙুল বাড়িয়ে জিজ্ঞেস করল, ওখানে কারওকে দেখছি না তো? সব গেল কোথায়?
এই অঞ্চলটা ভাল করেই জানে যুগল। হাতের তালুর মতো সব তার পরিচিত। বলল, এইটা আছিল মুসলমানগো গেরাম। দ্যাশভাগের পর এহানকার বেবাকটি (সকলে) পাকিস্থানে চইলা গ্যাছে।
চকিতে বিনয়ের মনে পড়ল, ইন্ডিয়া থেকে ওপারে গিয়ে বহু লোক হিন্দুদের ফাঁকা বাড়িঘর দখল করে নিচ্ছে। বিশেষ করে পশ্চিমা মুসলমানেরা। কিন্তু এখন অবধি সে যেটুকু দেখেছে, পুর্ব পাকিস্তানের উদ্বাস্তুরা কোনও মুসলমানের ফাঁকা জমি জায়গায় জোর করে বসে পড়েনি। অবশ্য সে কতটাই বা দেখেছে। পশ্চিমবঙ্গ তো একটুখানি জায়গা নয়। কোথায় কী হচ্ছে, সবটা তার জানা নেই।
জনশূন্য গ্রামটা পেছনে ফেলে আরও মিনিট দশেক হাঁটার পর নতুন উদ্বাস্তু কলোনিটায় চলে এল বিনয়রা। এখানে মুকুন্দপুরের মতো বিল বা জঙ্গল নেই। আন্দাজ করা যায় এলাকাটা ছিল পোড়ো অনাবাদী ডাঙা + তার খানিকটা চৌরস করে বেশ কিছু ঘর তোলা হয়েছে। টিন, টালি আর কাঁচা বাঁশের একএকটা খাঁচা। আর দশটা জবরদখল কলোনির সঙ্গে কোনও তফাত নেই। সোনার বাংলা উদ্বাস্তু পল্লির সামনে বাঁশের খুঁটিতে টিনের ফলকে কলোনির নাম লেখা ছিল। এখানে তেমন কিছু নেই। আসতে আসতে যুগল যা বলেছিল তাই। একেবারে নতুন কলোনি। সবে পত্তন হয়েছে। বোধহয় নামকরণ হয়নি।
বিনয়দের দেখে একটা বয়স্ক লোক–পরনে ময়লা ফতুয়া, ময়লা খাটো ধুতি, গালে বড় কালো জডুল-কোত্থেকে যেন বেরিয়ে এল। বিনয়ের দিকে তাকিয়ে জিজ্ঞেস করল, বাবু, আপনেরা?
নিজেদের পরিচয় দিয়ে এখানে আসার উদ্দেশ্যটা জানিয়ে দেয় বিনয়। ঝিনুকের নাম, বয়স এবং চেহারার বর্ণনাই শুধু না, অধর ছুঁইমালীর দেখা ঝিনুকের সঙ্গী অজানা আধবুড়ো লোকটার কথাও জানালো। তারপর বলল, এরা কি এই কলোনিতে থাকে?
জডুলওলা বেশ জোর দিয়ে বলল, না বাবু, অ্যামন কেও এহানে নাই। আমরা সবসুদ্ধ চাল্লিশ ঘর রিফুজ। হগলে হগলেরে চিনে। যাগো কথা কইলেন ত্যামন কেও থাকলে ঠিক জানতে পারতাম।
খানিক চিন্তা করে বিনয় জিজ্ঞেস করে, এমনও তো হতে পারে, ওরা এখানে কারও কাছে এসেছিল।
জডুলওলা তক্ষুনি জবাব দিল না। কয়েক পলক চুপ করে থেকে বলল, আপনেরা এটু খাড়ন। আমি বেবাকটিরে ডাইকা আনি– সে কলোনির ভেতর দিকে চলে গেল। মিনিট তিন চারেক বাদে যখন ফিরল, সঙ্গে বড় সড় একটা দঙ্গল। রিফিউজিরা যেমন হয়, এরাও অবিকল তেমনই। শীর্ণ, ক্ষয়াটে চেহারা। ভাঙা গালে পাঁচ সাত দিনের দাড়ি। চুলে বহুকাল তেল পড়ে না। গর্তে বসা চোখের তলায় কালি। সারাক্ষণ ত্রস্ত, সারাক্ষণ উৎকণ্ঠিত।
সামনের দিকে রয়েছে পুরুষেরা। পেছনে খানিক দূরে কিশোরী, যুবতী, নানা বয়সের ঘোমটা-টানা সধবা মেয়েমানুষ আর বাচ্চারা। সবার চোখে অনন্ত কৌতূহল।
বয়স্ক জডুলওলা লোকটা আগেই জানিয়ে দিয়েছিল। তবু বিনয় কলোনির পুরুষগুলোকে আলাদা আলাদা করে জিজ্ঞেস করে, কিন্তু সবারই এক উত্তর। ঝিনুকের হদিস কেউ দিতে পারল না। সে হতাশ হয় ঠিকই, তবে মুষড়ে পড়ে না। এর মধ্যেই সে বুঝে নিয়েছে, এত সহজে ঝিনুককে পাওয়া। যাবে না।
একসময় নতুন কলোনির বাসিন্দাদের কাছ থেকে বিদায় নিয়ে বিনয়রা ফিরতে থাকে।
নীরবে হাঁটছিল তারা। বিনয়ের ম্রিয়মাণ মুখের দিকে তাকিয়ে বুকের ভেতরটা মুচড়ে ওঠে যুগলের। খুব নরম গলায় সে বলে, ভাইবেন না ছুটোবাবু, ঝিনুক বইনেরে ঠিক পাওয়া যাইব।
বিনয় কতটা সান্ত্বনা বা ভরসা পেল, কে জানে। সে উত্তর দেয় না।
আগরপাড়া স্টেশনে এসে শিয়ালদার ট্রেন ধরল বিনয় আর যুগল ধীরে ধীরে, ক্লান্ত পা ফেলে মুকুন্দপুরের দিকে হাঁটতে লাগল।
.
শিয়ালদায় পৌঁছে প্ল্যাটফর্মের থিকথিকে ভিড় ঠেলে ঠেলে বাইরের চত্বরে চলে এল বিনয়। এখানে সারাক্ষণই হট্টগোল। কানে যেন তালা ধরে যায়। এখন এ-সব ভাল লাগছিল না। জোরে জোরে পা ফেলে বাস রাস্তার দিকে এগিয়ে যাচ্ছিল সে। সামনের সার্কুলার রোড থেকে বাস বা ট্রাম ধরে সেন্ট্রাল অ্যাভেনিউ-হ্যারিসন রোডের ক্রসিংয়ে গিয়ে বাকি পথটুকু হেঁটে অফিসে যাবে, এমনটাই ভেবে রেখেছে।
বিশাল চত্বরের সিকিভাগ সবে পেরিয়েছে, হঠাৎ স্টেশনের সমস্ত হইচই ছাপিয়ে স্লোগান ভেসে এল।
আমরা কারা?
বাস্তুহারা।
 আমাদের দাবি
মানতে হবে।
কলোনিবাসীদের ক্যাশডোল—
 দিতে হবে, দিতে হবে–
ইনকিলাব
জিন্দাবাদ, জিন্দাবাদ।
চমকে বাঁদিকে তাকায় বিনয়। শিয়ালদা সাউথ স্টেশন থেকে উদ্বাস্তুদের মিছিল বেরিয়ে আসছে। থমকে দাঁড়িয়ে পড়ল সে।
একটা নয়, পর পর পাঁচটা মিছিল। প্রথম যে মিছিলটা বেরুলো তার সামনে সাদা কাপড়ের বিরাট ফেস্টুন। সেটায় বড় বড় লাল হরফে লেখা ও বাস্তুহারা সংগ্রাম কমিটি। দুটি যুবক ফেস্টুনটা দুধারে ধরে নিয়ে আসছে। তাদের মতো আরও কজন যুবক-যুবতীও আছে। এরা কেউ কেউ ফেস্টুনের আগে আগে হাঁটছে। বাদবাকি মিছিলগুলোর পাশে রয়েছে। সামনের দিকে যারা আছে পালা করে স্লোগানের প্রথম অংশটা চেঁচিয়ে চেঁচিয়ে বলছে। মিছিলের ছিন্নমূল জনতা স্লোগানের শেষটা গলা মিলিয়ে বলে যাচ্ছে।
যে তরুণ-তরুণীরা মিছিলগুলোকে নিয়ে চলেছে, পোশাকে আশাকে এবং চেহারা দেখে আদৌ মনে হয় না, এরা বাস্তুহারা। চকিতে সোনার বাংলা উদ্বাস্তু পশ্লির ত্রিদিব সেন আর জয়ন্তী বসুর। কথা মনে পড়ে যায় বিনয়ের। অধর বলেছিল, ওরা পার্টির লোক। কমিনিস। ত্রিদিবদের মতো আজ যারা মিছিলগুলোকে সুশৃঙ্খলভাবে নিয়ে চলেছে তারাও নিশ্চয়ই কোনও পার্টির লোক।
একটার পর একটা মিছিল এগিয়ে আসছে। প্রতিটি মিছিলের সামনে যারা আছে তাদের একজনের হাতে ছোট একটা ফেস্টুন। তাতে লেখা : দেশবন্ধু পল্লি গড়িয়া বা মহামান্য তিলক কলোনি– যাদবপুর, বা রবীন্দ্রনগর কলোনি–ঢাকুরিয়া ইত্যাদি। অর্থাৎ যে যে অঞ্চলের কলোনি থেকে তারা আসছে তার নাম টাম জানা গেল। প্রতিটি মিছিলের উদ্বাস্তুদের হাতে রয়েছে অগুনতি প্ল্যাকার্ড। চাটাইয়ের চৌকো চৌকো টুকরো কেটে তার ওপর খবরের কাগজ সেঁটে লাল কালিতে যে-সব স্লোগান এখন দেওয়া হচ্ছে তাই লিখে আনা হয়েছে।
মিছিলগুলো একে একে চলে গেল। আচমকা বিনয়ের মনে হয়, উদ্বাস্তুদের নিয়ে খুব শিগগিরই পশ্চিমবঙ্গে তুমুল আন্দোলন শুরু হবে। অন্যমনস্কর মতো সে স্টেশনের চৌহদ্দি ছাড়িয়ে সার্কুলার রোড পেরিয়ে হ্যারিসন রোডে এসে পড়ল। একটু পরেই একটা মোটামুটি ফাঁকা ট্রাম পেয়ে উঠে পড়ল। জানালার ধারে জায়গা পেয়ে সে বসে পড়ে।
সেই মিছিলগুলো হ্যারিসন রোডের একটা ধার ঘেঁষে স্লোগান দিতে দিতে চলেছে। বাস ট্রাম বা অন্য যানবাহন মিছিলের কারণে খুব স্পিড তুলতে না পারলেও ধীরে ধীরে চলতে পারছে।
খুব কৌতূহল হচ্ছিল বিনয়ের। মিছিলগুলোর গন্তব্যস্থল কোথায়? তাদের উদ্দেশ্য কী? ট্রাম মিছিলগুলোর কাছে এসে গিয়েছিল। জানালা দিয়ে মুখ বাড়িয়ে বিনয় জিজ্ঞেস করল, কোথায় চলেছেন আপনারা?
একজন রাজনৈতিক কর্মী স্লোগান দিতে যাচ্ছিল, মুখ ফিরিয়ে বলল, বিধান রায়ের বাড়ির সামনে, ওয়েলিংটন স্কোয়ারে।
সেখানে আজ কী আছে?
যুবকটি জবাব দিল না। এখন অত সময় তার নেই। ব্যস্তভাবে স্লোগান দিতে দিতে সে এগিয়ে গেল।
বিনয় যখন অফিসের কাছাকাছি এসে পৌঁছুল শীতের বেলা ঢলে পড়তে শুরু করেছে। ফুটপাথ ধরে জোরে জোরে পা ফেলছিল সে। কিন্তু অফিসে ঢুকবার মুখে থমকে দাঁড়িয়ে পড়তে হল। চোখে পড়ল, ডানদিক থেকে এগিয়ে আসছে ঝুমা।
বুকের ভেতর এলোপাতাড়ি হাতুড়ি পেটার আওয়াজ শুনতে পেল বিনয়।
৪৬.
ঝুমার সঙ্গে নতুন ভারত-এর সামনে দেখা হয়ে যাবে, কল্পনাও করেনি বিনয়। এই দু-তিনটি দিন ঝিনুক তাকে পুরোপুরি আচ্ছন্ন করে রেখেছে। তার জন্য ছোটাছুটি চলছে বিরতিহীন। এর মধ্যে ঝুমার কথা পলকের জন্যও মাথায় আসেনি। অনন্ত বিস্ময়ে তাকিয়ে থাকে সে। টের পায় বুকের ভেতর দমাদ্দম আওয়াজটা আরও প্রবল হয়ে উঠেছে।
ঝুমা সামনে এসে দাঁড়ায়। তার কাধ থেকে চমৎকার একখানা চামড়ার ব্যাগ ঝুলছে। বই খাতায় ঠাসা। চকিতে বিনয়ের মনে হয়, হয়তো কলেজ থেকে বাড়ি না ফিরে এদিকে কোথাও এসেছিল, আচমকা তার সঙ্গে দেখা হয়ে গেছে। কিন্তু অচিরেই ভুলটা ভাঙল।
ঝুমা লঘু সুরে বলল, তুমি তো ভীষণ ফাঁকিবাজ
বিনয় হকচকিয়ে যায়। মানে?
দুটো থেকে তোমার ডিউটি। পৌনে তিনটে বাজে। এখন তোমার অফিসে আসার সময় হল? অল্প অল্প মাথা ঝাঁকিয়ে চোখ কুঁচকে ঝুমা বলে, তোমার চাকরিটা থাকলে হয়।
বিনয় চমকে ওঠে, কখন আমার ডিউটি শুরু, তোমাকে কে বললে? পরক্ষণে তার মস্তিষ্কে কিছু একটা ঝিলিক দিয়ে যায়, তুমি কি অফিসে গিয়ে আমার খোঁজ করেছিলে?
না হলে জানলাম কী করে?
বিনয়ের যেটুকু বা সংশয় ছিল, নিমেষে উধাও। ঝুমা তার সন্ধানেই এখানে হানা দিয়েছে। আনন্দ তার মামা। মামার কাছ থেকে কৌশলে নতুন ভারত-এর ঠিকানা জেনে নেওয়া তার পক্ষে এমন কি আর শক্ত কাজ? ঝুমা চিরকালই দুঃসাহসী। কতটা বেপরোয়া হলে একটা মেয়ের পক্ষে এভাবে এখানে চলে আসা সম্ভব, যত ভাবছিল ততই বিমূঢ় হয়ে যাচ্ছিল বিনয়। ঝুমাকে দেখতে দেখতে অন্য একটা ভাবনা কোত্থেকে উড়ে এসে তার মাথায় ঢুকে পড়ে। এই তো মাত্র কদিন হল, বিনয় এখানে কাজে লেগেছে। এর মধ্যেই কিনা পরীর মতো এক তরুণী তার সঙ্গে দেখা করতে অফিস অবধি ধাওয়া করেছে! অস্বস্তি, চরম অস্বস্তি। বিনয়ের সামনে একটি ছবি যেন ফুটে উঠতে থাকে। ঝুমার সঙ্গে কথা শেষ করে সে যখন নিউজ ডিপার্টমেন্টে গিয়ে ঢুকবে, চারপাশ থেকে জোড়া জোড়া চোখ তার দিকে ধেয়ে আসবে। কেউ যদি জানতে চায় ঝুমা কে, বিনয়ের সঙ্গে কীভাবে আলাপ হল, কী সম্পর্ক তাদের দুজনের, তখন কী বলবে সে? সবাইকে খুশি করার মতো একটা জুতসই উত্তর যখন বিনয় হাতড়ে বেড়াচ্ছে, সেইসময় ঝুমা বলে ওঠে, তোমাদের চিফ রিপোর্টার আমাকে ওয়েট করতে বলেছিলেন, কিন্তু চারদিকে পুরুষের ভিড়। একটা মেয়ের পক্ষে সেখানে বসে থাকা যায় না।
বিনয় জবাব দিল না।
ঝুমা থামেনি, তাই তোমাদের অফিস থেকে বেরিয়ে সেই দুটো থেকে একবার হাঁটতে হাঁটতে চলে যাচ্ছি মুক্তারাম বাবু স্ট্রিটের মুখে। ওখান থেকে ফিরে বিবেকানন্দ রোডের ক্রসিং। নজর রাখছিলাম কখন তুমি আসো। কোনও বাড়ির রোয়াকে যে বসব বা বাস স্টপেজে দাঁড়িয়ে থাকব, তার কি উপায় আছে? কোনও মেয়েকে একা খানিকক্ষণ রাস্তায় দাঁড়িয়ে বা বসে থাকতে দেখলে লোকে হেঁকে ধরে। কী যে হ্যাংলামি! তাই মুক্তারাম টু বিবেকানন্দ, বিবেকানন্দ টু মুক্তারাম–এই করতে হয়েছে মিনিমাম পঁচিশ বার। একটু থেমে তরল গলায় বলল, পঁয়তাল্লিশ মিনিটে যত হেঁটেছি, সবটা জোড়া লাগালে মিনিমাম চার মাইল লম্বা হয়ে যাবে।
বিনয় এতক্ষণে খানিকটা ধাতস্থ হয়ে হুঁশে ফিরেছে। তারা যেখানে দাঁড়িয়ে কথা বলছিল, সেখান থেকে নতুন ভারত-এর অফিসটা বড় জোর পঁচিশ তিরিশ ফিট দূরত্বে। রাস্তায় ওপর মূল দরজাটা হাট করে খোলা। যে উর্দি পরা দারোয়ানটা হামেহাল ওখানে খাড়া থাকে, আপাতত সে নেই। হয়তো কোনও দরকারে কোথাও গেছে। যে-কোনও মুহূর্তে ফিরে আসতে পারে। তবে অফিসে লোকজনের আনাগোনার বিরাম নেই। সাংবাদিক, প্রেস থেকে শুরু করে নানা সেকশনের এমপ্লয়ি, বাইরের ভিজিটর-কেউ ভেতরে যাচ্ছে, কেউ বেরিয়ে আসছে। ওরা তাকে আর ঝুমাকে দেখে ফেলতে পারে। প্রকাশ্য দিবালোকে, হাজার চোখের সামনে রাস্তায় দাঁড়িয়ে কোনও তরুণীর সঙ্গে গল্প করাটা এখনও রপ্ত করে উঠতে পারেনি বিনয়। এখনও রাজদিয়ার সেই গেঁয়ো যুবকটিই থেকে গেছে-ভীরু, লাজুক, জড়সড়। ভীষণ অস্বাচ্ছন্দ্য বোধ করছিল সে। এধারে ওধারে তাকিয়ে বলল, চল, ওদিকটায় যাই
বিনয়ের মনোভাব আঁচ করে নেয় ঝুমা। সেও বুঝল অফিসের সামনে দাঁড়িয়ে থাকাটা স্বস্তিকর নয়, দৃষ্টিকটুও। বলল, হ্যাঁ, চল–
বিবেকানন্দ রোডের মোড়ে এসে ভয়ে ভয়ে বিনয় জিজ্ঞেস করে, আমার কাছে এসেছিলে কেন? আসার কারণটা কি আর আন্দাজ করতে পারেনি? তবু প্রশ্নটা করল।
তোমার সঙ্গে জরুরি কিছু কথা আছে। পূর্ণ দৃষ্টিতে বিনয়ের দিকে তাকিয়ে খুব ধীরে ধীরে বলল ঝুমা। কণ্ঠস্বরে খানিক আগের সেই তরলতা নেই। সুরটা গম্ভীর, একটু থমথমে।
যে-ঝুমা চঞ্চল, চুলবুলে, সারাক্ষণ হইচই বাধিয়ে চারদিক মাতিয়ে রাখে সে যেন অন্য কেউ। রীতিমতো অবাক হল বিনয়। ঝুমার চোখে চোখ রেখে বলল, যা বলতে চাও বল
রাস্তায় দাঁড়িয়ে অত কথা বলা যাবে না। তুমি অলরেডি লেট করেছ। অফিসে গিয়ে কি ঘণ্টা দুয়েকের ছুটি নিয়ে আসতে পার?
অফিসের কাজে সকালে বেরিয়েছিলাম। এই ফিরছি। পরে সেখানে গেলেও চলবে। কিন্তু
কিন্তু কী?
দুঘণ্টার কথা বললে কেন?
ঝুমা জানায়, লোকচক্ষুর আড়ালে নিরিবিলিতে কোথাও বিনয়কে নিয়ে বসতে চায়। বলে, এস আমার সঙ্গে।
বিনয় বলে, কোথায় যেতে চাও?
এসই না–
যখনই ঝুমা তার কাছে আসে, বিনয় টের পায়, এই মেয়েটার মধ্যে অপার্থিব কোনও শক্তি রয়েছে। প্রবল নিয়তির মত। কী যে তার আকর্ষণ! সে কিছু বললে মুখের ওপর না বলতে পারে না। অথচ বিনয় জানে, তার আর ঝুমার মাঝখানে উঁচু দেওয়াল হয়ে দাঁড়িয়ে আছে ঝিনুক। টের পেল, ঝিনুককে ভেদ করে তাকে শেকড়সুদ্ধ উপড়ে টেনে নিয়ে চলেছে ঝুমা। এই দূরন্ত টানকে প্রতিরোধ করার কৌশল বা সামর্থ্য কোনওটাই তার নেই। ঝুমা তার শরীর আর মনের সবটুকু জোর শুষে নিয়ে তাকে পুতুল বানিয়ে ফেলেছে। নড়বড়ে, তলতলে, ইচ্ছাশক্তিহীন এমন এক পুত্তলিকা যার রাশ ঝুমার হাতে। মেয়েটাকে দেখলে কী যে হয়ে যায় তার! যে ঝিনুকের জন্য সকাল থেকে ছুটে বেড়াচ্ছে, তার মুখটা যেন ধীরে ধীরে ঝাপসা হতে থাকে। এমনকি শিয়ালদা স্টেশনের উদ্বাস্তুদের যে মিছিলগুলো তাকে ভীষণ নাড়া দিয়েছে সে-সবের কথাও মনে পড়ছে না। নিজের গালে ঠাস ঠাস চড় কষাতে ইচ্ছা হয় বিনয়ের। কী যে দুর্বল সে! কতটা যে অসহায়!
দুজনে পাশাপাশি হাঁটতে থাকে। ঝুমার শাড়ি থেকে, চুল থেকে, সেন্টের সেই চেনা সুগন্ধ উঠে এসে নাকের ভেতর দিয়ে শিরায় স্নায়ুতে ছড়িয়ে ছড়িয়ে পড়ছে। কেমন যেন নেশার ঘোর লাগে।
কর্ণওয়ালিশ স্ট্রিটের ক্রসিংয়ে এসে ঝুমা বিনয়কে নিয়ে একটা বাসে উঠে পড়ে। ঠনঠনে কালীবাড়ি পেরুবার পর কেশব সেন স্ট্রিটের মুখে এসে ঘটাং ঘটাং আওয়াজ করে বাসটা থেমে যায়। জানালা দিয়ে মুখ বাড়িয়ে হ্যারিসন রোডের দিকটা দেখতে দেখতে ঝুমা বলল, এই রে, প্রচুর গাড়ি দাঁড়িয়ে আছে। ভীষণ জ্যাম।
বিনয় জানতে চায়, কী ব্যাপার বল তো
এখানে বসে কী করে বলব? ঝুমা বলতে লাগল, জ্যাম কখন কাটবে, কে জানে। আমরা প্রায় এসেই গেছি। চল, নেমে পড়া যাক
বাস থেকে নেমে বাঁ পাশের ফুটপাথ ধরে খানিকটা যৈতে না যেতেই স্লোগান ভেসে এল।
এ আজাদি ঝুটা হ্যায়
 ভুলো মাত, ভুলো মাত।
ইনকিলাব
জিন্দাবাদ, জিন্দাবাদ।
উদ্বাস্তুদের পশ্চিমবঙ্গে পুনর্বাসন
দিতে হবে, দিতে হবে।
পশ্চিমবঙ্গে উদ্বাস্তুদের বাস্তুজমি–
দিতে হবে, দিতে হবে।
 উদ্বাস্তুদের অন্য রাজ্যে নেওয়া
চলবে না, চলবে না
স্লোগানগুলো তার চেনা। খানিক আগেই শিয়ালদায় শুনে এসেছে বিনয়। সচকিত হয়ে নিজের অজান্তেই বুঝি বা, লম্বা লম্বা পা ফেলে এগুতে থাকে সে।
আরে কী হল, অমন ছুটছ কেন? বলতে বলতে ঝুমাকেও গতি বাড়াতে হয়।
হ্যারিসন রোডের মুখে আসতেই চোখে পড়ল, ছোট বড় বেশ কটা মিছিল আমহার্স্ট স্ট্রিটের দিক থেকে এগিয়ে আসছে। সেই একই স্লোগান, একই রকম প্ল্যাকার্ড, একই রকম ফেস্টুন, উদ্বাস্তুদের সেই শীর্ণ, ক্ষয়াটে, দড়ি পাকনা চেহারা। সঙ্গী পার্টির কর্মীরা।
স্লোগানগুলো সরকার বিরোধী। পলিটিল পার্টির ওয়ার্কারদের বিনয় সোনার বাংলা উদ্বাস্তু পল্লিতে বা খানিক আগে শিয়ালদা সেশনে দেখেছে, এখন তাদেরই মতো অন্য কয়েকজনকে দেখা যাচ্ছে মিছিলগুলোতে। অর্থাৎ দলটা দ্বাস্তু পুনর্বাসনের সমস্যা নিয়ে আন্দোলন শুরু করেছে। ভবিষ্যতে এই আন্দোলন কী আকার নেবে, কে জানে।
বিনয় ভাবতে চেষ্টা করল, ওয়েস্ট বেঙ্গল গভর্নমেন্ট কি পূর্ব পাকিস্তান থেকে উৎখাত হয়ে আসা মানুষদের পশ্চিমবঙ্গের বাইরে পাঠানোর পরিকল্পনা নিয়েছে। কিছুক্ষণ স্মৃতির ভেতর হাতড়ানো চলল। কিন্তু না, এমন খবর তার কাছে নেই।
রাজদিয়া থেকে কলকাতায় চলে আসার পর বিনয় কি নিশ্চিন্ত একটা দিনও কাটাতে পেরেছে? ঝিনুককে নিয়ে অবিরাম নানা সংকটের মধ্যে চলতে হচ্ছে। ঝিনুক নিরুদ্দেশ হবার পর তাকে নিয়ে সর্বক্ষণ উৎকণ্ঠা, সর্বক্ষণ মানসিক চাপ, অবিরল দৌড়ঝাঁপ। এরই মধ্যে আনন্দর সুপারিশে দুম করে নতুন ভারত-এ তার চাকরি। তাকে দেওয়া হয়েছে উদ্বাস্তুদের ওপর অ্যাসাইনমেন্ট যা কিনা সবচেয়ে দুরূহ, সবচেয়ে কঠিন, সবচেয়ে জটিল। এর সঙ্গে জড়িয়ে আছে হাজারটা রাজনৈতিক টানাপোড়েন। ইন্ডিয়া আর পাকিস্তান–দুই দেশের মধ্যে তীব্র উত্তেজনা, তুমুল শত্রুতা, বিদ্বেষ, এমন কত কী।
শিয়ালদা স্টেশন, কয়েকটি জবরদখল কলোনি, আর ত্রাণশিবির-এর বাইরে আর কোথাও যাওয়া হয়নি বিনয়ের। এগুলো ছাড়াও রয়েছে অগুনতি রিলিফ ক্যাম্প আর কলোনি। এমনও হতে পারে, সে যে-সব জায়গায় যায়নি তেমন কোথাও কোথাও সরকারি ফরমান জারি করা হয়েছে–পশ্চিমবঙ্গে থাকা চলবে না। ছেলেমেয়েদের হাত ধরে আরও একবার উদ্বাস্তু হয়ে চলে যেতে হবে বাইরে, বহুদূরে কোনও অচেনা ভূখণ্ডে। ক্যাম্পে কলোনিতে ঘুরে ঘুরে সঠিক খবরটা নিতে হবে বিনয়কে। সরকারি দপ্তরে গিয়ে জানতে হবে সুষ্ঠু পুনর্বাসনের জন্য কী ভাবা হয়েছে। সরকার বিরোধী আন্দোলনে যারা নেমেছে তাদের কাছেও যাওয়া দরকার। বুঝতে হবে উদ্বাস্তুদের নিয়ে ওদের অভিপ্রায়টা কী। এ-সব সম্পর্কে আধাশেঁচড়া, অস্পষ্ট ধারণা থাকলে উদ্বাস্তু সমস্যা ঠিকমতো তুলে ধরা যাবে না। সাংবাদিক হিসেবে সেটা হবে তার বিপুল ব্যর্থতা। নিউজ এডিটর তারাপদ ভৌমিক আর চিফ রিপোর্টার প্রসাদ লাহিড়ির তার কাছে প্রচুর প্রত্যাশা। সেটা পূরণ করতেই হবে।
মিছিলগুলো বাঁ পাশে ঘুরে কলেজ স্ট্রিটের দিকে চলে যাচ্ছে। বিনয়ের বিন্দুমাত্র সংশয় নেই, শিয়ালদার সেই মিছিলগুলোও ওই রাস্তা ধরে ওয়েলিংটন স্কোয়ারে গেছে। অর্থাৎ ওখানে বড় আকারের সভাটভা হবে।
হিমঋতুর এই পড়ন্ত বিকেলে সমস্ত এলাকাটা মানুষের ভিড়ে সরগরম। রাস্তায় গাড়িটাড়ি আগেই দাঁড়িয়ে গিয়েছিল। চারদিকে এখন চাঞ্চল্য দেখা দিয়েছে। লোকজন সতর্ক চোখে মিছিলগুলোর দিকে তাকাতে তাকাতে বেশ ভয়ে ভয়েই দূরে সরে যাচ্ছে।
ত্রস্ত, চাপা গলায় ঝুমা বলে, এখানে দাঁড়িয়ে থাকতে হবে না। শিগগির চল। এক্ষুনি গণ্ডগোল শুরু হয়ে যাবে।
চমকে মুখ ফেরায় বিনয়, কীসের গণ্ডগোল?
দক্ষিণ দিকে আঙুল বাড়িয়ে দেয় ঝুমা। দূরে সিনেট হলের সামনে পুলিশের ভ্যান আর কটা জিপ ফুটপাথের ধার ঘেঁষে দাঁড় করানো। রাস্তা জুড়ে দু-তিনজন পুলিশ অফিসার আর বেশ কিছু আর্মড কনস্টেবল।
মস্তিষ্কে উত্তেজনা অনুভব করছিল বিনয়। সেটা দ্রুত ছড়িয়ে যাচ্ছে সারা শরীরে। পরিস্থিতি শেষ পর্যন্ত কোথায় গিয়ে দাঁড়ায় সেটা না দেখে যাবার ইচ্ছা ছিল না তার। উদ্বাস্তুদের নিয়ে আজ একটা উত্তেজক ঘটনা ঘটতে চলেছে। প্রসাদ লাহিড়ি এটা নিয়ে কোনও অ্যাসাইনমেন্ট দেননি। এমনটা যে ঘটবে হয়তো তিনি তা জানেন না। বিনয় যদি এটা কভার করে, চিফ রিপোর্টার নিশ্চয়ই খুশি হবেন। কিন্তু ঝুমা একরকম জোর করেই দ্রুত পায়ে তাকে নিয়ে বাঁ পাশের গলিটায় ঢুকে পড়ল। মিছিলগুলো এখনও কলেজ স্ট্রিটে অদৃশ্য হয়ে যায়নি। যতক্ষণ দেখা যায় সেদিকে ঘাড় ফিরিয়ে রইল বিনয়।
একটু পর তারা যেখানে চলে এল তার দুপাশে উঁচু উঁচু, চাপ-বাঁধা, ছিরিছাঁদহীন সব বাড়ি। কলেজ স্ট্রিট কি কর্ণওয়ালিশ স্ট্রিট দিয়ে এতদিন ট্রাম বাসে যাতায়াত করেছে বিনয় কিন্তু কখনও নেমে ভেতর দিকে ঢোকেনি। এলাকাটা আদি কলকাতার একটা অংশ। পুরোনো, জীর্ণ, মলিন। চারপাশে আবর্জনার ভঁই। চল্লিশ কি পঞ্চাশ ফিট দূরে দূরে একটা করে গ্যাসবাতির পোস্ট।
বিনয় মিছিলটার কথা ভাবছিল। জিজ্ঞেস করল, ওদের কী হতে পারে বল তো?
মিছিল টিছিলের ব্যাপারে আদৌ কোনও আগ্রহ নেই ঝুমার। বলল, এরকম প্রশেসন আজকাল মাঝে মাঝেই বেরোয়। এ নিয়ে মাথা ঘামিও না।
বিনয় আর কিছু বলল না।
অলিগলির ভেতর দিয়ে একসময় ঝুমা শ্ৰদ্ধানন্দ পার্কের উলটো দিকে একটা রেস্তোরাঁর সামনে নিয়ে আসে বিনয়কে। দরজার মাথায় বড় সাইন বোর্ডে লেখা : অজন্তা কেবিন।
বিনয় অবাক। জিজ্ঞেস করল, এখানে কী?
ঝুমা বলল, আমার কথাগুলো বলতে হবে না?
এই রেস্তোরাঁয় বসে? ধন্দ-ধরা মানুষের গলায় বলে ওঠে বিনয়, তুমি না বলেছিলে কোনও নিরিবিলি জায়গায় নিয়ে যাবে?
তেমন জায়গা এখানেই আছে। চল–
বিমূঢ়ের মতো ঝুমার সঙ্গে অজন্তা কেবিন-এ ঢুকল বিনয়।
.
৪৭.
রেস্তোরাঁটা বেশ পরিষ্কার পরিচ্ছন্ন। ডান পাশে উঁচু কাউন্টারে বসে আছে মাঝবয়সী একটা লোক। পরনে ধুতি-পাঞ্জাবির ওপর গরম চাদর। খুব সম্ভব সে অজন্তা কেবিন-এর প্রোপ্রাইটর। তার সামনের দিকে অনেকখানি জায়গা জুড়ে পনেরো ষোলটা টেবল পাতা। প্রতিটি টেবল ধবধবে চাদরে ঢাকা। দূরে পেছন দিকের দেওয়ালে বড় চৌকো একটা ফোকর। তার ওধারে কিচেন।
রেস্তোরাঁর চারপাশ থেকে গুঞ্জন উঠে আসছে। হালকা চালে কথাবার্তা, মাঝে মাঝে দমকা হাসি। শীতের এই বিকেলে একটা টেবলও খালি নেই।
বিস্ময়ের মাত্রাটা চড়ছিল বিনয়ের। ঝুমা বলেছিল, নিরিবিলিতে তার সঙ্গে কথা বলবে। এই কি নিরিবিলির নমুনা।
ঝুমাদের দেখে কাউন্টারের লোকটি তৎপর হয়ে ওঠে। –আসুন দিদি, আসুন—
ঝুমা জিজ্ঞেস করল, কেবিন খালি আছে?
হ্যাঁ, নিশ্চয়ই। শিবু- গলা চড়িয়ে লোকটা হাঁক দিল, অ্যাই শিবু
একটা ঢ্যাঙা মতো রোগাটে চেহারার অল্পবয়সী বয় কিচেনের দিক থেকে ছুটে এল। গায়ে পাজামা, হাফ শার্টের ওপর রোঁয়াওলা খেলো উলের সোয়েটার। কাঁধে সাদা ঝাড়ন।
কাউন্টারের লোকটা শিবুকে বলল, দিদিদের তিন নম্বর কেবিনে নিয়ে বসা। টেবিল ফেবিলগুলো ভাল করে ঝেড়ে দিবি। ঝুমাদের শাঁসালো খদ্দের ভেবেই হয়তো লোকটা এমন খাতির করছে।
শিবু ঘাড় কাত করল। তারপর ঝুমাদের সঙ্গে করে ডান ধারের শেষ প্রান্তে নিয়ে গেল। এখানে দেওয়ালের ধার ঘেঁষে কাঠের পার্টিশান দেওয়া সারি সারি খুপরি। সেগুলোর সামনে পর্দা ঝুলছে।
একটা পর্দা সরিয়ে শিবু বলল, দিদিরা, একটু দাঁড়ান- কেবিনে টেবল এবং সেটার দুধারে দুটো করে চেয়ার পাতা। সবই ফিটফাট, সাফসুতরো। তবু সেগুলোর ওপর যত্ন করে ঝাড়ন বুলিয়ে দিয়ে বলল, বসুন
ঝুমা আর বিনয় মুখোমুখি বসে পড়ে। শিবু জিজ্ঞেস করে, কী খাবেন বলুন
ঝুমা বলল, তোমাদের রেস্টুরেন্টে কী পাওয়া যাবে?
ফাউল কাটলেট, মাটন চপ, ডেভিল, কষা মাংস, চিংড়ির কাটলেট, কোর্মা, মোগলাই পরটা–গড় গড় করে নামতা পড়ার মতো লোভনীয় সব খাদ্যবস্তুর নাম আওড়ে গেল শিবু।
ঝুমা বলল, দু প্লেট ফাউল কাটলেট নিয়ে এস। টাটকা ভাজিয়ে আনবে।
আমাদের এখানে বাসি মাল থাকে না। সব টাটকা। আর কী আনব?
পরে অর্ডার দেব।
পর্দা ফেলে দিয়ে শিবু চলে যায়।
পর্দার ওপাশে লোজন, হইচই। কিন্তু ভেতরটা নির্জন। ভিড়ের মধ্যে থেকেও এক টুকরো দ্বীপের মতো। বিচ্ছিন্ন, ভূমণ্ডলের সঙ্গে সংযোগহীন।
কেবিন ব্যাপারটা নিয়ে ধন্দে ছিল বিনয়। এবার খানিকটা বোধগম্য হল। কেন এখানে তাকে টেনে আনা হয়েছে সেটাও মোটামুটি আঁচ করা যাচ্ছে।
ঝুমা ব্যাখ্যা করে বলল, কলকাতায় মানুষ এত বেড়ে গেছে যে কোথাও ফাঁকা জায়গা নেই। যেখানেই যাও ভিড়। তাই রেস্তোরাঁর কেবিন ছাড়া আলাদা ভাবে কথা বলার জায়গা নেই। কফি হাউসের দোতলার ব্যালকনিতে গিয়ে বসতে পারতাম। ওখানে লোকজন বেশি যায় না। কিন্তু আজ কলেজ স্ট্রিটে মিছিল গেছে। গণ্ডগোল হবার খুবই সম্ভাবনা। তাই এখানে চলে এলাম।
বিনয় উত্তর দিল না। হঠাৎ করে চলে আসা অনেকগুলো মিছিল, তাদের তপ্ত স্লোগান, পুনর্বাসনের জন্য উদ্বাস্তুদের পশ্চিমবঙ্গের বাইরে পাঠানোর বিরুদ্ধে আন্দোলন-এ-সব তাকে আনমনা করে রেখেছিল। কিন্তু এই মূহূর্তে কেবিনে সে আর ঝুমা ছাড়া অন্য কেউ নেই। পুরানো শিহরনটা নতুন করে ফিরে এল। বহুদিন আগে রাজদিয়ায় এক বিজ দুপুরে রামকেশবদের বাড়ির সবাই দিবানিদ্রায় যখন আচ্ছন্ন, তখন একটা ফাঁকা ঘরে সেদিনের কিশোরী ঝুমা গলা জড়িয়ে ধরে তাকে চুমু খেয়েছিল। জীবনে কোনও নারীর সেই প্রথম চুম্বন। আশ্চর্য এক নেশার ঘোরে সারা শরীর ঝিম ঝিম করছিল। এত বছর বাদেও সেই ঘোর কাটেনি।
অনেকক্ষণ নীরবতা।
তারপর ঝুমা বলল, তুমি আমাদের খুব কষ্ট দিয়েছ।
বিনয় কুমার চোখে চোখ রাখে, কষ্ট দিয়েছি। তার মানে? তোমার কথা কিছুই বুঝতে পারছি না।
বাবা সুধাদিদের ওখানে গিয়ে তোমাকে আমাদের বাড়িতে আসার জন্যে বার বার বলে আসেননি?
বিনয় দমে যায়। ঢোক গিলে বলে, হ্যাঁ, বলেছিলেন।
ঝুমা বলে, বাবার কথাটা কিন্তু তুমি রাখোনি।
বিনয় চোখ নামিয়ে নেয়। উত্তর দেয় না।
বাবা মা ঠাকুরদা ঠাকুমা আমি–সবাই রোজ তোমার জন্যে অপেক্ষা করেছি এই কদিন। কিন্তু তুমি আসোনি।
এই প্রসঙ্গটাই যে উঠবে, নতুন ভারত পত্রিকার অফিসের সামনে ঝুমাকে দেখে তখনই আঁচ করেছিল বিনয়। সে চুপ করে থাকে।
শিবু কাটলেট নিয়ে আসে। নুন, গোলমরিচের কৌটো, টোমাটো সসের শিশি টেবলের একধারে সাজানো ছিল। কাটলেটে সস মাখাতে মাখাতে ঝুমা বয়টাকে নতুন অর্ডার দেয়, আধ ঘণ্টা পরে এক প্লেট করে ডেভিল দিয়ে যেয়ো। শিবু চলে গেলে বিনয়কে বলল, খাও
সেই কোন সকালে আগরপাড়ায় ছুটেছিল বিনয়। স্টেশনের দুধারে দুই কলোনিতে উদ্ভ্রান্তের মতো দৌড়ঝাঁপ করে ঝিনুককে খোঁজাখুজি করেছে। উৎকণ্ঠায় খিদে-তেষ্টার বোধটাই ভোঁতা হয়ে গিয়েছিল। সামনে খাবার দেখে সেটা চাড়া দিয়ে ওঠে। নিঃশব্দে কাটলেটে নুন আর গোলমরিচ ছড়াতে থাকে সে।
ঝুমা বলে, দশটায় ভাত খেয়ে কলেজে গিয়েছিলাম। ছুটির পর বাড়ি যাইনি। ভীষণ খিদে পেয়েছে। ছুরি দিয়ে কাটলেটের একটা টুকরো কেটে মুখে পোরে সে।
নিঃশব্দে কিছুক্ষণ খাওয়ার পর ঝুমা বলে, বাবা বলছিল, তোমার জন্যে একটা ভাল চাকরির ব্যবস্থা করেছেন।
সেদিন সুধাদের বাড়ি গিয়ে ঠিক এই কথাই জানিয়ে এসেছিলেন শিশির। নামকরা ব্রিটিশ ফার্মে লোভনীয় চাকরি। নতুন ভারত-এ যে টাকায় বিনয় ঢুকছে ওখানে শুরুতেই তার চার-পাঁচ গুণ। সে যদি সেখানে জয়েন করে তার ভবিষ্যৎ খুবই ঝলমলে। শিশিরের সুপারিশে তাঁর বন্ধু এমন একটা লম্বা সিঁড়ি বিনয়ের সামনে দাঁড় করিয়ে দেবেন যার মাথা আকাশে গিয়ে ঠেকেছে। তর তর করে বিনয়ের শুধু ওপরে, আরও ওপরে, আরও আরও ওপরে উঠে যাওয়া। স্বপ্নের এমনই একটা রঙিন, নিখুঁত ছবি সেদিনই সামনে-পেছনে-ডাইনে-বাঁয়ে টাঙিয়ে দিয়ে এসেছিলেন শিশির।
বিনয় ঝুমার কথার উত্তর দেয় না।
ঝুমা বলতে লাগল, পরে সুধাদির কাছে শুনলাম তুমি বাবার দেওয়া চাকরিটা নিতে চাও না।
বিনয় এবারও চুপ। ঝুমাকে দেখার পর নেশার ঘোর যেমন ছিল, অন্তর্নিহিত একটু অস্বস্তিও বুকের ভেতর চিন চিন করছিল, সেটা কয়েক গুণ বেড়ে যায়।
ঝুমা অধীর স্বরে জিজ্ঞেস করে, কেন–কেন নিতে চাও না? বাবার অপরাধটা কী?
বিব্রত মুখে বিনয় বলে, কোনও অপরাধ নেই। কিন্তু, কিন্তু হঠাৎ থেমে যায় সে।
কিন্তু কী?
কেউ অনুগ্রহ করছেন, এটা আমার পক্ষে মেনে নেওয়া সম্ভব নয়। নিজের যোগ্যতায় যেটুকু হয় তাতেই আমি খুশি। চোখকান বুজে সরল সত্যটাই বলে ফেলে বিনয়।
খাওয়া বন্ধ হয়ে যায় ঝুমার। চোখের দৃষ্টি স্থির। চাপা গলায় বলল, আত্মসম্মানে আটকাচ্ছে? তাহলে আনন্দমামার রেকমেণ্ডেশনে কাগজের চাকরিটা নিলে কী করে? তখন মর্যাদাবোধে বাধেনি? তার কণ্ঠস্বরে ঝাঁঝ ফুটে বেরোয়।
বিনয় চমকে ওঠে। আক্রমণটা এমন একটা দিক থেকে আসতে পারে, কে জানতো? সে হকচকিয়ে যায়। সামলে উঠতে একটু সময় লাগে। তারপর বলে, আনন্দদা যোগাযোগটা করে দিয়েছিল ঠিকই। আমি কিন্তু রীতিমতো পরীক্ষা দিয়ে ওখানে ঢুকেছি। তাছাড়া —
তাছাড়া কী?
আমার চাকরির পেছনে আনন্দদার কোনও উদ্দেশ্য ছিল না।
ঝুমার সারা শরীরে তড়িৎপ্রবাহ খেলে যায়। চোখমুখ আঁ আঁ করতে থাকে। সে কিন্তু ক্ষোভে, রাগে বা উত্তেজনায় ফেটে পড়ে না। নিজের স্নায়ুমণ্ডলী নিয়ন্ত্রণে রেখে শান্ত গলায় বলে, ঠিকই বলেছ। আনন্দমামার না থাকলেও আমার বাবার উদ্দেশ্য আছে, স্বার্থও আছে। কেন তিনি তোমাকে লাইফে এস্টাব্লিশড করতে চান, আর আমি কী চাই, তুমি বোঝো না? শেষ দিকে তার গলা কাঁপতে থাকে।
এ-সব নিয়ে সুধার সঙ্গে বিনয়ের কথা হয়ে গেছে। জীবনের এই পর্বটা সে চুকিয়ে দিতে চেয়েছে। রাজদিয়ায় রামকেশবদের বাড়িতে একদিন দুপুরে যা শুরু হয়েছিল তার জের আর টানতে চায় না বিনয়, কিন্তু ঝুমা ছাড়লে তো। প্রায় মরিয়া হয়েই বিনয় বলে, তুমি বোধহয় শোননি, ঝিনুকের খবর পাওয়া গেছে।
কিছু বলতে গিয়ে ঝুমা থমকে যায়। বিনয় যে আচমকা ঝিনুককে টেনে আনবে, সে কল্পনাও করেনি। আলো নিবে এলে যেমন হয়, তার মুখ তেমন মলিন দেখায়। জোরে শ্বাস টেনে নিরুৎসুক সুরে জিজ্ঞেস করে, কে খবর দিলে?
অধর ছুঁইমালীর নাম বলল বিনয়।
কোথায় আছে ঝিনুক?
কলকাতার আশেপাশেই। আজ সকালে তার সন্ধানে বিনয় যে আগরপাড়া গিয়েছিল এবং ভবিষ্যতে কোথায় কোথায় যাবে, তাও জানিয়ে দিল সে।
কেবিনের ভেতর অপার স্তব্ধতা নেমে আসে। পর্দার ওধারেও সব আওয়াজ বুঝি থেমে গেছে।
অনেকক্ষণ পর ঝুমা বলল, শুধু শুধুই তুমি ঝিনুককে খুঁজে বেড়াচ্ছ। ওকে তুমি পাবে না।
বিনয় জোর দিয়ে বলল, কী করে বললে পাব না?
যে নিজের থেকে হারিয়ে যায় তাকে পাওয়া যায় না বিনুদা বলে এক পলক থামে। তারপর ফের শুরু করে, ধরা যাক, খুঁজতে খুঁজতে ঝিনুককে একদিন পেয়ে গেলে, তখন তাকে নিয়ে কী করবে?
প্রশ্নটা আগে আরও একদিন এই ঝুমাই তাকে করেছিল।
অবনীমোহনও সোজাসুজি একই কথা জানতে চেয়েছিলেন। হতচকিত, দ্বিধাগ্রস্ত বিনয় উত্তর দিতে পারেনি। সংস্কার আর দ্বিধা কাটিয়ে ওঠার মতো বিপুল শক্তি তার মধ্যে সেদিন ছিল না। জগৎ সংসারের নাকের ডগায় তুড়ি বাজিয়ে বলতে পারেনি, ঝিনুককে নিয়ে বাকি জীবন কাটিয়ে দেবে। আজও কি সে দ্বিধামুক্ত? গলা ফাটিয়ে সে কি ঘোষণা করতে পারে পচা গলা রদ্দি সংস্কার আমি মানি না? মনের ভেতর কোথাও একটা কুয়াশাঘেরা এলাকা আছে। ঝিনুককে যদি শেষ পর্যন্ত পাওয়া যায় তাকে নিয়ে কী করবে, সেটা বুঝি বা তার কাছে এখনও স্পষ্ট নয়।
এই মেয়েটা-ঝুমা, মাঝে মাঝে হুট করে চলে আসে আর ঘাড় ধরে বিশ্বব্রহ্মাণ্ডের সবচেয়ে দুরূহ, সবচেয়ে নির্মম প্রশ্নটার সামনে তাকে দাঁড় করিয়ে দেয়। ঝিনুককে পাওয়া গেলে কী করবে তা এই মুহূর্তে বলতে না পারলেও তাকে খুঁজে বার করাটা বিনয়ের জীবনের সব চাইতে বড় দায়। সে বলল, আগেতো ঝিনুককে পাই, তারপর দেখা যাবে
ঝুমা ভারী গলায় বলল, ঠিক আছে, তুমি খুঁজতে থাক। আমিও অপেক্ষা করতে থাকব। তার দুচোখ বাষ্পে ভরে যায়।
হতবাক তাকিয়ে থাকে বিনয়। যে ঝুমাকে সে চেনে সে বেপরোয়া। দুঃসাহসী। হঠকারী। পৃথিবীর কোনও কিছু তোয়াক্কা করে না। যা চায়, প্রবল প্রতাপে ছিনিয়ে নিতেও জানে। কিন্তু যে নারীটি টেবলের উলটো দিকে বসে আছে সে বিনয়ের সম্পূর্ণ অচেনা। এই ঝুমা বড় কোমল, বড় দুর্বল। এই মেয়েটাকে আগে কি কোনওদিন কাঁদতে দেখেছে? বিনয়ের মনে পড়ল না। এতকাল ঝুমাকে দেখলে স্নায়ুতে শিহরন খেলে যেত। আজই প্রথম বড় মায়ায় তার বুকের ভেতরটা ভরে যেতে থাকে।
বহুদিন ধরে বিনয়ের যা মনে হচ্ছিল, এই মুহূর্তে ফের তা মনে পড়ে যায়। সে এমন এক গোলকধাঁধায় ঢুকে পড়েছে যার আদি-অন্ত নেই। সে খুঁজে বেড়াচ্ছে ঝিনুককে, ঝুমা ছুটছে তার পিছু পিছু। কতকাল যে চক্রাকারে এই দৌড় চলবে, কে জানে। হয়তো যুগ যুগান্ত, হয়তো আমৃত্যু।
কখন যেন শিবু ডিমের ডেভিল দিয়ে গিয়েছিল। সেটা জুড়িয়ে গেছে। এদিকে ঝুমার গাল বেয়ে ফোঁটা ফোঁটা জল ঝরছিল। তার খাওয়ার ইচ্ছেটা নষ্ট হয়ে গেছে।
পর্দা সরিয়ে শিবু উঁকি মারল, দিদি, আর কী আনব? সে জানে কেবিনে যে যুবক যুবতীরা জোড়ায় জোড়ায় এসে বসে তারা একসঙ্গে সব খাবারের অর্ডার দেয় না। একটা খাওয়া হলে নতুন অর্ডার। অর্থাৎ কেবিনের ভেতর পর্দার আড়ালে যতটা বেশি সময় কাটানো যায় আর কি।
চকিতে রুমালে চোখ মুছে ঝুমা বলল, না, আর কিছু দরকার নেই। তুমি বিল নিয়ে এস।
শিবু অবাক হল। খাবার ফেলে রেখে হুট করে চলে যেতে চায়, এমন খদ্দের আগে সে আর দেখেনি। এক লহমা ঝুমাকে দেখে আচ্ছা বলে অদৃশ্য হল।
ধরা ধরা গলায় ঝুমা বিনয়কে বলল, তুমি খেয়ে নাও
খাওয়ার স্পৃহা বিনয়েরও নষ্ট হয়ে গিয়েছিল। সে বলে, না, থাক।
ঝুমা জোর করল না।
একসময় বিল মিটিয়ে দিয়ে দুজনে বেরিয়ে পড়ে। দুপ্লেট ডেভিল অজন্তা কেবিন-এ পড়ে থাকে।
সন্ধে নামতে এখনও খানিক বাকি। তবু এর মধ্যে চারপাশের রাস্তাঘাট, দোকানপাট আর বাড়িগুলোতে আলো জ্বলে উঠতে শুরু করেছে।
কলেজ স্ট্রিট থেকে অলিগলির ভেতর দিয়ে ঘুরপথে বিনয়রা অজন্তা কেবিন-এ এসেছিল। এবার ঝুমা আমহার্স্ট স্ট্রিট দিয়ে হ্যারিসন রোডে চলে আসে। তারপর সোজা কলেজ স্ট্রিটের মোড়। সারা পথ তারা কেউ একটা কথাও বলেনি। চুপচাপ দূরমনস্কর মতো হেঁটে এসেছে।
হঠাৎ সেই মিছিলগুলোর কথা মনে পড়ে যায় বিনয়ের। না, তার চিহ্নমাত্র নেই। কিন্তু আবহাওয়া কেমন যেন থমথমে। এসপ্ল্যানেড থেকে শ্যামবাজার কি বেলগাছিয়া রুটের কোনও বাস ট্রাম চলছে না। অন্য যানবাহন চলাচলও বন্ধ। তবে বড়বাজারের দিক থেকে হাওড়া আর হাইকোর্ট রুটের ট্রাম বা বাস এসে কলেজ স্ট্রিটের মোড় ঘুরে কর্ণওয়ালিশ স্ট্রিট হয়ে শ্যামবাজারের দিকে যাতায়াত করছে। এই রুটটা খোলা।
বিনয় চকিতে ভেবে নিল, মিছিলগুলো যেখানে গেছে অর্থাৎ ওয়েলিংটন স্কোয়ারে গিয়ে খোঁজখবর নেবে। তার ষষ্ঠেন্দ্রিয় জানিয়ে দেয়, কিছু একটা ঘটেছে। নইলে ওধারের ট্রাম বাস বন্ধ হতো না। সে ঝুমাকে বলল, তুমি বাড়ি চলে যাও।
ঝুমা অবাক হল।–আর তুমি? অফিসে যাবে না? হাইকোর্ট-শ্যামবাজারের ট্রাম ধরে একসঙ্গে বিবেকানন্দ রোডের ক্রসিং অবধি যাওয়া যেত।
আমি এখন অফিসে যাব না। তুমি আর দাঁড়িও না। সন্ধে হয়ে যাচ্ছে বলে ঝুমাকে আর কিছু বলার সময় না দিয়ে কলেজ স্ট্রিটে ঢুকে ফুটপাথ ধরে হাঁটতে শুরু করল।
.
৪৮.
রাস্তাটা প্রায় সুনসান। লোকজন নেই বললেই হয়। ডানপাশে প্রেসিডেন্সি কলেজে আলো জ্বলেনি। আবছা, ভৌতিক চেহারা নিয়ে বিশাল ইমারতটা দাঁড়িয়ে আছে। বাঁদিকে সারি সারি বইয়ের দোকান দাশগুপ্ত অ্যাণ্ড কোং, কমলা বুক ডিপো, চক্রবর্তী চ্যাটার্জি, ইউ এন ধর–সব বন্ধ। এখানে খোলা ফুটপাথে যারা পুরোনো বইয়ের পসরা সাজিয়ে বসে তাদের কেউ নেই।
ফাঁকা ফুটপাথ ধরে এগিয়ে চলেছে বিনয়, একদিকে হিন্দু স্কুল, সংস্কৃত কলেজ, কলেজ স্কোয়ারের সুইমিং পুল, অন্যদিকে হেয়ার স্কুল, সেনেট হল, মেডিক্যাল কলেজ টলেজ পেরিয়ে বউবাজার ছাড়িয়ে এগুতে এগুতে এবার কিছু মানুষ চোখে পড়ছে। বাড়ি বা দোকান টোকানের দরজার পাল্লা আধাআধি খুলে তারা দাঁড়িয়ে আছে। বড় রাস্তা থেকে দুধারে অগুনতি গলি ভেতর দিকে অনেকদূর চলে গেছে। সেগুলোর মোড়ে মোড়ে ঘোট ঘোট জটলা। যারা জড়ো হয়েছে তাদের চোখে মুখে শঙ্কা, উত্তেজনা। সবাই দূরে মিশন রোর দিকে তাকিয়ে নিচু গলায় কী যেন বলাবলি করছে।
বিনয় মিশন রোর দিকটায় তাকায়। সেখানে প্রচুর পুলিশ। তার বুকের ভেতরটা কেঁপে যায়। থমকে কয়েক লহমা দাঁড়িয়ে পড়ে সে। তারপর একটা জটলার কাছে গিয়ে জিজ্ঞেস করে, ওখানে কী হয়েছে বলুন তো? এত পুলিশ!
একজন চাপা উত্তেজনার সুরে বলল, মিশন রোর ও-মাথায় রিফিউজিদের সঙ্গে পুলিশের ভীষণ গোলমাল হচ্ছে। লাঠি গুলি-টুলি চলছে।
বিনয় চমকে ওঠে।হঠাৎ কী হল, যাতে তার কথা শেষ হতে না-হতেই আর-একজন জানায় দুপুর থেকে ওয়েলিংটন স্কোয়ারে একটার পর একটা মিছিল এসে জড়ো হচ্ছিল। বেলা একটু পড়লে ওখানে মিটিং হয়। তারপর ফের মিছিল করে স্লোগান দিতে দিতে ওরা মিশন রো ধরে রাইটার্স বিল্ডিংয়ের দিকে যেতে থাকে। কিন্তু পুলিশের বিরাট একটা বাহিনী রাইটার্সে পৌঁছবার আগে তাদের আটকে দেয়। রিফিউজিরা যাবেই। এই নিয়ে প্রথমে তর্কাতর্কি, বচসা। তারপর তুমুল হাঙ্গামা শুরু হয়ে যায়। এখনও সেটা পুরোদমে চলছে। আর তারই জেরে এই অঞ্চলের অফিস, দোকানপাট, গাড়ি-ঘোড়া বন্ধ হয়ে গেছে। কতক্ষণ এই ধুন্ধুমার চলবে, কে জানে। লোকটা বলতে লাগল, স্বাধীনতার আগে আগে সেই রশিদ আলি ডেতে ছাত্রদের সঙ্গে পুলিশের লড়াই হয়েছিল এই মিশন রো এলাকায়। রামেশ্বর আর কটা ছেলে গুলি খেয়ে মরল। তারপর রিফিউজিদের সঙ্গে আজকের এই হুজুৎ। অবশ্য দুটো লড়াই দুরকমের।
বিনয় জানতে চাইল, গুলিতে কতজন মারা গেছে, কত জন জখম হয়েছে, জানেন?
যেখানে কুরুক্ষেত্র চলছে সেখানে কি আমরা গেছি! কী করে বলব? তবে বুম বুম শব্দ হচ্ছিল। গুলি না চললে কি ওরকম আওয়াজ হয়? গুলি চললে মানুষ মরবে, সব্বাই তা জানে। তা পাঁচ সাতজন কি আর মরেনি?
বিনয় আর কোনও প্রশ্ন করল না। মিশন রোর দিকে পা বাড়ালো। ঘটনাস্থলের এত কাছাকাছি চলে এসেছে। নিজের চোখে না দেখলে হয়? হাজার হোক, সে একজন সাংবাদিক।
পুরো জটলাট্টা উৎকণ্ঠায় হাঁ হাঁ করে ওঠে। যাবেন না, যাবেন না। ভীষণ বিপদে পড়বেন।
বিনয় ফিরেও তাকাল না। মিশন রোর এ-মাথায় যেখানে এক দঙ্গল পুলিশ আর পুলিশ অফিসার দাঁড়িয়ে আছে সেখানে চলে এল। মোড় ঘুরে সে যখন মিশন রোতে ঢুকতে যাচ্ছে, একজন মাঝবয়সী, মজবুত চেহারার পুলিশ অফিসার লম্বা লম্বা পা ফেলে তার সামনে চলে এলেন। ভারী গলায় জিজ্ঞেস করলেন, কোথায় যাচ্ছেন ওদিকে?
আচমকা সরকারি স্বীকৃতি পাওয়া প্রেস কার্ডটার কথা মনে পড়ে গেল। সেটা সারাক্ষণ বিনয়ের সঙ্গে থাকে। ওটা ছাড়া বহু জায়গায় ঢোকা বা বেরুনো যায় না। কার্ডটা বার করে অফিসারকে দেখাতে দেখাতে বলল, আমি নতুন-ভারত-এর রিপোর্টার। কাগজটা খুব শিগগির বেরুবে। এখন পুলিশের সঙ্গে রিফিউজিদের যে ক্ল্যাশটা চলছে তা আমি দেখতে চাই। একটা রিপোর্ট লিখতে হবে।
দূরে সেন্ট্রাল অ্যাভেনিউর ওধার থেকে তুমুল হইচই, চিৎকার ভেসে আসছে। যদিও রাস্তার এবং দুপাশের অফিস বিল্ডিংগুলোতে আলো জ্বলে উঠেছে, শীতের এই সন্ধেয় গাঢ় কুয়াশার জন্য কোনও কিছুই খুব স্পষ্ট নয়। তবু ঝাপসা ছবির মতো দেখা যাচ্ছে বহু লোক উদ্ভ্রান্তের মতো দৌড়চ্ছে। চোখে পড়ছে অজস্র আর্মড পুলিশ, সার্জেন্ট, পুলিশ অফিসার। তারাও এলোপাতাড়ি ছোটাছুটি করছে। কালো রঙের কত যে পুলিশ ভ্যান আর জিপ রাস্তা আড়াআড়ি আটকে দাঁড় করানো রয়েছে। সেদিকে আঙুল বাড়িয়ে অফিসার বললেন, দেখছেন তো। ওই গোলমালের ভেতর না যাওয়াই ভাল। খুব রিস্কি হয়ে যাবে।
অফিসারের বাইরেটা রুক্ষ, গম্ভীর হলেও ভেতরটা বেশ নরম ধরনের। তিনি চান না বিনয় হাঙ্গামার মধ্যে গিয়ে বিপদে পড়ুক।
সাংবাদিক হিসেবে বিনয় একেবারেই আনকোরা। আগে কখনও এই ধরনের পরিস্থিতিতে পড়েনি। অফিসারের মুখের ওপর বলতে পারল না, বিপজ্জনক যে কোনও ঘটনা ঘটলে একজন সাংবাদিককে ঝাঁপিয়ে পড়তে হয়। তাতে যত ঝুঁকিই থাক না।
চারদিক দ্রুত দেখে নিল বিনয়। এই এলাকা তার খুব ভাল করে চেনা। কেননা ঝিনুকের খোঁজে কলকাতার উত্তর দক্ষিণ পুব পশ্চিম, কোনও অঞ্চলই সে বাদ দেয়নি। প্রতিটি গলিখুঁজিতে হানা দিয়েছে।
মিশন রোর এই প্রান্তের ডান ধারে একতলা পুরনো একটা বিল্ডিংয়ে কর্পোরেশনের প্রাইমারি স্কুল। সেটার পেছন দিয়ে একটা গলি মিশন রোর পাশাপাশি এঁকেবেঁকে সেন্ট্রাল অ্যাভেনিউ অবধি চলে গেছে। এই গলি থেকে পঞ্চাশ ষাট ফিট পর পর একটা করে ফ্যাকড়া মিশন রোতে গিয়ে ঠেকেছে। বিনয় মনস্থির করে ফেলল, প্রাইমারি স্কুলের পেছনের গলিটা ধরে এগিয়ে যাবে। সেন্ট্রাল অ্যাভিনিউ পার হলে আরও দুতিনটে গলি মিশন বোর সঙ্গে পাল্লা দিয়ে লালবাজারের কাছাকাছি গিয়ে পৌঁছেছে। সেখান থেকে রাইটার্স আর কতটুকু। একরাতে ওখানে যেতে পারলে সুযোগমতো কোনও একটা ফ্যাকড়া দিয়ে ঘটনাস্থলে গিয়ে উঠবে। সে আর দাঁড়াল না। নিঃশব্দে গলিটায় ঢুকে পড়ল।
সরু রাস্তাটার বাঁদিকে লাইন দিয়ে উঁচু উঁচু সব অফিস বিল্ডিংয়ের আড়াল। খানিকটা পর পর গলিটা থেকে আরও সরু সরু যে-সব পথ মিশন রোতে গিয়ে পড়েছে সেই ফাঁক দিয়ে ওধারের দৃশ্য চোখে পড়ছে। সেন্ট্রাল অ্যাভেনিউর এদিকটায় তেমন কিছু নেই, সব ফাঁকা ফাঁকা। কিন্তু ওধারে খানিকটা এগুতেই চোখে পড়ল–বিশাল রণক্ষেত্র। রাস্তা সারাইয়ের জন্য এখানে ওখানে প্রচুর খোয়া আর স্টোন চিপ ডাঁই করে রাখা হয়েছে। উদ্বাস্তু আর তাদের সঙ্গী পার্টির ছেলেরা পুলিশের দিকে তাক করে করে খোয়া ছুড়ছে। তাদের চোখমুখের চেহারা বেপরোয়া, হিংস্র। দাঁতে দাঁত চাপা ক্রোধ ফুটে বেরুচ্ছে লোকগুলোর ছোটাছুটিতে, পাথর ছোঁড়ার ভঙ্গিতে। সীমান্তের এপারে পা রাখার পর উদ্বাস্তুদের কীরকম দেখে আসছে বিনয়? একেবারে জড়সড়, এস্ত, ভীরু, উৎকণ্ঠায় দিশেহারা। কিন্তু শীতের সন্ধেয় এই ছিন্নমূল মানুষগুলোকে চেনাই যায় না। তারা যেন আমূল বদলে গেছে।
খোয়া তো ছুড়ছেই, মাঝে মাঝেই উদ্বাস্তুরা পুলিশের বেষ্টনী ভেঙে রাইটার্স বিল্ডিংয়ের দিকে যাবার চেষ্টা করছে। সেই সঙ্গে চলছে তুমুল চিৎকার। পুলিশ তৈরিই আছে। তারা লাঠি উঁচিয়ে তাড়া করে তাদের হটিয়ে দিচ্ছে। উদ্বাস্তুরা বেগতিক বুঝলেই রাস্তার দুধারের গলিঘুজিতে ঢুকে পড়ছে। পুলিশ একটু দূরে সরে গেলেই তারা ফের বেরিয়ে এসে খোয়া, পাথর ছুঁড়তে থাকে। বিনয় বারতিনেক পুলিশ এবং রিফিউজিদের এই মহড়া দেখল। সেই বিকেল থেকে নিশ্চয়ই এমনটা অনেকবার হয়ে চলেছে।
মিশন রোর ফুটপাথের ধারে প্রচুর প্রাইভেট কার। তার বেশ কয়েকটা ভেঙেচুরে গেছে। পুলিশের তিন চারটে জিপের হেডলাইট, জানালা চুরমার, মাডগার্ড তোবড়ানো। অজস্র কাঁচের টুকরো, ইট, খোয়া রাস্তাময় ছড়িয়ে আছে।
বিনয় সরু, চাপা গলিটার মুখ অবধি যায়নি; মাঝামাঝি জায়গায় দাঁড়িয়ে দেখে যাচ্ছিল।
সন্ধে নেমে গেছে। হঠাৎ একসময় শতিনেক মারমুখি উদ্বাস্তু এবং তাদের সঙ্গী পার্টির ছেলেরা পুলিশবহ ভেদ করার শেষ মরিয়া একটা চেষ্টা করে। পুলিশও তাদের রাইটার্সে যেতে দেবে না, রে রে করে উদ্বাস্তুদের ওপর তারা ঝাঁপিয়ে পড়ে। সেই সঙ্গে তিন চার জন কনস্টেবল টিয়ার গ্যাস শেল ফাটাতে থাকে। চারদিক চকিত করে শব্দ ওঠে-বুমবুমবুম। ধোঁয়া ছড়িয়ে পড়ে শীতের বাতাসে। লাঠির ঘায়ে উদ্বাস্তুদের অনেকেরই হাত-পা ভেঙে যায়। কারও কারও মাথা মুখ ফেটে রক্তারক্তি কাণ্ড। অনেকে রাস্তায় আছড়ে পড়ে গোঙাচ্ছে। পুলিশও রেহাই পায়নি। খোয়া আর ইটের ঘায়ে তাদেরও কয়েকজনের কপাল কি থুতনি থেকে ফিনকি দিয়ে রক্ত ছুটছে।
অনেকক্ষণ লড়াইয়ের পর বিধ্বস্ত উদ্বাস্তুরা এবার ছত্রভঙ্গ হয়ে যে যেদিকে পারে ঊর্ধ্বশ্বাসে পালাতে লাগল। পুলিশের মাথায় খুন চড়ে গিয়েছিল। তারা উদ্বাস্তুদের ঘাড় ধরে, কারওকে বা টেনে হেঁচড়ে কালো ভ্যানগুলোতে তুলতে থাকে। পার্টির লোকদেরও নিস্তার নেই। পুলিশ তাদেরও ছাড়েনি। প্রায় শখানেক আন্দোলনকারীকে গ্রেপ্তার করা হল।
বিনয় যে ঘুপচি গলিটায় রয়েছে, কাঁদানে গ্যাসের ধোঁয়া হাওয়ায় হাওয়ায় সেখানে ঢুকে পড়েছে। চোখ ভীষণ জ্বালা জ্বালা করছিল তার।
মিশন রো দ্রুত ফাঁকা হয়ে যাচ্ছে। পুলিশ যাকে পেরেছে তাকে তো ধরছেই, যে উদ্বাস্তুরা চোট খেয়ে রাস্তায় পড়েছিল, এখন তাদের চ্যাংদোলা করে ভ্যানে পুরে ফেলছে।
শীতের সন্ধে আর কতক্ষণ? ঝপ করে রাত নেমে এল। কতজন উদ্বাস্তু আর পলিটিক্যাল ওয়ার্কারকে পুলিশ ধরে নিয়ে যাচ্ছে, কতজন জখম হয়েছে, তা মোটামুটি আন্দাজ করেছে বিনয়। সঠিক সংখ্যাটা ওই হুলস্থূলের মধ্যে জানতে পারেনি। সে আনকোরা প্রতিবেদক। কীভাবে জানা সম্ভব তার ধারণা নেই। এই নির্জন অন্ধকার সরু গলিতে দাঁড়িয়ে থাকার মানে হয় না। যেদিক দিয়ে সে এসেছিল সেই পথেই ওয়েলিংটনের দিকে মিশন রোর অন্যপ্রান্তে চলে এল। এখন এই রাস্তা দিয়ে শ্যামবাজার রুটের ট্রাম বাস চলতে শুরু করেছে। তবে খুব বেশি নয়, মাঝে মাঝে দু-একটা।
একটা আধাআধি ফাঁকা ট্রামে উঠে পড়ল বিনয়। মিনিট পনেরোর ভেতর বিবেকানন্দ রোডের ক্রসিংয়ে নেমে বাকি পথটা হেঁটে অফিসে পৌঁছে গেল।
.
নতুন ভারত-এর নিউজ ডিপার্টমেন্টের এক কোণে রিপোর্টিং সেকশানে রীতিমতো হইচই চলছিল। চিফ রিপোর্টার প্রসাদ লাহিড়ি রোজ যেমন থাকেন তেমনই রয়েছেন। অন্য রিপোর্টাররাও আছে। আজ নিউজ এডিটর তারাপদ ভৌমিক তার কামরা ছেড়ে ওখানে এসে বসেছেন। বেশ কজন সাব-এডিটর এবং চিফ সাবকেও সেখানে দেখা যাচ্ছে। অন্যদিন এমনটা দেখা যায় না।
তেতলায় নিউজ ডিপার্টমেন্টে ঢুকে নিজের সেকশানের দিকে যেতে যেতে বিনয় ভাবল, অন্য বিভাগের সাংবাদিকরা মাঝে মাঝেই তাদের সেকশানে আসে। কিন্তু নিউজ এডিটরকে কখনও ওখানে দেখেনি সে। কী এমন হতে পারে যাতে তিনিও চলে এসেছেন!
উত্তেজিত ভঙ্গিতে কিছু বলতে যাচ্ছিলেন প্রসাদ, হঠাৎ বিনয়কে দেখে তার কপাল কুঁচকে গেল। গলার স্বর অনেক উঁচুতে তুলে প্রায় চিৎকার করে তাকে বললেন, কটায় ডিউটি তোমার? এখন কটা বাজে? আঙুল তুলে বার্তা বিভাগের বিশাল ওয়ালক্লকটা দেখিয়ে দিলেন।
বিনয় দেখল, আটটা বেজে সতেরো। সে কৈফিয়ৎ দিতে যাচ্ছিল, তার আগেই ফের চেঁচিয়ে উঠলেন প্রসাদ, জানো আজ কী ঘটেছে? তোমাকে রিফিউজিদের সমস্ত ব্যাপারটা কভার করার দায়িত্ব দেওয়া হয়েছে, অথচ তোমার অফিসে আসার কথা দুটোয় আর তুমি এলে কি না এত রাত করে! এদিকে বিকেলে উদ্বাস্তুদের সঙ্গে পুলিশের বিরাট ক্ল্যাশ হয়ে গেছে। অন্য রিপোর্টারদের যে পাঠাব তার উপায় নেই। তারা অ্যাসাইনমেন্ট নিয়ে বেরিয়ে গেছে। কী যে করব
তাকে থামিয়ে দিয়ে তারাপদ বলেন, আজই প্রথম উদ্বাস্তুদের ওপর এত বড় আকারে লাঠি আর টিয়ার গ্যাস চলেছে। আমাদের কাগজ না হয় এখনও বেরোয়নি, কিন্তু চালু থাকলে অবস্থাটা কী দাঁড়াত, ভাবতে পার? ওয়েস্ট বেঙ্গলের সবচেয়ে জ্বলন্ত সমস্যা যাদের নিয়ে তাদের এত বড় একটা ঘটনা কীভাবে আমরা ছাপতাম?
অনন্ত দুঃসাহসে বিনয় তারাপদদের কথার ফাঁকে বলে ওঠে, আপনারা কি মিশন রোর ঘটনাটার কথা বলছেন? আমি সোজা সেখান থেকেই আসছি।
কিছুক্ষণ একেবারে চুপ হয়ে রইলেন তারাপদ। তারপর জিজ্ঞেস করলেন, তুমি ওখানে গেলে কী করে? এমন একটা ব্যাপার ঘটবে, তা কি জানতে?
বিনয় জানায়, প্রসাদ তাকে রোজ একটা করে উদ্বাস্তু কলোনি বা ক্যাম্পে গিয়ে সে-সম্পর্কে যাবতীয় তথ্য জোগাড় করে একটি করে প্রতিবেদন তৈরি করতে বলেছেন। সেই মতো আজ গড়িয়ার ওধারে সোনার বাংলা উদ্বাস্তু পল্লিতে গিয়েছিল। সেখান থেকে কাজ সেরে একটা দরকারে কলেজ স্ট্রিটে আসে। তখন বিকেল। চোখে পড়ে সিনেট হলের সামনে বেশ কিছু পুলিশ রয়েছে। ট্রামবাস বন্ধ। খবর নিয়ে জানতে পারে, ওয়েলিংটনে উদ্বাস্তুরা মিটিং সেরে রাইটার্সে গেছে, বিধানচন্দ্র রায়ের কাছে দাবিপত্র জমা দেবার জন্য। শোনামাত্র সেখানে চলে যায় বিনয়, তারপর যা ঘটেছে তার সবিস্তার বিবরণ দিয়ে গেল।
বিনয় যা বলেছে তার বেশিটাই সত্যি। বাকিটা আধা-সত্যি। সত্যি-মিথ্যে নিপুণভাবে মেশানো হয়েছে। আগরপাড়ায় মুকুন্দপুর বাস্তুহারা কলোনি এবং অন্য একটা নামকরণ না-হওয়া কলোনিতে যে গিয়েছিল তা পুরোপুরি বাদ দিয়েছে। কারণ তাকে কলকাতার দক্ষিণ দিকের বিস্তীর্ণ অঞ্চলের রিফিউজি কলোনি আর ক্যাম্পগুলোতে যেতে বলা হয়েছিল। আগরপাড়ার কথা জানালে কেন সে উত্তর দিকের ওই এলাকায় গিয়েছিল, এই নিয়ে অনেক জবাবদিহি করতে হবে।
বিনয় যে মিশন রোতে গিয়েছিল তা শুনে খুশি হয়েছেন তারাপদ। তাঁর মুখ নরম দেখায়। বিনয়ের পিঠে হাত রেখে বললেন, খুব ভাল কাজ করেছ। সাংবাদিকদের সবসময় চোখকান খোলা রাখতে হয়।
প্রসাদও বিনয়কে যথেষ্ট তারিফ করলেন, দেখা যাচ্ছে যোগ্য লোককেই রিফিউজিদের সম্পর্কে অ্যাসাইমেন্ট দেওয়া হয়েছে। আই অ্যাম হ্যাপি
তারাপদ আর বসলেন না। তোমরা কাজ কর। আমি চলি। নিজের কামরার দিকে চলে গেলেন তিনি।
যে সাব-এডিটর আর চিফ সাবরা এসেছিল তারাও একে একে উঠে পড়ে।
বিনয় আন্দাজ করে নিল, রিফিউজি আর পুলিশের যে বড় আকারের সংঘর্ষটা আজ হয়েছে সে ব্যাপারে খবর নিতেই তারাপদরা রিপোর্টিং সেকশানে এসেছিলেন। কথায় কথায় তার প্রসঙ্গ উঠেছিল। কেননা উদ্বাস্তুদের সম্পর্কে যাবতীয় দায়িত্ব তাকেই দেওয়া হয়েছে। নতুন ভারত এখনও বেরোয়নি ঠিকই, তবু আজ এত বড় একটা ঘটনা ঘটে গেছে, তার প্রতিবেদন লিখে রাখা জরুরি। ভবিষ্যতে হয়তো কাজে লাগবে। কিন্তু বিনয় অফিসে নেই, অন্য রিপোর্টাররাও বেরিয়ে গেছে, তাই মিশন রোতে কারওকে পাঠানো যায়নি। প্রসাধ্যার রাগের কারণ সেটাই। যাই হোক, বিনয় যে অপদার্থ নয়, নিজের অ্যাসাইনমেন্ট সম্পর্কে যথেষ্ট সজাগ, তা প্রমাণ করা গেছে।
প্রসাদ কিছু ভাবছিলেন। হঠাৎ বলে উঠলেন, আমার খুব দুশ্চিন্তা হচ্ছে বিনয়।
কেন? বিনয় তার মুখের দিকে তাকায়।
রিফিউজিরা এতদিন ভয়ে ভয়ে মুখ বুজে ছিল। কিন্তু তাদের মধ্যে প্রচণ্ড ক্ষোভ জমা হয়ে আছে। আজ তার বড়রকমের একটা আউটবাঘটেছে। এটাই কিন্তু শুরু। যদি তাড়াতাড়ি ওদের রিহ্যাবিলিটেশনের উপযুক্ত বন্দোবস্ত না করা হয়, অ্যাজিটেশন ব্যাপকভাবে বেড়ে যাবে। সারা ওয়েস্ট বেঙ্গল জুড়ে অশান্তি ছড়িয়ে পড়বে। একটু চুপ করে থেকে বললেন, কতদিন আর এইসব মানুষ ক্যাম্পে ক্যাম্পে, স্টেশন চত্বরে পশুর মতো জীবনযাপন করবে?
.
৪৯.
আরও সপ্তাহখানেক কেটে গেছে। আর ঠিক চারদিন পর নতুন ভারত বাজারে বেরিয়ে যাবে। এই সাতদিনের মধ্যে একটা রবিবার পাওয়া গিয়েছিল। সেদিন ফোন করে আনন্দ আর সুনীতিকে টালিগঞ্জে সুধাদের বাড়িতে আনিয়েছে বিনয়। ভবানীপুরের বাড়ি বিক্রির ঋণ শোধ করে যে টাকাটা বেঁচেছে, অবনীমোহন তার তিন ছেলেমেয়ের নামে ব্যাঙ্কে জমা করে দিয়েছেন। শেষ যেবার বিনয় বিমল গাঙ্গুলিদের বাড়ি যায় সেদিনই স্থির করেছিল তার ভাগের টাকাটা রামরতনের স্ত্রী আর মেয়েদের দেবে। একের পর এক ঘটনায় সে থই পাচ্ছিল না। তাই মনে মনে যে প্রতিজ্ঞা করেছিল তা পূরণ করা হয় নি। কিন্তু ওটা আর ফেলে রাখা যায় না।
সুধা সুনীতিরা রামরতনের স্ত্রী এবং মেয়েদের কথা ভাল করেই জানে। বিনয় তার ভাগের টাকা ওদের দিতে চায় শুনে কেউ আপত্তি করেনি। এমনকি দরকার হলে তারাও নিজেদের টাকাটা দিতে চেয়েছে। আপাতত একটা চেক লিখে হিরণকে দেওয়া হয়েছিল। বিনয়ের ভাগের এগারো হাজার টাকা ব্যাঙ্ক থেকে তুলে সুধার কাছে রাখা আছে। নতুন ভারত বেরুবার পর টাকাটা সে রামরতনের স্ত্রীর হাতে দিয়ে আসবে। এমনটাই ভেবে রেখেছে।
এই সাতদিনে রবিবারটা বাদ দিলে যে অ্যাসাইনমেন্ট তাকে দেওয়া হয়েছে, বিপুল উদ্যমে তা করে চলেছে বিনয়। সকালে উঠেই চান সেরে চা খেয়ে রোজ সে চলে গেছে একটা করে ত্রাণশিবির বা কলোনিতে। পাশাপাশি ঝিনুকের খোঁজ তো চলছেই।
এর ভেতর একদিন প্রসাদ লাহিড়ি তাকে গভর্নমেন্টের উদ্বাস্তু ত্রাণ বিভাগে পাঠিয়েছিলেন। এই বিভাগটা আপাতত দেখছেন মন্ত্রী নিকুঞ্জ বিহারী মাইতি। রিলিফ ডিপার্টমেন্টের অফিসারদের সঙ্গে কথা বলে এবং তাদের কাছ থেকে নানা তথ্য জোগাড় করে জবরদখল কলোনি আর রিলিফ ক্যাম্পগুলো  সম্পর্কে মোটামুটি ভালই ধারণা হয়েছে বিনয়ের। এতদিন তার জানাটা তত ব্যাপক ছিল না।
দ্বিতীয় মহাযুদ্ধের সময় কলকাতায় তো বটেই, সারা বাংলা জুড়েই প্রচুর মিলিটারি ব্যারাক খাড়া করা হয়েছিল। প্লেন ওঠা-নামার জন্য তৈরি হয়েছিল লম্বা লম্বা কংক্রিটের রানওয়ে। যুদ্ধের পর সেগুলো পোডড়া অবস্থায় ছিল। রাতারাতি রানওয়েগুলোর ধারে নতুন নতুন শেড বানানো হয়েছে। এগুলো হল উদ্বাস্তুদের ত্রাণশিবির। সাময়িক আশ্রয়স্থল। কলকাতার লেক অঞ্চল, নিউ আলিপুর, বিজয়গড়, ব্যারাকপুর, বেহালা ইত্যাদি এলাকা ছাড়াও বনগাঁ লাইনের দুধারে পাকিস্তানের বর্ডার অবধি কত যে রিলিফ ক্যাম্প খোলা হয়েছে তার লেখাজোখা নেই। শুধু কলকাতাকে ঘিরেই না, উত্তরবঙ্গের জলপাইগুড়ি, মালদা, দিনাজপুর এবং ওদিকের ইস্ট পাকিস্তানের বর্ডার ঘেঁষেও রিলিফ ক্যাম্পের ছড়াছড়ি। হাজার হাজার ছিন্নমূল মানুষকে সেখানে তোলা হয়েছে। শুধু সরকারের একার পক্ষে এত বড় দায়িত্ব পালন করা সম্ভব নয়। রামকৃষ্ণ মিশন, ভারত সেবাশ্রম সঙ্, মানোয়াড়ি রিলিফ সোসাইটি ইত্যাদি নানা স্বেচ্ছাসেবী প্রতিষ্ঠান তাদের সঙ্গে হাত মিলিয়ে ত্রাণের কাজ করে চলেছে। দিবারাত্রি। ক্লান্তিহীন। এখন পর্যন্ত রিলিফ ক্যাম্পের যে সংখ্যাটি পাওয়া গেছে তা হল এক শ এগার। জবরদখল কলোনির কোনও হিসেব নেই। কলকাতার ভাঙাচোরা পরিত্যক্ত বড় বড় জমিদার বাড়ি, আদ্যিকালের জনহীন, জঙ্গলে ছেয়ে যাওয়া বিশাল বিশাল ইমারত কিছু বাকি নেই। উদ্বাস্তুরা সর্বত্র জুড়ে বসছে। যশোর রোড, বি.টি. রোডের ধারের বাগানবাড়ি, পোডড়া জমি, নিচু জলা-ফাঁকা জায়গা পেলেই ঝাঁকে ঝকে উদ্বাস্তুরা দখল করে নিচ্ছে। মাথা তুলছে বাঁশের বেড়া আর টালি বা টিনের চালের সৃষ্টিছাড়া উপনিবেশ। সারা পশ্চিমবঙ্গ যেন এক বিশাল শরণার্থী শিবির এবং উদ্বাস্তু কলোনি। এতেও সবার জায়গা হয়নি। শিয়ালদা এবং কলকাতার আশেপাশের রেল স্টেশনের প্ল্যাটফর্মগুলোতে তো বটেই, নদীয়ায় মালদায় দিনাজপুরে চব্বিশ পরগনায় কত মানুষ যে খোলা আকাশের নিচে বাচ্চাকাচ্চা নিয়ে রোদে পুড়ে, অঝোর বর্ষায় ভিজে বা হিমঋতুর অসহ্য ঠাণ্ডায় কুঁকড়ে অবধারিত মৃত্যুর দিন গুনে চলেছে তাদের সংখ্যা কী বিরাট, কে জানে।
একটা তথ্য আগেই জানা হয়ে গিয়েছিল বিনয়ের। একদা অখণ্ড বাংলার তিনভাগের এক ভাগ পড়েছে পশ্চিমবঙ্গে। আগে থেকেই জনসংখ্যার বিপুল চাপ ছিল। তার ওপর দেশভাগের পর পর এর মধ্যেই কুড়ি বাইশ লক্ষ মানুষ এসে পড়েছে। আসার বিরাম নেই। রিফিউজি স্পেশাল বোঝাই হয়ে বোজই আসছে। খুলনা আর যশোর থেকে পায়ে হেঁটে সড়ক ধরেও অনেকে আসছে দলে দলে। পশ্চিমবঙ্গের দিকে এই জনস্রোত কোনওদিন থামবে বলে মনে হয় না।
খণ্ডিত বাংলার এই অংশে এত মানুষের পাকাপাকি বাসস্থান কীভাবে হবে, ভেবে ভেবে তলকূল পায় না বিনয়। সেদিন শিয়ালদা সাউথ থেকে বেরিয়ে আসা মিছিলগুলোর ছবি তার মাথায় স্থির হয়ে আটকে আছে। যে-সব স্লোগান তারা দিচ্ছিল তা ভুলে যায়নি। বরং তাকে ভীষণ নাড়া দিয়েছে। উদ্বাস্তুদের আশঙ্কা, তাদের পশ্চিমবঙ্গের বাইরে পাঠানো হবে। একদিন এই নিয়ে প্রসাদ লাহিড়িকে প্রশ্নও করেছে। প্রসাদ বলেছিলেন, আসাম, ত্রিপুরা এবং বিহারের নানা জেলা ছিন্নমূল মানুষে ভরে গেছে। সব জায়গায় এর মধ্যেই গোলমাল শুরু হয়েছে। সানস অফ দা সয়েল অর্থাৎ স্থানীয় বাসিন্দারা চায় না আরও রিফিউজি সেখানে গিয়ে জুড়ে বসুক। প্রচণ্ড অসন্তোষ ওই তিন রাজ্যে দানা বাঁধছে। অবশ্য সেন্ট্রাল গভর্নমেন্ট ওড়িশা সরকারের সঙ্গে কথাবার্তা চালাচ্ছে। ওড়িশায় যে নেটিভ স্টেটগুলো ভারতের সার্বভৌমত্ব মেনে নিয়ে এদেশের সঙ্গে মিশে গেছে, তারা কিছু উদ্বাস্তুকে জমি দিয়ে স্থায়ীভাবে বসবাস করতে দিতে রাজি। তবে কবে শরণার্থীদের পাঠানো হবে তা এখনও ঠিক হয়নি। শুধু কথাবার্তার স্তরেই তা আটকে আছে।
বিনয় কখনও কখনও নিজের মনে ভেবেছে, ভারতবর্ষ তো বিশাল, দেশ। কত বড় বড় প্রদেশ এখানে। সেন্ট্রাল প্রভিন্স, বোম্বে প্রেসিডেন্সি, মাদ্রাজ প্রেসিডেন্সি, কর্ণাটক, উত্তরপ্রদেশ ইত্যাদি। এই প্রভিন্সগুলো খানিকটা খানিকটা উদ্ধৃত্ত জমি যদি বাঙালি উদ্বাস্তুদের পুনর্বাসনের জন্য দিত, সমস্যার হয়তো একটা সুরাহা হয়ে যেত। প্রসাদকে এ-সব বলা হয়নি।
মিশন রোতে পুলিশের সঙ্গে উদ্বাস্তুদের সংঘাতের দৃশ্যই কদিন বারে বারেই বিনয়ের চোখের সামনে ফুটে উঠেছে। এই সর্বস্ব খোয়ানো মানুষগুলোর মধ্যে তীব্র ক্ষোভ, ক্রোধ এবং প্রচণ্ড রোষের যে বাষ্প জমা হয়েছে সেদিন তার সামান্য একটু নমুনা দেখা গিয়েছিল। প্রসাদের অনুমানশক্তি প্রখর। তার ধারণা, উদ্বাস্তুদের ঠিকমতো পুনর্বাসন না হলে একদিন বিস্ফোরণ ঘটে যাবে। সেদিন তাদের যে হিংস্র চেহারা বিনয় দেখেছিল তাতে তার মনে হয়েছে, প্রসাদ ভবিষ্যতের ছবিটা নির্ভুল দেখতে পেয়েছেন।
.
৫০.
আজ পশ্চিমবঙ্গের প্রিমিয়ার ডাঃ বিধানচন্দ্র রায় নতুন ভারত পত্রিকার আনুষ্ঠানিক উদ্বোধন করবেন। কর্তৃপক্ষ আগেই সার্কুলার জারি করেছিলেন, প্রতিটি কর্মী যেন সকাল নটার ভেতর অফিসে হাজির হয়।
ঘুম থেকে উঠে চান টান সেরে চা জলখাবার খেয়ে বেরিয়ে পড়ল বিনয়।
সকালের দিকে অফিস টাইম শুরু হবার আগে অবধি কলকাতার রাস্তাটাস্তা মোটামুটি ফাঁকা থাকে। নটার একটু আগে আগেই তাদের অফিসে পৌঁছে গেল বিনয়।
শীতের শহরের ঘুম ভাঙে বেশ দেরি করে। তারপরও খানিকক্ষণ আলস্যে কেটে যায়। সেই সব পর্বের পর সবেমাত্র কিছু কিছু ব্যস্ততা শুরু হয়েছে।
নতুন ভারত-এর অফিসটাকে আজ আর চেনা যায় না। প্রথম যেদিন বিনয় আনন্দর সঙ্গে চাকরিতে জয়েন করতে এসেছিল তখন গোটা ছাদ জুড়ে বাঁশের ফ্রেম বাঁধার কাজ চলছে। এখন সেখানে ত্রিপল দিয়ে ঘিরে পুরোদস্তুর মস্ত একখানা প্যাণ্ডেল তৈরি হয়ে গেছে।
গোটা অফিস বিল্ডিংটা ঝেড়ে মুছে তকতকে ঝকঝকে করে তোলা হয়েছে। একতলা থেকে ছাদ পর্যন্ত প্রতিটি সিঁড়ির দুধারে ফুলের টব। রাস্তায় গেটের সামনে ফুল আর পাতা দিয়ে তৈরি উঁচু তোরণ। কাল রাতে বিনয় যখন বাড়ি যায় এ-সব চোখে পড়েনি। সে আঁচ করে নিল, বাকি রাত এই সব সাজানো গোছানোর কাজ চলেছে। বাইরে তোরণের পাশে একটা উঁচু অস্থায়ী নহবতখানা বসানো হয়েছে। এক সানাইওলা তার অন্য বাজনদারদের নিয়ে একটানা বাজিয়ে চলেছে। হালকা নিচু সুরে।
সব মিলিয়ে পুরো অফিস জুড়ে তুমুল চাঞ্চল্য। উৎসব উৎসব ভাব। ভেতরে ঢুকে সিঁড়ি দিয়ে ওপরে উঠতে উঠতে বিনয়ের চোখে পড়ল, কম্পোজিটর থেকে শুরু করে অ্যাকাউন্টস ডিপার্টমেন্টের কর্মী, মেশিনম্যান, সাংবাদিক, কেউ বাকি নেই। সবাই তটস্থ ভঙ্গিতে থোকায় থোকায় দাঁড়িয়ে আছে। কেউ কেউ খুব নিচু গলায় কথা বলছে।
অফিসে জয়েন করার পর ছাদে কখনও আসেনি বিনয়। আজই প্রথম উঠল।
প্যাণ্ডেলের খুঁটিগুলো লাল নীল কাপড়ে মোড়া। সেগুলোর গায়ে ফুলের স্তবক আটকানো। একেবারে শেষ প্রান্তে উঁচু মঞ্চ। সেটার মাথায় সাটিনের চাদোয়া। পুরো মঞ্চটা প্রচুর ফুল লতাপাতা দিয়ে সাজানো। মঞ্চের সামনের দিকে সারি সারি চেয়ার পাতা। বোঝাই যায় সেগুলো বিশিষ্ট অতিথিদের জন্য নির্দিষ্ট।
প্যাণ্ডেলের একধারে লাল-পাড় ধবধবে শাড়ি পরা পনেরো কুড়িটি কিশোরীকে দাঁড়িয়ে থাকতে দেখা গেল। মনে হয় এই এলাকার কোনও স্কুলের ছাত্রী। তাদের কারও হাতে পেতলের রেকাবিতে প্রচুর ঝুরো ফুল। কারও হাতে শাঁখ। এই মেয়েরা কী করবে, এখানে তাদের ভূমিকাটা কীসের, সঠিক বোঝা যাচ্ছে না।
নিউজ এডিটর তারাপদ ভৌমিক, চিফ রিপোর্টার প্রসাদ লাহিড়ি আর জেনারেল ম্যানেজার আদিনাথ চক্রবর্তী কোথাও যাতে বিশৃঙ্খলা না ঘটে সেদিকে নজর রাখছিলেন। হাঁকডাক করে অফিসের কর্মীদের এটা সেটা ফরমাশ করছেন।
বিনয়কে দেখতে পেয়ে তারাপদ ভৌমিক কাছে ডেকে বললেন, ঠিক সময়েই এসে গেছ। জগদীশবাবু তার স্ত্রী আর মেয়েকে নিয়ে ডাক্তার রায়কে আনতে গেছেন। দশটায় ওঁরা এসে যাবেন। কিছুক্ষণের মধ্যে গেস্টরা আসতে শুরু করবেন। তোমরা রিপোর্টিং সেকশানের-মণিলাল রমেন সুধেন্দু আর তুমি অতিথিদের ওপরে এনে বসাবে। ওই যে ওরা দাঁড়িয়ে আছে– মঞ্চের দিকে আঙুল বাড়িয়ে দিলেন তারাপদ। সেখানে মণিলালদের দেখা গেল। তাদেরও ডেকে একই কথা তো বললেনই, পাখিপড়ার মতো বুঝিয়ে দিলেন, আমন্ত্রিতরা সমাজের বিশিষ্ট সব মানুষ–বিজনেসম্যান, শিল্পপতি, বিশ্ববিদ্যালয়ের অধ্যাপক, অ্যাড এজেন্সির হর্তাকর্তা, পুরানো স্বাধীনতা সংগ্রামী, সমাজসেবী ইত্যাদি–তাদের সসম্মানে, অত্যন্ত বিনীতভাবে যেন অভ্যর্থনা জানানো হয়।
বিনয়রা নিচে নেমে তোরণের পাশে এসে অপেক্ষা করতে থাকে। পশ্চিমবঙ্গের মুখ্যমন্ত্রী আসছেন। তাই পুলিশের একটা জিপে একজন অফিসার আর চারজন কনস্টেবল কখন যেন এসে অ্যাটেনশনের ভঙ্গিতে ফুটপাথে দাঁড়িয়ে পড়েছে। বিনয় যখন ছাদে, খুব সম্ভব সেই সময় পুলিশের এই ছোট্ট বাহিনীটি এসে পজিশন নিয়েছিল।
সাড়ে নটা থেকে অতিথিরা আসতে শুরু করলেন। সুধেন্দু আর মণিলাল অনেক বছর কলকাতার খবরের কাগজে কাজ করছে। এই শহরের বহু বিখ্যাত মানুষকে চেনে। তারা বলছিল, ইনি ইণ্ডাস্ট্রিয়ালিস্ট, ইনি ওমুক কাগজের সম্পাদক, ইনি মুক্তিসংগ্রামে অংশ নিয়ে ইংরেজ রাজত্বে পনেরো বছর জেল খেটেছেন, ইনি বিশ্ববিদ্যালয়ের অর্থনীতির নামকরা অধ্যাপক, ইত্যাদি। এঁদের অনেকের নাম বিনয়ের জানা, এই প্রথম তাদের স্বচক্ষে দেখল।
মণিলাল আর সুধেন্দু কখনও নিজেরাই অতিথিদের সঙ্গে করে সসমে ছাদে নিয়ে গিয়ে বসাচ্ছে, কখনও রমেন আর বিনয়কে দিয়ে ওপরে পাঠাচ্ছে।
দশটা যখন বাজতে চলেছে সেই সময় তারাপদ ভৌমিক, প্রসাদ লাহিড়ি আর আদিনাথ চক্রবর্তী ছাদ থেকে নিচে নেমে এলেন। সঙ্গে সেই কিশোরী ছাত্রীদের দঙ্গলটা। তারাপদ তোরণের দুধারে মেয়েদের লাইন দিয়ে সুশৃঙ্খলভাবে পঁড় করিয়ে দিলেন।
ডাঃ রায় নতুন ভারত-এর অফিসে আসছেন, খবরটা হাওয়ায় হাওয়ায় ছড়িয়ে পড়েছিল। তাকে দেখার জন্য চারদিক থেকে ঝাঁকে ঝাকে মানুষ এসে জড়ো হতে শুরু করেছে। রাস্তায়, ফুটপাথে রীতিমতো ভিড় জমে গেছে। তবে পুলিশ কারওকে তোরণের কাছাকাছি ঘেঁষতে দিচ্ছে না। লাঠি উঁচিয়ে হাঁকাহাঁকি করে জনতাকে তফাতে থাকতে বলছে।
কাঁটায় কাঁটায় দশটায় দুটো ফোর্ড গাড়ি তোরণের সামনে এসে থামে। একটা গাড়ি থেকে শশব্যস্তে নেমে আসেন জগদীশ গুহঠাকুরতা, ধবধবে ফর্সা মধ্যবয়সিনী একজন মহিলা এবং খুব সুশ্রী একটি তরুণী।
মহিলাটির সাজসজ্জায় এতটুকু বাড়াবাড়ি নেই। পরনে বুটিদার টাঙ্গাইল শাড়ি। দুহাতে শাখা পলা এবং সোনার কঙ্কণ। গলায় তেঁতুলপাতা হার। কপালে মস্ত বড় সিঁদুরের টিপ। শরীরে সামান্য মেদ জমেছে। ঘন কালো চুলের ফাঁকে ফাঁকে দুচারটে রূপোলি তার। মুখখানা ভারী কোমল। গৃহলক্ষ্মী বলতে চোখের সামনে যে স্নিগ্ধ ইমেজটা ফুঠে ওঠে, অবিকল তাই। তরুণীটির চোখেমুখে মহিলার আদল পুরোপুরি বসানো। তার চেহারা ছিপছিপে, মেদহীন। পরনে সিল্কের শাড়ি। চুল একবেণী করে পিঠের ওপর ফেলে রাখা। বাঁ হাতে সোনার ব্যাণ্ডে ঘড়ি আর গলায় সরু চেন ছাড়া বাড়তি গয়না টয়না নেই। দুই ভুরুর মধ্যিখানে ছোট মেরুন রঙের টিপ। দেখামাত্র আন্দাজ করা যায়–মা আর মেয়ে।
বিনয়ের গা ঘেঁষে দাঁড়িয়ে ছিল সুধেন্দু। কানে মুখ ঠেকিয়ে ফিস ফিস করে, জগদীশবাবুর স্ত্রী আর মেয়ে।
এমনটাই ভেবেছিল বিনয়। সে আস্তে মাথা হেলিয়ে দিল।
এদিকে জগদীশ গুহঠাকুরতা দ্রুত অন্য গাড়িটার পেছনের দরজা খুলে দিয়ে হাতজোড় করে। বলেন, আসুন স্যার
গাড়ির ভেতর থেকে যিনি বেরিয়ে এলেন তার ছবি খবরের কাগজের পয়লা পাতায় প্রায় রোজই থাকে। হয় কোনও অনুষ্ঠানে ভাষণ দিচ্ছেন, বা প্রেস কনফারেন্সে সাংবাদিকদের সঙ্গে কথা বলছেন, কিংবা এয়ারপোর্টে বিদেশি কোনও রাষ্ট্রনায়ককে অভ্যর্থনা জানাচ্ছেন। খুবই পরিচিত মুখ। ডাঃ বিধানচন্দ্র রায়কে সামনাসামনি এই প্রথম দেখল বিনয়। সতেজ, সটান, দীর্ঘ চেহারা। চুল বিরল হয়ে এসেছে। চওড়া কপাল। পরনে ধুতি, ফুলশার্টের ওপর কোট, পায়ে পাম্প শু।
ম্যাট্রিকুলেশনে বাংলা পাঠ্য বইতে কার একটা লেখায় শালপ্রাংশু মহাভুজ এই ওজনদার শব্দদুটো ছিল। হঠাৎ তা মনে পড়ে গেল বিনয়ের।
বিধান রায় সম্পর্কে রাজদিয়ায় থাকতে কত বিচিত্র কাহিনি শুনেছে সে। সেগুলো প্রায় রূপকথা। তার মতো ধন্বন্তরি ভূভারতে দ্বিতীয়টি নেই। যে রোগীকে সবাই খরচের খাতায় ফেলে দিয়েছে, বিন্দুমাত্র আশা ভরসা নেই, কোনওরকমে ধরে করে ডাঃ রায়ের কাছে নিয়ে যেতে পারলে সে খাড়া হয়ে ওঠে। পূর্ব বাংলা, শুধু পূর্ব বাংলাই বা কেন, সারা ভারতবর্ষ থেকে মর মর রোগীদের নিয়ে তাদের আত্মীয়স্বজনেরা তাঁর বাড়ির সামনে হত্যে দিয়ে পড়ে থাকত। বেঁচে থাকতে থাকতেই তাকে নিয়ে কত লিজেণ্ড। সেই বিধানচন্দ্র শক্ত হাতে হাজার সমস্যায় ভেঙে-পড়া, ধ্বস্ত, বিপন্ন পশ্চিমবাংলার হাল ধরেছেন। পলকহীন তার দিকে তাকিয়ে আছে বিনয়। তার তাকানো, দাঁড়ানো, গম্ভীর মৃদু হাসি–সব কিছুর মধ্যে রয়েছে প্রখর ব্যক্তিত্ব।
সানাইওলা নিচু গতে এতক্ষণ বাজাচ্ছিল। হঠাৎ সুরটা এক ঝটকায় অনেক উঁচুতে তুলে ফেলল। লাল-পাড় শাড়ি পরা সেই কিশোরীদের একটা দল শাঁখে ফুঁ দিতে লাগল মুহূর্মুহু। অন্য দলটা ডাঃ রায়ের দিকে ফুল ছুঁড়ে ছুঁড়ে দিতে থাকে।
ডাক্তার রায় যে গাড়িটায় এসেছেন সেটার ফ্রন্ট সিট থেকে নেমে মাঝবয়সী একটি লোক ছুটতে ছুটতে তার কাছে চলে এলেন। খুব সম্ভব তার একান্ত সচিব।
জগদীশ গুহঠাকুরতা বিধান রায়কে অফিসের ভেতরে নিয়ে যান। তাদের পেছন পেছন বাকি সবাই সিঁড়ি ভেঙে ভেঙে ওপরে উঠতে থাকে। অনেকটা শোভাযাত্রার ধরনে। ছাদে প্যাণ্ডেলের একটা চেয়ারও ফাঁকা নেই। ডাঃ রায় সেখানে যাবার সঙ্গে সঙ্গে অতিথিরা সসম্ভ্রমে উঠে দাঁড়ালেন।
জগদীশ গুহঠাকুরতা তার স্ত্রী, মেয়ে এবং নতুন ভারত-এর অন্য সব কর্মকর্তারা ডাঃ রায়কে উঁচু মঞ্চে নিয়ে যান। বিশাল মঞ্চটার মাঝামাঝি ভেলভেটে মোড়া সিংহাসনের মতো একটা বড় চেয়ার। সামনে টেবল। মঞ্চের পেছন দিকে আরও কয়েকটা চেয়ার, সাধারণ গদিওলা। এক ধারে আরও একটা ছোট টেবল। সেটার সামনে মাইক।
জগদীশরা ডাঃ রায়কে বড় চেয়ারটায় নিয়ে বসান। তিনি বসলে অতিথিরাও ধীরে ধীরে বসতে শুরু করেন।
মঞ্চে জগদীশ, তার স্ত্রী, মেয়ে, তারাপদ ভৌমিক, প্রসাদ লাহিড়ি, আদিনাথ চক্রবর্তী এবং নতুন ভারত-এর বিভিন্ন বিভাগের সম্পাদক, নানা ডিপার্টমেন্টের ম্যানেজার যাঁরা উঠে গিয়েছিলেন তারা কিন্তু বসেন না। মেরুদণ্ড টান করে দাঁড়িয়ে থাকেন।
জগদীশ এবার ছোট টেবলের সামনে গিয়ে মাইকে বলতে লাগলেন, অনুষ্ঠান শুরু করার আগে পশ্চিমবঙ্গের রূপকার পরম শ্রদ্ধেয় ডাঃ বিধানচন্দ্র রায়কে পুষ্পস্তবক দিয়ে সংবর্ধনা জানানো হবে। স্তবকটি দেবে আমাদের প্রেস বিভাগের কর্মী দেবেন্দ্রনাথ মল্লিকের কন্যা কুমারী সুরমা মল্লিক। আমি সুরমাকে মঞ্চে ডাকছি।
অপার বিস্ময়ে প্যাণ্ডেলের এক ধারে দাঁড়িয়ে সব লক্ষ করছিল বিনয়। কোনওদিন কি সে কল্পনা করতে পেরেছিল, এমন একটা ঘটনা তার জীবনে ঘটবে? এত সব বিখ্যাত মানুষের কাছাকাছি সে আসতে পারবে? একবার মনে হচ্ছে, কেউ যেন অলীক স্বপ্নের ভেতর তাকে ফেলে দিয়ে গেছে। পরক্ষণে মনে হয়, সে এই বিশাল অনুষ্ঠানেরই অংশ। কত রকমের অনুভূতি যে তার হচ্ছে! শিহরন। উত্তেজনা। আনন্দ। খুব ভাল লাগছে জগদীশের ঘোষণাটি শুনে। নিজের মেয়ে বা স্ত্রীকে দিয়ে ফুলের স্তবক ডাঃ রায়কে দেওয়াতে পারতেন। দেননি। তাদের বাদ দিয়ে সামান্য এক প্রেস কর্মীর মেয়েকে ডেকেছেন। ভদ্রলোকের হৃদয়টা সত্যি বেশ বড় মাপের।
লাল-পাড় শাড়ির জটলা থেকে একটি মেয়ে বিশাল ফুলের তোড়া হাতে মঞ্চে উঠে আসে। কুমারী সুরমা মল্লিক। সুন্দরী, জড়তাহীন। চোখে মুখে নিষ্পাপ সারল্য। ডাঃ রায়কে তোড়া দিয়ে সুরমা তার পা ছুঁয়ে প্রণাম করে। হাসিমুখে সস্নেহে তিনি তার সঙ্গে দুএকটি কথা বলেন। সুরমা তারপর আর দাঁড়ায় না, মঞ্চ থেকে নেমে আসে। এদিকে সারা প্যাণ্ডেল হাততালিতে ফেটে পড়ে।
মাইকের সামনে থেকে জগদীশ ততক্ষণে সরে গেছেন। তারাপদ ভৌমিক এগিয়ে এসেছেন। কে একজন ব্যস্তভাবে একটা হারমোনিয়াম ছোট টেবলের ওপর সযত্নে রেখে দিয়ে যায়। তারাপদ মাইকের কাছে মুখ এনে বলেন, এবার উদ্বোধনী সঙ্গীত গাইবে কুমারী পারমিতা গুহঠাকুরতা। বলেই পেছনে চলে যান।
মঞ্চের অন্য প্রান্ত থেকে হারমোনিয়ামের কাছে চলে আসে জগদীশ গুহঠাকুরতার মেয়ে। নিজের মেয়ে গাইবে, সেটা বলতে হয়তো সংকোচ হয়েছে জগদীশের। তাই তারাপদকে দিয়ে ঘোষণাটা করিয়েছেন।
মনে মনে ধাক্কা খায় বিনয়। পরিবারের কেউ ডাঃ রায়ের নজর কাড়ার জন্য কিছু একটা করবে না, তাই কখনও হয়? তাছাড়া অতিথিদের মধ্যে বিশিষ্ট নামকরা সব মানুষরা রয়েছেন। শেষ অবধি তাদের সামনে নিজেদের তুলে ধরার এমন একটা সুযোগ হাতছাড়া করতে চাননি জগদীশ। পৃথিবীতে কে আর এক শ ভাগ উদার বা মহৎ? আত্মপ্রচার বা পরিজনদের প্রচার কে না চায়? এটাই হয়তো নিয়ম।
কিন্তু হারমোনিয়ামের রিডে আঙুল চালিয়ে পারমিতা গান-ধরতেই মুহূর্তে বিনয়ের মনের খিচটা উধাও হয়ে যায়। চিরকালের সেই মৃত্যুঞ্জয় সঙ্গীত-বন্দে মাতরম্।
ডাঃ রায় উঠে দাঁড়িয়েছেন। তার দেখাদেখি মণ্ডপের প্রতিটি মানুষও।
পারমিতা মগ্ন হয়ে গাইছিল
বন্দেমাতরম
 সুজলাং সুফলাং মলয়জশীতলাং শস্য শ্যামলাং মাতরম্।
শুভ্র জ্যোৎস্না পুলকিত যামিনীং..
আশ্চর্য সতেজ, সুরেলা কণ্ঠ পারমিতার। এমন গলাতেই এই গান মানায়। শুদ্ধ মন্ত্রের মতো প্যাণ্ডেলের সীমানা ছাড়িয়ে তা ছড়িয়ে পড়তে লাগল।
ছাদেও সুধেন্দু বিনয়ের পাশে। সে কানে কানে বলল, এই গানটা বিধানবাবুর ভীষণ প্রিয়।
গান শেষ হলে সবাই বসে পড়ল। ফের জগদীশ মাইকের সামনে গিয়ে দাঁড়ালেন। মাননীয় ডাঃ বিধানচন্দ্র রায়, উপস্থিত বিশিষ্ট সুধীজনেরা, আপনারা আমাদের আমন্ত্রণে সাড়া দিয়ে আজ যে এখানে এসেছেন সেজন্য নতুন ভারত-এর তরফ থেকে সবাইকে আন্তরিক কৃতজ্ঞতা জানাই।
আপনারা সবাই জানেন, আমরা একটি দৈনিক পত্রিকা প্রকাশ করতে চলেছি। প্রশ্ন উঠতে পারে, পশ্চিমবঙ্গে বাংলা ভাষায় বেশ কয়েকটি প্রতিষ্ঠিত এবং জনপ্রিয় কাগজ রয়েছে, তবু কেন আরও একটি নতুন পত্রিকার কী প্রয়োজন? এই প্রসঙ্গে সবিনয়ে জানাই, স্বাধীনতার পর মানুষের পড়ার অভ্যাস দিন দিন বাড়ছে। বাড়ছে নানা বিষয়ে আগ্রহ। রাজনীতি, ধর্ম, খেলাধুলো, বিজ্ঞান, সিনেমা, থিয়েটার, সারা বিশ্বের নানা ঘটনা প্রবাহ-সব ব্যাপারেই তাদের অত্যন্ত কৌতূহল। তাছাড়া দেশভাগের কারণে আমাদের পশ্চিমবঙ্গ অসংখ্য সমস্যায় জর্জরিত। সেগুলো পাঠকের কাছে যথাযথ তুলে ধরা দরকার। অন্যান্য পত্রিকাগুলো যে তা করেছে না তা নয়। তাদের প্রতিযোগী হিসেবে নয়, সহযোগী হিসেবে একত্রে এই কাজ চালাতে চাই। খবরের নামে অর্ধসত্য বা বানানো গল্প নয়, প্রকৃত সত্যকেই আমরা প্রকাশ করব।
আমাদের কাগজের ট্রায়াল রান চলছে বেশ কিছুদিন ধরে। আজও ছাপা হয়েছে, তবে সেগুলো সাধারণ পাঠকের জন্য নয়। কাল থেকে নতুন ভারত নিয়মিত বাজারে বেরুতে থাকবে। পরম শ্রদ্ধেয় ডাঃ বিধানচন্দ্র রায়কে তার প্রচণ্ড কর্মব্যস্ততার মধ্যেও যে আমাদের মধ্যে পেয়েছি, সেজন্য কৃতার্থ বোধ করছি। আমাদের একান্ত অভিপ্রায় ছিল ডাঃ রায়কে পত্রিকার বিভিন্ন বিভাগ ঘুরিয়ে দেখাব। কিন্তু তার সময়াভাবের জন্য আজ তা সম্ভব হচ্ছে না। এগারোটা পনেরোয় রাইটাস!?য়ে তার মন্ত্রিসভার একটি জরুরি মিটিং আছে। তাকে তাড়াতাড়ি ফিরে যেতে হবে। তাই এবার আমাদের ইচ্ছা পূরণ হল না। আশা করি, ভবিষ্যতে আবার লাভ করব।
যাই হোক, ডাঃ রায়ের কাছে আমাদের বিনীত নিবেদন, আজকের অনুষ্ঠানের জন্য যে কাগজ ছাপা হয়েছে, অনুগ্রহ করে তা উদ্বোধন করে দুএকটি কথা বলুন।
বক্তব্য শেষ করে জগদীশ মাথা সামান্য হেলিয়ে তারাপদ ভৌমিককে কিছু একটা ইঙ্গিত করলেন। মঞ্চের পেছন দিকের একটা চেয়ারে লাল রিবনে বাঁধা একটি সুদৃশ্য প্যাকেট পড়ে ছিল। তারাপদ ত্বরিত পায়ে সেটা এনে ডাঃ রায়ের হাতে দিলেন। ডাঃ রায় রিবন খুলে প্যাকেটের ভেতর থেকে নতুন ভারত-এর একটি কপি বার করে দর্শকদের দিকে তুলে ধরলেন।
ফের প্যাণ্ডেল জুড়ে হাততালির আওয়াজ। কাগজটা টেবলে রেখে উঠে দাঁড়ান ডাঃ রায়। এর ভেতর তারাপদ মাইকটা টেনে তার সামনে নিয়ে এসেছেন।
ডাঃ রায় বলতে শুরু করলেন, নতুন একখানা কাগজ বেরুচ্ছে। খুব ভাল কথা। কিছু ছেলের চাকরি বাকরি হয়েছে। কাগজ চললে আরও অনেকের কাজের সুযোগ হবে।
জগদীশ জানিয়েছে প্রকৃত সত্য ছাপাবে। সেটাই বাঞ্ছনীয়।
সকলেরই জানা আছে, পশ্চিমবঙ্গ মহা সংকটের মধ্যে দিয়ে চলেছে। এখনকার জ্বলন্ত সমস্যা হল–উদ্বাস্তু। পূর্ব পাকিস্তান থেকে রোজই শরণার্থীরা এপারে চলে আসছে। তাদের পুনর্বাসন, রুজিরোজগারের ব্যবস্থা করা–এই নিয়ে সরকার ব্যতিব্যস্ত। আমরা সাধ্যমতো চেষ্টা করছি।
একটা কথা মনে রাখা দরকার, খবরের কাগজের বিরাট দায়িত্ব। এমন কিছু যেন ছাপা না হয় যাতে সীমান্তের এপারে ওপারে উত্তেজনার সৃষ্টি হতে পারে। তাতে পরিস্থিতি আরও খারাপ হবে। এ বিষয়ে সতর্ক থাকা জরুরি।
প্রতিটি কাগজের নিজস্ব মতামত থাকে। থাকাই স্বাভাবিক। সরকারি কাজকর্মের যদি কিছু ত্রুটি হয়, সমালোচনা নিশ্চয়ই করতে হবে, কিন্তু তা যেন অতি অবশ্যই গঠনমূলক হয়।
আশা করি, নতুন ভারত নিষ্ঠার সঙ্গে সামাজিক দায়িত্ব পালন করবে। নমস্কার
সংক্ষিপ্ত ভাষণ শেষ করে আর বসলেন না ডাঃ রায়। মঞ্চ থেকে নেমে সোজা সিঁড়ির দিকে হাঁটতে লাগলেন।
জগদীশ গুহঠাকুরতা টেবল থেকে ফুলের তোড়াটা নিয়ে তার সঙ্গে সঙ্গে চললেন। পেছনে বাকি সবাই।
নিচে এসে ডাঃ রায়কে গাড়িতে তুলে দিয়ে ফুলের তোড়াটা তার একান্ত সচিবের হাতে দিলেন জগদীশ।
ডাঃ রায়কে নিয়ে তার গাড়ি কংক্রিটে মোড়া সেন্ট্রাল অ্যাভেনিউ ধরে মসৃণ গতিতে ছুটে যায়। সেদিকে তাকিয়ে থাকে বিনয়। মহাবৃক্ষের মতো বিশাল একটি মানুষ তার মনে গভীর ছাপ ফেলে যান।
৫১.
রাস্তা থেকে ফের সবাই অফিসে ফিরে এসেছিল। বিধানবাবু চলে গেছেন। আমন্ত্রিত বিশিষ্ট অতিথিরাও একে একে বিদায় নিয়েছেন।
নতুন ভারত-এর সব কর্মীকে অনুষ্ঠান উপলক্ষে সকাল থেকে হাজির থাকতে বলা হয়েছিল। মর্নিং শিফটে যাদের ডিউটি নেই, অনুষ্ঠানের শেষে তারাও কিন্তু চলে যায়নি। এমনকি জগদীশ গুহঠাকুরতার মেয়ে এবং স্ত্রীও থেকে গেছেন। তারা আছেন জগদীশের কামরায়। কিশোরী ছাত্রীর দঙ্গলটাও আছে। তারা নিউজ ডিপার্টমেন্টের এক ধারে কেউ বসে, কেউ বা দাঁড়িয়ে কল কল করে চলেছে। কথার ফাঁকে হিহি হাসি। সানাইওলা আর তার বাজনাদারেরা চলে তো যায়ইনি, বাজিয়েই যাচ্ছে। মাঝে মাঝে দম নেবার জন্য একটু থামে। তারপর আবার শুরু হয়ে যায়। এইভাবেই চলছে। সারাদিনই হয়তো চলবে।
এমপ্লয়ীরা যে যার ডিপার্টমেন্টে গিয়ে বসেছে। কালই জানিয়ে দেওয়া হয়েছিল, উদ্বোধনী অনুষ্ঠানের পর কেউ যেন চলে না যায়। পত্রিকার তরফ থেকে কর্মীদের সকলের জন্য মধ্যাহ্ন ভোজের ব্যবস্থা করা হয়েছে।
অনুষ্ঠান শেষ হয়েছে ঠিকই, কিন্তু তার রেশ এখনও থেকে গেছে। বিধানচন্দ্র রায়, তাঁর ভাষণ, তার অপরিমাণ ব্যক্তিত্ব–এ-সব নিয়ে আলোচনা চলছে প্রতিটি ডিপার্টমেন্টে, প্রতি সেকশানে। বিনয়দের রিপোর্টিং সেকশানও বাদ নেই। অন্য দিন তারা নিজের নিজের নির্দিষ্ট টেবলে গিয়ে বসে। আজ বসেছে প্রসাদ লাহিড়িকে ঘিরে। নানা কথার ফাঁকে একসময় উদ্বাস্তুদের প্রসঙ্গ উঠল।
সুধেন্দু বলছিল, বিধানবাবু ইস্ট পাকিস্তানের রিফিউজিদের প্রবলেম সলভ করতে অনেস্টলি চেষ্টা করছেন। শুনি দিনে চোদ্দ পনেরো ঘন্টা কাজ করেন। কিন্তু দিনের পর দিন ওপার থেকে হাজার হাজার মানুষ চলে আসছে। এত বড় সমস্যার সুরাহা কী করে হবে, কে জানে।
মণিলাল বলল, পাঞ্জাবের মতো টোটাল এক্সচেঞ্জ অফ পপুলেশন যদি হতো, কাজ অনেক সহজ হয়ে যেত। ওয়েস্ট বেঙ্গল এতটুকু স্টেট। লাখ লাখ রিফিউজির যে রিহ্যাবিলিটেশন হবে, তার জন্য ল্যাণ্ড কোথায়?
সুধেন্দু ঝাঁঝের গলায় বলে, নেহরু গভর্নমেন্ট ওয়েস্ট পাকিস্তানের রিফিউজিদের জন্যে দশ হাতে ঢেলে দিচ্ছে। আর ইস্ট বেঙ্গলের রিফিউজিদের বেলায় একটু আধটু ভিক্ষে। আঙুলের ফাঁক দিয়ে পয়সাই গলতে চায় না।
বিনয় চুপচাপ ওদের কথা শুনে যাচ্ছিল। এদের মধ্যে সে সবচেয়ে জুনিয়র। আনকোরা। অনভিজ্ঞ। সিনিয়ররা যখন কোনও গভীর বিষয়ে কথা বলেন তখন যে কোনও মন্তব্য করতে নেই, এটুকু কাণ্ডজ্ঞান তার আছে। কদিন আগেই কোনও একটা কাগজে কার যেন লেখা পড়েছিল। নামটা এই মুহূর্তে ঠিক মনে পড়ছে না। লেখাটায় প্রচুর তথ্য দিয়ে দেখানো হয়েছে কী বিপুল পরিমাণ আর্থিক অনুদান পশ্চিম পাকিস্তান থেকে আসা শরণার্থীদের দেওয়া হয়েছে। তাদের নিজের পায়ে স্বয়ম্ভর হবার জন্য নেওয়া হয়েছে কী কী পদক্ষেপ। লেখাটা পুরোপুরি টুকে রেখেছে বিনয়। এদিকে পশ্চিমবঙ্গে রিফিউজিদের জন্য কী করা হয়েছে বা হচ্ছে, সেই প্রক্রিয়া কীভাবে এগুচ্ছে, সে সম্বন্ধে এখনও পরিষ্কার ধারণা নেই তার। ওয়েস্ট বেঙ্গল রিফিউজি অ্যাণ্ড রিহ্যাবিলিটেশনের দপ্তরে একবার গিয়েছিল সে। আরও বারকয়েক গিয়ে গিয়ে খোঁজখবর নিয়ে তুলনামূলক একটা প্রতিবেদন তাকে তৈরি করতেই হবে। ওধারে রমেনও তার মতোই নীরবে বসে ছিল। সে সবে ঢাকা থেকে এসেছে। এখানকার রাজনৈতিক বা অর্থনৈতিক হালচাল এবং উদ্বাস্তুদের সম্পর্কে সরকারি পলিসি পুরোপুরি না জেনে খুব সম্ভব মুখ খুলতে চায় না। হিসেবি লোক।
সুধেন্দুর স্বর ক্রমশ চড়ছিল, দেশের জন্যে সবচেয়ে বেশি স্যাক্রিফাইস করেছে বাঙালি। সবচেয়ে বেশি জেল খেটেছে, ফাঁসিতে প্রাণ দিয়েছে। তবেই না আমরা স্বাধীনতা পেয়েছি।
প্রসাদ বললেন, অন্য প্রভিন্সের ফ্রিডম ফাইটাররাও কম নির্যাতন ভোগ করেনি। তারাও জেলে পচে মরেছে, গুলিতে ফাঁসিতে প্রাণ দিয়েছে।
সুধেন্দু বলল, বাঙালিদের মতো নয়। কিন্তু স্বাধীনতার পরও সবচেয়ে বেশি সর্বনাশ হয়েছে বাঙালির। লক্ষ লক্ষ মানুষ উৎখাত হয়ে এপারে চলে আসছে। দিল্লি থেকে শুকনো সহানুভূতি শোনা যায়। তারা বলে, স্বাধীনতার জন্য পূর্ব বাংলার উদ্বাস্তুদের অবদানের কথা, তাদের চরম কষ্ট ভোগের কথা, তাদের আত্মত্যাগের কথা দেশ কোনওদিন ভুলবে না। এইসব ভাল ভাল ফাঁকা বুলি কতকাল ধরে শুনে আসছি। কিন্তু এই লোকগুলোর জন্যে কাজের কাজ কী হয়েছে? কতটুকু হয়েছে? কোপটা যদি বেঙ্গলের ওপর না পড়ে পড়ত বোম্বে কি মাদ্রাজ প্রেসিডেন্সির ওপর, পড়ত যুক্তপ্রদেশ কি বিহারের ওপর, দেখতেন সারা ভারতবর্ষ তোলাপাড় হয়ে যেত।
সুধেন্দুর দিকে অবাক তাকিয়ে আছে বিনয়। বাঙালি উদ্বাস্তুদের প্রতি বৈষম্যের জন্য তার ভেতরে এতটা তীব্র ক্ষোভ যে জমা হয়ে আছে আর সেটা এই উদ্বোধন অনুষ্ঠানের দিনে এভাবে ফেটে পড়বে, ভাবা যায়নি।
আরও উগ্র, আরও উত্তপ্ত কিছু অভিযোগ উগরে দিত সুধেন্দু, এই সময় নিউজ এডিটর তারাপদ ভৌমিক এলেন। সঙ্গে জগদীশ গুহঠাকুরতার মেয়ে পারমিতা। তারাপদ কখনও সখনও রিপোর্টিং সেকশানে আসেন। কিন্তু নতুন ভারত-এর মালিক এবং সম্পাদকের মেয়ে আসবে, সেটা প্রায় অকল্পনীয়।
প্রথমটা সবাই হকচকিয়ে যায়। তারপর দ্রুত উঠে দাঁড়ায়।
তারাপদ বলেন, জগদীশবাবু পারমিতাকে নতুন ভারত-এর সব এমপ্লয়ীর সঙ্গে পরিচয় করিয়ে দেবার জন্যে পাঠিয়েছেন। প্রথমে রিপোর্টিং সেকশনে নিয়ে এলাম। তারপর একে একে অন্যদের কাছে নিয়ে যাব।
পারমিতা হাতজোড় করে মৃদু গলায় বলে, নমস্কার। তার হাসি এবং কণ্ঠস্বর দুই-ই মিষ্টি।
রিপোর্টিংয়ের সবাই হাতজোড় করে। প্রসাদ বলেন, আপনি এসেছেন, আমরা খুব খুশি। এখনও কি পড়াশোনা করছেন?
পারমিতা বলে, না। লাস্ট ইয়ারে হিস্ট্রি নিয়ে এমএ পাস করেছি।
বিনয় একদৃষ্টে পারমিতাকে লক্ষ করছিল। মেয়েটি নম্র, বিনয়ী। মালিকের মেয়ে বলে লেশমাত্র অহমিকা নেই।
তারপদ বললেন, ভাল রেজাল্ট করেছে পারমিতা। ফার্স্ট ক্লাস সেকেণ্ড। একটা কলেজে লেকচারশিপও পেয়ে গিয়েছিল। কিন্তু ওর ইচ্ছে সাংবাদিক হয়। জগদীশবাবু আপত্তি করেননি। পারমিতা কাল থেকে নতুন ভারত-এ জয়েন করছে। আমাদের সঙ্গে কাজ করবে।
বিনয় তাকিয়েই আছে। কলকাতায় বাঙালি মেয়েরা অনেকেই গার্লস স্কুল বা কলেজে পড়ায়। দেশভাগের পর নানা অফিসেও কেউ কেউ চাকরি বাকরি করছে। কিন্তু খবরের কাগজে সাংবাদিকতা করে, এমন মেয়ের কথা জানা নেই। নতুন ভারত-এও কোনও মহিলা রিক্রুট করা হয়নি। প্রেস থেকে এডিটোরিয়াল, এই কাগজ আগাপাশতলা পুরুষদেরই রাজ্য। তাদের পাশাপাশি বসে একা একটি মেয়ে কাজ করবে, ভাবতে অদ্ভুত অনুভূতি হচ্ছিল বিনয়ের। সেটা যে কী, ব্যাখ্যা করে বোঝাতে পারবে না সে।
পারমিতা বিনয়ী হলেও বেশ সপ্রতিভ। জড়তাহীন। বলল, আমি বেসিক থেকে শুরু করতে চাই। আপনারা আমাকে শিখিয়ে টিখিয়ে নেবেন।
তারাপদ তোয়াজের সুরে বললেন, তুমি হাইলি-এডুকেটেড, ইনটেলিজেন্ট মেয়ে। মাসখানেকের ভেতর সব শিখে যাবে। এরপর বিনয়দের সঙ্গে পরিচয় করিয়ে পারমিতাকে নিয়ে ওধারে সাব-এডিটরদের টেবলগুলোর দিকে চলে গেলেন।
বিনয়রা ফের বসে পড়ে।
পূর্ব পাকিস্তানের উদ্বাস্তুদের প্রতি বৈষম্য এবং উদাসীনতা নিয়ে যে উত্তপ্ত আলোচনার সূত্রপাত হয়েছিল, সুধেন্দু তার জের আর টানল না। পুরোপুরি আলাদা প্রসঙ্গে চলে গেল। মজার গলায় সে বলে, দিনকাল জোর কদমে পালটে যাচ্ছে। বাঙালি মেয়েরা পুরনো গৃহলক্ষ্মী-মার্কা ইমেজ নিয়ে আর সংসার টংসার আগলে ঘরে বসে থাকতে চায় না। পটাপট ডিফারেন্ট প্রফেশনে ঢুকে পড়ছে। বাংলা সাংবাদিকতাটা পুরুষদের হানড্রেড পারসেন্ট মনোপলি ছিল। সেখানে আজ এক রমণীর আবির্ভাব ঘটল। শিগগিরই দেখবে এ-লাইনে ঝাঁকে ঝাঁকে নারীবাহিনী চলে আসছে। ভুরু নাচিয়ে, গলার স্বর উঠিয়ে নামিয়ে এমন ভঙ্গিতে কথাগুলো সুধেন্দু বলল যাতে সবাই প্রাণ খুলে হেসে ওঠে।
মণিলাল তার সঙ্গে তাল দিল, যা বলেছ ভাই। হয়তো দেখা যাবে, দু-চার মাসের ভেতর কুমারী পারমিতা গুহঠাকুরতা অনেক সিনিয়রকে টপকে নতুন ভারত-এর কোনও ডিপার্টমেন্টের টপে গিয়ে বসেছে।
বিশুদ্ধ রগড়ই কিন্তু একটু বাড়াবাড়ি ধরনের। প্রসাদ চাপা গলায় ধমক দিলেন, অনেক হয়েছে, স্টপ ইট। তোমরা যা বললে, জগদীশবাবুর কানে যাওয়া বাঞ্ছনীয় নয়।
সুধেন্দু, মণিলাল-দুজনেই অপ্রস্তুত। সুধেন্দু কাঁচুমাচু মুখে বলে, এটা ফান। আমরা একটু মজা করছিলাম।
প্রসাদ বললেন, মজারও মাত্রা থাকা দরকার। কাকে নিয়ে রগড় করছ, কোথায় বসে করছ, সেটা মনে থাকা উচিত। আই ডোন্ট লাইক দিস কাইন্ড অফ ফ্রিভোলিটি।
সুধেন্দুরা আর কিছু বলে না। সকাল থেকে দিনটা একটা চমৎকার সুরে বাঁধা ছিল। হঠাৎ সেটায় সামান্য ছেদ পড়ল।
নতুন ভারত-এর কর্মীদের সংখ্যা সব মিলিয়ে আপাতত এক শ একাশি। তা ছাড়া বাইরের আরও কিছু লোকজন আছেন। যেমন সেই কিশোরীর দলটা। যেমন সানাইওলা, তার সঙ্গী বাজানা দারেরা, ইত্যাদি। খাওয়াদাওয়ার ব্যবস্থা হয়েছে বিল্ডিংয়ের ছাদে। ছাদটা যদিও বেশ বড়, তবে তত বড় নয় যে একসঙ্গে এত লোককে বসিয়ে খাওয়ানো যায়। তাই দুটো ব্যাচে ভাগ করে নেওয়া হয়েছে।
সাড়ে বারোটায় খাওয়ার ডাক পড়েছিল। প্রথম ব্যাচে প্রেসের লোকন, কম্পোজিটর, সাইকেল পিওন, কিশোরীদের দলটা, সানাইওয়ালাদের গ্রুপ এবং অফিসের আরও দু-তিনটে ডিপার্টমেন্টের এমপ্লয়ীদের খাইয়ে দেওয়া হয়েছে। দ্বিতীয় ব্যাচে বাকি সবাইকে যখন ডাকা হল তখন সোয়া একটা।
ছাদে এসে বিনয় অবাক। সকালে উদ্বোধনী অনুষ্ঠানের জন্য যে চেয়ারগুলো অতিথিদের জন্য লাইন দিয়ে বসানো ছিল সেগুলো উধাও। মাইকও নেই। ডেকরেটরের লোকেরা কখন সে-সব সরিয়ে নিয়ে গেছে, নিউজ ডিপার্টমেন্টে বসে টের পাওয়া যায়নি। তবে মঞ্চটা এখনও আছে।
বিনয়ের ধারণা ছিল, লম্বা লম্বা টেবল পেতে চেয়ারে বসিয়ে খাওয়ানো হবে। তা নয়, মঞ্চের দিকটা বাদ দিয়ে বাকি তিন দিকের ছাদের দেওয়ালের গা ঘেঁষে চট ভাজ করে পেতে নিচে বসার ব্যবস্থা। মাঝখানেও রয়েছে চটের আসনের দুটো বো। আসনগুলোর সামনে সারি সারি কলাপাতা আর জল ভর্তি মাটির গেলাস। পাতের এক কোণে নুন, লেবুর টুকরো আর কাঁচা লঙ্কা।
মঞ্চের পাশে বিরাট বিরাট পেতলের হাঁড়ি, কাঠের বারকোশ আর ডেকচিতে স্তূপাকার খাদ্যবস্তু। যারা পরিবেশন করবে তারা ধুতির ওপর গামছা বেঁধে অপেক্ষা করছে। মঞ্চের ঠিক নিচে দাঁড়িয়ে ছিলেন জগদীশ, তার স্ত্রী এবং পারমিতা।
বিনয়রা উঠে আসতেই জগদীশ বয়স অনুযায়ী কারওকে তুমি কারওকে আপনি বলে সযত্নে। খেতে বসিয়ে দিয়ে পরিবেশনকারীদের খাবার দিতে বললেন।
নিখুঁত বাঙালি ভোজ। পদ অনেকগুলো। ধবধবে সরু চালের ধোঁওয়া-ওঠা গরম ভাত, খাঁটি গাওয়া ঘি, বোঁটাসুদ্ধ বেগুন ভাজার লম্বা ফালি, আলু-ফুলকপির ডালনা, মাছের মাথা দিয়ে মুগের ডাল, ততপসে মাছ ভাজা, সর্ষে-ইলিশ, বড় বড় পাবদা মাছের ঝাল, আমসত্ত্বের চাটনি, চিনিপাতা দই আর নলের গুড়ের কাঁচাগোল্লা, ক্ষীরের পানতুয়া।
বিনয় সকাল থেকে নতুন ভারত-এর অফিসে আছে। রান্নাবান্নার কোনও লক্ষণই চোখে পড়েনি। ভেবে পাচ্ছিল না, এত সব সুখাদ্য কোথায় তৈরি হল আর কীভাবেই বা ছাদে উঠে এল। তার পাশে বসে খাচ্ছিলেন প্রসাদ। তাকে জিজ্ঞেস করতেই জানা গেল, এ-বাড়িতে অনুষ্ঠান হবে, প্রচুর লোকজন আসবে। সেই ভিড় আর হট্টগোলের মধ্যে রান্নাবান্নার অসুবিধে। তাই পাশের বাড়িতে বামুন ঠাকুর দিয়ে রাধানো হয়েছে। নতুন ভারত-এর বিল্ডিংটার ভেতর দিয়ে যেমন ছাদে ওঠার সিঁড়ি আছে, তেমনি বাইরে থেকে পেছন দিকে একটা ঘোরানো লোহার সিঁড়িও রয়েছে। ভোজ্য বস্তুগুলো সেই পথেই ওপরে উঠে এসেছে।
জগদীশ গুহঠাকুরতা খুবই রাশভারী। ব্যক্তিত্বসম্পন্ন। কিন্তু এখন তাকে যেন চেনাই যায় না। তিনি আজ জয়েন্ট ফ্যামিলির সহৃদয় গৃহকর্তার ভূমিকায়। প্রতিটি এমপ্লয়ীর কাছে গিয়ে তদারক করছেন। হাঁকডাক করে পরিবেশনকারীদের ডাকিয়ে এনে কারও পাতে দিতে বলছেন ইলিশের পেটি, কারও পাতে পাবদা। তাঁর স্ত্রী আর মেয়েও ঘুরে ঘুরে দেখাশোনা করছে।
মুখ নিচু করে খাচ্ছিল বিনয়। ভাবছিল, এই গুহঠাকুরতায় পরিবারটি তো চমৎকার। তারা মালিক। কর্মচারীদের ভোজ দিয়েছেন। তারা খেয়ে কৃতার্থ হয়ে যাবে। এমনটাই তো নিয়ম। কিন্তু গুহঠাকুরতারা সপরিবারে প্রতিটি এমপ্লয়ীর কাছে গিয়ে তত্ত্বতালাশ নিচ্ছেন। এটা বিরল ঘটনা। বিনয়ের ভীষণ ভাল লাগছিল।
আপনি তো কিছুই খাচ্ছেন না
ভারী নরম কণ্ঠস্বর শুনে চমকে মুখ তোলে বিনয়। তার সামনে দাঁড়িয়ে আছে পারমিতা। এমন নয় যে আলাদা করে তার কাছে এসেছে। অন্য সবার মতো তারও খোঁজখবর নিচ্ছে সে।
বিনয় খুবই স্বল্পাহারী। এই সেদিন সে পাকিস্তান থেকে এসেছে। এখনও সুদুর নগণ্য এক শহরের লাজুক, জড়সড় যুবকটি তার ভেতরে থেকেই গেছে। একটি সপ্রতিভ, সুন্দরী তরুণী তার খাওয়া লক্ষ করছিল, ভাবতেই ভীষণ সংকোচ বোধ করে বিনয়। বিব্রতভাবে বলে, না না, ঠিক খাচ্ছি।
উঁহু–পাশ দিয়ে একটা পরিবেশনকারী যাচ্ছিল। তাকে থামিয়ে একরকম জোর করেই বিনয়ের পাতে দুটো কাঁচাগোল্লা দেওয়ালো পারমিতা।
ঘটনাটি এমন কিছুই নয়। খুবই তুচ্ছ। তবু বিনয়ের বুকের ভেতর হালকা শিহরনের মতো কী যেন খেলে যায়।
.
খাওয়াদাওয়া চুকিয়ে ফের নিউজ ডিপার্টমেন্টে। বিধানবাবু চলে যাবার পর সারা অফিস জুড়ে ছিল ঢিলেঢালা ভাব। সর্বত্র আড্ডার মেজাজ। কিন্তু কাল প্রথম কাগজ বাজারে বেরুবে। এখন চারদিকের চেহারা পালটে গেছে। কোথাও এতটুকু শৈথিল্য নেই। টান টান ব্যস্ততায় নিউজ ডিপার্টমেন্টে কাজ শুরু হয়ে গেছে।
বিনয় তার টেবলে বসে ছিল। তাকে যে অ্যাসাইনমেন্ট দেওয়া হয়েছে তাতে চরকির মতো বাইরে বাইরে ঘুরতে হয়। কিন্তু শীতের এই পড়ন্ত বেলায় কোনও জবরদখল কলোনি বা ত্রাণশিবিরে যাবার প্রশ্নই নেই। কখন সেখানে পৌঁছবে আর কখনই বা বাড়ি ফিরবে? তাছাড়া, সাত-আটটা কলোনি আর রিলিফ ক্যাম্পের ওপর লেখা তৈরি করে প্রসাদের কাছে জমা দেওয়া আছে। পাকিস্তান থেকে আসার সময় যে-সব হাড় হিম-করা পরিস্থিতিতে পড়তে হয়েছিল কিংবা বিস্ময়কর যে মানুষগুলোর সঙ্গে দেখা হয়েছে, সেই সব বিবরণও কিছু কিছু লিখে দিয়েছে। শুধু তাই না, বম্বে এবং দিল্লির পুরানো কাগজ ঘাঁটাঘাঁটি করেও বেশ কটা লেখা লিখেছে।
বিনয় একবার ভাবল, লাইব্রেরিতে গিয়ে কলকাতার বাইরের কাগজগুলোর ফাইল নিয়ে বসে। কিন্তু কেমন যেন আলস্য লাগল। কিছুক্ষণ চুপচাপ বসে থাকার পর বেহালার একটা জবরদখল কলোনির নাম মনে পড়ে গেল মহাত্মা গান্ধী কলোনি। কদিন আগে সেখানে গিয়েছিল সে। বাসিন্দাদের সঙ্গে কথা বলে প্রচুর নোটও নিয়ে এসেছে। সেটা বরং লিখে ফেলা যায়।
টেবলের ড্রয়ার থেকে নিউজ প্রিন্টের প্যাড বার করে কলমের ক্যাপ খুলে ফেলল বিনয়।
তাড়াহুড়ো করে নয়, ধীরেসুস্থে সে যখন লেখাটা শেষ করল শীতের দিন ফুরিয়ে এসেছে। বাইরের রাস্তাটাস্তা এর মধ্যেই ঝাপসা হয়ে গেছে। কখন কুয়াশা পড়তে শুরু করেছিল, টের পাওয়া যায়নি।
নিউজ ডিপার্টমেন্টের সুবিশাল হল-ঘরটায় কিন্তু অজস্র আলো। চারদিকের জানালা-টানালা বন্ধ থাকায় কুয়াশা ঢুকতে পারেনি। তাই আলোর তেজটা এখানে অনেক বেশি।
বিনয় তার লেখাটা নিয়ে প্রসাদ লাহিড়ির টেবলে চলে এল। হাত বাড়িয়ে সেটা নিতে নিতে প্রসাদ জিজ্ঞেস করলেন, আজ কী নিয়ে লিখলে? কলোনি, না রিলিফ ক্যাম্প?
বিনয় বলল, বেহালার একটা জবরদখল কলোনি-
ঠিক আছে–লেখাটা টেবলের ড্রয়ারে রাখতে রাখতে প্রসাদ বলেন, সেই সকালে এসেছ। প্রচুর ধকল গেছে। লেখাও জমা দিলে। এখন বাড়ি যাও–  এই হৃদয়বান মানুষটি প্রথম দিন থেকে অসীম মমতায় কাছে টেনে নিয়েছেন। নতুন চাকরি, কঠিন একটা অ্যাসাইনমেন্টও তাকে দেওয়া হয়েছে। যাতে শারীরিক ধকলে খুব কষ্ট না হয়, সেজন্য কাজ শেষ হলেই ছুটি দিয়ে দেন। বিনয় বলল, আপনারাও তো সেই সকালে এসেছেন। ফিরবেন মাঝরাত্তির পার করে আসলে কাল নতুন ভারত বাজারে বেরুবে। উত্তেজনায় সমস্ত অফিস ফুটছে। আরও কিছুক্ষণ বিনয়ের থাকার ইচ্ছা ছিল।
প্রসাদ বললেন, আরে বাবা, আমরা পুরোনো রিপোর্টাররা হলাম রাতজাগা প্রাণী। সন্ধেবেলায় মেসে ফিরলে বদহজম হবে। কিছুদিন যাক, হ্যাবিটটা পাকা হোক, তখন তুমিও আমাদের মতো হয়ে যাবে। এখন যাও
আর কিছু বলতে সাহস হল না। হঠাৎ সেই কথাটা মনে পড়ে গেল বিনয়ের। কদিন ধরেই বলব বলব করছিল। কিন্তু অধর ছুঁইমালীর কাছে ঝিনুকের খবর পেয়ে এমনই উতলা হয়ে চারদিকে ছোটাছুটি শুরু করে যে অন্য কিছুই খেয়াল ছিল না। সে বলল, প্রসাদদা, আমার একটা উপকার করতে হবে
প্রসাদ অবাক। জিজ্ঞেস করেন, কী উপকার?
আপনাদের মেসে আমার একটা সিটের ব্যবস্থা করে দিতে হবে। আলাদা রুম হলে ভাল হয়। ছোট হলেও চলবে।
কিছুক্ষণ থ হয়ে থাকেন প্রসাদ। তারপর বলেন, তুমি তো তোমার দিদির কাছে থাকো!
হ্যাঁ।
কিছু মনে কোরো না। সেখানে কি কোনওরকম অসুবিধে হচ্ছে?
না না জোরে জোরে মাথা ঝাঁকায় বিনয়, একেবারেই না। দিদি, জামাইবাবু, জামাইবাবুর ঠাকুরদা, জেঠাইমা-সবাই আমাকে খুব পছন্দ করেন, ভীষণ ভালবাসেন। কী যত্ন যে করেন, ভাবা যায় না।
তা হলে?
দিদির শ্বশুরবাড়ি তো। সেখানে
ইঙ্গিতটা ধরে ফেলেন প্রসাদ, বুঝেছি। প্রশ্নটা আত্মসম্মানের–তাই না?
বিনয় বলে, বুঝতেই পারছেন, চিরকাল ওখানে থাকা ঠিক নয়।
একটু নীরবতা।
এবার প্রসাদ বলেন, ঠিক আছে, আমাদের মেসে অ্যারেঞ্জমেন্ট হয়ে যাবে। কবে আসতে চাও, দুদিন আগে আমাকে জানিয়ে দিও।
বিনয় চলে যাবার জন্য পা বাড়িয়েছে, প্রসাদ হঠাৎ বলে ওঠেন, অফিসে তোমার দিদির বাড়ির অ্যাড্রেস দেওয়া আছে?
চাকরির দরখাস্তে জাফর শা রোডের ঠিকানা লিখে দিয়েছিল আনন্দ। বিনয় বলল, আছে।
কাল থেকে রোজ সকালে অফিসের সাইকেল পিওন নতুন ভারত-এর কপি তোমাকে দেবে। কাল সকালে কাগজটা পেলেই খুলে দেখো, তোমার জন্যে একটা সারপ্রাইজ আছে।
বিস্ময়ের সুরে বিনয় জিজ্ঞেস করে, কী সারপ্রাইজ?
প্রসাদের মুখে রহস্যময় মৃদু হাসি ফুটে উঠেই মিলিয়ে যায়, সেটা কালকেই দেখতে পাবে।
.
৫২.
কাল রাতে ভাল ঘুম হয়নি। মস্তিষ্কে চিন্তা অনবরত হুল ফোঁটালে কিংবা স্নায়ুতে উত্তেজনা থাকলে ঘুমোনো যায় না। খানিকটা সময় কেটেছে আধো তন্দ্রায়, বেশির ভাগটাই জেগে জেগে। এই শীতের রাতেও বার বার উঠে জল খেয়েছে বিনয়! কতবার যে বাথরুমে গেছে!
শান্তিনিবাস মেসে চলে যাবার সিদ্ধান্তটা অনেক আগেই নিয়েছিল সে। তার ব্যবস্থাও কাল হয়ে গেছে। প্রসাদ কথা দিয়েছেন, একটা আলাদা রুম তাকে জোগাড় করে দেবেন। সে যে সুধাদের কাছে থাকবে না সেটা এখনও ওদের জানানো হয়নি। খান মঞ্জিল-এ পুরোদমে কাজ চলছে। সারাই টারাই প্রায় শেষ। রংটং বাকি। সেটা হয়ে গেলে শুভদিন দেখে গৃহপ্রবেশ করা হবে। ওই বাড়ির দক্ষিণ-পূর্ব ভোলা একটা বড় ঘর তার জন্য ঠিক করে রেখেছে সুধারা। ওরা সেটা মনের মতো করে সাজিয়ে গুছিয়ে দেবে।
মেসের ব্যাপারটা আর ফেলে রাখা ঠিক হবে না। দুএক দিনের ভেতর এই নিয়ে সুধাদের সঙ্গে কথা বলবে বিনয়। সে জানে হিরণরা ভীষণ কষ্ট পাবে, কিছুতেই তাকে ছাড়তে চাইবে না। সুধা তো কেঁদেকেটে বিশ্বব্রহ্মাণ্ড ভাসিয়ে দেবে। তবু না জানালেই নয়। কাল রাতে বিছানায় শুয়ে শুয়ে যতবার কথাগুলো ভেবেছে, নিজেরই ভীষণ খারাপ লেগেছে। নিদারুণ অস্বস্তি তাকে তোলপাড় করে দিচ্ছিল।
এ তো গেল একটা দিক। আর-এক দিকে রয়েছে সেই সারপ্রাইজের ব্যাপারটা। কাল সকালে প্রথম দিনের নতুন ভারত-এ তার জন্য কী ধরনের চমক অপেক্ষা করে আছে? প্রসাদ লাহিড়ির কথার তলকূল খুঁজে পাচ্ছিল না সে।
.
শীতের সকাল হয় ধীর চালে। অন্ধকার আর কুয়াশা কেটে দিনের আলো ফুটতে ফুটতে বেশ সময় লাগে।
ভোর হতে না হতেই আষ্টেপৃষ্ঠে চাদর জড়িয়ে, মাথা ঢেকে পশ্চিম দিকের ঝুল-বারান্দায় গিয়ে দাঁড়াল বিনয়। এখনও বাড়ির কেউ ওঠেনি।
অন্ধকার অবশ্য নেই। কুয়াশা আছে, তবে তেমন ঘন নয়। দূরে বড় রাস্তায় অল্প কিছু লোকজন আর গাড়িটাড়ি দেখা যাচ্ছে। দু-চারটে চায়ের আর খাবারের দোকান এর মধ্যেই খুলে গেছে। বাকি দোকানপাট খুলবে বেলা বাড়লে, শীতঋতুর রোদ উঠার পর যখন তপ্ত হতে শুরু করবে সেই সময়।
সুধারা দুখানা কাগজ রাখে। একটা ইংরেজি, একটা বাংলা। দ্য স্টেটসম্যান এবং যুগান্তর। ওদের কাগজওলা কারওকে না জানিয়ে বারোমাস কাগজ দুটো এই ঝুল-বারান্দায় ছুঁড়ে দিয়ে চলে যায়।
কোনও দিনই এত ভোরে বিনয় বা বাড়ির অন্য কেউ এখানে এসে দাঁড়ায় না। বিশেষ করে এই শীতকালে। এই সময়টা তারা থাকে লেপের ভেতর, দুই হাঁটু বুকে গুঁজে গুটিসুটি মেরে।
আজ যুগান্তর বা স্টেটসম্যান-এর জন্য আসেনি বিনয়। কখন নতুন ভারত আসবে সেই আশায় অপেক্ষা করে আছে সে। রুদ্ধশ্বাসে।
বেশিক্ষণ দাঁড়াতে হল না। পাতলা কুয়াশা ভেদ করে সুধাদের কাগজওলা সাইকেলে চেপে চলে এল। বাহনটি পুরোপুরি থামাল না, গতি কমিয়ে ওপর দিকে তাকালো। বিনয়কে দেখে একটু অবাক হল, এ-সময় কেউ দাঁড়িয়ে থাকতে পারে, হয়তো ভাবতে পারেনি। কোনও প্রশ্ন না করে সিটে বসেই অভ্যস্ত হতে পাটের সুতোয় বাঁধা দুটো কাগজ পটাপট ঝুল-বারান্দায় ছুঁড়ে দিয়ে সাইকেলের স্পিড বাড়িয়ে ডান পাশের বাড়িঘরের আড়ালে অদৃশ্য হল।
কাগজ দুটো পড়েই আছে। বাঁধন খুলে দেখার মতো গরজ এই মুহূর্তে নেই বিনয়ের। পরে দেখে নিলেই চলবে, ভাবখানা এইরকম। সে দূরের রাস্তায় চোখ রেখে তাকিয়েই থাকে।
মিনিট পনেরো কুড়ি বাদে আর-একটি কাগজওলা এসে হাজির। তার সাইকেলের সামনের হ্যাঁণ্ডেলে লাগানো সাদা রং-করা টিনের ফলকে লাল হরফে লেখা : নতুন ভারত।
কাল রাত থেকেই উত্তেজনার মধ্যে ছিল বিনয়। সেটা এখন শতগুণ হয়ে সমস্ত স্নায়ুমণ্ডলীতে চারিয়ে গেছে।
সাইকেল পিওনটা অবাঙালি। খুব সম্ভব বিহারি কিংবা ইউ পির লোক। মাঝবয়সী। এধারে ওধারে তাকাচ্ছিল। বিনয়ের তর সইছিল না। সে ঝুল-বারান্দার রেলিংয়ের ওপর দিয়ে ঝুঁকে কাঁপা গলায় জিজ্ঞেস করল, আপনি কি বিনয় কুমার বসুকে খুঁজছেন?
পিওনটা ওপর দিকে তাকিয়ে বলল, হাঁ, বাবুজি
আমিই বিনয় বসু।
নমস্তে-পিওনের মুখে মুশকিল আসান হাসি। খুব সম্ভব তাকে বেশি খোঁজাখুঁজি করতে হয়নি। যার জন্য আসা তাকে তাড়াতাড়িই পেয়ে গেছে। হিন্দি-বাংলা মিশিয়ে সে বলল, আপকা পেপার লিয়ে এসেছি। এই লিন বলে সুতো-বাঁধা কাগজ ছুঁড়ে দিল।
কলকাতার কাগজওলাদের টিপ অব্যর্থ। বিনয় আগেও লক্ষ করেছে, সাইকেল চালাতে চালাতেই একান্ত অবলীলায় তারা দোতলা, তেতলা, এমনকি চারতলা পাঁচতলাতেও কাগজ ছুঁড়তে ছুঁড়তে চলে যায়। কারও নিশানাই ফসকায় না। অবশ্য এসব নিয়ে এই মুহূর্তে কিছুই ভাবছিল না সে। নিচু হয়ে ঝুল-বারান্দার মেঝে থেকে নতুন ভারত-এর কপিটা তুলে নিল।
রাস্তা থেকে সাইকেল পিওনের গলা ভেসে আসে, অব চলতা হ্যায় বাবুজি। ফির কাল আসবে। নমস্তে সে চলে যায়।
পিওনটার কথা বুঝি বা শুনতেই পেল না বিনয়। সুতোর গিট খুলে কাগজটা বার করে ফেলে সে। নামকরা একজন আর্টিস্টকে দিয়ে কাগজের নামটা লিখিয়ে নিয়েছিলেন জগদীশ গুহঠাকুরতা। চোখে লেগে থাকার মতো ক্যালিগ্রাফি। সেটাই প্রথম পাতার মাথায় দেখা যাচ্ছে। আর সব ছাপাও চমৎকার। প্রথমত সাদা নিউজপ্রিন্ট, তাছাড়া নতুন লাইনো টাইপ, মেক-আপে যত্নের ছাপ। সব মিলিয়ে ঝকঝক করছে।
বিনয়ের চোখ পাতাটার ওপর ছোটাছুটি করছিল। ওপরের দিকে প্রথমেই কালকের উদ্বোধনী অনুষ্ঠানের চার কলম জোড়া প্রতিবেদন। সেখানে বিধানচন্দ্র রায়ের বড় ছবি। তিনি ভাষণ দিচ্ছেন। এ-ছাড়া দেশি-বিদেশি নানা খবরের ছড়াছড়ি। কাশ্মিরে পাকিস্তানি হানাদার বাহিনীর হামলা অব্যাহত। কয়েকটি দেশীয় রাজ্যের ভারতভূক্তিতে চাপা অসন্তোষ। রুশ-মার্কিন ঠাণ্ডা লড়াই, ইত্যাদি।
কিন্তু এইসব খবর তো আজকের অন্য কাগজগুলোতেও থাকবে। তাহলে প্রসাদের সারপ্রাইজটা কোথায়? অবশ্য নতুন ভারত আট পাতার কাগজ। চমকটা অন্য পৃষ্ঠাতেও থাকতে পারে।
বিনয় পাতা ওলটাতে যাবে, আচমকা নিচের দিকে নজর আটকে গেল। তিন কলম জুড়ে ইঞ্চি খানেক চওড়া রিভার্সে একটা লেখা সেখানে ছাপা হয়েছে। প্রথমে কালোর ওপর সাদা হরফে শিরোনাম : শরণার্থীদের ত্রাণশিবিরে এবং জবরদখল কলোনিতে। শিরোনামের তলায় চোদ্দ পয়েন্ট টাইপে লেখকের নাম : বিনয় কুমার বসু। তার নিচে ইটালিক হরফে কয়েক লাইনের ছোট্ট সম্পাদকীয় ভূমিকা।
[দেশভাগের পর পূর্ব পাকিস্তান হইতে প্রতিদিন শত শত শরণার্থী পশ্চিমবঙ্গে চলিয়া আসিতেছে। কবে ওই জনপ্রবাহ বন্ধ হইবে, কে জানে। ইতিমধ্যে উদ্বাস্তুদের সংখ্যা আনুমানিক বিশ লক্ষ ছাড়াইয়া গিয়াছে। সরকারি ত্রাণশিবিরে ইহাদের নগণ্য একটি অংশকে আশ্রয় দেওয়া সম্ভব হইয়াছে। বেশির ভাগই পড়িয়া আছে শিয়ালদা এবং অন্যান্য স্টেশনের প্লাটফর্মে কিংবা মহানগরীর ফুটপাথে, মুক্ত আকাশের নিচে। বাকি একটা অংশ সরকারি ত্রাণ ব্যবস্থার ওপর ভরসা না রাখিয়া নিতান্ত মরিয়া হইয়াই ফাঁকা পতিত বা জলা জায়গা কিংবা ঝোপজঙ্গল দখল করিয়া কলোনি বসাইয়া বাঁচিবার চেষ্টা করিতেছে। আমাদের প্রতিবেদক কলোনি এবং ত্রাণশিবিরগুলিতে ঘুরিয়া ঘুরিয়া ছিন্নমূল মানুষদের অবর্ণনীয় দুর্দশার তথ্য সংগ্রহ করিতেছেন। উপরের শিরোনামে প্রতিদিন একটি করিয়া শিবির বা কলোনির প্রতিবেদন প্রকাশ করা হইবে। আজকের বিষয় : গড়িয়ার নিকটস্থ সোনার বাংলা উদ্বাস্তু পল্লি। সম্পাদক : নতুন ভারত।]
বিনয় লক্ষ করল, ভূমিকার পর থেকেই তার লেখাটা শুরু হয়েছে। একটানা, ঠাসা লেখা। চোখের পক্ষে আরামদায়ক নয়। তাই সেটার মাঝখানে আটিস্টকে দিয়ে উদ্বাস্তুদের ধ্বস্ত, ভাঙাচোরা চেহারার স্কেচ আঁকিয়ে বসিয়ে দেওয়া হয়েছে।
প্রথম পাতায় পুরো লেখাটা ধরানো যায়নি। শেষাংশ নিয়ে যাওয়া হয়েছে ছয়ের পাতায়। ঝড়ের গতিতে পাতা উলটে উলটে সেখানে পৌঁছে গেল বিনয়। আরও একটা সারপ্রাইজ তার জন্য অপেক্ষা করছিল। আগের লেখার শেষটুকু তো আছেই, তার অন্য একটা ফিচারও এখানে ছাপা হয়েছে। রিভার্সে শিরোনাম : দেশ ভাগ : নানা ঘটনা, নানা মানুষ। তবে এই লেখাটায় তার একটা ছদ্মনাম দেওয়া হয়েছে-দর্শক। এটার সঙ্গেও সংক্ষিপ্ত ভূমিকা রয়েছে। সেই ছেচল্লিশের দাঙ্গার সময় থেকে যে গণহত্যা, ধর্ষণ, আগুন লাগিয়ে গাঁয়ের পর গাঁ, শহরে মহল্লার পর মহল্লা ছারখার করা শুরু হয়েছিল, তার জের চলছেই। মাসের পর মাস কেটে যায়। হননক্রিয়া থামে না। ধর্ষণ থামে না। আগুন লাগানো বন্ধ হয় না। বিষবাষ্পে ভরে গেছে দশ দিগন্ত। এরই মধ্যে জীবনের ঝুঁকি নিয়ে কোনও কোনও মানুষ প্রতিবেশীদের পাশে দাঁড়িয়েছে। দেশভাগ : নানা ঘটনা, নানা মানুষ-এ এইসব বিস্ময়কর মানুষ বা ঘটনার বর্ণনা থাকবে। সমস্ত উপমহাদেশ জুড়ে যে ঘোর অন্ধকার নেমে এসেছে, এগুলো তার মধ্যে টুকরো টুকরো আলোর বিন্দু। সম্পাদক জানিয়ে দিয়েছেন, এই ফিচারটা সপ্তাহে দুদিন বেরুবে। রবিবার আর বৃহস্পতিবার।
বিনয়ের আজকের লেখাটার বিষয়: মামুদপুর গ্রামের আফজল হোসেন। লোকটা নিজের প্রাণ তুচ্ছ করে এক কুয়াশাবিলীন রাত্তিরে রাজাকার আর মুসলিম লিগের ঘাতকবাহিনীর হাত থেকে তাকে আর ঝিনুককে আগলে আগলে নদী পার করে তারপাশা স্টিমারঘাটায় পৌঁছে দিয়েছিল।
চকিতে স্মৃতির গোপন কুঠুরি থেকে বেরিয়ে চোখের সামনে এসে দাঁড়ায় আফজল হোসেন। মধ্যবয়সী মানুষটি ধীর, স্থির, বিচক্ষণ। চরম বিপদের মুখেও বিচলিত হয় না। একদিন সকাল থেকে পরের দিন সকাল অবধি, মাত্র চব্বিশটা ঘন্টা তারা একসঙ্গে কাটিয়েছে। এইটুকু সময়ের প্রতিটি মুহূর্তে বিনয় অনুভব করেছে, মানুষটার বুকের ভেতরটা অপার মায়ায়, অফুরান করুণায় পরিপূর্ণ। সে নতুন করে তাদের জীবনদান করেছে। তাকে পাশে পাওয়া না গেলে কোনওভাবেই ইণ্ডিয়ায় আসা সম্ভব হতো না। হননকারীর দল তাদের শেষ করে দিত।
আফজল হোসেন বার বার বলে দিয়েছিল, কলকাতায় এসেই যেন বিনয় তাকে চিঠি লিখে পৌঁছনোর-সংবাদটা জানিয়ে দেয়। কিন্তু সে এমনই অকৃতজ্ঞ আর অমানুষ যে চিঠি লেখা হয়নি। নিজেকে হাজার বার ধিক্কার দেয় সে, নিজের গালে ঠাস ঠাস চড় কষাতে ইচ্ছা করে। মনে মনে বিনয় ভেবে নিল, নিত্য দাস তো প্রায়ই সুধাদের বাড়িতে আসে। সে চিঠিটা লিখে রাখবে। নিত্য এলেই তার হাতে সেটা দিয়ে অনুরোধ করবে যত তাড়াতাড়ি সম্ভব যেন আফজলের কাছে পৌঁছে দেয়। ঠিকানাটাও পরিষ্কার মনে আছে। গ্রাম : মামুদপুর, বিক্রমপুর, জিলা ঢাকা, পূর্ব পাকিস্তান।
আফজল হোসেন যেমন চকিতে দেখা দিয়েছিল, চোখের সামনে থেকে তেমনি লহমায় মিলিয়ে গেল।
একবার, দুবার, তিনবার-বার বার নিজের লেখা দুটো পড়ল বিনয়। ছাপার অক্ষরে একি তারই লেখা? বিনয় কুমার বসু আর দর্শক, এই নাম দুটো কি তারই? না কি অন্য কেউ? সব যেন অবিশ্বাস্য, অলীক স্বপ্নের মতো।
প্রসাদ তাকে দিয়ে বেশ কটা প্রতিবেদন লিখিয়ে নিয়েছিলেন। কবে সেগুলো ছাপা হবে তার বিন্দুমাত্র আভাস দেননি।
বিনয় কল্পনাও করেনি, নতুন ভারত-এর প্রথম দিনের এডিশনে তার দুদুটো লেখা বেরিয়ে যাবে। সারপ্রাইজ, সত্যিই সারপ্রাইজ।
এমন একটা পরমাশ্চর্য দিন কি তার জীবনে কখনও এসেছিল? কলকাতায় আসার পর তো নয়ই। রাজদিয়ায় এলেও আসতে পারে। মনে পড়ল না।
হঠাৎ বিনয়ের মনে হল, তার দুই কাঁধে কেউ যেন দুটো ডানা জুড়ে দিয়েছে আর পৃথিবী থেকে, অনেক উঁচুতে কোনও অলৌকিক বায়ুস্তরে সে ভেসে বেড়াচ্ছে।
একসময় খেয়াল হল, কুয়াশা পুরোপুরি কেটে গেছে। শীতের ঠাণ্ডা, নিস্তেজ রোদ ঝরে পড়ছে মহানগরীর ওপর। কিচেনের দিক থেকে ঠুং ঠাং আওয়াজ আসছে। হিরণ, সুধা আর দ্বারিক দত্তর গলা শোনা যাচ্ছে। নতুন ভারত এবং নিজের দুটো লেখা নিয়ে বিনয় এমনই মগ্ন ছিল, কখন সবার ঘুম ভেঙেছে, টের পায়নি। গলার স্বর অনেক উঁচুতে তুলে প্রায় চিৎকার করতে করতে ভেতর দিকে ছুটল সে, ছোটদি, হিরণদা, দ্বারিক দাদু।
রোজই সকালে বাইরের ঘরে প্রভাতী চায়ের আসর বসে। সোজা সেখানে চলে এল বিনয়।
সুধা জিজ্ঞেস করল, কি রে, চেঁচাচ্ছিস কেন?
বিনয় বলে, এই দ্যাখ, আমাদের কাগজ বেরিয়ে গেছে। অফিসের পিওন কিছুক্ষণ আগে দিয়ে গেল।
নতুন ভারত যে আজই বাজারে ছাড়া হবে, এ-বাড়ির সবাই তা জানে। সুধারা অনন্ত আগ্রহে ঝাঁপিয়ে পড়ন, দেখি, দেখি
সুধা কাগজটা ছোঁওয়ার আগেই ছোঁ মেরে সেটা টেনে নিল হিরণ। সুধা আর দ্বারিক দত্ত তার দুপাশ থেকে ঝুঁকে দেখতে লাগলেন। তিনজনই টুকরো টুকরো মন্তব্য করতে থাকে।
ছাপা টাপা ভারী সুন্দর
বেশ দেখনদার কাগজ হয়েছে।
বেশির ভাগ পত্রিকায় বিড়া ধাবড়া সব ছবি বেরোয়। কে জওহরলাল, কে সুচেতা কৃপালনী, কে শ্যামাপ্রসাদ আর কে শেখ আবদুল্লা, বুঝবার জো নেই। সব কালিতে ল্যাবড়ানো। নতুন ভারত-এ সবাইকে আলাদা আলাদা চেনা যাচ্ছে।
কাগজের চেহারা দেখে সকলেরই পছন্দ হয়েছে। বিনয় একধারে দাঁড়িয়ে ছিল। লাজুক মুখে বলল, আজ আমার দুটো লেখা বেরিয়েছে–
সুধা প্রায় লাফিয়ে ওঠে, কোথায় রে, কোথায়?
হিরণ প্রচণ্ড উৎসাহে বলে, আগে বলবে তো
বিনয় লেখা দুটো দেখিয়ে দেয়। কে প্রথমে পড়বে, তাই নিয়ে সুধা আর হিরণের মধ্যে কাড়াকাড়ি শুরু হয়ে যায়। দ্বারিক দত্তর চিরকালই নাত-বউয়ের প্রতি পক্ষপাত। বললেন, সুধা জোরে জোরে পড়ুক। আমরা শুনি।
পড়া শেষ হলে শতমুখে প্রশংসা করলেন দ্বারিক দত্ত, এমন লেখাই এখন চাই। ইস্ট বেঙ্গলের রিফিউজিরা কী দুর্দশার মধ্যে দিন কাটাচ্ছে, দেশের লোকের চোখে আঙুল দিয়ে দেখানো দরকার। বিনু, এইরকম লিখতে পারলে তুই খুব নাম করবি।
হিরণও দ্বারিক দত্তর সঙ্গে একমত। সুধা রীতিমতো উচ্ছ্বসিত।
খুব ভাল লাগছিল বিনয়ের। অন্যের মুখে সুখ্যাতি শুনলে কে না খুশি হয়। কিন্তু হঠাৎ তার মনে পড়ে গেল, আজ সকালে সোদপুরে একটা নতুন জবরদখল কলোনিতে যাবার কথা। সে ভীষণ ব্যস্ত হয়ে পড়ে। এখনও তার মুখ ধোওয়া হয়নি, চান করা হয়নি। সুধাকে বলে, ছোটদি, আমি বাথরুমে যাচ্ছি। আটটায় বেরুব।
আজকাল সকাল হলেই চানটান সেরে বেরিয়ে পড়ে বিনয়। কলকাতার আশেপাশের কোও উদ্বাস্তু কলোনি বা ত্রাণশিবিরে চলে যায়। এক-এক দিন এক-এক জায়গায়। দুপুরে বাড়ি আসে না। ফিরতে ফিরতে রাত সাড়ে নটা দশটা। এত খাটুনি। দুপুরে হোটেলে কী ছাতমাথা খায়, সে-ই জানে। তাই ভোর ভোর উঠে উমাকে দিয়ে, কখনও বা নিজের হাতে ভাইয়ের জন্য প্রচুর জলখাবার তৈরি করে সুধা। ঠিকমতো না খেলে খাটবে কী করে? দুদিনেই স্বাস্থ্য ভেঙে পড়বে।
সুধা বলল, উমা লুচি ভাজছে। তুই চান করে নে।
বিনয় আর দাঁড়াল না। চানঘরের দিকে চলে গেল। চান সেরে নিজের শোবার ঘরে গিয়ে কাঠের আলমারি থেকে ইস্তিরি-করা জামাকাপড় বার করতে করতে একটা লম্বা ব্রাউন রঙের খামের ওপর নজর পড়ল তার।
ভবানীপুরের বাড়ি বিক্রি করে অবনীমোহনের ঋণশোধ হয়েও যা বেঁচেছিল তার একটা অংশ পেয়েছিল বিনয়। সে ঠিকই করে রেখেছে টাকাটা রামরতনের স্ত্রীকে ও তার মেয়েদের দিয়ে আসবে। একবারে নয়, ভাগে ভাগে। সেই মতো দিনকয়েক আগে হিরণকে দিয়ে ব্যাঙ্ক থেকে তিন হাজার তুলিয়ে নিয়েছিল। ব্রাউন খামে সেই টাকাটা আছে।
টাকাটা তোলার সঙ্গে সঙ্গে দিয়ে আসা উচিত ছিল। কিন্তু উদ্বাস্তুদের ত্রাণশিবির আর জবরদখল কলোনিতে ছোটাছুটি, ঝিনুকের খোঁজ, নতুন ভারত প্রকাশের উদ্বোধনী অনুষ্ঠান, বিধানচন্দ্র রায়-সব মিলিয়ে এমন তুমুল ব্যস্ততার মধ্যে সকাল থেকে মাঝরাত অবধি কেটে গেছে যে এতটুকু সময় বার করা যায়নি। অথচ চারটি রমণী তার ওপর ভরসা করে আছে। টাকাটা না দিয়ে আসায় মারাত্মক অন্যায় হয়ে গেছে। প্রচণ্ড অপরাধবোধে নিজের কাছেই নিজে ছোট হয়ে যায় বিনয়। সে মনস্থির করে ফেলে, আজ আর সোদপুরের কলোনিতে যাবে না। সোজা শ্যামবাজারে গিয়ে রামরতনের স্ত্রীর হাতে টাকাটা দিয়ে আসবে।
বিনয়ের জীবনে আজকের দিনটা এক অলৌকিক উপহারের মতো। নতুন ভারত বাজারে বেরিয়েছে। সে তো জানাই ছিল। কিন্তু তার দুদুটো লেখা প্রথম দিনই ছাপা হয়েছে। এটা ভাবা যায়নি। কোনও আশ্চর্য জাদুকাঠির ছোঁয়ায় পৃথিবীর চেহারাটাই যেন বদলে গেছে।
ভালই হল, রামরতনের স্ত্রী এবং মেয়েদের সঙ্গে দেখা করার জন্য আজকের দিনটা বেছে নিয়েছে সে। টাকাটা হাতে পেলে ওদের চোখেমুখে কী ফুটে উঠবে? স্বস্তি, কৃতজ্ঞতা, না অন্য কিছু? যা-ই ফুটুক, চারটি রমণীকে দুঃসহ গ্লানি থেকে মুক্ত করতে পারলে ছাপার অক্ষরে নিজের লেখা দেখার চেয়ে আনন্দ কি এক তিলও কম হবে?
.
জলখাবার খেয়ে বেরিয়ে পড়েছিল বিনয়। বেলা আর-একটু বেড়েছে, বোদ আর-একটু তপ্ত হয়েছে। কিন্তু এখনও ট্রাম বাসে অফিস টাইমের ভিড় শুরু হয়নি। কটা আর বাজে? বড় জোর সাড়ে আটটা।
ট্রামে জানালার ধারে বসে রামরতনের স্ত্রী আর মেয়েদের কথা ভাবছিল বিনয়। টাকা দিলেই চলবে না, ওদের জন্য যত তাড়াতাড়ি সম্ভব ভদ্রপাড়ায় একটা বাসাও ঠিক করে দিতে হবে। অবশ্য মুকুন্দপুর কলোনিতে খানিকটা জমির ব্যবস্থা করে রেখেছে সে। যুগলদের ওখানে গেলে নিরাপদে থাকতে পারবে ওরা। এখন দেখা যাক, কোথায় থাকতে চায়-কলকাতাতেই, না মুকুন্দপুরে?
ধর্মতলায় ট্রাম পালটে ঘণ্টাখানেকের মধ্যে মদন বড়াল লেনে বিমল গাঙ্গুলিদের ভাড়াটে বাড়ির সামনে চলে এল বিনয়। এক হিসেবে ভালই হয়েছে। এই সময়টা বিমল নিশ্চয়ই বাড়িতে নেই, অফিসে চলে গেছে। তার স্ত্রী দীপ্তি ধনুর্ভাঙা পণ করেছে, যতদিন রামরতনের স্ত্রী এবং মেয়েরা এ-বাসায় থাকবে, সে বাপের বাড়ি থেকে ফিরবে না। বিমল বা দীপ্তি বাড়িতে থাকলে তাদের সামনে রামরতনের স্ত্রীকে টাকাটা দিতে অসুবিধা হতো। তারা খুশি হয়ে এটা মেনে নিত না।
সদর দরজাটা হাট করে খোলা। ভিতরের মস্ত চাতালে গঙ্গাজল আর খাবার জলের কলের সামনে গিন্নিবান্নি জাতীয় মেয়েমানুষের ভিড়।
বিমল বাড়িতে নেই আন্দাজ করেও তাকেই ডাকতে লাগল বিনয়, বিমলবাবু, বিমলবাবু
কিন্তু বিনয়ের অঙ্কে গোলমাল হয়ে গেল। ছায়া মায়া বা বাসন্তী নয়, বিমল নিজেই সদর দরজায় এসে দাঁড়াল। তার দিকে তাকিয়ে চমকে ওঠে বিনয়। শুকনো, শীর্ণ মুখ, চোখের কোলে কালি, গালে খাড়া খাড়া দাড়ি, উষ্কখুষ্ক চুল, চোখ দুটো রক্তের ডেলা। বোঝা যায়, সারারাত ঘুমোয়নি। রুদ্ধস্বরে বিনয় জিজ্ঞেস করে, কী হয়েছে?
ভাঙা গলায় বিমল বলল, সর্বনাশ হয়ে গেছে বিনয়বাবু।
এই কদিনে কী এমন অঘটন ঘটতে পারে, ভেবে পেল না বিনয়। বিমূঢ়ের মতো তাকিয়ে থাকে সে। বিমল রাস্তায় বেরিয়ে আসে। বলে, চলুন, কোথাও গিয়ে বসি। তারপর সব শুনবেন।
এর আগে মাত্র দুবার বিমলকে দেখেছে বিনয়। একবার শিয়ালদা স্টেশনে, যখন সীমান্তের ওপার থেকে রামরতন গাঙ্গুলির মৃতদেহ এবং তাঁর অসহায় পরিবারটিকে নিয়ে এসেছিল। পরের বার দেখা এই ভাড়া বাড়িতে। পরিচয় খুবই সামান্য। তবু অনাত্মীয়, প্রায়-অচেনা বিনয়কে পারিবারিক বন্ধুই ভাবে বিমল।
বিনয় জানে, অভাব অশান্তি চারদিক থেকে ঠেসে ধরেছে বিমলকে। তবু সেদিন সে মদন বড়াল লেনে আসায় খুশি হয়েছিল বিমল। কথায় বার্তায় যথেষ্ট বিনয়ী। অমায়িক ব্যবহার। কিন্তু সেই বিমল আজ তাকে বাড়িতে ঢুকতে দিল না। বিনয় যতটা অপমানিত বোধ করল, অবাক হল তার শতগুণ। বিমলকে সে যতটুকু দেখেছে বা বুঝেছে তাতে এই ধরনের আচরণ খুবই অস্বাভাবিক। বিমলের ভাঙাচোরা, বিধ্বস্ত চেহারা দেখে শুধু এটাই মনে হচ্ছে, তার ওপর দিয়ে তুমুল ঝড় বয়ে গেছে। নিজের অজান্তেই তীব্র উৎকণ্ঠায় বুকের ভেতরটা ভারী হয়ে উঠতে থাকে বিনয়ের।
মদন বড়াল লেনের ভিড়, কলরোল, রিকশা, ঠেলা, সাইকেল, সেকেলে দুচারটে মোটর, এ-সবের ভেতর দিয়ে ভেতর দিয়ে বিনয়কে নিয়ে একসময় বিমল ট্রাম রাস্তায় চলে এল। তারপর রাস্তা পেরিয়ে ওধারে গলিতে ঢুকে একটা মাঝারি পার্কে।
এই বেলা দশটায় পার্কটা মোটামুটি নির্জন। ভ্রমণকারীরা আসে সকালে আর বিকেলে। কটা অথর্ব বুড়ো, জীবন থেকে যারা প্রায় বাতিল, একধারে বসে রোদ থেকে শরীরে তাপ শুষে নিচ্ছে। এক পাল বেওয়ারিশ কুকুর কুণ্ডলী পাকিয়ে পড়ে আছে আর-এক কোণে। তিন চারটে কাক ওদের ঘিরে ডিঙি মেরে মেরে টহল দিয়ে চলেছে। বিমলরা একটা ফাঁকা বেঞ্চে গিয়ে বসল। এতটা পথ পাশাপাশি হেঁটে এসেছে, কিন্তু কেউ একটি কথাও বলেনি। বিনয় তার সঙ্গীকে লক্ষ করছিল। ভেতর থেকে সব ভেঙেচুরে, তছনছ করে কিছু একটা ঠিকরে বেরিয়ে আসতে চাইছে আর ঠোঁট শক্ত করে টিপে রেখে সেটা ঠেকাতে চাইছে বিমল। গলার কাছের শিরাগুলো দড়ির মতো পাকিয়ে উঠেছে। চোখ যেন ফেটে পড়বে।
হতবুদ্ধি বিনয় তাকিয়েই থাকে।
শেষ অবধি আর যুঝতে পারল না বিমল। আচমকা শব্দ করে কেঁদে ওঠে সে। শেল বিধলে যেমন হয়, তেমনি অসহ্য কষ্টে, তীব্র যন্ত্রণায় তার মুখ দুমড়ে মুচড়ে বেঁকেচুরে যেতে লাগল। রক্তবর্ণ চোখ থেকে জল ঝরে পড়ছে অঝোরে।
বিহ্বল ভাবটা খানিক কাটিয়ে নিয়ে বিমলের কাঁধে একটা হাত রাখে বিনয়। আর্দ্র, নরম গলায় বলে, কাঁদবেন না বিমলবাবু, কাঁদবেন না। শান্ত হোন
কান্না থামে না। জোরে জোরে মাথা ঝাঁকিয়ে অবুঝ বালকের মতো কেঁদেই চলে বিমল, কেঁদেই চলে। সে যে কী নিদারুণ আকুলতা। বিকৃত, জড়ানো গলায় বলতে থাকে, জেঠিমারা নেই।
ব্যাপারটা প্রথমে মাথায় ঢোকে না বিনয়ের। জটিল ধাঁধার মতো দুর্বোধ্য ঠেকে। ঝুঁকে জিজ্ঞেস করে, কী বলছেন?
কাল জেঠিমা বাসন্তীদিদি ছায়া মায়া, সবাই আমাদের বাসা থেকে চলে গেছে
অদ্ভুত একটা কাঁপুনি বিনয়ের মাথা থেকে পা পর্যন্ত আমূল ঝাঁকিয়ে দিয়ে যায়। হৃৎপিণ্ডের উত্থান পতন থমকে গেছে। ব্যাকুলভাবে সে জিজ্ঞেস করে, কোথায় গেছে?
জানি না, জানি না, জানি না বিমলের কান্না আরও উতরোল হয়ে ওঠে।
হঠাৎ চলে গেল কেন? কী হয়েছিল?
বিমল উত্তর দিল না। কাঁদছে ঠিকই, তবে এখন আর শব্দটা নেই। মুহ্যমানের মত সে বসে থাকে।
মনের এই অবস্থায়, যখন বিমল পুরোপুরি ভেঙে পড়েছে, তাড়া দেওয়া ঠিক হবে না। পার্কে যখন টেনে নিয়ে এসেছে একসময় না একসময় সে বলবেই। বিনয় অপেক্ষা করতে থাকে।
অনেকক্ষণ পর কোঁচার খুঁট দিয়ে চোখের জল মুছে ধরা ধরা গলায় বিমল বলল, আমাদের ফ্যামিলি সম্বন্ধে আপনি কি কিছু শুনেছেন?
বিমল ঠিক কী বলতে চাইছে, ধরতে না পেরে বিনয় জিজ্ঞেস করে, কী শুনব?
বলতে মাথা কাটা যাচ্ছে, কিন্তু আপনাকে আমাদের আত্মীয়ের মতো মনে করি। জেঠামশাইয়ের ডেড বডি যেভাবে নিয়ে এসেছিলেন, জীবনে ভুলব না। তাই
বিমলকে থামিয়ে দিয়ে বিনয় বলে, ও-সব থাক। আপনার জেঠিমাদের কথা বলুন
বিমল বলল, জেঠিমারা আমাদের কাছে থাকুন, আমার স্ত্রী দীপ্তি একেবারেই চায় না। এই নিয়ে রোজ অশান্তি আর ঝগড়া। জেঠিমা কি এ-কথা আপনাকে জানিয়েছেন?
বিনয় ভীষণ বিব্রত বোধ করে। সেদিন যখন সে মদন বড়াল লেনে আসে, বিমল বাসায় ছিল না। রেশন তুলতে বাজার করতে বেরিয়ে গিয়েছিল। স্ত্রী দীপ্তি ছেলেমেয়ে নিয়ে তার আগে থেকেই বাপের বাড়িতে। সেই সুযোগটা কাজে লাগিয়েছিলেন রামরতনের স্ত্রী। কী অশেষ লাঞ্ছনা আর গ্লানির মধ্যে তাদের দিন কাটছে, সব বিশদভাবে বলেছিলেন বিনয়কে।
অন্য সময় হলে স্বীকার করত না বিনয়। যদিও অস্বস্তি হচ্ছিল, তবু মুখ নিচু করে বলল, হ্যাঁ, জানিয়েছেন।
বিমর্ষ সুরে বিমল বলল, আপনি নিশ্চয়ই শুনেছেন, আমার স্ত্রী ঝগড়া করে ওর বাপের বাড়ি গিয়েছিল। শাসিয়েছিল, যতদিন জেঠিমারা এ-বাসায় থাকবে, সে ফিরবে না। কিন্তু হঠাৎ কাল এসে হাজির। আমি তখন অফিসে। ছুটির পর ফিরে অন্য ভাড়াটেদের মুখে শুনলাম, দীপ্তি, নোংরা ভাষায় এমন অপমান করেছিল যে জেঠিমা মেয়েদের নিয়ে তক্ষুনি বেরিয়ে গেছেন।
বিনয়ের দমবন্ধ হয়ে আসছিল। ঢাকা জেলার এক নগণ্য গ্রাম জামতলির বাইরে কখনও কোথাও যাননি রামরতনের স্ত্রী এবং তার মেয়েরা। গেলেও আশেপাশের কোনও গাঁয়ে, কিংবা চল্লিশ পঞ্চাশ মাইলের ভেতর কোনও কুটুমবাড়িতে। দেশভাগ না হলে সীমান্তের এপারে তাদের কোনও দিনই আসা হতো না। এই বিপুল, অচেনা মহানগরে এক অসহায় বৃদ্ধা তার পূর্ণ যুবতী দুই মেয়ে এবং আধবয়সী এক বিধবা মেয়েকে নিয়ে কোথায় যেতে পারেন? রুদ্ধশ্বাসে বিনয় জিজ্ঞেস করে, ওঁদের খোঁজ করেছিলেন?
বিমল জানায়, তাদের বাড়ির অন্য ভাড়াটেদের নিয়ে উত্তর কলকাতার বড় রাস্তা, অগুনতি অলিগলি, পার্ক–নানা জায়গায় সারারাত খুঁজে বেড়িয়েছে। অনন্ত হতাশায় মাথা ঝাঁকাতে আঁকাতে ফের ফুঁপিয়ে কেঁদে ওঠে, কোথাও পাওয়া গেল না। কী যে করব, ভেবে পাচ্ছি না।
কলকাতায় আপনাদের কোনও আত্মীয়স্বজন আছেন? তাঁদের কাছে যেতে পারেন কি?
না। মাথা নাড়ে বিমল। কান্নায় তার স্বর জড়িয়ে যেতে থাকে, আমার এক দূর সম্পর্কের পিসি থাকে জলপাইগুড়িতে।-এক কাকা, আমার বাবার মাসতুতো ভাই, থাকে আসানসোলে। জেঠিমাদের পক্ষে সেখানে যাওয়া অসম্ভব। এদিকের কিছুই তো চেনেন না।
চকিতে সেই দিনটার কথা মনে পড়ে গেল বিনয়ের। হেমন্তের এক কুয়াশাচ্ছন্ন রাতে প্রায় এইভাবেই ঝিনুক, চিরদুঃখী সেই মেয়েটা কোথায় যে হারিয়ে গিয়েছিল! আজ অবধি তার সন্ধান পাওয়া যায়নি। যারা স্বেচ্ছায় নিখোঁজ হয়, তাদের হদিস কি কখনও পাওয়া যায়?
বিমল জানায়, কাল সমস্ত রাত তারা উত্তর কলকাতায় খোঁজাখুঁজি করেছে, আজ ঘুরে ঘুরে দেখবে মধ্য কলকাতায়। তারপর অফিসে ছুটি নিয়ে শহরের অন্য সব এলাকায়।
বিমলের সারা মুখ চোখের জলে মাখামাখি। সে ব্যগ্রভাবে জিজ্ঞেস করে, জেঠিমাদের ঠিক পেয়ে যাব, কী বলেন? প্রশ্নটা এমনভাবে করল যাতে মনে হয়, খুঁজে পাওয়ার ব্যাপারে সে নিজেই যথেষ্ট সন্দিহান। বিনয় তাকে ভরসা দিক, এটাই হয়তো চাইছে।
বিনয় বলল, এত বড় সিটি। লক্ষ লক্ষ মানুষ। কদিন ছুটি নিয়ে আপনি খুঁজবেন?
নিমেষে হতাশার শেষ প্রান্তে পৌঁছে যায় বিমল, তাহলে কী করতে বলেন?
থানায় খবর দিন। পারলে পুলিশই পারবে। বলেই বিনয়ের খেয়াল হয়, ঝিনুক যেদিন নিখোঁজ। হয় সেই দিনই অবনীমোহন তাকে থানায় নিয়ে গিয়েছিলেন। ওসি দিবাকর পালিত মানুষটি যথেষ্ট সহৃদয়। তাঁদের চেষ্টায় লেশমাত্র ত্রুটি হয়নি। এখনও তাঁরা খুঁজে চলেছেন। কিন্তু পাওয়া কি গেছে ঝিনুককে?
থানার চিন্তাটা বিমলের মাথায় আগে আসেনি। একটু চুপ করে থেকে সে বলল, ওখানে গেলে কাজ হবে বলছেন?
জোর দিয়ে কিছু বলছি না। তবে থানায় জানিয়ে রাখা উচিত।
ঠিকই বলেছেন। আমার খেয়াল হয়নি। আপনার কি এখন একটু সময় হবে বিনয়বাবু?
কেন বলুন তো?
যদি দয়া করে আমার সঙ্গে থানায় যান। মানে- বলতে বলতে থেমে যায় বিমল।
বিমল নিরীহ, সাদাসিধে, ভালমানুষ। আচমকা মারাত্মক এক সংকটে একেবারে দিশেহারা হয়ে পড়েছে। বিমলের দিকে তাকিয়ে মায়াই হয় বিনয়ের। অফিসে তার সেকেণ্ড শিফট চলছে। দুটোয় হাজিরা। এখন এগারোটাও বাজেনি। হাতে অঢেল সময়। বলল, ঠিক আছে, চলুন–।
পার্ক থেকে বেরিয়ে ফের বড় রাস্তায়। বিমল এই এলাকার থানাটা চেনে। সেদিকে হাঁটতে হাঁটতে সে বলতে থাকে, মা-বাবাকে সেই কোন ছেলেবেলায় হারিয়েছি। তারপর জেঠিমা আর জেঠামশাইই ছিলেন আমার সব। তারা না দেখলে হয় না খেয়ে মরে যেতাম নইলে উচ্ছন্নে যাবার রাস্তা খোলাই ছিল। দীপ্তিকে কত করে বুঝিয়েছি, জেঠিমা আমার কাছে মায়ের থেকেও বেশি। কিন্তু কোনও কথা কানে তোলেনি। দেশভাগ না হলে-কথাটা শেষ করতে পারে না সে। বুকের ভেতর থেকে উথলে আসা কান্নায় গলা বুজে যায়।
বিমলের জন্য ভীষণ কষ্ট হয় বিনয়ের। একদিকে চরম স্বার্থপর রণচণ্ডী স্ত্রী, আর-এক দিকে জেঠিমা আর জেঠতুতো বোনেদের প্রতি কর্তব্যপালন–দুইয়ের মাঝখানে পড়ে শান্ত, নির্বিরোধ মানুষটা একেবারে চুরমার হয়ে গেছে।
হঠাৎ অন্য একটা চিন্তা মাথায় ঢুকে যায় বিনয়ের। তার ধারণা, রামরতনের স্ত্রী এবং তার মেয়েদের সন্ধান পাওয়া যাবে না। তবু ধরা যাক, পাওয়া গেল। নিজের কাছে ফের যদি বিমল তাঁদের নিয়ে তোলে, এবার কি সংসারে সুখ শান্তির ঢেউ খেলতে থাকবে? রাতারাতি হৃদয়ের পরিবর্তন ঘটে যাবে দীপ্তির? কৃতকর্মের জন্য অনুতপ্ত হয়ে এবার জেঠশাশুড়ি আর তার মেয়েদের মাথায় করে রাখবে?
একসময় দুজনে থানায় পৌঁছে যায়।
কলকাতার অন্য সব থানার মতো এটারও অবিকল একই চেহারা। থমথমে, ভীতিকর। ব্রিটিশ আমলে তৈরি লাল রঙের ইমারত, চওড়া চওড়া দেওয়াল, চারদিকে উর্দি-পরা কনস্টেবলদের ছড়াছড়ি।
ওসির সঙ্গে দেখা করে বিনয়রা রামরতনের স্ত্রী এবং মেয়েদের ঘটনাটা জানালো। একজন রাইটার-জমাদারকে ডাকিয়ে পুরো কেসটা লিখিয়ে নিলেন ওসি। দিবাকর পালিতের মতোই ভরসা দিয়ে বললেন, পুলিশের তরফ থেকে চেষ্টার ত্রুটি হবে না। বিমল যেন মাঝে মাঝে এসে খোঁজ নিয়ে যায়। বৃদ্ধা এবং তার মেয়েদের খবর পাওয়া গেলে থানা থেকেও তার বাসায় যোগাযোগ করা হবে।
থানা থেকে যখন ওরা বেরুল, সূর্য খাড়া মাথার ওপর উঠে এসেছে। রোদের তেজ আরও একটু বেড়েছে। অনেকটা হেঁটে কর্ণওয়ালিশ স্ট্রিটে এসে পড়ে দুজনে।
বিমল বলল, বিনয়বাবু, আপনি আমার দুঃসময়ে পাশে এসে দাঁড়িয়েছেন। বলেছিলেন, আপনার দিদির কাছে থাকেন। সেখানকার ঠিকানা জানি না। হঠাৎ দরকার হলে যে চলে যাব তার উপায় নেই। ঠিকানাটা যদি দেন।
বিনয় বলে, বেশিদিন দিদির বাড়িতে থাকছি না। একটা মেস ঠিক করেছি। যত তাড়াতাড়ি পারি সেখানে গিয়ে উঠব। কিছুদিন হল আমি একটা নতুন চাকরিতে ঢুকেছি। সেখানকার ঠিকানাটা রাখুন–কাঁধের ঝোলা থেকে প্যাড আর কলম বার করে নতুন ভারত-এর ঠিকানা লিখে দিল।
কাগজটা হাতে নিয়ে চোখ বুলোতে বুলোতে সামান্য উদ্দীপ্ত হয়ে ওঠে বিমল, আপনি খবরের কাগজে কাজ পেয়েছেন!
চাকরির কথাটা জেঠিমার কাছে শুনেছিলাম। আস্তে মাথা নাড়ে বিনয়। হ্যাঁ, মাসীমাকে বলেছি।
বিমল বলতে লাগল, নিউজপেপারের তো অনেক ক্ষমতা। দেখবেন সেদিক থেকে জেঠিমাদের ব্যাপারে যদি কিছু করা যায়–
দেখব।
একটু নীরবতা।
তারপর বিমল বলল, রিপোর্টারির কাজে আপনাকে তো নানা জায়গায় ঘুরতে হয়। একটু লক্ষ রাখবেন। যদি ছায়া-মায়াদের দেখতে পান, সোজা আমার বাসায় নিয়ে আসবেন।
এতদিন ছিল ঝিনুক। এবার অনুসন্ধানের তালিকায় আরও চার রমণীর নাম যোগ হল। বিনয় বলল, আসব।
মদন বড়াল লেনের মুখে এসে বিমল বিদায় নিয়ে গলির ভেতর ঢুকে পড়ে।
এই ভরদুপুরে শহর গমগম করছে। অফিস টাইমের মতো না হলেও বাস ট্রামে এখনও বেশ ভিড়। কোনও গাড়িতেই সিট ফাঁকা নেই। তবু দাঁড়াবার মতো জায়গা আছে। বিনয় কিন্তু বাস ট্রামে ওঠার আগ্রহ বোধ করল না। ফুটপাথ ধরে সোজা হাঁটতে লাগল।
আজ মদন বড়াল লেনে এসে রামরতনের স্ত্রী আর মেয়েদের খবরটা শুনে বিনয় এমনই হতচকিত হয়ে গিয়েছিল যে অন্য কোনও দিকে খেয়াল ছিল না। প্রবল ধাক্কাটা এখন খানিকটা সামলে নিয়েছে। সে। হাঁটতে হাঁটতে তার খেয়াল হল, পকেটে তিন হাজার টাকার সেই খামটা রয়েছে। সেই বিমলদের বাসায় এল। দুটো দিন আগে, এমনকি কাল সকালেও যদি আসত, এমন মারাত্মক একটা বিপর্যয় ঘটত না। চারটি মানুষের একটু ভদ্রভাবে, সসম্মানে বেঁচে থাকার দায় সে তো স্বেচ্ছায় নিজের হাতেই তুলে নিয়েছিল। আগেই মদন বড়াল লেনে আসাটা কত জরুরি যে ছিল! আসা হয়নি, সেটা তারই ত্রুটি। তারই অন্যায়। আত্মগ্লানি বিনয়কে পিষতে থাকে।
মনটা ভীষণ উতলা। লক্ষ্যহীনের মতো হেঁটেই চলল বিনয়। সকালবেলায় প্রচুর লুচি টুচি খাইয়ে দিয়েছিল সুধা। এতক্ষণে সেগুলো হজম হয়ে যাবার কথা। কিন্তু খিদেতেষ্টার বোধটাই যেন নেই। বিবেকানন্দ রোডের ক্রসিংয়ে এসে ডান দিকে ঘুরে তার অফিসে যাবার কথা। আনমনা হাঁটতে হাঁটতে কখন ক্রসিংটা পেরিয়ে কলেজ স্ট্রিটে চলে এসেছিল, খেয়াল ছিল না।
হাতঘড়িটা দেখে নিল বিনয়। সেকেণ্ড শিফট শুরু হতে এখনও দেরি আছে। অবশ্য তার হাজিরা নিয়ে কড়াকড়ি নেই। কিন্তু আজ যখন কলোনি বা ত্রাণশিবিরে যাওয়া হয়নি তখন দুটোর মধ্যেই অফিসে যাবে।
অনেকখানি হাঁটাহাঁটি হয়েছে। ক্লান্তি লাগছিল। রাস্তা পেরিয়ে ওধারে গিয়ে ট্রাম ধরল বিনয়। ওটা শ্যামবাজার রুটের।
.
অফিসে পৌঁছে দেখা গেল, গোটা তিনতলা বাড়িটা সরগরম। আজই নতুন ভারত প্রথম বাজারে বেরিয়েছে। সিঁড়ি ভেঙে ওপরে উঠতে উঠতে টুকরো টুকরো কথা কানে আসছিল বিনয়ের। নানা ডিপার্টমেন্টের এমপ্লয়ীরা আজকের কাগজ নিয়ে কথা বলছে। সবাই বেশ খুশি। প্রথম দিনই নাকি নতুন ভারত সাধারণ পাঠকের নজরে পড়েছে।
উত্তেজনা সবচেয়ে বেশি নিউজ ডিপার্টমেন্টে। রীতিমতো হইচই চলছে।
সাব-এডিটর প্রুফ-রিডারদের টেবলের ফাঁক দিয়ে ফাঁক দিয়ে রিপোর্টিং সেকশানে যেতে হয়। অন্য দিনের মতো আজও যাচ্ছিল। হঠাৎ নজরে পড়ল সাব-এডিটররা উৎসুক চোখে তাকে লক্ষ করছে। সবার মধ্যে কেমন একটা সমীহ ভাব। তিন সপ্তাহ সে অফিসে যাচ্ছে, আসছে। পূর্ব পাকিস্তানের এক নগণ্য শহরের আকাট গেঁয়োমার্কা একটা যুবককে কেউ ধর্তব্যের মধ্যেই আনেনি। এক পলক তাকিয়েই চোখ সরিয়ে নিয়েছে তারা। চাউনিতে কেমন যেন অবজ্ঞার ভাব মেশানো থাকত। তাদের চোখমুখের চেহারা আজ পুরোপুরি পালটে গেছে।
সবাই মুখ-চেনা। অনেকের নামও জেনেছে বিনয়। ওরা কেউ কেউ হাত তুলে কিছু বলল, কেউ হেসে হেসে মাথা নাড়ল। কিছুই বোধগম্য হচ্ছে না। বোকাটে একটু হেসে সে এগিয়ে গেল।
রিপোর্টিং সেকশানে প্রসাদ তার চেয়ারে বসে ছিলেন। টেবলের এধারে মণিলাল আর রমেন। সুধেন্দুকে দেখা যাচ্ছে না। খুব সম্ভব, এখনও অফিসে আসেনি।
প্রসাদ হাসিমুখে বললেন, আরে এস এস, বোসো। আজ এত তাড়াতাড়ি?
অন্য দিন কলোনি টলোনিতে ঘুরে অফিসে পৌঁছতে পৌঁছতে তিনটে চারটে বেজে যায়। মুখোমুখি বসতে বসতে বিনয় জানায়, আজ কোনও ত্রাণশিবির বা কলোনিতে যাওয়া হয়নি। তাই দুটোর ভেতরেই আসতে পেরেছে।
প্রসাদ জিজ্ঞেস করলেন, আমাদের কাগজ সম্বন্ধে কোথাও কিছু শুনেছ?
না। জরুরি কাজে সকালবেলা বেরিয়ে গিয়েছিলাম। বাইরের কারও মতামত শুনিনি। তবে দিদি জামাইবাবু আর দিদির দাদাশ্বশুরের ভাল লেগেছে।
কাল সারপ্রাইজের কথা বলেছিলাম। কাগজ খুলে সেটা আশা করি, দেখেছ
লাজুক মুখে বিনয় বলল, দেখেছি।
প্রসাদ বললেন, তোমার একটা লেখায় ছদ্মনাম দিয়েছি-দর্শক। একই দিনে একই রিপোর্টারের নাম দুজায়গায় ছাপা হবে, সেটা দৃষ্টিকটু। তোমার লেখা পড়ে দিদিরা কী বললেন?
বাড়ির লোকেরা প্রশংসা তো করবেই। বাইরের রিডার কী বলল সেটাই আসল।
শোন, কাগজের রেসপন্স খুব ভাল। তোমার দুটো লেখাই পাঠকদের ভীষণ পছন্দ হয়েছে। এর মধ্যে কটা ফোনও এসেছে। তারা চাইছে কলম দুটো কোনওভাবেই যেন বন্ধ না হয়। রোজ মিনিমাম দুটো করে লেখা জমা দেবে।
প্রসাদ একটু চাপা ধরনের মানুষ। অন্তর্মুখী। আজ তাঁকে দস্তুরমতো উচ্ছ্বসিত দেখাচ্ছে।
সুধেন্দুও উদারভাবে বিনয়ের লেখার তারিফ করল। রমেন কিছু বলল না, ঠোঁট টিপে বসে রইল।
হঠাৎ কিছু মনে পড়ে যাওয়ায় ব্যস্ত হয়ে উঠলেন প্রসাদ, একদম ভুলে গিয়েছিলাম। পারমিতা তোমার খোঁজ করছিল।
বিনয় অবাক।–কোন পারমিতা?
আরে, নতুন ভারত-এর মালিক-কাম-এডিটরের মেয়ে। নামটা এর মধ্যে ভুলে গেছ!
বিনয়ের স্নায়ুমণ্ডলীতে মৃদু ঝংকারের মতো কিছু বয়ে গেল।
.
৫৩.
কাল ছিল নতুন ভারত পত্রিকার উদ্বোধনের অনুষ্ঠান। কালই প্রথম পারমিতাকে দেখেছিল বিনয়। মা-বাবার সঙ্গে বিধানচন্দ্র রায়কে নিয়ে এসে যখন সে পত্রিকা অফিসের সামনে গাড়ি থেকে নেমেছে, সুধেন্দু তাকে চিনিয়ে দিয়েছিল। যথেষ্ট সুন্দরী। পোশাক, চলাফেরা, তাকানোর ভঙ্গি–তার সমস্ত কিছু থেকে স্নিগ্ধ ব্যক্তিত্বের দ্যুতি যেন ছড়িয়ে পড়ছিল।
কাল আরও বারকয়েক পারমিতাকে দেখেছে বিনয়। দুপুরে খাওয়া দাওয়া মিটলে নিউজ-এডিটর তারপদ ভৌমিক তাকে সঙ্গে করে সারা অফিস ঘুরে ঘুরে সবার সঙ্গে পরিচয় করিয়ে দিয়েছিলেন। রিপোর্টিং সেকশানেও এসেছিল সে। কথায়বার্তায় চমৎকার। খুবই ভদ্র। . এক শ একাশি জন কর্মচারীর মধ্যে বিনয় একজন নগণ্য রিপোর্টার। পারমিতার সঙ্গে ভদ্রতাসূচক সামান্য দু-একটি কথা, নমস্কার প্রতি-নমস্কারের বেশি কিছু হয়নি। এত মানুষের ভিড়ে তাকে মনে করে রাখার কারণ নেই। অথচ নতুন ভারত-এর কর্ণধার এবং সম্পাদক জগদীশ গুহঠাকুরতার মেয়ে কিনা তারই খোঁজ করছে!
বিনয় প্রসাদের দিকে একদৃষ্টে তাকিয়ে ছিল। চমকটা কাটিয়ে উঠতে বেশ কিছুটা সময় লাগল। তারপর জিজ্ঞেস করল, পারমিতা দেবী আমার খোঁজ করছেন কেন?
প্রসাদ বললেন, আমাকে কিছু বলেনি।
বিনয় লক্ষ করল, চিফ রিপোর্টারের ঠোঁটের খাঁজে চিকন একটি হাসির রেখা ফুটে উঠেই চকিতে মিলিয়ে গেল। মনে হল, প্রসাদ ব্যাপারটা জানেন কিন্তু নিজে জানাবেন না।
বিনয় বুঝতে পারছিল, উৎকণ্ঠার কারণ নেই। তবু কেমন যেন অস্বাচ্ছন্দ্য বোধ করছিল। জিজ্ঞেস করল, আমার সঙ্গে তো তেমন আলাপ হয়নি। জাস্ট একটু পরিচয়। তবু আমার কথা শেষ না করে সে থেমে যায়।
প্রসাদ উত্তর দিলেন না। একটু আগে ঠোঁটে অতি মিহি হাসি দেখা দিয়েছিল। এবার তার চোখে কৌতুক চিকচিক করছে।
বিনয় বলে, আমি কি ওঁর সঙ্গে দেখা করব? সে ঘাড় ফিরিয়ে নিউজ ডিপার্টমেন্টের দিকে তাকাতে থাকে। আগেই শুনেছিল, আজ থেকে পারমিতা সাব-এডিটরদের সঙ্গে বসে কাজ শিখবে। কিন্তু বিশাল হল-ঘরের কোথাও তাকে দেখা গেল না।
বিনয়ের ছটফটানিটা আঁচ করতে পারছিলেন প্রসাদ। হালকা গলায় বললেন, এত নার্ভাস হচ্ছ কেন? পারমিতা এখন নিউজ-এডিটরের ঘরে আছে। আমাকে বলে গেছে, পরে এসে তোমার সঙ্গে কথা বলবে।
একটু চুপচাপ।
তারপর প্রসাদ বললেন, এবার কাজের কথায় আসা যাক। আজ তো বললে কোনও রিফিউজি কলোনি কি রিলিফ ক্যাম্পে যেতে পারনি। কেন?
ভেতরে ভেতরে থমকে যায় বিনয়। ক্যাম্প ট্যাম্পে • যাওয়ার জন্য প্রসাদ কি অসন্তুষ্ট হয়েছেন? তাই কি ফের এই প্রসঙ্গ তুললেন? রামরতনের স্ত্রী এ মেয়েদের কথা একটু আগে জানানো সম্ভব হয়নি। এখনও বলা গেল না। অফিসের অ্যাসাইনমেন্ট ফেলে অনাত্মীয়, অল্প-চেনা, অসহায় চার রমণীর জন্য প্রাণ কেঁদে ওঠায় অফিসের কাজ ফেলে সকালে উঠে সে শ্যামবাজারে ছুটে গিয়েছিল, এ-সব শুনলে নিশ্চয়ই খুশি হবেন না প্রসাদ। বিনয় কাঁচুমাচু মুখে বলল, আপনাকে তো বলেছি, একটা পারিবারিক কাজ, মানে–
পারিবারিক সমস্যা-টমস্যা থাকতেই পারে– হাত তুলে বিনয়কে থামিয়ে দিতে দিতে প্রসাদ বললেন, কিন্তু এদিকটাও তো ভীষণ আর্জেন্ট। তোমার দুটো ফিচার ছাপা শুরু হয়েছে। প্রথম দিনই বহু রিডারের নজরে পড়ে গেছ। তার মানে তুমি বাঘের পিঠে চড়ে বসলে। আমার কথা কিছু বুঝলে?
সত্যিই বোঝেনি বিনয়। আস্তে মাথা নাড়ে সে।
ব্যাপারটা ভেরি সিম্পল। ওই লেখা এখন রেগুলার বেরুতে থাকবে। এডিটর আর নিউজ-এডিটরের সঙ্গে আমার কথা হয়েছে। মিনিমাম ছমাস তো বটেই, রিফিউজি প্রবলেম প্রতিদিন যেভাবে ভয়াবহ হয়ে উঠছে, তাতে ও দুটো এক দেড় বছরও চালাতে পারি। তুমি আমাকে যা দিয়েছ তাতে বড় জোর দিন সাত-আট চলবে। বলেছিলাম রোজ তোমাকে দুটো করে ফিচার দিতে হবে। সেটা আবার মনে করিয়ে দিলাম।
বিনয় চুপ করে থাকে।
প্রসাদ জিজ্ঞেস করলেন, আজ কী হবে? কলোনি টলোনিতে তো যাওয়া হয়নি
বিনয় জানালো, যে লেখাগুলো প্রসাদের কাছে জমা রয়েছে তা বাদেও আরও বারো চোদ্দটা কলোনি এবং ত্রাণশিবির সম্পর্কে তার প্রচুর নোট নেওয়া আছে। আজই অফিসে বসে সেগুলো থেকে দুটো লেখা তৈরি করে ফেলতে পারবে।
প্রসাদ খুশি হলেন। ভেরি গুড়- তারপর হঠাৎ কিছু খেয়াল হতে জিজ্ঞেস করলেন, তুমি তখন বললে, সকালবেলা বাড়ি থেকে বেরিয়েছ। দুপুরে ভাতটাত খাওয়া হয়েছে?
লোকটার সব দিকে নজর। বিশেষ করে তার প্রতি কী যে বিপুল স্নেহ! পাকিস্তান থেকে চলে আসার পর একমাত্র ছোটদি ছাড়া তার খাওয়া দাওয়া সম্পর্কে এত খোঁজ টোজ অন্য কেউ নেয়নি। অভিভূত বিনয় আস্তে মাথা নাড়ে, না। পরে ক্যানটিন থেকে কিছু আনিয়ে খেয়ে নেব। আসলে রামরতনের স্ত্রী এবং তার তিন মেয়ের নিখোঁজ হয়ে যাবার খবরটা শোনার পর সে এমনই উতলা হয়ে ওঠে যে খিদে তেষ্টার বোধটাই নষ্ট হয়ে গিয়েছিল। এখনও খাওয়ার তেমন ইচ্ছে নেই।
প্রসাদ বললেন, পরে টরে নয়। আমাদের ক্যানটিন এখনও পুরোপুরি চালু হয়নি। সুকিয়া স্ট্রিট চেনো?
চিনি। এখান থেকে খুব বেশি দূরে নয়।
ওখানে জগন্মাতা ভোজনালয় রয়েছে। ওড়িয়াদের নাম-করা হোটেল। রান্নাবান্না খুব ভাল। এক্ষুনি একটা রিকশা করে সেখান থেকে খেয়ে এস।
প্রসাদের কথা অমান্য করা যায় না। বিনয় উঠে পড়েছিল। হঠাৎ তারাপদ ভৌমিকের কামরা থেকে বেরিয়ে সোজা রিপোর্টিং সেকশানে চলে এল পারমিতা। হাসিমুখে বলল, কিছুক্ষণ আগে প্রসাদদার কাছে আপনার খোঁজ করে গিয়েছিলাম। তখনও আপনি আসেননি। দাঁড়িয়ে কেন? বসুন
অগত্যা বসতে হল বিনয়কে। পারমিতা চেয়ার টেনে কাছাকাছি বসে পড়েছে।
ঝিনুক আর ঝুমাকে বাদ দিলে অন্য কোনও মেয়ের সঙ্গে মেলামেশার অভ্যাস নেই বিনয়ের। বিশেষ করে সে যদি পারমিতার মতো কোনও তরুণী হয়। মাত্র তিন-চার ফিট দুরে বসে আছে। জগদীশ গুহঠাকুরতার মেয়ে। তার নিঃশ্বাসের লঘু শব্দ কানে আসছে। ক্রমশ আড়ষ্ট হয়ে যাচ্ছিল বিনয়। বুকের ভেতর ধকধকানি বেড়ে যাচ্ছে। মিনমিনে গলায় কোনওরকমে বলতে পারল, হা, প্রসাদদা আপনার কথা বলছিলেন। কিন্তু কেন তাকে পারমিতা খোঁজ করছে সেটা আর জিজ্ঞেস করে উঠতে পারল না।
পারমিতার মধ্যে বিন্দুমাত্র জড়তা নেই। আগাগোড়া সংকোচহীন। অনেকটা স্বচ্ছ ঝরনার মতো। তার চোখেমুখে, হাসিতে, কথাবার্তায় বা আচরণে এমন এক ধরনের উজ্জ্বলতা মাখানো যা চারপাশ ঝলমলে করে তোলে।
পারমিতা বলল, আমাদের কাগজে আপনার লেখা দুটো পড়েছি। ভীষণ ভাল লেগেছে। স্পেশালি দেশভাগ : নানা ঘটনা, নানা মানুষ –এই কলামে আফজল হোসেন নামে যে লোকটির কথা লিখেছেন সেটা কি সত্যি? বাস্তবে এমন কেউ কি আছে?
গুটিয়ে-থাকা ভাবটা কেটে যায় বিনয়ের। অদ্ভুত এক উদ্দীপনা তাকে যেন ধাক্কা মেরে জাগিয়ে তোলে। রীতিমতো জোর দিয়ে সে বলে, লোকটার নাম, ঠিকানা থেকে শুরু করে তার সম্বন্ধে যা যা বেরিয়েছে তার সবটাই সত্যি। একটা শব্দও বানানো নয়। খবরের কাগজে জায়গা কম। আমার লেখা অনেকটাই বাদ দিয়েছেন প্রসাদদা। পুরোটা ছাপা হলে বোঝা যেত মানুষটা কত বড় মাপের। একটু থেমে গম্ভীর গলায় বলতে লাগল, ওই মানুষটা রক্ষা না করলে আমাদের ইন্ডিয়ায় আসা হতো না। পথেই খুন হয়ে যেতাম।
বিনয়ের আবেগ খুব সম্ভব পারমিতার মধ্যেও চারিয়ে যাচ্ছিল। সে বলল, হি ইজ আ গ্রেট সোল। এই ধরনের মানুষ যে পাকিস্তানে আছে, জানতাম না।
বিনয় বলল, আরও অনেক আফজল হোসেন আছে। লক্ষ লক্ষ রিফিউজি ইন্ডিয়ায় চলে এসেছে। রোজ দলে দলে কত যে আসছে। তবু এখনও প্রায় টোয়েন্টি পারসেন্টের মতো হিন্দু ওখানে থেকে গেছে। আফজল হোসেনরা পাশে না দাঁড়ালে অসংখ্য মানুষ খুন হতো, একজন হিন্দুও ওখানে থাকতে পারত না। ইস্ট পাকিস্তান টোটালি হিন্দুশূন্য হয়ে যেত।
পারমিতা ধীরে ধীরে মাথা নাড়ে। একটু চুপ করে থেকে বলে, মা-বাবাও আপনার লেখার প্রশংসা করছিলেন।
বিনয় লক্ষ করল, দ্বিতীয়বার তার লেখা সম্পর্কে উচ্ছ্বসিত হল পারমিতা। সে জানায়, এ-ব্যাপারে তার এতটুকু কৃতিত্ব নেই। আফজল হোসেন এমন এক মহান চরিত্র, যেমন তেমন করে লিখলেই পাঠক মুগ্ধ হবে। তার মনে হবে, অবিশ্বাস্য কোনও কল্প-কাহিনি পড়ছে।
পারমিতা বলল, এই ধরনের মানুষের কথা আরও বেশি করে লিখুন–
প্রসাদদাও তাই বলেছেন।
একটু চুপ করে থেকে পারমিতা বলল, আপনার লেখাটা পড়ে জানতে পারলাম, আপনাদের বাড়ি ছিল ঢাকার বিক্রমপুরে
হ্যাঁ।
আমাদের দেশও ইস্ট বেঙ্গলে। বরিশাল ডিস্ট্রিক্টে। গ্রামের নাম গাভা। আমার অ্যানসেস্টররা সেখানে থাকতেন। ফার্স্ট গ্রেট ওয়ারের পর নাইনটিন ফোরটিন কি ফিফটিনে বাবা আর মা কলকাতায় চলে এসেছিলেন। তারপর আর কখনও গাভায় যাননি। ওঁদের মুখে ইডিলিক ইস্ট বেঙ্গলের কথা অনেক শুনেছি। সেটা নাকি স্বপ্নের দেশ। .
বিনয় উত্তর দেয় না। আস্তে মাথা নাড়ে শুধু। পারমিতা থামেনি।–ইস্ট বেঙ্গলটা দেখে আসার খুব ইচ্ছে ছিল। কিন্তু এ-জীবনে সেখানে আর যাওয়া হবে না। মাঝে মাঝে এসে আপনার কাছে দেশের কথা শুনে যাব, কেমন?
বিনয় বলল, নিশ্চয়ই।
অনেকটা সময় আপনাদের নষ্ট করে দিলাম। এবার উঠি পারমিতা সোজা সাব-এডিটরদের টেবলগুলোর দিকে চলে গেল।
বিনয়ও উঠে দাঁড়িয়েছিল। হঠাৎ তার চোখ গিয়ে পড়ল রমেনের ওপর। হিংসেয় লোকটার মুখ কালীবর্ণ হয়ে গেছে। বিনয়ের লেখা পাঠকের ভাল লেগেছে। কাগজের মালিক জগদীশ গুহঠাকুরতা, তার স্ত্রী এবং চিফ রিপোর্টার তারিফ করেছেন। আর পারমিতা তো সামনে বসে প্রশংসার ঢল নামিয়ে দিয়েছে। এসব সহ্য করতে পারছিল না রমেন। এই গুণকীর্তন তারই প্রাপ্য ছিল। জোর করে অন্যায়ভাবে যেন সেটা ছিনিয়ে নিয়েছে বিনয়।
কয়েক পলক রমেনের দিকে তাকিয়ে থাকে বিনয়। দেখতে দেখতে সমস্ত অনুভূতি তিক্ততায় ভরে যায়। পরক্ষণে ভাবে, মন খারাপ করার মানে হয় না। পৃথিবীর সব মানুষই কি দেবদূত? আশেপাশে এদের নিয়েই তো থাকতে হবে। আগেও একদিন এমনটি ভেবেছিল সে। রমেনের দিক থেকে মুখ ফিরিয়ে প্রসাদকে খেয়ে আসি বলে হল-ঘরের দূর প্রান্তে সিঁড়ির দিকে এগিয়ে যায় সে। ।
রিকশায় করে সুকিয়া স্ট্রিটের দিকে যেতে যেতে আজকের দিনটার কথাই বার বার মনে পড়ে যাচ্ছিল। সেই ভোর থেকে ঘটনার পর ঘটনা। সকালে খবরের কাগজে ছাপার হরফে নিজের নাম এবং দুদুটো লেখা দেখে মনে হচ্ছিল এক অলৌকিক স্বপ্নের চূড়ায় পৌঁছে গেছে। তারপর মদন বড়াল লেনে গিয়ে যখন শোনা গেল রামরতনের স্ত্রী মেয়েদের নিয়ে চলে গেছেন, কেউ যেন তাকে ছুঁড়ে ফেলে দিয়েছিল অতল খাদে। আত্মগ্লানিতে নুয়ে পড়েছিল সে। পরে অফিসে এসে যখন জানা । গেল তার লেখার সুখ্যাতিতে ভরে গেছে দশ দিগন্ত, এমনকি পারমিতার মতো এক পরমাশ্চর্য তরুণী তার সামনে বসে মুগ্ধ হয়ে অঢেল প্রশংসা করছিল, বিনয়ের মনে হচ্ছিল, তার মতো সুখী মানুষ পৃথিবী নামে গ্রহটিতে আর একজনও নেই। কিন্তু তারই মধ্যে রমেনের মুখ দেখে মনে হয়েছে, লোকটা নিঃশব্দে তার গায়ে হুল ফুটিয়ে দিচ্ছে। একটা কথা না বলেও কীভাবে বিষ ঢালা যায়, রমেনকে না দেখলে সে জানতে পারত না।
একই দিনে কত রকমের ঘটনা, কত রকমের যে অনুভূতি।
.
কাগজ বেরুবার পর দিন দশেক কেটে গেল। এর মধ্যে বিনয়ের কলাম দুটো নিয়মিত ছাপ হচ্ছে। শরণার্থীদের ত্রাণশিবিরে এবং জবরদখল কলোনিতে রোজ প্রথম পাতায়, আর দেশভাগ: নানা ঘটনা, নানা মানুষ সপ্তাহে দুদিন–ভেতরে, ছয়ের পাতায়।
লেখা দুটো রীতিমতো সাড়া জাগিয়েছে। পূর্ব পাকিস্তানের ছিন্নমূল মানুষদের সমস্যা আর কোনও কাগজ এমন ব্যাপকভাবে তুলে ধরেনি। নতুন ভারত-এর প্রচার হু হু করে বেড়ে চলেছে। বিশেষ করে উদ্বাস্তুদের মধ্যে।
বিনয়ের লেখাগুলো পড়ে পাঠকরা, যাদের বেশির ভাগই শরণার্থী, প্রচুর চিঠি লিখছে। দিনে দশ পনেরোটা করে। তাদের অপরিসীম দুঃখ, অফুরান দুর্দশার চিত্রটি দেশের মানুষের সামনে ফুটিয়ে তোলার জন্য এই ধ্বস্ত, দিশেহারা মানুষগুলোর কৃতজ্ঞতার শেষ নেই। খবরের কাগজে জায়গা কম, তবু সবিনয় নিবেদন নামে পাঠক-পাঠিকাদের চিঠিপত্রের যে বিভাগটি রয়েছে সেখানে প্রায় রোজই এইসব চিঠির দু-তিনটে করে ছাপা হয়।
আজকাল নাওয়া খাওয়ার সময় নেই বিনয়ের। এতদিন কলকাতার কাছাকাছি রিলিফ ক্যাম্প আর কলোনিগুলোতে যেত সে। এখন তিরিশ চল্লিশ মাইল দূরে দূরে চলে যাচ্ছে। কোথাও ট্রেনে, কোথাও বাসে। এমন অনেক দুর্গম এলাকায় কলোনি বসেছে সেখানে পৌঁছতে হলে ট্রেন বা বাস থেকে নেমে তিন-চার মাইল হাঁটতে হয়। সুধাদের বাড়ি থেকে ভোর হতে না হতেই বেরিয়ে কলোনি টলোনি ঘুরে অফিসে যেতে যেতে কোনও কোনওদিন সন্ধে হয়ে যায়। তারপর দুদুটো লেখা তৈরি করে প্রসাদের কাছে জমা দিয়ে বাড়ি ফিরতে ফিরতে মাঝরাত।
আশ্চর্য, এত যে ঘোরাঘুরি, প্রতিদিন দিগ্বিদিকে অবিরাম ছোটাছুটি, তবু একটুও ক্লান্তি বোধ করে না বিনয়। অজস্র পাঠকের সুখ্যাতি তাকে উদ্দীপনায় ভরে রাখে। বিনয়ের মনে হয়, খবরের কাগজের কাজটা নিছক একটা চাকরি নয়। অন্য অফিসে কাজ করলেও মাসের শেষে কিছু টাকা মেলে। এখানেও পাওয়া যাবে। কিন্তু এটা পুরোপুরি আলাদা ধরনের কাজ। এর সঙ্গে জড়িয়ে আছে একটা সামাজিক দয়। যে মানুষগুলোর লেশমাত্র অপরাধ ছিল না, দেশটা দুটুকরো করে আচমকা একদিন তাদের সাতপুরুষের ভিটেমাটি থেকে উপড়ে এনে ছুঁড়ে ফেলা হল চরম দুর্গতির মধ্যে। কলোনিতে, রিলিফ ক্যাম্পে, শিয়ালদা স্টেশনে, ত্রস্ত, বিহ্বল, ক্ষুধাকাতর পশুর মতো কোনওরকমে তারা টিকে আছে। ক্ষয়ে ক্ষয়ে শেষ হয়ে যাচ্ছে। তাদের সম্বন্ধে কাগজে বিনয় যে লিখে চলেছে তা যেন বিরাট এক কর্তব্য পালন।
পূর্ব পাকিস্তান থেকেই শুধু নয়, পশ্চিম পাকিস্তানের সিন্ধু প্রদেশ আর পাঞ্জাব থেকেও লক্ষ লক্ষ উদ্বাস্তু সীমান্তের এপারে চলে এসেছে। তাদের ত্রাণ এবং পুনর্বাসনের জন্য কেন্দ্রীয় সরকার কী ধরনের ব্যবস্থা নিয়েছে, খবরের কাগজ এবং সরকারি প্রেস নোট ঘেঁটে তার অনেক তথ্য টুকে রেখেছিল সে। আর পূর্ব পাকিস্তানের উদ্বাস্তুদের জন্য কী করা হচ্ছে তা তো নিজের চোখেই দেখছে। পূর্ব এবং পশ্চিম, দেশের দুই প্রান্তের শরণার্থীদের পুনর্বাসন নিয়ে তুলনামূলক একটা প্রতিবেদন তৈরি করেছিল বিনয়। নিয়মিত দুটো ফিচারের সঙ্গে সেটাও ছাপা হয়েছে। সেই লেখাটা এইরকমঃ
দেশভাগের পর হইতে উদ্বাস্তু সমস্যা সারা ভারতবর্ষকে প্রবলভাবে নাড়া দিয়াছে। প্রথমে পশ্চিম প্রান্তের, বিশেষ করিয়া খণ্ডিত পাঞ্জাবের পশ্চিম অঞ্চল হইতে যাহারা আসিয়াছে তাহাদের কথা বলা যাক। কেন্দ্রীয় সরকার দরাজভাবে ইহাদের জন্য খরচ করিতেছে।
পশ্চিম পাকিস্তানের হিন্দু এবং শিখ শরণার্থীদের জন্য ব্যাপক পুনর্বাসনের পরিকল্পনা করা হইয়াছে। তাহাদের জমিজমা দিয়া বসানো হইতেছে লুধিয়ানা, মোগা, সাহাবাদ, কার্নাল, পানিপথ, রোটক, ভিয়োয়ান্দি, গুরগাঁও ইত্যাদি স্থানে। বহু সংখ্যক পরিবারকে পাঠানো হইয়াছে বিহার, যুক্তরাজ্য, মহারাষ্ট্র, সেন্ট্রাল প্রভিন্স প্রভৃতি অঞ্চলে। কুরুক্ষেত্র হইতে ভিসাপুর, গোয়ালিয়র, রেওয়া, ইন্দোর–যেখানেই ফাঁকা জায়গা পাওয়া গিয়াছে সেখানেই সরকারি সহায়তায় গড়িয়া উঠিতেছে নূতন নূতন জনপদ।
শুধু আশ্রয়ের জন্য বাড়িঘর বানাইয়া দেওয়াই নয়, পশ্চিম পাকিস্তানের শরণার্থীদের ভবিষ্যৎ যাহাতে সুরক্ষিত হয়, নিজেদের পায়ে তাহারা যাহাতে দাঁড়াইতে পারে, সেজন্য বিপুল আয়োজন করা হইয়াছে। যেখানে যেখানে উদ্বাস্তুদের পুনর্বাসন হইয়াছে সেই সব অঞ্চলের কাছাকাছি বসানো হইয়াছে ইন্ডাস্ট্রিয়াল ট্রেনিং ইনস্টিটিউট। হাতে-কলমে কাজ শিখিয়া এইসব কেন্দ্রগুলি হইতে বাহির হইলেই কলকারখানায় চাকরি বাঁধা। ইহা ছাড়া মেয়ে এবং ছেলেদের জন্য নানারকম বৃত্তিমূলক কাজ শেখানোর ব্যবস্থাও করা হইয়াছে। দিল্লি, রোটক, লুধিয়ানা, পানিপথ, কার্নাল ইত্যাদি স্থান এই ইণ্ডাস্ট্রিয়াল ট্রেনিং জাতীয় ইনস্টিটিউট এবং ভোকেশনাল ট্রেনিং সেন্টারে ভরিয়া গিয়াছে।
নূতন নূতন বাজার তো বসানো হইয়াছেই, পূর্ব পাঞ্জাবের মুসলমানদের ফেলিয়া যাওয়া বাজারগুলিতে দীর্ঘমেয়াদি লিজে প্রায় বিনামূল্যে ওপার হইতে আসা শরণার্থীদের দেওয়া হইতেছে। ছোটখাটো হিন্দু এবং শিখ ব্যবসাদারদের দোকান করিয়া দেওয়ার ব্যবস্থা হইতেছে। অজস্র নূতন প্রাইমারি ও হাইস্কুল বসানো হইয়াছে। শরণার্থী শিক্ষকেরা সেগুলিতে চাকরি পাইতেছে। ওপারের উকিল, ইঞ্জিনিয়ার, ম্যাজিস্ট্রেট, ডাক্তার-কেহই বসিয়া নাই। সবার জন্য কাজের অবাধ সুযোগ।
ইহা ছাড়াও কেন্দ্রীয় ত্রাণ এবং পুনর্বাসন মন্ত্রক পশ্চিম পাঞ্জাবের উদ্বাস্তুদের জন্য সম্প্রতি তিন কোটি টাকা বরাদ্দ করিয়াছে।
পাঞ্জাবের শরণার্থীদের তুলনায় পূর্ব পাকিস্তানের শরণার্থীদের অদৃষ্ট খুবই খারাপ। সরকারি এবং বেসরকারি উদ্যোগে ত্রাণের কিছু ব্যবস্থা হইয়াছে ঠিকই। কলিকাতার আশেপাশে দু-একটি ইণ্ডাস্ট্রিয়াল ট্রেনিং ইনস্টিটিউট এবং ভোকেশনাল ট্রেনিং সেন্টারও বসানো হইয়াছে কিন্তু সুষ্ঠু, সুপরিকল্পিত পুনর্বাসনের ব্যবস্থা এখনও হয় নাই। কিছু উদ্বাস্তু মরিয়া হইয়া জবরদখল কলোনি বসাইয়াছে, কিন্তু বাকিরা?
ইতিমধ্যেই আনুমানিক কুড়ি লক্ষ মানুষ ওপার হইতে ইণ্ডিয়ায় চলিয়া আসিয়াছে। কিন্তু কেন্দ্রীয় সরকার এখনও পূর্ব পাকিস্তানের উদ্বাস্তুদের ব্যাপারে তেমন গুরুত্ব দেয় নাই। তাহাদের ধারণা, বাঙালি শরণার্থীরা আসার ফলে বিরাট কোনও সমস্যার উদ্ভব হয় নাই। আসাম এবং পশ্চিমবঙ্গের ফাঁকা জায়গাগুলিতে তাহাদের পুনর্বাসনের বন্দোবস্ত হইয়া যাইবে। কিন্তু প্রকৃতপক্ষে আসামের অবস্থা অগ্নিগর্ভ। সেখানকার মানুষ চায় না, বাঙালি উদ্বাস্তুতে ওই প্রদেশটি ভরিয়া যাক। বহু শরণার্থী যাহারা আসামে আসিয়াছিল, তাড়া খাইয়া দ্বিতীয়বার উদ্বাস্তু হইয়া পশ্চিমবঙ্গে চলিয়া আসিতেছে।
এই বিপজ্জনক পরিস্থিতিতে পূর্ব পাকিস্তানের শরণার্থীদের ভবিষ্যৎ কী, আদৌ তাহাদের সম্মানজনক পুনর্বাসনের বন্দোবস্ত হইবে কি না, ভাবিলে আতঙ্কিত হইতে হয়। রুদ্ধশ্বাসে অপেক্ষা করা ছাড়া আপাতত অন্য কোনও উপায় নাই।..
এই লেখাটা বেরুবার পর নানা মহলে তীব্র আলোড়ন শুরু হয়ে যায়।
.
৫৪.
নতুন ভারত-এ বিনয়ের একমাস পূর্ণ হল। অফিসে এসে মাইনেও পেয়ে গেছে। আগেই ভেবে রেখেছিল, প্রথম মাসের মাইনে হাতে এলে শান্তিনিবাস-এ চলে যাবে। প্রসাদ তার জন্য একটা ঘরও ঠিক করে রেখেছেন।
আর দেরি নয়, আজই বাড়ি ফিরে মেসে যাবার কথাটা সুধাদের জানিয়ে দিতে হবে।
রোজ রাত্তিরে খাওয়াদাওয়ার পর্ব চুকলে বাইরের ঘরে বসে সুধা হিরণ আর বিনয় খানিকক্ষণ গল্প করে। সেই সকালবেলা বেরিয়ে বিনয় কোন কোন ত্রাণশিবির বা জবরদখল কলোনিতে গেছে, সেই সব জায়গায় কাদের সঙ্গে দেখা হয়েছে, কী অবস্থায় তারা আছে, কিংবা কলোনি টলোনি ঘুরে নতুন ভারত অফিসে ফেরার পর কী কী ঘটেছে-খুঁটিয়ে খুঁটিয়ে সমস্ত জানতে না পারলে সুধা আর হিরণের পেটের ভাত হজম হয় না।
দ্বারিক দত্তরও অনন্ত কৌতূহল। পূর্ব পাকিস্তান থেকে যে ছিন্নমূল মানুষেরা সীমান্তের এপারে চলে এসে কী নিদারুণ পরিস্থিতিতে দিন কাটাচ্ছে সে সম্পর্কে তিনিও জানতে চান। কিন্তু যথেষ্ট বয়স হয়েছে। কবেই সত্তর পেরিয়েছেন। ইদানীং শরীর একদিন ভাল থাকে ত পরের দিন খারাপ। বেশির ভাগ দিনই সন্ধের পর দুখানা সুজির রুটি, এক বাটি দুধ আর দু-একটা মিষ্টি খেয়ে শুয়ে পড়েন।
যেদিন শরীর ভাল থাকে, রাত্তিরে বিনয়দের সঙ্গে গল্প করতে বসে যান দ্বারিক দত্ত। আজ নিজেকে বেশ সুস্থ মনে হচ্ছে। তাই গায়ে ঘন করে গরম শাল জড়িয়ে বাইরের ঘরের আসরে এসে বসেছেন।
আজ কিন্তু উদ্বাস্তুদের কথা উঠলই না। বিনয় সারাদিন কোথায় কোথায় ঘুরেছে, কেউ জানতে চাইল না।
হিরণ বলল, বিনু, রোজই তুমি সকালে উঠে কলোনি কি ক্যাম্পে চলে যাও। এই উইকে একটা দিন না গেলে হয় না?
বিনয় অবাক হল।-কেন বলুন তো?
খান মঞ্জিল সারানো হয়ে গেছে। এখন রং করা হচ্ছে। আশা করছি, খুব তাড়াতাড়িই সব কাজ শেষ হয়ে যাবে। ভীষণ ব্যস্ত থাকে বলে এর ভেতর তোমাকে দেখে আসার কথা বলিনি।
হিরণ বলতে লাগল, কিন্তু আমাদের সবার ইচ্ছে, তুমি একবার ওখানে যাও। এখন দেখলে বাড়িটা চিনতে পারবে না।
কাগজের অ্যাসাইনমেন্ট নিয়ে সারাদিন ছোটাছুটি, তারপর অফিসে গিয়ে ঘাড় গুঁজে দু দুটো লেখা তৈরি করে জমা দেওয়া। এটা একটা দিক। আর-এক দিকে রয়েছে পাঠকদের বিপুল প্রত্যাশা। সকাল থেকে রাত অবধি অদ্ভুত এক নেশার ঘোরে কেটে যায় বিনয়ের। তার মধ্যে খান মঞ্জিল-এর কথা একেবারেই খেয়াল ছিল না।
বিনয় অন্যমনস্ক হয়ে পড়ে। আজ অফিস থেকে বেরুবার সময় ঠিক করে রেখেছিল, খাওয়া দাওয়ার পর মেসে চলে যাবার কথাটা সুধাদের জানিয়ে দেবে। চিন্তাটা আবার মাথায় ফিরে এসেছে। কিন্তু তা নিয়ে কিছু বলার আগেই হিরণ খান মঞ্জিল-এর প্রসঙ্গ তুলল। উত্তর একটা না দিলেই নয়। বিনয় বলল, কী করে যাব? যা কাজের চাপ
সুধা জোর দিয়ে বলে, তোকে যেতেই হবে। কী বাড়ি কী হয়েছে, না দেখলে বিশ্বাস করতে পারবি না। তোর ঘরটা নতুন খাট, আলমারি, ড্রেসিং টেবিল দিয়ে আমি নিজের হাতে সাজিয়ে দেব।
বুকের ভেতরটা থির থির কাঁপতে থাকে বিনয়ের। সে গিট খুলে চলে যেতে চাইছে, আর সুধারা চাইছে তাকে হাজার পাকে জড়িয়ে রাখতে। সে জবাব দিল না।
হিরণ বলল, বুঝলে বিনু, একটা সমস্যা দেখা দিয়েছে
বিনয় মুখ ফিরিয়ে হিরণের দিকে তাকায়।-কী সমস্যা?
ও-বাড়ির নাম তো আর খান মঞ্জিল রাখা যাবে না। নতুন নামকরণ করতে হবে। আজ অফিস থেকে ফিরে এই নিয়ে সুধা আর দাদুর সঙ্গে কথা হচ্ছিল। অনেকগুলো নাম আমরা ভেবেছি। কিন্তু ডিশিসান নিতে পারিনি। সবাই মিলে ঠিক করলাম, তুমি ফিরে এলে নামটা ফাইনাল করা হবে।
বিনয় কৌতূহল বোধ করে না। কিন্তু হিরণদের এত আগ্রহ যে কিছু না বলাটা অভদ্রতা। নিরুৎসুক সুরে সে জিজ্ঞেস করে, কী নাম ভেবেছেন?
হিরণ গড় গড় করে অনেকগুলো নাম আওড়ে যায়। দত্ত নিবাস, দত্ত ভিলা, আনন্দ নিকেতন, স্বপ্নের নীড়, আবাস, রাজদিয়া হাউস ইত্যাদি।
দ্বারিক দত্ত বললেন, রাজদিয়া হাউস নামটা আমিই বলেছিলাম। ইস্ট বেঙ্গলে তো আর কোনও দিন যাওয়া হবে না। রাজদিয়ার নামটা থাকলে যতদিন ওই বাড়ি আছে, দেশও এ বাড়ির বাসিন্দাদের সঙ্গে থাকবে।
এক পলক দ্বারিক দত্তকে দেখে তার মনোভাবটা আন্দাজ করে নিল বিনয়। পৃথিবীর যে ভূখণ্ড থেকে চিরকালের মতো চলে এসেছেন তার স্মৃতি বিলীন হয়ে যাক, বৃদ্ধ কোনওভাবেই তা চান না। কবছর বিয়ে হলেও সুধার ছেলেমেয়ে হয়নি। হবে নিশ্চয়ই। বাড়ির নামের সঙ্গে রাজদিয়াকে জড়িয়ে রাখার কারণ একটাই। উপ-মহাদেশের কোন প্রান্তে ছিল দত্তদের আদি নিবাস, কোন মৃত্তিকায় ছিল পূর্বপুরুষদের অস্তিত্বের মূল শিকড়, বংশধরেরা তা যেন কোনওদিন ভুলে না যায়। বাড়ির নামটা দেখলেই তাদের রাজদিয়ার কথা মনে পড়ে যাবে। ওদের কারও যদি কখনও ইচ্ছে হয়, শিকড়ের টানে বাপ-ঠাকুরদার জন্মভূমি দেখতে চলেও যেতে পারে।
নামকরণ নিয়ে বেশ কিছুক্ষণ হইচই হল। সুধার পছন্দ আনন্দ নিকেতন, হিরণের স্বপ্নের নীড়। সবাই বিনয়ের মতামত জানতে চায়। কিন্তু যার আদৌ কোনও ঔৎসুক্য নেই, সে আর কী বলতে পারে? শুধু হুঁ হাঁ করে গেল। শেষপর্যন্ত অবশ্য ঠিক হল, দ্বারিক দত্তর সেন্টিমেন্টকে মর্যাদা দিয়ে বাড়ির নাম রাজদিয়া হাউসই রাখা হবে।
বাইরের ঘরের দেওয়াল-ঘড়িতে চোখ পড়তে চমকে ওঠে সুধা, ওরে বাবা, পৌনে বারোটা বেজে গেছে। এই, সবাই উঠে পড়। আর দেরি করে শুলে শরীর খারাপ হবে।
যে কুণ্ঠাটা ছিল সেটা এবার কাটিয়ে ওঠে বিনয়। মনস্থির করে ফেলেছে সে। সিদ্ধান্তটা যদিও কঠোর, তবু না জানালেই নয়।
বিনয় বলল, ছোটদি, তোরা আর-একটু বোস। আমার একটা কথা আছে
সবাই উঠে দাঁড়িয়েছিল। ধীরে ধীরে ফের বসে পড়ে।
সুধা জিজ্ঞেস করে, কী কথা রে?
আমি–আমি
তুই কী?
প্রথম বার বলতে গিয়েও আটকে গিয়েছিল। এবার চোখকান বুজে জানিয়ে দিল বিনয়, আমি একটা মেস ঠিক করেছি। দু-একদিনের ভেতর সেখানে চলে যেতে চাই
কথাগুলো যেন মাথায় ঢোকে না সুধার। ভাইয়ের দিকে হতবাক তাকিয়ে থাকে সে।
হিরণ কিন্তু ঠিকই ধরে ফেলেছে।-কী বললে, মেসে যাবে?
বিনয় আস্তে মাথা নাড়ে, হ্যাঁ।
এতক্ষণে ব্যাপারটা বোধগম্য হয় সুধার। আচমকা প্রবল ধাক্কায় জগৎসংসার তোলপাড় হয়ে যায় তার। বিনয়ের কাঁধ দুই হাতে আঁকড়ে ধরে চেঁচিয়ে ওঠে, মেসে যাবি? কেন? কেন? কেন?
হিরণও কম হকচকিয়ে যায়নি। বলল, এখানে কি তোমার কোনও অসুবিধে হচ্ছে?
কুণ্ঠিত বিনয় জোরে জোরে মাথা ঝাঁকায়। কী বলছেন হিরণদা! পাকিস্তান থেকে আসার পর আপনারা যদি কাছে টেনে না নিতেন, ঝিনুককে নিয়ে কী করতাম, কোথায় যেতাম, ভাবতেও ভয় হয়। আপনারা আমাকে কী যত্ন যে করছেন তা শুধু আমিই জানি। দাদু, দিদা আর মা ছাড়া অন্য কেউ
তার কথা শেষ হয় না। সুধা হঠাৎ কেঁদে কেটে মধ্যরাতের নৈঃশব্দ্যকে খান খান করে দেয়। তার ওপর যেন হিস্ট্রিরিয়া ভর করেছে। ভাইয়ের কাঁধটা ধরাই ছিল। উন্মাদের মতো তাকে ঝুঁকি দিতে দিতে বলে, তা হলে কেন যাবি? আমরা ছাড়া তোর কে আছে এই শহরে? মরে গেলেও তোকে আমি মেসে যেতে দেব না।
বিনয় সুধাকে শান্ত করতে চেষ্টা করে।আমার কথাটা শোন। কঁদিস না ছোটদি-কাঁদিস না তার গলা ভারী হয়ে আসে।
সুধা ভাইয়ের কোনও কথাই কানে তোলে না। অবুঝ বালিকার মতো সে বলে যায়, এক্সচেঞ্জ করে কত বড় বাড়ি পেয়েছি। ভেবেছি তোকে নিয়ে একসঙ্গে থাকব। কত কষ্ট পেয়েছিস। তোকে বুকের ভেতর থেকে কান্নার বলক বার বার উঠে আসতে থাকে। ফোঁপাতে ফোঁপাতে জড়ানো গলায় সে বলে যায়, আমাকে দুঃখ দিস না বিনু
সুধা যে তাকে কতখানি ভালবাসে, তার প্রতি ছোটদির যে অপার মায়া, বোধবুদ্ধি হবার পর থেকেই বিনয় জেনে এসেছে। তারা পিঠোপিঠি ভাইবোন। তেরো চোদ্দ বছর বয়স অবধি সারাক্ষণ মারপিট লেগেই থাকত। এই হয়তো মহাযুদ্ধ, পরক্ষণে সন্ধি। হাজার ধুন্ধুমারের মধ্যেও একটা মুহূর্তও একজনকে ছাড়া আর-এক জনের চলত না। তলায় তলায় পরস্পরের প্রতি কী যে গভীর টান!
সুধার কান্নাটা বিনয়ের মধ্যেও চারিয়ে যাচ্ছিল। একবার ভাবল, এত ভালবাসা তুচ্ছ করার ব্যাপার নয়। ওদের কাছেই থেকে যাবে। কাল অফিসে গিয়ে প্রসাদকে জানিয়ে দেবে, সে মেসে যাচ্ছে না। কিন্তু পরক্ষণে নিজেকে শক্ত করে নিল। বলল, তোরা তো রইলিই। যদি দেখি মেসে থাকা যাচ্ছে না, তোদের কাছে চলে আসব।
সুধা উত্তর দিল না। বিনয়ের কাঁধ থেকে হাত নামিয়ে নিয়ে দৌড়ে বাইরের ঘর থেকে বেরিয়ে গেল।
হিরণ এক পাশে দাঁড়িয়ে ছিল। তার মুখে বিষাদ মাখানো। বিনয় তাকে বলে, হিরণদা, ছোটদিকে আপনি একটু বোঝান
হিরণ বলল, কী কারণে তুমি চলে যেতে চাইছ, বুঝতে পারছি না। আমাদের দিক থেকে কি কোনও ত্রুটি হয়েছে?
বিনয় বিব্রত হয়ে পড়ে। –না না, ত্রুটির কোনও প্রশ্নই নেই। একটু আগেই তো বলছিলাম, এখানে এসে যে আদর-যত্ন পেয়েছি, বাকি জীবনে আর কি কারও কাছে তা পাব?
তাহলে?
নতমুখে বিনয় জানায়, হিরণরা যতই আপনজন হোক, এটা তার দিদির শ্বশুর বাড়ি। পাকিস্তান থেকে চলে আসার পর সে এতটাই নিরুপায় হয়ে পড়েছিল যে সুধাদের আশ্রয় ছাড়া অন্য কোথাও যাবার জায়গা ছিল না। এখন সে চাকরি পেয়েছে, রোজগার করছে। নিজের পায়ে দাঁড়াতে চায়। এ ছাড়া মেসে যাবার অন্য কোনও উদ্দেশ্য নেই।
হিরণ এভাবে ঠিক চিন্তা করেনি। সুধার মতো অতটা প্রবল না হলেও এক ধরনের আবেগ তাকে আচ্ছন্ন করে রেখেছিল। রাজদিয়ায় শেষ যখন বিনয়কে দেখে এসেছে তখন কত আর তার বয়স, নেহাতই এক কিশোর। তারপর কতগুলো বছর কেটে গেছে। দেশভাগের পর এপারে চলে এলেও হিরণের মনে হতো, বিনয় বুঝি সেই ছেলেবেলাতেই থেমে আছে। তার মা নেই, বাবা যাবতীয় সাংসারিক বন্ধন ছিঁড়ে চলে গেছেন গুরুর আশ্রমে, ঝিনুকের জন্য সুনীতিদের বাড়িতে হেমনলিনীর নিষ্ঠুর আচরণে সে ভেঙে পড়েছিল। সব মিলিয়ে হিরণের মনে হয়েছে, উদভ্রান্ত বিনয়কে গভীর মমতায় ঘিরে রাখা দরকার। এই পৃব্বিীতে কত যে সংকট, কত যে সমস্যা। বিনয়কে আগলে না রাখলে সে চুরমার হয়ে যাবে।
কিন্তু এই মুহূর্তে বিনয়ের কথাগুলো শুনতে শুনতে হঠাৎই তার সম্বন্ধে যেন সচেতন হয়ে উঠে হিরণ। বিনয় আর রাজদিয়ার সেই আদুরে, সরল কিশোরটি নেই। সে এখন এক পরিপূর্ণ যুবক। তার মধ্যে কখন যেন প্রখর আত্মসম্মানবোধ তৈরি হয়ে গেছে। সে কারও আশ্রয়ে থাকতে চায় না। স্বাধীনভাবে নিজের জীবন গড়ে তোলার জন্য ব্যস্ত হয়ে উঠেছে।
কী জবাব দেবে, ভেবে পেল না হিরণ।
দ্বারিক দত্ত নীরবে দাঁড়িয়ে ছিলেন। এতক্ষণে মুখ খুললেন। হিরু, আমার একটা কথা বলার আছে।
হিরণ তার ঠাকুরদার দিকে তাকায়।
দ্বারিক দত্ত বলতে লাগলেন, বিনু যখন চাইছে, ওকে স্বাবলম্বী হতে দে। আমাদের নতুন বাড়ির দরজা তো খোলা রইলই। যখন ইচ্ছে চলে আসতে পারবে।
অনিচ্ছাসত্ত্বেও হিরণ বলল, ঠিক আছে।
বিনয় আর হিরণদের শোবার ঘর দুটো পাশাপাশি নিজের ঘরে এসে শুয়ে শুয়ে অনেকক্ষণ সুধার ফোঁপানির আওয়াজ শুনতে পেল বিনয়। টের পেল, তার নিজেরও দুচোখ বাষ্পে ভরে গেছে।
.
দুদিন কেটে গেল।
আজ বিনয় শান্তিনিবাস-এ চলে যাবে। হিরণ তাকে পৌঁছে দিয়ে আসবে। তাই অফিসে ছুটি নিয়েছে। বিনয় আজ তার অ্যাসাইনমেন্ট অনুযায়ী কলোনি বা ত্রাণশিবিরে যাবে না। সেও ছুটি নিয়েছে।
মাঝখানের দুটো দিন সুধা ভাল করে খায়নি, ঘুমোয়নি। সেদিন রাতের মতো উতরোল কান্নাটা হয়তো নেই। তবে সারাক্ষণ যেন বিষাদপ্রতিমা। কাজের মেয়ে উমারও মন খারাপ। দ্বারিক দত্ত যদিও বলেছেন, বিনয় স্বাবলম্বী হোক, ভেতরে ভেতরে তিনিও কষ্ট পাচ্ছেন। জবুথবু, অথর্ব সরস্বতী, পৃথিবীর সমস্ত ব্যাপারে যিনি সম্পূর্ণ উদাসীন, নিজের রোগভোগ নিয়ে সর্বক্ষণ ব্যতিব্যস্ত, তিনিও ভীষণ বিচলিত হয়ে পড়েছেন। বিনয়কে কাছে ডেকে তার দুটি হাত জড়িয়ে ধরে ধরা গলায় বলেছেন, যাস না বিনু। তুই চলে গেলে আমরা বড় কষ্ট পাব। বিনয় উত্তর দিতে পারেনি।
এই দুটো দিন মুহ্যমানের মতো কাটালেও সব দিকে সুধার নজর। পাকিস্তান থেকে আসার পর আনন্দ কটা ধুতি, শার্ট আর চাদর কিনে দিয়েছিল। যাকে রোজ বেরুতে হয়, ওই সামান্য পোশাকে কি চলে? তাই নিজে উমাকে সঙ্গে নিয়ে লেক মার্কেট থেকে নতুন কটা ধুতি, গরম কাপড়ের শার্ট, গেঞ্জি, চাদর, সোয়েটার কিনে নিয়ে এসেছে। শুধু তাই না, নতুন জায়গায় ভাই যাতে আরামে থাকতে পারে, তাই তোষক, বালিশ, বিছানার চাদর, লেপ এবং হোল্ড-অলও কিনেছে। তাছাড়া কিনেছে কটা কাপ প্লেট, কাঁচের গেলাস, বাথরুমের জন্য মগ, ঘরে পরার চটি, দাঁতের মাজন, জিভছোলা, ইত্যাদি।
দুপুরে খাওয়া দাওয়া চুকিয়ে বেরিয়ে পড়বে বিনয়। তাই সকালে উঠেই চাটা খেয়ে তার জিনিসপত্র গুছিয়ে ফেলল সুধা। জামাকাপড়, তোষক, বালিশ টালিশ-সমস্ত কিছু একটা সুটকেস আর হোল্ড-অলে ধরে গেল।
খাওয়া চুকতে ঢুকতে দুপুর পেরিয়ে গেল। এখন প্রায় দেড়টা।
হিরণ ট্যাক্সি ডেকে এনেছিল। শিখ ড্রাইভারকে সঙ্গে করে ওপরে এনে সে বিনয়ের মালপত্র নিচে পাঠিয়ে দিয়েছে।
এদিকে সুধা বিনয়কে ঠাকুর-ঘরে নিয়ে তেত্রিশ কোটি দেবদেবীকে প্রণাম করিয়েছে। তারপর সরস্বতী এবং দ্বারিক দত্তকে প্রণাম সেরে উমার মাথায় হাত বুলিয়ে সিঁড়ি দিয়ে নিচে নামতে লাগল । বিনয়। জাফর শা রোডের বাড়িটার আবহাওয়া দুটো দিন কেমন যেন নিস্তব্ধ হয়ে ছিল। সেটা আরও বিষাদময়, আরও থমথমে হয়ে গেল।
আগে আগে নামছিল হিরণ। তারপর বিনয়। পেছনে সুধা, উমা, দ্বারিক দত্ত। এমনকি সরস্বতীও ঘরে বসে থাকতে পারেননি। জরাজীর্ণ শরীর টানতে টানতে তিনিও সিঁড়ি ভাঙতে লাগলেন।
বাইরে এসে প্রথমে ট্যাক্সিতে উঠল হিরণ। বিনয় সুধার মুখের দিকে তাকাতে পারছিল না। অন্য দিকে চোখ রেখে বলল, চলি ছোটদি-
ঠিক ছিল, হিরণ তাকে শান্তিনিবাস-এ পৌঁছে দিয়ে আসবে কিন্তু সে ট্যাক্সিতে ওঠার আগেই আচমকা কী যেন হয়ে যায় সুধার। আমিও যাব– বলেই ট্যাক্সিতে উঠে পড়ে সে। আসলে ভাই কোথায় যাচ্ছে, কীভাবে থাকবে, সেখানে কতটা আরাম, কতটুকু স্বাচ্ছ প্য–নিজের চোখে না দেখা অবধি স্বস্তিবোধ করছিল না।
হতভম্বের মতো কিছুক্ষণ দাঁড়িয়ে থাকার পর আস্তে আস্তে বিনয় উঠে সুধার পাশে বসে।
সুধার পরনে আধময়লা শাড়ি, ঘরোয়া ধরনে পরা। হিরণ হকচকিয়ে গিয়েছিল। বলল, এ কি, এ কি! যাবেই যখন, শাড়িটা পালটে এস।
সুধা বলল, দরকার নেই।
হিরণ জানে, সুধা ভীষণ জেদি। একবার যখন উঠে বসেছে, নামানো যাবে না। সে ড্রাইভারকে। বলল, চলিয়ে–।
ট্যাক্সি চলতে শুরু করে। বাইরে অজস্র মানুষ। বিপুল কলরোল। ধাবমান যানবাহনের বিরামহীন আওয়াজ। কিন্তু গাড়ির ভেতরটা আশ্চর্য রকমের নিঝুম। কেউ একটা কথাও বলছিল না।
রাস্তার দিকে তাকিয়ে থাকতে থাকতে কেমন যেন অন্যমনস্ক হয়ে যায় বিনয়। রাজদিয়া থেকে আসার পর প্রথমে সুনীতিদের বাড়ি উঠেছিল সে। সেখান থেকে সুধাদের কাছে। তারপর প্রিয়নাথ মল্লিক রোডে তাদের সেই পুরানো বাড়ি হয়ে ফের জাফর শা রোডে। ক্রমাগত বাড়ি বদল। একের পর এক।
এবার শান্তিনিবাস। বিনয়ের মনে হল, জীবনের নতুন একটা পর্বে পা রাখতে চলেছে সে।
.
৫৫.
শীত ফুরিয়ে এসেছে। এই দুপুরবেলায় মহেশ হালদার লেনের মেস-বাড়ি অর্থাৎ শান্তিনিবাস-এ পৌঁছতে আধঘণ্টাও লাগল না।
ট্যাক্সি থামিয়ে প্রথমে নামল বিনয়। তারপর একে একে হিরণ এবং সুধা।
ওপর থেকে একটা গলা ভেসে এল, যাক, এসে গেছ। তোমার জন্যে ওয়েট করছিলাম।
বিনয় মুখ তুলে তাকায়। তেতলার রাস্তার দিকের টানা বারান্দায় রেলিং ধরে দাঁড়িয়ে আছেন প্রসাদ। কাল অফিসে জানিয়ে দিয়েছিলেন, যতক্ষণ না সে শান্তিনিবাস-এ পৌঁছচ্ছে, তিনি মেসেই থাকবেন। নতুন জায়গা। মেসের প্রায় কারওকেই চেনে না বিনয়। তিনি না থাকলে ওর অসুবিধা হবে। বলেছিলেন, মেসে তার সব ব্যবস্থা করে দিয়ে আজ তিনি অফিসে যাবেন। কিন্তু প্রসাদ যে তেতলার বারান্দায় পথের দিকে তাকিয়ে দাঁড়িয়ে থাকবেন, ভাবা যায়নি।
চোখাচোখি হতেই হাত তুলে প্রসাদ বললেন, দাঁড়াও, আমি আসছি।
একটু পরেই প্রসাদ নিচে নেমে এলেন। সঙ্গে সেই ছেলেটি। সুবল। আগে একবারই এখানে এসেছে বিনয়। সেদিন সুবলকে দেখে গিয়েছিল। ষোল সতেরো বছর বয়স। এই মেসেই কাজ করে।
বিনয়ের সঙ্গে হিরণ আর সুধাকে দেখে বেশ অবাক হলেন প্রসাদ।–এরা?
আমার ছোটদি আর ছোট জামাইবাবু প্রসাদের সঙ্গে হিরণদের পরিচয় করিয়ে দিল বিনয়।
ও, আচ্ছা আচ্ছা—
প্রসাদ বয়সে অনেক বড়। সুধা আর হিরণ তার পা ছুঁয়ে প্রণাম করে।
ওদিকে ট্যাক্সিওলা বিনয়ের হোল্ড-অল ব্যাগট্যাগ নামিয়ে ফেলেছিল। প্রসাদ সুবলকে বললেন, মালপত্র আমার ঘরের পাশের ঘরটায় নিয়ে যা
বলমাত্র জিনিসগুলো কাঁধে চাপিয়ে, হাতে ঝুলিয়ে চলে গেল সুবল।
হিরণ ট্যাক্সিভাড়া চুকিয়ে দিল। তারপর সবাইকে সঙ্গে করে শান্তিনিবাস-এ ঢুকলেন প্রসাদ। ভেতরে এসে একবার একতলার প্যাসেজের ডান পাশের ঘরটায় মুখ বাড়ালেন।
বিনয় লক্ষ করল, ঘরের মাঝখানে টেবলে একটা ঢাউস খাতার ওপর হুমড়ি খেয়ে সেই টাকমাথা, মাঝবয়সী, ভারী চেহারার লোকটা খুব মন দিয়ে কী সব লেখালেখি করছে। আগের দিনও তাকে। হুবহু একই ভঙ্গিমায় লিখতে দেখেছে সে।
প্রসাদ লোকটিকে বললেন, ম্যানেজারবাবু, আপনার নতুন বোর্ডার এসে গেছে। হিসেবপত্তর বন্ধ করে একটু ওপরে আসবেন?
লোকটা অর্থাৎ ম্যানেজারবাবু মাথা তোলে। নিকেলের গোল চশমার ওপর দিয়ে তাকিয়ে শশব্যস্তে বলে, হাতের কাজটা হয়ে এল। বাকিটুকু সেরেই যাচ্ছি প্রসাদকে সে যে যথেষ্ট সমীহ করে সেটা তার বলার ধরনে টের পাওয়া যায়।
প্রসাদ দাঁড়ালেন না। ম্যানেজারের সঙ্গে কথা শেষ করেই এগিয়ে চললেন।
আর-একটু ভেতর দিকে শ্যাওলা-ধরা মস্ত চাতালে বুকসমান উঁচু দুটো চৌবাচ্চা, গঙ্গাজল আর কর্পোরেশনের জলের কল, উঁই-করা এঁটো বাসনকোসন, ঝুলকালিমাখা রান্নাঘর, চারদিকের দেওয়াল থেকে জায়গায় জায়গায় পলেস্তারা খসার ফলে ঘায়ের মতো অজস্র দাগ-এ-সব দেখতে দেখতে মুষড়ে পড়ছিল সুধা।
পাশাপাশি চলতে চলতে তার ছোটদিটির দিকে নজর রাখছিল বিনয়। সুধার মুখচোখ দেখে টের পাচ্ছিল, এরকম একটা নোংরা, মলিন পরিবেশে ভাই থাকবে বলে তার মন ভীষণ খারাপ হয়ে গেছে।
প্রকাণ্ড মেস বাড়িটা এখন সুনসান। নিঃশব্দ। বোর্ডাররা যে যার কাজে বেরিয়ে গেছে। ওধারে রান্নাঘরের সামনের খোলা বারান্দায় মেসের কটা কাজের লোক তাস খেলছিল। ওরা ছাড়া আর কারওকে দেখা যাচ্ছে না।
চাতালটা ডান পাশে রেখে কয়েক পা এগুলেই ওপরে ওঠার সিঁড়ি। প্রসাদের সঙ্গে হিরণরা সিঁড়ি ভাঙতে লাগল।
তেতলায় নিজের ঘরের লাগোয়া যে ঘরটা প্রসাদ বিনয়ের জন্য ঠিক করে রেখেছিলেন, প্রথমে সবাইকে নিয়ে সেখানে গেলেন তিনি। দক্ষিণ দিকটা পুরোপুরি খোলা। রাস্তার ওধারে ঢ্যাঙা বাড়ি একটাও নেই। যা আছে তার বেশির ভাগই সেকেলে একতলা দালান। ক্কচিৎ দু-চারটে দোতলা। আর রয়েছে বেশ কিছু টিনের চালের চাপ-বাঁধা বস্তি। ফলে এত উঁচুতে বিনয়ের ঘরে আলো-হাওয়ার অভাব কখনও হবে না।
ঘরটা সবে চুনকাম করা হয়েছে। টাটকা চুনের ঝাঝালো গন্ধ নাকে আসছিল। আসবাব সামান্যই। একটা মান্ধাতার আমলের ন্যাড়া তক্তপোশ, একটা বেঁটে কাঠের আলমারি, দেওয়ালে ঝোলানো তাকওলা বড় একটা আয়না।
লটবহর মেঝেতে নামিয়ে রেখে একধারে অপেক্ষা করছিল সুবল।
প্রসাদ বললেন, অবিনাশ পাঁজা বলে এক ভদ্রলোক পঁয়ত্রিশ বছর এখানে ছিলেন। গেল সপ্তাহে রিটায়ার করে বর্ধমানে ওঁদের দেশের বাড়িতে চলে গেছেন। এখন থেকে এই ঘরটা বিনয়ের কথা বলছিলেন ঠিকই, তার চোখ কিন্তু ঘুরে ঘুরে সুধার দিকে চলে যাচ্ছিল। ওরা কেন বিনয়ের সঙ্গে শান্তিনিবাস-এ এসেছে আগেই সেটা মোটামুটি আঁচ করে নিয়েছিলেন। এবার বললেন, বয়েসে অনেক ছোট। তুমি করে বলছি কিন্তু
সুধা বলল, তাই তো বলবেন।
প্রসাদ জিজ্ঞেস করলেন, ভাইয়ের ঘর পছন্দ হয়েছে?
সুধা প্রশ্নটার জবাব না দিয়ে বলল, দেখুন, আমরা ইস্ট পাকিস্তানের সম্পত্তি এক্সচেঞ্জ করে টালিগঞ্জে বিরাট তেতলা বাড়ি পেয়েছি। সেখানে বিনুর জন্যে একটা বড় ঘর ঠিক করে রাখা আছে। কিন্তু ছেলে জেদ ধরে মেসে চলে এল– তার কণ্ঠস্বর থেকে দুঃখ, অভিমান, ক্ষোভ বেরিয়ে আসছিল। সরাসরি না বললেও মেসের ঘর যে পছন্দ নয়, সেটা বুঝিয়ে দিচ্ছিল সে।
বিনয়ের কাছে সবই শুনেছেন প্রসাদ। মৃদু হেসে বললেন, ভাইকে আগলে না রেখে একটু সাবালক হতে দাও না
পাশে দাঁড়িয়ে বিনয়ের মনে পড়ল, দ্বারিক দত্ত বিনয়ের স্বাবলম্বী হবার কথা বলেছিলেন। প্রসাদ বলছেন সাবালক হতে। একই ব্যাপার।
সুধা কী উত্তর দিতে যাচ্ছিল, তাকে থামিয়ে দিয়ে প্রসাদ বললেন, চল, আমার ঘরে গিয়ে বসা যাক- সুবলকে ডেকে পকেট থেকে টাকা বার করে দিতে দিতে বললেন, যা, চট করে গৌরাঙ্গ মিষ্টান্ন ভাণ্ডার থেকে নলেন গুড়ের সন্দেশ আর মিষ্টি দই নিয়ে আয়
তাদের আপ্যায়নের জন্যই যে সুবলকে পাঠানো হচ্ছে তা বুঝতে অসুবিধা হয় না সুধা আর হিরণের। তারা হইচই বাধিয়ে দেয়, না না, এখন কিছু আনাবেন না। আমাদের চান-খাওয়া হয়নি। বাড়িতে সব রান্না করা আছে। এখন খেলে ফিরে গিয়ে কী করে খাব?
প্রসাদ কোনও কথাই কানে তুললেন না। হাত নেড়ে সুবলকে পাঠিয়ে দিয়ে বললেন, তোমরা বিনয়ের বোন-ভগ্নীপতি। প্রথম দিন এসেছ। একটু কিছু মুখে না দিলে আমার ভীষণ খারাপ লাগবে। বাড়িতে গিয়ে দুটি ভাত না হয় কমই খাবে।
প্রসাদের আচরণে এবং কথাবার্তায় এমন একটা আন্তরিকতা মাখানো যে সুধারা আর আপত্তি করে না।
বিনয় বলল, ছোটদিরা খেয়ে আসেনি। আমাকে কিন্তু খাইয়ে এনেছে। এখন আর আমি কিছু খেতে পারব না।
প্রসাদ হেসে হেসে মজার গলায় বললেন, দিদি-জামাইবাবুকে সঙ্গ দেবার জন্যে দু-একটা সন্দেশ খেও। নইলে কি ভাল দেখায়? চল আমার ঘরে
সুধা ব্যস্তভাবে বলল, আমি বিনুর বিছানাটা পেতে, জামাকাপড়গুলো আলমারিতে গুছিয়ে দিয়ে যাচ্ছি।
সে হোল্ড-অল আর সুটকেস টুটকেসগুলোর দিকে পা বাড়িয়েছিল কিন্তু যাওয়া হল না। প্রসাদ খুব শান্ত গলায় বললেন, না, তোমাকে কিছু করতে হবে না। যা করার বিনয়ই করবে। এস
প্রসাদকে বেশ ভাল লাগছিল সুধার। অমায়িক। স্নেহপ্রবণ। মানুষকে নিমেষে আপন করে নেবার দুর্লভ ক্ষমতা রয়েছে। কিন্তু এই প্রথম টের পাওয়া গেল, প্রখর ব্যক্তিত্বের অধিকারীও। তিনি কিছু বললে অমান্য করা যায় না।
নিজের ঘরে এনে সবাইকে বসালেন প্রসাদ।
ভাইয়ের চিন্তাটা অবিরল মাথায় ঘুরছিল সুধার। সে বলল, এতদিন পাকিস্তানে দাদু দিদাদের কাছে থাকত বিনু। ইন্ডিয়ায় আসার পর আমার কাছে ছিল। ও কিছুই পারে না
প্রসাদ বললেন, এখন থেকে পারবে।
ভীষণ অন্যমনস্ক। খাওয়ার কথা মনে করিয়ে দিতে হয়।
আর মনে করাতে হবে না। তেমন খিদে পেলে ঠিক খেয়ে নেবে।
ভাইয়ের সম্পর্কে সুধার উদ্বেগটা আমলই দিচ্ছেন না প্রসাদ। তবু সুধা বিনু এটা পারে না, সেটা পারে নার লম্বা তালিকা আওড়ে যায়।
প্রসাদের বোধহয় মজাই লাগে। বলেন, ভাইকে তুলোর বাক্সে পুরে রেখেছিলে দেখছি। বাইরের আঁচ একেবারে গায়ে লাগতে দাওনি। তুমি যা যা বললে, এবার থেকে সেগুলো সব পারবে বিনয়। পুরুষ মানুষকে ভোলা বাতাসে ছেড়ে দিতে হয়। নইলে অপদার্থ হয়ে যায়।
প্রসাদের সূক্ষ্ম খোঁচাগুলো গায়ে মাখছিল না সুধা। সে বলে যায়, প্রসাদদা, বিনুর কাছে আপনার কথা অনেক শুনেছি। ও আপনাকে ভীষণ শ্রদ্ধা করে। ওকে একটু দেখবেন।
যেটুকু না দেখলে ও বিপদে পড়বে, ঠিক ততটুকুই দেখব। চিন্তা কোরো না।
সুবল মিষ্টি টিষ্টি নিয়ে এসেছিল।
একটা সন্দেশের কোনা ভেঙে মুখে পুরে অনিচ্ছাভরে চিবোতে চিবোতে সুধা বলল, এখানকার খাওয়া দাওয়ার ব্যবস্থা কীরকম?
প্রসাদ এর মধ্যেই টের পেয়ে গেছেন, সুধা একটুতেই অস্থির হয়ে পড়ে, একটুতেই ব্যাকুল। বললেন, আমি কুড়ি বছর এই মেসে আছি। আমার থেকেও পুরনো বোর্ডার রয়েছে চার-পাঁচজন। এখানকার ডাল ভাত মাছের ঝোল খেয়ে দিব্যি বেঁচে আছি। আশা করি, বিনয়ও থাকবে।
খানিকক্ষণ চুপচাপ।
তারপর সুধা বলল, আমরা মাঝে মাঝে এসে বিনুকে দেখে যাব।
প্রসাদ বললেন, নিশ্চয়ই আসবে। যখন ইচ্ছে—
খুব শিগগিরই আমাদের নতুন বাড়ির গৃহপ্রবেশ হবে। দিন ঠিক হলে নেমতন্ন করে যাব। বিনুর সঙ্গে আপনি কিন্তু অবশ্যই যাবেন
যাব।
মেসের ম্যানেজার এসে ঢুকল। তাকে বসিয়ে বিনয়দের সঙ্গে আলাপ করিয়ে দিলেন প্রসাদ। তার নাম মতিলাল চাকলাদার। তিন কুলে কেউ নেই। বহুকাল এখানে পড়ে আছে। এই মেসই তার ধ্যানজ্ঞান। তার জগৎসংসার।
বিনয়কে দেখিয়ে প্রসাদ বললেন, এই ছেলেটি আপনার নতুন বোর্ডার। এর কথা আগেই আমার কাছে শুনেছেন।
মতিলাল চাকলাদার ঘাড় হেলিয়ে দেয়, হা হা, অনেক বার।
জীবনে এই প্রথম বাড়ির বাইরে এসে থাকছে বিনয়। কাজের লোকেদের বলে দেবেন, যখন যা দরকার যেন ও পেয়ে যায়। আপনি নিজেও একটু লক্ষ রাখবেন, কোনওরকম অযত্ন না হয়।
মতিলালের আত্মাভিমানে খোঁচা লাগে। গলার স্বর সামান্য উঁচুতে তুলে সে বলে, প্রসাদবাবু, উনত্রিশ বছর শান্তিনিবাস-এ ম্যানেজারি করছি। একজন বোর্ডারও বলতে পারবে, এখানে তাদের অযত্ন হয়েছে? কারও অসুবিধে হচ্ছে কি না, ঘরে ঘরে গিয়ে আমি নিজে খোঁজখবর নিই–
ম্যানেজারের ক্ষোভটা উপশম করার জন্য প্রসাদ নরম গলায় বললেন, আপনি বোর্ডারদের সুখ সুবিধার জন্যে কী করেন তা এখানকার সবাই জানে। তবু কেন বললাম? বিনয়ের বোন-ভগ্নীপতি জেনে যাক, আসলে কার কাছে তাকে রেখে যাচ্ছে।
কথাগুলো বিশেষ করে সুধাকে শোনাবার জন্যেই যে বলা সেটা আন্দাজ করতে পারছিল বিনয়। চোখের কোণ দিয়ে একবার তার ছোটদিকে দেখে নিল। সুধা ভাইয়ের দেখাশোনার ভার দিতে চেয়েছিল প্রসাদকে। তিনি আবার সেটা ঠেলে দিতে চাইছেন মতিলালের দিকে। ফলে সে কতটা ভরসা পেল, বোঝা গেল না।
মতিলাল কাজের লোক। বলল, আমাকে আর কিছু বলবেন? যে হিসেবটা করছিলাম, এখনও মেলেনি। এখানে দরকার না থাকলে নিচে গিয়ে সেটা নিয়ে আবার বসব–
কথা তো হয়েই গেল। আপনি যেতে পারেন। প্রসাদ বলতে লাগলেন, আমারও অফিসে যাবার সময় হয়ে গেছে। আর দেরি করা যাবে না। এক্ষুনি বেরুতে হবে। বিনয় এবেলা খেয়ে এসেছে। বিকেলে ওকে চা পাঠিয়ে দেবেন।
হ্যাঁ, নিশ্চয়ই। একবার যখন শান্তিনিবাস-এর খাতায় নাম উঠেছে তখন বিনয়বাবুর সব চিন্তা আমার। ঘড়ির কাটার সঙ্গে মিলিয়ে সব পেয়ে যাবেন বলে মতিলাল ভারী শরীর টানতে টানতে চলে গেল।
সুধাদের দই-মিষ্টি খাওয়া হয়ে গিয়েছিল। তারাও আর বসল না। বিনয় নিচের রাস্তা অবধি তাদের এগিয়ে দিয়ে ফিরে এল।
এর মধ্যে জামাকাপড় পালটে অফিসে যাবার জন্য তৈরি হয়ে নিয়েছেন প্রসাদ। বললেন, তুমি নিজের ঘরে গিয়ে মালপত্র গুছিয়ে নাও। সুবলকে বোলো সে তোমাকে হেল্প করবে।
আচ্ছা
দুজনে ঘরের বাইরে বেরিয়ে এল। প্রসাদ দরজাটা টেনে বন্ধ করে দিয়ে বললেন, চল
বিনয় একটু অবাক হল। দরজায় তালা দিলেন না!
দরকার নেই। এই মেসের কাজের লোকেরা ভীষণ অনেস্ট। আমার টাকাকড়ি টেবলে পড়ে থাকে। কোনওদিন একটা পয়সাও এদিক ওদিক হয়নি। প্রসাদ বলতে লাগলেন, অফিস থেকে আমার ফিরতে ফিরতে রাত একটা দেড়টা হয়ে যাবে। তুমি অতক্ষণ জেগে বসে থেকো না। তোমার সময়মতো খেয়ে শুয়ে পোডো-
ভেতর দিকে টানা বারান্দা দিয়ে সিঁড়ির দিকে দুপা এগিয়ে ঘুরে দাঁড়ালেন প্রসাদ। বললেন, আরে, তোমাকে একটা কথা বলতেই ভুলে গিয়েছিলাম–
উৎসুক সুরে বিনয় জিজ্ঞেস করে, কী কথা?
হরিচরণ বসুর নাম শুনেছ?
বিনয় স্মৃতির ভেতর খানিকক্ষণ হাতড়ে বেড়ায়। তারপর একটু অবাক হয়েই বলে, না। তিনি কে?
প্রসাদ বললেন, একজন খুব বড় মাপের ফ্রিডম-ফাইটার। ব্রিটিশ আমলে প্রচুর নির্যাতন ভোগ করেছেন। জেল খেটেছেন পনেরো ষোল বছর। আমাদের এই মহেশ হালদার লেনেই থাকেন।
হঠাৎ এই অদ্ভুত সময়ে, অফিসে বেরুবার মুখে, একজন স্বাধীনতা-সংগ্রামীর প্রসঙ্গ কেন তুললেন প্রসাদ, বোঝা যাচ্ছে না। বিনয় তার দিকে তাকিয়েই থাকে।
প্রসাদ বলতে লাগলেন, ইনি নতুন ভারত-এ তোমার কলাম দুটো রেগুলারলি পড়ছেন। আমার কাছে খুব প্রশংসা করেছেন। আজ থেকে তুমি শান্তিনিবাস-এ থাকবে শুনে ভীষণ খুশি। তোমার সঙ্গে আলাপ করতে চান।
তার লেখা দেশের মুক্তিযুদ্ধের একজন সৈনিকের ভাল লেগেছে, শুনে ভেতরে ভেতরে উদ্দীপ্ত হয়ে ওঠে বিনয়। অবশ্য খানিকটা বিস্ময়ও বোধ করে। অত বড় একজন মানুষ আমার মতো সামান্য রিপোর্টারের সঙ্গে আলাপ করতে চাইছেন কেন?
পার্টিশান নিয়ে কী সব আলোচনা করবেন।
বিনয় উত্তর দিল না।
প্রসাদ বললেন, উনি মাঝে মাঝে আমাদের মেসে চলে আসেন। খানিকক্ষণ গল্প টল্প করে যান। আজও তোমার জন্যে চলে আসতে পারেন।
বিনয় ব্যস্ত হয়ে পড়ে।–উনি কষ্ট করে আসবেন কেন? ঠিকানাটা দিন। আমি নিজেই গিয়ে দেখা করব।
তোমার সংকোচের কারণ নেই। হরিচরণবাবু চমৎকার মানুষ। সবরকম অহমিকা থেকে মুক্ত। উনি যখন আসতে চেয়েছেন, আসুন না। পরে একদিন ওঁদের বাড়িতে গিয়ে দেখা করে এস–
প্রসাদ আর দাঁড়ালেন না। সিঁড়ি বেয়ে তরতর করে নেমে গেলেন।
বিনয় নিজের ঘরে ঢুকে পড়ে। এখানেই এক কোণে চুপচাপ দাঁড়িয়ে ছিল সুবল। তাকে ডেকে নিয়ে দুজনে ধরাধরি করে প্রথমে বিছানা পেতে নিল। তারপর জামাকাপড় আলমারিতে গুছিয়ে রাখল। ঘরের দেওয়ালে বেশ কটা সিমেন্টর তাক। দাঁতের মাজন, জিভছোলা, দাড়ি কামাবার ব্লেড, সাবান, নারকেল তেলের টিন–টুকিটাকি নানা জিনিস সেগুলোতে ধরে গেল।
লেখাপড়ার জন্য এ-ঘরে টেবল চেয়ার নেই। বিনয় ঠিক করে ফেলে, আজই বিকেলের দিকে একবার বেরিয়ে কাছাকাছি কোনও আসবাবের দোকান থেকে কিনে আনবে। দামি কিছু নয়, কাজ চলে গেলেই হল।
সকাল থেকে তেমন কোনও পরিশ্রম হয়নি। কিন্তু সুধাদের বাড়ির নিরানন্দ আবহাওয়া, সবার বিষণ্ণ মুখ, ওদের ছেড়ে আসার জন্য নিজের ভেতরকার চাপা কষ্ট–সব মিলিয়ে ক্লান্তি বোধ করছিল বিনয়। সুবলকে বলল, এখন আর কিছু দরকার নেই। তুমি বিশ্রাম কর গে।
সুবল চলে যাবার পর শুয়ে পড়ে বিনয়। সঙ্গে সঙ্গে তার দুচোখ জুড়ে গভীর ঘুম নেমে আসে।
৫৬.
ঘুম যখন ভাঙল, দিন প্রায় ফুরিয়ে এসেছে। ঘরের জানালা-দরজা হাট করে খোলা। শোবার সময় বন্ধ করার কথা মাথায় ছিল না বিনয়ের।
মরা মরা, নিস্তেজ একটু রোদ তেরছা হয়ে ঘরের মেঝেতে গুটিসুটি মেরে পড়ে আছে। কতক্ষণ আর? বড় জোর মিনিট পনেরো কুড়ি। তারপর ওটুকুও আর থাকবে না, ঝপ করে সন্ধে হয়ে যাবে।
দিনের তাপমাত্রা নেমে যাচ্ছে ধীরে ধীরে। শীতের শেষে আর উত্তরে বাতাসের দাপট নেই। দক্ষিণ দিক থেকে বাতাসটা বইছে তাতে ঠাণ্ডার আমেজ মাখানো। গায়ে বেশ আরামেই লাগে।
সূর্যটা ডান পাশে আড়ালে চলে যাওয়ায় সেটাকে আর দেখা যাচ্ছে না। তবে আকাশ জুড়ে উড়ছে ঝাঁকে ঝাঁকে পাখি। সারাদিন খাদ্যের খোঁজে ঘোরাঘুরির পর এখন যে যার আস্তানায় ফিরে চলেছে।
আজ আর কোনও কাজ নেই বিনয়ের। সকালের দিকে শান্তিনিবাস-এ আসার জন্য তোড়জোড় ছিল। সুধাদের বাড়ির আবহাওয়া ছিল ভারী, মন খারাপ করে দেবার মতো। এখন খানিকটা হালকা বোধ করছে বিনয়। সুধাদের জন্য ততটা ক্লেশ আর নেই।
পাতলা কম্বলের ভেতর থেকে বেরুতে ইচ্ছা করছিল না। অনন্ত আলস্য তাকে যেন ঘিরে রেখেছে।
কতক্ষণ শিয়রের দিকের খোলা জানালা দিয়ে আকাশের দিকে তাকিয়ে ছিল, বিনয়ের খেয়াল নেই। হঠাৎ সুবলের গলা কানে এল, বাবুর ঘুম নি ভাঙছে?
হাতে ভর দিয়ে উঠে বসল বিনয়। সুবল ততক্ষণে ভেতর দিকের টানা বারান্দা থেকে ঘরে ঢুকে পড়েছে। সবে কৈশোর পেরিয়েছে ছেলেটা। এখনও তার চোখেমুখে আশ্চর্য সারল্য মাখানো। প্রথম যেদিন এখানে আসে, সেটা লক্ষ করেছিল বিনয়। একটু হেসে সে বলল, হ্যাঁ, ভেঙেছে। কিছু বলবে?
হ। ম্যানেজারবাবু জিগাইল, অহন নি চা খাইবেন? খাইলে আমারে দিয়া যাইতে কইল।
দেখা যাচ্ছে, মতিলাল চাকলাদার সত্যিই কাজের লোক। বোর্ডারদের সুখ-সুবিধার দিকে তার তীক্ষ্ণ নজর। কাকে কখন কী পাঠাতে হবে, সমস্ত মনে থাকে। বিনয় বলল, হ্যাঁ, খাব। তুমি নিয়ে এস। আমি ততক্ষণে নিচে গিয়ে মুখ ধুয়ে আসি।
সুবল জানালো, নিচে যাবার দরকার নেই। দোতলায় এবং তেতলায় একটা করে ছোট চানের ঘর আছে। সেখানে অবশ্য জলের কল নেই। তবে চৌবাচ্চা রয়েছে। মেসের কাজের লোকেরা দিনে তিন-চারবার জল ভরে দিয়ে যায়। তাতে হাতমুখ ধোয়া, চান–সবই চলে। তেতলার চানঘরটা প্রসাদের ঘর ছাড়িয়ে, ভেতর দিকের বারান্দার শেষ মাথায়, জানিয়ে দিয়ে সুবল চলে গেল।
মুখ-টুখ ধুয়ে ঘরে ফিরে বিনয় দেখল, সুবল এর মধ্যে কাঁচের গেলাস ভর্তি চা আর দুখানা বড় এস বিস্কুট এনে বিছানায় কাগজ পেতে তার ওপর রেখে দাঁড়িয়ে আছে।
সেই মলিন রোদটুকু এখন আর নেই। সন্ধে নামতে শুরু করেছে। ভেতরটা ঝাপসা। বাতাসের পরাক্রম হঠাৎ করে যেন বেড়ে যেতে লাগল।
সুবল বলল, কপাট-কুপাটগুলান আউজাইয়া (ভেজিয়ে) দেই?
বিনয় বলল, হ্যাঁ হ্যাঁ, দাও
শুধু দরজা-টরজাই বন্ধ করল না সুবল, আলোও জ্বালিয়ে দিল। হাওয়ার দাপট ঠেকানো গেছে। বিছানায় বসতে বসতে বিনয় সুবলকে বলল, বোসো
ঘরে টুল বা চেয়ার টেয়ার নেই। বসতে হলে সুবলকে বিছানাতেই বসতে হয়। সে প্রায় সিঁটিয়ে যাচ্ছিল।
একরকম ধমকে সুবলকে বিছানায় বসালো বিনয়। আমার জন্যে তো চা এনেছ। তোমারটা?
সুবল জড়সড়। বলল, আমি চা খাই না
তাহলে এই বিস্কুটগুলো খাও।
সুবল কিছুতেই নেবে না। জোর করে তার হাতে বিস্কুট গুঁজে দিল বিনয়। বড়রা কিছু দিলে না বলতে নেই। প্রসাদদাকে যেমন দাদা মনে কর, আমাকেও তেমনি তোমার দাদা ভাববে। যখন কিছু দেব, না বলবে না। মনে থাকবে?
বিনয়ের কথায় এমন আন্তরিকতা আর মায়া মাখানো যা সুবলকে নাড়া দিয়ে যাচ্ছিল। আবেগে গলার কাছটা কাঁপছে তার। কথা বলতে পারছিল না। আস্তে মাথা কাত করে জানালো-মনে থাকবে।
একটু নীরবতা।
তারপর আচমকা উঠে দাঁড়ায় সুবল। চকিতে কিছু যেন মনে পড়ে গেছে।
বিনয় অবাক। আসলে একা একা বসে থাকতে ইচ্ছা করছিল না। মেস-বাড়ি এখনও নিঝুম। কাজকর্ম সেরে কেউ ফিরে আসেনি। তাছাড়া বোর্ডারদের কারও সঙ্গে আলাপ-টালাপ হয়নি। চেনাজানার মধ্যে এক ম্যানেজার মতিলাল চাকলাদার। কিন্তু সে ব্যস্ত মানুষ, আড্ডা দেবার মতো ফুরসত তার নেই। কিন্তু বিনয়ের হাতে এই বিজন সন্ধেয় আজ অঢেল সময়। ভেবেছিল সুবলের সঙ্গে খানিক্ষণ গল্প করে কাটিয়ে দেবে। জিজ্ঞেস করল, কী হল, উঠে পড়লে যে? তোমাদের বাড়ির খবর তো কিছুই জানা হল না।
সুবল কুণ্ঠিতভাবে বলল, অহন আর বইতে পারুম না। ম্যানেজারবাবু আপনেরে চা দিয়াই চইলা যাইতে কইছিল। তলে (নিচে) কী জারারি কাম আছে। আর দেরি করলে চেইতা (রেগে) যাইব। আপনে তো ম্যাসেই (মেসেই) থাকবেন। পরে আমাগো কথা শুইনেন।
সুবল চলে গেল।
পড়ার মতো এমন কিঁছুই সঙ্গে নেই যে সন্ধেটা কাটিয়ে দেওয়া যায়। তার বইপত্র সব সুধাদের বাড়িতে পড়ে আছে। মনে করে যদি নিয়ে আসত। এখন কী আর করা!
কিন্তু না, ভূতের মতো হাত-পা গুটিয়ে চুপচাপ বসে থাকতে হল না। চা খাওয়া যখন শেষ হয়ে এসেছে সেই সময় হুড়মুড় করে ঘরে ঢুকে পড়ল হারু আর দুলাল। দুজনের শরীরেই অপুষ্টির ছাপ। ভরপেট খেতে যে পায় না–গর্তে বসা চোখ, গায়ের ফ্যাকাসে চামড়া, ভাঙা গাল দেখলেই টের পাওয়া যায়। পরনে ময়লা পাজামা আর শার্টের ওপর জেলজেলে সোয়েটার।
প্রথম যেদিন শান্তিনিবাস-এ প্রসাদের কাছে আসে সেদিনই হারু আর দুলালকে দেখেছিল বিনয়। ওদের সঙ্গে আলাপ হয়নি, তবে দুজনের সম্বন্ধে অনেক কথাই প্রসাদের মুখে শুনেছে। ঢাকা জেলার মুন্সিগঞ্জের কাছাকাছি নগণ্য এক শহর কমলাপুরে ওদের ছিল আদি বাড়ি। রীতিমতো সচ্ছল অবস্থা।
দেশভাগের পর সমস্ত কিছু পলকে ওলটপালট হয়ে গেল। পাকিস্তান হবার পর ঘাতকবাহিনী হারু আর দুলালদের ওপর ঝাঁপিয়ে পড়েছে। নিরুপায়, আতঙ্কগ্রস্ত দুলালরা অগত্যা সর্বস্ব খুইয়ে এক জামা-কাপড়ে কলকাতায় চলে আসে। ভবিষ্যতের কথা ভেবে দুই বাবা ওদের কলেজে ভর্তি করে দিয়েছিল। কিন্তু নিয়মিত মাইনে দিতে পারত না। ফলে ওরা কলেজে যেত না। নাম কাটা গিয়েছিল।
বিনয়ের মনে আছে, সেদিন এই নিয়ে প্রসাদ দুলালদের যথেষ্ট বকাঝকা করেছেন। তার কাছ থেকে টাকা নিয়ে কলেজের বকেয়া মাইনে মিটিয়ে ফের ক্লাস করতে বলেছিলেন। এতটুকুই শুধু ওদের সম্বন্ধে জানা আছে বিনয়ের।
পায়ে পায়ে অভাব। আধপেটা খেয়ে থাকা। জীবনযুদ্ধ বলে একটা শব্দ দিবারাত্রি তাড়া করে বেড়াচ্ছে। তবু মুখে হাসি লেগেই থাকে হারুদের। ঘরে ঢুকেই তারা কলবলানি শুরু করে দেয়।
হারু বলে, প্রসাদকাকার মুখে আপনের কথা ম্যালা শুনছি। হেই দিন আপনেরে দেখছিও। কিন্তুক আলাপ পরিচয় হয় নাই। এই ম্যাসে আইয়া থাকবেন শুইনা কী ভাল যে লাগছে। ঠিক কইরাই রাখছিলাম আপনে যেই দিন আইবেন, দেখা করুম।
বিনয় হাসে, তাই বুঝি?
দুলালও তড়বড় করে তার উচ্ছ্বাস জানায়।
আত্মীয়-পরিজন নয়। দীর্ঘকালের পরিচিত হলে একটা ঘনিষ্ঠ সম্পর্ক গড়ে ওঠে, সেরকমও কিছু নয়। আগে একবারই মাত্র তাদের দেখেছে। অথচ দুই যুবক তার জন্য ব্যগ্র হয়ে রয়েছে। হারুদের দেখতে দেখতে মন ভরে যাচ্ছিল বিনয়ের। বলল, সেদিন শুনে গিয়েছিলাম, তোমরা আবার কলেজে যাবে। তোমাদের নাইট ক্লাস, না?
হ।
তাহলে সন্ধেবেলায় ক্লাস ফাঁকি দিয়ে আমার কাছে এসেছ যে? প্রসাদদা জানতে পারলে কিন্তু ভীষণ রাগ করবেন।
আইজ কলেজের ফাউন্ডেশন ডে। হের লেইগা কলেজ ছুটি।
আরও কিছুক্ষণ এলোমেলো গল্প চলল। তারপর হঠাৎ সেই কথাটা মনে পড়ে গেল বিনয়ের। তোমাদের এখানে ফার্নিচারের দোকান আছে?
হারু জিজ্ঞেস করল, আছে। ক্যান কন তো?
ঘরের অবস্থা তো দেখছ। কেউ এলে বসতে দেবার কিছু নেই। দুটো চেয়ার আর একটা টেবল কিনব।
আমরা আপনেরে লইয়া যামু। কবে যাইতে চান?
আজ হাতে কোনও কাজ নেই। এখন গেলে দোকান খোলা পাওয়া যাবে?
ছয়টাও বাজে নাই। কলকাতায় রাইত আটটা সাড়ে-আটটা তরি (পর্যন্ত) দোকানপাট খুলা থাকে। লন যাই
তার জন্য কিছু করতে পারবে, তাই ছেলে দুটো উৎসাহে যেন টগবগ করছে। বিনয় জামাকাপড় পালটে, গোটাকয়েক টাকা পকেটে পুরে হারুদের সঙ্গে বেরিয়ে পড়ল।
সারাদিন ঝিমিয়ে থাকার পর শান্তিনিবাস এই সন্ধেবেলায় সরগরম হয়ে উঠতে শুরু করেছে। সিঁড়ি দিয়ে নামতে নামতে বিনয়ের চোখে পড়ল, ঘরে ঘরে আলো জ্বলছে। অফিস-টফিস করে কিংবা অন্য কাজকর্ম চুকিয়ে বেশ কজন বোর্ডার ফিরে এসেছে। আগের দিন যে এসেছিল তখন এদের সঙ্গে দেখা হয়নি বিনয়ের। ওরাও তাকে দেখেনি। পরস্পর সম্পূর্ণ অচেনা। তাই কথাবার্তা নয়, একটু চোখাচোখি হল শুধু। শান্তিনিবাস-এ যখন থাকছে তখন পরে সবার সঙ্গেই আলাপ হবে।
একতলায় আসতেই দেখা গেল, চাতালের বাঁ দিকের বারান্দায় দুটো লোক পাহাড় প্রমাণ আনাজ কাটতে বসেছে। পাশের রান্নাঘরের উনুনে আঁচ পড়েছে। খোলা জানালা দিয়ে গল গল করে ধোঁয়ার কুণ্ডলী বেরিয়ে আসছিল। চোখ জ্বালা করতে লাগল বিনয়দের।
চাতাল বাঁয়ে রেখে প্যাসেজে এসে ম্যানেজারের ঘরের সামনে একটু দাঁড়াল বিনয়। আগে যেমন দেখেছে, এখনও মতিলালকে অবিকল সেই ভঙ্গিতেই দেখা গেল। হাতে কলম, টেবলে পেল্লায় জাবদা খাতা, তার ওপর হুমড়ি খেয়ে আছে লোকটা।
বিনয় তাকে ডেকে বলল, ম্যানেজারবাবু, আমি হারুদের সঙ্গে একটু ঘুরে আসছি।
মুখ তুলে চশমার ওপর দিয়ে তাকায় মতিলাল।-বিনয়বাবু সিজন চেঞ্জের সময় বাতাসে চোরা ঠাণ্ডা আছে। দেখবেন জ্বর জারি যেন না হয়।
প্রসাদ ম্যানেজারকে তার ওপর নজর রাখতে বলেছিলেন। সে গার্জেনগিরি ফলাতে শুরু করেছে। তাকে নাবালক ভাবছে নাকি? যাই ভাবুক, খুব একটা খারাপ লাগল না বিনয়ের। বরং একটু মজাই পায়। বলল, না না, বেশিক্ষণ বাইরে থাকব না।
আমাদের মেসে রাতের খাওয়া কিন্তু দশটার ভেতর ঢুকিয়ে ফেলা হয়।
তার অনেক আগেই ফিরে আসব।
দুপা এগিয়ে থমকে দাঁড়ায় বিনয়। আজকের দিনটা তো মোটামুটি আলস্যের মধ্যে কেটে গেল। একেবারেই ব্যস্ততাহীন। কিন্তু কাল থেকে ফের পুরোনো রুটিনে ফিরে যেতে হবে। সেই জবরদখল কলোনি বা ত্রাণশিবিরগুলোতে ছোটাছুটি। সে বলে, কাল সকালে আমি চান করে বেরিয়ে যাব। গরম জল পাওয়া যাবে?
নিশ্চয়ই পাওয়া যাবে। কখন দরকার?
সাড়ে সাতটায় পেলে ভাল হয়।
পাবেন। সুবল আপনাদের তেতলার বাথরুমে দিয়ে আসবে। কিন্তু
কী?
অত সকালে তো ভাত দেওয়া যাবে না। রান্না নামতে সেই নটা
আপনাকে ব্যস্ত হতে হবে না। দুপুরেও ফিরব না। বাইরে কোথাও খেয়ে নেব।
রাস্তায় এসে হারুদের বকবকানি চলতে লাগল। একটু এগুতেই ডান পাশে একটা লম্বা ব্যারাক টাইপের বাড়ি। পাঁচ ইঞ্চি ইটের গাঁথনি, মাথায় টিনের চাল, লাইন দিয়ে অগুনতি ঘর। সেটা দেখিয়ে দুলাল বলল, এই বাড়িতে আমরা থাকি।
আগের দিনই প্রসাদ বিনয়কে তা জানিয়ে দিয়েছিলেন। সে কিছু বলল না।
দুলাল সামনের বাঁকের মাথায় পাশাপাশি একটা লঞ্জি আর একটা কবিরাজখানার দিকে আঙুল বাড়িয়ে দেয়।রাইতে আমি লন্ড্রিতে শুই, আর হারু শোয় কবিরাজের গদিতে।
বিনয় লক্ষ করল, লটার নাম দি গ্রেট বেঙ্গল ডাইং অ্যাণ্ড ক্লিনিং হাউস। কবিরাজখানাটার, নাম বেশ আধুনিক-আরোগ্যধাম। সে অবাক হয়ে জিজ্ঞেস করে, বাড়ি থাকতে ওখানে গিয়ে শোও কেন?
আমাগো দুই ফেমিলির একখান কইরা তো ঘর। ভাই-বইন মিলাইয়া আমরা ছয়জন। হারুরা সাতজন। ঘরে জাগা কই যে শুমু! লরি মালিক হারাধনদা আর কবিরাজ মাধব স্যান (সেন) দয়া কইরা শুইতে দ্যায়। নাইলে ফুটপাথে পইড়া থাকতে হইত।
হারু বলে, যদি কুনো কারণে দরকার হয়, দিনের বেলা হইলে আমাগো বাড়ি খবর দিয়েন। রাইত দশটার পর হইলে লন্ড্রি কি কবিরাজখানায়
বিনয় উত্তর দিল না। এই উদ্বাস্তু যুবক দুটি কী কষ্ট করেই না এই পৃথিবীতে টিকে আছে। পরক্ষণে শিয়ালদা স্টেশনে গাদাগাদি করে পড়ে থাকা মানুষগুলোর সারি সারি মুখ চোখের সামনে ফুটে ওঠে। তৎক্ষণাৎ মনে হয়, সেই তুলনায় হারুরা তো স্বর্গে রয়েছে। তবু বুকের ভেতরটা ভারী হয়ে ওঠে।
মহেশ হালদার লেন থেকে হরিশ মুখার্জি রোডে এসে পড়ে বিনয়রা। রাস্তা পেরিয়ে ওধারে ফুটপাথ ধরে হাঁটতে হাঁটতে হঠাৎ দুলাল বলে, আপনেরে একখান কথা কমু, প্রসাদকাকায় য্যান জানতে না পারে।
কৌতূহলও হয়, সেই সঙ্গে বিস্ময়ও বোধ করে বিনয়।–কী কথা?
প্রসাদকাকার মুখে শুনছি, আপনে খবরের কাগজে কাম করেন। রিপোর্টার। কত বড় বড় লোকের লগে আপনের জানাশুনা। তাগো কইয়া আমাগো একটা চাকরি বাকরি কি জুটাইয়া দিতে পারেন?
বিনয় চমকে ওঠে, পড়াশোনা করছ। এখনই চাকরি কীসের?
আপনে কি আমাগো ফেমিলির অবস্থা জানেন?
প্রসাদদার কাছে শুনেছি।
প্রসাদকাকায় আমাগো লেইগা ম্যালা পয়সা খরচ করেন। কলেজের মাইনা দ্যান, বইপত্তর কিনা (কিনে) দ্যান, টিফিনের টাকা দ্যান। তিনি কন কম পক্ষে গ্র্যাজুয়েটটা হ। বি.এ পাশ করলে ভাল চাকরি মিলব।
ঠিকই তো বলেন।
কিন্তুক সোংসারের এমুন হাল যে মইধ্যে মইধ্যে উপাস দিয়া থাকতে হয়। গ্রাজুয়েট হইলে দশখান হাত দশখান পাও (পা) কি গজাইবা? আগে তো বাইচা থাকন দরকার। প্রসাদ কাকারে এই কথাখান বুঝাইতে পারি না।
প্রথম যেদিন বিনয় শান্তিনিবাস-এ আসে, প্রায় এ জাতীয় কথা তার সামনেই হারুরা প্রসাদকে বলেছিল। প্রসাদ যেখানে আছেন সেখানে নাক গলানো ঠিক নয়। বিমর্ষ বোধ করলেও বিনয় বলে, আমি তো সবে কাজে ঢুকেছি। কজনকেই বা চিনি। প্রসাদদাকে তোমাদের কথা বুঝিয়ে বল
হারুরা আঁতকে ওঠে।–ওরে বাবা, পড়া ছাড়নের কথা কইলে তেনি আমাগো খাইয়া ফালাইবেন–
বিনয় কী আর বলবে। চুপ করে থাকে। সে যদি হারুদের জন্য চাকরির চেষ্টা করে, প্রসাদ জানতে পারলে কি খুশি হবেন? তিনি রেগে যান এমনটা ভাবতেই পারে না বিনয়।
হরিশ পার্ক, মিত্র ইনস্টিটিউশন পেছনে ফেলে একটা গলির ভেতর দিয়ে ওরা রসা রোডে পৌঁছে যায়। তারপর পূর্ণ সিনেমার ফুটপাথ ধরে খানিকটা হেঁটে একটা সরু রাস্তায় ঢুকে বিরাট এক কাঠগোলায় বিনয়কে নিয়ে এল হারু আর দুলাল।
একধারে ডাঁই হয়ে পড়ে রয়েছে বড় বড় গাছের গুঁড়ি। আর-এক কোনায় লম্বা লম্বা দাঁত-ওলা করাত দিয়ে কাঠ চেরাই হচ্ছে। অন্যদিকে তৈরি হচ্ছে নানা ধরনের আসবাব-খাট, আলমারি, ড্রেসিং টেবল ইত্যাদি। কোনওটা পুরোপুরি বানানো হয়েছে, কোনওটা আধাআধি। দুটো চেয়ার আর একটা মাঝারি টেবল পছন্দ করল বিনয়। দরদাম করে ঠিক হল একুশ টাকা। গোলাওলা পাঁচটাকা অ্যাডভান্স নিয়ে শান্তিনিবাস-এর ঠিকানা টুকে নিল। চেয়ার দুটো আর টেবলের কিছু কাজ বাকি ছিল। কাজ শেষ করে রং-পালিশ চড়িয়ে সামনের রবিবার পাঠিয়ে দেবে।
কাঠগোলা থেকে বেরিয়ে বিনয়রা ফের ট্রাম রাস্তায় চলে আসে। হারুরা তার জন্য অনেকটা খাটাখাটনি করেছে। ওদের কিছু খাওয়ানো দরকার।
তিন ঠোঙা মশলা মুড়ি আর তিন ঠোঙা গরম গরম কুড়মুড় ভাজা কিনে খেতে খেতে ওরা হাঁটতে থাকে।
যেজন্য বেরুনো সেই চেয়ার টেবলের অর্ডার দেওয়া হয়ে গেছে। অকারণে ঘোরাঘুরি করার মানে হয় না। বিনয় বলল, চল, ফেরা যাক—
পূর্ণ সিনেমার কাছাকাছি আসতেই হঠাৎ কোনাকুনি উলটো দিকের ফুটপাথে নজর চলে যায় বিনয়ের। সেই মেয়েটা অর্থাৎ আরতি চট বিছিয়ে দোকান সাজিয়ে বসে আছে। খাতা, কলম, ধূপকাঠি, আদর্শলিপি, পেন্সিল ইত্যাদি রকমারি জিনিস। আশ্চর্য, আরতির কথা সে ভুলেই গিয়েছিল।
কিন্তু আরতি তো সকালের দিকে নটা অবধি দোকানদারি করে। তারপর তার বাবা চেতলার এক গুদামে কাজ সেরে এসে বসে। তখন মেয়েটা স্কুলে চলে যায়। বিকেলের দিকে আর আসে না। আজ কী এমন হল যে তাকে সন্ধেবেলাতেও পসরা নিয়ে বসতে হয়েছে!
হারুদের নিয়ে রাস্তার ওপারে চলে যায় বিনয়। আগে খেয়াল করেনি, এবার দেখা গেল, আরতির পাশে একটা আধবুড়ো লোক বসে আছে।
বিনয় জিজ্ঞেস করে, কেমন আছ?
কয়েক পলক তাকিয়ে থাকে আরতি। ধীরে ধীরে তার মুখে হাসি ফোটে। ও, আপনে! হেই আইছিলেন। হেরপর তো আমাগো দোকানে আর আহেন নাই।
এবার থেকে আসব। কাছেই একটা মেসে চলে এসেছি। তা সন্ধেবেলায় তো তুমি এখানে বসো না—
না। আমার অ্যানুয়াল পরীক্ষা হইয়া গ্যাছে, রেজাল্টও বাইর হইছে। পরের ক্লাস শুরু হইতে কয় দিন দেরি। ঘরে আজিরা (বেকার) বইসা কী করুম। চইলা আইলাম।
আধবুড়ো লোকটা উৎসুক দৃষ্টিতে তাকিয়ে ছিল। আরতিকে জিজ্ঞেস করল, তুই বাবুরে চিনস নিকি?
আরতি বলল, চিনুম না? আমাগো দোকান থিকা কত জিনিস হেই দিন কিনা (কিনে) লইয়া গ্যালেন– বলে প্রৌঢ়টির সঙ্গে পরিচয় করিয়ে দিল। তার বাবা রাধানাথ পাল।
বিনয় রাধানাথকে বলে, আপনার কথা আরতির কাছে শুনেছি। খুব কষ্ট করে ওকে আর ওর ভাইবোনদের পড়াচ্ছেন।
নিজের কষ্টের ব্যাপারটা কানেই তুলল না রাধানাথ –বাবু, আমার এই মাইয়াটা হীরার টুকরা। ফুটপাথে দোকান চালাইতে চালাইতে এইখানে বইসাই পইড়া পইড়া সিক্স কেলাস থিকা ফাস্ট অইয়া সেভেনে উঠছে। ভাল কইরা খাইতে দিতে পারি না, ভাল একখান জামা দিতে পারি না। কয় বিএ এম এ পাস করব। যদ্র চায় তদূর পড়ামু। বাবু, আশীৰ্বাদ করেন অর মনের ইচ্ছাখান য্যান পূন্ন (পূর্ণ) হয়।
বিনয় বলল, নিশ্চয়ই পূর্ণ হবে।
কিছু খাতা-পেন্সিল কিনে রাস্তার ওধারে চলে যায় বিনয়। হারুরা পাশাপাশি হাঁটছে।
বিনয় বলল, বাপ মেয়ে, দুজনের ডিটারমিনেশন দেখলে? এত অভাব, কিন্তু পড়া ছাড়ার কথা ভাবে না।
ইঙ্গিতটা স্পষ্ট। কিন্তু হারুরা নীরব। ওরা কতটা উদ্দীপ্ত হয়েছে, বোঝা গেল না।
মহেশ হালদার লেনে এসে পরে দেখা করবে বলে হারুরা ওদের বাড়ি চলে গেল।
আর-একটু এগিয়ে শান্তিনিবাস-এর সামনে আসতেই বিনয়ের চোখে পড়ল, সদর দরজার কাছে দাঁড়িয়ে সুবল অস্থিরভাবে এধারে ওধারে তাকাচ্ছে। তাকে দেখতে পেয়ে ভীষণ ব্যস্ত হয়ে পড়ে, তরাতরি চলেন। হেই বাবু আপনের লেইগা কতক্ষণ বইয়া রইছে।
বিনয় অবাক। জিজ্ঞেস করে, কোন বাবু?
হেই যেনি দ্যাশের লেইগা জেল খাটছেন। স্বদেশীবাবু
তার মানে স্বাধীনতা-সংগ্রামী হরিচরণ বসু।
.
৫৭.
বোর্ডাররা ফিরে এসেছিল। শান্তিনিবাস এখন রীতিমতো সরগরম।
কোনওদিকে তাকায় না বিনয়। সুবলের সঙ্গে তর তর করে সিঁড়ি ভেঙে ওপরে উঠতে থাকে। প্রসাদ বলেছিলেন, হরিচরণ তার সঙ্গে আলাপ করতে উৎসুক। আজ যে কোনও সময় মেসে চলে আসতে পারেন। কিন্তু রাত্তিরে সত্যি সত্যিই যে আসবেন, ভাবতে পারেনি বিনয়।
তেতলায় এসে দেখা গেল, প্রসাদের ঘরে বেশ ভিড় জমেছে।
এতগুলো মানুষের মধ্যে প্রথমেই যাঁর দিকে নজর চলে যায় তাঁর বয়স সত্তরের কাছাকাছি। প্রসাদের ইজি চেয়ারটায় তিনি বসে আছেন। চুল ধবধবে সাদা। এই বয়সেও স্বাস্থ্য বেশ মজবুত। চওড়া কপাল। গাল ভেঙে খানিকটা বসে গেছে। খাড়া নাক। ধারালো চিবুক। শিরদাঁড়া কিন্তু টান টান। চোখে পুরু লেন্সের চশমা। পরনে ধুতি এবং পাঞ্জাবির ওপর খদ্দরের মোটা চাদর। বয়স্ক মানুষটিকে ঘিরে রয়েছে আশ্চর্য এক ব্যক্তিত্বের দ্যুতি। বিনয় আন্দাজ করে নিল, ইনিই হরিচরণ বসু।
হরিচরণের ডান পাশে কাঠের চেয়ারে বসে রয়েছেন একজন প্রৌঢ়। তাঁর চেহারায় হরিচরণের আদলটি আবছাভাবে বসানো। ওঁর ছেলে? নাকি খুব ঘনিষ্ঠ কেউ যার সঙ্গে রক্তের সম্পর্ক রয়েছে?
সামনের দিকে একটা মোড়ায় বসেছে মেস-ম্যানেজার মতিলাল চাকলাদার। তাছাড়া আরও কয়েকজনকে দেখা যাচ্ছে। খুব সম্ভব তারা শান্তিনিবাস-এর বোর্ডার। সবাই সসম্ভ্রমে হরিচরণের সঙ্গে কথা বলছে। মতিলালই প্রথম বিনয়কে দেখতে পেয়েছিল। ব্যস্তভাবে সে উঠে দাঁড়ায়। আসুন, আসুন বিনয়বাবু। মেসোমশাই সেই কখন থেকে আপনার জন্যে অপেক্ষা করছেন। বলে বয়স্ক মানুষটি অর্থাৎ হরিচরণের সঙ্গে তার পরিচয় করিয়ে দেয়।
বিনয় হরিচরণকে প্রণাম করল। তিনি সস্নেহে তার হাত ধরে সামনের একটা খালি মোড়ায় বসিয়ে দিতে দিতে বললেন, তোমার সঙ্গে দেখা করতে এসেছি, আর তুমিই নেই! কোথায় গিয়েছিলে?
কোথায়, কী উদ্দেশ্যে বেরিয়েছিল, জানিয়ে দেয় বিনয়।
মতিলাল কাজের মানুষ। সে উঠে পড়ল। বিনয়কে বলল, রাত্তিরে মেসের এতগুলো লোক খাবে। দেখি রাঁধুনী ঠাকুর রান্নাবান্নার কতটা কী করল। আপনি মেসোমশায়ের সঙ্গে কথা বলুন
শুধু ম্যানেজারই না, হরিচরণের ডান পাশে যে প্রৌঢ়টি বসে ছিলেন সে ছাড়া অন্যরা আর বসল না। বিনয়কে জানালো, এই মেসেই আমরা থাকি। প্রসাদবাবুর কাছে আপনার কথা শুনেছি। পরে ভাল করে আলাপ হবে। বিনয় এবং হরিচরণের কাছ থেকে বিদায় নিয়ে তারাও চলে গেল।
এই লোকগুলো যে এই মেসের বাসিন্দা আগেই তা অনুমান করে নিয়েছিল বিনয়। সে যখন চেয়ার টেবল কিনতে হারুদের সঙ্গে বেরিয়েছিল সেই সময়টা ওরা হরিচরণকে সঙ্গ দিয়েছে।
এর আগে মাত্র একজন স্বাধীনতা-সংগ্রামীকেই দেখেছে বিনয়। রাজদিয়া হাইস্কুলের হেডমাস্টার মোতাহার হোসেন চৌধুরি। তিনি ছিলেন ওই অঞ্চলের কংগ্রেসের প্রেসিডেন্ট। বেয়াল্লিশের কুইট ইণ্ডিয়া মুভমেন্ট আর রশিদ আলি ডে আন্দোলনের সময় কিছুদিন জেল খেটেছেন। যুদ্ধের সময় ডিফেন্স অফ ইন্ডিয়া অ্যাক্ট-এও ইংরেজের পুলিশ তার ওপর কম নির্যাতন চালায়নি। বাড়িতে কতবার যে তল্লাশি চালিয়েছে। দু-চার দিন পর পর তাকে থানায় ধরে নিয়ে যাওয়া হতো।
মোতাহার হোসেনের পর ভারতবর্ষের আর-একজন মুক্তিযোদ্ধাকে স্বচক্ষে দেখল বিনয়। অদ্ভুত এক শিহরন অনুভব করছিল সে। বলল, প্রসাদদার কাছে আপনার কথা অনেক শুনেছি। দেশের জন্য আপনার কত যে স্যাক্রিফাইস! প্রসাদদা সেদিন বলেছিলেন, ইংরেজদের জেলে জীবনের সবচেয়ে ভ্যালুয়েবল কুড়িটা বছর কাটিয়ে দিয়েছেন।
তাচ্ছিল্যের ভঙ্গিতে হাত নাড়লেন হরিচরণ। সামান্য উত্তেজিত দেখালো তাঁকে। বললেন, ও কিছু না। দেশকে কী বলা হয় জানো?
দেশকে তো অনেক কিছুই বলা যেতে পারে। হরিচরণ ঠিক কোনটা ইঙ্গিত করেছেন, বোঝ যাচ্ছে না। বিনয় তার দিকে তাকিয়ে থাকে।
হরিচরণ গভীর স্বরে বললেন, দেশ হল মা। দেশমাতৃকা। বঙ্কিমচন্দ্র, রবীন্দ্রনাথ, ডি এল রায় থেকে শুরু করে সব কবি, বড় বড় রাজনৈতিক নেতা ভারতবর্ষকে জননী বলেছেন। মায়ের মুক্তির জন্যে কটা বছর জেল খেটেছি, সেটা কি খুব বড় কৃতিত্বের ব্যাপার হল?
বিনয় টের পাচ্ছিল ভারতবর্ষ সম্পর্কে হরিচরণের মধ্যে অনন্ত আবেগ বদ্ধমূল হয়ে আছে। তার প্রতিটি কথায় তা বেরিয়ে আসছিল।
একটু চুপচাপ।
তারপর হরিচরণ বললেন, প্রসাদ বলছিল, তুমি রিসেন্টলি পাকিস্তান থেকে এসেছ
আজ্ঞে হ্যাঁ। এই দুআড়াই মাস হল
খুঁটিয়ে খুঁটিয়ে বিনয় সম্পর্কে সব জেনে নিলেন হরিচরণ। কোথায় দেশ, সেখানে এখনও কেউ রয়েছে কি না, কলকাতায় আত্মীয় পরিজনেরা থাকলে কোথায় আছে, ইত্যাদি। নানা প্রশ্নের পর বললেন, কী মনে হয় তোমার, যেভাবে বোজ হাজার হাজার রিফিউজি চলে আসছে, ইস্ট পাকিস্তানে কি মাইনোরিটি বলে কেউ থাকবে না?
এভাবে, কখনও চিন্তা করেনি বিনয়। একটু চুপ করে থেকে সে জানায়, পূর্ব বাংলায় এখনও এক কোটির মতো সংখ্যালঘু সম্প্রদায়ের মানুষ রয়েছে। ট্রেন, স্টিমার বোঝাই হয়ে তাদের অনেকেই দলে দলে চলে আসছে। এটা যেমন ঠিক, তেমনি যারা আসেনি তাদের অনেকেই এতটাই আতঙ্কগ্রস্ত যে ইণ্ডিয়ার দিকে পা বাড়িয়ে আছে। এমনটা চললে অদূর ভবিষ্যতে কী হবে, বিনয় জানে না।
হরিচরণ বললেন, লক্ষ লক্ষ মানুষ চোখের সামনে ধ্বংস হয়ে যাচ্ছে। এত বড় হিউম্যান ট্র্যাজেডি ভারতবর্ষে আর কখনও ঘটেছে বলে জানি না। মুখে শুধু হা-হুতাশ না করে এখনই স্ট্রং স্টেপ নেওয়া দরকার। নইলে এই এক্সোডাস বন্ধ করা যাবে না।
বিনয় উত্তর দিল না।
হরিচরণের প্রশ্ন বা আলোচনা বিশেষ একটা জায়গায় স্থির থাকছে না। দাঙ্গা এবং দেশভাগের নানা বিপজ্জনক প্রান্ত ছুঁয়ে ছুঁয়ে যাচ্ছে। তিনি বলতে লাগলেন, পূর্ব পাকিস্তানের এই তো অবস্থা। তুমি নিশ্চয়ই জানো, ওয়েস্ট পাঞ্জাব থেকে ট্রেন ভর্তি হয়ে রিফিউজিরা চলে এসেছে দিল্লি আর ইস্ট পাঞ্জাবে। মুসলমানরাও একই পদ্ধতিতে চলে গেছে ওপারে।
বিনয় বলল, কাগজে পড়েছি।
সামনের দিকে ঝুঁকে হরিচরণ জিজ্ঞেস করলেন, তুমি আমার স্যাক্রিফাইসের কথা বলছিলে না?
তাঁর বলার ভঙ্গিতে এমন একটা শ্লেষের সুর ছিল যাতে হকচকিয়ে যায় বিনয়। বলে, আজ্ঞে হা–মানে
কণ্ঠস্বর অনেকটা উঁচুতে তোলেন হরিচরণ, আমার মতো হাজার হাজার মানুষ বছরের পর বছর ইংরেজের জেলে পচেছে। কত সোনার টুকরো ছেলে ফাঁসির দড়িতে প্রাণ দিয়েছে। দেশভাগ হবে, লক্ষ লক্ষ মানুষকে নতুন ইহুদি বানিয়ে দেওয়া হবে–ফ্রিডম-ফাইটারদের এত স্যাক্রিফাইস কি সেই জন্য?
ভারতবর্ষ বিভাজনের কারণে একটা জাতির জীবন ছিন্ন ভিন্ন হয়ে গেল, সেজন্য ক্ষোভ, কষ্ট আর আক্ষেপের শেষ নেই হরিচরণের। সব স্বাধীনতা-সংগ্রামীই বুঝি বা তার মতোই অশেষ যন্ত্রণা ভোগ করে চলেছেন। চোখের সামনে তারা দেখলেন, অসংখ্য শহিদের জীবন দান, অজস্র মানুষের আত্মত্যাগ ব্যর্থ হয়ে গেছে। মোতাহার হোসেনকেও দেশভাগের পর পুরোপুরি ভেঙে পড়তে দেখেছিল বিনয়। হরিচরণের মতোই।
কী উত্তর দেবে বিনয়? সে নীরবে বসে থাকে।
হরিচরণ জিজ্ঞেস করলেন, পাটিশানের আগে দাঙ্গায় কত লোক মারা গেছে বলে তোমার ধারণা?
প্রশ্নটা এমনই আকস্মিক যে হকচকিয়ে যায় বিনয়। সাতচল্লিশের পনেরোই আগস্টের আগে দাঙ্গা কি কোনও একটা বিশেষ অঞ্চলে ঘটেছে? কলকাতা, বিহার নোয়াখালি, ঢাকা থেকে লাহোর, করাচি, বোম্বে, সুদূর সিন্ধুপ্রদেশ–গোটা উপমহাদেশ জুড়ে তখন রক্তের সমুদ্র। রাস্তায় রাস্তায় মৃতদেহের পাহাড়।
বিনয় অস্বস্তি বোধ করে। দাঙ্গায় মৃতের সংখ্যাটা ঠিকমতো জানাতে না পারলে হরিচরণ কি রেগে যাবেন? ভয়ে ভয়ে সে বলে, সারা ইন্ডিয়া জুড়ে রায়ট হয়েছে। এত লোক মরেছে যে তার সঠিক রেকর্ড আছে বলে মনে হয় না।
রেকর্ড না থাক, আন্দাজ তো একটা করতে পারো
মিনিমাম লাখ খানেক
নো নো জোরে জোরে মাথা ঝাঁকান হরিচরণ, আমার হিসেবে অ্যাবাউট থ্রি মিলিয়ন। ত্রিশ লাখের কাছাকাছি। এরা সবাই ভেরি অর্ডিনারি পিপল। গরিব হতভাগ্য মানুষের দল
পূর্ব বাংলার এক নগণ্য শহরে থেকে হত্যার খতিয়ান জোগাড় করা সম্ভব ছিল না। ছেচল্লিশের দাঙ্গায় রাজদিয়ার কারও গায়ে একটা আঁচড়ও লাগেনি। কিন্তু ঢাকায়? নারায়ণগঞ্জে? বরিশাল কি নোয়াখালিতে? এই জায়গাগুলো তো রাজদিয়া থেকে এমন কিছু দূরে নয়। চল্লিশ থেকে এক শ দেড় শ মাইলের মধ্যে। ওই এলাকাগুলোয় তখন রক্তের স্রোত বয়ে চলেছে। বিনয়রা সেই সময় এমনই ত্রস্ত, বিহ্বল আর উৎকণ্ঠিত যে ভারতবর্ষ তো বিশাল ব্যাপার, শুধু পূর্ব বাংলায় কতজন খুন হয়েছে, তার খুঁটিনাটি হিসেব রাখার চিন্তাও মাথায় আসেনি।
হরিচরণ থামেননি। বললেন, যে কারণে এত রক্তপাত, এত হত্যা, সেই পার্টিশান তো হয়েই গেছে। তারপরও কি দাঙ্গা থেমেছে?
বিনয় আস্তে মাথা নাড়ে।-না, থামেনি।
তাহলে এই পার্টিশানের কি প্রয়োজন ছিল?
অস্পষ্টভাবে বিনয় কিছু একটা উত্তর দিল। ঠিক বোঝা গেল না।
একটু ভেবে হরিচরণ জিজ্ঞেস করেন, স্বাধীনতার পরও দাঙ্গায় কত লোক মারা গেছে?
কাঁচুমাচু মুখে বিনয় বলে, ঠিক বলতে পারব না।
হরিচরণ ধমকে ওঠেন, তুমি একজন সাংবাদিক। পার্টিশান, দেশভাগ নিয়ে কাজ করছ। এ সব তোমার জানা উচিত। থরো ধারণা না থাকলে আর সমস্ত তথ্য না জানলে পার্টিশানের কারেক্ট চিত্রটা তুলে ধরবে কী করে?
বিনয় বলল, আমি সবে কাগজে জয়েন করেছি। আপনি যা বললেন সেই সব ইনফরমেশন পুরোনো নিউজপেপার আর বইপত্র ঘেঁটে জোগাড় করে নেব।
হরিচরণ অন্যমনস্ক হয়ে পড়লেন। অনেকটা স্বগতোক্তির ধরনে বললেন, এই রায়ট কোনও দিনই থামবে কি না সন্দেহ। ওপার থেকে উদ্বাস্তুদের আসাও বন্ধ হবে না। কেন জানো?
কেন? নিজের অজান্তেই যেন শব্দটা বিনয়ের মুখ থেকে বেরিয়ে এল।
টু নেশন থিয়োরির বিষ মানুষের মজ্জায় মজ্জায় ঢুকিয়ে দেওয়া হয়েছে। হিন্দু-মুসলিম দুই কমিউনিটির মধ্যে বিদ্বেষ আর ঘৃণাটা এখন ডিপ-রুটেড। ওটা যতক্ষণ না উপড়ে ফেলা যাচ্ছে, হাজার বছরেও এই সমস্যার সমাধান হবে না। একটা কথা ভেবে আমার ভীষণ ভয় হয়।
প্রশ্ন না করে তাকিয়ে থাকে বিনয়।
হরিচরণ বলতে লাগলেন, সেটা কী জানো? এখন থেকে ইন্ডিয়া গভর্নমেন্ট যদি সাবধান না হয় দ্বিজাতি তত্ত্বের কুফল আমাদের দেশেও এসে পড়বে। আজ হোক, কাল হোক বা দশ বিশ বছর পরেই হোক, তার হাত থেকে নিস্তার নেই। সেকুলার ভারতের পক্ষে সেটা হবে মারাত্মক।
ভবিষ্যতের নিরাশাজনক, ভয়ঙ্কর এক পরিণামের কথা চিন্তা করে মুহ্যমানের মতো বসে থাকেন বৃদ্ধ স্বাধীনতা-সংগ্রামী।
বিনয় অবাক। পাকিস্তান ইসলামিক রাষ্ট্র হলেও ভারত এক সার্বভৌম ধর্মনিরপেক্ষ দেশ। এখানে সব ধর্ম, সব ভাষা, সব জাতির মানুষের সমানাধিকার। দ্বিজাতি তত্ত্ব কীভাবে এ-দেশের আবহাওয়া বিষময় করে তুলবে, সেটা ভেবে পেল না বিনয়।
একটু চুপচাপ।
তারপর হরিচরণ বললেন, ও-সব আলোচনা এখন থাক। তোমার কাছে একটা বিশেষ দরকারে আজ আমাকে আসতে হয়েছে।
অপার বিস্ময়ে কিছুক্ষণ চুপ করে থাকে বিনয়। তারপর বলে, কী দরকার বলুন
তুমি ইস্ট পাকিস্তান, রায়ট, রিফিউজিদের নিয়ে যা লিখছ সেগুলো আমাদের এই সময়ের সত্যিকারের ছবি। টু পিকচার। কিন্তু একটা বিরাট দুঃখের দিক বাদ থেকে যাচ্ছে। তার রেকর্ড না থাকলে এই সময়ের ইতিহাস সম্পূর্ণ হবে না। মস্ত ত্রুটি থেকে যাবে।
বিনয় বলল, আমি তো সব কিছুই তুলে ধরতে চেষ্টা করছি। কোথায় ত্রুটি থেকে যাচ্ছে, বুঝতে পারছি না।
বিনয়ের চোখের দিকে সোজাসুজি তাকিয়ে হরিচরণ বলেন, এই যে এত রায়ট হচ্ছে তার দুটো টার্গেট কী বলতে পার? প্রশ্নটা করে তার উত্তর নিজেই দিলেন, ল্যাণ্ড আর ইয়াং উইমেন। জমি আর যুবতী মেয়ে।
বিনয় চকিত হয়ে ওঠে। এই দুটো দিকের কথা সেও বহুবার ভেবেছে।
হরিচরণ বিমর্ষ সুরে বলতে থাকেন, অসংখ্য মানুষের ল্যাণ্ড প্রপার্টি কেড়ে নেওয়া হয়েছে। সেসব আর ফিরে পাওয়া যাবে না। তার চেয়ে বড় ক্ষতি হয়েছে মেয়েদের। হাজার হাজার যুবতী মেয়ে নিখোঁজ।
হরিচরণ সবিস্তার বুঝিয়ে দিতে লাগলেন। যাদের ছিনিয়ে নেওয়া হয়েছিল তাদের কারওকে কারওকে উদ্ধার করে ইণ্ডিয়ায় পাঠানো হচ্ছে। কিন্তু এই ধর্ষিতা মেয়েদের মা-বাবা বা অভিভাবকরা নিজেদের সংসারে তাদের ফিরিয়ে নিতে একেবারেই রাজি নয়। সরকারি বা বেসরকারি উদ্যোগে এদের জন্য কিছু উদ্ধারাশ্রম খোলা হয়েছে কিন্তু প্রয়োজনের তুলনায় সেগুলো খুবই কম। এমন অভিযোগও পাওয়া যাচ্ছে, বেশ কয়েকটা হোমের মেয়েদের নোংরা কাজে লাগানো হচ্ছে। একবার যাদের সম্ভ্রম নষ্ট হয়েছে তাদের প্রতি কারও সহানুভূতি বা মমতা নেই। ওদের ঠেলে দেওয়া হচ্ছে নরকের দিকে। উদ্ধারাশ্রমে যে মেয়েদের জায়গা হচ্ছে না, শকুনের মতো আঁকে ঝকে দালালরা তাদের পৌঁছে দিচ্ছে বারবনিতাদের পাড়ায়। কলকাতা এবং চারপাশের বেশ্যাপল্লিগুলো ভরে যাচ্ছে। পূর্ব পাকিস্তান থেকে আসা লাঞ্ছিতা এই মেয়েদের দিয়ে।
শুনতে শুনতে সীমাহীন আতঙ্কে হৃৎপিণ্ডের ওঠানামা যেন থমকে গেছে বিনয়ের। শ্বাস আটকে আসছে। বার বার ঝিনুকের মুখটা চোখের সামনে ভেসে উঠছিল। তাকে কত খুঁজেছে বিনয়, কিন্তু তার সন্ধান পাওয়া যায়নি। অধর ছুঁইমালী খবর দিয়েছিল, তাকে একটা মাঝবয়সী লোকের সঙ্গে শিয়ালদা স্টেশনে দেখেছে। লোকটা ভাল না মন্দ, তার মাথায় কোনও দুরভিসন্ধি রয়েছে কি না, শেষ অবধি ঝিনুককে সে নরকের খাসতালুকে পৌঁছে দিয়েছে কি না, কে জানে।
হরিচরণ বলছিলেন, আমরা কজন ফ্রিডম-ফাইটার ইস্ট পাকিস্তানের দুঃখী মেয়েদের জন্যে একটা হোম খুলেছি। কিন্তু আমাদের সামর্থ্য কম। শখানেকের মতো মেয়েকে শেলটার দেওয়া সম্ভব হয়েছে। কলকাতার চারপাশের রেড-লাইট এরিয়া ঘুরে ঘুরে অনেক মেয়েকে উদ্ধার করে এনেছি। আরও আনব। তিনি জানালেন, একটা মাঝারি তেতলা বাড়িতে কাজ চালাচ্ছেন। তাদের বিরাট পরিকল্পনা। মেয়েগুলো যাতে অন্যের মুখাপেক্ষী না হয়ে নিজেদের পায়ে দাঁড়াতে পারে সেজন্য ওদের নানারকম হাতের কাজ শেখানো হচ্ছে। তাঁত বোনা, চামড়ার কাজ, নানারকম হ্যাঁক্র্যিাফট, এ-সব শিখলে, ওদের তৈরি প্রোডাক্ট বাজারে বিক্রি করে মোটামুটি লাভ হচ্ছে। কিন্তু সমস্যা হচ্ছে অন্য জায়গায়। বড় জমি না পেলে তেমন কিছুই করা যাবে না। হরিচরণরা এজন্য সরকারের কাছে বরানগরে বিঘে, খানেক জমি চেয়েছেন। ছমাস হয়ে গেল, প্রতিশ্রুতি ছাড়া কিছুই পাওয়া যায়নি। সরকারি ব্যাপার তো। সমস্ত বিষয়ে গড়িমসি। তাদের আঠারো মাসে বছর।
হরিচরণ বললেন, কলকাতার সব কাগজগুলোকে বলেছি। তারা এই নিয়ে লিখবে। প্রসাদকেও বলেছিলাম। সে জানালো রিফিউজিদের নিয়ে অ্যাসাইনমেন্ট তোমাকে দেওয়া হয়েছে। যা লেখার তুমিই লিখবে। কাগজগুলো শোরগোল তুললে সরকারি কর্তাদের কানে জল ঢুকবে। একটু থেমে জিজ্ঞেস করলেন, কী, লিখবে তো?
অন্যমনস্কর মতো বিনয় বলল, লিখব। কয়েক লহমা থেমে থাকার পর ঝিনুকের জন্য তার হৃৎস্পন্দনের গতি এখন অনেক বেড়ে গেছে। সে যেন বুকের ভেতর লক্ষ লক্ষ হাতুড়ি পেটার আওয়াজ শুনতে পাচ্ছিল।
হরিচরণ বলছিলেন, তোমাদের লেখালিখিতেও যদি কাজ না হয়, বিধান রায়ের সঙ্গে দেখা করব। জমি আমাদের চাইই ।
তার শেষ কথাগুলো শুনতে পাচ্ছিল না বিনয়। আচমকা সে জিজ্ঞেস করে, আপনাদের হোমে ঝিনুক নামে কোনও মেয়ে আছে? তার চোখেমুখে, কণ্ঠস্বরে তীব্র উৎকণ্ঠা।
হরিচরণ অবাক।–কে ঝিনুক?
পরিচয় দিতে গিয়েও থমকে যায় বিনয়। বলে, আমার জানাশোনা একটি মেয়ে। দাঙ্গায় ওর সর্বনাশ হয়ে গেছে। বেশ কিছুদিন ধরেই ও নিখোঁজ।
হরিচরণ খানিক ভেবে বললেন, এতগুলো মেয়ে আমাদের হোমে রয়েছে। সবার নাম কি মনে আছে!
আমি যদি আপনাদের হোমে একদিন যাই?
ঝিনুকের খোঁজে? ঠিক আছে, আমি নিয়ে যাব? বলে একটু চুপ করলেন হরিচরণ, তারপর বললেন, ঝিনুকের জন্যে না হলেও তোমাকে আমি নিয়ে যেতাম। আমাদের হোমের মেয়েগুলোকে নিয়ে কাগজে লেখা খুব জরুরি।
আপনারা তো ইস্ট পাকিস্তানের মেয়েদের উদ্ধার করতে ব্রথেলগুলোতে যান?
হ্যাঁ, যাই
আপনাদের হোমে ঝিনুককে না পাওয়া গেলে আপনাদের সঙ্গে ব্রথেলগুলোতে গেলে আপত্তি নেই তো?
বিনয়ের উদ্দেশ্যটা অনুমান করতে পারছিলেন হরিচরণ। বললেন, ঠিক আছে, যেও। দেখ যদি মেয়েটাকে খুঁজে পাও–।
একসময় উঠে পড়লেন হরিচরণ। অনেক রাত হয়েছে। আজ, চলি হঠাৎ কিছু খেয়াল হতে তাঁর সঙ্গী প্রৌঢ়টিকে দেখিয়ে ব্যস্তভাবে বললেন, ওই দেখ, তোমাদের আলাপই করিয়ে দেওয়া হয়নি। ও আমার ভাইপো হিমাংশু। আমি ওদের কাছেই থাকি। এই রাস্তারই বত্রিশ নম্বর বাড়ি। মাঝে মাঝে যেও
বিনয় আগেই আন্দাজ করেছিল, প্রৌঢ়টি হরিচরণের আত্মীয়স্বজন কেউ হবেন। বলল, নিশ্চয়ই যাব।
হরিণচরণরা চলে গেলেন। বিনয় তাঁদের সঙ্গে নিচে এসে রাস্তা অবধি এগিয়ে দিল।
.
৫৮.
কার অনবরত ডাকাডাকিতে ঘুম ভেঙে গেল বিনয়ের। গা থেকে মোটা চাদরটা সরিয়ে ধড়মড় করে উঠে বসে সে। সব দরজা জানালা বন্ধ। শিয়রের দিকের দেওয়ালের মাথায় উঁচু ঘুলঘুলি দিয়ে সোনালি রোদের দু-চারটে সরু-মোটা ফালি এসে পড়েছে ঘরে। ওই সামান্য আলোয় কোনও কিছুই স্পষ্ট নয়।
ঘুমের ঘোর লেগে আছে চোখে। প্রথমটা বিনয় বুঝে উঠতে পারল না কে ডাকছে কিংবা এই মুহূর্তে সে কোথায় রয়েছে।
দুয়ার খুলেন। ম্যালা বেইল (অনেক বেলা) অইয়া গ্যাছে। ফের ডাকটা শোনা যায়। এবার কণ্ঠস্বর অনেকটা উঁচুতে উঠেছে। সেটা চেনাও গেল। সুবল।
বিছানা থেকে নেমে প্রথমে ভেতর দিকের দরজা খুলে দিল বিনয়। সুবলকে বলল, এস
সুবল বলে, অহন যামু না। আপনে মুখ ধুইয়া তরাতরি দাদার ঘরে আসেন। আমি চা লইয়া এটু পরে হেইখানে যামু প্রসাদকে দাদা বলে সে।
আমার চানের জন্যে বাথরুমে গরম জল দিয়েছ?
কালই সুবলকে গরম জলের কথা বলা হয়েছিল। কেন না সকালে চানটান সেরে একটু কিছু খেয়ে সে রিফিউজিদের কলোনি কি রিলিফ ক্যাম্পে চলে যাবে।
সুবল বলল, না, দেই নাই। দাদায় অহন আপনেরে বাইর অইতে না করছে।
বিনয় জিজ্ঞেস করল, কেন?
আমি কইতে পারুম না। তেনির কাছে গ্যালে জানতে পারবেন।
উদ্বাস্তুদের কলোনি টলোনিতে রোজ সকালে যাবার অ্যাসাইনমেন্ট প্রসাদই তাকে দিয়েছিলেন। কী এমন ঘটল যে আজ যেতে বারণ করছেন? কিছুক্ষণ চুপ করে দাঁড়িয়ে রইল বিনয়। তারপর অন্যমনস্কর মতো ঘরের বাকি দরজা জানালাগুলো খুলে দিল। শীতল রোদ আর ঠাণ্ডা বাতাস ভেতরে ঝাঁপিয়ে পড়ল। শীতটা প্রায় চলেই গিয়েছিল। দার্জিলিংয়ে প্রচুর বরফ পড়ায় আবার সেটা সাময়িক হলেও ঘুরে দাঁড়িয়েছে।
জাফর শা রোডে থাকতে তার বাসি, ধামসানো বিছানা ঝেড়ে, বেডশিট টান টান করে পেতে দিত উমা কি সুধা। শান্তিনিবাস-এ উমাও নেই, সুধাও নেই। নিজের যাবতীয় কাজ বিনয়কেই করতে, হবে। আজ থেকেই তার স্বাবলম্বী হবার ট্রেনিং শুরু।
বিছানাটা মোটামুটি গোছগাছ করে গামছা, দাঁতের মাজন, জিভছোলা নিয়ে বেরিয়ে পড়ল বিনয়। তার পাশের ঘরটাই প্রসাদের। ভেতর দিকের রেলিং-লাগানো লম্বা প্যাসেজ ধরে তেতলার চান ঘরের দিকে যেতে যেতে চোখে পড়ল, প্রসাদ তার ইজি চেয়ারটিতে বসে আছেন। সামনের নিচু টেবলটায় এক পাউন্ড ওজনের লম্বা লম্বা পাউরুটির স্তূপ। ছুরি দিয়ে খুব যত্ন করে সমান মাপে কেটে কেটে রাখছেন। টেবলের পাশে শোঁ শোঁ আওয়াজ তুলে কেরোসিনের স্টোভ জ্বলছে। স্টোভটার মাথায় মাখনের মস্ত একটা কৌটো।
প্রথম যেদিন শান্তিনিবাস-এ বিনয় আসে, অবিকল এইভাবেই প্রসাদকে পাউরুটি কাটতে দেখেছিল বিনয়। রুটি কাটা হল স্লাইসগুলোতে মাখন লাগানো হবে। এই এলাকার বস্তিগুলোতে যে শীর্ণ, খেতে না-পাওয়া, কালো কালো বাচ্চাগুলো থাকে, কিছুক্ষণের মধ্যে ঝাঁকে ঝাকে তারা হানা দেবে। প্রসাদ বলেছিলেন; এই বাচ্চাগুলো পেট ভরে খেতে পায় না। অপুষ্টিতে ভোগে। তাই
এই রুটি-মাখন বিতরণ। এটা প্রসাদের নিত্যকর্মপদ্ধতির মধ্যে পড়ে।
বিনয় দাঁড়ায় না। বাথরুমের কাজ সেরে নিজের ঘরে গিয়ে বাসি জামাকাপড় পালটে, গায়ে। চাদর জড়িয়ে প্রসাদের ঘরে চলে আসে।
মুখ তুলে এক পলক বিনয়কে দেখে প্রসাদ বললেন, এসে গেছ! গুড। আমাকে একটু হেল্প কর। রুটির স্নাইসগুলোতে মাখন লাগিয়ে চিনি ছড়িয়ে দাও।
সেদিনও বিনয়কে এই কাজটাই করতে হয়েছিল। চামচে করে গলা মাখন তুলে নিঃশব্দে রুটিতে মাখাতে থাকে সে।
প্রসাদ এবার বললেন, কাল অফিস থেকে ফিরে এসে দেখি তোমার ঘরের দরজা বন্ধ। তুমি ঘুমোচ্ছ। অনেক রাত হয়ে গিয়েছিল। তাই আর ডাকিনি।
বিনয় বলল, একা একা ভাল লাগছিল না। আপনার জন্যে অনেকক্ষণ জেগে ছিলাম। তারপর সুবলকে দিয়ে রান্নাঘর থেকে ভাত টাত আনিয়ে খেয়ে শুয়ে পড়েছি। কখন ঘুমিয়ে পড়েছিলাম, খেয়াল নেই।
আমার তো ফিরতে ফিরতে দেড়টা দুটো হয়ে যায়। নাইট ডিউটি না থাকলে তোমার ছুটি হবে অনেক আগে। কালই তো বলেছি আমার জন্যে অত রাত পর্যন্ত জেগে থাকবে না।
আচ্ছ বিনয় কথা বলছে ঠিকই, কিন্তু মনের ভেতর খিচটা থেকে গেছে। কেন যে প্রসাদ তাকে আজ বেরুতে বারণ করলেন, বোঝা যাচ্ছে না। জিজ্ঞেস করে যে জেনে নেবে, তেমন সাহসও হচ্ছে না।
ম্যানেজারের কাছে শুনলাম, কাল হরিচরণবাবু এসেছিলেন। কেমন লাগল তাকে? প্রসাদ জিজ্ঞেস করলেন।
ভীষণ ভাল। অতবড় ফ্রিডম-ফাইটার, কিন্তু এতটুকু অহঙ্কার নেই।
প্রসাদ বললেন, শুধু তাই না, হানড্রেড পারসেন্ট আইডিয়ালিস্ট। এই তো সেদিন দেশ স্বাধীন হল। এর মধ্যেই বেশ কিছু পুরোনো স্বাধীনতা সংগ্রামীর ভোল পালটে গেছে। আদর্শবাদ টাদ শিকেয় তুলে আখের গোছাবার ব্যবস্থা করছে। লোভ, লোভ, লোভ। দেশের জন্যে একসময় কিছু করেছে, এখন সুদে-আসলে তার রিটার্ন চায়। শেষ জীবনটা যাতে সুখে আরামে কাটিয়ে দিতে পারে। বিনয়, খবরের কাগজে কাজ করছ। এদের অনেকেরই সঙ্গে তোমার পরিচয় হবে। তখন এই লোকগুলোর স্বরূপ বুঝতে পারবে। তবে হরিচরণবাবুর মতো পেট্রিয়টরা একেবারে অন্য ধাতের। সৎ, নির্লোভ।
কালই তা বুঝতে পেরেছিল বিনয়। তার সঙ্গে কথা বলতে বলতে তার মন অপার শ্রদ্ধায় ভরে যাচ্ছিল। বলল, দেশভাগটা উনি মেনে নিতে পারেননি। এই নিয়ে ওঁর ভীষণ ক্ষোভ।
হ্যাঁ। হরিচরণবাবুদের পক্ষে সেটাই স্বাভাবিক।
হই হই করতে করতে বোগা রোগা এক পাল ছেলেমেয়ে পাঁচ মিনিটের ভেতর তাদের ভাগের রুটি-মাখন নিয়ে কলর বলর করতে করতে সিঁড়ি দিয়ে দুদ্দাড় নেমে গেল। প্রথম যেদিন বিনয় এই মেসে আসে সেদিনও এই ছেলেমেয়ের দঙ্গলটা দেখেছিল।
এদিকে সুবল চা-বিস্কুট নিয়ে এসেছে। বিনয় আগেই শুনেছিল, মেস থেকে দুপুরে এবং রাত্তিরে ভাত দেওয়া হয়। আর সকাল-সন্ধেয় চা-বিস্কুট। কিন্তু জলখাবারটা বোর্ডারদের আলাদা কিনে খেতে হয়।
এখনও সকালের খাবার খাওয়া হয়নি। রুটি-মাখন বস্তির বাচ্চাদের জন্য। সে-সব প্রসাদ কোনও দিন খান না। চায়ে চুমুক দিয়ে জিজ্ঞেস করলেন, কী আনাব বল। লুচি ছোলার ডাল, না হিঙের কচুরি আর আলুর দম?
বিনয় আজ সেদিনের মতো প্রসাদের গেস্ট নয়, এই মেসেরই একজন বোর্ডার। অতিথি হলে আপ্যায়ন করতেন–ঠিক আছে। কিন্তু অন্য একটি বোর্ডারের জন্য অহেতুক খরচ করবেন, এতে ভীষণ সঙ্কোচ বোধ করছিল বিনয়। অথচ মুখের ওপর আপত্তি করা যাচ্ছে না। সে চুপ করে থাকে।
মুখ-চোখ দেখে বিনয়ের মনোভাব আঁচ করে নিয়ে প্রসাদ হালকা গলায় বললেন, খাওয়ার ব্যাপারে এত লজ্জা কীসের? ঠিক আছে, পরে তুমি একদিন আমাকে খাইয়ে দিও। সুবলকে দিয়ে দোকান থেকে চুরি আর মিষ্টি টিষ্টি আনিয়ে নিলেন।
খেতে খেতে ফের হরিচরণের প্রসঙ্গে ফিরে গেলেন প্রসাদ, উনি আর ওঁর কজন বন্ধু একটা বড় হোম করছেন। ইস্ট পাকিস্তানে দাঙ্গায় যে মেয়েদের সর্বনাশ হয়েছে তাদের এনে এনে ওই হোমে শেলটার দেওয়া হচ্ছে। হরিচরণবাবু এ-সব কি তোমাকে জানিয়েছেন?
হ্যাঁ। হোমটা নিয়ে লিখতেও বলেছেন।
বিরাট কাজে ওঁরা হাত দিয়েছেন। যেভাবে পারা যায়, ওঁদের সাহায্য করা উচিত। তুমি সব ইনফরমেশন জোগাড় করে ডিটেলে লিখে অ৫ কে দেবে। নির্যাতিত মেয়েদের ভবিষ্যৎ নিয়ে হরিচরণরা যা পরিকল্পনা করেছেন তা নিয়ে কালই বিশদভাবে আলোচনা হয়েছে। কিন্তু যে কারণে আজ বিনয়ের ক্যাম্প বা কলোনিতে যাওয়া বন্ধ করেছেন তার ধার-কাছ দিয়েও যাচ্ছেন না প্রসাদ। একরকম মরিয়া হয়েই কথাটা তুলল বিনয়।
প্রসাদ বললেন, ওটা আমি ভুলে যাইনি। এখনই তোমাকে বলতাম। হরিচরণবাবুর সঙ্গে কাল তোমার কী কথা হয়েছে, সেটা আগে জেনে নিলাম। একটু থেমে ফের শুরু করলেন, তুমি কাল অফিসে যাওনি। এদিকে ভীষণ খারাপ একটা খবর এসেছে।
বিনয় চমকে উঠে, কী খবর?
আসাম থেকে মাঝে মাঝে কিছু রিফিউজি চলে আসছিল। সংখ্যায় কম। কিন্তু কাল থেকে দলে দলে আসতে শুরু করেছে। বলতে পার ঢল নেমেছে। আজ দুটো আড়াইটা নাগাদ একটা ট্রেন এইরকম উদ্বাস্তু বোঝাই হয়ে শিয়ালদায় ঢুকবে। দুপুরে খাওয়া দাওয়া সেরে তুমি আর আমি বেরিয়ে পড়ব। তুমি সোজা শিয়ালদায় চলে যাবে। আমি অফিসে গিয়ে সেখানে একজন ফোটোগ্রাফার পাঠিয়ে দেব।
বিনয় চমকে ওঠে। পূর্ব পাকিস্তান থেকে ছিন্নমূল মানুষের স্রোত নেমেছে ইন্ডিয়ায়। চোদ্দ পুরুষের ভিটেমাটি খুইয়ে সীমান্ত পেরিয়ে তারা রোজই হাজারে হাজারে চলে আসছে। বেশির ভাগই অবশ্য পশ্চিমবঙ্গে। আসামে এবং ত্রিপুরাতেও যাচ্ছে অজস্র। এ তো চলছেই।
উদ্বাস্তুদের নিয়ে আসামে সেই দেশভাগের পর থেকেই নানা ধরনের অশান্তি শুরু হয়েছিল। বিনয় তা জানে। কিছু উদ্বাস্তু সেখানে টিকতে না পেরে পশ্চিমবঙ্গে চলে এসেছে। এমন কারও কারও সঙ্গে বিনয়ের দেখাও হয়েছে। কিন্তু ট্রেন বোঝাই হয়ে তাদের আসার খবরটা এই প্রথম শোনা গেল।
প্রসাদ থামেননি, যারা আসছে, তাদের কোন পরিস্থিতিতে আসাম ছাড়তে হল, ডিটেলে সব জেনে নেবে। ফোটোগ্রাফারকে দিয়ে তাদের ছবি তোলাবে। তারপর অফিসে এসে বড় করে একটা রিপোর্ট লিখে দেবে।
বিনয় এতক্ষণে বুঝতে পারল, জবরদখল কলোনি বা ত্রাণশিবিরগুলোতে গিয়ে তথ্য জোগাড় করার চাইতেও আসাম থেকে চলে-আসা উদ্বাস্তুদের ব্যাপারটা এই মুহূর্তে অনেক বেশি জরুরি।
একটু ভেবে প্রসাদ ফের শুরু করলেন, আসাম থেকে সব উদ্বাস্তু যদি চলে আসতে থাকে ওয়েস্ট বেঙ্গলের সমস্যা মারাত্মক বেড়ে যাবে।
আস্তে মাথা নাড়ে বিনয়। হ্যাঁ
.
মেসের খাওয়ার ঘরটা একতলায়। বারোটা নাগাদ চানটান সেরে প্রসাদের সঙ্গে সেখানে চলে এল বিনয়। বাইরে বেরুবার মতো পোশাক পরে, তৈরি হয়ে এসেছে দুজনে। খাওয়া দাওয়া চুকিয়ে এখন থেকেই ওরা বেরিয়ে পড়বে।
খাবার ঘরে এই প্রথম এল বিনয়। কাল রাতে ওপরে তার ঘরে ভাত মাছ টাছ সুবলকে দিয়ে আনিয়ে নিয়েছিল। তাই নিচে আর নামা হয়নি।
ঘরটা বেশ বড় মাপের। সেটার তিন পাশে গায়ে গায়ে লাগা আরও তিনটে ঘর, সামনের সরু প্যাসেজের উলটো দিকে কিচেন। আলো-হাওয়া খেলে না। এই দুপুরবেলাতেও ভেতরটা অন্ধকার অন্ধকার। তাই মাথার ওপর দুটো বাল্ব জ্বালিয়ে রাখা হয়েছে। খুব সম্ভব সারাক্ষণই সে দুটো জ্বলে।
টেবল চেয়ার নেই। খাওয়ার ব্যবস্থা মেঝেতে বসে। দেওয়ালের ধার ঘেঁষে লাইন দিয়ে আসন পাতা।
শান্তিনিবাস এখন একেবারে নিঝুম। বোর্ডাররা অনেক আগেই যে যার কাজে বেরিয়ে গেছে।
খাওয়ার ঘরটা ফাঁকা। প্রসাদরা আসনে গিয়ে বসতেই একটি আধবয়সী লোক দৌড়ে এল। গোলগাল চেহারা, গোল মুখ, গাওয়া ঘিয়ের মতো গায়ের রং। ঝাকড়া চুল ঝুঁটি বাধা। পানের রসে মুখ টইটম্বুর। চোখে এবং ঠোঁটে স্নিগ্ধ হাসি লেগে আছে। তার সঙ্গে রয়েছে একটা সতেরো আঠারো বছরের ল্যাংপেঙে ছেলে।
প্রসাদ ঝুঁটি-বাঁধা লোকটি এবং ছেলেটার সঙ্গে বিনয়ের পরিচয় করিয়ে দিলেন। মাঝবয়সীটি। মেসের রাঁধুনী ঠাকুর। নাম বলরাম। আদি বাড়ি ওড়িশার বালেশ্বর জেলায়। পঁচিশ বছরেরও বেশি শান্তিনিবাস-এর রান্নাঘর সামলাচ্ছে। ছেলেটির নাম গণেশ। বলরামের সহকারী।
প্রসাদ বললেন, বিনয়বাবু মেসে নতুন এসেছেন। আমার পাশের ঘরে আছেন।
বলরাম মানুষটি খুবই বিনয়ী। ভদ্র। বলল, তাঙ্কর (তার) এইটি আসিবার কথা গতকালই ম্যানেজারবাবু কহিথিলা।
প্রসাদ বললেন, বাবু এই প্রথম মেসে থাকছেন। যত্ন করে খাইও
সে আপনাঙ্কর ভাবিবার কিছি দরকার নাই। প্রভু জগন্নাথ কুপায়ে মু তার সব ব্যবস্থা করি পারিবি।
আমাদের এখনই বেরুতে হবে। তাড়াতাড়ি খেতে দাও–
বলরামরা ব্যস্তভাবে বেরিয়ে গেল। একটু পর বড় কাঁসার থালায় ভাত, বাটিতে বাটিতে ডাল, তরকারি, মাছ ইত্যাদি এনে দুজনের সামনে সাজিয়ে দিল। কাঁসার গেলাসে দিল খাবার জল।
দ্রুত খাওয়া চলছে।
বলরাম কাছাকাছি দাঁড়িয়ে বিনয়ের দিকে তাকিয়ে রয়েছে। পলকহীন। তার রান্না নতুন বোর্ডারটির কেমন লাগছে, জানার জন্য ভীষণ উগ্রীব। জিজ্ঞেস করল, রসুই কিমিতি হেইচি বাবু?
সত্যিই বলরামের রান্নার হাত চমৎকার। বিনয় বলল, খুব ভাল।
বলরামের মুখ খুশিতে ভরে যায়। একটা বাটি থেকে পাতে তরকারি ঢেলে ভাত দিয়ে মেখে মুখে পুরে চিবুতে চিবুতে বিনয়ের মনে হল, স্বাদটা পরিচিত নয়। একটু অন্যরকম।
বলরাম লক্ষ রাখছিল। জিজ্ঞেস করল, যেটা খাইলে সোটা কন জিনিস কহন্তু
বলরাম ওড়িয়া বললেও বুঝতে অসুবিধা হচ্ছে না। বিনয় বলল, ঠিক বুঝতে পারছি না।
বলরাম ভুরু দুটো সামান্য নাচিয়ে ছড়া কাটল :
পিলাটি দিনরে (ছেলেবেলায়) মুণ্ডরে টুপি
কুষ্ণ অবতারে মহিলা গুপি।
রাম অবতারে রাবণ মারি
আজি হইথিলা সেই তরকারি।
কিছুই বোধগম্য হল না। হাঁ করে বলরামের দিকে তাকিয়ে থাকে বিনয়।
প্রসাদ পাশ থেকে হেসে হেসে বললেন, বুঝলে না তো?
না
প্রসাদ বুঝিয়ে দিলেন। কচি বাঁশের কোঁড় যখন বেরোয়, তার ওপর মাটির হাঁড়ি চাপা দেওয়া হয়। বাঁশটি হাঁড়ির ভেতর বাড়তে বাড়তে গোলাকার হয়ে আটকে থাকে। তখন সেটা বার করে কেটে কুটে ঘি গরম মশলা দিয়ে উপাদেয় ব্যঞ্জন তৈরি করা হয়। এই মুহূর্তে তাই দিয়েই ভাত খাচ্ছে বিনয়। সে বলল, কিন্তু রাম, কৃষ্ণ–এঁদের সঙ্গে তরকারির কী সম্পর্ক?
প্রসাদ বললেন, রাম অবতারে এই বাঁশ দিয়ে তীর ধনুক তৈরি করে রাবণকে মারা হয়েছিল। সেই বাঁশই কৃষ্ণের হাতে বাঁশি হয়েছে। তাই ছড়াটাকে রহস্যময় করে তোলার জন্য রাম, রাবণ আর কৃষ্ণকে জুড়ে দেওয়া হয়েছে। এবার মাথায় ঢুকল?
বিনয় হেসে ফেলল। ঢুকেছে। বলরামকে খুব ভাল লেগে গেল তার। বেশ মজাদার মানুষ। কিছুক্ষণের জন্য আসামের চিন্তাটা সে ভুলিয়ে রাখল।
খাওয়া দাওয়ার পর প্রসাদরা রসা রোডে এসে বাস ধরল। ধর্মতলায় পৌঁছবার পর গাড়ি বদলে প্রসাদ চলে গেলেন নতুন ভারত-এর অফিসে। বিনয় এল শিয়ালদায়।
শিয়ালদার লেশমাত্র পরিবর্তন নেই। সেই এক দৃশ্য। অজস্র মানুষ থিক থিক করছে চারদিকে। সর্বক্ষণ ঝগড়াঝাটি, চিৎকার। বাতাসে দুর্গন্ধ অনড় হয়ে আছে। সমস্ত কিছু নোংরা, দুষিত, কুৎসিত।
মেন স্টেশনের এক নম্বর প্ল্যাটফর্মের মাঝামাঝি সরকারি রিলিফ অ্যাণ্ড রিহ্যাবিলিটেশন ডিপার্টমেন্টের অস্থায়ী অফিস। সেখানে আসতে অলোকপ্রসাদ সেনের সঙ্গে দেখা হয়ে গেল। তিনি এখানকার অফিসের দায়িত্বে রয়েছেন। উদ্বাস্তুদের জন্য সৌম্য, ভদ্র, হৃদয়বান এই মানুষটির অপার সহানুভূতি।
প্রথম যেদিন রামরতন গাঙ্গুলির মৃতদেহ নিয়ে পূর্ব পাকিস্তান থেকে বিনয় শিয়ালদায় এসেছিল সেদিনই অলোকপ্রসাদের সঙ্গে তার আলাপ। তারপর যতবার সে এই স্টেশনে এসেছে, তার সঙ্গে দেখা করেছে। বয়স্ক মানুষটি বিনয়কে যথেষ্ট স্নেহ করেন। সে যে খবরের কাগজে চাকরি পেয়েছে, সেটা জেনে গেছেন। উদ্বাস্তুদের সম্পর্কে নানা তথ্য দিয়ে তাকে প্রচুর সাহায্য করেন।
গোড়ার দিকে বিনয়কে আপনি করে বলতেন অলোকপ্রসাদ। ঘনিষ্ঠতা হবার পর আপনিটা তুমি হয়ে গেছে।
অন্যদিন বিনয়কে দেখলে হই হই করে ওঠেন অলোকপ্রসাদ। আজ তাকে ভীষণ চিন্তিত এবং উদ্বিগ্ন মনে হচ্ছে। বললেন, বোসো
বিনয় নিঃশব্দে একটা চেয়ারে বসে পড়ে।
তুমি কি খবরটা পেয়েছ?
আসাম থেকে উদ্বাস্তুদের চলে আসার কথা বলছেন কি?
হ্যাঁ।
পেয়েছি।
খুব খারাপ ব্যাপার। বিমর্ষ মুখে অলোকপ্রসাদ বলতে লাগলেন, ইস্ট বেঙ্গল থেকে রোজ রিফিউজি আসছে। তাদের নিয়ে হিমসিম খাচ্ছি। তার ওপর আসাম থেকে আসা বেড়ে গেল। সমস্যাটা বিরাট আকার নিচ্ছে। কলকাতার চারপাশের ক্যাম্পগুলো বোঝাই হয়ে গেছে। আসাম থেকে যারা আসছে তাদের কোথায় রাখা হবে, রিহ্যাবিলিটেশনের কী ব্যবস্থা করা যাবে, কে জানে।
দূরে গম গম আওয়াজ শোনা গেল।
অলোকপ্রসাদ এবং বিনয়, দুজনেই চকিত হয়ে ওঠে। ডিসটান্ট সিগনালের ওধারে সারা আকাশ কালো ধোঁয়ায় ভরে দিয়ে একটা ইঞ্জিন গাঁক গাঁক করতে করতে দৈত্যের মতো ছুটে আসছে।
অলোকপ্রসাদ বললেন, ওই বোধহয় আসামের ট্রেন এসে গেল।
.
৫৯.
সারা প্ল্যাটফর্ম জুড়ে আগে থেকেই পূর্ব পাকিস্তানের কয়েক হাজার উদ্বাস্তু বছরের পর বছর মুখ গুঁজে পড়ে আছে। সেই যে ঝিনুককে নিয়ে হেমন্তের রাত্তিরে রিফিউজিস স্পেশাল-এর গাদাগাদি। ভিড়ে এখানে এসে বিনয় নেমেছিল সেদিন যেমন দেখেছে আজও ছবিটা অন্যরকম কিছু নয়। অবিকল একই রয়ে গেছে।
আসাম থেকে নতুন উদ্বাস্তুরা যে আসছে সেই খবরটা কীভাবে যেন চাউর হয়ে গিয়েছিল। ট্রেন আসতে দেখে পুরানোদের মধ্যে চাঞ্চল্য ছড়িয়ে পড়ে। সবাই হইচই বাধিয়ে দেয়।
সমস্ত স্টেশনে তুমুল কলরোল। বিপুল জনতা একসঙ্গে চেঁচামেচি জুড়লে কিছুই বোঝা যায় না। দুর্বোধ্য শব্দপুঞ্জ থেকে এইটুকু শুধু শোনা যাচ্ছে–
আসাম থিকা নয়া রিফুজ আইতে আছে।
শিয়ালদায় আর পাও (পা) ফেলানের জাগা নাই। রিফুজে রিফুজে ঠাসা। হের উপুর মানুষ আইলে হেরা কই থাকব?
আসামে কী তাফাল (গোলমাল) যে হইল, ক্যাঠা জানে!
অলোকপ্রসাদ প্ল্যাটফর্মের মাঝামাঝি চলে এলেন। সঙ্গে তার সহকারীরা রয়েছে। আর আছে পুলিশবাহিনী। ওদের সঙ্গে বিনয়ও এসেছে।
পুরানো উদ্বাস্তুরা যে যার চৌহদ্দি ছাড়িয়ে বেরিয়ে এসেছিল। হয়তো কৌতূহলে, হয়তো উৎকণ্ঠায়। আসামে কী ধরনের সংকট হয়েছে তা জানার জন্য ওরা উদগ্রীব। পুলিশ ঠেলে, ধমকে ফের তাদের বরাদ্দ সীমানার ভেতর ঢুকিয়ে দিচ্ছে। এই-এই বাহার মাতৃ আও–পুরানো উদ্বাস্তুদের সঙ্গে নতুনরা মিলেমিশে দলা পাকিয়ে যাক, সেটা রিলিফ অ্যান্ড রিহ্যাবিলিটেশন ডিপার্টমেন্টের লোকেরা অর্থাৎ অলোকপ্রসাদরা চাইছেন না। পুলিশবাহিনীকে সেই রকমই নির্দেশ দেওয়া হয়েছে।
ট্রেন স্টেশনে ঢুকে পড়ল। বিশাল ইঞ্জিন লম্বা দৌড় শেষ করে এখন ফোঁস ফোঁস শ্বাস ছাড়ছে।
এই ট্রেনটা পুরোপুরি রিফিউজি স্পেশাল নয়। তিনটে কামরায় রয়েছে আসামের উদ্বাস্তুরা। বাকিগুলোতে অন্য প্যাসেঞ্জার।
বিনয় চকিতে একবার প্ল্যাটফর্মের দূর প্রান্তে তাকায়। প্রসাদ মেস থেকে বেরুবার সময় বলেছিলেন, নতুন ভারত-এ গিয়েই একজন ফোটোগ্রাফার পাঠিয়ে দেবেন। হয়তো স্বপন কিংবা অমর আসবে। কিন্তু এখনও তাদের পাত্তা নেই।
বিনয় আর দাঁড়াল না, সোজা উদ্বাস্তুদের কম্পার্টমেন্টগুলোর সামনে চলে এল। বাচ্চাকাচ্চা, যুবক-যুবতী, বুড়োবুড়ি–নানা বয়সের মানুষে তিনটে কামরা বোঝাই।
বিনয় তো এই প্রথম উদ্বাস্তু দেখছে না। সারি সারি ক্ষয়াটে, আতঙ্কগ্রস্ত সব মুখ। চোখ এক আঙুল গর্তে, গাল ভেঙে হাড় বেরিয়ে পড়েছে। ঘোলাটে দৃষ্টি। পরনে নোংরা জামাকাপড়। আশাহীন, ভবিষ্যৎহীন মানুষের একটা দঙ্গল।
কেউ ট্রেন থেকে নামেনি নতুন জায়গায় এসে। উদ্ভ্রান্তের মতো বসে আছে। একেবারে বোবা। বাচ্চাগুলো কিন্তু পরিত্রাহি চেঁচিয়ে চলেছে।
মাঝবয়সী একটা লোক তার কামরার জানালার ধারে বসে বিহ্বল দৃষ্টিতে প্ল্যাটফর্মের দিকে তাকিয়ে ছিল। বিনয় তাকে জিজ্ঞেস করে, আপনার কী নাম?
লোকটা চমকে ওঠে। হঠাৎ একটি যুবক কলকাতায় পৌঁছতে না পৌঁছতে তার নাম জানতে চাইবে, এটা ভাবতে পারেনি। এর পেছনে কোনও অভিসন্ধি রয়েছে কি না, কে জানে। ত্রস্তভাবে সে জিজ্ঞেস করে, নাম জিগান ক্যান?
সহৃদয় ভঙ্গিতে বিনয় বলে, ভয় নেই, বলুন
একটু চিন্তা করে লোকটা বলেই ফেলল, মহাদেব শীল
দেশ ছিল কোথায়?
ফরিদপুরে। গেরামের নাম আশুগঞ্জ। পালংয়ের কাছে।
পরিবারে কতজন মানুষ?
পাঁচজন। আমি, আমার বউ আর তিন পোলা-মাইয়া।
এখন তো আসাম থেকে আসছেন?
আস্তে মাথা নাড়ে মহাদেব। প্রাথমিক ভয় কেটে যাচ্ছে তার। ক্রমশ স্বাভাবিক হচ্ছে। সে বলল, হ। উইহানে আর থাকন গ্যাল না। আসলে
আরও কিছু বলতে যাচ্ছিল মহাদেব, হঠাৎ কেউ ডেকে ওঠে, ছুটোবাবু না?
বিনয় অবাক। ডাকটা এসেছে কামরার ভেতর থেকে। কে হতে পারে? জানালা দিয়ে ভেতরে মুখ বাড়াতেই চোখে পড়ল। হারান ঘোষ। চেনা মুখ। সুজনগঞ্জের হাটে প্রথম যেদিন বিনয় যায়, অবনীমোহন, যুগল আর সে হারানের মিঠাইয়ের দোকানে রসগোল্লা, পানতুয়া আর মাঠা খেয়েছিল। সেই সঙ্গে একদলা ধবধবে মাখন। দইয়ের ঘোলকে যে পূর্ব বাংলায় মাঠা বলে সেই প্রথম জেনেছিল।
তারপর যতবার সুজনগঞ্জে গেছে, হারান ঘোষের দোকানে গিয়ে মিষ্টি খেয়েছে। মাথায় মাঝারি, গোলগাল চেহারায় সামান্য থলথলে ভাব-এই ছিল সেদিনের হারান। এখন তাকে চেনাই যায় না। শরীর ভেঙে চুরমার হয়ে গেছে। কণ্ঠমণি ঠেলে বেরিয়ে এসেছে। হাড়ের ওপর খসখসে, জিলজিলে। চামড়া জড়ানো।
পূর্ব পাকিস্তান থেকে বিনয় কলকাতায় আসার অনেক আগেই হারান ঘোষরা ইন্ডিয়ায় চলে এসেছিল। তবে কোথায় কোন দিকে ছিটকে পড়েছিল, জানত না। তাকে একরকম ভুলেই গিয়েছিল সে।
আসাম থেকে আসা উদ্বাস্তুদের জটলায় হারানকে দেখা যাবে, ভাবাই যায়নি। বিনয় বিমূঢ়ের মতো তাকিয়ে থাকে।
হারান ঘোষ আচমকা হাউ হাউ কান্না জুড়ে দেয়। জড়ানো, দুর্বোধ্য স্বরে একনাগাড়ে কী বলে। যায়, তার একটি বর্ণও বোঝা যায় না।
বিনয় হতচকিত। বলে, কাঁদবেন না, কাঁদবেন না। নিচে নেমে আসুন- বয়সে অনেক বড়। দেশে থাকতে হারানকে আপনি করে বলত সে।
হারান ঘোষ কামরার ভিড় ঠেলে বাইরে বেরিয়ে আসে। কান্না চলছিলই। তার মধ্যেই, গলাটা সামান্য পরিষ্কার করে নিয়ে বলে, আমরা অ্যাকেরে (একেবারে) শ্যাষ ছুটোবাবু। বাইচা থাকনের আর আশা-ভরসা আছিল না। আপনেরে শিয়ালদার ইস্টিশনে দেইখা অকূলে কূল পাইলাম। আমাগো রক্ষা করেন ব্যাকুলভাবে বিনয়ের দুহাত জড়িয়ে ধরে সে।
অথই নৈরাশ্য আর দুর্ভাবনায় তলিয়ে যেতে যেতে বিনয়কে পেয়ে আলোর ক্ষীণ একটা রশ্মি যেন হারানের চোখে পড়েছে। তার শেষ অবলম্বন।
বিনয় জানে, ছিন্নমূল মানুষেরা সীমান্তের এপারে এসে এই পশ্চিমবঙ্গেই কীভাবে ক্ষয়ে ক্ষয়ে শেষ হয়ে যাচ্ছে। কিন্তু হারান ঘোষকে তা বলে পুরোপুরি ভেঙে পড়তে দেওয়া যায় না। তার মনে সাহস জাগিয়ে তোলার জন্য বলল, শান্ত হোন। পাকিস্তান থেকে যারা আসছে, সরকার তাদের জন্যে খুবই চেষ্টা করছে। আপনাদেরও একটা ব্যবস্থা হয়ে যাবে। এই স্টেশনে বড় বড় সরকারি, অফিসাররা রয়েছেন। তাদের আমি বলে দেব। বলতে বলতে বিনয়ের ভেতরকার নবীন সাংবাদিকটি তৎপর হয়ে ওঠে। আসামের এই উদ্বাস্তুদের নিয়ে অফিসে ফিরে গিয়ে একটা প্রতিবেদন খাড়া করতে হবে। তাই তথ্য দরকার।
বিনয় জিজ্ঞেস করল, অনেকদিন আপনাদের খবর জানি না। দেশ ছেড়েছিলেন কবে?
সরকারি অফিসারদের বিনয় বলে দেবে, তা শোনার পর থেকে উদ্ভ্রান্ত ভাব অনেকটাই কেটে গেছে হারান ঘোষের। চোখ মুছে বলল, বচ্ছর দ্যাডেক (দেড়েক) আগে। আপনেগো রাইজদায় (রাজদিয়ায়) অশান্তি হয় নাই। কিন্তুক আমাগো সুজনগঞ্জের উই দিকের গেরামগুলায় জবর গণ্ডগোল, অইছে।
ঢাকা বরিশাল নোয়াখালি ফরিদপুর–অর্থাৎ পূর্ব পাকিস্তানের লক্ষ লক্ষ উদ্বাস্তুর মুখে যা শোনা। গেছে বা যাচ্ছে, হারান ঘোষ হুবহু তাই বলতে লাগল। সেই একই আতঙ্কের বিবরণ। হুমকি, আগুন, ধর্ষণ, হত্যা। তার অনিবার্য পরিণতি যা হয়–সুজনগঞ্জ এবং তার চারপাশের গ্রামগুলো ফাঁকা করে মানুষ ইণ্ডিয়ায় চলে যেতে থাকে। হারানরা গেল আসামে। প্রথমে উঠেছিল বরপেটায়। সেখানে– টেকা গেল না। বউ-ছেলেমেয়ের হাত ধরে সেখান থেকে পাড়ি দিল হোজাইতে। তারপর দরং। কোথাও পাঁচ মাস। কোথাও দু মাস। কোথাও ছ মাস। যেখানেই গেছে থিতু হয়ে বসার সময় পায়নি। খালি খেদানি। খেদানি। খেদানি। আসামের চৌহদ্দি ছেড়ে ভাগো।
হারান ঘোষ বলতে লাগল, দ্যাশ থিকা আইলাম ইন্ডিয়ায়। ভাবলাম চৈদ্দ পুরুষের ভিটামাটি তো পাকিস্থানে ফালাইয়া আইছি। এইহানে হগল পামু। কিন্তুক
শুনতে শুনতে মন ভারী হয়ে গিয়েছিল বিনয়ের। জিজ্ঞেস করল, কিন্তু কী?
পাকিস্থানে একবার রিফুজ হইছি। আসামে গিয়া হইলাম আরও তিন বার। অথচ দ্যাখেন গিয়া কপিলি নদী, কলং নদী, ব্রহ্মপুত্তের চর, শিরচরের দিকে ময়মনসিংয়া মুসলমানে ভইরা গ্যাছে। আমাগো লাখান রিফুজগো লেইগাই খালি জাগা নাই। এর মধ্যে কম্পার্টমেন্ট থেকে অনেকে নেমে এসে গোল হয়ে বিনয়দের ঘিরে ধরেছে। বিনয়ের সঙ্গে হারান ঘোষকে কথা বলতে দেখে তারা আম্বিত। ওদের হয়তো ধারণা হয়েছে, হারানের যদি কিছু একটা ব্যবস্থা হয়ে যায়, বিনয়কে ধরলে তাদেরও একটা গতি হবে। সবাই একসঙ্গে বলে ওঠে, বাবু, আমরাও আসামে গিয়া তিন চাইর বার কইরা রিফুজ হইছি।
বিনয় দ্রুত ভিড়ের লোকজনকে দেখে নেয়। তারপর একে একে সবাইকে জিজ্ঞেস করে, আপনাদের দেশ ছিল কোথায়?
কেউ বলে, বরিশাল, কেউ ফরিদপুর, কেউ ময়মনসিং, কেউ বা নোয়াখালি। পূর্ব পাকিস্তানের নানা ডিস্ট্রিক্ট থেকে আসামে উদ্বাস্তু গেছে। কোনও একটা বিশেষ অঞ্চল থেকে নয়।
বিনয় জানতে চায়, ওখানে সরকারি সাহায্য টাহায্য কিছু পেয়েছেন?
সাহাইয্য! কী যে কন! একহান ফুটা পহাও (পয়সা) পাই নাই।
লোকগুলো আরও জানায়, নানা জাতের মানুষ-কামার কুমোর ছুতোর নাপিত–পূর্ব বাংলায় থাকতে যে যা করত, আসামে গিয়েও তাই শুরু করেছিল। তবে শতকরা নব্বই ভাগই ফাঁকা জমিতে চাষবাস করছিল। ওখানকার মাটি ভাল। প্রচুর ধান পাট ফলে। দেশ হারানোর দুঃখ তাদের অনেকটাই লাঘব হয়ে যেতে পারত। কিন্তু স্থানীয় মানুষজন অর্থাৎ আসামের ভূমিপুত্ররা চায় না উদ্বাস্তুরা সেখানে স্থায়ীভাবে থাকুক, তাদের রুজি-রোজগারে ভাগ বসাক। তাই প্রথম দিকে শাসানি শুরু করল, তারপর দল বেঁধে হামলা। ধান রুইবার পর চারা বেরুলে নষ্ট করে দিত। কোথাও বা ধান পাকলে রাতারাতি কেটে নিয়ে যেত। সর্বক্ষণ ত্রাস, সর্বক্ষণ অনিশ্চয়তা। এর মধ্যে তো বাস করা যায় না। অগত্যা আসামের ভরসা ছেড়ে পশ্চিমবঙ্গের দিকে তারা পা বাড়াল। কীভাবে শেষ অবধি কলকাতায় এসে পৌঁছেছে তারও সবিস্তার বিবরণ দিল।
পূর্ব পাকিস্তান থেকে উদ্বাস্তুদের কলকাতায় চলে আসার জন্য বন্দোবস্ত করা হয়েছিল দেশভাগের ঠিক পরে পরেই। তাদের আলাদা স্টিমার। আলাদা ট্রেন। সেগুলোর মার্কামারা একটা নামও দেওয়া হয়েছে।রিফিউজিস স্পেশাল। এই ট্রেন এবং স্টিমারে অন্য কোনও প্যাসেঞ্জার ভোলা হয় না।
কিন্তু আসাম থেকে উৎখাত হওয়া উদ্বাস্তুদের জন্য ওই ধরনের ট্রেনের কোনও বন্দোবস্ত নেই। এই নতুন ইহুদির দল আমিনগাঁ স্টেশনে এসে দুদিন পড়ে ছিল। সেখান থেকে আসাম মেল ধরে রাজাভাতখাওয়ায় এসেছে। কারও টিকেট নেই। রেলের লোকেরা জোর করে তাদের নামিয়ে দেয়। রাজভাতখাওয়ায় একদিন কাটিয়ে ফের ট্রেন ধরে কাটিহার। কাটিহার থেকে মণিহারি ঘাট হয়ে সাহেবগঞ্জ। সেখান থেকে ফের ট্রেন এবং শিয়ালদা। খেপে খেপে ছদিন লাগল এখানে পৌঁছতে।
বিনয় জিজ্ঞেস করে, আপনাদের কী মনে হয়, পাকিস্ত্রনের যে রিফিউজিরা আসামে গিয়েছিল তারা সবাই পশ্চিমবাংলায় চলে আসবে?
লোকগুলো বেশ ধন্দে পড়ে যায়। এ প্রশ্নের সঠিক জবাব তাদের জানা নেই।
হারান ঘোষ বলল, হগলে আইব কি না কইতে পারুম না। তয় (তবে) আসামের ইস্টিশানে ইস্টিশানে কইলকাতার ট্রেন ধরনের লেইগা ম্যালা মাইনষেরে বইয়া থাকতে দেখছি।
বিনয়দা-বিনয়দা গলার স্বর উঁচুতে তুলে ভিড় ঠেলতে ঠেলতে অমর এসে হাজির। তার কাঁধ থেকে একটা ঢাউস ক্যামেরা ঝুলছে। সে নতুন ভারত-এর একজন প্রেস ফোটোগ্রাফার।
হারান ঘোষদের সঙ্গে কথা বলতে বলতে ফোটো তোলার ব্যাপারটা খেয়াল ছিল না বিনয়ের। বলল, যাক, তুমি এসে গেছ।
প্রসাদদা পাঠিয়ে দিলেন। বাস পেতে দেরি হচ্ছিল, নইলে আধঘন্টা আগে পৌঁছে যেতাম। বলুন, কী ছবি তুলব।
হারানদের দেখিয়ে বিনয় বলে, আগে এদের ছবি নাও। তারপর যে তিনটে কামরায় রিফিউজিরা রয়েছে সেদিকে আঙুল বাড়িয়ে বলল, প্রত্যেকটা কম্পার্টমেন্টে উঠে যতগুলো পার, ভেতরকার ছবি তুলবে। ডেভলাপ করার পর ওদের মুখগুলো যেন স্পষ্ট বোঝা যায়।
অমর করিতকর্মা ছেলে। ক্যামেরা বাগিয়ে চটপট কাজ শুরু করে দিল।
হারান ঘোষের ছবি ভোলা হলে সে বিনয়কে বলে, ছুটোবাবু ছয়দিন ছান (স্নান) নাই, দুগা (দুটি) চিড়ামুড়ি ছাড়া প্যাটে কিছু পড়ে নাই। আমাগো কথা না হয় ছাড়ান দ্যান, কিন্তুক, পোলাপানগুলান খিদায় জবর কাতর অইয়া পড়ছে। খাইতে না পারলে বাঁচব না।
বিনয় ভীষণ ব্যস্ত হয়ে পড়ে। এদিকটা তার মাথায় ছিল না। এত মানুষকে সে তো আর খাওয়াতে পারবে না। যা করার ত্রাণ এবং পুনর্বাসন দপ্তরকেই করতে হবে। বলল, আসুন তো আমার সঙ্গে
খানিক দূরে অলোকপ্রসাদ এবং অন্য অফিসারেরা নিজেদের মধ্যে কথা বলছিলেন। তিন কামরার উদ্বাস্তু ছাড়া ট্রেনের বাকি প্যাসেঞ্জাররা লটবহর নিয়ে চলে গেছে। হারান ঘোষদের নিয়ে বিনয় সোজা অলোকপ্রসাদের কাছে চলে আসে। বলে, স্যার, আসামের এই রিফিউজিরা ছদিন প্রায় কিছু খায়নি। ওদের
হাত তুলে বিনয়কে থামিয়ে দিলেন অলোকপ্রসাদ।–অ্যারেঞ্জমেন্ট হয়ে গেছে। কুড়ি-পঁচিশ মিনিটের ভেতর চিড়েগুড় এসে যাবে।
মানুষটি হৃদয়বান। ক্ষুধার্ত মানুষগুলোর সবার আগে কী প্রয়োজন সেদিকে তার লক্ষ ছিল। সেই অনুযায়ী এর ভেতর ব্যবস্থাও করে ফেলেছেন। অলোকপ্রসাদ সম্পর্কে বিনয়ের যথেষ্ট শ্রদ্ধা রয়েছে। যত তাকে দেখছে, সেটা বেড়েই চলেছে।
বিনয় জিজ্ঞেস করে, স্টেশন তো বোঝাই। আসামের রিফউজিরা কোথায় থাকবে, ঠিক হয়েছে?
দমদম ক্যান্টনমেন্টের কাছে সেকেণ্ড গ্রেট ওয়ারের একটা ফাঁকা ব্যারাক আছে। কণ্ডিশন খুব ভাল নয়। রিলিফ কমিশনার অর্ডার দিয়েছেন, আপাতত লোকগুলোকে সেখানে শেলটার দিতে
কিন্তু
জিজ্ঞাসু চোখে তাকালেন অলোকপ্রসাদ।
হারান ঘোষদের দেখিয়ে বিনয় বলে, এরা বলছিল, আসাম থেকে আরও রিফিউজি আসছে। তাদের থাকার কী হবে?
অলোকপ্রসাদ বললেন, মিনিস্টার আর ডিপার্টমেন্টের কর্তারা যে সিদ্ধান্ত নেবেন, তাই হবে।
একটু চুপচাপ।
তারপর বিনয় বলে, স্যার, আজ চলি। আসামের রিফিউজিদের ওপর বড় করে একটা লেখা তৈরি করতে হবে।
সে তো করতেই হবে। অলোকপ্রসাদ হাসলেন, যার যা কাজ
হারান ঘোষের দিকে ফিরে বিনয় বলে, এখন আমাকে যেতে হবে। অলোকপ্রসাদের প্রসঙ্গ টেনে বলল, স্যার কী বলছেন, সব শুনলেন। কোনও চিন্তা নেই
মলিন মুখে হারান বলে, আপনের লগে আর দেখা অইব না ছুটোবাবু?
নিশ্চয়ই হবে। আপনারা যেখানে থাকবেন, আমি ঠিক সেখানে চলে যাব।
তবু আপনের ঠিকানাখান দ্যান
বিনয় হারানের মনোভাবটা আঁচ করে নিল। এই অচেনা শহরে খড়কুটোর মত যাকে আঁকড়ে ধরেছে তাকে হাতছাড়া করতে চায় না। ঠিকানা জানা থাকলে তাকে খুঁজে বার করা যাবে।
বিনয় একটুকরো কাগজে নতুন ভারত-এর ঠিকানা লিখে হারানকে দিল। এদিকে ছবি তোলার কাজ শেষ করে চলে এসেছে অমর। তাকে সঙ্গে নিয়ে বেরিয়ে পড়ল বিনয়।
.
অফিসে গিয়ে খুব যত্ন করে আসামের উচ্ছেদ হওয়া মানুষগুলোকে নিয়ে একটা বড় প্রতিবেদন লিখে প্রসাদকে দিয়ে যখন শান্তিনিবাস-এ ফিরে এল, বেশ রাত হয়েছে। সাড়ে নটা বাজে। তেতলায় উঠতেই চোখে পড়ল, তার ঘরে আলো জ্বলছে। রীতিমতো অবাকই হয় বিনয়। সে মেসে নেই, কে আলো জ্বালতে পারে? ত্বরিত পায়ে দরজার সামনে আসতেই দেখতে পায় একটা মোড়ায় বসে অপেক্ষা করছে নিত্য দাস। আর মেঝের এক ধারে পুরানো খবরের কাগজ পেতে তার ওপর বসে আছে সুবল।
মোড়াটা প্রসাদের। নিত্য দাসের বসার জন্য নিশ্চয়ই সুবল এনে দিয়েছে।
অসীম বিস্ময়ে বিনয় জিজ্ঞেস করে, আপনি!
নিত্য দাস উঠে দাঁড়ায়, টালিগঞ্জে সুধাদিদির বাড়ি গিয়া হেনলাম আপনে উনাগো কাছে আর থাকেন না। ঠিকানা লইয়া এইহানে আইয়া বইয়া আছি। হ, ঘণ্টা-দ্যাড়েক তো অইবই।
কোনও দরকার আছে?
জবর দরকার।
.
৬০.
এত রাতে নিত্য দাসকে দেখে বিনয় অবাক তো হয়েছিলই, ভেতরে ভেতরে চাপা একটা উৎকণ্ঠাও টের পাচ্ছিল। মনে হচ্ছে, লোকটা কোনও সুখবর নিয়ে আসেনি। নিত্যকে বসতে বলে নিজের বিছানার এক প্রান্তে বসে পড়ে সে। তারপর সুবলকে দুকাপ চা আনতে বলে সোজা নিত্যর মুখের দিকের তাকায়।-এবার বলুন।
নিত্য দাস বলল, আইজই আমার লোক বডার থিকা হ্যামকত্তার চিঠি লইয়া আইছে। খুব জরারি চিঠি।
হেমনাথের কথা এর মধ্যে সেভাবে ভাবার সময় পায়নি বিনয়। সকালে উঠেই জবরদখল কলোনি কি ত্রাণশিবিরগুলোতে ছোটা, সকাল কি সন্ধেয় অফিসে ফিরে সেগুলো নিয়ে প্রতিবেদন তৈরি করা, সুধাদের বাড়ি থেকে মেসে উঠে আসা-এ-সবের সঙ্গে একটা নতুন উপসর্গ যোগ হয়েছে। আসাম থেকে তাড়া খাওয়া উদ্বাস্তুদের ঢল নামতে শুরু করেছে পশ্চিম বাংলায়। নানা ঘটনা, উৎখাত হওয়া, আতঙ্কগ্রস্ত, অগুনতি মানুষ, এইসব ব্যাপারে সে এমন জড়িয়ে পড়েছে যে অন্য কোনও দিকে তাকাবার কথা মনেও হয়নি। নিত্য দাস এত রাত্তিরে ফের হেমনাথ সম্পর্কে পুরানো উদ্বেগ ফিরিয়ে আনল।
নিত্য জামার পকেট থেকে একটা লম্বা খাম বার করে ফেলেছিল। সেটা বিনয়কে দিতে দিতে বলল, এই ন্যান (নিন)।
খামটার ওপর বিনয়ের নাম ছাড়াও একধারে ইংরেজিতে লেখা আছে ভেরি আর্জেন্ট। মুখ ছিঁড়ে ভেতর থেকে চিঠি বার করে পড়তে শুরু করে বিনয়। সুবল চা দিয়ে গেছে। কিন্তু সেদিকে তার লক্ষ্য নেই।
চিঠির বয়ানটা এইরকম :
স্নেহের বিনু,
অনেকদিন পূর্বেই তোমার পত্রের উত্তর দিব ভাবিয়া রাখিয়াছিলাম। কিন্তু জয়নাল নামে নিত্য দাসের যে লোকটি চিঠিপত্র লইয়া বর্ডারে যায়, সে না আসায় ভীষণ দুশ্চিন্তায় ছিলাম। মনে হইতেছিল, তোমাদের সহিত যোগসূত্রটি বুঝি বা ছিন্ন হইয়া গেল। কিন্তু সৌভাগ্যই বলিতে হইবে, হঠাৎ সে আসিয়া হাজির। লোকটি ভাল এবং তাহার দায়িত্ববোধ আছে। জানাইল হঠাৎ মেয়ের শাদি ঠিক হওয়ায় ব্যস্ত হইয়া পড়িয়াছিল, তাই রাজদিয়ায় আসিতে পারে নাই। ইহাতে আমার যে অসুবিধা হইয়াছে এবং কলিকাতায় তোমাদের যে পত্রাদি দিতে পারি নাই, সেইজন্য যথেষ্ট আক্ষেপও করিয়াছে।
যাহা হউক, তোমরা এখানকার খবর শুনিলে অত্যন্ত বিচলিত হইয়া পড়িবে, তবু না জানাইয়া উপায় নাই। তুমি জানো, আমি আশাবাদী এবং মানুষের শুভ বুদ্ধির উপর আমার গভীর আস্থা আছে। কিন্তু সেই আস্থাটি বজায় রাখা আর সম্ভব হইতেছে না।
তোমাকে পূর্বের একটি পত্রে জানাইয়াছিলাম, ইন্ডিয়া হইতে বেশ কিছু বিহারি মুসলমান পূর্ব পাকিস্তানে চলিয়া আসিয়াছে। অধিকাংশই আছে ঢাকা শহরে, মীরপুর অঞ্চলে। অন্যান্যরা খুলনা, যশোহর, রাজশাহী, ময়মনসিং ইত্যাদি বিভিন্ন অঞ্চলে ছড়াইয়া পড়িয়াছে। তাহাদের একটি অংশ রাজদিয়াতেও আসিয়া হাজির হইয়াছে।
ছিচল্লিশ সালে বিহারে যে রায়ট হইয়াছিল, এই লোকগুলি তাহা ভুলে নাই। ইণ্ডিয়া হইতে আসা এই মুসলিম উদ্বাস্তুরা খুবই বিদ্বেষপরায়ণ। ইহাদের মতে পাকিস্তান কায়েম হইয়াছে শুধুমাত্র মুসলমানদের জন্য। সেখানে অন্যদের স্থান নাই।
তুমি রাজদিয়ায় থাকিতে থাকিতেই এই অঞ্চলে ভাঙন ধরিয়াছিল। বারুইপাড়া, কর্মকারপাড়া, তাতিপাড়া প্রভৃতি এলাকার অনেকেই ত্রাসে দেশ ছাড়িয়া ইণ্ডিয়ায় চলিয়া গিয়াছে। বিহারিরা তাহাদের ফাঁকা জমি বাড়ি গায়ের জোরে দখল করিয়া বসিয়া পড়িয়াছে।
যাহারা চলিয়া গিয়াছে তাহাদের কথা না হয় বাদই দিলাম। কিন্তু যাহারা এখনও দেশের মাটি আঁকড়াইয়া পড়িয়া আছে, বিহারিরা এতদিন তাহাদের উপর হামলা চালায় নাই। শুধু কথাবার্তা এবং আচরণে বুঝাইয়া দিয়াছে, মুসলিম ছাড়া অন্য সবাই পাকিস্তানে অবাঞ্ছিত। ব্যস, ওই পর্যন্তই। কিন্তু ইদানীং পরিস্থিতির দ্রুত অবনতি শুরু হইয়াছে। যাহারা দেশত্যাগ করে নাই তাহাদের সম্পত্তির দিকেও বিহারিরা হাত বাড়াইতেছে। অবশ্য স্বীকার করিতেই হইবে, এখানকার বাঙালি মুসলমান, যাহারা পুরুষানুক্রমে আত্মীয়ের মতো বাঙালি হিন্দুদের পাশাপাশি বাস করিয়া আসিয়াছে, তাহাদের কেহ … কেহ বিহারিদের এ জাতীয় অন্যায় কাজের প্রতিবাদ করিয়াছে, কোনও কোনও ক্ষেত্রে বাধাও দিয়াছে কিন্তু বিহারিরা কর্ণপাত করে নাই।
এই অবস্থায় মানসিক অস্বস্তিতে দিন কাটিয়া যাইতেছিল। তবে আমি বা আমার মতো বহু মানুষ মোটামুটি নিরুপদ্রবেই ছিলাম। এতাবৎ আমাদের উপর সরাসরি ঝঞ্জাট হয় নাই। কিন্তু চারদিকের বেড়া-আগুনের আঁচ শেষ অবধি আমার গায়ে আসিয়া লাগিয়াছে।
ইরফান আলি নামে এক বিহারি মুসলমান একদিন হঠাৎ আমাদের বাড়ি আসিয়া হাজির। লোকটি মধ্যবয়সী। আলিশান চেহারা। বুক পর্যন্ত দাড়ি। সে বাংলা, হিন্দি এবং উর্দু মিশাইয়া বলিল, আপনার সঙ্গে জরুরি কিছু বাতচিত আছে–
ইরফানকে আমাদের বাহির বাড়ির বড় ঘরখানিতে বসাইয়া জিজ্ঞাসা করিলাম, কী বাতচিত?
আমরা জানতে পেরেছি, আপনি বহুৎ জমিনের মালিক। লগভগ তিন শ কানি হোবে।
অত নেই। শখানেক কানির মতো হতে পারে। কিন্তু আমার জমির ব্যাপারে আপনার কী দরকার?
আপনারা তিন আদমি। আপনি, আপনার বিবি আউর এক বহিন। অত জমি দিয়ে কী করবেন?
লোকটা আমাদের সম্পর্কে খোঁজখবর লইয়াই আসিয়াছে। আমি যত অবাক হইয়াছি তাহা অপেক্ষা ভয় পাইয়াছি অনেক বেশি। তবু সাহসে ভর করিয়া বলিলাম, আমার সম্পত্তি নিয়ে কী করব সেটা আমি বুঝব। অন্যের মাথা ঘামানোর প্রয়োজন নাই।
ইরফান আলি ইতর প্রকৃতির লোক। চোখ পাকাইয়া, দাঁতে দাঁত ঘষিয়া, আমার মুখের সামনে আঙুল নাড়িয়া নাড়িয়া চিৎকার করিয়া উঠিল, জবান সামহালকে বাত করবেন। সবসময় ইয়াদ রাখবেন, ইয়ে পাকিস্তান হ্যায়।
বিনু, কতকাল ধরিয়া আমরা রাজদিয়ায় বাস করিয়া আসিতেছি। আট-দশ পুরুষ তো হইবেই। ইরফান আলির স্পর্ধায় হতভম্ব হইয়া গেলাম। আমার বাড়িতে আসিয়া আমার সহিত চোখ গরম করিয়া কথা বলে। এমন অপমানিত জীবনে আর কখনও হই নাই।
ইরফান এবার বলিল, আপনার এত জমিন আছে। তা থেকে আমাকে পঁচিশ কানি দিয়া দিন
তাহার কথা শুনিয়া আমার ধন্দ লাগিল। দিয়ে দিনবলিতে কী বুঝাইল, প্রথমটা ধরিতে পারিলাম না। জিজ্ঞাসা করিলাম, আপনি কি জমি কিনতে চান? সামান্য চিন্তা করিয়া তারপর বলিলাম, সাত পুরুষের বিষয় আশয় থেকে এক ছটাক মাটিও আমি বিক্রি করব না।
ইরফান আলি এমন কথা বোধহয় পূর্বে কখনও শোনে নাই। কিছুক্ষণ আমার মুখের দিকে সে তাকাইয়া থাকে। তারপর বহুৎ তাজ্জবকি বাত বলিয়া হুঙ্কার ছাড়িল, পাকিস্তানে এসে আমি জমিন খরিদ করব! আপনার ওই জমিন আমার নামে লিখে দিন। মুফত–
এমন যে কেহ বলিতে পারে, কোনওদিন কল্পনাও করি নাই। আমি সম্পূর্ণ দিশাহারা হইয়া পড়িলাম।
বিনু, তোমার নিশ্চয়ই খেয়াল আছে, যুগল চলিয়া যাইবার পর করিমই আমাদের সর্বক্ষণের কামলা। তাহার দূর সম্পর্কের এক মাসতুতো ভাই হালিমকেও রাখা হইয়াছিল। দুইজনেই অত্যন্ত। বিশ্বাসী এবং দায়িত্বশীল। দেশভাগের পর রাজদিয়ার কত লোকই তো রাতারাতি পালটাইয়া গিয়াছে। কিন্তু করিমদের পরিবর্তন হয় নাই। তাহারা আগের মতোই আছে।
ইরফানের সহিত যে-ঘরে বসিয়া কথা বলিতেছিলাম, কিছু লইবার জন্য কখন করিম সেখানে আসিয়া দরজার কাছে দাঁড়াইয়াছে, লক্ষ করি নাই। তুমি জানো, করিম মানুষ ভাল হইলেও রগচটা ধরনের। সে আমার আর ইরফানের যাবতীয় কথাবার্তা শুনিয়াছিল। হঠাৎ উত্তেজিত হইয়া চিৎকার করিয়া উঠে, হালার পুত পশ্চিমা, হ্যামকুত্তার লাখান মানী লোকের লগে ম্যাজাজ চড়ইয়া কথা কও! তেনি এই রাইজদার হগল মাইনষের বাপের সোমান। মাগনায় তেনার জমিন ল্যাখাইয়া লইতে আইছ!
করিমের মারমুখী চেহারা দেখিয়া ইরফান প্রথমটা হতচকিত। একটি বাঙালি মুসলমান স্বজাতির পাশে না দাঁড়াইয়া আমার পক্ষে লড়াই করিতেছে, ইহাতে সে আশ্চর্য হইয়া যায়। কিন্তু কয়েক মুহূর্তের মধ্যে নিজেকে সামলাইয়া লয়। লাফ দিয়া উঠিয়া দাঁড়াইয়া গলা চড়ায়, কে তুই?
করিম বলে, আমি এই বাড়ির পোলা। দুই পুরুষ ধইরা হ্যামকত্তার নুন খাই। তেনার মেহেরবানিতে বাইচা আছি। ইন্ডিয়া থিকা আইয়া তেনারে অসোম্মান কর! বাইর হ হালা, বাইর হ। অক্ষণই যাবি–নাইলে
প্রচণ্ড রাগে কাঁপিতে থাকে ইরফান। সে একটি মতলব আঁটিয়া আসিয়াছিল। ভাবিয়াছিল, আমার উপর চাপ সৃষ্টি করিয়া কাজ হাসিল করিবে। আমি ভয়ে ভয়ে জমি লিখিয়া দিব। কিন্তু একটি রোগা পটকা বাঙালি মুসলমান যে এইভাবে রুখিয়া দাঁড়াইবে এবং তাহার অভিসন্ধি বানচাল করিয়া দিবে, ভাবিতে পারে নাই। ইরফান আলি করিমকে কুৎসিত গালিগালাজ করিতে থাকে।
করিমও সমানে সমানে জবাব দিতে লাগিল। তাহার মাথায় তখন খুন চড়িয়াছে। পারিলে ইরফানকে ছিঁড়িয়া খায়। কী তাহার চোটপাট!
আগেই জানাইয়াছি, ইরফানের লম্বা-চওড়া প্রকাণ্ড শরীর। ইচ্ছা করিলে সে করিমকে পিষিয়া ফেলিতে পারে। কিন্তু করিমের রাগ দেখিয়া সম্ভবত কিঞ্চিৎ ঘাবড়াইয়া যায়। আরও কিছুক্ষণ চিৎকার চেঁচামেচির পর সে আপাতত রণে ভঙ্গ দেয়। যাইবার সময় আমাকে শাসায়, যেভাবে হউক, আমার ওই জমি সে দখল করিবেই। করিম ক্ষিপ্ত হইয়া ওঠে, তর (তোর) তালুকদারি নিকি! ইচ্ছা হইল, আর কাইড়া নিলি! পঁচিশ কানি কি রে, এক মুঠা মাটিও তুই পাবি না। মাথা নিচা কইরা যা গিয়া। ম্যালা তেরিমেরি করলে পুইতা ফালামু।
ইরফান আলি আর দাঁড়ায় না। শাসাইতে শাসাইতে চলিয়া যায়।
আমি স্তম্ভিত হইয়া গিয়াছিলাম। যাহারা চলিয়া গিয়াছে তাহাদের পরিত্যক্ত বিষয়সম্পত্তি জবরদখল করে, সে এক কথা। কিন্তু আমি দেশত্যাগ করি নাই। পাকিস্তানের নাগরিকত্ব মানিয়া লইয়া জন্মভূমিতেই থাকিয়া গিয়াছি। এমত অবস্থায় একটি লোক জুলুম করিয়া জমি কাড়িয়া লইতে চায় জানিয়া ভীষণ বিচলিত হইয়া পড়িলাম। জিন্না প্রতিশ্রুতি দিয়াছিলেন, পাকিস্তানে জাতিধর্ম নির্বিশেষে সবার সমানাধিকার থাকিবে। রাষ্ট্র প্রতিটি নাগরিকের নিরাপত্তার ব্যবস্থা করিবে। কাহারও ধনসম্পত্তি অন্য কেহ যাতে ছিনাইয়া লইতে না পারে, সেদিকে লক্ষ রাখিবে। কিন্তু ইরফান যাহা বলিয়া গেল তাহাতে শঙ্কিত হইয়া পড়িয়াছি।
আমি করিমকে বকাবকি করিলাম, কেন তুই লোকটার সঙ্গে ঝগড়া করলি? আমি ইরফান আলিকে ভাল কথায় বুঝিয়ে দিতাম, সে যা চায় সেটা ঠিক নয়
করিম বলিয়াছে, আপনে কি মনে করেন, ভালা কথায় নরম কথায় কুনো কাম অইত! উই পশ্চিমাটা আস্ত শয়তানের হাড্ডি। ও যদিন ম্যাজাজ দেখায়, আমাগোও তার বিশ ডবল ম্যাজাজ দেখাইতে হইব। রুইখা না খাড়ইলে ও মাথার উপুর চইড়া বসব। আইজ পঁচিশ কানি চাইতে আছে, কাইল কইব আরও পঁচিশ দাও। হের পরের দিন কইব, পুরাটাই দিয়া দাও।
করিম নিরক্ষর। কিন্তু সার সত্যটি তাহার কাছে অতি স্পষ্ট। সে ঠিকই বলিয়াছে, ইরফানের খাই সহজে মিটিত না। তাহার জুলুমের কাছে মাথা নোয়াইলে সে নিশ্চয়ই পাইয়া বসিত।
সেই মুহূর্তে হঠাৎ একটি প্রশ্ন আমার মনে দেখা দিয়াছিল। চিরকাল যে হেমনাথ রাজদিয়া অঞ্চলের ছোট-বড় সমস্ত অন্যায়ের বিরুদ্ধে যুদ্ধ করিয়াছে, সে কিনা ইরফান আলির মত উদ্ধত, লোভী। একটি দুবৃত্তকে বুঝাইয়া সুঝাইয়া নিরস্ত করিতে চাহিয়াছে! কোথায় ঘাড়ধাক্কা দিতে দিতে বাড়ির বাহির করিয়া দিবে তা নয়। সে যেন নিজের অজান্তে আপসকামী হইয়া উঠিয়াছে। পাকিস্তান কি আমার শক্তি হরণ করিয়া লইতেছে?
ইরফান চলিয়া গেলেও করিম তখনও যায় নাই। সে বলিল, বড়কত্তা, উই পশ্চিমাটা মানুষ ভালা না। জমিন পায় নাই। ও কিলাম (কিন্তু) আপনেগো সব্বনাশ করতে পারে। এত বড় বাড়িত আপনেরা খালি তিনজনে থাকেন। হালার পুতে রাইতে লোজন লইয়া আইয়া আকাম (কুকাজ) কইরা যাইতে পারে। আপনেগো বস (বয়স) অইছে। ঠেকাইতে পারবেন না। আমারে এইহানে থাকনের ব্যাবোস্থা কইরা দ্যান। আমি রাইত জাইগা আপনেগো পরি (পাহারা) দিমু।
করিমের ইঙ্গিতটা বুঝিয়াছি। ইরফান আলি রাত্তিরে হানা দিয়া আমাদের খুন করিতে পারে। সেই কারণে সে আমাদের আগলাইয়া রাখিতে চায়। তাহার প্রতি কৃতজ্ঞতায় মন ভরিয়া গেল। যুগলের জন্য যে ঘরখানা তোলা হইয়াছিল সেটা ফাঁকা পড়িয়া আছে। সেখানে করিম, তাহার বউ এবং দুই ছেলেমেয়ের থাকার বন্দোবস্ত করিয়া দিলাম। সারারাত না ঘুমাইয়া সে আমাদের পাহারা দেয়।
কিন্তু করিম আমাদের রক্ষার দায়িত্ব নিলেও পুরাপুরি যে নিশ্চিন্ত হইব তাহার উপায় নাই। রাজদিয়া ঘোট শহর। রাস্তার বাহির হইলে প্রায়ই ইরফানের সঙ্গে দেখা হয়। সে হুমকি দেয়, ইয়ে পাকিস্তান হ্যায়। ও জমিন আপনি রাখতে পারবেন না। আমাকে দিতেই হবে।
গোড়ার দিকে করিম ছাড়া অন্য কেউ ইরফান আলির কথা জানিত না। কিন্তু পরে রাজদিয়ায় আমাদের যে-সব শুভাকাঙ্ক্ষী রহিয়াছে তাহাদের কাছে গেলাম। যেমন মোতাহার হোসেন, সৈয়দ বাড়ির আমিনুল, মৃধাবাড়ির জামাল ইত্যাদি। তাহারা ভরসা দিল, চিন্তা নাই। আমাকে থানায় লইয়া গিয়া ইরফান আলির নামে একটি নালিশও দায়ের করিল। কিছুদিন হইল রাজদিয়ায় একজন নূতন ওসি আসিয়াছে। তাহার বয়স পঞ্চাশ-বাহান্ন। বেশ মিষ্টভাষী। জানাইলেন, তিনি যতদিন রাজদিয়ায় আছেন, কেউ আমার ক্ষতি করিতে পারিবে না। তবে ইরফান আলিরা ইন্ডিয়ায় সর্বস্ব হারাইয়া পাকিস্তানে আসিয়াছে। ওসির অনুরোধ, আমি যেন তাহাকে সাহায্য করি।
যতদূর বুঝিলাম, ওসি জমিটা ইরফান আলির নামে লিখিয়া দিবার আভাস দিয়াছেন। মোতাহারদেরও তেমনই ধারণা। তোমাকে আগেই জানাইয়াছি, বিহারিরা যখন প্রথম রাজদিয়ায় আসে, বাঙালিরা তাহা সুনজরে দেখে নাই। কিন্তু অতি সম্প্রতি অবস্থা আর তেমনটা নাই। ইরফান আলির মতো লোকেদের পাশেও এখানকার অনেকেই গিয়া ভিড়িতেছে। ইহা মহা বিপদের কারণ।
সমস্ত দেখিয়া শুনিয়া তোমার দুই দিদা এমনই সন্ত্রস্ত হইয়া পড়িয়াছে যে পাকিস্তানে আর এক দণ্ডও থাকিতে চাহিতেছে না। আমার অন্তরাত্মাও আতঙ্কে শুকাইয়া গিয়াছে। তোমরা সকলেই জানো, হাজার হাজার মানুষ যখন দেশ ছাড়িয়া ইণ্ডিয়ায় চলিয়া যাইতেছে তখনও স্থির করিয়াছিলাম, জন্মভূমি ত্যাগ করিব না। যাহাই ঘটুক, রাজদিয়াতেই আমৃত্যু থাকিব। কিন্তু সেই প্রতিজ্ঞা আর অটুট নাই, ধসিয়া পড়িছে।
তুমি বেশ কিছুদিন পূর্বে শাজাহান সাহেব নামে এক ভদ্রলোকের কথা জানাইয়াছিলে। তিনি তাহার পশ্চিমবঙ্গের বিষয়সম্পত্তি আমাদের প্রপার্টির সহিত এক্সচেঞ্জ করিয়া পাকিস্তানে চলিয়া আসিতে চান। তখন আমি রাজি হই নাই। কিন্তু আমার সিদ্ধান্ত পালটাইয়া গিয়াছে। এই চিঠি পাওয়া মাত্র শাজাহান সাহেবের সঙ্গে সাক্ষাৎ করিয়া এক্সচেঞ্জের ব্যবস্থা পাকা করিয়া ফেলিবে। আদৌ বিলম্ব করিবে না। তোমার চিঠি পাইলে আমি জমি বাড়ির দলিলপত্র লইয়া ঢাকায় গিয়া প্লেনে কলিকাতায় চলিয়া যাইব। বাকি কাজ সেখানে সম্পন্ন হইবে।
তারপাশা এবং গোয়ালন্দ দিয়া স্টিমারে আর ট্রেনে গেলে বর্ডারে পাকিস্তানি পুলিশ দলিলগুলি কাড়িয়া লইতে পারে। তাই ঝুঁকি নেওয়া ঠিক নয়।
কেন ঢাকায় যাইতেছি রাজদিয়ায় কেউ জিজ্ঞাসা করিলে বলিব–বিশেষ প্রয়োজন। কলিকাতার কথা ঘুণাক্ষরেও কাহাকেও জানাইব না। এক জানিবে শুধু তোমার দুই দিদা। মোতাহারদের জানাইলে ক্ষতি নাই, কিন্তু তাহারা টের পাইলে কিছুতেই দেশ ছাড়িতে দিবে না।
তোমার আগের দুটি পত্রে ঝিনুক সম্পর্কে কিছুই জানাও নাই। সকলের কথা লিখ, শুধু ঝিনুক বাদে। তাহার জন্য আমরা বিশেষভাবে চিন্তিত আছি।
যত সত্বর সম্ভব উত্তর দিবা। তোমার পত্রের আশায় অধীরভাবে অপেক্ষা করিয়া থাকিব।
তোমাদের কুশল কামনা করি। আশীর্বাদক, দাদু
পুনশ্চ : জন্মভূমির উপর হইতে আমাদের মন উঠিয়া গিয়াছে। আরও একবার মনে করাইয়া দিতেছি, সম্পত্তি এক্সচেঞ্জের কাজটি অবশ্যই করিবে। অন্যথা না হয়।
.
চিঠিটা পড়ার পর স্তব্ধ হয়ে বসে থাকে বিনয়। এতক্ষণ কার চিঠি পড়ল বিনয়? একজন হেমনাথ মিত্রকেই সে চেনে যিনি রাজদিয়ার সবচেয়ে শ্রদ্ধেয়, সবচেয়ে সম্মানিত মানুষ। এবং প্রচণ্ড দুঃসাহসীও।
কিন্তু চিঠিটার প্রতিটি লাইন থেকে এক আতঙ্কগ্রস্ত বৃদ্ধের মুখ ভেসে উঠছিল।
এই সেদিন অবধি অনমনীয় জেদে বার বার বিশ্বব্রহ্মাণ্ডের সবাইকে তিনি জানিয়ে দিয়েছিলেন, যাই ঘটুক, যত সংকটই আসুক, জন্মভূমি ছেড়ে কোথাও যাবেন না। তাঁর সেই অদম্য সংকল্প, সেই অটুট দৃঢ়তা ভেঙে চুরমার হয়ে গেছে। স্বপ্ন দেখতেন, পূর্ব পাকিস্তানেই সমস্ত ভেদ-বিভেদ এবং সাম্প্রদায়িক নষ্টামি ধ্বংস হয়ে নতুন বাঙালি জাতীয়তাবাদের আকাশছোঁয়া মিনার মাথা তুলে দাঁড়াবে, অপার মহিমায়। হেমনাথের সেই স্বপ্ন এবং উদ্দীপনার লেশমাত্র আর অবশিষ্ট নেই। তার কল্পনার আকাশকুসুমগুলি মরে ঝরে শেষ। কতখানি বিপন্ন বোধ করলে হেমনাথের মতো মানুষ এরকম চিঠি লিখতে পারেন, ভাবতেই সমস্ত বোধবুদ্ধি অসাড় হয়ে যাচ্ছিল বিনয়ের। পাকিস্তানের অবস্থা কতখনি ভয়াবহ হয়ে উঠেছে সেটাও বোঝা যাচ্ছিল।
খানিক দূরে বসে নিত্য দাস বিনয়ের দিকে পলকহীন তাকিয়ে ছিল। বিনয়ের মুখচোখ লক্ষ করতে করতে কিছু একটা আঁচ করে নিয়ে চাপা গলায় ডাকল, ছুটোবাবু
ঘরে যে অন্য একটা লোক রয়েছে, খেয়াল ছিল না বিনয়ের। চমকে উঠে সে বলে, ও আপনি!
উদ্বেগের সুরে নিত্য দাস বলল, আমার যে লোক বডারে গিয়া জয়নালের কাছ থিকা এই চিঠি আনছে, জয়নাল হেরে কইছে রাইজদার গতিক ভালা না। আর হ্যামকত্তায় খুব বিপদের মইদ্যে আছেন। একটু থেমে জিজ্ঞেস করে, চিঠিতে হ্যামকায় কি হেই হগল লেখছেন?
আস্তে মাথা নাড়ে বিনয়, হা- সে আন্দ করে নেয়, চিঠির পুরো বয়ানটা নিত্যর জানা নেই। বিশদভাবে সেটা তাকে বলল বিনয়। খুঁটিনাটি কিছুই বাদ দিল না।
নিত্য দাস আঁতকে ওঠে, এইটাই আমি ডরাইহিলাম ছুটোবাবু। আপনেগো কত বার হুইশার কইরা দিছি, হ্যামকত্তায় দ্যাশে থাকতে পারবেন না। দুই দিন আগে হউক আর চাইর দিন পরেই হউক, রাইজদা ওনারে ছাড়তেই হইব। শ্যাষম্যাশ আমার কথাই ফলতে চলছে।
দুশ্চিন্তায় মুখ শুকিয়ে গেছে বিনয়ের। সে বলল, ছোটদি বড়দি হিরণদা আমি, সবাই প্রত্যেকটা চিঠিতে লিখেছি, চলে আসুন। কিন্তু কারও কথা উনি কানে তোলেননি। নিজের জেদ নিয়েই পড়ে থেকেছেন। তার কণ্ঠস্বর থেকে ক্ষোভ, হতাশা এবং ত্রাস ফুটে বেরুতে থাকে।
একটু চুপচাপ।
তারপর বিনয় ফের শুরু করে, যা হবার তা তো হয়েই গেছে। এখন যত তাড়াতাড়ি পারা যায় রাজদিয়ার জমিজমা এক্সচেঞ্জ করে দাদু আর দিদাদের ইণ্ডিয়ায় নিয়ে আসতে হবে। একটু থেমে জিজ্ঞেস করল, এর ভেতর শাজাহান সাহেবের সঙ্গে কি আপনার দেখা হয়েছে?
ধীরে ধীরে মাথা ঝাঁকায় নিত্য দাস। না। আপনেরা কইয়া দিলেন, এচ্চেঞ্জ করবেন না। হের পর আর ওনার বাড়ি যাই নাই। অতদূর আগাইয়া কামটা হইল না। কোন মুখে যামু কন?
নিত্যকে ক্ষুব্ধ দেখায়। তার ক্ষোভের যথেষ্ট কারণও আছে। হেমনাথদের সম্পত্তি বিনিময়ের কাজ অনেকটাই পাকা করে ফেলেছিল সে, কিন্তু হেমনাথ বেঁকে বসায় সমস্ত ভেস্তে যায়। তারপর সংকোচে আর শাজাহান সাহেবের কাছে যায়নি।
বিনয় বলে, আবার না গেলেই যে নয়। দাদু কী ধরনের বিপদের মধ্যে আছেন, তা আপনি নিজেও জানেন।
হেমনাথের জন্য উৎকণ্ঠা নিশ্চয়ই হচ্ছে নিত্য দাসের। কিন্তু তার চেয়েও যেটা বড় ব্যাপার তা হল হেমনাথ এবং শাজাহান সাহেবের বিপুল বিষয় আশয় এক্সচেঞ্জ করিয়ে দিতে পারলে তার হাতে বিরাট অঙ্কের দালালি এসে যাবে। কানের কাছে অবিরল টাকার ঝনৎকার শুনতে পাওয়া যাচ্ছে। সুযোগটা যখন নতুন করে এসেই পড়েছে যেভাবেই হোক তা কাজে লাগাতেই হবে।
নিত্য দাস পরম শুভাকাঙ্ক্ষীর মতো বলে, হ্যামকত্তার এত বড় বিপদ। আমি কি হাত-পাও গুটাইয়া বইয়া থাকতে পারি? দুই-চাইর দিনের মইদ্যে নিয্যস শাজাহান সাহেবের লগে দেখা করুম।
ব্যগ্রভাবে বিনয় বলল, দু-চার দিন না, কালই ওঁর সঙ্গে দেখা করতে হবে।
একটু ভেবে নিত্য দাস বলল, কাইল অইব না। অন্য একজনেরে কথা দেওন আছে। তেনার লগে দেখা করতে লাগব।
না। কালই যেতে হবে। একেবারেই দেরি করা যাবে না।
হেমনাথের জন্য বিনয় যে কতখানি উৎকণ্ঠিত তা বুঝতে পারে নিত্য দাস। একটু চুপ করে থেকে বলে, ঠিক আছে।
আর-একটা কথা
কী?
আমিও আপনার সঙ্গে যেতে চাই।
খানিকক্ষণ থতিয়ে থাকে নিত্য দাস। বেশ অবাক হয়েই তারপর বলে, আপনে যাইবেন ক্যান?
নিত্যর মনোভাব চকিতে আন্দাজ করে নেয় বিনয়। হয়তো লোকটার মনে খটকা দেখা দিয়েছে। বিনয় সরাসরি গিয়ে কথা বললে তার দালালির টাকাটা কমে যেতে পারে। বা এই জাতীয় কিছু।
বিনয় বলল, চিন্তা করবেন না। আপনার পাওনা ঠিকই পাবেন। আমি গেলে শাজাহান সাহেব বুঝতে পারবেন, এক্সচেঞ্জটা কতখানি জরুরি।
নিত্য দাস আরাম বোধ করে। বিব্রতভাবে বলে, না না, ট্যাকার কথা মনেও আনি নাই। হ্যামকত্তায় আমার বাপের লাখান। তেনার লেইগা কিছু করতে পারলে জনম সার্থক। হের ভিতরে ট্যাকা পহার হিসাব আহে ক্যান? আপনের কষ্ট অইব তাই কইছিলাম। ঠিক আছে, যখন ইচ্ছা অইছে,-যাইবেন।
বিনয় বলে, আপনি বলেছিলেন, শাজাহান সাহেব হাওড়া না হুগলি, কোথায় যেন থাকেন।
হাওড়ার আন্দুলে ওনাগো বাড়ি। তয় জমিনজুমিন, হগল হুগলি জিলায়।
কখন গেলে ওঁকে পাওয়া যাবে?
সকালের দিকে গেলেই ভালা হয়। বেইল (বেলা) চেতলে (চড়লে) বাইর অইয়া পড়তে পারেন।
ঠিক আছে, কাল কখন এখানে আসতে পারবেন, বলুন। আমি রেডি হয়ে থাকব।
হাওড়ার আব্দুল তো কাছাকাছির পথ না। যাইতে ম্যালা (অনেক) সোময় লাগব। ধরেন সকাল আটটার ভিতরে চইলা আহুম বলতে বলতে হঠাৎ কিছু মনে পড়ে যাওয়ায় থেমে যায় নিত্য দাস।খাড়ন, খাড়ন, আগে আমরা হাওড়া যামু না
তা হলে কোথায় যাবেন?
পার্ক ছার্কাছের (সার্কাসের) বেগবাগানে।
সেখানে কেন?
নিত্য দাস বুঝিয়ে দিল। বেকবাগানে শাজাহান সাহেবের এক ভগ্নীপতি থাকেন। নাম ফজলুর রহমান। মাঝে মাঝে শাজাহান সাহেব বোনের বাড়ি এসে থাকেন। আন্দুলে বসে সম্পত্তি বিনিময়ের জন্য গ্রাহক পাওয়া মুশকিল। বেকবাগানে থাকার সুবিধা, এখানে নিত্য দাসের মতো টাউটদের সঙ্গে যোগাযোগ করা যায়। পূর্ব পাকিস্তানের নানা অঞ্চলের জমিজমা বাড়িঘরের খবর নিয়ে দালালেরা আসে। নিত্য দাস সেখানে বেশ কয়েকবার গেছে। অবশ্য শাজাহান সাহেবের আঙ্গুলের বাড়িতে যে যায়নি তা নয়। তবে বেকবাগানে গিয়েই বেশি দেখা করেছে।
নিত্য দাস বলতে লাগল, আন্দুলে গিয়া যদিন হুনি, শাজাহান সাহেব পার্ক ছার্কাছে বইনের বাড়িত রইছেন, অতখানি যাওনই সার। হুদাহুদি (শুধুশুধু) হয়রানি। হের থিকা আগে বেকবাগানে যামু
নিত্যর কথাগুলি যুক্তিসঙ্গত। বিনয় বলল, সেটাই ভাল।
নিত্য দাস চলে যাবার পর অনেকক্ষণ নিঝুম বসে থাকে বিনয়। হেমনাথের জন্য উৎকণ্ঠাটা ডালপালা মেলে চার দিক থেকে তার ওপর প্রবল চাপ দিতে শুরু করেছে। কাল শাজাহান সাহেবের সঙ্গে যেখানেই যোক-বেকবাগান বা আন্দুল–দেখা করতেই হবে। এক্সচেঞ্জের যে শর্তই তিনি দিন না, তাতেই রাজি হয়ে যাবে বিনয়। বিনিময়ের পুরো প্রক্রিয়াটা শেষ করে পনেরো দিনের মধ্যে হেমনাথ, স্নেহলতা আর শিবানীকে কলকাতায় নিয়ে আসার ব্যবস্থা করে ফেলবে। এটা তাকে করতেই হবে।
হেমনাথের চিন্তাটা বিনয়কে এমনই উতলা করে তুলেছে যে অন্য কিছুই ভাবতে পারছিল না। আচমকা সুধা সুনীতি হিরণদের মুখ চোখের সামনে ভেসে ওঠে। নিত্য দাস যখন জাফর শা রোডে গিয়েছিল, সুধারা নিশ্চয়ই জেনে গেছে, হেমনাথ চিঠি লিখেছেন। কিন্তু খামের মুখ আটকানো ছিল। চিঠিতে কী আছে, ওদের পক্ষে জানা সম্ভব হয় নি। তবে এটা এমন ব্যাপার যে সুধাদের জানানো দরকার।
এখন অনেক রাত। তার ওপর বেশ শীত। আজ টালিগঞ্জে গেলে কখন ফিরবে সে? বিনয় ঠিক করে ফেলল, কাল সময় করে একবার সুধাদের কাছে যাবে।
সেই দুপুরবেলায় আসামের উদ্বাস্তুদের জন্য শিয়ালদা স্টেশনে ছোটা। সেখান থেকে নতুন ভারত-এর অফিসে গিয়ে লম্বা একখানা রিপোর্ট লিখে শান্তিনিবাস-এ ফিরে আসা। সমস্ত শরীর জুড়ে অপার ক্লান্তি তো ছিলই। হেমনাথের চিঠিখানা পড়ার পর তার সঙ্গে যোগ হল আকণ্ঠ উদ্বেগ।
খিদেতেষ্টার বোধটাই এই মুহূর্তে নষ্ট হয়ে গেছে বিনয়ের। সে ঠিক করে ফেলল, আজ আর কিছু খাবে না। হাতমুখ ধুয়ে শুয়ে পড়বে।
চান-ঘর থেকে ঘুরে এসে সে যখন বিছানার চাদর টান টান করে পেতে নিচ্ছে সেই সময় ফের সুবল এসে হাজির। জিজ্ঞেস করল, আপনে কি নিচে গিয়া খাইবেন, না খাওনেরটা (খাবার) উপুরে নিয়া আসুম?
প্রসাদ মতিলাল চাকলাদারকে বিনয়ের সুখ সাচ্ছন্দ্যের দিকে নজর রাখতে বলেছিলেন। মতিলাল সেই দায়িত্ব সুবলকে দিয়েছে। সেটা একেবারে বেদবাক্য হিসেবে ধরে নিয়েছে সুবল। যতক্ষণ বিনয় মেসে কাটায় ছেলেটার চোখ থাকে তার ওপর। বিনয়ের এতটুকু অসুবিধা হতে দেয় না সে।
বিনয় বলল, আমার খেতে ইচ্ছে করছে না।
কিন্তু সুবল কোনও কথা শুনল না। শীতের লম্বা রাত উপোস দিয়ে থাকলে শরীর খারাপ হবে, সেটা জানিয়ে একলা থেকে ভাত মাছটাছ নিয়ে এল। অনিচ্ছা সত্ত্বেও দু-চার গ্রাস খেয়ে আঁচিয়ে এসে শুয়ে পড়ে বিনয়। এঁটো থালা গেলাস টেলাস তুলে নিয়ে, আলো নিভিয়ে, বাইরে থেকে দরজার পাল্লাটা টেনে দিয়ে চলে যায় সুবল।
৬১.
মেসের ম্যানেজারকে আগেই বলে রাখা হয়েছে, যতদিন ঠাণ্ডা থাকবে বিনয়ের স্নানের জন্য রোজ সকালে যেন গরম জল দেওয়া হয়। অন্য দিনের মতো আজও এক বালতি ফুটন্ত জল তেতলার বাথরুমে রেখে বিনয়ের ঘুম ভাঙিয়ে দিল সুবল।
বিনয় যখন স্নান করতে যায়, প্রসাদের ঘর ছিল বন্ধ। অনেক রাত করে ফেরেন বলে ঘুম ভাঙতে দেরি হয়ে যায় তার।
বাথরুম থেকে ফেরার সময় চোখে পড়ল, এর মধ্যে জেগে গেছেন প্রসাদ। তার ঘরের দরজা খোলা। দৈনন্দিন রুটিন অনুযায়ী বস্তির বাচ্চাদের জন্য খুব যত্ন করে পাউরুটি কাটছেন। বিনয়ের। মনে পড়ে যায়, ত্রাণশিবির এবং জবরদখল কলোনিগুলোতে যাওয়া ছাড়াও আসামের উদ্বাস্তুদের দায়িত্বও তাকে দেওয়া হয়েছে। কিন্তু কিছুক্ষণের মধ্যে নিত্য দাস এসে পড়বে। তার সঙ্গে বেকবাগানে যাবার কথা আছে। সেখানে কতক্ষণ লাগবে, কে জানে। আজ হয়তো শিয়ালদায় ছোটা সম্ভব হবে না। সেটা প্রসাদকে জানানো দরকার।
নিজের ঘরে এসে জামাকাপড় পালটে, গায়ে চাদর জড়িয়ে তৈরি হয়ে নিল বিনয়। কাঠের আলমারিতে হেমনাথের চিঠিটা ছিল। সেটা পকেটে পুরে প্রসাদের ঘরে চলে আসে সে।
অন্য দিনের মতো আজও প্রসাদ বলেন, এসে গেছ? গুড। আমাকে একটু হেল্প কর। তারপর গলা উঁচুতে তুলে সুবলকে চা দিয়ে যেতে বললেন।
প্রসাদের সামনের নিচু টেবলটায় কটা আস্ত পাউরুটি পড়ে আছে। একটা টেনে নিয়ে কাটতে থাকে বিনয়। এটা তারও প্রতিদিনের রুটিনের মধ্যে পড়ে গেছে।
রুটি কাটার ফাঁকে বিনয় ভয়ে ভয়ে বলে, প্রসাদদা, আজকের দিনটা আমাকে ছুটি দিতে হবে।
প্রসাদের হাতের ছুরি থেমে যায়। মুখ তুলে বলেন, ছুটি? হঠাৎ?
বিনয় বলল, একটা দরকারি কাজ আছে। তাই
প্রসাদ রীতিমতো বিরক্ত। কপালে কুঞ্চন দেখা দিয়েছে। বেশ ঝাঝালো গলায় বললেন, কত কলোনি আর রিলিফ ক্যাম্প কভার করা হয়নি। তার ওপর আসামের উদ্বাস্তুরা আছে। এর মধ্যে তুমি কি না ছুটি চাইছ! স্ট্রেঞ্জ
প্রসাদের একটা চেহারাই এতদিন দেখে এসেছে বিনয়। শান্ত, উত্তেজনাশূন্য, স্নেহপ্রবণ। কিন্তু এই প্রথম টের পাওয়া গেল, কাজের ব্যাপারে অত্যন্ত কঠোর। সেখানে লেশমাত্র শিথিলতা প্রশ্রয় দেন না। মুখ চুন করে বসে থাকে বিনয়।
কী ভেবে এবার একটু নরম হলেন প্রসাদ। খেয়াল হল, বিনয় কঁকিবাজ নয়। অফিসে জয়েন করার পর থেকে একটা দিনও কামাই করেনি। খেটে চলেছে অবিশ্রাম। যে অ্যাসাইনমেন্ট দেওয়া হয়েছে, নীরবে এবং নিপুণভাবে তা করে যাচ্ছে। তার প্রতিবেদনগুলোর জন্য নতুন ভারত-এর সুনাম হয়েছে যথেষ্ট। কাজের ব্যাপারে প্রচণ্ড উৎসাহ ছেলেটার। গলার স্বর নামিয়ে প্রসাদ জিজ্ঞেস করলেন, কী কারণে ছুটি চাইছ?
পকেট থেকে হেমনাথের চিঠিটা বার করে প্রসাদকে দিতে দিতে বিনয় বলল, পড়ে দেখুন
একটু অবাক হলেন প্রসা। তারপর দ্রুত চিঠির ভাঁজ খুলে এক নিঃশ্বাসে পুরোটা পড়ে বিনয়ের দিকে তাকালেন। তার মুখচোখের চেহারা সম্পূর্ণ পালটে গেছে। খুবই চিন্তাগ্রস্ত, ভীষণ উদ্বিগ্ন। বললেন, এ তো সাঙ্ঘাতিক ব্যাপার
বিনয় বলল, আমি এখন শাজাহান সাহেবের কাছে যেতে চাই। সেই জন্যেই
তার কথার মধ্যেই প্রসাদ বলে ওঠেন, নিশ্চয়ই যাবে। যেভাবে হোক, এক্সচেঞ্জের ব্যবস্থা করে ফেল–
সুবল চা নিয়ে এল। সেটা শেষ হতে না-হতেই নিত্য দাস এসে যায়। তার সঙ্গে বেরিয়ে পড়ল বিনয়।
.
রসা রোডে এসে বাস ধরে সার্কুলার রোডের মোড়। সেখান থেকে অন্য একটা বাসে বেকবাগান।
আগে কখনও কলকাতার এই দিকটায় আসেনি বিনয়। শান্ত, নিরিবিলি এলাকা। বিরাট বিরাট কমপাউন্ডের ভেতর সেকেলে ধাঁচের দোতলা, তেতলা বাড়ি। একটা বড় সবুজ রঙের তেতলা বাড়ির সামনে বিনয়কে নিয়ে এল নিত্য দাস। সেটার কার্নিসে, দেওয়ালে নানা ধরনের কারুকাজ।
বিনয় লক্ষ করে, বাড়িটার একতলা থেকে তেতলা পর্যন্ত সবগুলো ঘরের জানালা ছোট ছোট। প্রতিটিতে দুটো করে পাল্লা। একটা কাঠেব, অন্যটা রঙিন কাঁচের। বাইরের দিকের বগুলো দরজা জানালাতেই মোটা পর্দা ঝুলছে। লহমায় টের পাওয়া যায়, পুরনোপন্থী বনেদি মুসলমানদের বাড়ি। পড়ার অন্য বাড়িগুলোও এক ধাঁচের।
রাস্তার ঠিক ওপরেই লোহার নিচু গেট। দারোয়ানটি মাঝবয়সী মুসলমান। নিত্য দাসকে দেখে এক মুখ হেসে বলল, আদাব দাসবাবু, অনেক রোজ বাদে এলেন
হ্যাঁ। নমস্কার জানিয়ে নিত্য দাস বলে, নানা কামে আটকাইয়া গ্যাছিলাম। তা শাজাহান সাহেব কি এইহানে আছেন, না তেনার হাওড়ার বাড়িত?
এখানেই আছেন। পরশু বিকেলে এসেছেন—
যাউক, নিশ্চিন্ত হইলাম। নাইলে হেই আন্দুলে দৌড়াতেই হইত। তা সাহেবরে এটু খবর দ্যান, তেনার লগে দেখা করুম
বিনয় বুঝতে পারছিল, এ-বাড়িতে যাতায়াতের কারণে নিত্য দাসের সঙ্গে দারোয়ানটার ভালই আলাপ-পরিচয় আছে।
দারোয়ান বলল, আসুন
ভেতরে একটা মস্ত বাঁধানো চাতাল ঘিরে চারদিকে সারি সারি ঘর। একতলা, দোতলা এবং তেতলার নকশা একই রকম। ঘরের গায়ে ঘর। এখানে পর্দার ভীষণ কড়াকড়ি। লোকজন কারওকেই দেখা যাচ্ছে না। তবে পুরুষ এবং মেয়েদের গলার আওয়াজ ভেসে আসছে।
দারোয়ান একতলারই একটা মস্ত ঘরে নিয়ে এল বিনয়দের। ঘরটার দেওয়ালে এবং সিলিংয়ে কত রকমের যে নকশা। মেঝেতে কার্পেটের ওপর ভারী ভারী সোফা।
আপনারা বসুন। আমি সাহেবকে জানাচ্ছি– বলে দারোয়ান চলে গেল।
মিনিট দশেক পর যিনি ঘরে এসে ঢুকলেন তার বয়স ষাটের কাছাকাছি। লম্বা চওড়া, সম্ভ্রান্ত চেহারা। ফর্সা রং। মাথায় প্রচুর কাঁচাপাকা চুল। নিখুঁত কামানো মুখ! পরনে দামি লুঙ্গি এবং পাঞ্জাবির ওপর পাতলা শাল।
নমস্কার শাজাহান সাহেব বলতে বলতে উঠে দাঁড়ায় নিত্য দাস। দেখাদেখি বিনয়ও।
হাত তুলে আদাব জানান শাহান সাহেব। বলেন, বসুন বসুন সবাই বসলে নিত্য দাসকে বললেন, সেই বলে গেলেন, দিন সাতেকের ভেতর আসছেন। এলেন তিন সপ্তাহ পর।
সত্য-মিথ্যা মিশিয়ে নিত্য দাস জানায়, যার বিষয় আশয় সেই হেমনাথ থাকেন পাকিস্তানে। বর্ডারের ওপারের চিঠি কবে আসবে তার কোনও ঠিক নেই। তিন দিনে যেটা আসার কথা সেটা এল হয়তো পনেরো দিন বাদে। আশায় আশায় থাকার পর কালই হেমনাথের জবাব এসেছে। সেটা পেয়েই আজ ছুটে এসেছে সে। হেমনাথ যে এতকাল দেশ ছেড়ে না আসার জন্য জেদ ধরে। বসেছিলেন, সেটা আর জানায় না।
নিত্য দাস প্রবল উৎসাহের সুরে বলতে লাগল, আমাগো ইচ্ছা, দিন দশ-পনরোর ভিতরে শুভ কামটা সাইরা ফালাই,
একটু চুপ করে থাকেন শাজাহান সাহেব। তারপর বলেন, এখন আর তা সম্ভব নয়। নিমেষে শ্বাসক্রিয়া যেন বন্ধ হয়ে যায় বিনয়ের। নিত্য দাসের পাশ থেকে সে রুদ্ধস্বরে জিজ্ঞেস করে, কেন বলুন তো?
এতক্ষণে যেন ভাল করে বিনয়কে লক্ষ করেন শাজাহান সাহেব। গোড়ার দিকে হয়তো ভেবেছিলেন, নিত্য দাসের সঙ্গী মাত্র। বললেন, এঁকে তো চিনতে পারলাম না।
উত্তরটা দিল নিত্য দাস, এনাগোই তো সোম্পত্তি। এনি হ্যামকত্তার নাতি। বিনয়ের নামটামও জানিয়ে দেয় সে।
শাজাহান সাহেব বিনয়কে বললেন, আপনারা বড্ড দেরি করে ফেলেছেন। দাসবাবুর অপেক্ষায় থেকে থেকে শেষ পর্যন্ত গেল শুক্রবার অন্য একজনের সঙ্গে এক্সচেঞ্জের ব্যবস্থা করে ফেলেছি।
বিনয়ের মনে হয়, এই সাজানো গোছানো বসার ঘরটা দুলতে শুরু করেছে। আর চোখের সামনের সমস্ত কিছু দ্রুত ঝাপসা হয়ে যাচ্ছে।
শাজাহান সাহেব বিশদভাবে জানালেন, সম্পত্তি বিনিময়ের ব্যাপারে তিনি ভীষণ উদ্বিগ্ন হয়ে পড়েছিলেন। নিত্য দাসের ওপর পুরোপুরি ভরসা ছিল তাঁর। হেমনাথের যে বিষয় আশয়ের বিবরণ। তার কাছে শুনেছেন পূর্ব পাকিস্তানে ঠিক তেমনটিই তিনি চান। কিন্তু হঠাৎ নিত্য যাতায়াত বন্ধ করে দেওয়ায় তার দুশ্চিন্তা ভীষণ বেড়ে যায়। ছোট সম্পত্তির বিনিময় চট করে হতে পারে কিন্তু বড় বড় প্রপার্টির খদ্দের পাওয়া মুশকিল। তার দেড় শ বিঘে তেফসলা জমি, হাওড়ায় দু-মহল পাকা দালান, মোটরগাড়ি, এ-সবের বদলে তো পাঁচ-দশ বিঘের জমি-টমি নেওয়া যায় না।
নিত্য হঠাৎ উধাও হয়ে যাওয়ায় হতাশ হয়ে পড়েছিলেন শাজাহান সাহেব। কী করতেন, কে জানে। হয়তো যেমন তেমন একটা প্রপার্টির সঙ্গে এক্সচেঞ্জ করে সীমান্তের ওপারে চলে যেতেন। কিন্তু আকস্মিকভাবেই সমস্যাটার সুরাহা হয়ে গেল।
নিত্য দাসের মতো কত যে টাউট এক্সচেঞ্জের কারবারে নেমে পড়েছে তার লেখাজোখা নেই। তাদেরই একজন হল অধীর শীল। সপ্তাহখানেক আগে একটা সুখবর নিয়ে শাজাহান সাহেবের কাছে সে এসে হাজির। জানালেন, গোপাল মজুমদার নামে এক ভদ্রলোক ইন্ডিয়ায় চলে আসার জন্য পা বাড়িয়ে আছেন। মুন্সিগঞ্জ টাউনে তাদের বাড়ি। টাউনের কাছাকাছি গ্রামের দিকে আশি বিঘের মতো জমি আছে। তবে মোটর নেই। অবশ্য নৌকো রয়েছে অজস্র-শখানেকের মতো। শাজাহান সাহেবের দেড় শ বিঘের বদলে গোপাল মজুমদারের আশি বিঘে জমিটা অবশ্য কম হয়ে গেল। মোটরের বদলে নৌকো। কিন্তু কী আর করা যায়? এটা হাতছাড়া হয়ে গেলে পস্তাতে হবে। এখন আশি বিঘে পাওয়া যাচ্ছে। আরও দেরি হলে বিশ পঞ্চাশও জুটবে কি না সন্দেহ। অগত্যা শাজাহান সাহেবকে দালাল অধীর শীলের প্রস্তাবে রাজি হতে হয়েছে।
নীরবে শুনে যাচ্ছিল বিনয়। আস্তে আস্তে শ্বাস টেনে বলল, আপনাদের এক্সচেঞ্জটা কি হয়ে গেছে?
শাজাহান সাহেব জানালেন, বিনিময় এখনও হয়নি। দলিলপত্র নিয়ে বর্ডার দিয়ে আসার প্রচণ্ড অসুবিধা। তাই তিনি নিজের একজন বিশ্বাসী লোককে মুন্সিগঞ্জে পাঠাবেন। গোপাল মজুমদার স্ট্যাম্প কাগজে তার নামে দানপত্র লিখে লোকটির হাতে দেবে। গোপালের বিশ্বাসী লোকও শাজাহান সাহেবের সঙ্গে কলকাতায় দেখা করে একই ভাবে দানপত্র লিখিয়ে নেবে। সমস্ত প্রক্রিয়াটি এক সপ্তাহের মধ্যে শেষ হবে।
বিনয় কী বলতে যাচ্ছিল, তার আগেই নিত্য দাস বলে ওঠে, আমার একহান কথা রাখবেন?
বলুন-শাজাহান সাহেব উৎসুক চোখে নিত্যর দিকে তাকান।
সুযুগ যহন আছে তহন হুদাহুদি (শুধু শুধু) বিশ বিঘা জমিন কম নিবেন ক্যান? অতখানি জাগা (জায়গা) কি মুখের কথা। গোপাল মজুমদাররে না কইরা দ্যান। হামকত্তার লগেই এঞ্জেটা করেন।
এখন আর তা হয় না।
ক্যান?
আমি সব জেনেশুনেই কম জমিতে রাজি হয়েছি। কথাও দেওয়া হয়ে গেছে। ভদ্রলোক কত আশা নিয়ে অপেক্ষা করছেন। এখন তাঁকে নেওভাবেই না বলা যায় না। অসম্ভব।
বিনয় বুঝতে পারছিল, শাজাহান সাহেব এক কথার মানুষ। তার জবানের এদিক সেদিক হবে না। তিনি যে অনড় হয়ে আছেন, এতে তাঁদের ক্ষতি হল কিন্তু মানুষটির প্রতি তার শ্রদ্ধা বেড়ে গেল।
নিত্য দাস হাল ছেড়ে দেবার পাত্র নয়। বলল, আমি পরের হপ্তায় একবার আপনার লগে দ্যাখা করুম। যদিন মজুমদার মশয়ের লগে কামটা কুনো কারণে না হয়
তাকে থামিয়ে দিয়ে শাজাহান সাহেব বললেন, ঠিক আছে আসবেন। একান্তই যদি না হয়, তখন আপনাদের কথা ভেবে দেখা যাবে।
এরপর আর বসে থাকার মানে হয় না। শাজাহান সাহেবের কাছ থেকে বিদায় নিয়ে বেরিয়ে পড়ে বিনয়রা।
.
৬২.
রাস্তায় এসে নীরবে কিছুক্ষণ হাঁটতে থাকে দুজনে।
একসময় নিত্য দাস বলে, বড় আশা নিয়া আইছিলাম ছুটোবাবু। এক্কেরে নৈরাশ অইতে অইল-
মাথার ভেতরটা গুলিয়ে যাচ্ছিল বিনয়ের। হেমনাথের বিষয় সম্পত্তির সুষ্ঠু ব্যবস্থা করে কীভাবে তাদের কলকাতায় নিয়ে আসা যায়, সেই চিন্তাটাই তাকে প্রচণ্ড উতলা করে তুলেছে। সে বলল, এখন উপায়?
তক্ষুনি উত্তর দিল না নিত্য দাস। বি: প্রশ্নটা খুব সম্ভব তাকেও যথেষ্ট বিচলিত করে তুলেছে।
বিনয় এবার জিজ্ঞেস করে, আপনি তো বলেন, ইণ্ডিয়া থেকে অনেক মুসলিম পাকিস্তানে চলে যেতে চাইছে। বড় প্রপার্টি আছে, শাজাহান সাহেব ছাড়া আপনার হাতে এমন আর কোনও খদ্দের নেই?
এটাই ভাবছিল নিত্য দাস।না বলতে গিয়ে হঠাৎ সে যেন একটা আলোর রেখা দেখতে পায়। উত্তেজনায় কপালে চাপড় মেরে বলে ওঠে, মাথাটা আমার এক্কেরে গ্যাছে। বস (বয়স) হইছে তো, ছোত কইরা (দ্রুত) হগল মনে পড়ে না। গ্যাল (গত) মাসে মনসুর হোসেন বইলা একজন আমারে কইছিল এচ্চেঞ্জ কইরা পাকিস্থানে যাইতে চায়। বজবজে তেনাগো ম্যালা জমিন আর বড় দালান কোঠা আছে। তেনার কথা পুরা ভুইলাই গ্যাছিলাম।
বজবজ নামটা বিনয়ের জানা। জায়গাটা কোন অঞ্চলে সে সম্বন্ধে মোটামুটি ধারণাও আছে। শাজাহান সাহেবের হুগলির প্রপার্টির চেয়ে এটা কলকাতার অনেক কাছাকাছি। সব আশা যখন ধসে পড়েছে সেই সময় মনসুর হোসেনের খবরটা বিনয়কে ফের চাঙ্গা করে তোলে। প্রবল উৎসাহের সুরে সে বলে, হোসেন সাহেবের সঙ্গে দেখা করা দরকার।
নিত্য দাস বলল, হে তো করতেই অইব। কাইল কি পরশু বিহানে (সকালে) উইঠা তেনার বাড়ি চইলা যামু।
বিনয়ের তর সইছিল না। সে বলতে লাগল, না না, কাল-পরশু নয়। এখনই চলুন। দেরি করলে তিনি আবার অন্য কারও সঙ্গে এক্সচেঞ্জ করে ফেলতে পারেন।
নিত্য দাস বেশ অবাক হল, আপনেও বজবজ যাইতে চান নিকি?
নিশ্চয়ই। শুনেছি শিয়ালদা থেকে ট্রেনে বজবজে যাওয়া যায়
হ।
চলুন, রাস্তার ওধারে গিয়ে শিয়ালদার বাস ধরি।
বিনয়ের কেন এত তাড়া, তা না বোঝার কারণ নেই। নিত্য দাস একটু চিন্তা করে বলে, ছুটোবাবু, মনসুর হুসেন যে এচ্চেঞ্জের কথা কইছিল হের পর মাসখানেক পার হইয়া গ্যাছে। এইর ভিতরে তেনার সোম্পত্তি আছে, না কারোর লগে এচ্চেঞ্জ কইরা ফেলাইছে, জানি না। এক কাম করা যাউক-
কী?
আমি একা বরম (বরং) বজবজ গিয়া খবর লইয়া আহি। যদিন দেখি বাড়ি-জমিন অহনও আছে, দুই-এক দিনের ভিতরে আপনেরে হেইহানে নিয়া যামু, কি মনসুর হুসেনরে কইলকাতায় আইনা আপনের লগে দেখা করাইয়া দিমু।
নিত্য দাসের কথাগুলো যুক্তিপূর্ণ মনে হল। খোঁজখবর নেবার পর মনসুর হোসেনের সঙ্গে যোগাযোগ করা ভাল। পকেট থেকে কিছু টাকা বার করে নিত্যকে দিয়ে হাত-ঘড়িটা দেখে বলল, এখন দশটা বেজে সতেরো। বজবজ থেকে কখন ফিরতে পারবেন?
মনে মনে সময়ের হিসেব করে নিত্য দাস বলে, যাওনে-আহনে (যাওয়া-আসায়) ঘণ্টা দুই-আড়াই। বজবজ টাউনের গায়েই ইস্টিশান। টেরেন থিকা নাইমা মিনিট পাঁচেক হাটলেই গুলাম হুসেনের দালান। তেনার লগে কথা কইতে কতক্ষণ আর লাগব? খুব বেশি অইলে আধা ঘন্টা। দুফার দ্যাড়টা-দুইটার ভিতরে ফিরা আইতে পারুম। তয় (তবে) একহান কথা–
কী?
বজবজে গিয়া যদিন তেনার লগে দ্যাখা হয়, ঠিক আছে। নাইলে দেরি অইব।
বিনয় জোর দিয়ে বলল, যত দেরিই হোক, মনসুর হোসেনের সঙ্গে দেখা না করে ফিরবেন না।
নিত্য দাস ঘাড় কাত করে আইচ্ছা—
ফিরে এসেই আমার স দেখা করবেন।
কই দ্যাখ্যা করুম? আপনর ম্যাসে (মেসে)?
জবাব দিতে গিয়ে থমকে যায় বিনয়। কাল রাতে হেমনাথের চিঠিটা পড়ার পর থেকে তার সব কিছু গোলমাল হয়ে গিয়েছিল। তখন তার একমাত্র চিন্তা, শাজাহান সাহেবের সঙ্গে দেখা করে প্রপার্টি এক্সচেঞ্জের বন্দোবস্ত করে যত তাড়াতাড়ি সম্ভব হেমনাথকে পাকিস্তান থেকে কলকাতায় নিয়ে আসা। সেটাই ছিল একমাত্র লক্ষ্য, অথচ এ নিয়ে সুধা সুনীতি আনন্দ এবং হিরণের সঙ্গে পরামর্শ করা উচিত ছিল। কিন্তু কাল রাতে এতটাই ক্লান্ত ছিল যে যাওয়া হয় নি। আজ তাকে যেতেই হবে।
এই যে বিনয় নিত্য দাসকে বজবজে পাঠাচ্ছে, সে কী খবর নিয়ে আসবে, জানা নেই। যদি শোনা যায়, মনসুর হোসেনের সম্পত্তি এক্সচেঞ্জ হয়ে গেছে তখন কী করবে সে?
বিনয় ভাবল, সুধাদের সঙ্গে কথা বলে হেমনাথ সম্পর্কে সিদ্ধান্ত নিতে হবে। তার একা কিছু করা সঙ্গত নয়।
আজকের দিনটা ছুটি নিয়েছে বিনয়। অফিসে যেতে হবে না। সে স্থির করে ফেলল, এখন মেসে না গিয়ে সুধাদের বাড়ি চলে যাবে। পরমুহূর্তে খেয়াল হল, সেখানে গেলে হিরণের সঙ্গে দেখা হবে না। এতক্ষণে সে অফিসে চলে গেছে। তাছাড়া, শুধু সুধাদের সঙ্গে কথা বললেই চলবে না, আনন্দ এবং সুনীতিকেও চাই। অল্প সময়ের মধ্যে এতজনকে জড়ো করা মুশকিল।
কিছুক্ষণ চিন্তা করে বিনয় ঠিক করল, আপাতত সে হিরণের অফিসে যাবে। তাকে সব জানালে, নিশ্চয়ই একটা ব্যবস্থা সে করে ফেলবে। হেমমলিনী যতদিন বেঁচে আছেন, বিনয় আনন্দদের বাড়ি যাবে না। তার ইচ্ছা, সুধাদের বাড়িতে কথাবার্তা হোক। কিন্তু অন্য একটা সমস্যা আছে। ধরা যাক, হিরণ আনন্দকে তার অফিসে ফোন করল। আনন্দ তাদের বাড়ি গিয়ে কখন সুনীতিকে নিয়ে জাফর শা রোডে আসতে পারবে, কে জানে। তাই খানিকটা সময় হাতে রেখে বিনয় নিত্য দাসকে বলল, আপনি বিকেলে চারটে-পাঁচটা নাগাদ টালিগঞ্জে ছোটদির বাড়ি চলে আসবেন। আমি ওখানে থাকব।
আইচ্ছা–
নিত্য দাস রাস্তা পেরিয়ে ওধারে চলে গেল। ওখানে পাঁচ-সাত মিনিট পর পরই শিয়ালদার বাস আসে। বিনয় এপাশেই দাঁড়িয়ে থাকে। সে চৌরঙ্গির বাস ধরবে। চৌরঙ্গিতে নেমে ধর্মতলা রুটের ট্রাম বা বাসে লিণ্ডসে স্ট্রিটের মোড়। সেখান থেকে খানিকটা হাঁটলেই ফ্রি স্কুল স্ট্রিটে হিরণের অফিস।
.
হিরণদের অফিসে আগে আর কখনও আসেনি বিনয়। তবে জায়গাটা যে হগ সাহেবের বাজারের পেছন দিকে সে-সম্বন্ধে মোটামুটি একটা ধারণা ছিল।
ব্রিটিশ আমলে ফ্রি স্কুল স্ট্রিটের ওই এলাকায় লম্বা লম্বা বিরাট আকারের শেড বানানো হয়েছিল। সেগুলো অবিকল তেমনই রয়েছে। তাছাড়া একতলা দোতলা কটা বাড়িও তৈরি হয়েছে। এখানেই ফুড ডিপার্টমেন্টের অফিস।
সোয়া এগারোটা নাগাদ সেখানে পৌঁছে যায় বিনয়। একে-ওকে জিজ্ঞেস করে হিরণকে পেয়েও গেল। একটা একতলা বিল্ডিংয়ের একখানা মাঝারি মাপের ঘরে বসে হিরণ। ঘরটা পুরানোনা ধাঁচের চেয়ার টেবল আর মস্ত মস্ত দুটো কাঠের আলমারি দিয়ে মোটামুটি সাজানো।
বিনয় এসময় তার অফিসে, আসবে ভাবতে পারেনি হিরণ। সেই যে সুধা আর সে শান্তিনিবাস-এ বিনয়কে পৌঁছে দিয়ে এসেছিল তারপর এই দেখা হল।
কয়েক পলক অবাক তাকিয়ে থাকে হিরণ। তারপর ভীষণ ব্যস্ত হয়ে পড়ে, বোসো, বোসো। রোজই সুধা আর আমি ভাবি তোমার মেসে গিয়ে খোঁজ নিয়ে আসব। কিন্তু খান মঞ্জিল মেরামতির তদারক করা আর অফিসের কাজের প্রেসারে একদম সময় করে উঠতে পারিনি। ভেবেছিলাম আসছে রবিবার বলতে বলতে আচমকা থেমে যায় সে। টেবলের ওপর দিয়ে অনেকখানি ঝুঁকে খুঁটিয়ে খুঁটিয়ে বিনয়কে লক্ষ করে। একসময় চিন্তিতভাবে জিজ্ঞেস করে, তোমাকে এরকম দেখাচ্ছে কেন? এনি প্রবলেম?
সামনে আয়না টাঙানো নেই যে নিজেকে দেখা যাবে। তবে হিরণের প্রশ্ন শুনে বিনয় আন্দাজ করে নিল, নিশ্চয়ই তার চোখেমুখে তীব্র উৎকণ্ঠা ফুটে বেরিয়েছে। হেমনাথের চিঠিটা সঙ্গেই রয়েছে। নিঃশব্দে পকেট থেকে সেটা বার করে হিরণকে দিল।
চিঠিটা পড়ার পর রুদ্ধশ্বাসে হিরণ বলে, সর্বনাশ। হেমদাদুর তো মহা বিপদ। তুমি কি শাজাহান সাহেবের সঙ্গে দেখা করতে পেরেছ?
বিনয় বলল, নিত্য দাস সকালে আমাকে তার কাছে নিয়ে গিয়েছিল। সেখান থেকেই সোজা আপনার অফিসে আসছি।
শাজাহান সাহেব কী বললেন?
শাজাহানের সঙ্গে যা-যা কথা হয়েছে, সব বলে গেল বিনয়। এমনকি এক্সচেঞ্জের ব্যাপারে নিত্য দাসকে যে বজবজে পাঠিয়েছে এবং সে বিকেলে খবর টবর নিয়ে টালিগঞ্জে হিরণদের বাড়ি আসবে, তাও জানিয়ে দিল।
হিরণ দিশেহারা হয়ে পড়েছিল। কী উত্তর দেবে, ভেবে পায় না।
কোন উদ্দেশ্যে ফ্রি স্কুল স্ট্রিটে ছুটে এসেছে, এবার তা জানায় বিনয়। তারপর বলে, আপনি আনন্দদাকে একটা ফোন করে বলুন, বড়দিকে নিয়ে বিকেলে যেন আপনাদের বাড়ি চলে আসে। নিত্য দাস যদি ভাল খবর না আনে, সবাই মিলে কিছু একটা ঠিক করব। দাদুর মতো মানুষ যখন ভয় পেয়েছেন, তাঁকে আর রাজদিয়ায় ফেলে রাখা যাবে না।
হিরণ টেবল থেকে ফোন তুলে এক্সচেঞ্জকে আনন্দর অফিসে লাইন দিতে বলল। একটু পর তাকে পেয়েও গেল।
টেলিফোনটা বেশ জোরালো। টেবলের এধারে বসে দুজনের কথা শুনতে পাচ্ছে বিনয়।
আনন্দ বলল, কী হল, হঠাৎ ফোন করলে?
হিরণ বলল, রাজদিয়া থেকে হেমদাদুর চিঠি এসেছে। আগে সেটা শুনুন- হেমনাথের চিঠিটা পুরো পড়ে গেল সে।
সব শোনার পর আতঙ্কগ্রস্তের মতো আনন্দ বলে ওঠে, এ তো ভয়ঙ্কর ব্যাপার।
হ্যাঁ। আপনি দিদিকে নিয়ে বিকেলে আমাদের বাড়ি চলে আসবেন। কী কারণে আসা দরকার তা বুঝিয়ে দিল হিরণ।
হা হা, নিশ্চয়ই যাব।
ফোন নামিয়ে রাখার পর কিছুক্ষণ চুপচাপ কাটে। তারপর হঠাৎ যেন খেয়াল হয়েছে, এমনভাবে হিরণ বলে, সকালবেলা বেরিয়েছ। নিশ্চয়ই খাওয়া টাওয়া হয়নি। চল, কাছেই একটা ভাল হোটেল আছে। তোমাকে খাইয়ে আনি
বিনয় বলল, না না, আমার খেতে ইচ্ছে করছে না।
হিরণ আপত্তিটা কানে তুলল না। একরকম জোর করে বিনয়কে টেনে নিয়ে খাইয়ে আনল।
.
বিকেলে টালিগঞ্জে এসে বিনয়রা দেখল, এর মধ্যে আনন্দ এবং সুনীতি পৌঁছে গেছে। দোতলার বসার ঘরে তাদের মুখোমুখি বসে আছে সুধা আর দ্বারিক দত্ত। বিনয়রাও সেখানেই বসে পড়ল।
বিনয় যে তাদের বাড়ি যায় না, সে জন্য ভীষণ দুঃখ সুনীতির, প্রচুর অভিমান। কিন্তু এ-সব নিয়ে একটি শব্দও উচ্চারণ করল না সে। মেসে কীভাবে বিনয়ের দিন কাটছে, সে ঠিকমতো খাওয়া দাওয়া করছে কি না, শরীরের ওপর কতটা যত্ন নিচ্ছে এ-সব নিয়ে কিছুই জানতে চাইল না সুধা।
আজ আলোচনার বিষয় একজনই। সকলের দুশ্চিন্তা এবং উৎকণ্ঠার কেন্দ্রে একমাত্র হেমনাথ।
সন্ধে যখন নামতে শুরু করেছে, কুয়াশায় এবং আঁধারে ঝাপসা হয়ে যাচ্ছে মহানগর, সেইসময় বাইরে থেকে নিত্য দাসের ডাক শোনা গেল, ছুটোবাবু-ছুটোবাবু
এ-বাড়িতে এসে কেউ নিচে থেকে ডাকাডাকি করলে উমা গিয়ে দরজা খুলে দেয়। কিন্তু আজ সে যাবার আগেই বসার ঘর থেকে দৌড়ে বেরিয়ে গেল বিনয়। নিত্য দাসের জন্য তারা সেই বিকেল থেকে প্রায় রুদ্ধশাসে অপেক্ষা করছে। সবাই জানে লোকটা ভীষণ ধূর্ত, ধড়িবাজ। কিন্তু হেমনাথের ভবিষ্যৎ রয়েছে তার মুঠোয়। যতই তাকে অপছন্দ করুক, নিত্যই এই মুহূর্তে ত্রাণকর্তা।
একসঙ্গে দুটো করে সিঁড়ি ভাঙতে ভাঙতে একতলায় এসে দরজা খুলে দেয় বিনয়। তার মধ্যে এখন কত রকমের যে অনুভূতি চলছে! আশা, উৎকণ্ঠা, অস্থিরতা, কাঁপুনি। একটার সঙ্গে আর-একটা লেপটে আছে। ব্যগ্র গলায় সে জিজ্ঞেস করে, কাজ হল?
নিত্য দাস বলে, আগে ভিতরে চলেন। হগল কমু
বিনয় লজ্জা পায়। নিজের চিন্তাতেই সে ডুবে আছে। একটা লোক তাদের জন্য যে সেই সকাল থেকে ছোটাছুটি করছে তার কষ্টের কথা খেয়ালই নেই। সৌজন্য বোধটাই তার মাথা থেকে বেরিয়ে গিয়েছিল। বিব্রতভাবে বলল, আসুন, আসুন–
নিত্য দাসকে নিয়ে দোতলায় উঠে আসে বিনয়। তাকে একটা লোক চেয়ারে বসতে বলে নিজেও বসে পড়ে। লক্ষ করে, ঘরের বাকি সবার চোখ নিত্যর ওপর স্থির হয়ে আছে। প্রত্যেকেই ভীষণ উদগ্রীব।
নিত্য আস্তে আস্তে মাথা নাড়ে।–না, অইল না। অ্যাতখানি পথ যাওন-আহনই সার। তার, চোখমুখে, গলার স্বরে নৈরাশ্য ফুটে বেরোয়।
কেউ কোনও প্রশ্ন করে না। বজবজ থেকে নিত্য দাস যে খালি হাতে ফিরে এসেছে তা পরিষ্কার জানিয়ে দিয়েছে সে।
কিছুক্ষণ নীরবতা।
তারপর নিত্য সবিস্তার তার অভিযানের বিবরণ দিয়ে গেল। বেকবাগান থেকে শিয়ালদায় যেতেই বজবজের ট্রেন পেয়ে গিয়েছিল। মনসুর হোসেনের বাড়িতে সাড়ে এগারোটায় পৌঁছেও যায়, কিন্তু তিনি ছিলেন না। শোনা গেল, পারিবারিক কাজে সকালে বেরিয়ে গেছেন। অগত্যা তার জন্য বসে থাকা ছাড়া গতি ছিল না।
মনসুর হোসেন ফিরলেন দেড়টা নাগাদ। নিত্য দাসের আশঙ্কা ছিল, পুরো একটি মাস যোগাযোগ নেই। এর মধ্যে জমিজমা এচ্চেঞ্জ হয়ে গেছে কি না। কিন্তু মনসুর হোসেন একেবারে ভিন্ন সুর। ধরলেন। তিনি ইন্ডিয়াতেই থেকে যাবেন।
নিত্য দাস হতবাক। মাসখানেক আগে যখন মনসুর হোসেনের সঙ্গে তার কথা হয় তখন তিনি ভীষণ এস্ত। আতঙ্কে কাঁপছেন। যত তাড়াতাড়ি সম্ভব ইন্ডিয়ার সীমানা ছাড়িয়ে পাকিস্তানে চলে যেতে চান। নিত্য যেন রাতারাতি খদ্দের জোগাড় করে তার সম্পত্তির বিনিময় বা বিক্রির বন্দোবস্ত করে দেয়।
সেই বিপন্ন, ভয়ার্ত মানুষটি আজ আদ্যোপান্ত অন্যরকম। পরম নিশ্চিন্ত দেখাচ্ছিল তাকে। চিন্তাভাবনা বা আতঙ্কের লেশমাত্র অবশিষ্ট নেই।
সিদ্ধান্ত বদল করে হঠাৎ কেন মনসুর হোসেন ইন্ডিয়াতেই থেকে যেতে চাইছেন, কথায় কথায় তাও জানালেন। পাকিস্তানে যে ধরনের মারাত্মক পরিবেশের সৃষ্টি হয়েছে, বিষবাষ্পে ছেয়ে গেছে আবহাওয়া, এখানে বিশেষ করে বজবজ অঞ্চলে তার শত ভাগের এক ভাগও তেমনটা হয়নি। চাপা উত্তেজনা কি নেই? নিশ্চয়ই আছে। কিন্তু সশস্ত্র হানগরেরা দল বেঁধে তাঁদের ওপর হামলা চালায়নি। ইন্ডিয়া ছেড়ে চলে যাবার জন্য কেউ হুমকিও দেয়নি।
তা ছাড়া বজবজ এবং আশেপাশের গ্রামগুলোতে রয়েছে অনেক মুসলমান। রয়েছে মনসুর হোসেনের প্রচুর আত্মীয় পরিজন। তাদের কেউ কেউ পাকিস্তানে চলে গেছে ঠিকই, কিন্তু বেশির ভাগই থেকে গেছে পিতৃভূমিতেই। তারা বদ্ধপরিকর নিজেদের দেশ ছেড়ে অন্য কোথাও যাবে না। এরা তো বটেই, অনেক হিন্দু যারা পুরুষানুক্রমে পাশাপাশি বাস করে আসছে তারাও বুঝিয়েছে। মনসুর হোসেনরা যেন চলে না যান। পাকিস্তানে যখন যাওয়াই হচ্ছে না, সম্পত্তি বিনিময়ের প্রশ্নই নেই।
নিত্য দাস বলতে লাগল, জবর আশা লইয়া বজবজ লৌড়াইছিলাম (দৌড়েছিলাম)। কামের কাম কিছুই অইল না।
শাজাহান সাহেবের বিষয় আশয় হাতছাড়া হল। আর মনসুর হোসেন ইন্ডিয়াতেই থেকে যাবেন। পর পর দুদুটো ব্যর্থতা। কিন্তু হতাশায় ডুবে থাকলে তো চলবে না। হেমনাথকে কলকাতায় নিয়ে আসার একটা উপায় বার করতেই হবে। এবং সেটা আজই। বিনয় নিত্য দাসকে দেখিয়ে সুধাদের বলে, এর হাতে এই মুহূর্তে আর কোনও বড় খদ্দের নেই। তা হলে কী করা যায়?
নিত্য দাস বলে ওঠে, আমারে দিন পনরো সোময় দ্যান। ম্যালা সোম্পত্তি আছে, এমুন কেও পাকিস্থানে চইলা যাইতে চায় কি না, খোঁজখবর কইরা দেখি–
বিনয় বলল, দাদু কী লিখেছেন, আপনি তো জানেন। অত সময় কোনওভাবেই দেওয়া যাবে না।
আনন্দ এতক্ষণ চুপচাপ শুনে যাচ্ছি। এবার বলল, আমি একটা কথা বলছি। তোমরা ভেবে দেখ, সেটা সম্ভব কি না–
জিজ্ঞাসু দৃষ্টিতে সবাই আনন্দর দিকে তাকায়।
আনন্দ বলতে থাকে, কবে প্রপার্টি এক্সচেঞ্জ হবে, সেই আশায় রাজদিয়ায় বসে না থেকে দাদু। দুই দিদাকে নিয়ে কলকাতায় চলে আসুন
দ্বারিক দত্ত সায় দিয়ে বললেন, এটা তুমি ঠিক বলেছ। মাথার ওপর এত বড় বিপদ। ওদের আর দেশের বাড়িতে পড়ে থাকা উচিত নয়। সম্পত্তির চেয়ে প্রাণের দাম অনেক বেশি।
বিনয় বলল, কিন্তু
কী?
দাদু চলে না হয় এলেন। কিন্তু রাজদিয়ার বাড়ি আর জমিজমার কী ব্যবস্থা হবে?
হেমদাদা তো লিখেছে, করিম তাদের বাড়িতে থেকে পাহারা দিচ্ছে। মোতাহার আর সৈয়দ বাড়ি মৃধাবাড়ির ছেলেরা রোজ এসে দেখাশোনা করে যায়। ওদের ওপর দায়িত্ব দিয়ে আসবে। দ্বারিক দত্ত বলতে লাগলেন, জগতে করিম কি মোতাহারদের মতো সৎ মানুষ হয় না। প্রাণ দিয়ে ওরা হেমদাদার প্রপার্টি রক্ষা করবে।
বিনয় জানিয়ে দিল, এই ব্যাপারে দ্বারিক দত্তর সঙ্গে সে সম্পূর্ণ একমত। করিমদের মোতাহারদের সেই কবে থেকে দেখে আসছে। বিশ্বাসভঙ্গ তারা কখনও করবে না।
দ্বারিক দত্ত বললেন, পরে পাকিস্তানের পরিস্থিতি বদলে গেলে রাজদিয়ায় ফিরে হোমদাদা বিষয় আশয়ের ব্যবস্থা করবে।
পাকিস্তানের পরিস্থিতির আদৌ পরিবর্তন হবে কি না, হলে কবে হবে, সে সম্পর্কে যথেষ্ট সংশয় রয়েছে বিনয়ের। কিছুদিন ধরেই শোনা যাচ্ছে, হিন্দুদের ছেড়ে আসা যাবতীয় জমিজমা বাড়িঘর পাকিস্তান সরকার শত্রু-সম্পত্তি বলে ঘোষণা করবে। তা হলে তো সবই গেল। এ নিয়ে কোনও মন্তব্য না করে সে বলে, ঠিক আছে, করিমদের হাতেই না হয় প্রপার্টি দেখেশুনে রাখার দায়িত্ব দিয়ে এলেন, কিন্তু কলকাতায় এসে উঠবেন কোথায়?
সুধা গলার স্বর চড়িয়ে চেঁচামেচি জুড়ে দেয়, কোথায় উঠবে মানে? আমরা কি মরে গেছি? লোকের আত্মীয়স্বজন থাকে কী করতে? একদমে সে বলে যায়, এক্সচেঞ্জ করে আমরা অত বড় তিনতলা বাড়ি পেয়েছি। সেখানে কতগুলো ঘর। দাদুরা ওখানেই উঠবেন।
সুনীতি নরম ধাতের ঠাণ্ডা মানুষ। সবসময় নিচু গলায় কথা বলে। সেও হইচই বাধিয়ে দিল। তাদেরও বিরাট বাড়ি। অনেক ঘর ফাঁকা পড়ে আছে। হেমনাথরা স্বচ্ছন্দে তাদের কাছে গিয়েও থাকতে পারবেন।
দুই বোনের স্বামীরা অর্থাৎ হিরণ এবং আনন্দ তাদের স্ত্রীদের সঙ্গে গলা মেলায়। দুজনেই বলে, হেমনাথরা তাদের বাড়িতে উঠলে পরম সমাদরে, সসম্মানে থাকবেন।
দ্বারিক দও হাত তুলে সুধাদের থামান। বলেন, জানি, হেমদাদারা এলে তোমরা মাথায় করে রাখবে। বলি কি, কোনও এক জায়গায় ওদের থাকার দরকার নেই। একজনের কাছে থাকলে আর-একজনের মন খারাপ হয়ে যাবে। তার চেয়ে ভাগাভাগি করে থাকাই ভাল। কিছুদিন সুধার কাছে, কিছুদিন সুনীতির কাছে।
দ্বারিক দত্ত যেভাবে সমস্যাটার সুরাহা করে দিলেন সেটা সবার মনঃপূত হল। সুধারা তক্ষুনি তা মেনে নেয়।
বিনয় কিন্তু আস্তে আস্তে মাথা নাড়ে, উঁহু
ঘরের সকলে তার দিক চোখ ফেরায়। সুধা একটু অসহিষ্ণু ভাবে জিজ্ঞেস করে, উঁহু মানে?
বিনয় বলে, দাদুকে তো আমি জানি। প্রচণ্ড আত্মসম্মান বোধ। উনি শেষ জীবনে কারও আশ্রয়ে এসে থাকতে রাজি হবেন বলে মনে হয় না। একটু ভেবে ফের বলল, প্রপার্টি এক্সচেঞ্জের জন্যে তিনি যে অস্থির হয়ে উঠেছেন তার কারণ একটাই। ইণ্ডিয়ায় এলে কারও গলগ্রহ হতে হবে না। নিজের নতুন বাড়িতেই থাকতে পারবেন।
সুধা ঝাঁঝালো স্বরে বলে, এটা কি একটা কাজের কথা হল! কবে জমিজমা এক্সচেঞ্জ করে ইণ্ডিয়ায় নিজের বাড়িঘর হবে সেই আশায় রাজদিয়ায় পড়ে থাকলে চলে?
বিনয়ের মাথায় বিদ্যুৎচমকের মতো নতুন একটা চিন্তা খেলে যায়। কী আশ্চর্য, কেন যে এই কথাটা আগে সে ভাবেনি! বলল, মুকুন্দপুর কলোনিতে, মানে যুগলদের ওখানে প্রচুর জমি আছে। দাদু সেখানে গেলে যুগলরা কী খুশিই যে হবে! যত জমি চান পেয়ে যাবেন। মুকুন্দপুর আর-একটা রাজদিয়া হয়ে উঠছে। সেখানকার বাসিন্দারা সবাই চেনাজানা, দেশের মানুষ। খুব ভাল লাগবে দাদুর। মনে হবে, অচেনা অন্য দেশে নয়, নতুন এক রাজদিয়াতেই চলে এসেছেন।
একটু চুপচাপ।
তারপর দ্বারিক দত্ত বললেন, কোথায় থাকলে হেমদাদার আত্মসম্মানে বাধবে না, সে-সব পরে চিন্তা করা যাবে। এখন যা সবচেয়ে জরুরি তা হল হেমদাদা, বউ ঠাকরুন আর শিবানীকে এখানে। নিয়ে আসা।
দ্বারিক যা বলেছেন তার ষোল আনা ঠিক। যাঁরা এখানে এসে পৌঁছায়নি তাদের থাকার জন্য সবাই ব্যতিব্যস্ত হয়ে পড়েছে। অথচ হেমনাথদের আসাটা যে সবার আগে প্রয়োজন, কথায় কথায় সেই প্রসঙ্গটা থেকে সবাই দূরে সরে গেছে। আবার তারা মূল জায়গায় ফিরে আসে।
হিরণ জিজ্ঞেস করল, এক্সচেঞ্জের ব্যাপারটা আপাতত ভেস্তে গেছে। এই অবস্থায় ওঁদের কীভাবে আনা যায়, আপনি কিছু বলতে পারেন?
পারি।
অপার আগ্রহে বৃদ্ধের দিকে তাকিয়ে থাকে বিনয়রা।
দ্বারিক দত্ত বললেন, তোমরা তিন নাতি-নাতনি আর দুই নাতিন জামাই, পাঁচজনে মিলে একখানা পত্র লেখ। চিঠির বয়ান কী হবে সেটা আমি বলে দিচ্ছি। সুধা কাগজ কলম খাম এনে বিনুকে দাও। ও লিখুক–
কাগজ কলম এলে মুখে মুখে দ্বারিক দত্ত বলতে লাগলেন। বিনু লেখা শুরু করলঃ
পরম পূজনীয়েষু,
 দাদু, আপনার চিঠি পাইয়া আমরা ভীষণ চিন্তিত হইয়া পড়িয়াছি। রাজদিয়ার ওই আতঙ্কজনক পরিস্থিতিতে আপনাদের পক্ষে এক মুহূর্তও থাকা ঠিক হইবে না। মোতাহার সাহেব আর করিমদের উপর বাড়িঘরের ভার দিয়া দলিলপত্র লইয়া ঢাকা হইয়া প্লেনে কলিকাতায় চলিয়া আসুন। ইহা ছাড়া বাঁচিবার অন্য কোনও পথ নাই।
আমরা জানি, মোতাহার সাহেব, করিম এবং অন্যান্য শুভাকাঙ্ক্ষী যাঁহারা আছেন, আপনারা চলিয়া আসিলে সকলেই ভীষণ কষ্ট পাইবেন। যাহাতে না আসেন, সেজন্য বাধাও দিবেন। কিন্তু তাহারা অবুঝ নন, ভাল করিয়া বুঝাইলে অবশ্যই বুঝিবেন।
শাজাহান সাহেবের সহিত কাজটি হয় নাই। সাক্ষাতে কারণ জানাইব। যাহা হউক, বড় মাপের সম্পত্তি একচেঞ্জ করা সময়সাপেক্ষ ব্যাপার। আপনি দলিলপত্র লইয়া আসিলে এখানে থাকিয়া, দেখিয়া শুনিয়া প্রপার্টি বিনিময় করিতে পারিবেন।
আমরা যেখানে আছি সেখানে আপনারা দয়া করিয়া থাকিলে ধন্য হইব। আপনাদের মর্যাদা কোনও ভাবেই ক্ষুণ্ণ হইবে না। আপনাদের শেষের দিনগুলি যাহাতে আনন্দে এবং মাধুর্যে পূর্ণ হয় সেদিকে সর্বদা আমাদের লক্ষ থাকিবে।
আপনি ঝিনুক সম্পর্কে জানিতে চাহিয়াছেন। সে ভাল আছে। পুরাতন দুঃখের…
বিনয় চমকে ওঠে। লেখা থামিয়ে দ্বারিক দত্তকে বলে, এ-সব লিখতে বলছেন কেন? ঝিনুকের কী হয়েছে, আপনি তো সবই জানেন। বুড়ো মানুষগুলোকে ডাহা মিথ্যে–
তার কথার মাঝখানেই দ্বারিক বলে ওঠেন, হেমদাদারা প্রচণ্ড আতঙ্কের মধ্যে দিন কাটাচ্ছেন। তার ওপর ঝিনুকের আসল খবরটা পেলে তাদের মানসিক অবস্থাটা কী দাঁড়াবে, ভাবতে পার? এমন অনেক মিথ্যে আছে যা সত্যের থেকেও অনেক বেশি জরুরি। সত্যের সঙ্গে মিথ্যে মিশিয়েই সংসারে চলতে হয়।
বিনয়ের মন এতে পুরোপুরি সায় দিচ্ছে না। অদৃশ্য কাটার মতো অস্বস্তি তাকে খোঁচা দিয়ে চলেছে। সে বলে, কিন্তু দাদুরা কলকাতায় এসে যখন সব জানতে পারবেন?
আগে হেমদাদাদের বিপদটা তো কাটুক। কলকাতায় এলে ওঁদের সব বুঝিয়ে বলা যাবে।
ভীষণ শক পাবেন।
যাকে সেই ছেলেবেলা থেকে বুকে, করে বড় করে তুলেছেন সে নিখোঁজ হয়ে গেছে। শক পাবে না? কিন্তু যা ঘটেছে তাতে তোমার বা আমার কারও হাত নেই। সবই ভবিতব্য।
আস্তে মাথা নাড়ে বিনয়। বয়স তার তেমন কিছু বেশি হয়নি। কিন্তু এর মধ্যে কত কিছুই না। চোখের সামনে ঘটতে দেখল! দ্বিতীয় মহাযুদ্ধ, দুর্ভিক্ষ, দাঙ্গা, আগুন, ধর্ষণ, গণহত্যা, স্বাধীনতা, দেশভাগ, লক্ষ লক্ষ মানুষের সর্বস্ব খুইয়ে সীমান্তের এপারে চলে আসা। রাতারাতি কত মানুষ আগাগোড়া বদলে গেল। মাত্র কয়েক বছরের মধ্যে পর পর এত সব ঘটে গেছে যার ওপর কারও নিয়ন্ত্রণ নেই।
দ্বারিক দত্ত বললেন, নাও, বাকিটা শেষ করে ফেল—
বিনয় নতুন করে লিখতে শুরু করে,
…..পুরাতত দুঃস্বপ্নের স্মৃতি ভুলিয়া অনেকটাই স্বাভাবিক হইয়া উঠিয়াছে।
নিত্য দাসের যে লোক এই পত্র লইয়া যাইতেছে, তাহাকে অপেক্ষা করিতে বলিয়া তৎক্ষণাৎ উত্তর দিবেন। কবে আসিতেছেন, বিস্তারিত জানাইবেন। আমরা দমদম এয়ারপোর্টে গিয়া অপেক্ষা করিব।
আপনারা আমাদের প্রণাম লইবেন। ইতি–
ইতির নিচে বিনয়রা একে একে পাঁচজন সই করল। তারপর চিঠিটা ভাজ করে খামের ভেতর পুরে আঠা দিয়ে মুখ আটকে দিল।
দ্বারিক দত্ত এবার নিত্য দাসের দিকে তাকান। –এই চিঠিটা কত তাড়াতাড়ি হেমদাদার কাছে পৌঁছে দিতে পারবি?
মনে মনে হিসেব করে নিত্য দাস বলল, আপনেগো একহান চিঠি তো না, আরও ম্যালা চিঠি জুটাইয়া পাকিস্থানে পাঠামু। তা ধরেন, রাইজদায় পৌঁছাইতে দিন আষ্টেক তো লাগব।
দ্বারিক দত্ত বললেন, চিঠি পৌঁছতে আট দিন, জবাব আসতে আট দিন। আটে আটে ষোল দিন। না না, অত দেরি করা যাবে না।
বিনয় বলল, অন্য চিঠি থাক। আমাদের চিঠিটা নিয়ে আপনার লোক সোজা দাদুর কাছে যেন চলে যায়। এক সপ্তাহের মধ্যে দাদুর উত্তর চাই। অন্য চিঠি না নেবার জন্যে আপনার যা ক্ষতি হবে, আমরা তা পুষিয়ে দেব।
নিত্য দাস বলল, ঠিক আছে, এক হপ্তার মইদ্যেই হ্যামকত্তার পত্র আইনা দিমু–
কত দিতে হবে বলুন
হেই হগল হিসাব-কিতাব পরে অইব। আগে তো পত্র আনি। ম্যালা রাইত অইছে। আপনেগো পত্রখান দ্যান
চিঠি নিয়ে নিত্য দাস চলে গেল।
রাজদিয়া থেকে কী উত্তর আসে তার জন্য বিনয়রা এখন দিন গুনতে থাকবে।
.
নিত্য দাস চলে যাবার পর বিনয় মেসে ফিরে যেতে চেয়েছিল। কিন্তু সুধারা তাকে এবং সুনীতিদের রাতের খাওয়া না খাইয়ে ছাড়েনি। খাওয়া দাওয়া চুকলে বড় রাস্তায় এসে একটা ট্যাক্সিতে আনন্দরা তাদের সঙ্গে বিনয়কে তুলে নিয়ে ভবানীপুরে শান্তিনিবাস-এর সামনে নামিয়ে দিয়ে বিডন স্ট্রিটে চলে যায়।
পরদিন থেকে ফের তার দৈনন্দিন রুটিনে ফিরে গেল বিনয়।
ত্রাণশিবির আর জবরদখল কলোনিগুলো নিয়ে যে-সব লেখা অফিসে জমা দেওয়া ছিল, তার বেশির ভাগটাই ছাপা হয়ে গেছে। বিনয়ের এই দুটো কলাম দেশভাগ! নানা ঘটনা, নানা মানুষ আর শরণার্থীদের ত্রাণশিবিরে এবং জবরদখল কলোনিতে এমনই জনপ্রিয় যে একদিনের জন্যও বন্ধ করা যাবে না। হাজার হাজার পাঠক, বিশেষ করে উদ্বাস্তুরা, এর জন্য উদগ্রীব হয়ে থাকে। তাছাড়া, সরকারেরও এই কলাম দুটো সম্পর্কে বিশেষ আগ্রহ। রিলিফ অ্যাণ্ড রিহ্যাবিলিটেশন ডিপার্টমেন্ট এগুলো থেকে প্রচুর তথ্য পায়। তাই প্রসাদ তাড়া দিয়েছেন, যত তাড়াতাড়ি সম্ভব আরও কটা লেখা তৈরি করে বিনয় যেন তাকে দেয়।
এখন আর নিঃশ্বাস ফেলার ফুরসত নেই। সকালে উঠে চটপট স্নান সেরে, চা খেয়ে যাদবপুর, বাঁশদ্রোণী কিংবা বেহালার কোনও কলোনি কি রিলিফ ক্যাম্প ঘুরে সে ছোটে শিয়ালদায়। কোনও দিন দুপুরে, কোনওদিন বা বিকেলের ট্রেনে আসাম থেকে তাড়া খাওয়া নতুন ইহুদিরা আসে। এর ওপর পূর্ব পাকিস্তান থেকে রিফিউজি স্পেশাল বোঝাই হয়ে উদ্বাস্তু আসা তো আছেই। সন্ধের পর পর তাদের ট্রেন আসে। নানা তথ্য জোগাড় করে অফিসে ফিরে চটপট তিনটে লেখা তৈরি করে প্রসাদের হাতে দিয়ে মেসে ফিরতে ফিরতে দশটা সাড়ে-দশটা হয়ে যায়। দুপুরে বেশির ভাগ দিনই পেটে ভাত পড়ে না। হোটেলে যে খাবে সময় কোথায়? মুড়ি কি পাউরুটি চিবিয়ে কোনও রকমে খিদে মেটাতে হয়।
এদিকে খবর পাওয়া গেছে, ডাক্তার বিধান চন্দ্র রায় আসাম গভর্নমেন্টকে অনুরোধ জানিয়েছেন, আসাম থেকে উদ্বাস্তুদের ঢল যেন পশ্চিমবঙ্গের দিকে আর না আসে। অবিলম্বে এটা বন্ধ হওয়া প্রয়োজন। পশ্চিমবঙ্গ এমনিতেই উদ্বাস্তু সমস্যায় ডুবে আছে। প্রতিদিন পূর্ব পাকিস্তান থেকে হাজার হাজার শরণার্থী এই রাজ্যে ঢুকছে, তার ওপর ইদানীং আসাম থেকেও ক্রমাগত আসতে থাকায় সমস্যাটা এমন বিপুল আকার নিয়েছে যে নাভিশ্বাস ওঠার উপক্রম। এখানকার সামাজিক আর অর্থনৈতিক পরিকাঠামো ভেঙে পড়তে শুরু করেছে। নতুন করে জনসংখ্যার চাপ নেবার ক্ষমতা আর নেই।
বিধান রায়ের অনুরোধে কতটা কাজ হবে, বোঝা যাচ্ছে না। আসামের উদ্বাস্তুদের আসা। যতদিন না বন্ধ হচ্ছে, বিনয়কে সেই দুপুর থেকে শিয়ালদায় হাজিরা দিয়ে যেতে হবে।
সকালে চোখ মেলার পর থেকে ব্যস্ততা, এত অজস্র কাজে জড়িয়ে থাকা, তবু তারই মধ্যে পাষাণভারের মতো একটি চিন্তা সারাক্ষণ মাথায় চেপে থাকে-হেমনাথ। সবাই জানে নিত্য দাস লোকটা সুবিধার নয়। চতুর, স্বার্থপর, ফিকিরবাজ। কিন্তু তার একটা বড় গুণ, কথা দিলে কথা রাখে। সে বলেছিল, সাত দিনের ভেতর পাকিস্তান থেকে হেমনাথের চিঠি এনে দেবে। সেই ভরসাতেই রয়েছে বিনয়।
প্রসাদ প্রথম দিকে বিনয়কে বলেছিলেন, সে যেন কলকাতায় দক্ষিণ শহরতলি বা ওদিকেই শহরতলি ছাড়িয়ে গ্রামের দিকে যে-সব জবরদখল কলোনি বসানো হয়েছে সেগুলো নিয়েই লেখে। পরে জানিয়েছেন বিনয় তার ইচ্ছামতো উত্তর এবং পুবদিকের কলোনিগুলো নিয়েও লিখতে পারে।
.
আজ সকালে শিয়ালদা থেকে শ্যামনগরে নেমে মাইল দেড়েক হেঁটে যে কলোনিটায় সে পৌঁছল তার নাম নেতাজি পল্লি। সারা ভারতে নেতাজি বলতে একজনই, সুভাষচন্দ্র বসু। তার নামেই কলোনির নাম।
নতুন ভারত-এ চাকরি নেবার পর বহু কলোনিতেই গেছে বিনয়। কিন্তু এটা আলাদা ধরনের। বোঝা যায় এখানে পরিত্যক্ত একটা গ্রাম ছিল। গ্রামটার আশি ভাগ দখল করে বাড়িঘর একটু সরিয়ে সুরিয়ে উদ্বাস্তুরা বসে পড়েছে। বাকি ঘরগুলো ফাঁকা পড়ে আছে। সেগুলোতে তালা লাগানো।
এটা কাদের গ্রাম ছিল, বোঝা যাচ্ছে না। এমন কলোনি আগে কখনও দেখেনি বিনয়। উদ্বাস্তুরা এমনিতে ফাঁকা জায়গায় ঝোপঝাড় নির্মূল করে, জলাটলা বুজিয়ে বসতি বানায়। কিন্তু আগেকার কোনও গ্রামের লোকজন তাড়িয়ে চেপে বসেছে, এমনটা তার জানা নেই। এ নিয়ে তার রীতিমতো কৌতূহল হচ্ছিল।
নেতাজি পল্লির মাতব্বর বা নেতা গোছের লোকটির নাম অশ্বিনী মালাকার। বয়স পঞ্চাশ পঞ্চান্ন। রোগা, পাকানো চেহারা। বেশ বিনয়ী। বিনয় খবরের কাগজ থেকে আসছে শুনে খুব যত্ন করে কলোনিটা ঘুরিয়ে ঘুরিয়ে দেখিয়ে দিল।
কীভাবে তারা এখানে বসতি গড়ে তুলেছে সেই ইতিহাসটাও জানিয়ে দিল। তারা আগে ছিল দমদমের এক ত্রাণশিবিরে। দুবেলা খেতে পাওয়া যেত ঠিকই। কিন্তু খাওয়াই তো শেষ কথা নয়। আশা নেই, ভবিষ্যৎ নেই–এভাবে বেঁচে থাকা অসম্ভব। তারা খবর পাচ্ছিল, কলকাতার চারপাশে তো বটেই, পশ্চিম বাংলার জেলায় জেলায় উদ্বাস্তুরা সরকারের ভরসায় না থেকে নতুন নতুন কলোনি বসিয়ে নিজেদের মতো বাঁচার চেষ্টা করছে। তারাও ফাঁকা জায়গার সন্ধানে ছিল। এখানে একটা পোড়ো গ্রামের খোঁজ পেয়ে রাতারাতি এসে পড়েছে।
বিনয়ের সঙ্গে অশ্বিনীকে কথা বলতে দেখে নেতাজি পল্লির প্রচুর মেয়েপুরুষ, বাচ্চাকাচ্চা কিশোর-কিশোরী তাদের চারপাশে জড়ো হয়েছিল। যেমনটা অন্য কলোনিতে দেখা গেছে, এখানেও তার হেরফের হয়নি। নেতাজি পল্লির অন্য বাসিন্দারা গভীর আগ্রহে তার দিকে তাকিয়ে আছে।
এখানে যারা বাস করছে অশ্বিনী মালাকার তাদের সম্বন্ধেও নানা তথ্য জানিয়ে দিল। সব মিলিয়ে প্রায় সাত শ জন।
কুমোর কামার তাঁতি বারুই-এমনি নানা জাতের মানুষ। দেশে থাকতে যে যার কৌলিক কাজকর্ম করত। জন্মভূমির থেকে উৎখাত হয়ে আসার পর এখানে কেউ দিনমজুর। কেউ হকার। কেউ মুটেগিরি করে পেট চালায়।
নতুন কিছু নয়। অন্য কলোনিগুলোর বাসিন্দারাও এইভাবেই টিকে আছে।
সেই কৌতূহলটা সমানে খোঁচা মারছিল। বিনয় একসময় বলেই ফেলে, বাইরে থেকে দেখে বোঝা যায় আপনারা আসার আগে এখানে একটা গ্রাম ছিল। সেটা
বিনয়ের কথার মাঝখানেই অশ্বিনী বলে ওঠে, হ, আছিল তো। মুসলমানগো গেরাম
তারা গেল কোথায়?
ঘরে তালা লাগাইয়া বেবাকটি পাকিস্থানে গ্যাছে গিয়া। জনমনিষ্যি নাই, গেরাম ফাঁকা পাইয়া আমরা ঢুইকা পড়লাম। নূতন কইরা ঘর বানানের খাটনিটা বাচছে।
কতদিন আগে এরা চলে গেছে?
ঠিক কইতে পারুম না। আমরা আইয়া তাগো দেখি নাই। শুনাশুন কানে আইছে মাস আষ্টেক আগে হেরা গ্যাছে গিয়া।
একটু ভেবে বিনয় বলে, অন্যের বাড়িঘর দখল করলেন। তারা যদি ফিরে আসে?
অশ্বিনী মালাকারের কপাল কুঁচকে যায়। আর আইছে! যারা ডরে পলাইছে হেরা কি ফিরে? এই যে আমরা ভিটামাটি ফালাইয়া চইলা আইছি, আর কি ফিরা যামু? কিছুক্ষণ থেমে ফের বলে, আর যদিন ফিরে তো ফিরব।
তখন তো এই বাড়িটাড়ি ছেড়ে দিতে হবে।
চোয়াল শক্ত হয়ে ওঠে অশ্বিনীর। চোখের দৃষ্টি তীব্র, জ্বলজ্বলে। যে বিনয়ী মানুষটা এতক্ষণ নরম গলায় কথা বলছিল তাকে যেন আর চেনাই যায় না। অশ্বিনী রুক্ষ গলায় বলে, এইহান থিকা যামু কই? যদি হেরা আহে তহন দেখা যাইব। সিধা কথা কই, দুইবার রিফুজ অইতে পারুম না।
বোঝা গেল, দখল ছাড়ার আদৌ ইচ্ছা নেই অশ্বিনীদের। সহজে এখান থেকে তারা নড়বে না। খানিক চিন্তা করে বিনয় জিজ্ঞেস করে, এই গ্রামটার আগের নাম কী ছিল?
সুনাডাঙ্গা (সোনাডাঙা)।
ইদানীং যে কলোনি বা ক্যাম্পেই যায়, ঝিনুকের খোঁজ করে বিনয়। এখানেও করল। অশ্বিনী মালাকার জানালো, ওই নামে নেতাজি পল্লিতে কেউ নেই।
আগে আগে ঝিনুক নেই শুনলে হতাশায় মুহ্যমান হয়ে পড়ত বিনয়। আজকাল ধরেই নিয়েছে ঝিনুককে আর পাওয়া যাবে না। আগের মতো ততটা সে ভেঙে খান খান হয়ে যায় না। কিছুটা বিমর্ষ হয়ে পড়ে শুধু।
খোঁজখবর সে কম করেনি। ঝিনুকের সন্ধানে সৌরলোক তোলপাড় করে ফেলেছে কিন্তু তাকে না পাওয়া গেলে সে আর কী করতে পারে?
বিনয় আর দাঁড়ায় না। লম্বা লম্বা পায়ে হাঁটতে শুরু করে। একটা প্রশ্ন আচমকা তার মাথায় ঢুকে যায়। পাকিস্তান তো হিন্দুশূন্য হতে চলেছে। সোনাডাঙ্গা এবং এরকম আরও কয়েকটি জায়গায় গিয়ে তার মনে হয়েছে শেষ অবধি ইন্ডিয়া থেকেও কি সব মুসলমান চলে যাবে?
শ্যামনগর স্টেশনে এসে বিনয় সবে টিকিট কেটেছে, হুড়মুড় করে কলকাতার ট্রেন এসে গেল। সামনের একটা কামরায় সে উঠে পড়ে। সঙ্গে সঙ্গে সিটি বাজিয়ে কয়লার ধোঁয়া উড়িয়ে ট্রেন ছেড়ে দিল।
অন্যমনস্কর মতো জানালার বাইরে তাকিয়ে ছিল বিনয়। যতদূর চোখ যায় ছবির মতো অসংখ্য দৃশ্য। ছোট ছোট কোনও গ্রাম, খাপছাড়া কোনও শহর। কোথাও ফসলহীন ফাঁকা মাঠ, মজা খাল, বাঁশের সাঁকো, ইত্যাদি ইত্যাদি। ট্রেন ঋই ঋই আওয়াজ তুলে, চরাচর কাঁপিয়ে যত সামনের দিকে এগুচ্ছে, দৃশ্যগুলো ততই পিছু ছুটতে ছুটতে সামনে থেকে মিলিয়ে যাচ্ছে।
শ্যামনগর থেকে কটা স্টেশন পেরিয়ে এসেছিল খেয়াল নেই বিনয়ের। হঠাৎ তার চোখে পড়ল ট্রেন আগরপাড়ায় এসে থেমেছে।
সকালে এই লাইনেই শ্যামনগর গিয়েছিল সে, কিন্তু তখন আগরপাড়া তার মাথায় ছিল না। এই মুহূর্তে মনে হল, মুকুন্দপুর কলোনিতে যাওয়াটা ভীষণ জরুরি। এদিকে যখন এসেই পড়েছে, আজই কাজটা সেরে নেওয়া ভাল। নইলে দু-এক দিনের ভেতর আসতেই হবে।
দ্রুত উঠে পড়ে বিনয়। প্ল্যাটফর্মে নেমে বাঁ দিকের রাস্তা ধরে হাঁটতে থাকে।
মুকুন্দপুরে যখন সে পৌঁছয় সূর্য সোজা মাথার ওপর উঠে এসেছে। এই সময়টা কলোনির বেশির ভাগ পুরুষ মানুষই থাকে বাইরে।
যুগল বিলের মাছ ধরে বেচে। বিক্রিবাটা সেরে এতক্ষণে তার চলে আসার কথা। বিনয়ের আসল কাজটা তার সঙ্গেই। আশা করা যায়, যুগলকে এখন পাওয়া যাবে।
ভর দুপুরে কলোনির মাঝখানের চত্বরে একেবারে মেলা বসে যায়। রান্নাবান্না এবং গেরস্থালির নানা কাজকর্ম সেরে এখানকার বউ-ঝিরা থোকায় থোকায় বসে গল্প টল্প করে সেই বিকেল পর্যন্ত কাটিয়ে দেয়। সারাদিন ব্যস্ততার মধ্যে এটুকুই তাদের ফুরসত। আজও তাদের দেখা গেল। সেই সঙ্গে কচি-কাঁচা বাচ্চা এবং বুড়োবুড়িদেরও।
যে ছেলেমেয়েগুলোর বয়স পাঁচ থেকে দশ বারোর ভেতর তাদের দেখা যাচ্ছে না। দূরে বনজঙ্গল কেটে যে টিনের চালের স্কুল বসানো হয়েছে সেখান থেকে তাদের কলকলানি ভেসে আসছে। খুব সম্ভব: সুর করে কিছু পড়ছে। নামতা কিংবা পাঠ্য বইয়ের কোনও পদ্য। শব্দটা গুঞ্জনের মতো শোনাচ্ছে। আশু দত্তর ছাত্র ওরা।
খুব ভাল লাগল বিনয়ের। সৃষ্টিছাড়া এক জবরদখল কলোনিতে টিনের চালের অকিঞ্চিৎকর এক স্কুল নিয়ে মগ্ন হয়ে আছেন আশু দত্ত। জীবনের শেষ পর্বে নতুন করে মানুষ গড়ার কাজে তিনি হাত লাগিয়েছেন।
বিনয় চত্বরের মাঝামাঝি চলে এসেছিল। যুগলই তাকে প্রথম দেখতে পেল। খাওয়া দাওয়া চুকিয়ে একধারে একটা পুরানো তেলচিটে পাটিতে শরীর এলিয়ে দিয়ে সে শুয়ে ছিল। সেই ভোরে বিলের। মাছ ধরে দমদমের বাজারে সেই মাছ বেচে এসে ক্লান্ত হয়ে পড়েছে। চান করার পর পেটে ভাত পড়তেই দুচোখ জুড়ে আসছিল তার।
বিনয়কে দেখে লাফ দিয়ে উঠে পড়ে যুগল। দৌড়ে কাছে চলে আসে। সবিস্ময়ে বলে, আপনে, ছুটোবাবু! হেইদিনও আত (হঠাৎ) আইছিলেন, আইজও আইলেন। আগাম জানান নাই তো?
বিনয় বলল, হঠাৎ একটা বিশেষ দরকারে আসতে হয়েছে। আগে জানাবার মতো সময় পাই নি।
ততক্ষণে নানা বয়সের মেয়েরা, কিশোরী যুবতী থেকে আধবয়সী গিন্নিবান্নি-উঠে পড়েছে। বিনয় আসায় সবাই খুব খুশি। নিজেদের মধ্যে বলাবলি করছে।ছুটোবাবু আইছে, ছুটোবাবু আইছে
মেয়েদের মধ্যে পাখিও রয়েছে। যুগল তাকে হইহই করে কিছু বলতে যাচ্ছিল, তাকে হাত তুলে থামিয়ে দেয় বিনয়। সে জানে যুগল কী কী করবে। তার জন্য এখনই পাখিকে রান্না চড়াতে বলবে, নিজে জাল নিয়ে বিলে চলে যাবে। তার ছুটোবাবুকে সেরা তেলালো রুই কি কাতলা ছাড়া কি খাওয়ানো যায়?
বিনয় বলল, পাখিকে একদম উদ্বস্ত করবে না। আমি খেয়ে এসেছি।
তার বলার ভঙ্গিতে এমন কিছু ছিল যাতে থমকে যায় যুগল। কয়েক পলক বিনয়কে লক্ষ করে বলে, সইত্য (সত্য) নি কন ছুটোবাবু?
আগে আগে মিথ্যে বলতে গেলে দশবার ঢোক গিলতে হতো। কিন্তু ইদানীং ঝাট এড়াবার জন্য মিথ্যেটা মসৃণভাবেই মুখ দিয়ে বেরিয়ে আসে। এখন পাখি রান্না চাপালে খাওয়া দাওয়া সারতে বিকেল হয়ে যাবে। আসাম থেকে নতুন রিফিউজি নিয়ে ট্রেন আসবে দুটো আড়াইটায়। তার আগেই বিনয়কে শিয়ালদায় পৌঁছতে হবে। সে বলল, মিথ্যে বলে আমার লাভ? পেটে খিদে থাকলে নিজেরই তো কষ্ট।
কী জবাব দেবে ভেবে পাচ্ছিল না যুগল।
বিনয় এবার বলে, আশু স্যারের সঙ্গে আগে দেখা করব। তারপর তোমার সঙ্গে দরকারি কাজট সেরে কলকাতায় ফিরব। এখন চল—
কথা বলতে বলতে স্কুলে চলে এল বিনয়রা। লম্বা ক্লাস ঘরের একধারে খেলো কাঠের চেয়ারে বসে ছিলেন আশু দত্ত। তাঁর সামনে টেবল। একপাশে ব্ল্যাকবোর্ড। নিচে চটের আসন পেতে বসেছে পড়ুয়ারা। সব মিলিয়ে পঞ্চাশ-ষাটটি ছেলেমেয়ে।
বিনয়কে দেখে উঠে দাঁড়ান আশু দত্ত। অসীম বিস্ময়ে বলে ওঠেন, তুই মুকুন্দপুরে! সূর্য আত। কোনদিকে উঠেছে রে!
কাচুমাচু মুখ করে কিছু একটা জবাব দিতে যাচ্ছিল বিনয়! আশু দত্ত তার আগেই আবার বনে ওঠেন, সেই যে বলে গেলি শিগগিরই আসবি, তারপর তোর আর কোনও খবরই নেই।
এ জাতীয় অনুযোগ উঠলে সবাইকে যে কৈফিয়ৎ দেয়, সেটাই পেশ করে বিনয়। অর্থাৎ অফিসে কাজের চাপে ইচ্ছা থাকলেও সময় হয় না। ইত্যাদি ইত্যাদি।
খুব কাজের মানুষ হয়ে গেছিস। বলতে বলতে হঠাৎ কিছু মনে পড়ে যায় আশু দত্তর। কদি আগে এসেছিলি। কই, আমার সঙ্গে তো দেখা করে যাস নি!
ঘাড় চুলকোতে চুলকোতে বিনয় বলে, স্যার, অন্যায় হয়ে গেছে। এমন তাড়া ছিল যে আপনাঃ কাছে আসতে পারি নি। একটু থেমে জিজ্ঞেস করল, এখানে কেমন আছেন স্যার?
চমৎকার। মুকুন্দপুরে এসে বেঁচে গেছি। ছাত্রদের দিকে আঙুল বাড়িয়ে আশু দত্ত বলতে লাগলেন  এই বাচ্চাগুলো আর কলোনিতে রাজদিয়া অঞ্চলের লোকজনকে পেয়ে সব কষ্ট ঘুচে গেছে। ওর যে কী ভাল! বিশেষ করে এই যুগলটা আবেগে তার গলার স্বর কেঁপে যায়।
এখানে কোথায় থাকেন এখন?
নিশিকান্ত আচার্য আমাকে একখানা ঘর ছেড়ে দিয়েছে। সেখানেই আছি।
বিনয় বলে, ঠাকুমাকে কি নিয়ে এসেছেন? ঠাকুমা বলতে আশু দত্তের মা।
আশু দত্ত জানালেন, যুগলরা তাদের জন্য নতুন ঘর তোলার তোড়জোড় করছে। সেটা তৈরি হয়ে গেলেই ঈশ্বর গাঙ্গুলি স্ট্রিটে সন্তোষ নাগদের বাড়ি থেকে মাকে নিয়ে আসবেন। তারপর বললে তোকে একটা খবর দিচ্ছি।
কী খবর স্যার?
আমার যে ছাত্র এডুকেশন ডিপার্টমেন্টে বড় অফিসার তার সঙ্গে রাইটার্স বিল্ডিংয়ে গিয়ে দে করেছিলাম–তোর মনে আছে?
এই তো সেদিনের কথা। মনে থাকবে না?
সেই ছাত্র মানে শিবনাথ সেনগুপ্ত কদিন আগে এখানে এসেছিল। কথা দিয়ে গেছে স্কুলে। জন্যে গ্রান্টের ব্যবস্থা করবে।
খুব সুখবর।
আমি যদি বেঁচে থাকি, এই ছোট্ট স্কুলটাকে হাই স্কুল করব।
আপনি এক শ বছর বাঁচবেন।
আশু দত্ত হেসে হেসে বললেন, শতায়ু হতে আপত্তি নেই, যদি শরীর সুস্থ থাকে।
বিনয় আশু দত্তর মুখের দিকে পলকহীন কিছুক্ষণ তাকিয়ে থাকে। শিয়ালদা স্টেশন থেকে যেদিন রাত্তিরে এই মানুষটিকে কালীঘাটে পৌঁছে দিয়েছিল সেদিনটার কথা চকিতে মনে পড়ে যায়। তখন তিনি উদ্ভ্রান্ত, শঙ্কাতুর। কিন্তু এখন? এমন পরিতৃপ্ত, উজ্জ্বল, সুখী মানুষ পৃথিবীতে কজন আছে? উৎসাহে যেন টগবগ করে ফুটছেন।
বিনয় বলল, যে জন্যে আজ এসেছি, এবার সেটা বলি। আমিও একটা খবর এনেছি। সেটা ভাল কি খারাপ বুঝতে পারছি না।
উৎসুক সুরে আশু দত্ত জিজ্ঞেস করেন, কী খবর রে?
বিনয় বলে, দাদু পাকিস্তান থেকে চলে আসছেন। কী কারণে হেমনাথকে আসতে হচ্ছে তাও সবিস্তার জানিয়ে দিল।
স্কুল-ঘরে হঠাৎ স্তব্ধতা নেমে আসে। কলোনির মেয়েরা বিনয়দের পিছু পিছু চলে এসেছিল। ক্লাসের তারা বাইরে দাঁড়িয়ে আছে, নীরবে।
একসময় আশু দত্ত বললেন, হেমদাদাকে আমি অনেক আগেই বলেছিলাম, পাকিস্তানে থাকতে পারবেন না। কী যে বাঙালি জাতীয়তাবাদ তার ঘাড়ে চেপেছিল! যাক, শেষ পর্যন্ত যে সুবুদ্ধি হয়েছে, এটা সুসংবাদ–খুবই সুসংবাদ।
বিনয় এবার যুগলের দিকে তাকায়।-এখন সমস্ত নির্ভর করছে তোমার ওপর।
বিহ্বলের মতো যুগল নিজের বুকে হাত রেখে বলে, আমার উপুর?
হ্যাঁ। দাদু দেশের সম্পত্তির কোনও ব্যবস্থাই করতে পারেননি। একেবারে খালি হাতে আসছেন। আমার ইচ্ছা মুকুন্দপুর কলোনিতে তোমরা তাকে খানিকটা জমি দাও—
বিনয়ের কথাগুলো প্রথমটা মাথায় ঢোকে না যুগলের। যা শুনল তা কি ঠিক শুনেছে? পরক্ষণে গলার শির ছিঁড়ে পাগলের মতো চিৎকার করতে থাকে, হ্যামকত্তায় আমাগো এইহানে আইয়া থাকব, হ্যামকায় আমাগো কাছে থাকব উত্তেজনা, আনন্দ, তীব্র উচ্ছ্বাস, সব একাকার হয়ে ঢলের মতো বেরিয়ে আসছে তার গলা দিয়ে।
চেঁচাতে চেঁচাতে স্কুল-ঘর থেকে লাফ দিয়ে বেরিয়ে এসে জনতাকে লক্ষ করে যুগল বলতে থাকে, হোনছ তুমরা, হোনছ ক্যাঠা আইতে আছে। আমাগো রাইজদার হ্যামকত্ত। তেনারে আমরা মাথায় কইরা রাখুম-বলতে বলতে ফের ভেতরে ঢুকে বিনয়ের হাত ধরে টানতে টানতে স্কুল-ঘরের পেছনে নিয়ে যায়। এ ধারে, এখনও বহুদূর অবধি ঘন বনভূমি। জঙ্গলের দিকে আঙুল বাড়িয়ে বলে, এগুলান সাফ করলে দুই-আড়াই শকানি জমিন বারাইব (বেরুবে)। এই পুরা জমিনটা হ্যামকত্তার। এইহান থিকা এক আঙ্গুল মাটিও অন্য কেওরে (কাউকে) দিমু না
আরও কিছুক্ষণ মুকুন্দপুরে কাটিয়ে আগরপাড়া স্টেশনে চলে এল বিনয়। যুগল সঙ্গে এসেছে সে তাকে ট্রেনে তুলে দিল।
.
কলকাতার দিকে ফিরতে ফিরতে যুগলের কথা বার বার মনে পড়ছে। সে হেমনাথের হাতে সমস্ত সৌরলোক তুলে দেবার জন্য প্রস্তুত। মুকুন্দপুরে তার কথাই শেষ কথা।
সুধা বা সুনীতিরা যতই আদরযত্নে রাখার কথা বলুক, তবু সেগুলো পরের বাড়ি। কিন্তু মুকুন্দপুরের জমি হবে হেমনাথের নিজস্ব। এখানে থাকলে তার সংকোচ বোধ করার কারণ নেই।
জমি তো ঠিক হল, কিন্তু হেমনাথ কবে আসবেন, কে জানে। চকিতে রামরতন গাঙ্গুলির স্ত্রী এবং তার মেয়েদের মুখ চোখের সামনে ভেসে ওঠে। আগে একদিন এসে ওঁদের জন্যও জমির ব্যবস্থা করে দিয়েছিল বিনয়। কিন্তু বৃদ্ধা তার তিন মেয়েকে নিয়ে নিরুদ্দেশ। তাদের এখানে আনা যাবে কি না, জানা নেই।
.
৬৩.
আজ রবিবার। এটা বিনয়ের ছবির দিন। রোদ উঠতে না উঠতেই বাইরে বেরুবার তাড়া নেই। সপ্তাহের প্রথম ছটা দিন সকাল থেকে রাত নটা-দশটা অবধি বিস্তর খাটাখাটুনির পর শরীরে অসীম ক্লান্তি জমে আছে। বিনয় ঠিকই করে রেখেছিল, আজ শুয়ে বসে আয়েশ করে কাটিয়ে দেবে। বিকেলের দিকে শরীর ঝরঝরে লাগলে একটু বেড়িয়ে আসবে।
নিত্য দাস সেদিন বলে গিয়েছিল, সাতদিনের ভেতর হেমনাথের চিঠি এনে দেবে। সাতদিন এখনও পূর্ণ হয়নি। দাদুর জন্য দুশ্চিন্তাটা সারাক্ষণ তার মাথায় চেপে থাকে। বিকেলে ঘুরে টুরে এলে অন্তত খানিকক্ষণ অন্যমনস্ক থাকা যাবে।
খবরের কাগজে ঢোকার পর সকালে উঠে চান করাটা অভ্যাসে দাঁড়িয়ে গেছে বিনয়ের। ছুটির দিনেও তার ব্যতিক্রম হয় না।
আজও চান টান সেরে প্রসাদের ঘরে চলে এসেছিল বিনয়। এখানে বসেই একসঙ্গে তারা চা। এবং জলখাবার খায়। খাবারের দামটা প্রসাদই দেন। আপত্তি করলে ভীষণ রেগে যান। আজকাল তাই আর এ নিয়ে উচ্চবাচ্য করে না বিনয়।
প্রসাদের পাওনাদাররা অর্থাৎ উদ্বাস্তুদের রোগা রোগা ছেলেমেয়েরা তাদের বরাদ্দ রুটি-মাখন নিয়ে আগেই চলে গিয়েছিল। এখন তারা দুজনে সকালের জলখাবার খাচ্ছে।
রবিবার প্রসাদেরও সাপ্তাহিক ছুটির দিন। অফিস যেতে হবে না। ঢিলেঢালা, লঘু মেজাজে গল্প করতে করতে তারা সময় কাটাচ্ছিলেন।
গল্প আর কী। সব কথাবার্তাই অফিসকে ঘিরে। নতুন ভারত আনকোরা কাগজ হলেও এর মধ্যে বেশ সাড়া ফেলে দিয়েছে। সার্কুলেশন হু হু করে বাড়ছে। কাগজের মালিক জগদীশ গুহঠাকুরতা খুব খুশি। ইত্যাদি ইত্যাদি
হঠাৎ ভেতর দিকের বারান্দা থেকে একটা গলা ভেসে এল, জোহর (হাতজোড় করে নমস্কার) আইজ্ঞা—
বিনয়রা মুখ ফিরিয়ে রাঁধুনী বামুন বলরামকে দেখতে পায়। প্রসাদ বলেন, আরে ঠাকুর যে। এস এস বলরাম ভেতরে এলে জিজ্ঞেস করেন, হঠাৎ কী মনে করে? কিছু দরকার আছে?
হ্যাঁ। সেই থিপাই (জন্য) তো আসিচি
বল
বলরাম জানায়, বিনয়ের জন্য তাকে আসতে হয়েছে। প্রসাদ একটু অবাক হলেন। –বিনয়ের জন্যে কেন?
বলরাম বলল, আপন কহিথিলে বিনয়বাবু যত্ন করিবা পাই
তা তো বলেছিলাম
প্রসাদকে শেষ করতে না দিয়ে বলরাম বলে, হেলে (কিন্তু) করিবি কেমিতি? সে তো সকারে বাহারি যাউছি। মাঝরাত্রিরে ফিরি আসুছন্তি। তার খাইবা পিবার কন ভাল ব্যবস্থা করিবি?
বলরামের স্বভাবে, কথাবার্তায় একটা আপন-করা ব্যাপার আছে। বিনয় অনুভব করে, তাকে আদরযত্ন করে খাওয়াতে পারছে না, সেজন্য তার মনে যথেষ্ট দুঃখ। স্নেহপ্রবণ মানুষটিকেই আগেই ভাল লেগেছিল। এখন আরও ভাল লাগল।
প্রসাদ বললেন, আজ ছুটির দিন। বাবু বেরুবে না।
বলরামের চোখমুখ খুশির ছটায় ভরে যায়। সে বলে, সে তত ভারি ভাল কথা—
আজ বাবুকে আশ মিটিয়ে খাওয়াও। কী রান্নাবান্না হচ্ছে?
আজি রবিবার। সবু হব। ডালি, তরকারি, মাছ, মাংস।
বিনয় জানে, অন্যদিন ভীষণ তাড়াহুড়ো থাকে। বোর্ডাররা কোনওরকমে নাকেমুখে ওঁজে নটা, সাড়ে-নটার ভেতর যে যার কাজে বেরিয়ে যায়। তখন চূড়ান্ত ব্যস্ততা, তরিবত করে সাতপদ দিয়ে খাওয়ার সময় কোথায়? রবিবার বেশির ভাগ বোর্ডার তাদের দেশের বাড়িতে চলে যায়। তবে এই রবিবার সবাই মেসে থাকবে। সকলের ইচ্ছা আজ রীতিমতো ভোজের বন্দোবস্ত করা হোক।
প্রসাদ বললেন, চমৎকার—
বিনয়কে দেখিয়ে বলরাম বলল, বাবু পাঁই গোটে বড় মাছমুণ্ড (মাছের মুড়ো) রখি দেবি
খুব ভাল।
রাত্তিরে কী হবে?
পুরী আউ মাংস।
ফার্স্ট ক্লাস।
এবে যাউচি। রসুই ব্যবস্থা করিবা পাই।
বলরাম চলে যাবার প্রায় সঙ্গে সঙ্গে চারটি লোক ঘরে ঢুকল। বয়স তিরিশ থেকে পঞ্চাশের ভেতর। সবাই শান্তিনিবাস-এর বোর্ডার। নাম না জানলেও মুখগুলো বিনয়ের চেনা।
সকলে মোড়াটোড়া টেনে বসে পড়ে। একজন প্রসাদকে বলল, মেসে নতুন বোর্ডার এসেছেন। অথচ পরিচয়ই হয়নি। সেই কোন সকালে বেরিয়ে যান। ফেরেন মাঝরাত্তিরে। আজ ওঁকে পাওয়া গেছে। আলাপ করতে এলাম।
বিনয় বুঝতে পারল, লোকটা তার সম্বন্ধেই বলছে।
প্রসাদ উৎসাহের সুরে বললেন, হ্যাঁ হ্যাঁ, নিশ্চয়ই। এক জায়গায় থাকতে হবে, আলাপ-পরিচয় না হলে কি চলে? তিনি বিনয়ের সঙ্গে চারজনের পরিচয় করিয়ে দিলেন। এঁদের মধ্যে তিনজন মাঝবয়সী, একজন যুবক। টাক-মাথা গোলগাল লোকটির নাম মন্মথ সামন্ত। বার্ড কোম্পানির বড়বাবু। দেশ বর্ধমানের এক গ্রামে। মন্মথর পাশের ঢ্যাঙা, রোগা প্রৌঢ়টি হলেন নরহরি দত্ত। তার বাড়ি হুগলি জেলায়। তিনি বার্মা শেল কোম্পানির অ্যাকাউন্টস ডিপার্টমেন্টে কাজ করেন। নরহরির পাশের লোকটিও আধ্যবয়সী। বেশ লম্বা চওড়া। চৌকো ধরনের মুখ। নাম দ্বিজদাস মিত্র। মেটাল বক্স কোম্পানির হেড অফিসের মেজোবাবু। বাড়ি বনগাঁয়ে। চতুর্থ জন অর্থাৎ সবচেয়ে কমবয়সী যে, তার নাম নিখিল হাজরা। সানলাইফ ইন্সিওরেন্সের চাকুরে। মাথায় বাবরি চুল, ডানদিকে সিঁথি। পরনে এই সকালবেলাতেই ধবধবে পাজামা-পাঞ্জাবির ওপর দামি জহর কোট। যুবকটি বেশ শৌখিন। নিখিলদের বাড়ি ডায়মণ্ডহারবারে।
এই চার বোর্ডারেরই বিনয় সম্পর্কে প্রচুর কৌতূহল। যখন জানতে পারল, মাত্র কিছুদিন আগে সে পাকিস্তান থেকে এসেছে তখন প্রায় হামলে পড়ল। তাদের প্রশ্নের শেষ নেই। পাকিস্তানের অবস্থা কতটা ভীতিকর? সেখানে কী ধরনের অত্যাচার চলছে? ইত্যাদি। প্রশ্নোত্তরের ফাঁকে ফাঁকে নতুন ভারত-এ বিনয়ের লেখার তারিফও চলতে লাগল।
বেড়ে লিখেছেন ভাই
রিফিউজিদের প্রবলেমগুলো খুব ভাল ফুটে উঠছে।
আলাপ যখন জমে উঠেছে সেই সময় হিমাংশু এলেন। স্বাধীনতা-সংগ্রামী হরিচরণ বসুর ভাইপো।  হিমাংশুকে দেখে ঘরের সবাই, বিশেষ করে প্রসাদ ব্যস্ত হয়ে পড়েন।–আসুন, আসুন–হিমাংশু ঘরে এসে বসলে জিজ্ঞেস করেন, এই সকালবেলায়? কোনও দরকার আছে?
হিমাংশু বিনয়কে দেখিয়ে বললেন, এঁর জন্য আসতে হল। কাকা এখনই ওঁকে নিয়ে যে বলেছেন।
একটু অবাক হলেন প্রসাদ। –কেন বলুন তো?
কাকা ওঁদের হোম-এ যাচ্ছেন। বিনয়বাবুকে সেখানে নিয়ে যেতে চান। কদিন আগে এই নি। ওঁর সঙ্গে কাকার কথাও হয়েছিল।
প্রসাদ হিমাংশুকে বললেন, বিনয় নিশ্চয়ই যাবে। কখন ও ফিরতে পারবে, জানেন?
হিমাংশু বললেন, হোম থেকে কাকা ওঁকে আরও কোথায় যেন নিয়ে যাবেন। সন্ধের আর ফেরা সম্ভব হবে বলে মনে হয় না।
প্রসাদ বিনয়ের দিকে তাকিয়ে হেসে হেসে লঘু সুরে বললেন তোমার জন্যে বলরাম ঠাকু মাছের মুড়ো-টুড়ো বেঁধে রাখবে। এ-বেলা আর খাওয়া হল না। বেচারার মন খারাপ হয়ে যাতে ঠাকুরকে বলব, সব যেন রেখে দেয়। রাত্তিরে খেও
হিমাংশু বিনয়কে বললেন, আমি বসছি। আপনি রেডি হয়ে নিন—
বিনয় বলল, চান হয়ে গেছে। আমি জামা কাপড়টা পালটে আসি। সে উঠে পড়ে।
মেসের চার বোর্ডার একটু হতাশই হল। মন্মথ বললেন, আজ আর আলাপটা তেমন জমল না–
প্রসাদ বললেন, একই মেসে তো থাকছেন। পরে আবার বিনয়কে নিয়ে বসবেন। আ হরিচরণবাবুর কাছে ওর না গেলেই নয়। বিনয়কে বললেন, হোমের কাজকর্ম ভাল করে ল করবে। ওখানকার মেয়েদের সঙ্গে কথা বলে যতটা সম্ভব ওদের দুঃখের হিস্ট্রি জানতে চেষ্টা কোরে তোমার কাছে এই নিয়ে একটা বড় লেখা চাই। নেক্সট উইকে দিও। আগেও প্রসাদ এ-সব বলেছে আবার মনে করিয়ে দিলেন।
.
শান্তিনিবাস-এর পর কটা ছিরিছাঁদহীন সেকেলে তেতলা। তারপর বত্রিশ নম্বর মহেশ হালদা লেন। এটাই হিমাংশুদের বাড়ি। চিরকুমার হরিচরণ এখানেই ভাইপোর ফ্যামিলির সঙ্গে থাকেন
বাড়িটা দোতলা। যথেষ্ট পুরানো হলেও খুব সম্প্রতি সারিয়ে টারিয়ে রং করা হয়েছে। রাস্তা ওপরেই সদর দরজা। সেটা ভোলা ছিল। হিমাংশুর সঙ্গে ভেতরে ঢুকতেই মৃস্ত চাতাল। সেটা ঘি সারি সারি ঘর। ঘরগুলোর সামনে দিয়ে চওড়া বারান্দা চলে গেছে। বারান্দার একধারে দোতলা ওঠার সিঁড়ি। কলকাতার আদ্যিকালের বাড়িগুলোর মতো এটারও অবিকল একই ধরনের নকশ
একতলার ডানধারে বিশাল একখানা ঘরে বিনয়কে নিয়ে গেলেন হিমাংশু। ঘরটার তিন দিকে দেওয়ালে বেশ কটা কাঁচের পাল্লা দেওয়া আলমারি আর কাঠের র‍্যাক। অজস্র বই আর পুরাতে খবরের কাগজে সেগুলো ঠাসা।
মাঝখানে প্রকাণ্ড ভারী খাটে পুরু তোষকের ওপর ধবধবে বিছানায় বসে ছিলেন হরিচরণ দেখামাত্রই টের পাওয়া যায়, তার চান হয়ে গেছে। পরিষ্কার জামাকাপড় পরে তিনি বেরুবার জ প্রস্তুত। তাঁর শিয়রের দিকে একটা নিচু টেবলে টেবলক্লক, ওষুধপত্তরের কটা শিশি, একটা মো ডায়েরি, কাগজ, কলম, পেনসিল ইত্যাদি টুকিটাকি জিনিস ছাড়াও আজকের দুটো বাংলা আর একৗ ইংরেজি কাগজ। যারা দেখা করতে আসে তাদের বসার জন্য খানকতক চেয়ার।
হরিচরণ বললেন, বোসো বিনয়, বোসো– বিনয় বসলে হিমাংশুকে বললেন, বউমাকে বল বিনয়কে চা-জলখাবার দিয়ে যাক।
বউমা নিশ্চয়ই হিমাংশুর স্ত্রী। বিনয় ব্যস্তভাবে বলে ওঠে, আমি খেয়ে এসেছি। এখন কি দিতে হবে না।
সারাদিন আমার সঙ্গে কাটাতে হবে। সেই দুপুরের আগে খাওয়াদাওয়া নেই। লজ্জা করে না। খেলে নিজেই কষ্ট পাবে।
লজ্জা কেন করব? বিনয় একটু হাসল।
ঠিক আছে। তাহলে বেরিয়ে পড়া যাক। খাট থেকে নেমে লাল ক্যাম্বিসের ফিতে বাঁধা হতে পরে হরিচরণ বললেন, চল
বিনয় জিজ্ঞেস করল, আপনাদের হোমটা কোথায়?
কসবায়। বালিগঞ্জ স্টেশনের ওধারে। রসা রোডে গিয়ে বালিগঞ্জের ট্রাম ধরব। বালিগঞ্জ থেকে খুব বেশি দূরে নয়।
রসা রোডে এসে ট্রামে হরিচরণের পাশাপাশি বসে যেতে যেতে ঝিনুকের কথা মনে পড়ে গেল বিনয়ের। হরিচরণ সেদিন জানিয়েছিলেন, নানা জায়গা থেকে ধর্ষিত মেয়েদের উদ্ধার করে এনে তাদের হোমে আশ্রয় দিয়েছেন। এমনও হতে পারে, ঝিনুক নিখোঁজ হবার পর তিনি হয়তো কোথাও তাকে পেয়ে নিয়ে এসেছেন। জিজ্ঞেসও করেছিল বিনয় কিন্তু হোমের শখানেক মেয়ের ভেতর ঝিনুক নামে কেউ আছে কি না হরিচরণ বলতে পারেননি। অতজনের নাম মনে রাখা সম্ভব নয়।
হোমে ঝিনুকের সঙ্গে দেখা হবে কি হবে না, কে জানে। যদি হয়ে যায়? বুকের ভেতর ঝড় হয়ে গেল বিনয়ের।
বালিগঞ্জ রুটের ট্রামের দৌড় বালিগঞ্জ রেল স্টেশন অবধি। গড়িমসি চালে চলতে চলতে, এক সময় সেটা সেখানে পৌঁছে গেল।
ট্রাম থেকে নেমে কপা গেলেই রেল লাইন। লাইন পেরিয়ে হরিচরণের সঙ্গে ওধারে চলে গেল বিনয়। কসবার নাম আগেই শুনেছিল সে। এদিকেই কোথাও নিত্য দাস বাড়ি কিনেছে। অনেক বার যেতেও বলেছিল কিন্তু নানা ব্যস্ততার মধ্যে যাওয়া হয়ে ওঠে নি।
রেল লাইনের ওপার থেকে সরু পিচের রাস্তা এঁকেবেঁকে সামনের দিকে চলে গেছে। সেখানে এসে হরিচরণ বললেন, এই এরিয়ায় বাস টাস খুব কম চলে। বেশি দূরে তো নয়। চল হেঁটেই যাওয়া যাক। বলে জোরে জোরে পা চালিয়ে দিলেন।
কলকাতার এই দিকটায় শহর সেভাবে দানা বাঁধেনি। দুধারে প্রচুর ফাঁকা জায়গা পড়ে আছে। রয়েছে ডোবা, পানাপুকুর, সুরু খাল, ঝোপঝাড়, অজস্র গাছগাছালি। এ-সবের ফাঁকে ফাঁকে ছাড়া ছাড়া বাড়িঘর। বেশির ভাগই টিন বা টালির চালের। শ্যাওলা-ধরা সেকেলে দালানকোঠাও কিছু আছে। নতুন নতুন বাড়িও চোখে পড়ছে।
নিত্য দাস বলেছিল, পাকিস্তান থেকে যারা লুকিয়ে চুরিয়ে কিছু টাকাপয়সা আনতে পেরেছে তারা অনেকেই কসবায় সস্তায় জমিটমি কিনে বাড়ি করছে। বোঝা যায়, কলকাতা এই অঞ্চলে হাত-পা ছড়াতে শুরু করেছে। ঝোপজঙ্গল খালবিলে ভরা বা তার আদ্যিকালের গেঁয়ো চেহারা নিয়ে পড়ে থাকবে না, কলকাতার অন্য সব অঞ্চলের মতো দু-চার বছরের ভেতর জমজমাট হয়ে উঠবে।
রাস্তায় নোকজন কম। তবে সারা আকাশ জুড়ে পাখি উড়ছে ঝুঁকে ঝাকে। বেলা বেড়েছে বেশ খানিকটা।
মহেশ হালদার লেন থেকে বেরুবার পর তেমন কথা টথা বলেননি হরিচরণ। প্রায় চুপচাপ। কসবার রাস্তা ধরে খানিকটা চলার পর হঠাৎ জিজ্ঞেস করলেন, হাঁটতে কষ্ট হচ্ছে?  বিনয় বলল, না না–বলেই তার সঙ্গে আর-একটু জুড়ে দিল, দেশে থাকতে রাস্তায় বেরুলেই তো আর ট্রাম বাস পাওয়া যেত না। বর্ষার দিনে নৌকো, নইলে বছরের বাকি সময়টা মাইলের পর মাইল হাঁটা ছাড়া উপায় ছিল না।
বিনয়ের কথাগুলো হরিচরণ মন দিয়ে শুনলেন বলে মনে হল না। নীরবে হাঁটতে লাগলেন। বিনয় লক্ষ করেছে, সারাটা পথ কী ভাবতে ভাবতে চলেছেন হরিচরণ। কোনও কারণে কি উদ্বিগ্ন?
হরিচরণ যদিও বলেছিলেন বেশি দূরে নয়, কিন্তু প্রায় মাইল দেড়েক হাঁটার পর যেখানে এসে তিনি থামলেন সেটা বেশ বড় একটা তেতলা বাড়ি। বয়স কম করে পঞ্চাশ ষাট বছর তো হবেই। বাড়িটা ঘিরে উঁচু দেওয়াল। দেওয়ালের মাথায় ঘন করে তারকাঁটা লাগানো। রাস্তার দিকে মজবুত লোহার গেটের মাথায় টিনের ফলকে লেখা; রেণুবালা নারী মঙ্গল কেন্দ্র।
কসবার এই অংশটা বড় বেশি নির্জন। অনেক দূরে দূরে দু-চারটে বাড়ি চোখে পড়ে।
তেতলাটার দিকে আঙুল বাড়িয়ে হরিচরণ বললেন, এই আমাদের হোম
সেটা আন্দাজ করে নিয়েছিল বিনয়। হোমের মেয়েদের নিরাপত্তার কারণেই যে কমপাউণ্ড ওয়াল, তারকাটা ইত্যাদি দিয়ে বাড়িটাকে দুর্ভেদ্য করে তোলা হয়েছে তাও বোঝা যাচ্ছে।
হরিচরণ এবার বললেন, বেলেঘাটার এক বড় বিজনেসম্যান, তারানাথ বিশ্বাস, হোমের জন্যে এই বাড়িটা আমাদের দান করেছেন। তারানাথের ইচ্ছে তার মা রেণুবালার নামে হোমের নামকরণ করা হোক। তাই করা হয়েছে। একটু হেসে বলেন, এত বড় একটা বাড়ি কে আর আমাদের দিত? ওঁর মায়ের নামটা থাকলে অসুবিধার কী আছে বল? উদ্দেশ্যটা তো মহৎ।
গেটের একটা পাল্লা খোলা। সেখানে টুলে বসে ছিল মস্ত চেহারার পালোয়ানমার্কা অবাঙালি দারোয়ান। খুব সম্ভব ভোজপুরি। হরিচরণকে দেখে সসম্ভ্রমে উঠে দাঁড়ায়। নমস্তে
হাত তুলে প্রতি-নমস্কার জানিয়ে বিনয়কে নিয়ে ভেতরে ঢুকে পড়লেন হরিচরণ।
গেটের পর খানিকটা ফাঁকা জায়গায় কিছু ফুলের গাছ। তারপর মূল বিল্ডিং।
একতলার ডানপাশে একখানা বিরাট ঘর। দরজার মাথায় লেখা অফিস। ঘরের মাঝখানে একটা ড্রয়ারওলা সাবেকি মস্ত টেবল ঘিরে অনেকগুলো চেয়ার। একপাশের দেওয়াল ঘেঁষে সারি সারি পেল্লায় আলমারি। অন্য তিন দেওয়ালে মনীষীদের ছবি। রামমোহন। রামকৃষ্ণদেব। বিদ্যাসাগর। রবীন্দ্রনাথ। মহাত্মা গান্ধি। নেতাজি সুভাষ।
টেবলের চারধারে কয়েকজন বসে আছেন।
ওঁরা হরিচরণের সমবয়সীই হবেন। হয়তো দু-এক বছরের ছোট বা বড়। পরনে প্রায় একই ধরনের পোশাক। খদ্দরের ধুতি পাঞ্জাবির ওপর চাদর।
হরিচরণ দরজার সামনে গিয়ে দাঁড়াতেই সকলে একসঙ্গে বলে ওঠেন, এসএস- বিনয়কে দেখিয়ে জিজ্ঞেস করলেন, এই ছেলেটি বুঝি তোমার সেই রিপোর্টার?
হ্যাঁ। ওর নাম বিনয় টেবলের কাছে এসে হরিচরণ বয়স্ক মানুষগুলোর সঙ্গে বিনয়ের পরিচয় করিয়ে দিলেন। গড়পড়তা বয়স্ক বাঙালিরা যেমন হয়, ঠিক তেমনটি। ওঁরা মোট চারজন। ওঁদের মাঝারি হাইট। শ্যামবর্ণ। আলাদা করে চোখে লাগার মতো কোনও বৈশিষ্ট্য নেই। এরই মধ্যে একজনই শুধু একটু বেশি লম্বা। শীর্ণ, ফ্যাকাসে মুখ। নাম পশুপতি চট্টরাজ। চোখে যাঁর সবচেয়ে পুরু লেন্সের চশমা তিনি মেঘনাদ সিংহ। যাঁর চুল ধবধবে সাদা তার নাম লোকনাথ সাহা। অন্য দুজন পীতাম্বর মল্লিক এবং মহাদেব পালিত। এঁরা প্রত্যেকেই স্বাধীনতা-সংগ্রামী। বাইরে থেকে যতই নিরীহ, সাদামাঠা দেখতে হোক না, ভেতরে রয়েছে গনগনে আগুন। দেশপ্রেমের অনির্বাণ অগ্নিশিখা। হরিচরণ আরও জানালেন, তার মতোই এরাও চিরকুমার। সেই প্রথম যৌবনে প্রতিজ্ঞা করেছিলেন, যতদিন না দেশ স্বাধীন হচ্ছে সংসারিক বন্ধনে নিজেদের জড়াবেন না। ইংরেজদের জেলে জীবনের সেরা সময়টাই তাদের ক্ষয়ে শেষ হয়ে গেছে। স্বাধীনতার পর যখন জেল থেকে বেরুলেন শরীর ভেঙে চুরে গেলেও মনোবল কিন্তু অটুটই রয়েছে। ভেতরের আগুন নেভেনি।
মুক্তিসংগ্রামের সময় তাদের যে অসংখ্য সহযোদ্ধারা ছিলেন, সাতচল্লিশের পনেরোই আগস্টের পর তাঁরা অনেকেই রাতারাতি বদলে গেছেন। পুরোনো লক্ষ্য, পুরোনো আদর্শ থেকে ভ্রষ্ট হয়ে তারা ছুটছেন অন্যদিকে। তাদের ক্ষমতা চাই, অর্থ চাই, আরাম চাই। হাতে সময় আর নেই। আয়ুর শেষ প্রান্তে পৌঁছে গেছেন। যে কদিন বেঁচে থাকা, যতটা পার ভোগ করে নাও। দেশের জন্য অনেক কষ্ট সয়েছ। তার সামান্য দাম নেবে না?
কিন্তু হরিচরণ এবং অফিস ঘরে যে মুক্তিযোদ্ধারা রয়েছেন তারা কিন্তু অবিচলিত। কোনও প্রলোভনই তাদের বিন্দুমাত্র টলাতে পারেনি। পরাধীন ভারতে তাঁদের যুদ্ধটা ছিল একরকম। স্বাধীন ভারতেও তাদের লড়াই শেষ হয়নি। হাজার হাজার ধর্ষিত মেয়েকে নিজেদের পায়ে দাঁড় করিয়ে দেবার জন্য তারা জীবন পণ করেছেন।
হরিচরণ একটা চেয়ারে বসে পড়েছিলেন। বলতে লাগলেন, তুমি জানো, আমি হিমাংশুদের কাছে থাকি। সকালে হোমে এসে রাত্তিরে ফিরে যাই। কিন্তু আমার এই বন্ধুরা আত্মীয়স্বজন ছেড়ে এই হোমেই মেয়েদের আগলে সারাক্ষণ পড়ে আছে।
বিনয় একদৃষ্টে স্বাধীনতা-সংগ্রামীদের দিকে তাকিয়ে ছিল। এবার এগিয়ে গেল। ঝুঁকে প্রণাম করতে যাবে, লোকনাথ সাহা হাত ধরে তাকে বসিয়ে দিতে দিতে বললেন, থাক থাক। এতজনকে নিচু হয়ে প্রণাম করতে হলে কোমর ব্যথা হয়ে যাবে। বোসো
বিনয় কুণ্ঠিতভাবে হাসল।
হরিচরণ গলার স্বর উঁচুতে তুলে ডাকতে লাগলেন, দুর্গা–দুর্গা
প্রায় সঙ্গে সঙ্গে একটা পুরুষালী চেহারার শক্তসমর্থ মেয়েমানুষ দরজার সামনে এসে দাঁড়াল। হরিচরণ তাকে বললেন, আমাদের জন্যে চা করে আন। বিনয়কে দেখিয়ে বলেন, দুপুরে ও এখানে খাবে। ওর জন্যে চাল নিস
দুর্গা মাথা হেলিয়ে দেয়, আচ্ছা—
মেয়েরা কাজ শুরু করেছে?
হ্যাঁ—
ওদের বলিস আমরা একটু পরেই যাচ্ছি।
বলব।
দুর্গা চলে গেল।
বিনয় মোটামুটি আঁচ করে নিল, এই মেয়েমানুষটিকে হোমের রান্নাবান্না থেকে শুরু করে নানা কাজের দায়িত্ব দেওয়া হয়েছে।
হরিচরণ এবার বিনয়কে বললেন, তুমি তো এই হোম নিয়ে লিখবে। রেণুবালা নারী মঙ্গল কেন্দ্র কীভাবে চলছে, সেটা তোমার জানা দরকার। মেঘনাদের কাছে শুনে নাও। বল হে মেঘনাদ
পকেটে নোট বই আর পেন ছিল। সেগুলো বার করে প্রস্তুত হয়ে নিল বিনয়।
বোতলের নিচের দিকের কাঁচের মতো পুরু যার চশমা, খুবই কৃশ চেহারা, সেই মেঘনাদ সিংহ বলতে শুরু করলেন। একটা বোর্ড বা পরিচালন কমিটি রয়েছে হোমের। বোর্ডের প্রেসিডেন্ট হরিচরণ বসু। সেক্রেটারি লোকনাথ, সাহা। এঁদের সাহায্য করার জন্য আছেন তিনজন মেম্বার। পীতাম্বর মল্লিক, পশুপতি চট্টরাজ এবং মেঘনাদ। স্বাধীনতা-সংগ্রামীরা ছাড়াও রয়েছেন বেশ কিছু স্বেচ্ছাসেবী। তারা হোমে থাকেন না। দরকার মতো ডাকলে নানা ধরনের কাজ করে দিয়ে যান। বহু গণ্যমান্য মানুষ বোর্ডের পৃষ্ঠপোষক হিসেবে যুক্ত। যেমন কোনও কলেজের প্রিন্সিপ্যাল, নামকরা ডাক্তার, লইয়ার, বিজনেসম্যান, ইত্যাদি। কিন্তু হোম চালানো তো মুখের কথা নয়। তার জন্য প্রচুর টাকা দরকার। মূল সমস্যাটা সেখানেই। অনেক আবেদন নিবেদন করার পরও সরকারি অনুদান এখনও পাওয়া যায়নি। সবটাই চলছে করুণার ওপর। কলকাতার কিছু ব্যবসায়ী প্রতিষ্ঠান এবং পয়সাওলা বড়লোক অনুগ্রহ করে টাকা পাঠান। আপাতত সেটাই ভরসা। তবে এই সাহায্য যে সময়মতো নিয়মিত আসে তা কিন্তু নয়। যারা টাকা পাঠাতে ভুলে যান, দৌড়ঝাঁপ করে তাঁদের কাছে গিয়ে মনে করিয়ে দিতে হয়। মোট কথা, হোমের প্রায় এক শটি মেয়ের জীবন সরু সুতোর ওপর ঝুলছে।
টাকার কথায় হঠাৎ কিছু মনে পড়ে যায় হরিচরণের। এবার বলে ওঠেন, কাল সন্ধেবেলা আমি যখন এখান থেকে যাই তখনও অ্যাডভোকেট সত্যজিৎ মিত্র আর রামকৃষ্ণ ট্রেডিং কোম্পানির ডোনেশেনের টাকাটা আসে নি। পরে কি এসেছে?
মেঘনাদ বললেন, হ্যাঁ। কাল তুমি যাবার অনেক পরে সেই রাত দশটায় লোক দিয়ে ওঁরা পাঠিয়েছেন।
কত পাওয়া গেল?
সাড়ে আট হাজার।
হরিচরণ বললেন, যাক, এখন মাসখানেকের জন্যে নিশ্চিন্ত। বিনয়কে নিয়ে আসার সময় কী দুর্ভাবনা যে হচ্ছিল। টাকাটা না এলে খুব মুশকিলে পড়ে যেতাম।
সারাটা পথ কেন হরিচরণকে অন্যমনস্ক আর চিন্তাগ্রস্ত দেখাচ্ছিল, এতক্ষণে বুঝতে পারল বিনয়।
পীতাম্বর মল্লিক বললেন, টাকা আসবে কি আসবে না, এলে কখন আসবে, এই নিয়ে দিনের পর দিন দুশ্চিন্তায় কাটাতে হয়। বিধান রায়ের সঙ্গে দেখা করে ইমিডিয়েটলি গ্রান্টের ব্যবস্থা না করলেই নয়।
হরিচরণ পীতাম্বরকে বললেন, হ্যাঁ। খুব তাড়াতাড়িই রাইটার্সে গিয়ে বিধানবাবুর পি এর কাছ থেকে আপয়েন্টমেন্টের ডেট নিয়ে নেব। দেখা করতেই হবে।
দুর্গা চা দিয়ে গিয়েছিল। কয়েক চুমুকে শেষ করে উঠে পড়লেন হরিচরণ।–চল বিনয়– অন্যদের বললেন, তোমরাও এস
পীতাম্বর জানালেন, হোমের হিসেবপত্তর নিয়ে তাদের বসতে হবে। নতুন নতুন অনেককে ডোনেশনের জন্য চিঠি লিখতে হবে। হরিচরণই বরং বিনয়কে নিয়ে যাক।
অফিস-ঘরের পাশ দিয়ে যে প্যাসেজটা সোজা ভেতর দিকে চলে গেছে সেটা ধরে বেশ খানিকটা যাবার পর একটা টানা বারান্দা। তারপর বাউণ্ডারিওয়াল অবধি অনেকখানি ফাঁকা জায়গা। সেখানে পর পর তিনটে লম্বা ব্যারাকের মতো শেড তোলা হয়েছে। মেঝে পাকা, মাথায় অ্যাসেবেস্টসের ছাউনি। ডান ধারের শেডে অনেকগুলো মেয়ে উঁচু কিছুর ওপর বসে একটানা ঘটর ঘটর শব্দ করে কী সব করে চলেছে। মেঝেতে বসে আছে কয়েকজন। তারাও কিছু করছে। বাঁ দিকের শেডেও অনেকগুলো মেয়েকে দেখা যাচ্ছে। তারাও ঘাড় গুঁজে কিছু করছে। মাঝখানের শেডটায় কেউ নেই। সেটার একপাশে বড় বড় টিনের বাক্স ডাঁই-করা। বাকি অংশটা ফাঁকা।
হরিচরণ নিচু গলায় বললেন, মেয়েগুলোর আতঙ্কের স্মৃতি ভুলিয়ে দিয়ে আমরা ওদের স্বাভাবিক করে তুলতে চেষ্টা করছি। এমন কিছু জিজ্ঞেস কোরো না যাতে পুরনো কথা মনে পড়ে যায়।
আস্তে মাথা নেড়ে বিনয় জানায়, জিজ্ঞেস করবে না।
মেয়েদের ট্রেনিং দিয়ে জামাটামা তৈরির কাজ, চামড়ার কাজ শেখানো হয়েছে। ওদের বানানো জিনিস দোকানে দোকানে দিয়ে আসা হয়। মোটামুটি বিক্রিও হচ্ছে।
বিনয়কে নিয়ে প্রথমে ডানপাশের শেডে এলেন হরিচরণ। দূর থেকে স্পষ্ট বোঝা যায়নি, এবার দেখা গেল, মেয়েদের কেউ টুলে বসে মেশিনে ফ্রক সেলাই করছে, কেউ সায়া, কেউ ব্লাউজ। মেঝেতে যারা বসে আছে তারা পেন্সিলের দাগ দিয়ে জামাটামার জন্য নানা রঙের ছিট কাপড় কেটে চলেছে। পরে সেগুলো সেলাই করা হবে।
হরিচরণ বিনয়ের সঙ্গে মেয়েদের অলাপ করিয়ে দিলেন। এ তোদের একজন দাদা। নাম বিনয়। খুব ভাল ছেলে। তোদের কাজকর্ম দেখতে এসেছে।
বিনয়কে দেখে সেলাই কলগুলো বন্ধ হয়ে গিয়েছিল। মেঝেতে বসা মেয়েদের কচিও থেমে গেছে। সবার চোখেমুখে প্রবল অস্বস্তি। নিমেষে তারা নিজেদের গুটিয়ে নিয়েছে।
বিনয় মেয়েগুলোর মনোভাব আন্দাজ করে নিয়েছিল। ওরা ধরেই নিয়েছে ওদের লাঞ্ছনার খবর পৃথিবীর কারও জানতে বাকি নেই। বিনয়ও কি জানে না? নিশ্চয়ই জানে। হয়তো সেই কারণেই এমন কুঁকড়ে যাওয়া।
ঝিনুকের কথা মনে পড়ে বিনয়ের সঙ্গে সঙ্গে বুকের ভেতর ফের তুমুল তোলপাড় শুরু হয়ে যায়। দ্রুত চারপাশের মেয়েদের দেখে নেয় সে। না, এই শেডে ঝিনুক নেই। কিন্তু প্রতিটি মেয়ের মুখই যেন ঝিনুকের মুখ।
প্রাণপণে নিজেকে খানিকটা সামলে নিয়ে মুখে ক্ষীণ হাসি টেনে বিনয় সামনের একটি মেয়েকে জিজ্ঞেস করে, আপনার কী নাম?
মুখ নামিয়ে কাঁপা গলায় মেয়েটি বলে, মালা—
মা, বাবা, ভাই, বোন?
উত্তর নেই।
দেশ ছিল কোথায়?
উত্তর নেই।
পরপর বাকি সবাইকে একই প্রশ্ন করে নামগুলোই শুধু জানা গেল। লতা, বাণী, জবা, লক্ষ্মী ইত্যাদি। কিন্তু পূর্ব পাকিস্তানের কোথায় ছিল তাদের জন্মস্থান, তাদের পূর্বপুরুষের ভিটেমাটি, সে-সম্বন্ধে কেউ টু শব্দটিও করল না।
বাঁ ধারের শেডটায় চামড়ার ব্যাগ তৈরি হচ্ছিল। কয়েকজন মেশিন চালাচ্ছিল, বাকি সবাই চামড়া কেটে কেটে একধারে সাজিয়ে রাখছে।
এখানেও বিনয়কে দেখামাত্র কাজ বন্ধ হয়ে গেল। মেয়েগুলোর প্রতিক্রিয়া একই রকম। অচেনা একটা মানুষ আচমকা এসে পড়ায় অস্বস্তি, উদ্বেগ। কিছুটা বা ভয়। হরিচরণ অনেক করে বোঝালেও নাম ছাড়া মেয়েগুলোর মুখ থেকে আর কিছুই বার করা গেল না।
বিনয় লক্ষ করেছে এখানেও ঝিনুক নেই। ওরা যখন শেডটা থেকে বেরিয়ে আসছে, হঠাৎ শেডের অন্য প্রান্ত থেকে একটি মেয়ে দৌড়তে দৌড়তে চলে এল। খানিক আগেই তার সঙ্গে বিনয়ের কথা হয়েছে। নামটাও মনে আছে। আভা।
আভা হাঁপাতে হাঁপাতে বলল, দাদা, আপনে আমাগো দ্যাশের কথা, মা-বাপের কথা জিগাইতে আছিলেন না? পিরথিমীতে আমাগো কেও নাই, কিছু নাই। এই আশ্রমই আমাগো দ্যাশ। হরিচরণকে দেখিয়ে বলে, এনারাই আমাগো মা-বাপ
এই মেয়েরা নিজেদের পিতৃ পরিচয়, বংশ পরিচয়, জন্মস্থান, অর্থাৎ সমস্ত অতীতকে ভুলে যেতে চাইছে। হতচকিত বিনয় জিজ্ঞেস করে, কিন্তু এখানে আসার আগে কোথাও তো ছিলেন?
আছিলাম। যমের পুরীতে। যমের পুরী? হ। ফের হরিচরণকে দেখিয়ে দেয় আভা, এনারা আমাগো হেইহান থিকা উদ্ধার কইরা নিয়া আইছেন। বলেই যেভাবে এসেছিল তেমনি ছুটতে ছুটতে ফিরে গেল।
বিভ্রান্তের মতো তাকিয়ে থাকে বিনয়। তার কাঁধে একখানা হাত রেখে হরিচরণ বললেন, যমপুরীটা কী, তোমাকে পরে বুঝিয়ে দেব। আজও পীতাম্বর আর আমি সেখানে যাচ্ছি। দুপুরের খাওয়া চুকিয়েই বেরিয়ে পড়ব। তোমাকেও সঙ্গে নিয়ে যাব। এখন চল, অফিসে ফেরা যাক
গাঢ় বিষাদে মন ভরে গিয়েছিল বিনয়ের। নীরবে কয়েক পা হাঁটার পর সে বলে, এত করে জিজ্ঞেস করলাম, কিন্তু মেয়েগুলো স্রেফ জানিয়ে দিল তাদের মা-বাবা নেই। পাকিস্তানে কোথায় কোথায় তাদের বাড়ি ছিল তাও জানালো না। কেন বলুন তো?
বিমর্ষ মুখে হরিচরণ বললেন, ওদের বড় কষ্ট, বড় রাগ আর অভিমান
এই মেয়েদের দুঃখের যে সীমা-পরিসীমা নেই, তার কারণ আগেই জানা হয়ে গেছে। কিন্তু মা-বাবার ওপর ক্রোধ এবং অভিমানের হেতুটা কী? সাতপুরুষের ভিটেমাটি পাকিস্তানের কোন জেলায় বা গ্রামে ছিল তার নাম মুখে আনতেই বা অসুবিধাটা কোথায়?
হরিচরণ হয়তো বিনয়ের ধন্দটা আঁচ করতে পারলেন। একটু ভেবে বিশদভাবে এবার জানালেন, হোমের মেয়েদের উদ্ধার করে আনার পর বিস্তর খোঁজাখুঁজি করে রিফিউজি কলোনি কি ত্রাণশিবিরে ওদের মা-বাবার কাছে নিয়ে যাওয়া হয়েছিল। নিজেদের ধর্ষিতসন্তানদের দেখে আকুল কান্নায় তারা ভেঙে পড়েছে। বুক চাপড়ে কত যে বিলাপ! কত যে হাহাকার! ওই পর্যন্তই। কিন্তু একজনও তাদের মেয়েকে ফিরিয়ে নেয়নি। কারণ-লোকলজ্জা। কারণকে কী বলবে সেই ভয়। ওদের যুক্তিগুলো এইরকম। এমন মেয়েকে ঘরে তুললে আত্মীয় পরিজনেরা সম্পর্ক রাখবে না। পরিচিত লোকজন গায়ে থুতু দেবে। কেউ তো নিজের সংসারটুকু নিয়ে দ্বীপের মতো আলাদাভাবে টিকে থাকতে পারে না। সমাজে হাজারও মানুষের সঙ্গে বাস করতে হয়। তাছাড়া ওই একটা মাত্র মেয়েই তো নয়, হয়তো তাদের আরও দু-চারটে সন্তান আছে। অমন মেয়েকে ফেরত নিলে অন্যগুলোর ভবিষ্যৎ কী হবে? ঘেন্নায় কেউ তাদের ছোঁয়া খাবে না, তাদের ছায়া মাড়াবে না। আবর্জনার মতো ছুঁড়ে ফেলে দেবে।
হরিচরণরা অবিরল বুঝিয়েছেন, মেয়েগুলোর জীবনে যা ঘটে গেছে সে জন্য তারা নিজেরা এতটুকু দায়ী নয়। তাদের ফিরিয়ে নিলে দু-চারদিন লোকে হয়তো ফিসফাস করবে, ওদের দিকে আঙুল তুলে দেখাবে। তারপর চুপ হয়ে যাবে।
কিন্তু মেয়েগুলোর মা-বাপেরা কোনও কথাই কানে তোলেনি। সমানে কেঁদেছে আর না না করে গেছে। যুবতী মেয়ের শরীর যদি একবার নষ্ট হয়ে যায়–তার ইচ্ছায় বা অনিচ্ছায়-তাকে আর। সংসারে ফেরানো যায় না। দুঃখে বুক ফেটে গেলেও তাকে বিসর্জন দিতেই হয়। দেশভাগের পর। এত যে ওলটপালট ঘটে গেছে জীবনে, যথাসর্বস্ব হারিয়েছে তারা, কিন্তু রক্তের মধ্যে পুরানো। সংস্কারগুলোকে ঠিক ধরে নিয়ে এসেছে। তাদের বদ্ধমূল বিশ্বাস, ধর্ষিত মেয়েকে ঘরে ঢোকালে সংসারের পবিত্রতা ধ্বংস হয়ে যাবে। অগত্যা হরিচরণরা মেয়েগুলোকে হোমে আশ্রয় দিয়েছেন।
অবিকল নীলমের কাহিনি। শুধু এদের পাশে কোনও সুরেশ নেই।
শুনতে শুনতে শিউরে উঠছিল বিনয়। চোখের সামনে বার বার ঝিনুকের মুখ ফুটে উঠছে। হোমের এই মেয়েগুলো অনেক কিছু হারালেও ভেসে যাবে না। তাদের পাশে আছেন হরিচরণরা। এই হৃদয়বান, আদর্শবাদী মানুষগুলো রসাতলের প্রান্ত থেকে ওদের তুলে এনে দাঁড় করিয়ে দিচ্ছেন। কিন্তু ঝিনুক? সে কোথায় আছে, একেবারে শেষ হয়ে গেছে কি না, কে জানে।
হরিচরণ এবার বললেন, মা-বাপেরা নেয়নি, দরজা থেকে ফিরিয়ে দিয়েছে, সেজন্যে মেয়েগুলোর ভীষণ ক্ষোভ, ভীষণ দুঃখ। তাই বলে, ওদের কেউ নেই। পুরো অতীতটাকেই ওরা খারিজ করে দিয়েছে।
ঝিনুকের চিন্তাটা প্রবলভাবে বিনয়কে ঝাঁকি দিয়ে যাচ্ছিল। সেটা সামনে গিয়ে বলল, হ্যাঁ, ক্ষোভ হবার তো কথাই।
অফিস-ঘরে এসে রেণুবালা নারী মঙ্গকেন্দ্র সম্পর্কে আরও কিছু তথ্য জেনে লিখে নিল বিনয়। বিশেষ করে যাঁদের ডোনেশনে হোমটা চলে সেই সহৃদয় দাতাদের নাম এবং ঠিকানা। হোম
নিয়ে যে প্রতিবেদনটা তৈরি করবে তাতে এই মানুষগুলোর কথা বড় করে লিখবে। একটা মহান কাজে যাঁরা আড়ালে থেকে নিঃস্বার্থ সাহায্য করছেন তাদের সম্বন্ধে মানুষের জানা দরকার।
.
দুপুরবেলায়, সূর্য যখন সোজাসুজি মাথার ওপর উঠে এসেছে সেই সময় দুর্গা এসে হাজির। রান্না হয়ে গেছে। খেতে চলুন– বলেই চলে গেল।
চল হে হরিচরণ বিনয় এবং অন্য স্বাধীনতা-সংগ্রামীদের নিয়ে হোমের পেছন দিকে চলে এলেন। এখানে পর পর যে তিনটে বিরাট লম্বা শেড রয়েছে তার মাঝখানেরটার বেশির ভাগ অংশই খালি পড়ে আছে। খানিক আগে শেডগুলোতে ঘুরে গেছে বিনয়। এখন দেখা গেল, মধ্যের শেডটার ফাঁকা জায়গায় মুখোমুখি দুলাইনে সারি সারি চটের আসন পাতা। প্রায় শখানেকের মতো। প্রতিটি আসনের সামনে কাঁসার থালা এবং জল ভর্তি গেলাস। থালার কোনায় নুন, কাঁচালঙ্কা এবং এক টুকরো করে লেবু।
বিনয় লক্ষ করল, দুধারের অন্য শেড দুটোয় কেউ নেই। বোঝা যাচ্ছে, দুপুরের খাওয়ার জন্য এই সময়টা কাজকর্ম বন্ধ থাকে।
বেশিক্ষণ অপেক্ষা করতে হল না। পেতলের বালতি বোঝাই করে দুর্গা এবং আরও চার-পাঁচটি মাঝবয়সী মেয়েমানুষ ভাত ডাল তরকারি নিয়ে এসে পাতে পাতে দিতে লাগল।
দুর্গা প্রায় দশভুজা। দুহাতে নয়, যেন দশ হাতে পরিবেশন করে চলেছে। যন্ত্রের মত। সেই সঙ্গে মুখও চলছে বিরামহীন। তার সঙ্গিনীদের সমানে বলে চলেছে–কার পাতে ডাল পড়েনি, কাকে ভাত দিতে হবে, ইত্যাদি। দুর্গা যে একজন তুখোড় দলনেত্রী, সেটা তার তৎপরতা দেখে টের পাওয়া যায়।
হরিচরণের ঠিক বাঁ পাশে বসে খাচ্ছিল বিনয়। আয়োজন খুবই সাদামাঠা। মোটা চালের ভাত, মুসুর ডাল, আলু ভাজা আর নানারকম আনাজ দিয়ে একটা তরকারি।
হরিচরণ বললেন, তোমার খুব কষ্ট হল বিনয়
বিনয় খেতে খেতে হোমের মেয়েগুলোকে দেখছিল। সারি দিয়ে বসে তারাও খাচ্ছে। নীরবে, নতমুখে। কেমন যেন আড়ষ্ট। ওদের দিকে চোখ রেখেই সে জিজ্ঞেস করে, কীসের কষ্ট?
মাছ নেই, মাংস নেই, গাবের দানার মতো রেশনের চালের ভাত, ট্যালটেলে ডাল
হরিণচরণের কথার মধ্যেই মেয়েদের দিক থেকে মুখ ফিরিয়ে বিনয় বলে, আমার একটুও অসুবিধে হচ্ছে না। আপনারা খেতে পারছেন, আর আমি পারব না?
হোমে বিনয়ের আপ্যায়নটা যে ঠিকমতো হচ্ছে না, সেজন্য হরিচরণ হয়তো সংকোচ বোধ করছেন। খানিকটা কৈফিয়ৎ দেবার সুরে বললেন, আসলে ডোনেশন বাবদ যা পাওয়া যায় তা দিয়ে এর চেয়ে বেশি কিছু করা সম্ভব না। কোনওরকমে মেয়েগুলোকে বাঁচিয়ে রাখা আর কি।
বিনয় বলল, আমি কি তা বুঝি না? এ নিয়ে আর কিছু বললে কিন্তু খুব লজ্জা পাব।
ঠিক আছে, ঠিক আছে। তুমি খাও।
বিনয়ের চোখ আবার মেয়েদের দিকে ফিরে যায়। ফের কী বলতে গিয়ে সেটা লক্ষ করেন হরিচরণ। নিচু গলায় বলেন, বুঝলে বিনয়, এই মেয়েরা গোড়ার দিকে আমাদের সঙ্গে খেতে বসতে চাইত না। আমরাই জোর করে বসাই। ওদের সঙ্গে এমনভাবে মিশি, গল্প করি, একসঙ্গে বসে খাই, যাতে মেয়েগুলো সমস্ত গ্লানি ভুলে গিয়ে আগের মতো স্বাভাবিক হতে পারে। কিন্তু—
প্রথম আলাপের দিন থেকেই এই স্বাধীনতা-সংগ্রামীটির প্রতি বিনয়ের অনন্ত শ্রদ্ধা। হোমে এসে সেটা আরও কয়েকগুণ বেড়ে যায়। শুধু তিনিই নন, তার পুরানো সহযোদ্ধারা–পশুপতি চট্টরাজ, মেঘনাদ সিংহ, পীতাম্বর মল্লিক, লোকনাথ সাহাদের যত দেখছে ততই মুগ্ধ হয়ে যাচ্ছে। অফুরান বিস্ময়ে পূর্ণ হচ্ছে মন। হেমনাথ আর ফাদার লারমার ছাড়া এমন উদারতা, এত মহানুভবতা কি। আগে আর কারও মধ্যে দেখেছে বিনয়? মনে তো পড়ে না। হরিচরণের কথার খেই ধরে সে জিজ্ঞেস করে, কিন্তু কী?
এখনও ওরা পুরোপুরি সহজ হতে পারেনি। আমাদের সামনে তবু খানিকটা নর্মাল থাকে। কথা বলে, গল্প করে, মজার কথায় হাসে। কিন্তু নতুন কারওকে দেখলে গুটিয়ে যায়। এই যে তুমি এসেছ, ওরা একদম চুপ হয়ে গেছে। হয়তো ভাবছে, মনে মনে ওদের তুমি ঘেন্না করছ। এই ধরনের দুঃখী মেয়েদের মারাত্মক কমপ্লেক্স থাকে।
আগে থেকেই ঠিক করা ছিল, খাওয়া দাওয়া চুকে গেলে এক মুহূর্তও দেরি করা হবে না। সেই মতো পীতাম্বর মল্লিক এবং বিনয়কে নিয়ে বেরিয়ে পড়লেন হরিচরণ। মিনিট চল্লিশের ভেতর বালিগঞ্জ স্টেশন পেরিয়ে রাসবিহারীতে এসে বাসে উঠলেন ওঁরা।
.
৬৪.
মানিকতলায় নেমে যে রাস্তাটা সোজা ডান দিকে গেছে সেটা ধরে অনেকটা এগুবার পর বাঁ ধারের একটা গলিতে ঢুকলেন হরিচরণ। কয়েক পা যেতেই বিরাট এলাকা জুড়ে একটা চাপ-বাঁধা। বস্তি। মাথায় টালির চাল। গলির দিকে মস্ত সদর দরজাটা হাট করে খোলা। তাই ভেতরের অনেকটা অংশ চোখে পড়ছে। প্রকাণ্ড একটা বাঁধানো চাতাল ঘিরে সারি সারি কত যে ছোট ছোট কুঠুরি তার লেখাজোখা নেই।
চাতালে আসন বা কাঠের জলচৌকিতে বসে অগুনতি যুবতী–ষোল থেকে ত্রিশ পঁয়ত্রিশ অবধি। বয়স–এখন, এই পড়ন্ত বেলায় সাজগোজ শুরু করেছে। কেউ চুল আঁচড়ে পরিপাটি করে খোঁপা বাঁধছে, কেউ চোখে সরু করে কাজল টানছে, কেউ বা মুখের সামনে হাত-আয়না ধরে গালে আর ঠোঁটে গোলাপি রং মাখছে। নিজেদের কতভাবে মোহিনী করে তোলা যায়, চলছে তারই ব্যাপক প্রস্তুতি।
যমের পুরীটা যে কী, এতক্ষণে তা বুঝতে পারে বিনয়। সিনেমায় পতিতাপল্লির ছবি দেখেছে সে। গল্প-উপন্যাসে তার অনুপুঙ্খ বর্ণনাও পড়েছে। কিন্তু এমন একটা নিষিদ্ধ এলাকায় কখনও আসতে হবে, কোনওদিন কি তা সে ভাবতে পেরেছে।
বিনয়ের বুকের ভেতরটা চিরতে চিরতে ধারালো করাত যেন ওঠানামা করছে। হৃৎপিণ্ডে রক্তক্ষরণ হচ্ছে। পরক্ষণে মনে হল, সেটা এত জোরে লাফাচ্ছে যেন হাড়-মাংস ভেদ করে বেরিয়ে আসবে। মাথা ঝিম ঝিম।
যখন সে খানিকটা সামলে নিয়েছে, হরিচরণের গলা কানে এল, কই গো মা জননীরা, নিশিবালা কোথায়? বস্তির ভেতরে ঢোকেননি, সদর দরজার বাইরে থেকেই তিনি কথাগুলো বলেছেন।
মেয়েরা প্রসাধনে এমনই মজে ছিল, হরিচরণদের লক্ষ করেনি। সাজসজ্জা স্থগিত রেখে কজন চকিতে উঠে দাঁড়ায়। তারপর শুরু হয়ে যায় তুমুল হইচই।
মাসি-মাসি
তরাতরি আসো। দেখ মাসি, হেরা আবার আইছে–
মেয়েদের মধ্যে অনেকেই যে পূর্ব পাকিস্তানের, এবং খুব বেশিদিন যে তারা এখানে আসেনি, কথা শুনে টের পেল বিনয়। এটাও বোঝা গেল, এখানে হরিচরণরা অপরিচিত নন। আগেও তারা এই পাড়ায় এসেছেন।
মেয়েদের ডাকাডাকি শেষ হতে না-হতেই ডানধারের শেষ কুঠুরি থেকে যে মাঝবয়সী মেয়েমানুষটি ছুটতে ছুটতে বেরিয়ে এল তার রং চকচকে কালো, যেন সারা গায়ে ঘাম তেল মাখানো। মুখ গোলাকার। ঘাড়ে-গর্দানে ঠাসা। বড় বড় লালচে চোখ। পা থেকে গলা পর্যন্ত থাক থাক চর্বি। সাজের বাহারও যথেষ্ট। হাতে, গোছ গোছ সোনার চুড়ি, বাউটি। নাকে ফাঁদি নথ। গলায় সাত নহর হার। পরনে ক্যাটকেটে সবুজ শাড়ি। এলো চুল উড়ছে।
সদরের কাছে এসে হরিচরণদের মুখোমুখি দাঁড়িয়ে পড়ল মেয়েমানুষটি। বিনয় আন্দাজ করে নেয় সে-ই নিশিবালা। এই পাড়ার মাসি।
নিশিবালা যতই রণচণ্ডীমার্কা হোক, তার কথাবার্তা এবং আচরণ কিন্তু পুরোপুরি উলটো। চেহারার সঙ্গে সে-সরের আদৌ মিল নেই। বিপুল শরীর নিয়ে অতি কষ্টে, প্রচুর কসরত করে, চাতালে মাথা ঠেকিয়ে হরিচরণ আর পীতাম্বরের উদ্দেশে প্রণাম সেরে জোড়হাতে উঠে দাঁড়ায় সে গলায় অঢেল বিনয় মিশিয়ে বলে, বাবারা, এই নিয়ে তিনদিন একেনে এলেন। আপনাদের মতো মানী নোকেঁদের কি এই পচা আঁস্তাকুড়ে আসাটা মানায়?
বিনয় হরিচরণদের পেছনে দাঁড়িয়ে ছিল। বস্তির অন্য মেয়েগুলোর কথায় জানা গেছে হরিচরণরা আগেও এ-পাড়ায় এসেছেন। নিশিবালা সেটা আরও স্পষ্ট করে দিল।
বিনয় লক্ষ করেছে, দুই স্বাধীনতা-সংগ্রামীকে নিশিবালা ছোঁয়া বাঁচিয়ে দূর থেকে প্রণাম করল। হয়তো তার ধারণা, তার স্পর্শে হরিচরণরা রুষ্ট হবেন, কিংবা তাদের পবিত্র শরীর অশুদ্ধ হয়ে যাবে।
হরিচরণ বললেন, রাস্তায় দাঁড়িয়েই কি কথা বলব?
কী ভেবে, অনিচ্ছা সত্ত্বেও নিশিবালা বলল, আচ্ছা আসুন। কিন্তুন
ভেতরে যেতে যেতে হরিচরণ জিজ্ঞেস করলেন, কিন্তু কী?
নিশিবালা হরিচরণদের কোনও ঘরে নিয়ে গেল না। তিনখানা কাঠের চেয়ার আনিয়ে চাতালেই ওঁদের বসালো। কাঠে হয়তো স্পর্শদোষ নেই, তাই চেয়ারের ব্যবস্থা। নইলে বিনয়দের দাঁড়িয়ে থাকতে হতো।
নিশিবালা এবার হরিচরণের প্রশ্নটার উত্তর দিল, বাবারা বার বার এই নদ্দমায় এলে আপনাদের দুন্নাম হয়ে যাবে।
পীতাম্বর বললেন, তিন কাল গিয়ে এক কালে ঠেকেছি। দুর্নামের ভয় করি না। দেশের মানুষ আমাদের চেনে। এই বয়েসে আমরা গোল্লায় গেছি, একজনও তা বিশ্বাস করবে না। তাদের চরিত্রের ভিতটি যে কোনও কারণেই ধসে পড়ার নয়, মুখে চুনকালি লাগারও যে একটুকু সম্ভাবনা নেই, সেটা দৃঢ়ভাবে বুঝিয়ে দিলেন তিনি।
বিনয় ওঁদের কথা শুনছিল ঠিকই, কিন্তু নিজের অজান্তেই বুঝিবা অবিরল তার চোখ অন্যদিকে চলে যাচ্ছিল। খানিক দূরে চাতালের একধারে যুবতী মেয়েগুলো গা ঘেঁষাঘেষি করে দাঁড়িয়ে আছে। চাপা গলায় ফিস ফিস করে কথা বলছে। সেখান থেকে অস্পষ্ট গুঞ্জনের মতো আওয়াজ আসছে।
নিশিবালা আচমকা বিনয়ের দিকে আঙুল বাড়িয়ে বলে ওঠে, আপনারা আসেন আসেন, তা এই উঁচুকা বয়েসের (যুবক) ছেলেটাকে লিয়ে এয়েচেন কেন গো বাবারা? এনার মতি ভেরম (এম) হতে কতক্ষণ?
ইঙ্গিতটার মধ্যে এতটুকু ধোঁয়াটে ব্যাপার নেই। জলের মতো তা স্বচ্ছ। পীতাম্বর বা হরিচরণ চিরকুমার। দেশের জন্য আজন্ম ব্রহ্মচর্য পালন করে এসেছেন। পরকালের দোরগোড়ায় পৌঁছে তাদের আর পা পিছলে পড়ার সম্ভাবনা নেই। কিন্তু উঠতি বয়সের একটা ছেলের পক্ষে নিজেকে সামলে রাখা মুশকিল। সোজাসাপটা যাকে বলে বেশ্যাপট্টি এটা হল তাই। এখানে শরীরের পসরা সাজিয়ে গণ্ডা গণ্ডা মেয়ে শিকার ধরার জন্য ওত পেতে আছে। যে-কোনও মুহূর্তে যে-কোনও যুবক ঘাড় গুঁজে লাট খেয়ে পড়বে।
নিশিবালা বলতে লাগল, আপনাদের মতো বড় মানুষদের সঙ্গে এয়েছে বলে এত কথা বললাম। নইলে আমাদেরই তো ভাল-খদ্দের যত বাড়ে।
হরিচরণ গম্ভীর স্বরে বললেন, ওর স্বভাব অত ঠুনকো নয়। ওকে নিয়ে তোমাকে ভাবতে হবে না। আগের তিন তিন বার এসে তোমাকে কী বলে গিয়েছিলাম, মনে আছে?
নিঃশব্দে মাথা হেলিয়ে দেয় নিশিবালা–আছে।
এখানকার মেয়েদের আমার কথাগুলো জানিয়েছ?
নিশিবালা উত্তর দিল না। হরিচরণ স্থির চোখে তার দিকে তাকিয়ে আছেন। মনে হচ্ছে বলনি।
না, বলিনি- আস্তে আস্তে মাথা নাড়ে নিশিবালা।
ঠিক আছে, তুমি যখন বলবেই না, আমাকেই তাহলে বলতে হবে—
না না– আচমকা যেন ঝাঁকুনি খেয়ে চকিত হয়ে ওঠে নিশিবালা। এতক্ষণ পা থেকে মাথা অবধি বিনয় এবং নম্রতার যে খোলসটা আঁটা ছিল, ঝাড়া দিয়ে সেটা খসিয়ে ফেলে তার ভেতর থেকে উগ্র একটা মেয়েমানুষ বেরিয়ে আসে। খানিক দূরে অল্পবয়সী মেয়েদের জটলাটার দিকে ঘাড় ফিরিয়ে কর্কশ গলায় ধমকে ওঠে, অ্যাই, তোরা এখেনে পেঁড়িয়ে সং দেকচিস। যা, ভাগ। যে যার ঘরে গে সাজগোজ কর ।
সিনেমায় আর গল্প-উপন্যাসে যে মাসি বা বাড়িউলিরা বিপুল দাপটে বেশ্যাপাড়া চালায়, তাদের একটি জীবন্ত নমুনা এই প্রথম স্বচক্ষে দেখতে পেল বিনয়। লক্ষ করল, মেয়েগুলো নিশিবালার মুখের ওপর একটি কথাও বলল না। তড়বড় করে দৌড়তে দৌড়তে ইঁদুরের গর্তের মতো সারিবদ্ধ খুপরিগুলোতে গিয়ে ঢুকে পড়ল।
নিশিবালা ফের বিনয়দের দিকে তাকায়। হরিচরণ বলেন, দেখ মা, পাকিস্তানের অনেক মেয়ে নিরুপায় হয়ে, নেহাত পেটের দায়ে তোমাদের এখানে এসে উঠেছে। বড় দুঃখী এরা। তিনি বিশদভাবে বলতে লাগলেন, দেশভাগ না হলে এমন দুর্ভাগ্য তাদের হতো না। স্বাভাবিক জীবন থেকে ওরা বঞ্চিত হতো না। বিয়ে হতো, সন্তান হতো। স্বামী-সংসার আত্মীয়-পরিজন নিয়ে সুখে শান্তিতে সারা জীবন কাটিয়ে দিতে পারত, যেমন আবহমান কাল হাজার হাজার তরুণী কাটিয়ে এসেছে।
হরিচরণ থামেননি, নিশিবালা তুমি ওদের মায়ের মতো। মেয়েগুলোকে ছেড়ে দাও। তোমাকে আগেও এসে বলে গেছি, এখনও বলছি, আমরা একটা হোম খুলেছি। দেশভাগ হওয়ার জন্যে যে মেয়েদের সর্বনাশ হয়ে গেছে, তাদের সেখানে নিয়ে যাচ্ছি। ওরা যাতে পুরনো দুঃস্বপ্ন ভুলে নিজের পায়ে দাঁড়াতে পারে সেই চেষ্টা করছি। তুমি ওদের আটকে রেখো না।
বিনয়ের খোলসটা আবার সারা শরীরে জড়িয়ে নিয়েছিল নিশিবালা। তবু তার চোখমুখ দেখে মনে হল, হরিচরণের আর্জি তাকে লেশমাত্র নাড়া দিতে পারেনি। সে চুপ করে থাকে।
আভা বলেছিল, রেণুবালা নারী মঙ্গল কেন্দ্র-এ যাবার আগে সে ছিল যমের পুরীতে। হরিচরণের মতো একজন অতি শ্রদ্ধেয় মুক্তিযোদ্ধা কোন নরক ঘেঁটে ঘেঁটে লাঞ্ছিত মেয়েদের তুলে নিয়ে তাদের হোমে আশ্রয় দিয়েছেন, এবং এ-জাতীয় আরও অনেককে উদ্ধার করতে অনবরত ছোটাছুটি করছেন, এতক্ষণে জানতে পারল বিনয়।
খানিকক্ষণ নীরব থাকার পর নিশিবালা বলল, বাবা, আপনি যা কইচেন, সেটি আর সোম্ভব লয়–
কণ্ঠস্বর সামান্য উঁচুতে তুলে হরিচরণ জিজ্ঞেস করেন, কেন নয়? তুমি কি চাও না, মেয়েগুলোর ভাল হোক?
দুটো প্রশ্নকেই তেমন আমল দিল না নিশিবালা।–আমার চাওয়া-চাওয়ির ওপর একন আর কিছু নের্ভর করে না।
তোমার কথা ঠিক বুঝতে পারছি না।
আপনাদের মতো পণ্ডিত নোক এই সোজা কতাটা বুঝতে পারলেন না? রীতিমতো অবাকই হল নিশিবালা, অদ্দেষ্ট বাবা, অদ্দেষ্ট
ব্যাপারটা এখনও বোধগম্য হল না। হরিচরণ জিজ্ঞেস করলেন, কীসের অদৃষ্ট?
একবার আমাদের একেনে নাম নেখালে আর ফেরার উপায় লেই। নেয়তি–সবই নেয়তি।
হরিচরণ কী উত্তর দিতে যাচ্ছিলেন, মেয়েমানুষটা ফের বলে ওঠে, বাবারা, ওরা য্যাকন নদ্দমার পাঁক গায়ে মেকেছে, বাকি জেবনটা ওই পাঁক মেকেই যেতে হবে। এটাই ওদের কপালের নেখন (লেখন)।
মেয়েগুলোর এই নোংরা, গ্লানিকর জীবন যে নিয়তি-নির্দিষ্ট সে-সম্বন্ধে লেশমাত্র সংশয় নেই নিশিবালার। তার কথাগুলো হরিচরণের এক কান দিয়ে ঢুকে আর-এক কান দিয়ে বেরিয়ে গেল। বললেন, তবু আমরা একবার চেষ্টা করে দেখি না
য্যাতই চেষ্টা করুন, মেইয়েছেলে একবার এ-পাড়ায় এসে ঢুকলে তাদের সতী সাবিত্তিরি করা যায় না। ওরা একেনে য্যাকন ঢুকেছে, একেনেই থেকে যাবে।
এতক্ষণ চুপচাপ শুনে যাচ্ছিলেন পীতাম্বর। এবার বললেন, ঠিক আছে, ওদের ডাকো। আমরা একটু কথা বলি। যদি সব শুনে মনে করে আমাদের সঙ্গে গেলে ভাল হবে–যাবে। নইলে তুমি যা বললে তাই হবে। এখানেই থাকবে।
নিশিবালা এই প্রথম অসহিষ্ণু হয়ে উঠল, না না, ডাকা যাবে না। বাবারা, বুজতে পারছেন না–এটা আমাদের ব্যবসা। কেন সেটি মাটি করতে চাইছেন?
বিনয় হরিচণদের পাশে বসে আছে ঠিকই, কিন্তু তার নজর বার বার দূরের কুঠুরিগুলোর দিকে চলে যাচ্ছিল। মেয়েগুলোরও কৌতূহলের সীমা-পরিসীমা নেই। নিশিবালার তাড়ায় চাতাল থেকে ওদের চলে যেতে হয়েছিল; কিন্তু দরজা জানালার ফাঁক দিয়ে জোড়া জোড়া চোখ এদিকেই স্থির হয়ে আছে। কান খাড়া করে হরিচরণদের কথাগুলো তারা গোগ্রাসে গিলছিল।
এখানে পা দেবার সঙ্গে সঙ্গে বিনয় টের পেয়েছিল, পূর্ব পাকিস্তানের ধর্ষিতারা অনেকেই রসাতলের এই শেষ প্রান্তে এসে ঠেকেছে। এমনও হতে পারে, নিখোঁজ হয়ে যাবার পর ঝিনুকও নানা জায়গায় ধাক্কা খেতে খেতে এই নরকে ঠাঁই নিয়েছে; চিন্তাটা মাথায় আসতেই দম আটকে যায়। উদ্ভ্রান্তের মতো তার চোখ কুঠুরির পর কুঠুরি পেরিয়ে খুঁটিয়ে খুঁটিয়ে মেয়েগুলোর মুখ দেখতে থাকে। না, ঝিনুক নেই।
শ্বাস-প্রশ্বাস ফের যখন স্বাভাবিক হয়ে এসেছে, আচমকা খেয়াল হয়, মানিকতলার এই ভোলার চালের বস্তিটাই তো একমাত্র নয়, বিশ্বব্রহ্মাণ্ড জুড়ে এরকম আরও কত যে নরকের খাসতালুক রয়েছে। তার লেখাজোখা নেই। তেমন কোথাও তো ঝিনুক থাকতে পারে। হরিচরণরা একের পর এক এই সব এলাকায় হানা দিয়ে মেয়েদের উদ্ধার করে আনার চেষ্টা করছেন। বিনয় সব সময় পারবে না, তার মাথায় অফিসের হাজারটা অ্যাসাইনমেন্ট চাপানো রয়েছে। সে ঠিক করে ফেলল, কাজের ফাঁকে ফাঁকে হরিচরণদের সঙ্গে মেয়েপাড়াগুলোতে যাবে।
ঈশ্বর সম্বন্ধে বিনয়ের ধারণা ধোঁয়াটে। পুরোপুরি বিশ্বাস করে না, আবার অবিশ্বাসটাও তত জোরালো নয়। তবে এই মুহূর্তে মনে মনে ব্যাকুলভাবে প্রার্থনা করল, হে ঈশ্বর, নিষিদ্ধ পল্লিগুলোতে যাব ঠিকই, কিন্তু ঝিনুকের সঙ্গে যেন ওইসব এলাকায় দেখা না হয়।
ওদিকে নিশিবালা বলছিল, বাবারা, বেলা পড়ে গেছে। এবেরে আপনারা আসুন। মেয়েরা একনও তৈরি হয়নি। ইদিকে দোকান খোলার সময় হয়ে এল।
সূর্যটাকে এখন আর দেখা যাচ্ছে না। পশ্চিম দিকের উঁচু উঁচু বাড়িগুলোর আড়ালে সেটা নেমে গেছে। যে নিবু নিবু মলিন আলোটুকু এখনও আবছা ভাবে রাস্তাঘাট, দালান কোঠা এবং গাছপালার গায়ে লেগে আছে তার আয়ু আর কতক্ষণ? চারদিক ঝাপসা ঝাপসা। সারা শহর যেন গায়ে উলঙ্গ বাহার শাড়ি জড়িয়ে নিচ্ছে। দেখতে দেখতে সন্ধে নেমে যাবে।
নিশিবালা আকাশের দিকে তাকিয়ে রীতিমতো তাড়া লাগায়, যান বাবারা, যান। সোনার চাঁদেরা একুনি এসে পড়বে
সোনার চাঁদ?
হেই যে গো-মাতাল দাঁতালের পাল। আমাদের রাত্তিরির খদ্দের। এক-একটা গু-খেকোর ব্যাটা। তাদের যা মুখ-কী কইব! যেন কঁচা নদ্দমা। আপনাদের মতো মান্যিগণ্যি নোকেরা সে-সব খিস্তি খেউড় সহ্যি করতে পারবেন না। বাবারা, আর দেরি করবেন না।
এরপর আর বসে থাকা যায় না। উঠে পড়তে পড়তে হরিচরণ বললেন, আজও আমরা খালি হাতে চলে যাচ্ছি। তবে ফের আসব–
নিশিবালা ঝাঝালো গলায় বলে, না। হাতজোড় করে কইচি, আসবেন না।
হরিচরণ থ হয়ে দাঁড়িয়ে থাকেন।
নিশিবালা গলার স্বর আরও অনেকটা ওপরে তোলে। আমাদের মেয়েগুলোনকে ফুসলে ফুসলে নে যাবেন। আর আমরা কারবার গুটিয়ে কপালে তেলক কেটে কেত্তন গাইব–সিটি হবে না। ঢের সোম্মান আপনেদের দিইচি। এর পর এলে ঝামেলি হয়ে যাবে। মাথা গরম হলে আমার মুখি নাগাম (লাগাম) থাকে না। বাপ মা, চৌদ্দপুরুষ উদ্ধার করে ছাড়ি। চলে যান–চলে যান
নিশিবালার আসল স্বরূপটি উগ্র মূর্তিতে বেরিয়ে আসতে থাকে। নরকের এই অন্দর মহলে সে যে জবরদস্ত পাহারাদারনী, সেটা টের পাওয়া যাচ্ছে। এখানকার একটি মেয়েকেও সে যে সহজে, ছেড়ে দেবে না, সেটা পরিষ্কার।
হরিচরণের ধৈর্যের, সহনশীলতার সীমা-পরিসীমা নেই। তিনি বিন্দুমাত্র বিচলিত হলেন না। হাসি মুখে, খুব স্নিগ্ধ স্বরে বললেন, আমাদের অপমান করবে তো?
নিশিবালা উত্তর দিল না। তার চোখের তারা দুটো ধিকি ধিকি জ্বলতে থাকে।
হরিচরণ থামেননি, ঠিক আছে, তাই কোরো। যত পার গালাগাল দিও। কিন্তু আমাদের গায়ের চামড়া ভীষণ পুরু। ও-সব বিধবে না। একটা কথা শুনে রাখ, যতক্ষণ না মেয়েদের সঙ্গে কথা বলতে দিচ্ছ, আমরা আসবই। ওরা এখানে থাকবে, না আমাদের সঙ্গে যাবে, সেটা ওদের মুখেই শুনতে চাই।
হরিচরণ বিনয়দের দিকে ফিরে বললেন, চল হে–
ওরা যখন সদর দরজায় চলে এসেছে, ঠিক সেই সময় একটি যুবতী মেয়েকে দেখা গেল। গলির দিক থেকে সে এখানেই আসছে। বয়স তেইশ চব্বিশ।
ঘনিয়ে আসা সন্ধের অস্পষ্ট অন্ধকারেও তরুণীটিকে চেনা গেল– ছায়া। জামতলি হাইস্কুলের মৃত হেডমাস্টার রামরতন গাঙ্গুলির মেয়ে।
মুহূর্তে বিনয়ের হৃৎপিণ্ডের উত্থানপতন বন্ধ হয়ে গেল।
চারপাশের বাড়িগুলোতে এর মধ্যে দু-চারটি আলো জ্বলে উঠেছে। কর্পোরেশনের লোকেরা এসে কখন যে রাস্তায় গ্যাস বাতিগুলো জ্বালিয়ে দিয়ে দিয়েছিল টের পাওয়া যায়নি।
ছায়া থমকে দাঁড়িয়ে গিয়েছিল। কয়েক পলক বিহুলের মতো তাকিয়ে থাকে মেয়েটা। নরকের সিংদরজায় আচমকা বিনয়ের সঙ্গে দেখা হয়ে যাবে, হয়তো সে ভাবতে পারেনি। বিস্ময়ের ঘোরটা কাটিয়ে উঠতে বেশিক্ষণ সময় লাগে না। তার মুখে কত রকমের অনুভূতি যে ফুটে উঠতে থাকে! ভয়। আতঙ্ক। গহিত কোনও অপরাধ ধরা পড়ে যাবার জন্য তীব্র গ্লানিবোধ। চকিতে মুখ ফিরিয়ে এক দৌড়ে মেয়েপাড়ায় ঢুকে পড়ে সে।
ছায়া হাত তুলে ডাকতে গিয়ে থেমে যায় বিনয়। একবার ভাবে, ভেতরে গিয়ে ছায়াকে জিজ্ঞেস করে, এখানে কী করে এসে সে পৌঁছল? তার মা এবং অন্য দুই বোন কোথায় রয়েছে? কিন্তু কিছুই করা গেল না। কেউ যেন পেরেক ঠকে তার পা দুটো রাস্তায় গেঁথে দিয়েছে।
এদিকে হরিচরণরা অনেকটা এগিয়ে গিয়েছিলেন। হঠাৎ তাদের খেয়াল হয়, বিনয় সঙ্গে আসেনি। ঘুরে দাঁড়িয়ে হরিচরণ গলা উঁচুতে তুলে ডাকতে লাগলেন, বিনয়-বিনয়
প্রবল ঝাঁকুনি খেয়ে যেন সম্বিত ফিরে পায় বিনয়। ছুটতে ছুটতে হরিচরণদের কাছে চলে আসে সে।
হরিচরণ জিজ্ঞেস করেন, ওখানে কী করছিলে?
ছায়ার কথা জানাতে গিয়েও কী ভেবে জানায় না। বিনয় শুধু বলে, না, কিছু না
হরিচরণ স্থির দৃষ্টিতে বিনয়কে লক্ষ করেন। তবে আর কোনও প্রশ্ন করেন না।
বড় রাস্তায় এসে বেশিক্ষণ অপেক্ষা করতে হল না। বালিগঞ্জের বাস এসে গেল। পীতাম্বর উঠে পড়লেন। বালিগঞ্জ স্টেশনে গিয়ে তিনি কসবায় রেণুবালা নারী মঙ্গল কেন্দ্র-এ চলে যাবেন।
হরিচরণদের ধর্মতলায় গিয়ে ভবানীপুরের বাস বা ট্রাম ধরতে হবে। স্টপেজে মিনিট দশেক দাঁড়াবার পর তাদের বাসও এসে গেল।
ফাঁকা বাসে হরিচরণের পাশে মুহ্যমানের মতো বসে ছিল বিনয়। রামরতন গাঙ্গুলি নামে একটি মানুষ নিজের উজ্জ্বল ভবিষ্যৎ, বিশাল কেরিয়ারের স্বপ্নকে হেলায় তুচ্ছ করে পূর্ব বাংলার অজ গ্রামগুলোতে শিক্ষার আলো জ্বালাবার ব্রত নিয়েছিলেন। আদর্শবাদী মানুষটি সারা জীবন জাতি গঠনের কাজে নিজের সর্বস্ব সঁপে দিয়েছিলেন। আর তার পরিবার? ছায়া কোথায় এসে ঠেকেছে তা তো নিজের চোখেই দেখে এল বিনয়। অন্য দুই মেয়ে-মায়া এবং বাসন্তী, তাঁর স্ত্রী-তারা কোথায় আছে, কীভাবে তাদের দিন কাটছে, কিছুই জানা হয়নি। তবে ওরা যে কেউ ভাল নেই সেজন্য খুব জোরালো অনুমানশক্তির দরকার নেই। রামরতন গাঙ্গুলির পরিবারের কি এমন পরিণতি প্রাপ্য ছিল?
অপরাধবোধ, পাপবোধ আর অসহ্য গ্লানিতে কুঁকড়ে যাচ্ছে বিনয়। এই সেদিন টাকা নিয়ে মদন বড়াল লেনে বিমলের বাসায় গিয়েছিল সে। গিয়ে কী শুনল? রামরতনের স্ত্রী এবং মেয়েরা কারওকে কিছু না জানিয়ে চলে গেছে। মাত্র দুটো দিন দেরি হওয়ার কারণে ছায়াদের চরম ক্ষতিটা হয়ে গেল। তীব্র অনুশোচনায় তার বুকের ভেতরটা পুড়তে থাকে। তার মধ্যেই সে মনস্থির করে ফেলে ছায়াকে মানিকতলার ওই নরককুণ্ড থৈকে উদ্ধার করে আনবে। সুস্থ, স্বাভাবিক নিরাপদ জীবনে মেয়েটা যাতে ফিরতে পারে সেজন্য যা যা করা দরকার তাই করবে বিনয়।
.
সারারাত ভাল করে ঘুমোতে পারেনি বিনয়। বার বার ছায়ার মুখটা তার চোখের সামনে ফুটে উঠছিল। সঙ্গে সঙ্গে ঘুমটা ভেঙে যাচ্ছিল। আবেগের বশে, প্রবল অনুতাপে সে ভেবে রেখেছে মানিকতলার ওই আস্তাকুঁড় থেকে ছায়াকে বার করে আনবে। কিন্তু সমস্যা হল সেটা কীভাবে সম্ভব? পদ্ধতিটা কী? বিকেলে পলকের জন্য দেখা হলেও ছায়া কথা বলেনি। দৌড়ে পালিয়ে গিয়েছিল। পরেও যদি দেখা হয়, সে এড়িয়ে যাবে। এদিকে নিশিবালা ছায়াকে কোনওভাবেই হাতের মুঠো থেকে বেরুতে দেবে না। তার পোষা গুণ্ডাবাহিনী রয়েছে। ছায়াকে বার করে আনতে গেলে সে তাদের লেলিয়ে দেবে।
হঠাৎ অদম্য জেদ বিনয়ের ওপর ভর করে। হরিচরণ বলেছিলেন, দুচারদিন পর আবার মানিকতলার ওই মেয়েপাড়ায় যাবেন। কিন্তু এত দেরি করা চলবে না। যা করার ঝড়ের গতিতে করতে হবে। কালই আবার মানিকতলায় যাবে সে। এবার একা। যে পাপ করেছে তার স্খলন না হওয়া পর্যন্ত স্বস্তি নেই।
পরদিন সকালে উঠে গরম জলে চান সেরে প্রসাদের ঘরে এসে তার সঙ্গে হাত মিলিয়ে রুটি কেটে মাখন লাগাতে লাগল বিনয়। দিনের কর্মসূচি এভাবেই শুরু হল তার।
বিফিউজিদের রোগা রোগা বাচ্চাগুলো তাদের বরাদ্দ রুটি-টুটি নিয়ে যাবার পর সকালের জলখাবার খেয়ে, প্রসাদের কাছ থেকে বিদায় নিয়ে বেরিয়ে পড়ল বিনয়। আজ আর দূরের কোনও কলোনি বা ক্যাম্পে যাবে না সে। তাহলে অনেক দেরি হয়ে যাবে।
তার মাথায় মানিকতলার মেয়েপাড়াটা অবিরল পাক খেয়ে চলেছে। অন্য কোনও দিকে তার লক্ষ্য নেই। ঢাকুরিয়া লেকের কাছাকাছি একটা ক্যাম্পে গিয়ে কোনও রকমে কাজ সেরে খালসা হোটেলে রুটি মাংস খেয়ে সে ছুটল মানিকতলায়। বারোটা নাগাদ সেখানে পৌঁছে গেল।
.
সদর দরজায় বাইরে থেকে ভেতরের চৌকো, মস্ত চাতালে কালকের সেই দৃশ্যটাই দেখতে পেল বিনয়। এই ভরদুপুরে এখানকার মেয়েরা থোকায় থোকায় বসে আছে। চলছে কলকলানি। মাঝে মাঝে কোনও রগড়ের কথায় উঠছে হাসির লহর। এ ওর গায়ে ঢলে ঢলে পড়ছে।
একটু লক্ষ করতে অবশ্য খানিকটা তফাত চোখে পড়ল। কাল বিনয়রা এসেছিল পড়ন্ত বেলায়। তখন মেয়েগুলো পরিপাটি করে সাজতে বসেছে। সন্ধে নামার সঙ্গে সঙ্গে পুরো এলাকাটা নরক গুলজার হয়ে উঠবে, চলছিল তারই আয়োজন।
কিন্তু এই দুপুরবেলায় সবাই রয়েছে হালকা রং-তামাশার মেজাজে। সন্ধের এখনও ঢের দেরি। বেলা হেললে তবেই না সাজগোজের জিনিস নিয়ে বসবে।
বিনয় লক্ষ করল, সবারই চান হয়ে গেছে। তাদের ভোলা চুল পিঠময় ছড়ানো। গুলতানি করতে করতে রোদে ভেজা চুল শুকিয়ে নিচ্ছে তারা।
সদর দরজার ঠিক বাইরে দাঁড়িয়েই আছে বিনয়। মাথায় প্রবল জেদ ঠেসে নিয়ে মানিকতলায় ছুটে এসেছিল কিন্তু এখন কেমন যেন ভয় ভয় লাগছে। ভেতরকার জমাট সাহস, মনের জোর আর আগের মতো অটুট নেই, ধসে ধসে পড়ছে। তবু তারই মধ্যে মেয়েদের দঙ্গলে ছায়াকে খুঁজতে লাগল।
চাতালের মাঝখানে মধ্যমণি হয়ে চটের আসনে থেবড়ে বসে পান চিবুচ্ছিল নিশিবালা। হঠাৎ সে বিনয়কে দেখতে পায়। কিছুক্ষণ মেয়েমানুষটার চোখের পাতা পড়ে না। একসময় হাতের ভর দিয়ে থলথলে বিপুল শরীরটাকে টেনে হিঁচড়ে দাঁড় করায়। একমুখ হেসে হাত নেড়ে নেড়ে ডাকতে থাকে, অ মা, কালকের সেই কচি বাবুটি যে গ! তা উশীদের (উর্বশীদের) পাড়ায় এসে দোরগোড়ায় পেঁড়িয়ে কেন? ভেতরে আসুন, ভেতরে আসুন–।
বুকটা ছাঁৎ করে ওঠে বিনয়ের। কাল দুটো ঢাল ছিল তার সামনে-হরিচরণ এবং পীতাম্বর। সে তাঁদের আড়ালে থাকতে পেরেছিল। কিন্তু আজ নিশিবালার চোখে পড়ে গেছে। পালিয়ে যে যাবে, এখন তার উপায় নেই। তাছাড়া যে কারণে তার অনুশোচনার সীমা-পরিসীমা নেই, যে কারণে তার মানিকতলায় ছুটে আসা তার শেষ না দেখে চলে যাওয়া যায় না। বিনয় নিশিবালার দিকে চোখ রেখে চাতালে চলে এল।
কালকের মতোই একটা মেয়েকে দিয়ে চেয়ার আনিয়ে বিনয়কে বসালো নিশিবালা। এদিকে মেয়েরা কঁক বেঁধে উঠে এসে কলর বলর শুরু করে দিল।
আমাদের রসের নাগর এয়েচে গ।
বাবু কাল রাত্তিরি ঘুমুতে পারেনি বুজি? পেরানে কুরুকুরুনি জেগেছিল?
ভিড়ের ভেতর থেকে অন্য একটি মেয়ে জিজ্ঞেস করে, কী করে বুজলি?
আগের মেয়েটি বলে, লইলে দুক্কুর হতে না-হতে পাড়ায় এসে হাজির হতো! আমাদের ওপর কী টান গ।
বাবুটি কত কষ্ট করে এয়েচে। তোরা তার পেছুতে লাগলি কেন? চুপ কর দিকিনি নিশিবালা হাত তুলে ধমক দেয় ঠিকই, তবে তাতে খানিক আশকারা মেশানো
মাসির কথায় কখন চুপ করতে হবে, কখন হবে না, মেয়েগুলো সেটা খুব ভালই জানে। তারা সমানে হইচই করতেই থাকে।
নিশিবালা বিনয়ের দিকে মুখ ফেরায়।–তা বাবু, সেই বুড়ো বাবা দুজন কোতায়? তেনাদের তো দেখছি না।
মেয়েগুলোর টিপন্নীতে নাকমুখ ঝাঁ ঝাঁ করছিল বিনয়ের। মুখ নামিয়ে বলল, ওঁরা আসেননি।
মুখে মিচকে হাসি ফুটিয়ে, একটা চোখ আধবোজা করে কিছুক্ষণ চবর চবর পান চিবোয় নিশিবালা। তারপর গলার স্বরে ঢেউ খেলিয়ে বলে, আপনি তা হলি তেনাদের না জানিয়ে নুকে নুকে (লুকিয়ে লুকিয়ে) এয়েছেন?
বিনয় উত্তর দিল না।
নিশিবালা গলাটা খাদে নামিয়ে দেয়, তা বাবা, আমি জানতুম, আপনি আসবেন। কালই বুড়ো বাবাদের বলেছিলুম, উঁচুক্কে বয়েসের ছোঁড়াদের এখেনে আনলে মতি ভেরম (ভ্রম) হয়। তা তেনারা আপনার কত গুণকেত্তন করলে! সে-সব এক কান দে (দিয়ে) ঢুকিয়ে আর-এক কান দেবার করে দিলুম। আরে বাপু, পুরুষ মানুষের নাড়ি-নক্ষত্তর আমার জানা হয়ে গেছে। আমাদের এই মেয়েদের বাজারে এসে ডাবগা ডবগা (ডবকা ডবকা) ঘুড়ি দেখলে তারা নাট (লাট) খেয়ে পড়ে।
কে একজন বলে ওঠে, কিন্তুন মাসি, ওই বুড়ো দুটোও তো পুরুষ মানুষ। ওদের
তাকে থামিয়ে দিয়ে নিশিবালা হাতজোড় করে বলে, তেনাদের কতা আলাদা। তেনারা হলেন গে ভগমান। দেশের কাজ করে করে জেবন শেষ করে দিলে। তোদের মতোন এক শটা ছুঁড়ি তেনাদের জাপটে ধরলেও কেতরে পড়বেনি।
বোঝা যাচ্ছে, হরিচরণ আর পীতাম্বর যে স্বাধীনতা-সংগ্রামী-সেটা নিশিবালা জানে। ওদের পৃথিবীতে এক ধরনের লোকই বিষপোকার মতো থিক থিক করে–মাতাল, লুচ্চা, লম্পট, খুনে। সমাজের নোংরা সব গাদ। নর্দমার পচা পাক। কোথায় এরা, আর কোথায় হরিচরণরা! জিতেন্দ্রিয়, দেশব্রতী মানুষ দুটি সম্পর্কে নিশিবালার অপার ভক্তি।
আর-একটি মেয়ে বলল, কেতরে পড়ার বয়েস কি আর আছে! দুই বুড়োর শরীরের রস শুক্যে (শুকিয়ে) ঝামা হয়ে গেছে।
বিনয় বসে থাকতে পারছিল না। মনে হচ্ছিল, তার রক্তচাপ ঝপ ঝপ করে নেমে যাচ্ছে। নিশিবালা এবং মেয়েরা কী বলে যাচ্ছে, সে-সব যেন স্পষ্ট শুনতে পাচ্ছিল না। আবছা, দুর্বোধ্য, একটানা আওয়াজের মতো কানে বেজে যাচ্ছে। করুণ, ফ্যাকাসে মুখে হাতজোড় করে সে নিশিবালাকে বলে, আমি একটা বিশেষ দরকারে আপনার কাছে এসেছি।
ঘাড় ঝাঁকিয়ে, ভুরু নাচিয়ে নিশিবালা বলল, পুরুষ মানষে এট্টা দরকারেই তো একেনে আসে– তার চোখে নোংরা সংকেত ফুটে ওঠে।
মরিয়া হয়ে বিনয় বলল, আপনারা যা ভাবছেন তা নয়। আমার কথাটা আগে শুনুন–
হয়তো করুণাই হয় নিশিবালার। ভালমানুষের মতো মুখ করে সে বলে, ঠিক আচে-বলুন।
কাল এখানে একটি মেয়েকে দেখে গিয়েছিলাম। তার নাম ছায়া। দয়া করে ছায়াকে ডাকুন। তার সঙ্গে কথা বলব।
পান চিবুনো থেমে যায় নিশিবালার। চোখের তারা একেবারে স্থির। রুক্ষ, মেচেতা-ভরা মুখ কঠিন হয়ে ওঠে। কিছুক্ষণ সোজাসুজি বিনয়ের দিকে তাকিয়ে থাকার পর সে বলে, ছায়া বলে তো একেনে কেউ নেই।
বিনয় থতমত খেয়ে যায়। মেয়েমানুষটা সরাসরি অস্বীকার করবে, ভাবতে পারেনি। বলল, কিন্তু কাল আমি নিজের চোখে তাকে দেখে গেছি।
নিশিবালা ফের আগের মতোই স্বাভাবিক। চোয়াল নড়তে শুরু করেছে, অর্থাৎ জাবর কাটা চলছে। চোখমুখের সেই কঠোরতা আর নেই। হেসে হেসে বলল, কাকে দেকতে কাকে দেকেচেন! এখেনে এলে মাতা গুইলে যায়। সব ডবকা ঘুড়িকে একরকম নাগে
বিনয় বেশ জোর দিয়েই বলল, আমার মাথা গুলিয়ে যায়নি। ছায়াকেই দেখেছি।
নিশিবালা লহমায় মেয়েপাড়ার মাসি হয়ে ওঠে। তেমনি দাপুটে, তেমনি রণচণ্ডীমার্কা। গলা চড়িয়ে, হাত নাচাতে নাচাতে বলে, বলচি লেই। তবু এক কতা! আমি কি ছায়াকে গড়িয়ে দেব?
যতই মেজাজ চড়িয়ে ছায়ার ব্যাপারটা উড়িয়ে দিতে চাক, নিশিবালা যে ডাহা মিথ্যে বলছে সেটা বুঝতে অসুবিধা হয় না বিনয়ের। কিন্তু মেয়েমানুষটা পুরোপুরি অস্বীকার করার পর তার কী করা উচিত, ভেবে পাচ্ছে না। কেমন যেন দিশেহারা হয়ে পড়ে।
নিশিবালা কী বলতে যাচ্ছিল, তার আগেই চারপাশের দঙ্গলটা থেকে একটি মেয়ে বেরিয়ে এসে বিনয়ের সামনে দাঁড়ায়। এই ধরনের মেয়েরা যেমনটা হয়-নোংরা ছলাকলায় বড়ই পটু-চোখ কুঁচকে, মুখে অশ্লীল হাসি ফুটিয়ে বলে, ছায়া লেই তো কী হয়েছে। পক্ষী আচে।
শিরদাঁড়ার ভেতরটা হিম হয়ে যায় বিনয়ের। হতভম্বের মতো সে বলে, পক্ষী!
হ্যাঁ গ। নিজের বুকে একটি আঙুল রেখে মেয়েটা বলে, এই যে আমি। আমার নাম ময়না। আরও কাছে এসে ফিসফিসিয়ে বলে, আমারে দে চলবেনি?
কপালে গালে গলায় বিন বিন করে ঘাম ফুটে বেরুতে লাগল বিনয়ের। হতভম্বের মতো তাকিয়ে থাকে সে।
মেয়েটা চটুল গলায় এবার বলে, আমাকে দে না হলি আরও পক্ষী আচে গ বাবু কয়েকটা মেয়েকে দেখিয়ে বলতে লাগল, ও হল টিয়া, ও বুলবুলি, ও টুনটুনি। যারে মনে ধরে বেচে লিন (নিন)।
তার কথা শেষ হতে না-হতেই আর-একটা মেয়ে এগিয়ে এল। পক্ষী যদিন ভাল না লগে, ফুলও আচে। আমি টগর। ভিড়ের দিকে আঙুল নাচিয়ে নাচিয়ে বলতে লাগল, ওই মেয়েটা মালতী, ওই মেয়েটা চাপা
অন্য একটি মেয়ে বলল, আকাশের তারা আচে, বনের লতা আচে, জোনাকি আচে, ঝরনা আছে। আরও কতরকম আচে। যারে ইচ্ছে তুলে নে ঘরে দোর দিন।
ভিড়ের মধ্যে তিন-চারটি মেয়ে একসঙ্গে গলা মিলিয়ে চেঁচায়, এই দুকুর বেলায়!
আরও কটা মেয়ে কাঁচা রগরগে ভাষায় বলল, মিষেদের যকন চাগাড় দ্যায়–
নিশিবালা মিটি মিটি হাসতে হাসতে বিনয়কে লক্ষ করছিল। তার বিনয়ের আটকে আসছে। মাথার ভেতর যেন চাকা ঘুরে যাচ্ছে। ঘাড় ভেঙে সে বুঝি বা হুড়মুড় করে পড়ে যাবে।
নিশিবালা বেশ মজাই পাচ্ছিল। প্রশ্রয়ের সুরে মেয়েগুলোকে হালকা ধমক দিল, ছেনালি রাক দিকিন। বাবুটি দামড়া বাছুর। সবে চোক ফুটচে। আমাদের একেনে পা দিতে না-দিতেই তারে নে পড়লি! অমনটা করলে
বাকিটা আর শোনা হল না। লাফ দিয়ে উঠে পড়ল বিনয়। এক দৌড়ে চাতাল পেরিয়ে সোজা গলিতে চলে এল।
পেছন থেকে নিশিবালা চেঁচিয়ে ওঠে, অ বাবু, যাবেন নি–যাবেন নি– আমি পছন্দ করে একটা পরী আপনারে দিচ্চি
বিনয় যেভাবে পালিয়ে গেল, তাতে অন্য মেয়েগুলো ভীষণ মজা পায়। তুমুল হাসির কলরোল তুলে তারা হইহই করে ওঠে, কী ভীতু নোক রে বাবা! বুকের মদ্যি পুঁটি মাচের ধুকপুকুনি! সে কিনা মাগীপাড়ায় আসে!
ফিরেও তাকায় না বিনয়। গলি থেকে অন্ধের মতো ছুটতে ছুটতে চলে এল ট্রাম রাস্তায়। এতক্ষণ দম বন্ধ হয়ে ছিল তার। ফুটপাথের একধারে দাঁড়িয়ে জোরে জোরে শ্বাস টেনে ধাতস্থ হতে বেশ খানিকটা সময় লাগে।
চোখের সামনে শহরের চেনা দৃশ্য। প্রচুর মানুষ। প্রচুর গাড়িঘোড়া। কেউ থেমে নেই। সবাই ব্যস্ত, সবাই ছুটছে।
বিনয় লক্ষ করল, বেলা হেলতে শুরু করেছে। হঠাৎ খেয়াল হল, ট্রেন লেট না করলে এতক্ষণে আসামের রিফিউজিদের চলে আসার কথা। সে আর দাঁড়াল না। পায়ে পায়ে এগিয়ে গিয়ে শিয়ালদা রুটের একটা ট্রামে উঠে বসল।
চাকায় ধাতব আওয়াজ তুলে ট্রাম ছুটে চলেছে। জানালার বাইরে বিনয় তাকিয়ে আছে ঠিকই, তবে রাস্তার কোনও কিছুই যেন দেখতে পাচ্ছে না। ছায়ার চিন্তাটা তার মাথায় হুল ফুটিয়ে চলেছে। মেয়েটাকে উদ্ধার করার জন্য আজ সে ছুটে এসেছিল কিন্তু নিশিবালা স্পষ্ট জানিয়ে দিল ওই নামে কেউ তাদের ওখানে থাকে না। অথচ কাল সন্ধেবেলায় বিনয় তাকে নিজের চোখে দেখে গেছে। এতটা ভুল তার হতেই পারে না। এই যুবা বয়সে তার দৃষ্টিশক্তি এত খারাপ হয়ে যায়নি। তবু একটা ধন্দ থেকেই যাচ্ছে। আজ সে এতটা সময় এখানে কাটিয়ে গেল, প্রতিটি মেয়ের মুখও লক্ষ করেছে কিন্তু ছায়াকে দেখা যায়নি। এমনও তো হতে পারে, মেয়েটা সেই মুহূর্তে ওখানে ছিল না, অন্য কোথাও গিয়ে থাকবে।
সে যাই হোক, ওই মেয়েপাড়ায় বিনয় আর যাচ্ছে না। একটা নিষ্পাপ তরুণীকে উদ্ধার করতে এসেছিল, নেহাতই কর্তব্যপালনের তাড়নায়। কিন্তু সেটা যে কত দুরূহ তা হাড়ে হাড়ে টের পাওয়া গেছে। ওখানকার নোংরা মেয়েমানুষগুলো তার পা থেকে মাথা অবধি পচা পাঁক মাখিয়ে দিয়েছে। সারা গা থেকে দুর্গন্ধ উঠে আসছে যেন।
বিনয় ঠিক করে ফেলল, হরিচরণকে ছায়ার কথা জানিয়ে দেবে। পারলে তিনিই মেয়েটাকে পাল থেকে বার করে নিয়ে আসতে পারবেন।
এসময় ট্রাম শিয়ালদায় পৌঁছে যায়।
.
৬৫.
আরও কদিন কেটে গেল।
সেই যে সুধাদের বাড়ি থেকে শান্তিনিবাস-এ বিনয় চলে এসেছিল তারপর মাত্র দু-একবার জাফর শা রোডে গেছে বিনয়। রিফিউজি কলোনি, ত্রাণশিবিরে–ছোটাছুটি তো ছিলই। আসাম থেকে কলকাতায় নতুন শরণার্থীদের ঢল নামায় নিঃশ্বাস ফেলার সময় পাওয়া যাচ্ছিল না। ভোর থেকে মাঝরাত কীভাবে যে কেটে গেছে একমাত্র সে-ই জানে। তার ওপর হরিচরণদের রেণুবালা নারী মঙ্গল কেন্দ্র আর ছায়াকে নিয়ে দুটো দিন ব্যতিব্যস্ত থাকতে হয়েছে।
সুধাদের বাড়ি সে যেতে না পারলেও হিরণ কিন্তু দুদিন মেসে এসে দেখা করে গেছে। ঠিক ছিল খান মঞ্জিল সারিয়ে, রংটং করার পর পঞ্জিকায় শুভদিন দেখে খুব শিগগিরই গৃহপ্রবেশ করা হবে। কিন্তু হিরণ জানিয়ে গিয়েছিল, সরস্বতীকে পি. জি হাসপাতালে ভর্তি করতে হয়েছে। বারোমাস সরস্বতী নানা অসুখ বিসুখে কষ্ট পান। হঠাৎ তার রোগটা বাড়াবাড়ি হয়ে দাঁড়িয়েছে। হাসপাতালে না দিয়ে উপায়। ছিল না। তাই নতুন বাড়িতে যাওয়া আপাতত স্থগিত রাখতে হয়েছে। তিনি যতদিন না সুস্থ হচ্ছেন, গৃহপ্রবেশের প্রশ্নই নেই। বিনয় সময় করে একদিন হাসপাতালে গিয়ে সরস্বতীকে দেখে এসেছে।
এত যে প্রচণ্ড ব্যস্ততা তার ভেতরেও বিনয়ের মাথায় একটা ভাবনা চলছেই। অর্থাৎ হেমনাথ। তিনি প্রতিজ্ঞা করেছিলেন, যত দুর্বিপাকই ঘটুক, দেশ ছাড়বেন না। কিন্তু তাঁর শেষ চিঠিটা পড়ে মনে হয়েছে সমস্ত আত্মবিশ্বাস ধুলিসাৎ হয়ে গেছে। পাকিস্তানের হাল দিনকে দিন এতটাই খারাপ হয়ে যাচ্ছে, তাতে তার মতো মানুষের পক্ষেও পৃথিবীর ওই ভূখণ্ডটি আর নিরাপদ নয়। এক মুহূর্তও তিনি আর রাজদিয়ায় থাকতে চান না।
হেমনাথ লিখেছিলেন, বিনয়রা যেন যত তাড়াতাড়ি সম্ভব তার এবং অবনীমোহনের দেশের বাড়িঘর জমিজমা এক্সচেঞ্জের ব্যবস্থা করে রাখে। কিন্তু সেদিক থেকে সম্পূর্ণ হতাশ হতে হয়েছে বিনয়কে।
শাজাহান সাহেবের বিষয় আশয়ের সঙ্গে হেমনাথের জমিজমা বাড়িঘর এক্সচেঞ্জ করা সম্ভব হবে না। তবে অন্য ব্যবস্থা করা হয়েছে। এ-সব জানিয়ে হেমনাথকে চিঠি লিখেছিল বিনয়রা। কিন্তু তার জবাব এখনও আসেনি। হেমনাথ কবে ইন্ডিয়ায় আসবেন, কিছুই বোঝা যাচ্ছে না।
নিত্য দাস কথা দিয়েছিল, সাদিনের ভেতর হেমনাথের উত্তর এনে দেবে। সাতদিনের পর আরও কদিন কেটে গেছে। কিন্তু না, হেমনাথের উত্তর তো আসেইনি, নিত্য দাসেরও পাত্তা নেই। লোকটা একেবারে উধাও হয়ে গেছে।
.
আজ সকালে ঘুম ভাঙার পর হেমনাথের জন্য মনটা ভীষণ উতলা হয়ে উঠেছে বিনয়ের। সে অন্যদিনের মতো চান টান করল না। মুখটুখ ধুয়ে প্রসাদের কাছ থেকে আজকের দিনটার জন্য ছুটি নিয়ে টালিগঞ্জের দিকে বেরিয়ে পড়ল। উদ্দেশ্য, হিরণকে সঙ্গে করে কসবায় নিত্য দাসের বাড়ি চলে যাবে। লোকটা কতদূর কী করল, জানা দরকার। এটা ঠিক, হেমনাথের কোনও খবর এলে নিত্য তক্ষুনি এসে হাজির হতো। কিন্তু মন এতই উৎকণ্ঠিত যে স্থির থাকতে পারছিল না বিনয়।
জাফর শা রোডে এসে ডাকাডাকি করতে উমা দরজা খুলে দিল। কয়েকদিন বাদে তাকে দেখে মেয়েটা খুব খুশি। একমুখ হেসে কী যেন বলে উঠল। কিন্তু কিছুই যেন শুনতে পেল না বিনয়। উমার পাশ দিয়ে সিঁড়ি ভেঙে তর তর করে ওপরে উঠতে লাগল।
দোতলায় এসে বাইরের ঘরে চোখ পড়তেই বিস্ময়ে বিনয় হতবাক। যার কথা ভাবতে ভাবতে সে ছুটে এসেছে সেই নিত্য দাস কি না হিরণের সঙ্গে বসে চা খেতে খেতে কথা বলছে।
বিনয়কে দেখে ওরাও কম অবাক হয়নি। কয়েক মুহূর্ত তাকিয়ে থাকার পর হিরণ বলল, কী আশ্চর্য, তুমি এখন আসবে, ভাবতেই পারিনি। এসএস বিনয় ভেতরে ঢুকে একটা চেয়ারে বসতে না বসতেই বলে, চা খেয়ে নিত্যবাবু আর আমি তোমার মেসেই যেতাম। ভালই হল, তুমি এসে গেছ-
বিনয় বলল, আমার ওখানে যাচ্ছিলেন?
হিরণ না, উত্তরটা দিল নিত্য দাস, হ ছুটোবাবু। পাকিস্থান থিকা হ্যামকার চিঠি আইছে।
নিত্য দাস বলতে লাগল, কথা দিয়াও রাখতে পারি নাই ছুটোবাবু। হেমনাথের চিঠি আনতে দেরি হওয়ার কৈফিয়ৎ দিতে লাগল সে। জয়নাল নামে তার লোকটি গণ্ডগোলে জড়িয়ে পড়েছিল। তার পড়শি মোতালেফ হাড়-বজ্জাত। জয়নালের মাত্র দুকানি জমি রয়েছে। তা থেকে কৌশলে কিছুটা আত্মসাৎ করার তালে ছিল। এই নিয়ে প্রচুর হাঙ্গামা হয়েছে। সে-সব সামলে রাজদিয়ায় যেতে তার দেরি হয়ে গেছে। সেই কারণে সাতদিনের ভেতর হেমনাথের চিঠি নিয়ে আসা সম্ভব হয় নি।
নিত্য দাস বলল, কাইল রাইতে চিঠিখান পাইছি। ভাবলাম, আইজ সকালে উইঠা টালিগুঞ্জে আইয়া ছুটো জামাইবাবুরে লগে কইরা আপনার ম্যাসে যামু। তা আপনে নিজেই আইয়া পড়লেন। মুখ কাচুমাচু করে বলে, ক্যান দেরি হইছে, হোনলেন। আমার কিন্তুক কুনো দুষ (দোষ) নাই
উমার কাছে খবর পেয়ে ছুটতে ছুটতে ভেতর দিক থেকে চলে এল সুধা। তাঁর সঙ্গে দ্বারিক দত্তও এসেছেন। বাইরের ঘরে পা দিয়ে হইচই বাধিয়ে দেয় সুধা। কী ছেলে রে তুই! সেই যে মেসে গেলি, তারপর দু-একবার মোটে মুখ দেখিয়ে গেছিস! কতদিন হল তোর কোনও পাত্তাই নেই। আমাদের কথা তোর বোধহয় মনেই পড়ে না আজকাল।
দ্বারিক দত্তও একই কথা বললেন।
কিছুই প্রায় কানে যাচ্ছিল না বিনয়ের। অফিসের কাজে মরার সময় নেই, তাই আসা সম্ভব হচ্ছিল না, ইত্যাদি জানিয়ে সে নিত্য দাসের দিকে তাকায়। –দাদুর চিঠিটা কোথায়?
হিরণ বলল, এই যে আমার কাছে ব্যস্তভাবে পকেট থেকে একটা মুখ-বন্ধ খাম বার করে বিনয়কে দেয় সে।
বিনয় জিজ্ঞেস করে, কী লিখেছেন দাদু? পড়েছেন আপনারা?
না। তোমার নামে চিঠি। তাই
বিনয় এমনিতে খুবই শান্ত, নম্র। কিন্তু এই মুহূর্তে মেজাজটা তপ্ত হয়ে ওঠে। রুক্ষ গলায় বলে, আমার নামে লিখলেও এটা গোপন কোনও ব্যাপার নয়। আমরা সবাই মিলে পরামর্শ করে যে চিঠিটা লিখেছিলাম, তিনি তার জবাব দিয়েছেন। দাদু রাজদিয়ায় কী অবস্থায় আছেন, কলকাতায় কবে আসছেন, সে-সব জানবার ইচ্ছে হল না আপনাদের? আমি কখন চিঠি খুলব সে জন্যে বসে আছেন। আশ্চর্য!
হিরণের মুখটা নিমেষে পাংশু হয়ে যায়। সুধাও কিছু বলছে না। বাকি দুজনও চুপ। রাজদিয়ার একটি বৃদ্ধের জন্য বিনয় যে কতটা উৎকণ্ঠিত, সবাই তা টের পাচ্ছিল। খামের মুখ ছিঁড়ে এক নিঃশ্বাসে হেমনাথের চিঠিটা পড়ে যায় বিনয়।
কল্যাণীষেষু
বিনু, নিদারুণ সংকটে পড়িয়া এমনই বিচলিত হইয়া পড়িয়াছিলাম যে রাজদিয়ায় আর এক মুহূর্তও থাকিতে সাহস হইতেছিল না। প্রতিদিন ইরফান আলি এবং তাহার সাঙ্গোপাঙ্গদের শাসানি, দেশ ছাড়ার জন্য হুমকি, পদে পদে অসম্মান, এই অবস্থায় শ্বাস আটকাইয়া আসিতেছিল। তাই তোমাকে বিষয় সম্পত্তি এক্সচেঞ্জের কথা জানাইয়াছিলাম। সিদ্ধান্ত লইয়াছিলাম, চিরতরে জন্মভূমি ছাড়িয়া চলিয়া যাইব।
তোমার জবাবী পত্র পাইয়া জানিতে পারিয়াছি, তুমি, দ্বারিক, হিরণ, সুধা, সুনীতি, আনন্দ-সকলে আমাদের জন্য কী গভীর দুশ্চিন্তায় দিন কাটাইতেছ।
তুমি লিখিয়াছ, নানা জায়গায় অনেক দৌড়াদৌড়ি করিয়াও সম্পত্তি বিনিময়ের বন্দোবস্ত করিয়া উঠিতে পার নাই। তবে যুগলদের জবরদখল কলোনিতে প্রচুর জমি পাওয়া যাইবে–এইরূপ ভরসা মিলিয়াছে।
বর্তমানে জানাই, পরিস্থিতির কিছু পরিবর্তন ঘটিয়াছে। করিম বিশ্বাসী মানুষ। প্রাণ গেলেও সে নিমকহারামি করিবে না। সে ছাড়া মোতাহাররা তো আছেই। তাহাদের, বিশেষ করিয়া করিমের উপর বাড়িঘরের দায়িত্ব দিয়া গোপনে দেশ ত্যাগ করিব এই ছিল অভিপ্রায়, কিন্তু খবরটি কীভাবে কীভাবে যেন চতুর্দিকে রটিয়া গিয়াছে। তাহার ফল কী হইয়াছে, অনুমান করিতে পার?
রাজদিয়া তো বটেই, আশেপাশের দেলভোগ, গিরিগঞ্জ, আবদুলাপুর, কমলাপুর, সুজনগঞ্জ ইত্যাদি গ্রামের যে-সব হিন্দু পূর্বপুরুষের ভিটামাটি আঁকড়াইয়া পড়িয়া আছে, তাহারা দলে দলে আসিয়া হাজির হইতেছে। ইহারা আমায় দেশ ছাড়ার কথা ভাবিতেই পারে না। সকলেই বলিল, আমি ভারতে চলিয়া গেলে তাহারা কাহার মুখ চাহিয়া পাকিস্তানে থাকিবে?
আমার নামটি হিন্দু নাম বলিয়া আমি পরবাসী। এ-দেশে আমার কোনও মর্যাদা নাই, একটা আঙুল তুলিবার মতো সামান্য ক্ষমতাও হারাইয়াছি। ওই হিন্দুরা বিপদে পড়িলে কোনওভাবেই তাহাদের রক্ষা করিতে পারিব না। তবু আমার উপর ইহাদের বিরাট ভরসা। দেশভাগের পর কিছুই যে আগের মতো নাই, হাজার বুঝাইলেও তাহারা বুঝিতে চায় না। আমার সম্বন্ধে অনন্ত আস্থা তাহাদের মধ্যে অনড় হইয়া আছে।
এই তো গেল সন্ত্রস্ত হিন্দুদের কথা। রাজদিয়া এবং পার্শ্ববর্তী অঞ্চলের শতকরা সত্তর আশি ভাগ মুসলমানও চায় না, আমি চিরকালের মতো ইণ্ডিয়ায় চলিয়া যাই। নিজের সম্বন্ধে লিখিতে লজ্জা হয়, তবু যাহা ঘটনা তাহা না জানাইয়া পারিতেছি না। রাজদিয়া কলেজের প্রিন্সিপ্যাল আনোয়ার আলি বলিয়াছে, আমার মতো মানুষ যদি দেশ ছাড়ে তাহা এই অঞ্চলের পক্ষে অত্যন্ত লজ্জাকর দৃষ্টান্ত। মোতাহার হোসেন কিছুদিন আগে আমার নিরাপত্তার জন্য প্রায়ই আসিয়া আমাদের বাড়িতে রাত কাটাইত। এখন স্থায়ীভাবে বাহিরের ঘরে থাকিতেছে। করিম তত তাহার পরিবার লইয়া এখানেই। আছে। আমাদের জমিতে চাষ করে, এমন আরও চারটি অল্পবয়সী মুসলমান কৃষাণও স্বেচ্ছায় স্ত্রী-পুত্র লইয়া করিমের ঘরের পাশে পর পর ঘর তুলিয়া বাস করিতেছে। ইহার অর্থ কোনও প্রকার হামলা হইলে তাহারা আমাদের রক্ষা করিবে।
রাজদিয়ার নাম-করা উকিল খলিল সাহেব, কলেজের তরুণ অধ্যাপকেরা, সৈয়দ এবং মীর বাড়ির ছেলেরা রোজই কেহ না কেহ আমাদের খবর লইয়া যাইতেছে।
তোমরা শুনিলে অবাক হইবে, উকিল খলিল সাহেব মুসলমান যুবকদের জুটাইয়া দিনকয়েক আগে একটি মিছিল বাহির করিয়া ইণ্ডিয়া হইতে আগত পশ্চিমা মুসলমানদের তো বটেই, যে বাঙালি মুসলমানরা আমাদের উৎখাত করিয়া জমিজমা গ্রাস করিতে চায় তাহাদেরও সতর্ক করিয়া দিয়াছেন, আমাকে শাসাইলে বা কোনও রকম ক্ষতির চেষ্টা করিলে তাহার পরিণাম ভাল হইবে না। এই লইয়া প্রবল উত্তেজনার সৃষ্টি হয় এবং দুই পক্ষে মারপিটও হইয়াছে। তবে ইহার একটি সুফল পাওয়া গিয়াছে। বর্তমানে কেহ আমাকে হুমকি দিতেছে না।
তোমাকে পূর্বের একটি পত্রে জানাইয়াছিলাম, বহু সহৃদয় মুসলমান আমার পাশে আছে। কিন্তু তাহাদের সংখ্যা যে এমন বিশাল তাহা কল্পনা করিতে পারি নাই। পাকিস্তানের পরিবেশ যারপরনাই বিষাক্ত হইয়া উঠিয়াছে কিন্তু এই মানুষগুলিকে তাহা স্পর্শ করিতে পারে নাই।
আমার মনে একটাই দুঃখ বা ক্ষোভ জমিয়া আছে। তোমাকে জানাইয়াছি কি না মনে নাই। যদি জানাইয়াও থাকি তবু আর-একবার মনে করাইয়া দিতেছি। জিন্না সাহেব তাহার জীবিতকালে বারংবার বলিয়াছিলেন, জাতিধর্ম নির্বিশেষে পাকিস্তানের প্রতিটি নাগরিকের থাকিবে সমানাধিকার। ধর্মীয়, অর্থনৈতিক, সামাজিক জীবনের কোনও ক্ষেত্রেই কাহারও সঙ্গে কাহারও বৈষম্য থাকিবে না।
বিনু, তুমি জানো, পাকিস্তানকে আমি স্বদেশ বলিয়া মানিয়া লইয়াছিলাম। আর দশজনের মতো আমিও এই রাষ্ট্রের একজন নাগরিক। এখানকার আইন কানুন মাথা পাতিয়া লইয়াছি। দেশের সুস্থিতি বিপন্ন হয়, এমন কিছু কল্পনাও করিতে পারি না। সংখ্যায় অল্প হইলেও আমাদের অঞ্চলের মানুষজনের একটি অংশের কাছে আমরা অবাঞ্ছিত। নিজের মাতৃভূমিতে অন্যের পাহারায় আমাদের বাঁচিয়া থাকিতে হইবে, স্বাধীনতার আগে ইহা কী কখনও ভাবিতে পারিয়াছি?
যাহা হউক, এখানকার পরিস্থিতি বিশদভাবে জানাইলাম। এই অবস্থায় দেশ ছাড়িয়া যাওয়া আর সম্ভব হইবে না। আয়ুর শেষ প্রান্তে পৌঁছাইয়া গিয়াছি। আর কতদিনই বা বাঁচিব? পাঁচ, দশ কি পনেরো বৎসর। দেশের মাটিতেই মৃত্যু ঘটুক। ইহাই আমাদের ভবিতব্য।
বিনু, তোমরা আমাদের জন্য চিন্তা করিও না। বিষয়আশয় এক্সচেঞ্জের জন্য ছুটাছুটি করারও দরকার নাই। যুগলকে জানাইয়া দিও, কলোনিতেও আমাদের জন্য যে জমি রাখিয়া দিয়াছে তাহা যেন অন্য উদ্বাস্তুদের ভাগ করিয়া দেয়।
যতদিন না দুই দেশের মধ্যে ডাক চলাচল স্বাভাবিক হইতেছে, নিত্য দাসের উপর নির্ভর করিয়া থাকিতে হইবে। তাহার লোকটি তোমাদের পত্রাদি আমাদের পৌঁছাইয়া দিবে। এবং আমার উত্তর সীমান্তের ওপারে দিয়া আসিবে। ইহা ছাড়া যোগাযোগের অন্য কোনও উপায় আপাতত নাই।
নিয়মিত পত্র লিখিবা। তোমরা আমাদের স্নেহ ও আশীর্বাদ লইও।
ইতি, দাদু
নিঃশব্দে চিঠিটা পড়ে ফেলে বিনয়। একরকম রুদ্ধশ্বাসে। তারপর মুখ তুলে তাকায়।
ঘরের বাকি সবাই উদগ্রীব বিনয়কে লক্ষ করছিল। চারপাশ থেকে একই প্রশ্ন শোনা যায়–কী লিখেছেন হেমনাথ?
উত্তর না দিয়ে হেমনাথের চিঠিটা দ্বারিক দত্তকে দেয় বিনয়। তার পড়া হলে সেটা যায় সুধার হাতে। এইভাবে চিঠির বয়ানটা সকলেরই জানা হয়ে যায়।
কিছুক্ষণের জন্য ঘরের মধ্যে স্তব্ধতা নেমে আসে।
তারপর গম্ভীর হতাশার সুরে নিত্য দাস বলে ওঠে, পেরথম যহন শাজাহান সাহেবের সোম্পত্তির খরব দিছিলাম, হ্যামকায় যদিন রাজি অইতেন পায়ের উপর পাও (পা) তুইলা ইণ্ডিয়ায় বাকি জনম। কাটাইয়া দিতে পারতেন। নাতি নাতিন নাতিন-জামাই-আত্মজনেরা কাছে থাকত। কত আনন্দ, কত শান্তি। কিন্তুক নিজেই ইণ্ডিয়ায় আহনের হগল পথ বন্ধ কইরা দিলেন।
একই আক্ষেপ দ্বারিক দত্তেরও। তিনি বললেন, হেমদাদা এত বড় পণ্ডিত মানুষ, কিন্তু দুরদৃষ্টি নেই। মানুষকে সহজেই বিশ্বাস করে বসে। যেই চারপাশের হিন্দুরা এসে ধরে পড়ল, তার ভরসায় ওরা দেশে থেকে গেছে, অমনি গলে গেল। আরে বাবা, এই হিন্দুরা যেই মুহূর্তে সুযোগ পাবে, ইন্ডিয়ায় পালিয়ে আসবে। হেমদাদাকে জানাবেও না।
নিত্য দাস বলল, মুসলমানগো কথাও কনি। অহন না হয় ভালা মাইষি (মানুষ) কইরা পরি (পাহারা) দিয়া রাখতে আছে। এইটা কি বছরের পর বছর সম্ভব? হেরা যে চিরটা কাল একই রকম থাকব, জোর কইরা কি হেই কথা কওন যায়? পাকিস্থানের যা হাল, মতিগতি বদলাইয়া যাইতে কতক্ষণ? অর্থাৎ এখন যারা আবেগের বশে হেমনাথের পাশে দাঁড়িয়েছে তারা আমৃত্যু তাকে আগলে আগলে রাখবে, এমন আস্থা নিত্যর নেই। পাকিস্তানের আবহাওয়া যেভাবে বিষাক্ত হয়ে উঠেছে তাতে কোনও মানুষের ওপরেই অনন্তকাল ভরসা রাখা যায় না।
নিত্য দাস বলতে লাগল, দ্যাশহান দুই টুকরা হওনের আগে মজিদ মিঞা কত ভালা আছিল। এই কয় বছরে হ্যায় (সে) কি আর আগের মানুষ আছে? রাতারাতি বদলাইয়া গ্যাছে। পাকিস্থানে মজিদ মিঞার লাখান মানুষ অহন লাখে লাখে।
মুখ ফিরিয়ে নিত্যর দিকে তাকায় বিনয়। মজিদ মিঞার নামটা বহুকাল বাদে শুনল সে। সঙ্গে সঙ্গে গোপন এক কুঠুরি থেকে পুরানো কষ্ট বেরিয়ে এসে বুকের ভেতরে ছড়িয়ে পড়ে। সেই মহাযুদ্ধের গোড়ার দিকে, চল্লিশ সালে, যখন তারা রাজদিয়ায় যায়, এই লোকটা তাদের দেখার জন্য রাত্তিরে নৌকোয় দশ মাইল নদী খাল বিল পাড়ি দিয়ে সুদূর কেতুগঞ্জ থেকে চলে এসেছিল। সঙ্গে করে এনেছিল কয়েক হাঁড়ি মিষ্টি, মস্ত একটা রুই মাছ। কী আন্তরিকতা তার। বিনয়দের দেখে যেন আকাশের চাঁদ হাতে পেয়ে গিয়েছিল। রাজদিয়ায় তাদের ধরে রাখার জন্য কত যে ব্যাকুলতা! নিজের। তেফসলা উৎকৃষ্ট জমি থেকে তিরিশ কানি অবনীমোহনকে লিখে দিতে চেয়েছিল। বিনা মূল্যে। অবনীমোহন অবশ্য রাজি হননি। এই নিয়ে মজিদ মিঞার কত অভিমান। কত ক্ষোভ। শেষ পর্যন্ত অনেক টানা হ্যাঁচড়ার পর ন্যায্য দামের অর্ধেকের বেশি তাকে নেওয়ানো যায়নি। দু-চারদিন পর পরই এটা সেটা নিয়ে হাজির হতো। কতবার যে তাদের কেতুগঞ্জের বাড়িতে বিনয়দের দাওয়াত খাইয়েছে তার লেখাজোখা নেই। হেমনাথের পরামর্শ ছাড়া একটা পাও ফেলত না। মেয়ের শাদির কথা পাকা হবে। নৌকো পাঠিয়ে হেমনাথকে নিয়ে গেল কেতুগঞ্জে। জ্ঞাতিগোষ্ঠীর সঙ্গে ঝগড়াঝাটি? কে মেটাবেন? হেমনাথ ছাড়া আবার কে। বিষয় আশয় নিয়ে মামলা বেধেছে। সেখানেও হেমনাথ। এই মানুষটি তার কাছে সব চেয়ে শ্রদ্ধেয়। সব চেয়ে আস্থাভাজন। নিজের আত্মীয় পরিজনের চাইতেও অনেক বেশি প্রিয়, অনেক বেশি বিশ্বাসের পাত্র। ছেচল্লিশে বড় রায়টের পর মজিদ মিঞা আর আগের মজিদ মিঞা রইল না। মুসলিম লিগে নাম লেখালো। দেশভাগের পর থেকে হেমনাথের ধারে কাছে ঘেঁষত না। ইন্ডিয়ায় চলে আসার আগে বিনয় শুনেছিল কেতুগঞ্জের এবং তার চারপাশের গ্রামগঞ্জগুলো থেকে যারা আতঙ্কে পূর্বপুরুষের ভিটেমাটি ছেড়ে ইন্ডিয়ায় পালিয়ে গেছে তার পেছনে ছিল এই মজিদ মিঞা। তার মতো মানুষই যদি বদলে যেতে পারে, এখনও যারা ভাল আছে তাদের পালটে যেতে কি খুব বেশিদিন লাগবে?
হেমনাথের জন্য যে প্রবল উৎকণ্ঠা হচ্ছিল তার চাপ নিতে পারছে না বিনয়। মনে হচ্ছে তার স্নায়ুগুলো ছিঁড়ে পড়বে।
এদিকে হিরণ বলছিল, আমি একটা অন্য কথা ভাবছিলাম
দ্বারিক দত্ত জিজ্ঞেস করলেন, কী কথা রে?
হেমদাদু আর দুই দিদার যথেষ্ট বয়েস হয়েছে। যতদিন তিনি বেঁচে আছেন, দিদাদের দুশ্চিন্তা নেই। কিন্তু মানুষের আয়ুর কথা তো বলা যায় না। হঠাৎ যদি দাদুর মৃত্যু হয়, কী হবে দিদাদের? কে দেখবে তাদের? তার ওপর এত প্রপার্টি। দুই বৃদ্ধা কি সে-সব সামলাতে পারবেন?
এই বিষয়টা আগেও যে বিনয় ভাবে নি তা নয়। মৃত্যু এক অনিবার্য ঘটনা। অমোঘ এবং অবশ্যম্ভাবী। কেউ তা ঠেকাতে পারে না। কখন, কীভাবে মৃত্যু আসবে কারও পক্ষেই তার হদিস পাওয়া সম্ভব নয়। হেমনাথ যদি আগে মারা যান, দেশের বাড়িতে স্বজনহীন দুই অসহায় বৃদ্ধা একেবারে অথৈ সমুদ্রে গিয়ে পড়বেন। শিবানী ও স্নেহলতার মুখ চোখের সামনে ফুটে ওঠে বিনয়ের। প্রচণ্ড ত্রাসে গলা শুকিয়ে আসতে থাকে তার। এতদূরে অন্য একটা রাষ্ট্রে থেকে সে কী-ই বা করতে পারে!
দ্বারিক দত্ত বিমর্ষ মুখে বললেন, নিজের স্ত্রী, বোনের কথা ভাবে না। অগ্রপশ্চাৎ বিবেচনা নেই। হেমদাদা যে কী ধরনের মানুষ, বুঝি না।
নিত্য দাস জোরে জোরে মাথা নাড়ে।–আর কুনো আশা ভরসা নাই। হগল শ্যাষ। বিনয়ের দিকে ফিরে বলে, আমারে অন্য একহানে যাইতে অইব। আইজ যাই। হ্যামকত্তারে পত্র দিবেন তো?
বিনয় বলল, হ্যাঁ।
লেইখা রাইখেন। দুই চাইর দিন পর আপনের ম্যাস থিকা লইয়া যামু
নিত্য দাস চলে গেল। হেমনাথের চিঠিটা পড়ার পর থেকে বিনয়ের কিছুই ভাল লাগল না। ভেতরে ভেতরে উতলা ভাবটা বেড়েই চলেছে। সে এখন নিশ্চিত, হেমনাথের সঙ্গে এ-জীবনে আর দেখা হবে না। পাকিস্তানে তার, শিবানীর এবং স্নেহলতার বাকি দিনগুলো কীভাবে কাটবে, কে জানে।
বিনয়ও উঠে পড়েছিল কিন্তু সুধারা কিছুতেই তাকে ছাড়ল না।
এতদিন পর এলি। এক্ষুনি চলে যাবি মানে? বিনয়ের দুই হাত আঁকড়ে ধরে জোরে জোরে মাথা ঝাঁকাতে থাকে সুধা। তার দুচোখ জলে ভরে গেছে। চিরকালের জেদী, অভিমানী তার এই ছোটদিটি যখন ঠিক করেছে যেতে দেবে না তখন বিনয়ের সাধ্য কী চলে যায়।
তবু বিনয় ভারী গলায় বলে, দাদুর জন্যে মনটা ভীষণ খারাপ হয়ে আছে। আমি বরং আর-এক দিন আসব।
সুধা বলল, আর-একদিনের কথা আর-এক দিন। মন আমাদেরও ভাল নেই। কিন্তু দুপুরবেলা না খাইয়ে তোকে কিছুতেই ছাড়ব না। হিরণ এবং দ্বারিক দত্তও তার কথায় সায় দিলেন।
৬৬.
সময় কেটে চলেছে তার নিজস্ব নিয়মে। কলকাতায় আসার পর কত কিছুই তো ঘটে গেল। ঝিনুক নিখোঁজ। অবনীমোহন সংসারের মোহজাল ছিঁড়ে গুরুর আশ্রমে। রামরতন গাঙ্গুলির মতো একজন আদর্শবাদী মাস্টার মশাইয়ের মেয়ে বেশ্যাপাড়ায় নাম লিখিয়েছে। হেমনাথদের ইহজীবনে পাকিস্তান ছেড়ে আসা হবে না। এইসব ঘটনায় মহাবিশ্বের আহ্নিক গতিতে কোথায় এতটুকু ছেদ পড়েনি। কী কারণে কে কতখানি কষ্ট পাচ্ছে, অনুশোচনায় গ্লানিবোধে কার বুক পুড়ে যাচ্ছে, কারও ব্যক্তিগত তুচ্ছ বেদনার খবর মহাকাল রাখে না।
সেই যে হেমনাথের চিঠি এসেছিল তারপর সপ্তাহ তিনেক পার হয়ে গেছে। পুরানো রুটিনেই সবকিছু চলছে বিনয়ের। অবশ্য আসাম থেকে দ্বিতীয়বার উৎখাত হওয়া শরণার্থীদের স্রোতটা তেমন আর নেই। বিধানচন্দ্র রায় আসাম গভর্নমেন্টের কাছে সেই যে আবেদন জানিয়েছিলেন তাতে অনেকটা কাজ হয়েছে। কিছু কিছু যে আসছে না তা নয়। তারা অন্যদিক দিয়ে ঘুরপথে চলে যাচ্ছে উত্তর বাংলায়। নর্থ বেঙ্গলে নতুন ভারত-এর যে নিজস্ব সংবাদদাতারা রয়েছে তারা নিয়মিত ওদের সম্পর্কে রিপোর্ট পাঠাচ্ছে।
আসাম থেকে না এলেও পূর্ব পাকিস্তান থেকে উদ্বাস্তুদের আসাটা হঠাৎ অনেকগুণ বেড়ে গেছে। ফরিদপুর, নোয়াখালি, ময়মনসিংহ এমনকি কয়েকটি জেলায় রাজাকার আর মুসলিম লিগ নতুন করে হাঙ্গামা শুরু করেছে। চলছে অবাধে লুঠপাট, খুন, আগুন। জোর করে ছিনিয়ে নেওয়া হচ্ছে যুবতী মেয়েদের।
ব্যাপক বর্বরতা। এর ফলে আরও বেশি করে আতঙ্কগ্রস্ত মানুষের ঢল নেমেছে পশ্চিমবঙ্গ আর ত্রিপুরার দিকে। ইদানীং কদিন হল, একটার বদলে দুটো করে রিফিউজি স্পেশাল আসছে শিয়ালদায়।
দেশভাগের পর পূর্ব পাকিস্তানে বিরাট আকারের দাঙ্গা অনেকবার হয়ে গেছে। সে-সবের ধাক্কা এসে লেগেছে সীমান্তের এপারেও। অতি সাধারণ অতি নিরীহ মুসলমান যারা দিন আনে আনে দিন খায়, পাকিস্তান-হিন্দুস্থানের জটিল রাজনৈতিক টাপাপোড়নের বিন্দুবিসর্গও তারা বোঝে না, বিবি-বাচ্চাদের পেটের ভাত জোটাতে খেটে খেটে যাদের দিন কাবার হয়ে যায়, এবারকার ফরিদপুর, ময়মনসিংহ ইত্যাদি এলাকার হাঙ্গামার খবর আসতেই তাদের কয়েকটা গ্রামে হামলা হয়ে গেছে। ভয়ার্ত বেশ কিছু মুসলমান পাকিস্তানে চলে গেছে। আরও অনেকেই যাবার জন্য পা বাড়িয়ে আছে।
.
কাল রাতে অফিসে প্রসাদ জিজ্ঞেস করেছিলেন, তুমি তো কলকাতার চারপাশ চষে ফেলছ। হাজিগঞ্জ বলে কোনও গ্রামের নাম শুনেছ?
বিনয় বেশ অবাক হয়ে বলেছে, না। কোথায় সেটা?
শিয়ালদা সাউথ লাইনে মল্লিকপুর বলে একটা স্টেশন আছে। সেখানে নেমে যেতে হয়। ওটা গরিব মুসলমানদের গ্রাম। কাল সকালে রিফিউজি কলোনি কি রিলিফ ক্যাম্পে যেতে হবে না। তুমি সোজা হাজিগঞ্জে চলে যাবে।
সবিস্ময়ে কয়েক মুহূর্ত বিনয় তাকিয়ে থাকে। তারপর বলে, ওখানে যাব কেন?
শুনেছি হাজিগঞ্জের মুসলিমরা ইস্ট পাকিস্তানে চলে যাবে। কেন ওরা যাচ্ছে, ওদের কী অসুবিধা হচ্ছে, ডিটেলে সমস্ত জেনে তাড়াতাড়ি একটা রিপোর্ট তৈরি করে দেবে।
বিনয়ের হঠাৎ মনে পড়ে গিয়েছিল, আগরপাড়ায় মুসলমানদের একটা পরিত্যক্ত গ্রাম দেখেছিল সে। তাছাড়া শ্যামনগরে অন্য একটা ফাঁকা মুসলিম গ্রাম দখল করে উদ্বাস্তুরা কলোনি বসিয়েছে– নেতাজি সুভাষ পল্লি। এই গ্রামগুলোর কথা বলতে গিয়েও কাল থেমে গেছে বিনয়। বললে নিশ্চয়ই খুশি হতেন না প্রসাদ। আসলে না বলাটা ইচ্ছাকৃত নয়। ক্যাম্প এবং কলোনি নিয়ে সে এতটাই ব্যস্ত যে সেকুলার একটা দেশ ছেড়ে মুসলমানদের চলে যাওয়া যে খুব নাড়া-দেওয়া ঘটনা সেটা তার মনেই হয়নি। এর গুরুত্বই সে বোঝেনি।
প্রসাদের কথামতো আজ সকালে চানটান সেরে চা খেয়েই বেরিয়ে পড়েছে বিনয়।
শিয়ালদা সাউথ থেকে যে-সব ট্রেন ডায়মণ্ডহারবার, লক্ষ্মীকান্তপুর কি ক্যানিংয়ের দিকে যায়, তার কোনওটায় আগে চড়েনি বিনয়। এদিকটা তার পুরোপুরি অচেনা। অচেনা হলেও শিয়ালদা নর্থ লাইনের মতোই এই অঞ্চলে ট্রেন লাইনের দুধারে মোটামুটি একই দৃশ্য। আমন ধান কেটে নেবার পর যতদূর চোখ যায় শূন্য মাঠ। মাঝে মাঝে ছন্নছাড়া দু-চারটে কৃষাণ গ্রাম, ঢ্যাঙা ঢ্যাঙা তাল, সুপুরি বা নারকেল গাছের জটলা। খাল, বিল, পুকুর। মেঘলেশহীন আকাশে ঝাঁকে ঝাকে। পাখি উড়ছে।
একসময় হুস হুস ধোঁয়া ছাড়তে ছাড়তে ট্রেন মল্লিকপুর পৌঁছে গেল। নানা কামরা থেকে আট দশটি প্যাসেঞ্জারের সঙ্গে বিনয়ও নেমে পড়ে।
সুরকি-বিছানো লম্বা প্ল্যাটফর্মের মাঝামাঝি জায়গায় লাল রঙের ছোট স্টেশন বিল্ডিং। সেটার গা ঘেঁষে রেলের টি-স্টলে স্থানীয় কিছু লোক গুলতানি করছে। তার পাশে বাইরে বেরুবার গেট। ধুতির ওপর কালো. কোট পরা টিকেট কালেক্টর সেখানে দাঁড়িয়ে আছে। একটা হাত সামনের দিকে বাড়ানো। যে প্যাসেঞ্জাররা ট্রেন থেকে নেমেছিল তাদের দু-তিনজন সেই হাতে টিকেট দিয়ে চলে গেল। বাকি সবাই বিনা টিকিটের যাত্রী। তারাও এদিক সেদিক দিয়ে সুট সাট সরে পড়ল।
রেলের বাবুটি নির্বিকার। কে টিকেট কেটেছে, কে ভাড়া না দিয়ে ট্রেনে চড়েছে তা নিয়ে তার ভ্রূক্ষেপ নেই। রেল তো তার পৈতৃক সম্পত্তি নয়। ভাবখানা এরকম–কেউ যদি ফাঁকি দিয়েই থাকে, দিক।
বিনয় এগিয়ে এসে টিকেটটি রেল-বাবুর হাতে সঁপে দিয়ে জিজ্ঞেস করল, হাজিগঞ্জ গ্রামটা কোথায় বলতে পারেন?
রেল-বাবু বলল, মুসলমানদের গাঁ। স্টেশনের বাইরে বেরুলে রাস্তা পাবেন। সেটা ধরে সিধে, চলে যান।
এখান থেকে কত দূর?
মাইল দেড় দুই হবে।
গেট পেরুতেই খোয়ার রাস্তায় এসে পড়ল বিনয়। সেটার দুধারে টালির চালের কিছু দোকানপাট। সেগুলো গা-জড়াজড়ি করে রয়েছে।
মিনিট তিন চার হাঁটার পর খোয়ার পথ শেষ। তারপর থেকে কাঁচা রাস্তা শুরু হয়েছে। তার দুদিকে খানিকটা পর পর গ্রাম।
চারদিক লক্ষ করতে করতে চলেছে বিনয়। পরিবেশ শান্ত, উত্তেজনাহীন, নিঝুম। এখানে এমন কী ঘটতে যাতে পারে যাতে হাজিগঞ্জের মুসলমানেরা দেশ ছেড়ে চলে যাচ্ছে? দাঙ্গা, আগুন লাগানো, ব্যাপক হত্যা-এ-সব হলে এলাকার আবহাওয়া উত্তপ্ত হয়ে থাকে। কিন্তু তেমন কিছু টের পাওয়া যাচ্ছে না।
টিকেট কালেক্টর বলে দিয়েছিল, স্টেশন থেকে হাজিগঞ্জ দেড় দুমাইল দূরে। এত সব গ্রামের মধ্যে কোনটা হাজিগঞ্জ, কে জানে। তাই উলটো দিক থেকে যারা আসছে–চাষাভুষো ধরনের মানুষজন–তাদের জিজ্ঞেস করে করে এগিয়ে চলেছে বিনয়। যাকেই হাজিগঞ্জের কথা বলে সে-ই বেশ অবাক হয়। তার পা থেকে মাথা অবধি খুঁটিয়ে খুঁটিয়ে দেখে বলে, বাবু কি হেথায় লোতুন এয়েচেন?
আস্তে মাথা নাড়ে বিনয়। হ্যাঁ—
হাজিগঞ্জ মোছলমান কেষাণদের গাঁ। হোথায় গে কী করবেন?
পোশাক-টোশাক দেখে লোকগুলো বুঝে গিয়েছে বিনয় শহুরে, শিক্ষিত এবং হিন্দু। এমন একজন কেন হাজিগঞ্জের খোঁজ করছে, সেজন্য তাদের প্রচণ্ড কৌতূহল হচ্ছিল। সেই সঙ্গে হয়তো কিছুটা ধন্দে পড়ে গেছে।
বিনয় বলে, দরকার আছে।
কিন্তু বাবু ওই গাঁ খেনা (খানা) পেরায় ফাঁকা হয়ে গেছে। দেশ ছেড়ি (ছেড়ে) ওকেনকার লোকজন। চলি গেচে
সবাই চলে গেছে? দু-চারজনও কি নেই?
অনিশ্চিতভাবে লোকগুলো বলে, থাকতি পারে। তারাই গ্রামটার হদিস দেয়। কাঁচা রাস্তা ধরে আরও অনেকটা হাঁটলে একটা কুলুনি পড়বে। তারপরেই হাজিগঞ্জ।
কুলুনি যে কলোনি, সেটা বুঝতে পারে বিনয়। কলকাতার চারপাশে বনবাদাড় ঝোপঝাড় নির্মূল করে, ফাঁকা জমি দখল করে উদ্বাস্তুরা কত যে জবরদখল কলোনি বসিয়েছে তার লেখাজোখা নেই। প্রায় প্রতিদিনই সূর্যোদয়ের সঙ্গে সঙ্গে এইসব কলোনিতে বিনয়কে ছুটতে হয়। কিন্তু শিয়ালদা সাউথ লাইনের বেশ কটা স্টেশনে পেরিয়ে এত দূরে এসে উদ্বাস্তুরা গা বসিয়েছে এমন ধারণা ছিল না তার।
একসময় কলোনির সামনে এসে পড়ল বিনয়। উদ্বাস্তুদের আর দশটা উপনিবেশ যেমন হয়, এটাও তার থেকে আলাদা কিছু নয়। রাস্তার দিকে খুঁটি পুঁতে তার মাথায় টিন লাগিয়ে আলকাতরা দিয়ে নাম লিখে দেওয়া হয়েছে : দেশবন্ধু চিত্তরঞ্জন কলোনি। সর্বত্যাগী জননায়কের নামে এই বেটপ জনপদের নাম। মনে হল, খুব বেশিদিন হয়নি এটার পত্তন হয়েছে।
অন্যদিন জবরদখল কলোনি, বা ত্রাণশিবির দেখলেই সে ঢুকে পড়ে। কিন্তু আজ তাকে আলাদা অ্যাসাইনমেন্ট দেওয়া হয়েছে। কলোনি ডাইনে ফেলে মিনিট দশেক হেঁটে হাজিগঞ্জে পৌঁছে গেল বিনয়।
রাস্তা থেকেই বোঝা গেল, গ্রামটা বহুকালের পুরানো। পাকা দালান একটাও নেই। সবই টিন বা খড়ের চালের ঘর, মাটির দেওয়াল। কিন্তু কারওকেই দেখা যাচ্ছে না। চারদিক আশ্চর্য রকমের নিস্তব্ধ। আপাতদৃষ্টিতে মনে হচ্ছে জনমানবহীন।
হঠাৎই মামুদপুরের কথা মনে পড়ে গেল বিনয়ের। পূর্ব পাকিস্তানের একটা অতি অখ্যাত গ্রাম। ঝিনুককে নিয়ে সীমান্তের এক দঙ্গল ঘাতকের তাড়া খেয়ে পুরো একদিন সেখানে লুকিয়ে থাকতে হয়েছিল। ওখানকার হিন্দুদের এলাকাটা ছিল এমনই নির্জন। দমবন্ধ-করা। জমাট স্তব্ধতা জায়গাটার ওপর চেপে বসেছিল। মামুদপুরের ওই অঞ্চলটায় একটি জনপ্রাণীও ছিল না। ভিটেমাটি ঘরবাড়ি ফেলে সব হিন্দু চলে এসেছিল ভারতে।
হাজিগঞ্জ যেন আর-এক মামুদপুর। কিছুক্ষণ দাঁড়িয়ে থাকার পর পায়ে পায়ে ভেতরে ঢুকল বিনয়। এখন দশটার মতো বাজে। এই দিনের বেলাতেও চতুর্দিক থেকে ঝিঁঝির ডাক উঠে আসছে। গ্রামের নানা প্রান্তে বিশাল বিশাল প্রাচীন সব গাছ। সেগুলোর ডালপালার আড়ালে থেকে থেকে তক্ষক ডেকে উঠছে।
বিনয় লক্ষ করল, অনেকগুলো বাড়ির দরজায় তালা লাগানো। কোনও কোনওটার দরজা জানালা হাট করে খোলা। সব খাঁ খাঁ করছে। একজোড়া দাঁড়াস সাপ বুক টেনে টেনে একটা ফাঁকা বাড়িতে ঢুকে পড়ল।
কেমন যেন গা ছমছম করতে লাগল বিনয়ের। তবু এদিক সেদিক তাকাতে তাকাতে একটু সাহস করে সে ডাকতে লাগল, কেউ আছেন? একটু শুনবেন?
কোনও সাড়াশব্দ নেই।
হাজিগঞ্জ বেশ বড় গ্রাম। ডাকাডাকি করতে করতে অনেকটা ভেতর দিকে চলে এল বিনয়। আচমকা চোখে পড়ল ডানপাশের তিন চারটে বাড়ির জানালা থেকে কয়েক জোড়া শঙ্কাতুর চোখ চট করে সরে গেল।
না, গ্রাম একেবারে জনশূন্য নয়। যে জানালাগুলোয় চোখ দেখা গিয়েছিল সেদিকে এগিয়ে গেল বিনয়। বলল, ভয় নেই। বাইরে আসুন
কেউ বেরুল না।
তবে খানিক দূরে বাঁ পাশের একটা মেটে বাড়ি থেকে একটি আধবুড়ো মুসলমান বেরিয়ে তার কাছে এসে দাঁড়াল। মুখভর্তি কাঁচাপাকা দাড়ি। চুল এলোমেলো। শুকনো, ক্ষয়টে শরীর। পরনে ময়লা লুঙ্গি আর জামার ওপর রং জ্বলে-যাওয়া পুরোনো চাদর। চোখে মুখে কেমন একটা ত্রস্ত ভাব।
বিনয় আঁচ করতে পারছিল, লোকটা ঠিক স্বস্তি বোধ করছে না। বলা নেই কওয়া নেই, একটি যুবক হঠাৎ এসে পড়েছে, ব্যাপারটা তাকে ভেতরে ভেতরে উতলা করে তুলেছে। তার অস্বাচ্ছন্দ্য কাটাবার জন্য নরম গলায় বিনয় জিজ্ঞেস করে, নমস্কার মিঞা সাহেব, আপনার নাম কী?
আগন্তুক যথেষ্ট সম্মান দিয়ে কথা বলছে। লোকটা সসম্ভ্রমে সেলাম জানিয়ে বলল, কাসেম আলি। কিন্তুক বাবু, আপনারে তো চিনতি পারলাম না।
কী করে চিনবেন? আমি তো এই প্রথম আপনাদের এখানে এলাম। আমার নাম বিনয় বসু।
কীসির তরে (জন্য) এয়েচেন? কী চান বাবু?
সে খবরের কাগজে কাজ করে জানিয়ে বিনয় বলল, আপনাদের সঙ্গে দু-চারটে কথা বলতে চাই। কোথাও একটু বসা যাবে?
বিনয়ের কথাবার্তার ধরনে কাসেম মিঞা খুশি হলেও পুরোপুরি স্বাভাবিক হতে পারছে না।  তার মধ্যে উৎকণ্ঠা থেকেই যাচ্ছে। দ্বিধান্বিতভাবে বলল, আসেন
যে ঘরটা থেকে বেরিয়ে এসেছিল, বিনয়কে সঙ্গে নিয়ে সেটার বাইরের দিকের বারান্দায় একটা হাতল-ভাঙা চেয়ারে তাকে বসালো কাসেম আলি। নিজে বসল মাটির ওপর। বলল, কী কইবেন, বলেন বাবু—
শুনলাম, এখানকার সবাই পাকিস্তানে চলে যাচ্ছে। গ্রামে ঢুকে দেখলাম অনেক বাড়ি ফাঁকা। মনে হল, তারা আগেই চলে গেছে।
কাসেম আলি চুপ করে থাকে।
আমি কোনও ক্ষতি করব না। আমাকে আপনাদের নিজের লোক ভাবতে পারেন।
কাসেম আলি কিছুক্ষণ কী ভেবে শেষ পর্যন্ত মনস্থির করে ফেলে। ঢোক গিলে বলে, হ্যাঁ বাবু। বেশির ভাগ লোক পাকিস্থানে চইলে গেচে।শুদু আমাদের হাজিগঞ্জ লয়, ওধারে ধরুন গে, সরাইপুর, তাজহাট-কাঁচাকাচি এমনি আরও কটা গাঁয়ে গেলে একজন লোকও পাবেন না। সব একন বারের ওপারে। আমরা হাজিগঞ্জে যে কঘর আচি, দু-চার দিনির মদ্যি চইলে যাব।
নিজের দেশ ছেড়ে, বাপ-দাদার বাড়ি ফেলে চলে যাচ্ছেন কেন?
কাসেম আলি জবাব দিল না।
এদিকে এধার ওধার থেকে একজন দুজন করে কিছু লোক দাওয়ার সামনে এসে জড়ো হয়। যুবক, বৃদ্ধ, আধবয়সী। এক দঙ্গল বাচ্চাও জুটে গেল। এই গ্রামে পর্দার কড়াকাড়ি নেই। নানা বয়সের কিছু মেয়েমানুষকেও দেখা যাচ্ছে। তারা কাছে আসে নি। দূরে দাঁড়িয়ে থাকে। সবার চোখ বিনয়ের দিকে।
আগের কথার সুতো ধরে বিনয় জিজ্ঞেস করে, খানে কি বড় রকমের দাঙ্গা হয়েছে?
কাসেম আলি বলল, হয়নি
কেউ কি দেশ ছাড়ার জন্যে হুমকি দিচ্ছে?
কাসেম আলি জবাব দেবার আগেই সামনের ভিড়টার ভেতর থেকে একজন বলে ওঠে, পাকিস্থান ঠেঙে (থেকে) যে রিফুজরা একেনে এয়েছে তারা মদ্যি মদ্যি এইসে শাইসে (শাসিয়ে) যায়। আঙুল বাড়িয়ে দেশবন্ধু চিত্তরঞ্জন কলোনিটা দেখিয়ে ওরা বলতে থাকে, বলে, তোদের জন্যি পাকিস্থান দেওয়া হয়েছে। হিন্দুস্থানে পইড়ে আছিস কেন? চইলে যা। এই এলেকের কিছু নোকও তাদের সনগে ভিড়ে গেছে।
পাকিস্তান ইসলামিক স্টেট। দ্বিজাতি তত্ত্বের ভিত্তিতে সেটার সৃষ্টি। কিন্তু ভারত ধর্মনিরপেক্ষ রাষ্ট্র। এখানে সব জাতি, সব ধর্মের মানুষের সমান অধিকার। এদেশের নাগরিক হিসেবে একজন হিন্দুর যতটা মর্যাদা, মুসলমান শিখ বা খ্রিস্টানেরও ঠিক ততটাই। কিন্তু এ-সব ভারী ভারী কথা কাসেম আলিদের মাথায় ঢুকবে না। বিনয় বলল, কে কী বলল তা নিয়ে চিন্তা করবেন না। আপনাদের গায়ে কেউ আঙুল ঠেকাতে পারবে না।
কাসেম আলি ইতস্তত করে বলে, শুনতি পাচ্চি, আরও অনেক রিফুজি ইদিগির (এদিকের) ফাঁকা জায়গাগুনোয় কুলুনি বসাবে। পাকিস্থান ঠেঙে মার খেইয়ে মাগছেলাপুলারে নিয়ি হেথায় চইলে। আসতেছে। আসাদের উবরি (ওপর) তাদের খুব রাগ। ককন কী কইরে বসবে! মোট্যে ভস্ (ভরসা) পাই না। তাছাড়া
প্রায় সব দেশেরই, বিশেষ করে সদ্যখণ্ডিত একটি দেশের দুই অংশে, ভারত এবং পাকিস্তানের মাইনোরিটিদের মধ্যে রয়েছে নিরাপত্তাহীনতার ভয়। কোথাও কম, কোথাও বেশি। সেটা তাদের অস্তিত্বের ভেতর বদ্ধমূল হয়ে গেছে। সারাক্ষণ তাদের ত্রাস, সারাক্ষণ উৎকণ্ঠা।
বিনয় জিজ্ঞেস করে, তাছাড়া কী?
আমাদের জেতের অনেক নোক ওপারে চইলে গেচে, আরও যাচ্চে। তাই–বাকিটা শেষ না করে থেমে যায় কাসেম আলি।
অনেকে একসঙ্গে দলবদ্ধ হয়ে থাকলে তবু খানিকটা সাহস পাওয়া যায়। কিন্তু যেখানে বড় রকমের ভাঙন ধরেছে, আত্মবিশ্বাস টলে যেতে বাধ্য। হাজিগঞ্জের বাসিন্দাদের মনোভাবকাসেম আলির কথায় ফুটে ওঠে। সেটা বুঝতে অসুবিধা হয় না বিনয়ের।
কাসেম আলি ফের বলে, আরও কিছু কতা (কথা) আচে বাবু। শুনিচি পাকিস্থানে গেলি আমাগের পচুর সুযুগ সুবিদে মেলবে। একেনে লিজের এক বেঘত জমিনও লেই। পরের খেতিতে চাষ কইরে ছমাস দুবেলা খেতি পাই। বাকি ছমাস হয় উপুস, লইলে আধপেটা। আমরা বড় গরিব। তাই
তার কথা শেষ হতে না হতেই জটলা থেকে একটা আধবুড়ো বলে, হোতায় (সেখানে অনেক চাষের ভূঁই, বাড়িঘর দেচ্চে। পাকিস্থানে গেলি কুনো দুঃখুকষ্ট থাকবেনি।
বিনয় জানে, পূর্ব পাকিস্তান থেকে যে ছিন্নমূল মানুষেরা এপারে চলে এসেছে তাদের অনেকেরই ধারণা ছিল ভারতবর্ষ এক স্বপ্নের দেশ। এখানে পথেঘাটে সোনাদানা হীরে মুক্তো ছড়ানো, নদীতে দুধের স্রোত বয়ে যাচ্ছে। একবার সীমান্ত পেরুতে পারলেই হয়। ওদের মতোই হাজিগঞ্জবাসী গরিবগুরবো মানুষগুলোও স্বপ্ন দেখছে পাকিস্তানে পৌঁছুতে পারলে তাদের সমস্ত কষ্টের অবসান হবে। সেখানে তাদের জন্য বেহেস্তের যাবতীয় সুখ অপেক্ষা করে আছে।
বিনয় জিজ্ঞেস করে, পাকিস্তানে কোথায় যাবেন আপনারা?
কাসেম আলি বলল, আমাদের হাজিগঞ্জ বলেন, ওদিগির (ওদিকের) সরাইপুর তাজহাট কি আর দু-চারটে গাঁ বলেন–সব জায়গার নোকজন খুলনে আর ঢাকার দিকি গেছে। আমরাও ত্যামন কুতাও (কোথাও) যাব।
যারা ওপারে গেছে তারা কেমন আছে, কীভাবে আছে, কিছু খবর পেয়েছেন?
এবার চিন্তিত দেখায় কাসেম আলিকে। কিছুক্ষণ চুপ করে থাকার পর বলে, না, পাইনি বাবু। তবে পাকিস্থানি য্যাকন গেছে, মনে হচ্চে, ভালই আছে।
বিনয় বলল, পাকিস্তান অচেনা জায়গা। সেখানে যাবার আগে ভাল করে ভাবনা চিন্তা করবেন। কথাটা শুধু কাসেম আলিকেই না, জমায়েতের সকলের উদ্দেশেই বলেছে সে।
কিন্তু কেউ উত্তর দিল না।
বিনয় বুঝতে পারে, হাজিগঞ্জ প্রায় ফাঁকা হয়ে গেছে। বাকি মানুষগুলোও দেশ ছাড়ার জন্য বদ্ধপরিকর।
আরও কিছুক্ষণ কথাবার্তা বলে উঠে পড়ল বিনয়।
শুধু হাজিগঞ্জ নয়, পরের একটা সপ্তাহ খোঁজ করে করে কলকাতার কাছাকাছি আরও কটা মুসলিম গ্রামে গেল বিনয়। সব জায়গাতেই লোকজনের মনে নিরাপত্তাহীনতার শঙ্কা, চোখে পাকিস্তানের সুখস্বপ্ন। তারাও সীমান্তের দিকে পা বাড়িয়ে আছে।
.
এদিকে কলকাতা রাতারাতি চোখের সামনে দ্রুত পালটে যাচ্ছে। এই তো সেদিন বিনয় ঝিনুককে নিয়ে এই শহরে এল। প্রথম প্রথম কখনও সখনও উদ্বাস্তুদের দু-একটা মিছিল দেখা যেত। সেগুলোতে কটা আর লোক! খুব বেশি হলে চল্লিশ কি পঞ্চাশ। সবচেয়ে বড় যেটা তাতে এক শ জনও হবে। কি না সন্দেহ।
কিন্তু এখন? রোজই কলকাতার উত্তরে দক্ষিণে পুবে পশ্চিমে গণ্ডা গণ্ডা মিছিল। কোনও কোনও মিছিলে চার হাজার পাঁচ হাজার উদ্বাস্তুও থাকে। যত দিন যাচ্ছে, মিছিলগুলো আরও, আরও লম্বা হচ্ছে।
শুধু রাস্তা জুড়ে গাড়িঘোড়া থামিয়ে দিয়ে মিছিলই নয়, শ্ৰদ্ধানন্দ পার্কে, হাজরা পার্কে কি ওয়েলিংটন স্কোয়ারে ডাঃ বিধান রায়ের বাড়ির উলটো দিকেও মিটিং হচ্ছে। অজস্র উদ্বাস্তুর সঙ্গে কলকাতায় এসেছে বিনয়। তাদের তো দেখেছেই। তার আগে পূর্ব পাকিস্তান থেকে যারা চলে এসেছিল তাদেরও দেখেছে। প্রথম প্রথম এই ছিন্নমূল মানুষগুলি ছিল সন্ত্রস্ত, জড়সড়। কিন্তু খুব অল্পদিনে তারা দ্রুত পালটে গেছে। মিটিংয়ে মিছিলে ইদানীং যাদের দেখা যাচ্ছে তারা ক্রোধে, অসন্তোষে, উত্তেজনায় ফুটতে থাকে। প্ল্যাকার্ড হাতে, আকাশের দিকে মুঠো-পাকানো হাত ছুঁড়তে ছুঁড়তে আগুন উগরে দেবার মতো তারা আকাশ ফাটিয়ে স্লোগান দেয়
আমরা কারা?
বাস্তুহারা।
আমাদের পুনর্বাসন
 দিতে হবে, দিতে হবে।
আমাদের চাষের জমি
দিতে হবে, দিতে হবে।
আমাদের ক্যাশ ডোল
বাড়াতে হবে, বাড়াতে হবে। ইত্যাদি।
জবরদখল কলোনি বা ক্যাম্পেই শুধু নয়, কাগজের দরকারে প্রায়ই উদ্বাস্তুদের মিছিলের সঙ্গে তাদের সভাতেও যেতে হয় বিনয়কে। সর্বস্বহারানো মানুষগুলোকে খুঁটিয়ে খুঁটিয়ে লক্ষ করে সে। ত্রাণশিবিরে, কলোনিতে কি স্টেশনের প্ল্যাটফর্মে পশুর মতো জীবন :পন করতে করতে তারা মরিয়া হয়ে উঠেছে। আশা নেই, ভবিষ্যৎ নেই, সামনে অনন্ত অন্ধকার–এই পরিস্থিতিতে চরম বিস্ফোরণ। ঘটাবার জন্য তারা প্রস্তুত।
এদের দেখতে দেখতে প্রায়ই সময়ের উজান টানে কবছর পেছন দিকে ফিরে যায় বিনয়।
তখনও দেশ স্বাধীন হয়নি। তবে ইংরেজরা ঘোষণা করেছে পূর্ব গোলার্ধের এই ভারতীয় উপনিবেশ ছেড়ে তারা চলে যাবে। দু শ বছরের ব্রিটিশ রাজত্বের অবসান ঘটবে কিন্তু এই স্বাধীনতা নিরঙ্কুশ নয়, তার জন্য কিছু চড়া দামও দিতে হবে। ভারত আর আগের অখণ্ড ভারত থাকবে না। দুভাগ হয়ে এক অংশের পুরোনো ভারত নামটাই বজায় থাকবে, অন্য অংশটি হবে পাকিস্তান। দ্বিজাতি তত্ত্বের ভিত্তিতে মুসলমানদের সম্পূর্ণ নিজস্ব একটি দেশ। অর্থাৎ স্বাধীনতা এবং দেশভাগ একই দিনে একই লগ্নে ঘটবে।
পূর্ব বাংলার সংখ্যালঘুরা যখন জানলো তাদের অংশটি পাকিস্তানে পড়েছে, সেটা হয়ে যাচ্ছে। পুরোপুরি মুসলিম জাহান, শঙ্কায় আতঙ্কে তারা দিশেহারা হয়ে পড়ে। দাঙ্গার অভিজ্ঞতা তাদের স্মৃতিতে তখনও টাটকা। তারা বুঝতে পারছিল একবার পাকিস্তান হয়ে গেলে তাদের পক্ষে সেখানে থাকা আদৌ সম্ভব নয়।
মহাত্মা গান্ধী বুঝতে পেরেছিলেন, পূর্ব বাংলার এই বিশাল মানবগোষ্ঠীর মনোবল একেবারে তলানিতে গিয়ে ঠেকেছে। নয়া দিল্লির এক প্রার্থনা সভার পর তিনি যে ভাষণ দিয়েছিলেন সেটা মোটামুটি এইরকম : পূর্ব বাংলার হিন্দুদের একটা বড় সমস্যা হল, সত্যিকার বা কাল্পনিক ভয়ে তারা পাকিস্তানে তাদের বাড়িঘর ছাড়বে। যদি দৈনন্দিন কাজকর্মে বা স্বাভাবিকভাবে চলাফেরায় তাদের বাধা দেওয়া হয় কিংবা তাদের যদি নিজের দেশে বিদেশি মনে করা হয়, যদি সেখানে এই মানুষগুলির পক্ষে থাকা সম্ভব না হয়, তেমনটা হলে সীমান্তের এপারে তাদের দুহাত বাড়িয়ে স্বাগত জানানো, এবং সবরকম বৈধ সুযোগ সুবিধা দেওয়া উচিত। এখানে এসে তারা যেন কখনই মনে না করে, অন্য দেশ থেকে এসেছে। তারা বিদেশি।
গান্ধীজি বোঝাতে চেয়েছেন, ভারত পূর্ব-পাকিস্তানের ছিন্নমূল মানুষদের কাছে স্বদেশ।
জওহরলাল নেহরুও স্বাধীনতার আগে পূর্ববঙ্গের হিন্দুদের কাছে কত না প্রতিশ্রুতি দিয়েছিলেন। বার বার তিনি তখন বলেছেন, পূর্ব বাংলায় যারা বিপন্ন হয়ে পড়বে তাদের দেশেই ওই মানুষগুলির সুরক্ষার বন্দোবস্ত করা, আর যদি প্রতিকূল পরিস্থিতির চাপে তা সম্ভব না হয় ভারতে তাদের আশ্রয় দেওয়া আমাদের কর্তব্য।
কিন্তু দেশভাগের পর এইসব আশ্বাসের কথা খুব সম্ভব মনে ছিল না। তিনি স্পষ্ট ভাষায় লোকসভায় বলেছিলেন, পূর্ববঙ্গের হিন্দুরা যে দলে দলে ভারতে চলে আসছে তা কোনওভাবেই কাম্য নয় এবং তাদের দেশত্যাগে উৎসাহ দেওয়া অনুচিত। তিনি নানাভাবে বুঝিয়ে দিতেন, পূর্ব পাকিস্তানের উদ্বাস্তুরা এদেশে বহিরাগত। তারা বিদেশি। পশ্চিমবঙ্গের মুখ্যমন্ত্রী বিধানচন্দ্র রায়ের এক চিঠির জবাবে তিনি লিখেছিলেন, পূর্ব পাকিস্তান থেকে যে জনস্রোত এপারে চলে আসছে তা সর্বতোভাবে ঠেকাবার চেষ্টা করা উচিত। নইলে এই বিরাট সমস্যার সমাধান করা মুশকিল।
নেহরুর দৃঢ় বিশ্বাস ছিল, ইন্টার ডোমিনিয়ন কনফারেন্স অর্থাৎ ভারত ও পাকিস্তানের সর্বোচ্চ স্তরে আলোচনার মাধ্যমে উদ্বাস্তুদের নিয়ে সংকটের সুরাহা সম্ভব। কনফারেন্স হয়েও ছিল এবং দুই দেশের মধ্যে এরপর যে চুক্তি হয় তাতে কিঞ্চিৎ সুফলও মেলে। সাময়িকভাবে হিন্দুদের আসাটা কমে যায়। কিন্তু কিছুদিনের মধ্যে আবার ঝাঁকে ঝাকে উদ্বাস্তুরা আসতে শুরু করে।
পাকিস্তানের মতো একটি রাষ্ট্র যা দ্বিজাতি তত্ত্বের ভিতের ওপর সৃষ্টি হয়েছে, যেখানে ধর্মান্ধ সাম্প্রদায়িক শক্তি প্রবল সেখানে কাগজের ওপর কালির হরফে লেখা ঠুনকো এগ্রিমেন্ট দিয়ে তাদের কতদিন আর ঠেকিয়ে রাখা যায়! ফের শুরু হল সন্ত্রাস-হুমকি, হত্যা, আগুন, ধর্ষণ, ইত্যাদি।
আসলে পাকিস্তান সম্পর্কে একটা তলতলে নরম মনোভাব নিয়ে চলেছেন নেহরু! তার ধারণা, টেবলের দুধারে বসে কথাবার্তা বললেই সব স্বাভাবিক হয়ে যাবে। কঠোর পদক্ষেপ নিতে তিনি ছিলেন দ্বিধাগ্রস্ত। আঙুল তুলে কড়া গলায় যদি বলতেন, উৎপাত বন্ধ করার ব্যবস্থা নাও, তাহলে পূর্ব পাকিস্তানের সংখ্যালঘুদের দুর্গতি এতটা হতো না।
এ-সব সত্ত্বেও উদ্বাস্তুরা এদেশে এসে প্রথম প্রথম কংগ্রেসের মুখের দিকেই তাকিয়ে ছিল। কংগ্রেস সর্বভারতীয় বিশাল রাজনৈতিক শক্তি। তারাই নিরঙ্কুশভাবে দেশ শাসন করে। উদ্বাস্তুদের বিশ্বাস ছিল কংগ্রেস তাদের নিরাপত্তা, পুনর্বাসন এবং বেঁচে থাকার সবরকম ব্যবস্থা করে দেবে। কিন্তু সেভাবে তাদের আশা পূরণ হয়নি। যা প্রত্যাশা ছিল, প্রাপ্তি তার অনেক কম। ধর্মনিরপেক্ষ কংগ্রেসের একটা বড় অংশ মনে করত, পাকিস্তানে তাড়া খেয়ে যারা এই বাংলায় এসেছে তারা পুরোপুরি সেকুলার নয়, নির্যাতন ভোগ করার ফলে সাম্প্রদায়িক হয়ে গেছে।
নানা কারণে ছিন্নমূল মানুষেরা ধীরে ধীরে কংগ্রেসের কাছ থেকে দূরে সরে যাচ্ছিল। আর সেই ফাঁকে বামপন্থী রাজনৈতিক দলগুলো, বিশেষ করে কমিউনিস্ট পার্টি উদ্বাস্তুদের কাছাকাছি চলে আসে। তাদের নিয়ে মিটিং মিছিল আন্দোলন চালাচ্ছে ব্যাপক আকারে।
.
মাঝে মাঝেই দেশের নানা সংকটজনক পরিস্থিতি নিয়ে বিনয়দের রিপোর্টিং সেকশনে তুমুল তর্কাতর্কি লেগে যায়। সবচেয়ে বেশি হইচই হয় উদ্বাস্তুদের প্রসঙ্গ উঠলে।
চিফ রিপোর্টার ছাড়া অন্য রিপোর্টাররা এবং সাব-এডিটররা তো থাকেই, আজকাল নিউজ এডিটর। তারাপদ ভৌমিক, দুজন অ্যাসিস্টান্ট এডিটর অরুণেশ চৌধুরি আর মণিশঙ্কর মিত্রও চলে আসেন।
সকাল থেকে সন্ধে পর্যন্ত ঘোরাঘুরির পর এই সেদিন অফিসে এসে বিনয় দেখে চিফ রিপোর্টারের টেবলে জমজমাট ভিড়। তারাপদ ভৌমিক থেকে শুরু করে নিউজ ডিপার্টমেন্টের অনেকেই হাজির। উদ্বাস্তুদের নিয়ে তখন তুমুল শোরগোল চলছে।
উদ্বাস্তুদের টপিকটা সুধেন্দুর খুবই পছন্দ। এটা নিয়ে আলোচনা শুরু হলে সে-ই সবচেয়ে উঁচুতে গলা চড়ায়।
সেদিন সে বলছিল, কমিউনিস্ট পার্টি এতদিন কৃষক আর লেবারের ওপর বেশি জোর দিয়ে এসেছে। এবার আর-একটা বিরাট এরিয়া পেয়ে গেছে। রিফিউজি। তাদের নিয়ে প্রায় রোজই কোথাও না কোথাও মিছিল করছে। মিটিং করছে।
তারাপদ বলেছেন, হা। রিফিউজি বেল্টে ওদের ইনফ্লুয়েন্স বেড়ে যাবে, মনে হচ্ছে।
সুধেন্দু বলল, আপনি দেখে নেবেন তারাপদদা, ইন ফিউচার এই অসংখ্য মানুষ ওদের বিরাট স্ট্রেস্থ হয়ে উঠবে।
ঠিকই বলেছ।
অ্যাসিস্টান্ট এডিটর মণিশঙ্কর মিত্র বলেছেন, রিফিউজিদের এরিয়ায় যদি ওরা ভালরকম বেস তৈরি করতে পারে, ওদের পার্টি হিউজ গেইন করবে।
বিনয় কোনও মন্তব্য করেনি। সে জুনিয়র রিপোর্টার। চিফ রিপোর্টার, নিউজ এডিটর, অ্যাসিস্টান্ট এডিটরদের মতো বাঘা বাঘা সিনিয়র সাংবাদিকদের সামনে মতামত জানানো তার পক্ষে ধৃষ্টতা। সারা শহর এবং শহরতলির নানা এলাকায় চরকির মতো পাক খেতে খেতে, প্রতিদিন মিছিল আর সভাটভায় হাজিরা দিতে দিতে বিনয়ের মনে হয়, তারাপদরা যা বলেছেন, তার পুরোটাই ঠিক।
.
৬৭.
ফাল্গুন মাস পড়ে গেছে কদিন আগেই। আকাশ এখন ঝকঝকে পরিষ্কার। দক্ষিণ দিক থেকে আরামদায়ক, ফুরফুরে বাতাস বয়ে যাচ্ছে শহরের ওপর দিয়ে। দিনের তাপাঙ্ক উঠতে শুরু করেছে। রোদের সেই ম্যাড়মেড়ে ভাব আর নেই। দিনের আলো দ্রুত ঝলমলে, সতেজ হচ্ছে।
বেশ কিছুদিন হল শান্তিনিবাস-এ এসেছে বিনয়। এমনিতে ক্যাম্পে, কলোনিতে, উদ্বাস্তুদের সভায়টভায় অবিরল ছোটাছুটি চলছেই। তুমুল ব্যস্ততার পর মেসে যখন ফেরে, বোর্ডাররা ততক্ষণে রাতের খাওয়া চুকিয়ে শুয়ে পড়েছে। কেননা পরদিন সকালে উঠেই অফিসে টফিসে যাবার তোড়জোড় করতে হয় তাদের। জমিয়ে আড্ডা দেবার সময় কোথায়? সন্ধেবেলায় কাজ থেকে ফেরার পর যখন ওদের হাতে অনেকখানি ফুরসত থাকে তখন বিনয় নতুন ভারত-এর অফিসে ঘাড় গুঁজে কোনও কলোনি টলোনি নিয়ে লিখছে।
রবিবার বিনয়ের ছুটি। কিন্তু শনিবার অফিসে হাফ-ডে করে মেসের প্রায় সব বাসিন্দা যে যার বাড়ি চলে যায়, ফেরে সোমবার অফিস করে সেই সন্ধেবেলায়। সপ্তাহের বাকি কাজের দিনগুলোতে মেসে আসা-যাওয়ার ফাঁকে ফাঁকে একটু হাসি, যৎসামান্য দু-একটা কথার আদান-প্রদান, বোর্ডারদের সঙ্গে সম্পর্কটা এর বেশি আর এগোয় না।
কিন্তু হারু আর দুলালের কথা আলাদা। কলেজে নাইট ক্লাস সেরে বাড়ি থেকে রাত্তিরের খাবার খেয়ে ওরা চলে আসে বিনয়ের ঘরে। ঘণ্টা দেড় দুই কাটিয়ে ঘুমোতে চলে যায়। রবিবারটা তো প্রায় সারাদিনই বিনয়ের ঘরে থাকে। এটাই রুটিনে দাঁড়িয়ে গেছে।
ছেলে দুটো ভারী সরল, সাদাসিধে। ওদের খুবই পছন্দ করে বিনয়। ফেরিওয়ালারা মহেশ হালদার লেনে নানা খাবার বিক্রি করতে আসে। অন্যদিন সম্ভব নয়, কিন্তু রবিবার ওদের এটা সেটা কিনে খাওয়ায়। কোনও কোনও রবিবার দুপুরে আর রাত্তিরে না খাইয়ে ছাড়ে না। মেসেই ওদের মিল-এর ব্যবস্থা করে। মাসের প্রথম সপ্তাহে যখন সে মেসের চার্জ মেটায় তখন হারুদের খাবারের দামটাও চুকিয়ে দেয়।
কোনও কোনও রবিবার লাজুক সুরে হারু বা দুলাল বলে, একখান কথা কমু বিনয়দা?
কী কথা? বিনয় উৎসুক চোখে তাকায়।
অনেক কাল সিনেমা দেখি না। পয়সার জবর অভাব। নূতন একটা পিকচার পূর্ণ সিনেমায়। রিলিজ করছে। দেখাইবেন?
নিশ্চয়ই। এত সংকোচ করছ কেন?
প্রায় ফি রবিবারই ম্যাটিনি কি ইভনিং শোয়ে উজ্জ্বলা, ইন্দিরা বা বিজলীতে হারুদের সিনেমা দেখিয়ে আনে বিনয়। এই দুটো ছেলের প্রতি বিনয়ের গভীর সহানুভূতি। কত আর বয়স হারুদের? বড় জোর আঠারো উনিশ। এই বয়সে মানুষের কত শখ টখ থাকে। কিন্তু কিছুই মেটাবার উপায় নেই। ওদের সংসারের কী হাল বিনয় তার কিছুটা শুনেছে প্রসাদ লাহিড়ির কাছে। বাকিটা হারুরাই বলেছে। দু-চারটে টাকা খরচ করলে ওদের মুখে যদি একটু হাসি ফোটে তাতে খুশিই হয় সে।
শান্তিনিবাস-এ আসার পর রবিবারটা বাদ দিলে সময় যেন বিনয়কে পিঠে চাপিয়ে দুই ডানা মেলে দুরন্ত গতিতে সামনের দিকে উড়িয়ে নিয়ে চলেছে। সেই সঙ্গে তার মধ্যে নিজের অজান্তেই বুঝি বা অনেক পরিবর্তনও ঘটে যাচ্ছে। তার যে ধরনের কাজ তাতে পেছন দিকে ফিরে তাকাবার অবকাশ খুব একটা পায় না। ফেলে-আসা জীবন ক্রমশ দূরে সরে যেতে শুরু করেছে। যে ঝিনুক তার শ্বাস প্রশ্বাসে জড়িয়ে ছিল, যাকে বুকের ভেতর আগলে আগলে পাকিস্তানের সীমানা পেরিয়ে এপারে নিয়ে এসেছে, সারাদিন ঊধ্বশ্বাসে ছুটতে ছুটতে তার কথা আজকাল তেমন যেন খেয়াল থাকে না। তবে মেসে ফিরে ক্লান্ত শরীর বিছানায় ঢেলে দেবার পর বিজন রাতে লাঞ্ছিত মেয়েটার মুখ কি তার সামনে ফুটে ওঠে না? নিশ্চয়ই ওঠে। কিন্তু কতক্ষণ আর। বিনয়ের চোখ ঘুমে জুড়ে আসে, সেই মুখটাও ঝাপসা হতে হতে মিলিয়ে যায়।
ঝিনুকের জন্য কি বিনয়ের কষ্ট হয় না? হয়। উদ্ভ্রান্তের মতো রিফিউজিদের ক্যাম্প, কলোনি আর শিয়ালদা স্টেশনে তাকে কম খোঁজেনি সে। কিন্তু বিশ্বব্রহ্মাণ্ড তোলপাড় করেও ঝিনুককে খাওয়া যায়নি। এই ধারণাটা বিনয়ের মধ্যে ক্রমশ বদ্ধমূল হচ্ছে, ওকে আর পাওয়া যাবে না। নৈরাশ্য জমতে জমতে ঝিনুককে ঘিরে তার ব্যাকুলতা এবং ক্লেশের তীব্রতা আর আগের মতো নেই। শোক, দুঃখ, যাতনার অনুভূতি খুব সম্ভব দীর্ঘস্থায়ী হয় না। এটাই জাগতিক নিয়ম।
ছায়াকেও পাওয়া যায়নি। নরকের খাসতালুক থেকে বিনয় তাকে উদ্ধার করে আনবে, সেই প্রতিজ্ঞা পালনও করা হয়নি। সেই যে সেদিন মানিকতলার বেশ্যাপাড়ার মেয়েগুলো চোখের তারা নাচিয়ে, ঠোঁট কুঁচকে তার দিকে অশ্লীল, নোংরা নোংরা টিপ্পনী ছুঁড়ে দিচ্ছিল তাতে এক মুহূর্তও আর দাঁড়িয়ে থাকতে পারেনি বিনয়। মনে হচ্ছিল, সারা গায়ে ক্লেদ আর দুর্গন্ধ মাখামাখি হয়ে যাচ্ছে। দমবন্ধ করে পালিয়ে এসেছিল সে। ঠিকই করেছিল। আর কখনও ওখানে যাবে না। তবে হরিচরণদের প্রচণ্ড জেদ। তাঁরা পূর্ব পাকিস্তানের মেয়েদের বেশ্যাপল্লির ফাঁদ থেকে বার করে আনার জন্য অবিরাম ছোটাছুটি করছেন। তাকে ছায়ার কথা বলেছে বিনয়। কিন্তু রামরতন গাঙ্গুলির মেয়ের হদিস তিনিও পাননি। মেয়েপাড়ার মালকিন তাকে কোথায় সরিয়ে দিয়েছে, কে জানে।
.
আজ রবিবার। সকালে ঘুম ভাঙার পর মুখটুখ ধুয়ে প্রসাদের ঘরে গিয়েছিল বিনয়। শান্তিনিবাস-এ তার নিত্যকর্ম শুরু হয় প্রসাদের সঙ্গে চা-বিস্কুট খেতে খেতে, রোগা রোগা, অপুষ্টিতে ভোগা উদ্বাস্তুদের এক পাল বাচ্চার জন্য পাউরুটি কেটে সেগুলোতে মাখন লাগানো, তার পর সুবলের আনা লুচি কি কচুরি খাওয়া ইত্যাদি দিয়ে। আজ সে-পর্ব চুকিয়ে নিজের ঘরে চলে এসেছে বিনয়।
বেলা একটু চড়লে হঠাৎ হিরণ এসে হাজির। আজ সে আসবে, আগে তা জানায়নি। কয়েক পলক সবিস্ময়ে তাকিয়ে থাকে বিনয়। তারপর ব্যস্তভাবে উঠে গিয়ে একটা চেয়ার এনে বলল, বসুন হিরণদা–
হিরোন বসে পড়লে বিনয় জিজ্ঞেস করল, কতদিন পর শান্তিনিবাস-এ এলেন। সেই আমাকে ছোটদি আর আপনি এখানে পৌঁছে দিয়ে গেলেন। তারপর দু-একবার মোটে এসেছিলেন। তাও কতদিন হয়ে গেছে।
বিনয়ের বলার ভঙ্গিতে অনুযোগ দিল। হিরণ বলে, সেটা তো আমিও বলতে পারি। মেসে আসার পর টালিগঞ্জে কবার গেছ?
আমি আপনার চেয়ে অনেক বেশি গেছি। বলে একটু থামে। তারপর ফের শুরু করে, অফিসের ভীষণ চাপ। সকাল থেকে রাত দশটা পর্যন্ত নিঃশ্বাস ফেলার সময় থাকে না। রবিবারটা ছুটি। মাঝে মাঝে সেদিনও বেরুতে হয়। সবই আপনি জানেন।
আমাকে অফিস দেখিও না। চাকরি আমিও করি। তাছাড়া আমি একজন ফ্যামিলি-ম্যান। বুড়ো ঠাকুরদা, অসুস্থ জেঠিমা রয়েছে। কতদিক যে সামলাতে হয়। তোমার ঘাড়ের ওপর এত প্রেসার আছে? তুমি তো ঝাড়া হাত-পা ইয়ং ম্যান।
ঠিক আছে, ঠিক আছে, এখন থেকে আরও বেশি করে টালিগঞ্জে যেতে চেষ্টা করব।
দেখা যাক। হিরণ বলল, শোন, একটা বিশেষ দরকারে তোমার কাছে এসেছি
বিনয় বলে, দরকারের কথা পরে হবে। আগে চাটা আনাই
কিছুতেই আনাতে দিল না হিরণ। জানালো, আধ ঘন্টা আগে বাড়ি থেকে চা খেয়ে বেরিয়েছে। তারপর বলল, জেঠিমা এখন সুস্থ। তাকে নিয়ে আপাতত দুর্ভাবনার কোনও কারণ নেই। বাড়ির রং, রিপেয়ার হয়ে গেছে। গৃহপ্রবেশটা আর ফেলে রাখা ঠিক হবে না। আসছে রবিবার দিনও স্থির হয়ে গেছে। তুমি অবশ্যই ওই দিন আমাদের নতুন বাড়িতে চলে যাবে। খুব সকাল সকাল যেয়ো। দেরি কোরো না।
বিনয় মাথা হেলিয়ে দেয়–যাবে।
এবার চল, প্রসাদদাকে নেমন্তন্নটা করে আসি। তোমাকে যেদিন মেসে দিয়ে গেলাম, সেদিন ওঁকে বলেছিলাম, গৃহপ্রবেশের দিন ওঁর যাওয়া চাই-ই চাই। উনি রাজি হয়েছিলেন।
রবিবার প্রসাদেরও ছুটির দিন। তিনি তার ঘরে ইজিচেয়ারে গা এলিয়ে খবরের কাগজ পড়ছিলেন। হিরণ নেমন্তন্ন করলে বিব্রত বোধ করেন। জানালেন, পরের রবিবার নতুন ভারত-এর মালিক জগদীশ গুহঠাকুরতা তাঁর বাড়িতে কাগজের কজন সিনিয়র সাংবাদিককে নিয়ে মিটিং করবেন। সেখানে প্রসাদকেও হাজির থাকতে হবে, তাই হিরণদের গৃহপ্রবেশের দিন যাওয়া সম্ভব হবে না। পরে নিশ্চয়ই একদিন যাবেন। হিরণরা যেন কিছু মনে না করে।
হিরণ বলল, আপনি গেলে খুব আনন্দ হতো।
আমার আনন্দও কি কম হতো? কিন্তু কী করব ভাই, মালিক ডেকেছেন। না গিয়ে কি উপায় আছে?
হিরণ বলল, যেদিন যাবেন, একটু আগে যেন খবর পাই। আমি এসে নিয়ে যাব।
প্রসাদ বললেন, নিয়ে যেতে হবে না। আমি বিনয়কে নিয়ে চলে যাব।
.
৬৮.
পরের রবিবার খুব সকালে উঠে অন্যদিনের মতো চান টান সেরে চা খেয়ে বেরিয়ে পড়ল । বিনয়।
ফাল্গুনের আধাআধি পার হয়েছে ঠিকই তবু দিনের শুরুতে এখনও কিছুটা সময় বাতাসে ঠাণ্ডা একটা আমেজ থাকে। সন্ধের পরও শীত শীত লাগে। বিনয়ের ফিরতে রাত হয়ে যাবে। তাই শার্টের ওপর একটা হাফ-হাতা পাতলা সোয়েটার পরে নিয়েছে। বেলা চড়লে রোদের তেজ যখন বাড়বে, সোয়েটারটা খুলে ফেলবে।
ট্রামে টালিগঞ্জে এসে সুধাদের জাফর শা রোডের বাড়িতে গেল না বিনয়। একটা রিকশা ধরে সোজা আমিনুল হক স্ট্রিটে খান মঞ্জিল-এর সামনে এসে নামল। তারপর অপার বিস্ময়ে অনেকক্ষণ তাকিয়ে থাকে। বাড়িটাকে এখন আর চেনা যায় না। পুরানো রেন ওয়াটার পাইপ, গেট–সব পালটে নতুন লাগানো হয়েছে। ভাঙা দেওয়াল, ছাদের কার্নিস, বাউণ্ডারি ওয়াল মেরামত করে আগাগোড়া রং করা হয়েছে। বাতাসে টাটকা পেন্টের ঝাঝালো গন্ধ। গেটের দুপাশে চিত্র-করা বড় ঘটে শিষ-ওলা আমের পল্লব, কলাগাছ। গেটের মাথা ফুল পাতা দিয়ে সাজানো।
রিকশার ভাড়া মিটিয়ে বাড়ির ভেতর যেতে গিয়ে চোখে পড়ল গেটের পাশে বাউণ্ডারি ওয়ালের গায়ে শ্বেত পাথরের ফলকে লেখা আছে? রাজদিয়া হাউস। বাড়ির নাম কী হবে, এই নিয়ে হিরণ, দ্বারিক দত্ত, সুধা এবং সে কম মাথা ঘামায়নি। শেষ অবধি দ্বারিক দত্তর দেওয়া এই নামটাই সবাই মেনে নেয়। রাজদিয়ায় কোনওদিনই আর ফেরা হবে না। কিন্তু এই বাড়ি যতদিন আছে পূর্ববঙ্গের সেই ভূখণ্ডের স্মৃতি এর সঙ্গে জড়িয়ে থাকবে। নামটা দেখতে দেখতে পুরানো কথা মনে পড়ে গেল বিনয়ের।
তার আরও মনে পড়ে, প্রথম যেদিন হিরণের সঙ্গে এই বাড়ি দেখতে আসে, যেখানে রাজদিয়া হাউস লেখাটা রয়েছে, ঠিক সেই জায়গায় একটা বিবর্ণ পাথরের পাটায় লেখা ছিল : খান মঞ্জিল। প্রতিষ্ঠা ১৮৮০ সাল। তার নিচে রহমত আলি খান এম এ, বি এল। গত শতাব্দীর শেষ দিকে তৈরি এই ইমারতের গা থেকে তার আদি নাম তো বটেই, তার প্রতিষ্ঠাতার নামও চিরকালের মতো বিলীন হয়ে গেল।
গেট পেরিয়ে বাড়ির কমপাউন্ডে ঢুকল বিনয়। ভেতরে কোথাও ধুলো ময়লা আবর্জনার লেশমাত্র নেই। সব ঝকঝক তকতক করছে। অল্পবয়সী অনেকগুলো ছেলেমেয়ে হইচই বাধিয়ে চারদিক দাপিয়ে বেড়াচ্ছে।
হিরণ সেদিন বলেছিল, গৃহপ্রবেশ উপলক্ষে অনেককে নেমন্তন্ন করেছে। ছেলেমেয়ে স্ত্রী সুদ্ধ তার অফিসের সহকর্মীদের, জাফর শা রোডে তাদের প্রতিবেশীদের, এমনকি এই পাড়ার পরিচিত লোকজনদেরও। তাছাড়া, কলকাতায় যে-সব আত্মীয়পরিজন রয়েছে–তাদেরও। বাচ্চাগুলো ওদেরই হবে।
কচি কচি গলার কলর কলর ছাপিয়ে বাড়ির ভেতর থেকে মন্ত্রপাঠের গম্ভীর, সুরেলা আওয়াজ ভেসে আসছে। নিশ্চয়ই পুজো টুজো শুরু হয়ে গেছে।
বিনয়ের চোখে পড়ল, মূল বিল্ডিংয়ের সামনের দিকের ফাঁকা জায়গায় ডান পাশের বাউণ্ডারি। ওয়াল ঘেঁষে দুটো মোটর দাঁড়িয়ে আছে। একটা বিরাট আকারের ফোর্ড, অন্যটা পন্টিয়াক।
পন্টিয়াকটা কাদের গাড়ি, বিনয় জানে না। তবে ফোর্ডটা আনন্দদের। আনন্দ আর তার ভাই দীপক এমনিতে এটায় চড়ে না। অফিসের গাড়িতে তাদের অফিসে যায়। কোনও সামাজিক অনুষ্ঠানে–যেমন বিয়ে, পৈতে, শ্রাদ্ধ-নেমতন্ন থাকলে ফোর্ডটা বার করা হয়। বোঝাই যাচ্ছে, আনন্দরা আগেই এখানে এসে গেছে। ওরা ঘনিষ্ঠ আত্মীয়। সপরিবার নিমন্ত্রিত হওয়াই স্বাভাবিক।
আচমকা বিনয়ের খেয়াল হল, আনন্দর মা হেমনলিনীও কি এসেছেন? ঝিনুক নিখোঁজ হয়েছে। এতদিনে বিনয় বিশ্বাস করতে শুরু করেছে তাকে আর পাওয়া যাবে না। মেয়েটার জন্য পুরানো আবেগ আর তত তীব্র নেই। তবু হেমনলিনীর কথা ভেবে কেমন যেন গুটিয়ে গেল সে।
ওই মহিলাটি সম্পর্কে বিনয়ের মনে যা জমে আছে তা হল বিরক্তি। বিতৃষ্ণা। মহিলাটির মস্তিষ্কে ঠাসা রয়েছে হাজার বছরের পচা গলা সংস্কার। হেমননিলনীকে সে যে পছন্দ করে না তা নিশ্চয়ই মহিলা জেনে গেছেন। তার সঙ্গে দেখা হোক, এটা সে চায় না।
প্রচণ্ড অস্বস্তি নিয়ে দাঁড়িয়ে থাকে বিনয়। একবার ভাবে, ফিরে যাবে, কিন্তু গৃহপ্রবেশের অনুষ্ঠানে থাকলে হিরণরা ভীষণ দুঃখ পাবে। সুধা কেঁদেকেটে চারদিক ভাসিয়ে ফেলবে। এমনও তো হতে পারে, আনন্দদের বাড়ির সবাই এসেছে, শুধু হেমনলিনী বাদ।
নানা এলোমেলো চিন্তার টানাপোড়েনে শেষ পর্যন্ত কখন যে বাড়ির ভেতর ঢুকে পড়েছিল খেয়াল নেই।
একতলায় বেশ বড় একটা হল-ঘর। সেখানে ঢালা ফরাস পাতা, রয়েছে প্রচুর চেয়ারও। বেশ কিছু লোকজন সেখানে বসে আছে। এরা নিশ্চয়ই আমন্ত্রিত অতিথি। বংশী সিং এবং তার সাঙ্গোপাঙ্গ ছাড়া আর কারওকেই চেনা গেল না। আগেই লোকটার সঙ্গে আলাপ হয়েছিল। বংশী তার মিস্ত্রিদের নিয়ে হিরণদের এই বাড়িটা সারিয়ে সুরিয়ে ভোল পালটে দিয়েছে।
বিনয়কে দেখে উঠে এল বংশী। প্রথম আলাপের দিনই বোঝা গিয়েছিল লোকটা বেশ বিনয়ী। হাতজোড় করে বলল, নমস্তে বাবুজি। বিল্ডিংটা কেমন দেখলেন?
বিনয় তারিফের সুরে বলল, বাইরে থেকে তো খুব ভাল লাগছে।
অন্দরে গিয়ে পুরাটা দেখলে আরও আচ্ছা লাগবে।
বিনয় একটু হাসল।
বংশী বলল, যো দেখলেন, আমার কাম পসন্দ হইয়েসে তো?
বিনয় বলে, হা হা, হয়েছে।
হাত কচলাতে কচলাতে বংশী বলল, আপনার জানাশোনা কেউ বিল্ডিং বানালে কি পুরানা কোঠি মেরামত করতে চাইলে আমার কথা বলবেন।
তার পছন্দ-অপছন্দের ওপর কেন লোকটা এত জোর দিচ্ছে, এতক্ষণে বোঝা গেল। হিরণ এবং আনন্দর শালা সে। তাই লোকটা ঠাউরে নিয়েছে বুঝি বা বিশাল কেউ হবে। জানে তো না, তার চালচুলো নেই, সস্তার মেসে ঘাড় গুঁজে পড়ে থাকে। হাজার হাজার টাকা খরচ করে যারা নতুন বাড়ি টাড়ি করায় এমন কারও সঙ্গে তার চেনাজানা নেই। কিন্তু বংশীকে নিরাশ করতে ইচ্ছা হল না। বলল, নিশ্চয়ই বলব।
বিনয় আর দাঁড়াল না, সিঁড়ি ভেঙে দোতলায় উঠতে লাগল। লক্ষ করল, প্রতিটি ধাপে চমৎকার সব আলপনা। লক্ষ্মীর পায়ের ছাপ, ফুল, পাখি ইত্যাদি। নিশ্চয়ই সুধা এঁকেছে। ওর আঁকার হাত বেশ ভাল। এইসব আলপনার পেছনে কত যে যত্ন, কত পরিশ্রম আর স্বপ্ন যে জড়ানো।
একতলার মতো দোতলাতেও মস্ত হল-ঘর। দরজার দুধারে মঙ্গলঘট। এখানেই বিরাট করে পুজোর আয়োজন করা হয়েছে।
পুরো হলটা, গোলাপ রজনীগন্ধা আর জুই দিয়ে সাজানো।
এখানে চার ভাগের তিন ভাগ জুড়ে মেঝেতে ধবধবে ফরাস। সেখানে অনেক পুরুষ এবং মহিলা বসে আছেন। সবাই নিমন্ত্রিত অতিথি। আর-এক অংশে পশমের আসনে বসেছেন পুরোহিত। তার সামনে চকচকে তামার টাটে নারায়ণ শিলা। ছোট পেতলের ঘটে ডাব, পঞ্চপল্লব। কোষাকুষি। ফুল বেলপাতা দূর্বা ঘি মধু, এমনি অজস্র উপকরণ। রয়েছে দেবতার ভোগের জন্য নানা উপচার। প্রচুর আতপ চাল, সন্দেশ এবং রকমারি ফল। জ্বলছে পঞ্চপ্রদীপ। অগুনতি সুগন্ধি ধূপ পুড়ছে। ফুল এবং ধূপের গন্ধে বাতাস ম ম করছে।
পুরোহিতের পাশে অন্য একটি আসনে বসেছে সুধা। জেঠ শাশুড়ি যদিও মাথার ওপর আছেন, আসল গৃহকর্তী সে-ই। তাকে আজ আর চেনাই যায় না। পরনে চওড়া লালপাড় গরদের শাড়ি, গলায় আঁচল জড়ানো। কপালে মস্ত সিঁদুরের ফোঁটা। সিঁথিতে চওড়া করে সিদুরের টান। পুজোর জন্য যা যা দরকার, পুরোহিতের হাতের কাছে এগিয়ে এগিয়ে দিচ্ছে।
অনন্ত বিস্ময়ে সুধাকে দেখছিল বিনয়। তার যে ছোটদিটি চুলবুলে, চঞ্চল, সারাক্ষণ তার সঙ্গে খুনসুটি করে কাটিয়ে দিত সে যেন অন্য কেউ। এই সুধা বুঝি বা সংসারের এক পরম অভিজ্ঞ, পাকা গৃহিণী। মানুষ কত যে বদলে যায়!
পুরোহিত মন্ত্রোচ্চারণ করে যাচ্ছিলেন। একটানা। ছেদহীন।
এতে গন্ধে পুষ্পে সূর্যগ্রহায় নমঃ
এতে গন্ধে পুষ্পে সোমগ্রহায় নমঃ
এতে গন্ধে পুষ্পে মঙ্গলগ্রহায় নমঃ
এতে গন্ধে পুষ্পে বুধগ্রহায় নমঃ
পুরোহিত এবং সুধার দিক থেকে বিনয়ের চোখ অতিথিদের দিকে চলে যায়। সঙ্গে সঙ্গে চকিত হয়ে ওঠে সে। যে ভয়টা করেছিল তা-ই ঘটেছে। ফরাসের ডান পাশের শেষ মাথায় বসেছে ঝুমাদের বাড়ির সবাই। ঝুমা, তার দাদু রামকেশব, শিশির এবং স্মৃতিরেখা। তাদের পাশে আনন্দরা। আনন্দ, সুনীতি দীপক মাধুরী এবং সবার মাঝখানে মধ্যমণি সেই মহিলাটি। ব্যক্তিসম্পন্ন, অভিজাত কিন্তু কুসংস্কারের আড়ত-হেমনলিনী।
ভেতরে একটা অস্বাচ্ছন্দ্য ছিলই। সেটা ক্রমশ বাড়তে থাকে।
হঠাৎ হিরণের গলা কানে এল, আরে বিনু, ওখানে দাঁড়িয়ে আছ কেন? এসএস–
হিরণ বসেছে ফরাসের বাঁ দিকে। তার পাশে অনেক অচেনা মুখ। শুধু একজনই পরিচিত। তিনি মধুসূদন ভট্টাচার্য। হিরণদের এই বাড়ি থেকে কটা বাড়ির পর তার বাড়ি। প্রতিবেশী হিসেবে তিনিও নিমন্ত্রিত।
বিনয় ভিড়ের ভেতর পথ করে করে হিরণের পাশে গিয়ে বসে।
হিরণ বলে, এত দেরি করলে যে! তোমাকে বলে এসেছিলাম, গৃহপ্রবেশের লগ্ন খুব সকালে। শুরুটাই তো দেখতে পেলে না।
বিনয় বলল, কী করব, চানটান করে ভবানীপুর থেকে এতটা পথ আসতে সময় লাগে না?
হিরণ মেনে নিল, তা অবশ্য লাগে। তবে খানিকক্ষণ আগে এলে তোমার ছোটদির একটা নতুন চেহারা দেখতে পেতে।
উৎসুক চোখে হিরণের দিকে তাকায় বিনয়।
হিরণ বলে, পুজো শুরু হবার আগে সুধা বরণ-কুলো মাথায় নিয়ে পুরোহিতের পেছন পেছন প্রত্যেকটা ঘরে ঘুরেছে। আমাদের দেশে গৃহপ্রবেশের ওটা একটা নিয়ম। তখন বা এলিগ্যান্ট যে লাগছিল তোমার ছোটদিকে! আমি ক্যামেরায় ছবি তুলে রেখেছি। ওয়ান হানড্রেড পারসেন্ট পারফেক্ট গৃহলক্ষ্মী। পরে ডেভলাপ করিয়ে তোমাকে দেখাব। একটু থেমে ফের বলে, নিজেদের নতুন বাড়ি হওয়ায় কী খুশি যে হয়েছে সুধা! শুধু একটা আক্ষেপ
কীসের আক্ষেপ?
বুঝতে পারছ না? এত বড় বাড়ি। কত ঘর। অথচ তুমি আমাদের কাছে থাকবে না।
বিনয় উত্তর দিল না।
হিরণ বলতে লাগল, কেন কষ্ট করে মেসে গিয়ে পড়ে আছ, ভেবে পাই না।
এই নিয়ে আগেও অনেক কথা হয়েছে। বিনয় স্পষ্ট করে জানিয়ে দিয়েছিল, কেন বোনের শ্বশুরবাড়িতে তার পক্ষে থাকা সম্ভব নয়। ফলে সুধার কত যে অভিমান, কান্নাকাটি। দ্বারিক দত্ত, সরস্বতী এবং হিরণও কম কষ্ট পায়নি। কিন্তু সে-সব চুকে বুকে গেছে। তবু দেখা যাচ্ছে দুঃখটা ভুলতে পারেনি হিরণরা। আজ গৃহপ্রবেশের দিনে সেই প্রসঙ্গটা ফের খুঁড়ে বার করে আনল সে।
একই জবাব বার বার দিতে ইচ্ছা হয় না বিনয়ের। সে চুপ করে থাকে। তার মনোভাব আঁচ করে নিয়ে হিরণ এ-ব্যাপারে ছেদ টেনে দেয়। মধুসূদন ছাড়া কাছাকাছি যারা বসে আছে, তাদের সবার সঙ্গে বিনয়ের আলাপ করিয়ে দিল সে। এরা সকলেই এই এলাকার লোকজন। বেশির ভাগই অনেক কালের পুরানো বাসিন্দা। দু-তিন পুরুষ ধরে আছে। বাকিরা পাকিস্তানের ঘর বাড়ি এক্সচেঞ্জ করে কিছুদিন হল এসেছে।
পরিচয়পর্ব যখন চলছে, সেই সময় হল-ঘরের দরজার সামনে কয়েকজনকে দেখা গেল।
হিরণ ব্যস্তভাবে উঠে পড়ে। বিনয়কে বলে, আমার অফিসের কলিগরা এসেছে। ওদের এনে বসাই। তোমরা কথা বলো
হিরণ চলে গেল। অতিথিরা আসছে। তাদের দেখাশোনা, আপ্যায়ন-হিরণের কি বসে বসে গল্প করলে চলে!
সদ্য যাদের সঙ্গে আলাপ হয়েছে তারা মামুলি দু-একটা প্রশ্ন করছে। বিনয় হ্যাঁ না করে যাচ্ছে। অতি সাধারণ, সৌজন্যমূলক কথাবার্তা।
কাছেই রয়েছেন মধুসূদন। একসময় তার দিকে ঘুরে বসে বিনয়। ভদ্রলোকের করুণ, বিষাদময় মুখ। এর আগেও যতবার দেখা হয়েছে, অবিকল একই মুখচ্ছবি। সারাক্ষণ মধুসূদন গভীর শোকে আচ্ছন্ন হয়ে থাকেন।
বিনয় জিজ্ঞেস করল, কতক্ষণ এসেছেন?
মধুসূদন বললেন, মিনিট পনেরো কুড়ি আগে।
ভাল আছেন তো?
আমাদের আর ভাল থাকাথাকি! দিন কোনওরকমে কেটে যায়। তুমি তো সবই জানো।
মধুসূদন কি তাকে আপনি করে বলতেন, না তুমি? মনে পড়ল না। যাইহোক ওঁদের কথা কিছুই অজানা নেই বিনয়ের। কুমিল্লায় যে শহরে মধুসূদনরা থাকতেন সেখানকার মুসলিম লিগের পান্ডা নিয়ামত আলির ছেলে শোভান আর তার সাঙ্গোপাঙ্গ তার মেয়ে দীপালিকে জোর করে ছিনিয়ে নিয়ে একটা চরে আটকে রেখেছিল। দিনের পর দিন মেয়েটার ওপর চলে বর্বর নির্যাতন। পরে ওই শহরের এস ডি ও রফিকুল ইসলাম তাকে উদ্ধার করে আনেন। স্বেচ্ছায় দীপালি তাকে বিয়ে করেছে, কেননা সে জানে, মা-বাবা লোকলজ্জার ভয়ে তাকে কোনওদিনই ফিরিয়ে নেবেন না।
দীপালিকে গায়ের জোরে শোভনরা কেড়ে নিয়ে যাবার পর মনঃকষ্টে একেবারে ভেঙেচুরে গিয়েছিলেন মধুসূদনের স্ত্রী কমলা। তবু দূর ভবিষ্যতে ধীরে ধীরে সেই যন্ত্রণা কমে আসত। সময়ের হাতে এমন এক জাদুকাঠি আছে যা শোক দুঃখ যন্ত্রণা ভুলিয়ে দেয়।
সন্তানকে খোয়াবার বেদনার চেয়ে কমলা সহস্র গুণ কষ্ট পেয়েছিলেন যেদিন শুনলেন রফিকুলের সঙ্গে দীপালির বিয়ে হয়েছে। পবিত্র ব্রাহ্মণ বংশের মেয়ে মুসলমানের ঘর করছে, শোনামাত্র মনে হয়েছিল আকাশ থেকে সমস্ত ব এসে পড়েছে মাথার ওপর। এত বড় গ্লানি সহ্য করতে পারেন। নি কমলা। কদিন আগে গলায় দড়ি দিয়েছিলেন।
বিনয় খুব নিচু গলায় দ্বিধার সুরে জিজ্ঞেস করে, মন্টুর মা এখন কেমন আছেন?
মলিন হাসি ফুটে ওঠে মধুসূদনের মুখে।সেই সেদিন যা শুনে গিয়েছিলে, অবস্থা তার চেয়ে। অনেক খারাপ।
কী বলা উচিত, ভেবে পাচ্ছিল না বিনয়। দুচোখ ভরা উদ্বেগ নিয়ে সে তাকিয়ে থাকে।
বুঝলে বিনয়, কোনও আশা-ভরসা নেই। হাসপাতাল থেকে নিয়ে আসার পর সমানে চিকিৎসা চলছে কিন্তু ফল হবে বলে মনে হয় না।
কিছুক্ষণ চুপচাপ।
তারপর মধুসূদন ফের বলেন, মন্টুর মা গলায় যে ফাঁসটা দিয়েছিল তাতে ভেতরকার শিরাটিরা ছিঁড়ে গেছে। গলা দিয়ে কোনও আওয়াজ বেরুচ্ছে না। কথা বন্ধ হয়ে গেছে।
বিনয় বলে, সে কী!
ডাক্তাররা অবশ্য কখনও হাল ছাড়েন না। বলছেন সব ঠিক হয়ে যাবে। ওটা নেহাতই সান্ত্বনা।
এখন হয়তো কথা বলতে পারছেন না। দু-এক মাস পর নিশ্চয়ই পারবেন।
মধুসূদন বিনয়ের কথার উত্তর দেন না। অসীম নৈরাশ্যে তলিয়ে যেতে যেতে বলেন, মেয়েটাকে হরিয়েছি। বাকি জীবন যোবা স্ত্রীকে নিয়ে কাটাতে হবে।
পুরোহিতের মন্ত্রপাঠ চলছিল অবিরল। চারপাশে অন্য অতিথিরা কথা বলছিল অনর্গল। তার একটি বর্ণও বুঝতে পারছিল না বিনয়। সব দুর্বোধ্য। মাছির ভনভনানির মনে হচ্ছিল।
একসময় হঠাৎ উঠে পড়লেন মধুসূদন। বললেন, এখন চলি বিনয়
বেশ অবাক হয়ে বিনয় বলে, পুজো শেষ হল না। এর মধ্যেই চলে যাবেন?
বোঝেনই তো, আমার পক্ষে বেশিক্ষণ বাড়ির বাইরে থাকা সম্ভব নয়। মধুসূদন বলতে লাগলেন, হিরণবাবু সেদিন গৃহপ্রবেশের নিমন্ত্রণ করে এলেন। তোমাদের সঙ্গে যা সম্পর্ক, না এসে পারা যায় না। আমার ছেলে মন্টুকে তো দেখেছ-
চোদ্দ পনেরো বছরের একটি ফুটফুটে কিশোরের মুখ চোখের সামনে ফুটে ওঠে বিনয়ের। সে বলে, দেখব না কেন? যখনই আপনাদের বাড়ি গেছি, ওর সঙ্গে কত কথা হয়েছে। চমৎকার ছেলে
মন্টুর ওপর ওর মাকে দেখাশোনার দায়িত্ব দিয়ে এসেছি। যখন আসি নির্জীবের মতো চোখ বুজে বিছানায় শুয়ে ছিল কমলা। হঠাৎ যদি ওর কষ্টটা বাড়ে, ওইটুকু ছেলের পক্ষে সামলানো সম্ভব হবে না। তোমরা তো এখন থেকে এ-বাড়িতে থাকচ্ছ। মাঝে মাঝে আমাদের ওখানে যেয়ো।
বিনয় কিছু বলল না। কী করে জানায়, সে রাজদিয়া হাউসএ থাকবে না।
মধুসূদন চলে যাবার পর নীরবে বসে থাকে বিনয়।
পুরোহিতের মন্ত্রপাঠ এবার কানে আসে।
সর্বে বাস্তুময়ং জগৎ
 সর্বে বাস্তুময়ং ভবঃ
নমঃ বাস্তুদেব নমহস্তুতে
মধুসূদনের চিন্তাটা বিনয়ের মস্তিষ্ক তোলপাড় করে দিচ্ছিল। একটি ব্রাহ্মণ পরিবার হাজার বছর ধরে তাদের সংস্কার, তাদের বংশগৌরব, মনুষ্যকুলে তাদের শ্রেষ্ঠত্ব, তাদের অহমিকা এবং পবিত্রতা যক্ষের মতো আগলে রেখেছিল। এই বংশের মেয়ে মরে যাবার বদলে একটি মুসলমানকে বিয়ে। করেছে, এত বড় ধাক্কাটা তারা কীভাবে সামলাবে, ভেবে পাচ্ছে না বিনয়। চিন্তার এই প্রক্রিয়ার মধ্যেই নিজের অজান্তে হঠাৎ তার চোখ যেখানে পুজো হচ্ছে তার ওধারে চলে যায়। হল-ঘরে ঢোকার সময়ই সে দেখেছে, হেমনলিনীরা ওখানে বসে আছেন। এবার চোখে পড়ল, ওঁরা সবাই তার দিকেই তাকিয়ে তাকিয়ে কী যেন বলাবলি করছেন।
মধুসূদনকে দেখার পর হেমনলিনী বিনয়ের ভাবনা থেকে বেরিয়ে গিয়েছিল। এখন পুরানো সেই অস্বাচ্ছন্দ্য এবং বিতৃষ্ণা আবার ফিরে এল।
কিছুক্ষণ উসখুস করে উঠে পড়ে বিনয়। সোজা হল-ঘরের বাইরে চলে আসে। হিরণকে কোথাও দেখা গেল না। নিশ্চয়ই অন্য কোথাও ব্যস্ত আছে।
অন্যমনস্কর মতো বিনয় সিঁড়ি ভেঙে ওপরে উঠতে থাকে। দুধারের ঘরগুলোর সব দরজা জানালা খোলা। দেখা গেল, জাফর শা রোডের পরিচিত খাট আলমারি টালমারি এনে প্রতিটি ঘরে পরিপাটি করে সাজিয়ে রাখা হয়েছে। তাছাড়া নতুন কিছু আসবাবও চোখে পড়ল।
ছাদে চলে এল বিনয়। মস্ত ছাদটা একেবারে ফাঁকা। কেউ কোথাও নেই। ওপরে তেরপল খাটানো। এক ধারে কলাপাতা আর নতুন মাটির গেলাসের পাহাড়। রয়েছে বড় বড় জালা ভর্তি খাবার জল। স্তূপাকার চটের আসন।
সেদিন হিরণ বলে এসেছিল, গৃহপ্রবেশের দিন দুপুরে অতিথিদের জন্য খাওয়ার ব্যবস্থা করা হয়েছে। বোঝা যাচ্ছে, ছাদেই খাওয়ানো হবে।
লক্ষ্যহীনের মতো হাঁটতে হাঁটতে ছাদের বাঁ ধারে চলে আসে বিনয়। নিচে, বাড়ির পেছন দিকটায় মোটা কাপড়ের ছাউনি দিয়ে তার তলায় রান্নাবান্নার এলাহি তোড়জোড় চলছে। বড় বড় ঝুড়িতে মাছ, মাংস কেটে ধুয়ে রাখা হয়েছে। কাটা হচ্ছে আনাজ। বাটা হচ্ছে নানারকম মশলা। তিনটে বিরাট বিরাট উনুনে চড়ানো হয়েছে মস্ত মস্ত কড়াই। দুজন মাঝবয়সী রাঁধুনী বামুন এবং তিনটে জোগাড়ে হিমসিম খেয়ে যাচ্ছে।
খানিকটা সময় দাঁড়িয়ে দাঁড়িয়ে দেখার পর উলটোদিকে চলে আসে বিনয়। এপাশ দিয়ে বাড়ির সামনের চওড়া রাস্তাটা দুধারে অনেক দূর অবধি চলে গেছে। চেনা জায়গা। হিরণের সঙ্গে কতবার এখানে এসেছে। ছাদের নিচু রেলিংয়ে কনুই রেখে তাকিয়ে থাকে বিনয়। চারদিকে প্রচুর দালান কোঠা, বস্তি, মাজার। রাস্তায় প্রচুর লোকজন। যানবাহন বলতে সাইকেল রিকশা, ঘোড়ার গাড়ি, মাঝে মাঝে দু-চারটে প্রাইভেট কার।
সুধাদের এই সুখের দিনে আনন্দ করতেই এসেছিল সে। কিন্তু প্রথমে হেমনলিনী, তারপর মধুসূদন। মনটা বিক্ষিপ্ত হয়ে গেছে। কিছুই ভাল লাগছে না।
কতক্ষণ দাঁড়িয়ে ছিল বিনয়, খেয়াল নেই। হঠাৎ ডাকটা কানে এল, বিনুদা-বিনুদা—
চমকে ঘুরে তাকাতেই বিনয় দেখতে পায়, ছাদের দরজার কাছে দাঁড়িয়ে আছে ঝুমা। তার পাশে হেমনলিনী।
হতবাক তাকিয়ে থাকে বিনয়। ঝুমারাও তাকে লক্ষ করছিল। ওরা যে ছাদে চলে আসবে, ভাবা যায়নি। বিশেষ করে হেমনলিনী আসতে পারেন, এটা তো অকল্পনীয়। কী বলবে, কী করবে, ঠিক করে উঠতে পারছিল না সে। এদিকে ঝুমারা কাছাকাছি চলে এসেছে।
হেমনলিনী বললেন, তুমি একা একা এখানে এসে দাঁড়িয়ে আছ! ওদিকে সারা বাড়ি আমরা তোমাকে খুঁজে বেড়াচ্ছি। তার কণ্ঠস্বর ভারী কোমল, স্নেহা।
হতবুদ্ধি ভাবটা কাটিয়ে উঠতে পারে না বিনয়। এই মহিলা কী উদ্দেশ্যে তাকে খোঁজাখুজি করছেন, মাথামুণ্ডু কিছুই বোঝা যাচ্ছে না। সে জিজ্ঞেস করে, কেন বলুন তো?
তোমার সঙ্গে আমার কিছু কথা আছে
সবিস্ময়ে তাকিয়ে থাকে বিনয়। হেমনলিনীর কী এমন কথা থাকতে পারে যাতে আত্মীয়ের বাড়ির অনুষ্ঠানে এসে পুজোর মাঝখানে আচমকা উঠে এসে তাকে বাড়িময় খুঁজে বেড়াচ্ছেন! বলে, কী কথা?
ঝুমা নীরবে দাঁড়িয়ে ছিল। এবার বলল, ছাদে দাঁড়িয়ে দাঁড়িয়ে কথা হয় নাকি? কোথাও গিয়ে বসা যাক
ঝুমার দিকে তাকায় বিনয়। কোথায় যাব?
সবাই দোতলায় পুজোর জায়গায় কি একতলায় রয়েছে। তেতলাটা একদম খালি। চল, ওখানে যাই–
একদিকে অনিচ্ছা, আর-এক দিকে কৌতূহল। খানিক দোনামনা করে ঝুমাদের সঙ্গে তেতলার একটা ঘরে চলে আসে বিনয়।
খাট, আলমারি, ড্রেসিং টেবল ইত্যাদি নানা আসবাবে ঘরটা পরিপাটি সাজানো। বিনয়ের হাত ধরে খাটের এক ধারে তার পাশে বসালেন হেমনলিনী। একটু দূরে একটা বেতের মোড়া টেনে এনে তার ওপর বসল ঝুমা।
হেমনলিনী বললেন, জানো বিনু, সপ্তাহ দেড়েক আগে হিরণ আর সুধা আমাদের নেমন্তন্ন করে এসেছিল। কিছুদিন ধরে আমার শরীর ভাল যাচ্ছে না। বাতের ব্যথা, হার্টের রোগ, দাঁতের যন্ত্রণা–এটা সেটা লেগেই আছে।
মহিলা সাতকাহন ফেঁদে বসেছেন। এ-সব যে ভণিতা, বুঝতে পারছে বিনয়। কখন আসল বক্তব্যটা শুরু হবে, সেজন্য চুপচাপ অপেক্ষা করতে থাকে।
হেমনলিনী থামেননি, ভেবেছিলাম, শরীরের যা হাল, আসতে পারব না। কিন্তু তখনই মনে পড়ল, দিদির গৃহপ্রবেশে তুমি নিশ্চয়ই আসবে। তাই তোমার সঙ্গে দেখা করার জন্যে কষ্ট করে। চলে এলাম।
বয়স্ক মহিলাটির কথাগুলো মাথার দশ হাত ওপর দিয়ে বেরিয়ে যায় বিনয়ের। বিমূঢ়ের মতো সে বলে, আমার সঙ্গে দেখা করতে এসেছেন।
হ্যাঁ।
কিছুক্ষণ চুপচাপ।
তারপর হেমনলিনী ফের বলেন, যদি এখানে দেখা না পেতাম, দু-চারদিনের মধ্যে তোমার ভবানীপুরের মেসে আমাকে ছুটতে হতো। কেন জানো?
নিজের অজান্তেই যেন বিনয় বলে ওঠে, কেন মাসিমা?
তোমার কাছে ক্ষমা চাইবার জন্যে।
সারা শরীরে, মাথা থেকে পা অবধি, চমক খেলে যায় বিনয়ের। কী বলছেন হেমনলিনী! পরিষ্কার বাংলাই। তবু ভীষণ দুর্বোধ্য। এবং অবিশ্বাস্যও। মনে হয়, বহু দূরের অচেনা কোনও গ্রহের বাসিন্দাদের ভাষা। বিহ্বল বিনয় তাকিয়ে থাকে। তাকিয়েই থাকে।
হেমনলিনী বিনয়ের একটা হাত তুলে নিয়ে আঁকড়ে ধরেন। ব্যাকুলভাবে বলেন, তোমাদের, বিশেষ করে ঝিনুকের ওপর আমি খুব অন্যায় করেছি। কত কষ্ট করে, কত বিপদের মধ্যে পাকিস্তান থেকে আমাদের বাড়িতে অনেক আশা নিয়ে এসেছিলে। কোথায় বুকে টেনে নেব, তা না করে দূর দূর করে একরকম তাড়িয়েই দিয়েছিলাম। তোমরা কোথায় যাবে, কে তোমাদের আশ্রয় দেবে, একবারও সে-সব ভেবে দেখিনি।
পলকের জন্যও চোখ সরাতে পারছে না বিনয়। এ কোন হেমনলিনীকে দেখছে সে?
হেমনলিনী বলেই যাচ্ছেন, সেকালের মানুষ তো। আমাদের অনেক রকম সংস্কার থাকে। একটা যুবতী মেয়েকে দাঙ্গাবাজরা জোর করে কয়েকদিন আটকে রাখল। তার কোনও দোষ নেই। জানি ঝিনুক নিপাপ। কিন্তু ওকে যখন নিয়ে এলে, আমার মাথার ঠিক ছিল না। মনে হচ্ছিল বাড়ি অপবিত্র হয়ে গেল। আসলে আমাদের আত্মীয়স্বজন কিংবা জানাশোনা কারও জীবনে তো এরকম ঘটনা ঘটেনি। একটু থেমে ফের শুরু করেন, মেয়েটা বড় দুঃখী। ওর জন্যে আমার মায়া দয়া থাকা উচিত ছিল। কিন্তু কী দুর্মতি যে হল! ঝিনুককে আমি মেনে নিতে পারিনি।
কী বলবে, ভেবে পায় না বিনয়। এই কি সেই হেমনলিনী যিনি প্রচণ্ড দাম্ভিক, অসীম ব্যক্তিত্বসম্পন্ন, যিনি বিপুল কর্তৃত্বে নিজের সংসারের বক্সা শক্ত মুঠিতে চেপে ধরে রাখেন। ছেলেরা, তাদের বউরা, কাজের লোকেরা, এমনকি ঘনিষ্ঠ আত্মীয় পরিজনেরা, সবাই তার সামনে তটস্থ। কারও সাধ্য নেই। তার মুখের ওপর টা ফো করে। সেই হেমনলিনীকে এখন আর চেনাই যায় না। তার হাত ধরে যে বৃদ্ধাটি বসে আছেন তার মধ্যে অহমিকার, ব্যাক্তিত্বের লেশমাত্র নেই। তাঁর দিকে তাকিয়ে একটি করুণ, কাতর, অনুতপ্ত মুখচ্ছবি দেখতে পাচ্ছে বিনয়।
হেমনলিনী এবার বলেন, তোমাদের সঙ্গে ওইরকম ব্যবহার করার জন্যে ঝুমা পরে আমাকে ভীষণ বকাবকি করেছে। মেয়ের সে কী রাগ আমার ওপর।
পলকের জন্য বিনয়ের চোখ ঝুমার দি! ঘুরে আবার হেমনলিনীর মুখে ফিরে যায়।
হেমনলিনী কখন থামবেন, কে জানে। অনর্গল বলে চলেছেন, মাঝে মাঝে ভেবেছি, সুধাদের বাড়ি থেকে আমার কাছে তোমাদের নিয়ে আসব। কিন্তু তার মধ্যে তোমার বাবা হঠাৎ গুরুর আশ্রম থেকে দিন কয়েকের জন্যে ফিরে এলেন। ঝিনুক নিখোঁজ হল। তারপর অবনীমোহন বাবু এখানকার পাট চুকিয়ে চলে গেলেন। এত সব ঘটনার মধ্যে তোমার কাছে যাওয়া হয়নি। কিন্তু মনটা ছটফট করত। যতক্ষণ না ক্ষমা করছ, শান্তি পাচ্ছি না।
মাত্র কটা মাসের মধ্যে একজন মানুষের এতখানি পরিবর্তন ঘটতে পারে, এ যেন কল্পনাই করা যায় না। বিনয় অদ্ভুত এক ঘোরের ভেতর হেমনলিনীকে দেখছিল। এই মহিলা সম্পর্কে তার বিতৃষ্ণার সীমা-পরিসীমা নেই। মস্তিষ্কের অগুনতি কুঠুরিতে গনগনে ক্রোধ জমা হয়ে ছিল। সেটা এখন আর টের পাওয়া যাচ্ছে না। বিরূপতা, অসন্তোষ ধুয়ে মুছে সাফ হয়ে যাচ্ছে। একদিন প্রতিজ্ঞা করেছিল, মহিলার মুখদর্শন করবে না। এই মুহূর্তে তা আর মনে নেই। সময় এক পরামাশ্চর্য জাদুকর। নিমেষে কত কঠিন প্রতিজ্ঞা, কত দৃঢ়তা যে তছনছ করে দেয়।
বিনয় তার কণ্ঠস্বর ফিরে পেয়েছিল। বিব্রত মুখে বলে, ক্ষমার কথা কী বলছেন মাসিমা! আমাকে এভাবে লজ্জা দেবেন না।
হেমনলিনী বললেন, ঠিক আছে, তোমার যখন সংকোচ হচ্ছে, বলব না। তবে আমার একটা কথা তোমাকে রাখতে হবে।
বলুন
আমাদের বাড়ি তোমাকে আসতে হবে। কবে আসবে বলল
বিনয় বলে, অফিস থেকে আমার ওপর এত কাজের দায়িত্ব দেওয়া হয়েছে যে সকাল থেকে। রাত নটা-দশটা পর্যন্ত নিঃশ্বাস ফেলার সময় নেই। কখন আপনাদের বাড়ি যাই?
হেমনলিনী সস্নেহে হাসলেন, অফিসে তো হাজার হাজার মানুষ কাজ করছে। তারা কি আপনজনদের বাড়ি যায় না?
বিনয় থতমত খেয়ে যায়। একটু সামলে নিয়ে বলে, খবরের কাগজের কাজটা অন্যরকম। দশটা। পাঁচটা করলে চলে না। তাছাড়া আমার ওপর চাপটা একটু বেশি দেওয়া হয়েছে। আনন্দদা সমস্ত জানে।
হেমনলিনী বললেন, তোমার আনন্দদা আমাকে একটা খবর দিয়েছে।
কী খবর?
একটু মজার গলায় হেমনলিনী বললেন, কাগজে যারা কাজ করে তাদের বোজ অফিসে যেতে হয় না। সপ্তাহে তাদেরও একটা দিন ছুটি থাকে। শুনেছি রবিবার তোমার ছুটি।
বিনয় বেশ হকচকিয়ে গেল। দেখা যাচ্ছে মহিলাটি তার নাড়িনক্ষত্রের সমস্ত কিছু জেনে বসে আছেন। সে বলে, হ্যাঁ। কিন্তু প্রায় প্রতি রবিবার আমার কিছু কিছু কাজ থাকে–।
হেমনলিনী হালকা ধমকের সুরে বললেন, এই ছেলে, আমাকে কাজ দেখিও না। তোমাকে ছাড়া অফিস একেবারে অচল হয়ে যাবে, তাই না? কোনও ওজর আমি শুনব না।
বৃদ্ধার ধমকটা যে সত্যিকারের ধমক নয়, বরং তাতে স্নেহের এবং আন্তরিকতার ছোঁয়া মেশানো, সেটা বেশ অনুভব করা যায়। তো তো করে কিছু একটা বলতে যাচ্ছিল বিনয়, কিন্তু তার আগেই হেমনলিনী বলে ওঠেন, আসছে রবিবার তুমি আমাদের বাড়ি নিশ্চয়ই আসছ। নইলে বুঝব আমার ওপর থেকে তোমার রাগটা যায়নি।
হেমনলিনীর আজকের কথাবার্তা এবং আচরণের এমন একটা আপন-করা ব্যাপার আছে যে না বলা যায় না। একটু ভেবে বিনয় বলল, আচ্ছা, যাব
হেমনলিনী কোমল গলায় বললেন, সকাল সকাল চলে যাবে। সারাদিন থাকবে। দুপুরে তো খাবেই, রাতেও খেয়ে আসবে। হঠাৎ কী খেয়াল হতে বললেন, না না, অত রাতে মেসে ফিরতে হবে না। তোমার অফিস তো আমাদের বাড়ির খুব কাছে। পরদিন আমাদের ওখান থেকে সোজা অফিসে যেয়ো
বিনয় মাথা নাড়ে, খাওয়া টাওয়া থাক। এত করে বলছেন, আমি আপনাদের সঙ্গে দেখা করে, খানিকক্ষণ থেকে চলে আসব। বলতে বলতে হঠাৎ নিজের অজান্তে তার চোখ ঝুমার দিকে চলে যায়। পলকহীন ঝুমা তাকে দেখছে। কতক্ষণ মেয়েটা এভাবে তাকিয়ে আছে, কে জানে। তার চোখে মুখে আলোর ঝলক খেলে যাচ্ছে।
চকিতে বিনয়ের মনে হয়, শুধু বিবেকের খোঁচায় হেমনলিনী তার কাছে ক্ষমা চাইতে আসেননি। এটা ঠিক, তার অনুশোচনা নিছক লোক-দেখানো নয়। কিন্তু নাতনিকে সঙ্গে করে তাকে খুঁজে বার করা, নিজেদের বাড়িতে তাকে যাবার জন্য, এত অনুরোধ, এ-সরের ভেতর অন্য কোনও সংকেত রয়েছে। কী সেটা? স্পষ্ট করে বোঝার আগেই হেমনলিনী জেদী বালিকার মতো মাথা ঝাঁকাতে লাগলেন।তোমার কোনও কথা শুনব না। চরম দুঃসময়ে পাকিস্তান থেকে আমাদের বাড়ি এসেছিলে। কোনওরকম আদরযত্ন করতে পারিনি। কী খারাপ যে আমার লেগেছে, বলে বোঝাতে পারব না। তোমাকে নিয়ে একটা দিন আমরা সবাই আনন্দ করতে চাই। একদম না বলবে না।
পুরো একদিন এবং একটা রাত কাটাতে রাজি নয় বিনয়। হেমনলিনীও ছাড়বেন না। শেষ পর্যন্ত ঠিক হল, রবিবার বিকেল অবধি থেকে চা খেয়ে চলে আসবে।
একটু নীরবতা।
তারপর হেমনলিনী আচমকা ব্যস্ত হয়ে পড়লেন, ঘন্টাখানেক হল এসেছি। এতক্ষণে পুজো বোধহয় শেষ হয়ে গেল। নিশ্চয়ই আমাকে সবাই খোঁজাখুঁজি করছে। যাই তিনি বড় বড় পা ফেলে বেরিয়ে গেলেন। যুবা বয়সের একটি ছেলে এবং একটি তরুণী যে ঘরে পড়ে রইল, সেদিকে তার দৃকপাত নেই।
হেমনলিনীর এমন তড়িঘড়ি চলে যাওয়াটা বিনয়কে রীতিমতো অবাক করে দেয়। খোলা দরজার বাইরে কপা গেলেই সিঁড়ি। বৃদ্ধা ত্বরিত পায়ে ধাপের পর ধাপ পেরিয়ে নিচে নেমে যাচ্ছেন। যতক্ষণ তাকে দেখা গেল, তাকিয়ে থাকে বিনয়। তারপর দুই চোখ ঘরের ভেতর ফিরিয়ে আনতেই কুমার সঙ্গে চোখাচোখি হয়ে যায়। ঠায় বসে ঠিক একইভাবে তাকে লক্ষ করছে।
মস্তিষ্কে বিদ্যুতের ঝলক খেলে যায়। হেমনলিনী সেকেলে মানুষ। রক্ষণশীলতার ডালপালা ছড়িয়ে আছে তার হাড়ে-মজ্জায়। পুরানো সব ধ্যানধারণা, আদ্যিকালের যত সংস্কার যখের মতো আগলে রয়েছেন। একটি যুবক এবং একটি যবুতাঁকে ফাঁকা ঘরে রেখে তিনি যে চলে গেলেন সেটা কি ইচ্ছাকৃত?
আজই কি প্রথম? রাজদিয়ায় ঝুমার সঙ্গে ফাঁকা ঘরে কত নির্জন দুপুর কাটিয়ে দিয়েছে বিনয়। তখন ঝুমা সদ্য কিশোরী, আর সে কৈশোর পেরুতে চলেছে। সে ছিল সরল, লাজুক। কিছুটা মুখচোরা। বাংলা টেক্সট বইতে অপাপবিদ্ধ বলে একটা নতুন শব্দ শিখেছিল। তার নিজের সম্বন্ধে সেটা চমৎকার খেটে যেত। নারীর শরীরে কতটা বিস্ময়, কতখানি বিস্ফোরক জমা হয়ে থাকে সে-সব ব্যাপারে তার তিলমাত্র ধারণা ছিল না। কিন্তু ঝুমা? সেই বয়সেই পেকে টুসটুসে। তার চোখের তারায়, ভেজা ভেজা ঠোঁটে, মসৃণ নিটোল গ্রীবায় এবং কোমরের ক্ষিপ্র মোচড়ে কত যে কুহক মাখানো থাকত! এই মেয়েটাই তার হাত ধরে একটার পর একটা দরজা খুলে জীবনের অজানা এক রহস্যের ভেতর টেনে নিয়ে গিয়েছিল। নারী-শরীর কী বস্তু সেই প্রথম জেনেছে বিনয়। ঝুমাকে দেখলে তার শিরায় শিরায় তড়িৎপ্রবাহ খেলে যেত। গাঢ় হয়ে উঠত শ্বাসপ্রশ্বাস। বুকের ভেতর কত যে শিহরন! কলকাতায় আসার পর তার সঙ্গে প্রথম দিকে যতবার দেখা হয়েছে ঠিক এমনটাই হয়েছে। কিন্তু কিছু দিন আগে সেই যে ঝুমা তাকে আমহার্স্ট স্ট্রিটের একটা রেস্তেরায় নিয়ে গিয়েছিল তখন সে যেন অন্য মেয়ে। পর্দা ঢাকা কেবিনে তারা ঘণ্টীদেড়েক কাটিয়ে দিয়েছে, কিন্তু চুমু তো দূরের কথা, একবারও তাকে ছোঁয়নি পর্যন্ত।
সুধাদের নতুন বাড়ির তেতলায় নির্জন ঘরটিতে এই মুহূর্তে যে তরুণীটি বিনয়ের কাছাকাছি বসে আছে, তাকেও যেন চেনা যায় না। ঝুমা সারাক্ষণ কথা বলে। সারাক্ষণ তার ছটফটানি। সারাক্ষণ তার চোখের তারা নাচতে থাকে। কিন্তু এই ঝুমা বড় বেশি শান্ত, ধীর, নম্র।
ঝুমা বলল, তুমি কিন্তু কথা রাখোনি বিনুদা—
বিনয় হকচকিয়ে যায়। কী কথা বল তো?
সেদিন রেস্তোরাঁয় বলেছিলে, আমাদের কলেজে গিয়ে আমার সঙ্গে দেখা করবে।
তাই বলেছিলাম?
সোজাসুজি তার প্রশ্নটার উত্তর না দিয়ে ঝুমা বলে, আমার কথা তোমার কখনও মনে থাকে না। আমিই যেচে যেচে তোমার কাছে যাই
বিনয় লজ্জা পেয়ে যায়। কুণ্ঠিতভাবে বলল, আমার কাজের দুর্দান্ত প্রেসার। রিফিউজিদের ব্যাপারে সমস্ত দিন এত ঘোরাঘুরি করতে হয় যে কাকে কী বলি, অনেক সময় মনে থাকে না। একটু থেমে ফের বলে, আমি কী অবস্থায় আছি, আনন্দদা খুব ভাল করেই জানে। তাকে জিজ্ঞেস কোরো।
অন্য সবার সঙ্গে আমাকে এক করে ফেললে বিনুদা! আমার কথা একটু আলাদা করে মনে রাখতে পার না? ঝুমার গলার স্বর গম্ভীর হয়ে ওঠে। হয়তো চাপা দুঃখে, হয়ত অভিমানে।
বিনয় অপ্রস্তুত। ঝুমা নিজেকে যে উপেক্ষিত ভাবছে, সেটা ঠিক নয়। চুম্বকের মতো সে তাকে প্রবলভাবেই আকর্ষণ করে। কিন্তু নিজের মনের যে অন্তর্মহল সেখানে জমে আছে ঘন কুয়াশা। একদিন তার বিশ্বাস ছিল, নিরুদ্দেশ ঝিনুককে সৌরলোকের যে কোনও প্রান্ত থেকে খুঁজে বার করে আনতে পারবে। কিন্তু সেই মনের জোর, সেই প্রত্যয় আর তেমনটা নেই। সব আলগা আলগা হয়ে টলে গেছে। কিছুদিন আগেও কোনও কোনও বিজন মুহূর্তে, ফাঁকা রাস্তায় হাঁটতে হাঁটতে বা রাতে বিছানায় শুয়ে শুয়ে ঝিনুকের কথা ভেবে সে হতাশ হয়ে পড়ত। কষ্টে বুকের ভেতরটা তোলপাড় হয়ে যেত। একসময় মনে হতে লাগল, ঝিনুক আর কোনওদিনই ফিরে আসবে না। ক্রমশ মেয়েটা দূরে সরে সরে যাচ্ছে। কিন্তু স্মৃতি থেকে তখনও বিলীন হয়ে যায়নি। ঝিনুকের এই স্মৃতিটাই তাকে ঝুমার দিকে পা বাড়াতে দেয়নি। কাজের চাপ আছে ঠিকই, কিন্তু তার মধ্যে একটু সময় বার করে ঝুমার সঙ্গে দেখা করা কি সত্যিই যেত না?
বিব্রত বিনয় বলে, মানে-মানে- হঠাৎ থেমে যায় সে। তার মধ্যে ঝুমা বা ঝিনুককে নিয়ে যে টানাপোড়েনটা রয়েছে সেটা তো আর বলা যায় না।
ঝুমা বলতে লাগল, জানো বিনুদা, তোমার জন্যে রোজ অপেক্ষা করি। কতদিন যে কলেজের গেটের সামনে দাঁড়িয়ে থেকেছি, কিন্তু তুমি আসোনি। একটু চুপ করে থেকে বলে, আমার কষ্ট হয়, তুমি বোঝে না বিনুদা? তার গলা বুজে আসে।
ঝুমার বলার মধ্যে এমন এক ব্যাকুলতা ছিল যা বিনয়কে আমূল নাড়া দিয়ে যায়। যে তরুণী পুরুষের স্নায়ুমণ্ডলীতে ঝড় তুলতে পারে, বিপুল শক্তিতে ছিনিয়ে নিতে পারে জগতের সব চেয়ে কাম্য পুরুষটিকে, তার এমন আর্তি যেন কল্পনা করা যায় না। কী উত্তর দেবে, ভেবে পায় না বিনয়। আবছাভাবে হলেও চকিতে ঝিনুকের মুখ চোখের সামনে ফুটে ওঠে। এ এক আশ্চর্য ব্যাপার, ঝুমার সঙ্গে দেখা হলেই ঝিনুক যেন কোনও গোপন কুঠুরি থেকে বেরিয়ে আসে। যখনই ঝুমা, তখনই ঝিনুক। দুই নারী কী এক অদৃশ্য বন্ধনে জড়িয়ে আছে।
বিনয় কী জবাব দিতে যাচ্ছিল, সুনীতির গলা শোনা গেল, বিনু, ঝুমা ডাকতে ডাকতে সে সিঁড়ি ভেঙে উঠে এসে দরজার সামনে দাঁড়ায়।মা (হেমনলিনী) বললেন, তোরা এখানে বসে গল্প করছিস। চল, পুজো শেষ হতে চলল।
বিনয় এবং ঝুমা ধীরে ধীরে উঠে পড়ে। সুনীতির পেছন পেছন দোতলায় নামতে নামতে ঝুমা খুব নিচু গলায় বিনয়কে বলে, আমি কিন্তু তোমার জন্যে অপেক্ষা করে থাকব।
এই কথাটা আগেও কয়েকবার বলেছে ঝুমা। কীসের অপেক্ষা তাও অজানা নেই। কিন্তু সে কী করবে, কী সিদ্ধান্ত নেবে, নিজের কাছে এখনও তা স্পষ্ট নয়।
.
গৃহপ্রবেশের পুজো হোম যজ্ঞ, সব শেষ হয়েছে। এখন ছাদে হই হই করে খাওয়া দাওয়া চলছে। ছাদের নিচু দেওয়ালের ধার ঘেঁষে সারি সারি আসন পেতে বসিয়ে দেওয়া হয়েছিল নিমন্ত্রিতদের। মাঝখানে আরও দুটো রো। পরিবেশন করছে সুধা সুনীতি উমা হিরণ এবং হিরণের অফিসের কয়েকজন সহকর্মী।
হেমনলিনী বিধবা মানুষ। তাঁর সাত্ত্বিক আহার। পরে খাবেন। তিনি বসে আছেন, একধারে একটি চেয়ারে। পরিবেশনটা যাতে সুষ্ঠুভাবে হয় সেদিকে লক্ষ রাখছেন। মাঝে মাঝে বলে উঠছেন, এর পাত খালি, ভাত দাও। ওকে আর দুখানা মাছ, তাকে মুড়িঘন্ট, ইত্যাদি। এটা যেন তার নিজের বাড়িরই কাজ, এমনই একটা ভাব।
দ্বারিক দও আসল গৃহকর্তা। ডাক্তারের কড়া ফতোয়া, ঘড়ির কাঁটা মিলিয়ে খাওয়া দাওয়া সারতে হবে, নইলে অনিবার্য শরীর খারাপ। তাই তিনিও সবার সঙ্গে বসে পড়েছেন। তার কর্তব্যটা পালন করছেন হেমনলিনী।
একটা রো’তে পাশাপাশি বসেছে আনন্দ, শিশির, দ্বারিক দত্ত, বিনয় এবং বেশ কিছু অতিথি। উলটো দিকের সারিতে, মুখোমুখি স্মৃতিরেখা ঝুমা এবং নানা বয়সের আরও কয়েকজন মহিলা।
খেতে খেতে নানারকম গল্প হচ্ছিল। মাঝে মাঝে মজার কথায় হাসি ঠিকরে ঠিকরে পড়ছে। তারই ভেতর হঠাৎ শিশির বিনয়কে জিজ্ঞেস করেন, তোমার কাজ কীরকম চলছে?
বিনয় বলল, ভালই তো
নতুন ভারত-এ তোমার লেখা রেগুলার পড়ছি। রিফিউজি প্রবলেমগুলো ঠিকভাবে তুলে ধরছ। কিন্তু
কী?
আনন্দ সেদিন বলছিল, তোমাকে ভীষণ পরিশ্রম করতে হয়।
বিনয় একটু হাসল, উদ্বাস্তুদের বিরাট সমস্যা। এক জায়গাতেও তারা থাকে না। নানা জায়গায় ওরা ছড়িয়ে ছিটিয়ে রয়েছে। তাই আমাকে সে-সব এলাকায় ছুটতে হয়। পরিশ্রম তো হবেই।
কিছুক্ষণ চুপচাপ খাওয়ার পর শিশির বললেন, তোমাকে যে চাকরিটার কথা বলেছিলাম সেটা এখনও আছে। বিদেশি ফার্ম, খাটুনি কম। অফিসে আরামে বসে কাজ করতে পারবে। ব্রাইট ফিউচার। ভেবে দেখতে পার।
এর আগেও সুধাদের জাফর শা রোডের বাড়িতে গিয়ে এই চাকরিটার কথা জানিয়ে এসেছিলেন শিশির। মুখের ওপর সোজাসুজি কিছু না বললেও, মনে মনে খুঁসেছিল বিনয়। পরে সুধার কাছে রোষ উগরে দিয়েছিল। শিশির কোন উদ্দেশ্যে তার নাকের সামনে আরামদায়ক, লোভনীয় একটা চাকরির টোপ ঝুলিয়ে দিয়েছিলেন তা কি আর সে বোঝেনি?
দেখা যাচ্ছে, শিশির হাল ছাড়েননি। কিন্তু সেদিনের মতো ভেতরে ভেতরে বিনয় কিন্তু ক্ষিপ্ত হয়ে ওঠে না। সে শুধু বলে, আপনার কথা মনে থাকবে। বলেই খেয়াল হয়, সে এর মধ্যে যেন বদলে যেতে শুরু করেছে।
ওদিক থেকে স্মৃতিরেখা বললেন, বিনু, সেই যে একদিন আমাদের বাড়ি গেলে তারপর আর দেখা নেই। আসো না কেন?
বিনয় একই অজুহাত পেশ করে। তার বিশাল কাজের চাপ।
হেমনলিনীর মতো স্মৃতিরেখাও জোর দিয়ে বলেন, কোনও কথা শুনব না। আমাদের বাড়ি আসতেই হবে।
গৃহপ্রবেশের এই অনুষ্ঠানে আত্মীয় পরিজন, বিশেষ করে হেমনলিনী এবং শিশিরদের যাবতীয় আগ্রহ বিনয়ের ওপর। গৃহপ্রবেশটা উপলক্ষ মাত্র। এঁরা যেন তারই জন্য এখানে জড়ো হয়েছেন। স্মৃতিরেখার কথার জবাবে কিছু একটা বলে সে, কিন্তু তার একটি বর্ণও বোঝা যায় না।
ঝুমা, শিশির এবং স্মৃতিরেখা কী চান, বিনয় তা জানে। অনুতপ্ত হেমনলিনী তাকে ওঁদের বাড়িতে নিয়ে যাবার জন্য কেন জেদ ধরেছেন, মোটামুটি তাও আঁচ করতে পারে। কিন্তু কী করবে সে? বৃদ্ধা মহিলাটিকে কথা দেবার পরও হঠাৎ মনে হয় মনের অতল স্তরে কোথায় যেন একটু দ্বিধা থেকে গেছে।
.
৬৯.
সুধাদের গৃহপ্রবেশের পর ছটা দিন পার হয়ে গেল। ফের একটা রবিবার এসে হাজির। সপ্তাহের অন্য সব দিনের মতো ভোরবেলা ঘুম ভেঙে গেল বিনয়ের। এটাই তার অভ্যাসে দাঁড়িয়ে গেছে।
হিমঋতুর আয়ুষ্কাল এ-বছরের মতো ফুরিয়ে যাবার পর থেকে দিনের তাপমাত্রা অনেকটাই বেড়ে গেছে। বাতাসে শীতের সেই কামড়টা আর নেই। কদিন আগে সকালের দিকে কিছুক্ষণ আর সন্ধের পর থেকে বাকি রাতটা ঠণ্ডার হালকা আমেজ থাকত। এখন সেটাও নেই।
লেপ কম্বল আগেই ভাঁজ করে একটা বড় টিনের ট্রাঙ্কে ঢুকিয়ে দিয়েছিল বিনয়। আজকাল চাদর। গায়ে দিলেই কাজ চলে যায়।
কিছুদিন আগেও শীতের দাপটে ঘরের সব দরজা জানালা বন্ধ করে শুতে হতো। এখন রাস্তার দিকের জানালা খুলে রাখে বিনয়।
শুয়ে শুয়েই জানালার বাইরে তাকালো সে। এই মুহূর্তে আকাশে দিনের প্রথম আলো ফুটতে শুরু করেছে। নিচে থেকে নানারকম আওয়াজ ভেসে আসছে।
এ-পাড়ায় দিনের আরম্ভ তুমুল ঝগড়াঝাটি দিয়ে। বিনয়দের শান্তিনিবাস মেস থেকে ডানপাশে খানিকটা গেলে যে মোড়টা পড়ে সেখানে রয়েছে কর্পোরেশনের একটা জলের কল। ভোরের আলো দেখা দিতে না দিতেই চারপাশের বস্তিগুলো থেকে বালতি কলসি ডেকচি নিয়ে ঝাঁকে ঝাঁকে লোক এসে সেখানে ঝাঁপিয়ে পড়ে। কে আগে জল নেবে তাই নিয়ে চলে হুড়োহুড়ি, ধস্তাধস্তি, খিস্তিখেউড়। আজও মহাযুদ্ধ চলছে। তা ছাড়া রিকশা, সাইকেল, দু-একটা ট্যাক্সি বা ঘোড়ার গাড়ি চলে যাবার। রকমারি শব্দ। রাস্তার উলটো দিকের বস্তির ঘরে ঘরে বা এধারে ওধারে চায়ের দোকান, মিষ্টির দোকানগুলোর উনুনে আঁচ পড়েছে। কয়লার ধোঁয়া কুণ্ডলী পাকিয়ে পাকিয়ে উঠে যাচ্ছে মহাশূন্যে।
সুধাদের গৃহপ্রবেশের পর মাঝখানের ছটা দিন চাপা অস্থিরতা তাকে যেন তাড়া করে বেড়িয়েছে। সারাদিন উদ্বাস্তু কলোনি টলোনিতে ছোটাছুটি এবং নানা ব্যস্ততার মধ্যে তবু একরকম কেটে যেত। কিন্তু রাত্তিরে মেসে ফিরে এলে আজব এক দর্পণ কেউ যেন তার সামনে টাঙিয়ে দিয়েছে। প্রতিবিম্বের দিকে আঙুল বাড়িয়ে সে বার বার প্রশ্ন ছুঁড়ে দিয়েছে, হেমনলিনীদের বাড়িতে যাওয়া কি ঠিক হবে? উত্তরও পাওয়া গেছে। যাঁর বিরুদ্ধে ঝিনুকের ওপর মানসিক পীড়নের অভিযোগ, তিনি তো অনুতপ্ত, ক্ষমাও প্রার্থনা করেছেন। এখন যাওয়া যেতেই পারে। তাছাড়া, অনেকেই যা বলে, আয়নার প্রতিচ্ছবিও তা-ই জানিয়েছে। যে মেয়ে স্বেচ্ছায় নিরুদ্দেশ হয়েছে, কোনওদিনই সে আর ফিরবে না। বেঁচে আছে কি না, কে জানে। যদি বেঁচে থাকেও, বিনয়ের কথা একবারও কি তার মনে পড়ে? নাকি তাকে পুরোপুরিই ভুলে গেছে? ক্ষোভে দুঃখে আত্মগ্লানিতে চলেই না হয় গিয়েছিল, বিনয়ের কথা ভেবে ফিরেও তো আসতে পারত। সুধাদের বাড়ির ঠিকানা তো তার অজানা ছিল না।
না, ঝিনুক আর আসবে না। সম্পর্কের সুতোগুলো নিজের হাতে ছিঁড়ে দিয়ে চিরকালের মতো বিলীন হয়ে গেছে।
ঝিনুক চলে যাবার পর প্রায় উন্মাদ হয়ে গিয়েছিল বিনয়। উভ্রান্তের মতো সকাল থেকে রাত অবধি, যতক্ষণ ক্লান্তিতে শরীর ভেঙে না আসে, তাকে খুঁজে বেড়িয়েছে। তার মতো কারওকে দেখা গেছে, এমন খবর কানে আসামাত্র কোথায় না কোথায় ছুটেছে! কিন্তু প্রথম দিকের সেই আকুলতা ক্রমশ ক্ষয়ে এসেছে। সুধাদের বাড়িতে হেমনলিনীর সঙ্গে দেখা হবার পর স্মৃতিতে ঝিনুক আরও ঝাপসা হয়ে গেছে। হেমনলিনী তো উপলক্ষ মাত্র। এর পেছনে যে রয়েছে, সে ঝুমা।
আসলে ঝুমা রক্তমাংসের উষ্ণ এক তরুণী সারাক্ষণ যে টগবগ করে ফুটছে। সে সামনে এসে দাঁড়ালে স্নায়ুমণ্ডলীতে ঝড় বয়ে যায়। আর ঝিনুকের অস্তিত্ব স্মৃতি ছাড়া আজ আর কোথাও নেই। একদিন বিনয়কে নিয়ে দুই তরুণীর মহাযুদ্ধ শুরু হয়েছিল। কিন্তু স্মৃতির এক মানবী কি চিরদিন পারে ঝুমার মতো একটি মেয়েকে ঠেকিয়ে রাখতে?
ছটা দিন নিজেকে তোলপাড় করে শেষ পর্যন্ত বিনয় স্থির করে ফেলেছে হেমননিলনীদের বাড়ি যাবে। আনন্দকে জানিয়েও দিয়েছে।
.
বেশ কিছুক্ষণ হল রোদ উঠে গেছে। ঘরভর্তি ঝলমলে আলো। গা থেকে চাদর সরিয়ে, গামছা, মাজনের কৌটো, সাবান, দাড়ি কামাবার ব্লেড, তেলের শিশি নিয়ে বাথরুমে চলে গেল বিনয়। চান সেরে, জামাকাপড় পালটে একেবারে বাইরে বেরুবার জন্য তৈরি হয়ে নিল। তারপর চলে এল প্রসাদের ঘরে। রোদ ওঠার সঙ্গে সঙ্গে প্রসাদের দৈনন্দিন রুটিনের প্রথম কাজটি এখন চলছে। ক্ষিপ্র হাতে পাউরুটি কেটে কেটে স্তূপাকার করে রাখছেন। শীত বিদায় নেবার পর আজকাল আর স্টোভ ধরিয়ে ঠাণ্ডা জমাট মাখন গরম করতে হয় না। এমনিতেই তা নরম হয়ে থাকে।
অন্যদিনের মতো আজও প্রসাদ বললেন, নাও, হাত লাগাও
শান্তিনিবাস-এ আসার পর থেকে বিনয়েরও দিনের প্রথম কাজটি হল, রুটিতে মাখন লাগানো। আজ বাইরে বেরুবার তাড়াহুড়ো নেই। ধীরে সুস্থে হেমনলিনীদের বাড়িতে গেলেই হবে। বিনয় একটা মোড়া টেনে নিয়ে বসে পড়ে। কৌটো থেকে ছুরি দিয়ে মাখন তুলে নেয়।
দুজনেরই হাত চলছে। ফাঁকে ফাঁকে কথাবার্তা। অফিসের কথা, উদ্বাস্তুদের অজস্র সমস্যার কথা, কীভাবে লক্ষ লক্ষ মানুষের পুনর্বাসন হবে তাই নিয়ে আলোচনা, ইত্যাদি ইত্যাদি।
এর মধ্যেই সুবল মেসের বরাদ্দ চা-বিকুট দিয়ে যায়। তারপর দোকান থেকে কিনে আনে সকালের জলখাবার। খাওয়াদাওয়া চুকতে না চুকতেই এ-পাড়ার উদ্বাস্তুদের বাচ্চাগুলো তাদের মাখন-রুটি নিয়ে যায়।
বেলা আর একটু বাড়লে বিনয় উঠে পড়ে। বলে, প্রসাদদা, দুপুরে আমার একটা নেমন্তন্ন আছে। যাচ্ছি।
প্রসাদ জিজ্ঞেস করলেন, কখন ফিরছ?
সন্ধের আগেই।
.
ছুটির দিনে রাস্তায় লোকজন, গাড়িঘোড়া বেশ কম। চারপাশে কেমন একটা ঢিলেঢালা ভাব। দুপুরের অনেক আগেই হেমনলিনীদের বাড়ি পৌঁছে গেল বিনয়।
গেট খোলা ছিল। ভেতরে ঢুকতেই সুনীতিদের কাজের লোক যতীন কোত্থেকে যেন দৌড়ে চলে এল। সসম্ভমে বলল, আসেন দাদাবাবু, আসেন।
গেট থেকে মূল বাড়ি বেশ খানিকটা দূরে। দুধারে ফুলের বাগান, মাঝখান দিয়ে রাস্তা। আগে আগে চলেছে যতীন, পেছনে বিনয়।
চলতে চলতে যতীন বলতে লাগল, কখন আসবেন সেই জন্যি সকাল থিকে রাস্তার দিকে নজর রাকছিলুম
বিনয় অবাক।-নজর রাখছিলে!
হ্যাঁ। মা রাকতে বলেছেন। কতবার যে গেটের কাছে এসে দেখে গেচি!
মা, অর্থাৎ হেমনলিনী। এ-বাড়ি বিনয়ের কি অচেনা? সুনীতির বউ-ভাতে হেমনাথের সঙ্গে এসে বেশ কদিন থেকে গেছে। এই সেদিনও পাকিস্তান থেকে ঝিনুককে নিয়ে এখানেই এসেছিল। হেমনলিনীর কি ধারণা, সে বাড়িটা ভুলে গেছে, এরাস্তায় এসে খোঁজাখুঁজি করে বেড়াবে? পরক্ষণে খেয়াল হয়, লক্ষ রাখার জন্য একটা লোককে যে হামেহাল মজুত রাখা হয়েছে, হয়তো সেটা তার আসাটাকে বিশেষভাবে গুরুত্ব দেবার জন্য।
সদর দরজা হাট করে খোলা। ভেতরে ঢুকতে ঢুকতে যতীন গলা চড়িয়ে হাঁক দেয়, মা, বিনু দাদাবাবু এসে গেচে
আসছি আমরা।
দোতলা থেকে হেমনলিনীর গলা ভেসে আসে। একটু পরেই দেখা যায়, প্যাসেজের ও মাথার সিঁড়ি ভেঙে ভেঙে কল কল করতে করতে নেমে আসছে মেয়েদের একটা দঙ্গল। হেমনলিনী তো
আছেনই, তার সঙ্গে রয়েছে সুনীতি, দীপকের বউ মাধুরী, ঝুমা এবং আরও একটি তরুণী। মেয়েটি সুধার বয়সী। বিবাহিতা। সুন্দরী। শরীরের গড়ন ভারী ধরনের। মুখটা চেনা চেনা। আগে কোথায় যেন দেখেছে, ঠিক মনে করে উঠতে পারল না বিনয়।
কাছে এসে সুনীতি বলল, কি রে, এত দেরি করলি যে?
হেমনলিনী ব্যগ্র স্বরে বললেন, সেই সকাল থেকে তোমার জন্যে আমরা অপেক্ষা করে আছি। এস–এস–
নিজের অজান্তে বিনয়ের চোখ ঝুমার দিকে ঘুরে যায়। ঝুমা কিছু বলল না। তার চোখের মণিতে আলোর ঝলক খেলে যেতে লাগল। মুখে ফুটে উঠল পরমাশ্চর্য এক হাসি। তাতে কত কী-ই যে রয়েছে। সুখ, আনন্দ, মধুর স্বপ্নের বিচ্ছুরণ।
একতলার বসার ঘরে নয়, হেমনলিনী সোজা সবাইকে নিয়ে ফের দোতলার সিঁড়ির দিকে চললেন। প্যাসেজ দিয়ে খানিকটা এগুলেই বাঁ ধারে রান্নাঘর। সেখানে এখন প্রচণ্ড ব্যস্ততা। এ-বাড়ির রাঁধুনী বামুন অনাথ তার জোগাড়েদের নিয়ে গলঘর্ম। কেউ বাটনা বাটছে, কেউ আনাজ কাটছে, কেউ মাছে নুন-হলুদ মাখাচ্ছে। চলছে রান্নাবান্নার বিপুল আয়োজন।
চকিতে এক বিষণ্ণ সন্ধ্যায় ঝিনুককে নিয়ে এ-বাড়ি থেকে চলে যাবার দৃশ্যটি মনে পড়ে গেল বিনয়ের। সেই বিদায়টি কেমন ছিল? নিরানন্দ। গ্লানিময়। চরম অসম্মানজনক। আর আজকের এই উষ্ণ, রৌদ্রোজ্জ্বল দিনটিতে এমন এক জাঁকালো অভ্যর্থনা অপেক্ষা করছিল, কে ভাবতে পেরেছে?
সিঁড়ি ভেঙে ওপরে উঠতে উঠতে সেই আধো-চেনা তরুণীটি জিজ্ঞেস করে, আমার সঙ্গে কথা বলছ না যে বিনু? নিশ্চয়ই চিনতে পার নি?
বিনয় অন্যমনস্ক হয়ে পড়েছিল। চমকে উঠে তোতলাতে থাকে, মানে–মানে
তার কাঁধে একটা হাত রেখে স্নিগ্ধ গলায় তরুণী বলে, আমি রুমাদি- ঝুমার দিদি। আমাকে ভুলে গেছ!
অপ্রস্তুতের একশ্যে। বিব্রত মুখে বিনয় বলে, অনেকদিন পর দেখা তো। তাই–বলতে বলতে মাথার ভেতরে স্মৃতির ঝাপি খুলে যায়। বেরিয়ে আসতে থাকে ছবির পর ছবি। সেই যুদ্ধের আমলে জাপানি বোমার ভয়ে কলকাতা ফাঁকা করে যে যেদিকে পারে উধাও হয়েছিল। রুমারা গিয়েছিল রাজদিয়ায়। তাদের সঙ্গে আনন্দও। তখন নৌকোয় করে কত ঘোরাঘুরি, পুজোর সময় একসঙ্গে প্রতিমা দেখতে যাওয়া, নদীর চরে বনভোজন, পাখি শিকার, আনন্দর পেছনে লাগা, এমনি কত কী। যুদ্ধের শেষাশেষি ঝুমারা কলকাতায় চলে এল। তার পরপরই বিয়ে হয়ে যায় রুমার। খবরটা রাজদিয়ায় থাকতে থাকতেই পেয়েছিল বিনয়। তাদের সবাইকে নেমতন্নও করেছিলেন রুমার ঠাকুরদা রামকেশব মজুমদার। কিন্তু স্নেহলতা হঠাৎ অসুস্থ হয়ে পড়ায় কলকাতায় আসা হয়নি। বিনয় শুনেছে, রুমার স্বামী অমিতেশ পাটনায় চাকরি করে, বিয়ের পর সেখানে চলে গিয়েছিল সে। দেশে থাকতে সেই যে দেখা হয়েছিল, তারপর এতদিন বাদে তাকে দেখল বিনয়।
রুমা বলল, তোমাকে কত ছোট দেখেছিলাম। এখন একেবারে ইয়ং ম্যান। চেহারা, গলার স্বর পালটে গেছে। তবু দেখেই চিনতে পেরেছি।
বিনয় জিজ্ঞেস করে, শুনেছি তোমরা পাটনায় থাকো। এখনও কি সেখানেই আছ?
হ্যাঁ। আরও দুবছর ওখানে থাকতে হবে। তারপর তোমার জামাইবাবু কলকাতায় বদলি হবে। আমরাও পাকাপাকি এখানে চলে আসব।
বিনয় জিজ্ঞেস করে, তার তত দেরি আছে। তুমি হঠাৎ কলকাতায়?
অনেকদিন মা-বাবা-ঝুমাকে দেখি না। মন খারাপ লাগছিল, তাই চলে এলাম। মাসখানেক কাটিয়ে তবে পাটনায় ফিরব।
তোমার বিয়েতে আসতে পারিনি। জামাইবাবুকে দেখিনি। এবার দেখাও হবে, আলাপও হবে।
উহু– আস্তে মাথা নাড়ে রুমা।
বিনয় বলে, উঁহু মানে?
তোমার জামাইবাবু আমাকে কলকাতায় রেখেই ফিরে গেছে। মাসখানেক বাদে যখন নিতে আসবে তখন আলাপ কোরো।
একটু চুপচাপ।
তারপর রুমা ফের বলে, জানো বিনু, শুধু মা-বাবাদের জন্যেই না, তোমার জন্যেও এবার কলকাতায় এসেছি। কতকাল পর তোমাকে দেখলাম। কী ভাল যে লাগছে!
উত্তর দিতে গিয়ে থমকে যায় বিনয়। তারপর বিস্ময়ের সুরে জিজ্ঞেস করে, আমার কথা তুমি জানলে কী করে?
গেল সপ্তাহে মা চিঠিতে তোমার কথা খুব করে লিখেছে। তোমার জামাইবাবুর অফিসে ভীষণ কাজের চাপ। এক্ষুনি আসতে চাইছিল না। জোর করে ওকে নিয়ে আমি চলে এলাম।
বিনয় ধন্দে পড়ে যায়। রুমার মা স্মৃতিরেখা তার মেয়েকে চিঠি লিখতেই পারেন। কিন্তু তার সম্বন্ধে সাতকাহন কী লিখেছেন? তার জন্যেই বা কেন তাড়াহুড়ো করে রুমা চলে এসেছে? এ-সব জিজ্ঞেস করতে গিয়েও থেমে গেল সে।
দোতলায় আনন্দ আর সুনীতির শোওয়ার ঘরে হেমনলিনী বিনয়দের নিয়ে চলে এলেন। ঘরটা বিশাল। একধারে কারুকাজ-করা সেকেলে খাট, আলমারি, ড্রেসিং টেবল ইত্যাদি। আর-এক পাশে মেঝেতে কার্পেট পাতা। তার ওপর তাকিয়ায় ঠেসান দিয়ে শিশির, আনন্দ, দীপক আর স্মৃতিরেখা জমিয়ে আড্ডা দিচ্ছেন। বিনয়কে দেখে তারা হইচই বাধিয়ে দেন।
হেমনলিনী হেসে হেসে বললেন, বিনয়কে দিয়ে গেলাম। তোমরা গল্প-টল্প কর। আমি গিয়ে চায়ের ব্যবস্থা করছি। সুনীতিরা তাঁর সঙ্গে যেতে চেয়েছিল। হেমনলিনী রাজি হলেন না। তোমরা বিনুকে নিয়ে এখানেই আনন্দ কর। বলে তিনি চলে গেলেন।
বিনয়কে মাঝখানে বসিয়ে মজলিশ আরও জমজমাট হয়ে উঠল। ফুরফুরে মেজাজে, লঘু চালে অবিরল আড্ডা। কতরকম বিষয়! সিনেমা, থিয়েটার, ফুটবল, ক্রিকেট। মজার মজার কথায় আতশবাজির মতো হাসি যেন ফেটে পড়তে থাকে। মেয়েরা হা হা, হি হি করতে করতে ঢলে পড়ে।
এখানে বয়সে সবার বড় শিশির। গুরুজন। মস্ত চাকরি করেন। এমনিতেই রাশভারী। কিন্তু আজ বয়সের, সামাজিক মর্যাদার সীমারেখা ভেঙে সবার সঙ্গে একাকার হয়ে গেছেন।
মাঝে মাঝে যতীনের হাতে প্রকাণ্ড ট্রেতে প্রচুর মাছভাজা, প্রচুর কুমড়ো ফুল কি বকফুলের বড়া, বেগুনি, মিষ্টি দিয়ে যাচ্ছেন হেমনলিনী। প্রতিবারই অঢেল চা।
শিশিররা হাঁ হাঁ করে উঠলে তিনি বলেন, রান্না শেষ হতে অনেক দেরি। খাও সবাই। আমাকে রান্নাঘরের সামনে গিয়ে বসতে হবে। দেখিয়ে না দিলে অনাথ যে কী পিণ্ডি পাকিয়ে বসবে! বলে আর দাঁড়ান না। আজ শতভুজা হয়ে সমস্ত কিছু একাই সামাল দিচ্ছেন।
বিনয়ের মনে হয়, এ-বাড়িতে আজ এত যে আয়োজন, এত সমারোহ, এত হইচই, উৎসব উৎসব ভাব–সব তারই জন্য।
.
খাওয়ার যখন ডাক পড়ল, আড়াইটা বেজে গেছে। খেতে খেতে সুনীতিরা, স্মৃতিরেখারা ঠিক করে ফেললেন, আজকের এই আনন্দটা একটা রবিবারের মধ্যেই ফুরিয়ে যেতে দেওয়া হবে না। পরের ছুটির দিনগুলোতেও তার জের টেনে নিয়ে যাওয়া হবে। কোনও রবিবার সিনেমা, কোনও রবিবার পিকনিক, কোনও রবিবার ম্যাজিক বা থিয়েটার কিংবা কাছাকাছি কোথাও একটু বেড়িয়ে আসা।
বিনয় ভেবে রেখেছিল, খাওয়াদাওয়ার পর বেলা পড়ে এলে মেসে ফিরে যাবে। কিন্তু সেটি সম্ভব হল না। বিকেলে চাটা খাওয়ার পর আর-এক প্রস্থ আসর বসানো হল।
শিশির তাসের ম্যাজিক দেখালেন। দীপক রবীন্দ্রনাথের কবিতা আবৃত্তি করে শোনালো। ঝুমা, রুমা আর মাধুরীর গানের গলা বেশ ভাল। তারা অনেকগুলো গান শোনায়। বন্দর ছাড়ো, বন্দর ছাড়ো, যাত্রীরা সবে, জোয়ার এসেছে আজ-, ওই মালতীলতা দোলে, পিয়ালতরুর কোলে, আকাশে হেলান দিয়ে পাহাড় ঘুমায় ওই, ওই পাহাড়ের ঝরনা আমি নাচি তা থই, থই, কোন লগনে জনম আমার, আকাশে চাঁদ ছিল রে ইত্যাদি।
সন্ধের পর রুমা আর হেমনলিনী বিনয়কে নিয়ে একটা ফাঁকা ঘরে চলে এলেন। তাকে বসিয়ে ওঁরাও মুখোমুখি বসলেন।
রুমা বলল, বিনু, আমি যে এত তাড়াহুড়ো করে চলে এলাম সেটা তোমার আর ঝুমার জন্যে। কী বলতে চাইছি নিশ্চয়ই বুঝতে পারছ। সুনীতি মামির তুমি ভাই। সেদিক থেকে আত্মীয়তা তো আছেই। আমরা তোমাকে আরও আপন করে পেতে চাই। ঝুমা
রুমাকে শেষ করতে দিলেন না হেমনলিনী। বলে উঠলেন, মেয়েটা সেই কবে থেকে তোমার দিকে তাকিয়ে আছে। এত ভালবাসা তুচ্ছ করার জিনিস নয় বিনু
রাতে না খাইয়ে হেমনলিনীরা ছাড়লেন না। মেসে ফিরে যেতে যেতে বিনয়ের মনে হয়, তার ভেতরকার দ্বিধাটা বুঝি বা ধুলিসাৎ হয়ে গেছে। ঝিনুক জীবনের যে-দিকটা ফাঁকা করে দিয়ে নিরুদ্দেশ হয়েছে, অন্য এক তরুণী সেই শূন্যস্থান ক্রমশ পূর্ণ করে দিচ্ছে। জীবনের সবে তো শুরু। সামনে বিপুল ভবিষ্যৎ। একটি ধর্ষিতা মেয়ের স্মৃতি নিয়ে একা একা বছরের পর বছর কাটানো কি সম্ভব?
.
৭০.
হারু আর দুলালকে অল্পদিনেই খুব ভাল লেগে গেছে বিনয়ের। সদ্যযুবক এই ছেলে দুটোর মধ্যে রয়েছে নির্মল সারল্য। তারা আগাগোড়া সৎ। বেশ কিছুদিন হল পূর্ব পাকিস্তানে সর্বস্ব খুইয়ে কলকাতায় এসেছে। কিন্তু মহানগরের নোংরামির বিষ তাদের হাড়ে-মজ্জায় ঢুকে পড়েনি। ধূর্তামি, চাতুরালি, ফেরেববাজি, কৌশলে কিছু বাগিয়ে নেওয়া–এ-সব তারা জানে না। এখনও পূর্ব বাংলার দুই সোজাসাপটা বালকই থেকে গেছে।
প্রসাদও ওদের যথেষ্ট ভালবাসেন। নিয়মিত দুজনের কলেজের মাইনে দিয়ে যাচ্ছেন। বইপত্র কিনে দেন। ওদের সংসারের অনটন যখন চরমে পৌঁছয়, সাহায্যও করেন। কিন্তু দুলালদের সঙ্গে তার বয়সের তফাৎ অনেকটাই। তাছাড়া প্রসাদ রাশভারী। তাই বড় রকমের দূরত্ব থেকেই যায়। সেটা পেরিয়ে ওঁর কাছাকাছি পৌঁছনো হারুদের সাধ্যের বাইরে।
তুলনায় বিনয়ের সঙ্গে ওদের বয়সের পার্থক্য তেমন কিছু নয়। খুব বেশি হলে চার পাঁচ বছর। ঝিনুকের ধর্ষিত হওয়া, তাকে প্রচণ্ড আতঙ্কের মধ্যে পাকিস্তানের সীমান্ত পার করে কলকাতায় নিয়ে আসা, এখানে তার অসম্মান লাঞ্ছনা এবং পরে নিরুদ্দেশ হওয়া–এই সব ঘটনা বিনয়কে কিছুকাল অস্থির, উদ্ভ্রান্ত করে রেখেছিল। নইলে এমনিতে সে হাসিখুশি, আমুদে। তার স্বভাব এমনই নরম, এমনই মায়াময় যা সবাইকে কাছে টানে। হারুরা তার ঘরে এলে সহজে নড়তে চায় না; গায়ের সঙ্গে লেপটে থাকে। বিনয়ের কাছে ওদের বিন্দুমাত্র সংকোচ নেই। প্রাণ খুলে তাকে নিজেদের দুঃখের কথা, কষ্টের কথা, সংকটের কথা বলে যায়। বিনয়ের কাছে তাদের যত আবদার।
কোনও দিন বিনয় অফিস থেকে ফিরে এলে ওরা এসে ধরে, বিনয়দা, ইন্দিরা সিনেমায় সমাপিকা পিকচারখান চলতে আছে। শুনছি খুব ভাল। আইজ নাইট শোয়ে দেখাইতে অইব। কোনও দিন বলে কুলপি কি মাংসের ঘুগনি খাওয়ান। তবে রোজই একবার করে জানায়, চাকরি বাকরি না পেলে ম-বাবা-ভাইবোনদের নিয়ে শুকিয়ে মরতে হবে। ইত্যাদি ইত্যাদি।
একদিন নিচু গলায় দুলাল বলেছে, আমরা গুপনে (গোপনে) নানান অফিসে দরখাস্ত পাঠাইতে আছি। আপনেরেই হুধা কইলাম। দেইখেন প্রসাদকাকায় য্যান ট্যার (যেন টের) না পায়। হুনলে তেনি খেইপা যাইবেন।
হারুদের চাকরি করার পেছনে যে জোরালো যুক্তিটা রয়েছে তা অনেক আগেই মেনে নিয়েছে বিনয়। রোজগার না করলে ওদের সংসার সত্যিই ভেসে যাবে। কিন্তু এ-সব শুনতেই চান না প্রসাদ। তার মতে হারু দুলালদের যা বয়স পড়াশোনা ছাড়া কোনও দিকে ওদের তাকানোর প্রয়োজন নেই। লেখাপড়াই ওদের একমাত্র লক্ষ্য হওয়া উচিত। প্রসাদের সঙ্গে বিনয়ের যা সম্পর্ক তাতে এ নিয়ে তার সঙ্গে তর্ক করা যায় না। নীরব থাকাই শ্রেয়। সে হারুদের বলে, তোমরা নিশ্চিন্ত থাকো, আমি প্রসাদদাকে কিছু বলব না।
.
ফাল্গুন মাসটা কখন এল, কখন বিদায় নিল, প্রায় টেরই পাওয়া যায়নি। চৈত্র এসে জানান দিয়ে গেছে, গরমকাল আসতে আর দেরি নেই।
দেখতে দেখতে গনগনে হলকা ছুটিয়ে একদিন বৈশাখ এসে হাজির। তাপমাত্রা প্রতিদিন লাফিয়ে লাফিয়ে বেড়ে চলেছে। বেলা চড়ার পর থেকে সন্ধের আগে পর্যন্ত রোদ অবিরল আগুন ঢালতে থাকে। তপ্ত বাতাস রাগে গরগর করতে করতে দিগ্বিদিকে ছুটে যায়।
কলকাতার অন্য রাস্তার মতো মহেশ হালদার লেনেও গ্রীষ্মের দুটো মাস সকালের দিকে দশটা সাড়ে-দশটা অবধি ভালই ভিড় থাকে। যতই গরম পড়ুক, মানুষকে বাজারে যেতে হয়, অফিসে বা অন্য কাজকর্মে না বেরুলে চলে না।
কিন্তু দুপুরে, সূর্য যখন সোজাসুজি মাথার ওপর উঠে আসে, এই গলি তখন সুনসান। লোকজন একরকম দেখাই যায় না। কাক চিল চড়াই-সব উধাও। ফেরিওলার হাঁক কানে আসে না। এমনকি যে বেওয়ারিশ কুকুরগুলো তিন শিফটে কামড়াকামড়ি করে রাস্তার দখল বজায় রাখে তারাও বেপাত্তা হয়ে যায়। কোনও গাড়ি-বারান্দার তলায় কিংবা দেওয়ালের আড়ালে একটু ছায়া পেলে কুন্ডলী পাকিয়ে পড়ে থাকে। হয়তো তার পাশেই শুয়ে আছে শত্রুপক্ষের কেউ। কিন্তু লড়াই যে বাধাবে। সেই ইচ্ছা বা প্রতাপ তার থাকে না। গ্রীষ্ম তার সব এনার্জি শুষে নিয়ে তাকে ছিবড়ে করে দিয়েছে। সন্ধের পর থেকে মহেশ হালদার লেন পুরোপুরি বদলে যায়। ততক্ষণে দিনের তাপাঙ্ক ঝপ করে অনেকখানি নেমে গেছে। কর্পোরেশনের গ্যাসবাতিগুলো একে একে জ্বলে উঠে। এ-পাড়ার বাসিন্দারা অফিস এবং অন্য সব কাজের জায়গা থেকে ফিরে, সারাদিনের লাট-হওয়া জামাকাপড় পালটে, পাড়ার বোয়াকগুলো আলো করে বসে আড্ডা জমায়। রাস্তার এবং ছোট ছোট মলিন চায়ের দোকানগুলোতেও তখন থোকায় থোকায় ভিড়। স্কুলের ছেলেদের অবশ্য এই সব মজলিশে ঘেঁষতে। দেওয়া হয় না। তবে কলেজ বা ইউনিভার্সিটিতে যারা পড়ে তাদের ওপর নিষেধাজ্ঞা নেই; কেননা তারা দস্তুরমতো সাবালক। এই যুবকরা কোনও না কোনও জটলায় জুটে যায়। নাইট ক্লাস সেরে এসে হারু আর দুলালও একটা না একটা দঙ্গলে ভিড়ে পড়ে।
বিনয় লক্ষ করেছে, গোড়ার দিকে নৈশ আড্ডাগুলো থেকে মাছির ভনভনানির মতো আওয়াজ তার ঘরে উঠে আসত। কিন্তু পরে আওয়াজটা তুমুল হইচইয়ের চেহারা নিতে শুরু করেছে। যত দিন যাচ্ছে বচসা, উত্তেজনা, চেঁচামেচি বেড়েই চলেছে।
এর কারণটা কী? ধন্দে পড়ে গিয়েছিল বিনয়। পরে অবশ্য দুলালদের কাছে জানা গেছে, এ-সবের হেতু হল কলকাতার ফুটবল লিগ এবং ইস্টবেঙ্গল আর মোহনবাগান।
বৈশাখের মাঝামাঝি থেকে লিগের খেলা শুরু হয়েছে। বাঘা বাঘা কত টিমই তো খেলছে। মহামেডান স্পোর্টিং, রাজস্থান, ভবানীপুর, ইস্টার্ন রেলওয়ে, বি এন আর, ওয়াড়ি ইত্যাদি ইত্যাদি। কিন্তু ইস্টবেঙ্গল আর মোহনবাগানের ব্যাপারই আলাদা, তারা সবার ওপরে। এই দুই দলের মধ্যে চিরকালের আকচাআকচি। দাঁতে দাঁত চেপে তাদের পাঞ্জা কষা চলছে আজন্ম। বাঙালি জাতি আড়াআড়ি দুভাগ হয়ে একটা ভাগ ইস্টবেঙ্গলের, অন্যটা মোহনবাগানের। পদ্মার ওপারের বাঙালিদের হৃৎস্পন্দন হল ইস্টবেঙ্গল, মোহনবাগান এপারের বাঙালিদের প্রাণভোমরা। দুই টিমের হারজিতের ওপর আপামর বাঙালির মান-সম্ভ্রম, অহমিকা আর মরণবাঁচন যেন জড়িয়ে আছে। এই দল দুটো না থাকলে বাঙালির জীবনে বারো আনা মজাই থাকত না। সমস্ত কিছু আলুনি হয়ে যেত।
রাজদিয়ায় থাকতে ইস্টবেঙ্গল মোহনবাগানের কথা শুনেছে বিনয় কিন্তু টিম দুটো যে এমন ব্যাপকভাবে বাঙালির জীবনে ঢুকে পড়েছে, জানা ছিল না।
দেশভাগের আগে মহেশ হালদার লেনে পদ্মাপারের বাঙালিরা ছিল না বললেই হয়। থাকলেও হাতে গোনা দু-একটা ফ্যামিলি। তারা যে রয়েছে, টেরই পাওয়া যেত না। তাই এলাকায় মোহনবাগানীদের ছিল একচ্ছত্র প্রতাপ।
কিন্তু সাতচল্লিশের পনেরোই আগস্টের পর আবহাওয়া পালটে যায়। ছিন্নমূল মানুষের ঢল নামে কলকাতায়। তাদের একটা ঝক চলে ভবানীপুরের এই গলিতে। মহেশ হালদার লেনের বস্তিগুলো উদ্বাস্তুতে ভরে গেল। দেশ থেকে যারা কিছু পয়সাকড়ি আনতে পেরেছিল, তারা পাকা দালানকোঠায় ঘর ভাড়া নিয়ে ঢুকে পড়ল। ইস্টবেঙ্গলের লাল-হলুদ পতাকা তোলার এবং তাদের পক্ষে জয়ধ্বনি দেবার লোক এখন প্রচুর। সমানে সমানে মোহনবাগানীদের সঙ্গে তারা টক্কর দিচ্ছে।
রাত্তিরে অফিস থেকে ফিরে তার ঘরের রাস্তার দিকের বারান্দায় এসে দাঁড়ালে বিনয়ের চোখে পড়ে নিচে প্রচণ্ড তর্কাতর্কি চলছে।
কোনও মোহনবাগানী মুখ বাঁকিয়ে, চোখ কুঁচকে তাচ্ছিল্যের সুরে বলছে; আরে যা যা। এই তো সবে তোদের টিম জন্মালো। এখনও গা থেকে আঁতুড়ের গন্ধ যায়নি। সেদিনের যোগী, ভাতকে বলে অন্ন! লোকটা তোড়ে বলে যায়, আমরা ধবধবে সাদা চামড়াদের, ইয়েস স্পটলেস হোয়াইট হারিয়ে শিল্ড জিতেছি। সেটা রেড-লেটার ডে। ইন্ডিয়ার ন্যাশনাল হিস্ট্রিতে লাল কালিতে ঘটনাটা লেকা আচে। তোদের আচে আমাদের মতো অ্যারিস্টোক্র্যাসি! রিফিউজিদের টিম! বাতাবি নেবু নিয়ে পঞ্চাশ বছর রগড়া, তারপর ফুটবলে পা ঠেকাবি।–হু! নাক দিয়ে অবজ্ঞাসূচক শব্দ বার করে ভিড়ের ভেতর একটা সিঁড়িঙ্গে ছোকরাকে বলে, অ্যাই বটা, মুকুন্দ কেবিন-এ বলে আয়, এক কাপ ডাবল হাফ যেন এক্ষুনি পাঠায়। গরম গরম। আমার নামে দামটা খাতায় লিকে রাখতে বলবি। চায়ের নামে ঘোড়ার পেচ্ছাপ যেন না দেয়।
এদিকে পদ্মাপারের ইস্টবেঙ্গলীদের মাথায় রক্ত চড়ে গেছে। তাদের একজন চিড়বিড়িয়ে ওঠে, অ্যারিস্টোক্র্যাসি! রেড ল্যাটার ডে! কবে খাইছিল ঘি, হাতের তালুতে অহনও ঘইটারা গোন্ধ সোঙ্গে (গন্ধ শোঁকে)। পঞ্চাশ বছর আগে আমাগো টিম থাকলে সায়েবগগা হারাইয়া দশ বার শিল্ড জিততাম। আমাগো টিম লইয়া পুরা একখান ন্যাশনাল হিস্টোরি ল্যাখা হইত। আমাগো তো হেইদিনের টিম, র‍্যাকর্ড (রেকর্ড) দ্যাখ, কতবার ইস্টব্যাঙ্গলের কাছে হারছস। দ্যাখ কতগুলা গোল তগো দিছি!
ডবল-হাফ চা এসে গিয়েছিল। কাপে চুমুক দিতে দিতে পা নাচাচ্ছিল সেই মোহনবাগানীটি। বলল, শালা বাঙাল, পদ্মার পাড় থেকে ভয়ে ন্যাজ গুটিয়ে পাকিস্তান থেকে পালিয়ে এয়েচিস। বেশি ফুটুনি করবি না। আমরা দয়া করে থাকতে দিইচি। হ্যাঁ
ইস্টবেঙ্গলীর রক্তচাপ আচমকা দশগুণ বেড়ে যায়। খেপে ওঠে সে। –হালা ঘইটা (ঘটি), কইলকাতা কি তগো বাপের সোম্পত্তি?
আড্ডাবাজদের মধ্যে যাদের মাথা ঠাণ্ডা তারা হাঁ হাঁ করে ওঠে। –অ্যাই অ্যাই, ইস্টবেঙ্গল মোহনবাগান নিয়ে কথা হচ্ছে। এর ভেতর বাপ তোলাতুলি নয়।
অন্য একজন বলে, বি ডিস্যান্ট (ডিসেন্ট)। স্পোর্টস-ম্যান স্পিরিট নষ্ট করনটা ঠিক না।
আবহাওয়া তপ্ত হয়ে উঠেছিল, ধীরে ধীরে জুড়িয়ে আসে।
রোজই এই ধরনে উত্তপ্ত তর্কাতর্কি চলে। তারপ সব মিটেও যায়।
.
আজ শুক্রবার। অফিসের কাজ তাড়াতাড়ি চুকিয়ে বিনয় ঠিক করে ফেলল, মেসে ফিরে যাবে।
ট্রামে বাসে এবং খানিকটা পায়ে হেঁটে সে যখন মহেশ হালদার লেনের মুখে এসে পৌঁছল, তখনও ভাল করে সন্ধে নামেনি। সূর্য ডুবে গেছে ঠিকই, তবে হঠাৎ লজ্জা-পাওয়া মেয়ের মুখের মতো লালচে একটু আভা তখনও আকাশের গায়ে লেগে আছে।
তাদের গলিতে পা দিয়ে তাজ্জব বনে যায় বিনয়। মোড়ের এধারে ওধারে মুখোমুখি দুই বাড়ির কার্নিসে দড়ি আটকে ঠিক মাঝামাঝি জায়গায় বড় বড় পচা চিংড়ি ঝুলিয়ে দেওয়া হয়েছে। যত সে এগুচ্ছে মাথার ওপর আরও তিনটে ঘটি দেখা গেল। এখন পাঁচ নম্বরটা টাঙানোর তোড়জোড় চলছে।
বিনয়ের চোখে পড়ল, ডানদিকের একটা দোতলা বাড়ির ছাদে উঠে ছাদের দেওয়ালে দড়ি বাঁধছে দুলাল। উলটো দিকের বাড়িটাও দোতলা। সেটার মাথায় চড়েছে শিবু। সেও কাঠ বাঙাল এবং ইস্টবেঙ্গল বলতে উন্মাদ। শিবুর হাতে রয়েছে দড়ির অন্য দিকটা; সেও টান টান করে তার ছাদে সেটা বাঁধছে। মধ্যিখানে চিংড়ির সারি।
নিচে এক দঙ্গল ছোকরা। তারা হই হই করে দুলাল আর শিবুকে উৎসাহ দিচ্ছে। তাদের ভেতর হারুকেও দেখা গেল।
আরও একটু এগুতেই চোখে পড়ল, পর পর কটা পচা ইলিশ একই প্রক্রিয়ায় ঝুলিয়ে দেওয়া হয়েছে। এবং আরও কয়েকটা ঝোলানোর ব্যবস্থা হচ্ছে। সেখানেও আর এক দঙ্গল ছোকরা হই হই করছে।
পচা ইলিশ আর চিংড়ির রহস্যটা বিনয়ের কাছে স্পষ্ট হল না। সে মেসে ফিরে, চান টান করে নিল। এই গরমে দুবেলা চান না করলে চলে না। গায়ের চামড়া যেন জ্বলে যায়। চানের পর বাইরের ধুতি শার্ট বদলে পাজামা টাজামা পরে সুবলকে দিয়ে চা আর লুচি, ছোলার ডাল আনিয়ে নিল। ভীষণ ক্লান্তি বোধ করছিল। কিছুক্ষণ শোওয়া দরকার। দ্রুত খাওয়া চুকিয়ে সে বিছানায় উঠতে যাবে, হারু আর দুলাল এসে হাজির।
শোওয়া আর হয় না। হারু এবং দুলালকে বসিয়ে বিনয় জিজ্ঞেস করে, কিছু খাবে? আনিয়ে দেব?
না। কিছুক্ষণ আগে টিফিন করছি। দুজনেই মাথা নাড়ে। দুলাল বলল, আপনে তরাতরি অফিস থিকা ফিরা আইছেন, ভালই অইছে।
উৎসুক সুরে বিনয় বলে, কেন বল তো, কিছু দরকার আছে?
হ। কাইল ইস্টব্যাঙ্গল মোহনবাগান লিগের ফাস্ট ম্যাচটা খেলব। হারু, আমি আর এই পাড়ার কয়েকজন ইস্টব্যাঙ্গল সাপোর্টার ম্যাচখান দেখতে যামু। আমাগো ইচ্ছা, আপনেও আমাগো লগে যাবেন।
বিনয় অবাক হয়ে কয়েক লহমা তাকিয়ে থাকে। তারপর বলে, আমি যাব! কিন্তু অফিস আছে যে
দুলাল বলল, একটা তত দিন। ছুটি ন্যান (নিন)। ভোর ভোর বাইর অইয়া ফাস্ট ট্রাম ধইরা যামু।
বিনয়ের খেয়াল হল, ইস্টবেঙ্গল মোহনবাগানের খেলা কখনও দেখা হয়নি। অথচ এই খেলা নিয়ে বাঙালি জাতি রুদ্ধশ্বাসে অপেক্ষা করতে থাকে। সে যে কী তীব্র উন্মাদনাতার কিছু কিছু আঁচ সে এর মধ্যেই টের পেয়েছে। ভাবল, মাঠে গিয়ে খেলাটা দেখলে হয়। জিজ্ঞেস করল, ফাস্ট ট্রাম ধরতে হবে কেন?
নাইলে টিকিট পাইবেন না। অত ভুরে (ভোরে) গিয়াও দেখবেন, দ্যাড় মাইল লম্বা লাইন পইড়া গ্যাছে।
চকিতে বিনয় ভেবে নিল, ভোরবেলায় বেরিয়ে লাইনে দাঁড়িয়ে টিকেট কেটে খেলা দেখে মেসে ফিরতে ফিরতে সন্ধে পেরিয়ে যাবে। মাঠে নিশ্চয়ই ভাত টাত পাওয়া যাবে না। কী মিলবে, তার জানা নেই। একরকম না খেয়েই সারাটা দিন কেটে যাবে। এত কষ্ট করার মানে হয় না। পাড়ার ওষুধের দোকান থেকে রাত্তিরে নতুন ভারত-এর স্পোর্টস সেকশনের রিপোর্টারদের ফোন করলে একখানা কমপ্লিমেন্টারি টিকেটের ব্যবস্থা নিশ্চয়ই করে দেবে। হারুরা যে প্রক্রিয়ার কথা বলল, এর ফলে এত হাঙ্গামা পোয়াতে হবে না। ধীরে সুস্থে বিকেলের আগে আগে মাঠে গিয়ে আরামে খেলা দেখা যাবে। এ-সব বলায় দুলালরা লাফিয়ে উঠল, না না, হে (সে) হইব না। আমাগো লগেই যাইবেন। ইস্টবেঙ্গলের রিয়াল সাপোর্টার গো মইদ্যে বইয়া ম্যাচ দ্যাখনের এক্সপিরিয়েন্সই ভেন্ন।
ব্যাপারটা মন্দ নয়। বিনয় শুনেছে কমপ্লিমেন্টারি কার্ড নিয়ে মাঠে গেলে আলাদা বসার ব্যবস্থা আছে। আমজনতার সঙ্গে ঠাসাঠাসি পুঁতোগুতি করতে হয় না। সেখানে প্রচুর স্বাচ্ছন্দ্য কিন্তু অসংখ্য সাধারণ সাপোর্টার কীভাবে খেলা দেখে তা জানতে আগ্রহ হচ্ছে। কষ্ট হবে ঠিকই, তবে নতুন ধরনের একটা অভিজ্ঞতাও তো হবে।
বিনয় বলল, ঠিক আছে, তোমাদের সঙ্গেই যাব।
চিংড়ি এবং ইলিশের রহস্যটাও হারুদের কাছে জেনে নিল সে। ইলিশ হচ্ছে ইস্টবেঙ্গলের সিম্বল, চিংড়ি মোহনবাগানের।
রাত্তিরে প্রসাদ মেসে ফিরলে তার কাছ থেকে ছুটি চেয়ে নিল।
.
ভোরে, এখনও হালকা অন্ধকারে চারদিক ঝাপসা হয়ে আছে, সেই সময় হারুরা এসে তাকে ডেকে নিয়ে গেল। দেখা গেল, শুধু ওরা দুজনই নয়, আরও সাত-আটটি ছেলে শান্তিনিবাস-এর সদর দরজার বাইরে দাঁড়িয়ে আছে। সবারই মুখ চেনা, নামও জানে বিনয়। ওরাও উদ্বাস্তু এবং ইস্টবেঙ্গলের ঘোর সাপোর্টার।
বড় রাস্তায় এসে দাঁড়াতে না-দাঁড়াতেই দিনের প্রথম ট্রামটি এসে গেল। সেটার বুকের কাছে জোরালোলা আলো জ্বলছে।
বিনয়রা উঠে পড়ে। ট্যাং ট্যাং আওয়াজ তুলে পাতলা অন্ধকার ভেদ করে ট্রাম দেড়ি শুরু করে।
এত ভোরেও প্রচুর প্যাসেঞ্জার রয়েছে। কিছু ময়দানের প্রাতঃভ্রমণকারী, কিছু চলেছে গঙ্গাস্নান করতে। বাকিদের একটানা কলর কলর শুনে বোঝা যায়, ওরা যাচ্ছে আজকের ম্যাচের টিকেটের জন্য লাইন দিতে।
পার্ক স্ট্রিটের মুখে এসে বিনয়কে নিয়ে নেমে পড়ল হারুরা। তারপর বাঁ দিকের ময়দানে নেমে কালীঘাট ক্লাব, রাজস্থান ক্লাব, রেঞ্জার্স ক্লাব, ডালহৌসি ক্লাব, রেড রোড পেরিয়ে সবাই যেখানে এসে পড়ল সেখানে অনেকখানি জায়গা প্রায় পনেরো ফিট উঁচু, মজবুত তক্তা পুঁতে ঘিরে রাখা আছে। তক্তার বেষ্টনীর মাথায় রবাবর দুলাইনের তার কাঁটা আটকানো। বোঝাই যায়, কেউ যাতে বে-আইনিভাবে টপকে ভেতরে ঢুকতে না পারে সেজন্য ওই এলাকাটা দুর্ভেদ্য করে রাখা হয়েছে।
এদিকটায় কখনও আসা হয় নি বিনয়ের। সে কিছু জিজ্ঞেস করার আগেই দুলাল তক্তার লম্বা পাঁচিলের দিকে আঙুল বাড়িয়ে বলল, এই অইল ক্যালকাটা ক্লাবের ফুটবল গ্রাউন্ড। এইহানেই আইজ ইস্টব্যাঙ্গল-মোহনবাগানের ম্যাচ।
পাঁচিলের বাইরে ছটা টিকেট কাউন্টার। সেগুলো এখন বন্ধ। দুলালরা বলেছিল, রাত পোহাতে–পোহাতেই দেড় মাইল লম্বা লাইন পড়ে যাবে। অতটা না হলেও প্রতিটি কাউন্টারের সামনে। চার পাঁচ শ জন পর পর দাঁড়িয়ে রয়েছে।
হারু বলল, এইগুলান অইল ছয় আনার টিকটের কাউন্টার। উত্তর দিকে, বেশ খানিকটা দূরে, দুটো লাইন দেখিয়ে বলে, উইহানে দশ আনা টিকটের কাউন্টার। কুনখানে লাইন দিবেন?
কী উত্তর দিতে যাচ্ছিল বিনয়, দুলাল বলে ওঠে, ছয় আনার লাইনেই খাড়ামু। শুদাশুদি বিনয়দার বেশি পয়সা খরচা করামু ক্যান? অত নবাবীর দরকার নাই।
সামনের একটা ছআনার লাইনে ওরা দাঁড়িয়ে পড়ে।
রোদ উঠে গিয়েছিল। চৌরঙ্গি, কার্জন পার্ক, ইডেন গার্ডেনের দিক থেকে ঝাঁকে ঝাঁকে মানুষ আসতে লাগল। ছআনা, দশ আনা টিকেটের লাইনগুলো প্রতি মিনিটে বিশ হাত পঁচিশ হাত করে লম্বা হচ্ছে। তার সঙ্গে পাল্লা দিয়ে বাড়ছে শোরগোল।
এই সকালবেলাতেই চা-ওলা, মশলামুড়িওলারা এসে হাজির। ভোরে চা খেয়ে আসা হয় নি। একটা চা-ওলাকে ডেকে মাটির ভাঁড়ে চা আর নোনতা বিস্কুট কিনে খেল বিনয়। দুলালদেরও খাওয়াল।
বেলা যত বাড়ে লাইনগুলোর ল্যাজ আরও, আরও দীর্ঘ হয়।
সূর্য আকাশের ঢালু পাড় বেয়ে বেয়ে দ্রুত ওপরে উঠতে থাকে। রোদের তেজ বেড়েই চলেছে।
চা-ওলা, মশলামুড়িওলারা আগেই এসে গিয়েছিল। এখন ঘুগনিওলা, কাটা ফলওলা, শরবতওলা, ফুচকাওলা আর সস্তা বেকারির পাউরুটি প্যাটিস কেক নিয়ে ফেরিওলারা হানা দিয়েছে।
দুলাল বলল, বিনয়দা, মাঠের ভিতারে ঢুকলে খাওনের (খাবার) কিছু মিলব না। অহনই যা হউক, খাইয়া লওন ভাল।
বিনয় আস্তে মাথা নাড়ে। ঠিকই বলেছ
পাউরুটি ঘুগনি আর প্যাটিস কেনা হল সবার জন্য। সেই সঙ্গে আরেক দফা চা। সমস্ত খরচই বিনয়ের।
খাওয়াদাওয়া চুকতে না-চুকতেই তুমুল গোলমাল শুরু হয়ে যায়। বাইরে থেকে উটকো কিছু লোক বিনয়দের লাইনের সামনের দিকে ঠেলে পুঁতিয়ে ঢুকে পড়তে চাইছে। শুধু তাদেরই নয়, অন্য লাইনগুলোতেও এভাবে গায়ের জোরে ঢোকার চেষ্টা চলছে। কিন্তু যারা ভোর থেকে দাঁড়িয়ে আছে তারা ছাড়বে কেন? এই নিয়ে হুলস্থুল বেধে যায়। ধস্তাধস্তি, উত্তেজনা, হাতাহাতি, খিস্তিখেউড়। কিন্তু হানাদারদের পুরোপুরি তাড়ানো যায় না। বিনয়রা মোটামুটি তিন শ জনের পেছনে ছিল। এখন অনেকটা পিছিয়ে গেছে। তাদের সামনে আপাতত শ পাঁচেক মানুষ।
এদিকে বাতাস গরম হয়ে উঠেছে। ভীষণ কষ্ট হচ্ছিল বিনয়ের। বলল, এ-সব কী ব্যাপার, ভদ্রভাবে লাইন না দিয়ে ঢোকার কোনও মানে হয়?
দুলাল বলল, আর কইয়েন না বিনয়দা, ইস্টব্যাঙ্গল-মোহনবাগানের ম্যাচ থাকলে শয়তানের ছাওরা দেরিতে আইব, উইড়া আইয়া সুখের দিকে জুইড়া বইতে চাইব। যতক্ষণ না মাউন্ট্যাড পুলিশ আইতে আছে, হারামজাদারা এই ঝঞ্ঝাট চালাইয়া যাইব।
সূর্য যখন সোজা মাথার ওপর উঠে এল, সেইসময় অ্যাংলো ইন্ডিয়ান ঘোড়-সওয়ার সার্জেন্টের দল এসে নানা দিকে ছড়িয়ে পড়ে। যারা বে-আইনিভাবে লাইনে ঢুকবার তালে রয়েছে, ঘোড়া দাবড়ে সার্জেন্টরা তাদের ভাগিয়ে দেয়।
সাড়ে বারোটা নাগাদ টিকেট বিক্রি শুরু হল। দুটোর ভেতর মাঠে ঢুকে পড়ল বিনয়রা। তাদের দিকে গ্যালারির সারি সারি কাঠের পাটাতন ওপর থেকে নিচে নেমে গেছে। পাটাতনগুলোর ওপর দাঁড়িয়ে বা বসে খেলা দেখার ব্যবস্থা। ডাইনে ইডেন গার্ডেনের দিকটায় দশ আনার টিকেটের গ্যালারি। মাঝখানে সবুজ গালিচার মতো খেলার মাঠ। সেটার ওধারে মোহনবাগান, ইস্টবেঙ্গল আর ক্যালকাটা ক্লাবের মেম্বারদের বসার বন্দোবস্ত। দক্ষিণে ফোর্ট উইলিয়ামের দিকটায় তক্তার পাঁচিল, তারকাটা আছে ঠিকই, তবে গ্যালারি নেই। ওটার বাইরে র‍্যামপার্ট থেকে একটু আধটু খেলা দেখা যায়। যারা, লম্বা লম্বা লাইন দেখে টিকেটের আশা ছেড়ে দিয়েছে, এর মধ্যেই তারা ওখানে ভিড় জমাতে শুরু করেছে। এদের কারও কারও হাতে আয়নাবসানো পেরিস্কাপ। বিনয় এসব কিছুই জানত না, দুলালই বিশদভাবে জানিয়ে দিল।
আড়াইটার ভেতর টিকেট কাউন্টারগুলো বন্ধ হয়ে গেল। মাঠ বোঝাই হয়ে গেছে।
ঝাঁ ঝাঁ রোদে জামাকাপড় ঘামে ভিজে গেছে। বিনয়ের কষ্ট হচ্ছে ঠিকই, তবে এত মানুষের মধ্যে এসে ভালও লাগছে।
সারা মাঠ জুড়ে হই হই চলছে। আজকের এই খেলা নিয়ে সবাই ভীষণ উত্তেজিত।
বিনয়রা যেখানে বসে আছে তার ঠিক তিন ধাপ নিচে থেকে মাঠজোড়া শোরগোল ছাপিয়ে হঠাৎ প্রচণ্ড চেঁচামেচির আওয়াজ ভেসে এল।
কে একজন করাত চালাবার মতো কর্কশ শব্দ করে বলে ওঠে, গত বচ্ছর ঘইটাগো (ঘটিদের) কাছে আমরা দুই গোলে হাইরা গ্যাছিলাম। পুত্রশোকের থিকা বেশি কষ্ট পাইছি। এইবার ওগো ন্যাটে (নেটে) তিনবার বল সান্ধমু (ঢোকাব)।
সঙ্গে সঙ্গে একটু সরু, ক্যানকেনে, ধাতব কণ্ঠস্বর শোনা গেল, পুত্রশোক। তিনবার বল ঢোকাবে। আর আমরা একেনে শুয়ে শুয়ে বুড়ো আঙুল চুষবার জন্যে এয়েচি। তোদের এবার পাঁচ গোল দোবো। শালা বাঙাল
বোঝাই যাচ্ছে, প্রথম গলাটি পদ্মাপারের কোনও আদি বাসিন্দার, দ্বিতীয়টি খাস কলকাত্তাইয়ার। অর্থাৎ ইস্টবেঙ্গল-মোহনবাগানের চিরকালের সেই মহাসংগ্রাম।
কর্কশ গলা ধমকে ওঠে, চোপ। হালা হালা (শালা শালা) কবি না। হালা ঘটি—
ক্যানকেনে গলা।–তবে কী বলব-ছনুমান?
তরা বান্দর
তোরা শিম্পাঞ্জি।
তরা গাধা
তোরা ছাগল
জীবজন্তুর তালিকা শেষ হবার আগেই মাঠের বাইরে থেকে কাতর চিৎকার শোনা গেল, আমারে তোলেন, আমারে তোলেন
বিনয়রা গ্যালারির ওপর ঝুঁকে পড়ে। একটা লোক বয়স পঁয়তাল্লিশ ছেচল্লিশ, কালো কুচকুচে, বেজায় মোটা, ওজন দেড় মণের কাছাকাছি, পরনে ময়লা খাটো ধুতির ওপর তালি-মারা হাফ-হাতা পাঞ্জাবি, পায়ে রবারের টায়ার-কাটা স্যান্ডেল-দুহাত তুলে উধ্বশ্বাসে দৌড়তে দৌড়তে গ্যালারির লোজনদের সমানে বলে যাচ্ছে, দ্যাশ গ্যাছে, ভিটা গ্যাছে, আছে খালি ইস্টব্যাঙ্গল ক্লাবখান। আইজকার (আজকের) খেলা দ্যাখতে না পারলে জীবনই ব্রেথা (বৃথা)। আইছি ধুবুলিয়া কেম্প থিকা। আমারে তোলেন, আমারে তোলেন
বোঝা গেল লোকটা উদ্বাস্তু এবং শুধুমাত্র ইস্টবেঙ্গল-মোহনবাগানের ম্যাচটি দেখার জন্য ধুবুলিয়ার ত্রাণশিবির থেকে তার ময়দানে আগমন। কিন্তু টিকেট বিক্রি বন্ধ হওয়ায় মাঠের ভেতর ঢোকা তার পক্ষে অসম্ভব।
যতই সে বিলাপের সুরে চেঁচিয়ে যাক, ঘোড়-সওয়ার সার্জেন্টদের চোখে ধুলো ছিটিয়ে তার দুমণ ওজনের শরীরটাকে কোন প্রক্রিয়ায় মাঠে ঢোকানো যায়, কারও জানা নেই। ভেতরে যারা ঢুকতে পেরেছে, লোকটার প্রতি তাদের বিপুল সহানুভূতি। কিন্তু কারও কিছু করার নেই। করুণ চোখে তারা তাকিয়ে থাকে। করুণার আশায় লোকটা দৌড়েই চলেছে। একদৃষ্টে তাকে লক্ষ করছিল দুলাল। আচমকা সে বলে উঠল, বিনয়দা, এমুন টু হান্ড্রেড পারসেন্ট ইস্টব্যাঙ্গল সাপোর্টাররে মাঠের বাইরে রাখন মহাপাপ। এনার লাখান ফুটবল লাভার খেলা দ্যাখতে না পারলে এই ম্যাচের অর্থ নাই। ওনারে তুইলা আনতেই হইব।
বিনয় অবাক। জিজ্ঞেস করে, কী করে তুলবে?
দ্যাখেন না ক্যামনে তুলি।
দুলাল যে-ছকটা করল তা চমকে দেবার মতো। গ্যালারির একটি লোকের কাছ থেকে তার ছাতা চেয়ে নিয়ে তারকাটার ফাঁক দিয়ে বাঁকানো বেতের হ্যান্ডেলটি নিচে ঝুলিয়ে দিয়ে অন্য প্রান্তটি দুহাতে ধরে রইল। তার নির্দেশে হারু এবং আরও কয়েকজন পর পর কোমর জাপটে ধরে মানবশৃঙ্খল তৈরি করে ফেলল। এজাতীয় মহৎ কর্মে প্রচুর স্বেচ্ছাসেবী হাত মেলায়। তারাও কোমর ধরে শিল্পটাকে আরও জোরদার করে তোলে। একেবারে শেষে বিপুল শক্তিমান একজন পিলারের মতো দাঁড়িয়ে গেছে। এই কাজে পদ্মার এপার ওপার একাকার। সেই ক্যানকেনে গলা এবং কর্কশ গলাও জুটে গেছে। বেশ কজন তারকাটা ফাঁক করে ধরে রাখল, যাতে ফোকর গলে ধুবুলিয়া ক্যাম্পের বাসিন্দাটি ভেতরে চলে আসতে পারে।
ছাতার হ্যান্ডেল নামিয়ে সমানে সেই লোক্টাকে ডাকাডাকি করছিল দুলাল। –তরাতরি ছাতি ধরেন–তরাতরি করেন।
লোকটা এমন আজব কপিকল দেখে প্রথমটা হতভম্ব। তারপর দৌড়ে এসে সেটা ধরে ঝুলে পড়ে। দুলাল সমস্ত শক্তি তার দুহাতে জড়ো করে দাঁতে দাঁত চেপে ছাতাসুদ্ধ নোকটাকে টেনে ওপরে তুলতে থাকে। কিন্তু প্রচণ্ড মাধ্যাকর্ষণ ঠেকিয়ে ওপরে তোলা কি সহজ ব্যাপার।
বিনয় পাশে দাঁড়িয়ে হাঁ হয়ে গিয়েছিল। দুলালের চোখ ঠিকরে বেরিয়ে এসেছে। গলা আধ হাত লম্বা হয়ে গেছে। হাত যেন ছিঁড়ে পড়বে। যারা পর পর কোমর ধরে রয়েছে তাদের চোখমুখ লাল হয়ে উঠেছে।
মাগনায় এমন একটা সিনেমা দেখার জন্য মাঠের বাইরে এবং গ্যালারির মাথায় বিস্তর দর্শক জমা হয়ে গেছে।
ছাতা টানতে টানতে দুলাল সমানে চেঁচাচ্ছে।
মারি জুয়ান
অন্যরা তার সঙ্গে তাল দিচ্ছে। হাইও।
ড্যানা (হাত) ছিড়া যায়
হাঁইও
কমর (কোমর) ভাইঙ্গা যায়
হাইও
বুক ফাইটা যায়
হাইও—
দুই মণ ওজন
হাইও—
আরও জোরে টান মারো
হাইও
হল্লা-টল্লা শুনে একজন ঘোড়-সওয়ার সার্জেন্টের নজর এসে পড়ে লোকটার ওপর এবং সঙ্গে সঙ্গে সে এদিকে ঘোড়া ছুটিয়ে দেয়। ঝুলন্ত লোকটা প্রায় পাঁচিলের মাথায় উঠে এসেছে। সে ভয়ে। চিৎকার করে ওঠে, খাইল রে, সার্জেনে আমারে খাইয়া ফালাইল চেঁচাতে চেঁচাতেই সে তারকাটার ফোকরে কোনওক্রমে ডান পা গলিয়ে দেয়। কিন্তু শেষ রক্ষা হল না। বাঁ পাটা ঢোকাবার আগেই সার্জেন্ট তার ধুতির কেঁচাটি ধরে ফেলে। লোকটি পুরোপুরি অক্ষত অবস্থায় ভেতরে ঢুকতে পারে ঠিকই, তবে ততক্ষণে বস্ত্রহরণ হয়ে গেছে। এমন একটা কাণ্ড ঘটে গেল কিন্তু তার লেশমাত্র অস্বস্তি নেই। দার্শনিকের মতো মুখ করে ধীরেসুস্থে পাঞ্জাবিটা নিচের দিকে নামিয়ে হাত দুটো কোমরে বেঁধে ফেলে। ওপরে ছেঁড়াখোঁড়া গেঞ্জি, নিচে পাঞ্জাবি।–লোকটা গ্যালারিতে অগুনতি মানুষের মধ্যে নির্বিকার বিরাজ করতে থাকে।
.
একসময় খেলা শুরু হল।
ফার্স্ট হাফে কোনও দলই গোল করতে পারেনি। হাড্ডাহাড্ডি লড়াই হয়েছে। সেকেন্ড হাফের মাঝামাঝি ইস্টবেঙ্গল একটি গোল করল। সঙ্গে সঙ্গে মাঠের আধাআধি একেবারে স্তব্ধ হয়ে যায়। বাকি অর্ধেক উত্তেজনায়, উল্লাসে, পাগলামিতে ফেটে পড়ে। চিৎকার আর থামতেই চায় না। বিনয় লক্ষ করল, তার চারপাশে শয়ে শয়ে পদ্মাপারের মানুষদের ওপর উন্মত্ততা ভর করেছে। কেন এই বেপরোয়া, উদ্দাম খ্যাপামি? এর উত্তরও বিনয়ের জানা আছে। এই সব-খায়ামে ছিন্নমূল মানুষগুলোর সামনে আশা নেই, ভবিষ্যৎ নেই, বেঁচে থাকার নিরুদ্বেগ কোনও পন্থাও তাদের কেউ জানিয়ে দেয় নি। অপার নৈরাশ্যের আঁধারে তলিয়ে যেতে যেতে ইস্টবেঙ্গল নামটা পেয়ে গেছে ওরা। সীমান্তের এপারে পূর্ববঙ্গ-এর একটা টুকরো। এটাকেই আঁকড়ে ধরেছে। প্রাণপণে টিকে থাকতে হলে খুব সম্ভব একটা উন্মাদনা চাই। ইস্টবেঙ্গল ক্লাব ছাড়া তাদের আধ-মরা ফুসফুসে তড়িৎপ্রবাহ ঘটানোর মতো আপাতত আর কিছু নেই।
৭১.
সময় কেটে যাচ্ছে।
সেই যে বিনয় হেমনলিনীদের বাড়ি গিয়েছিল, তারপর থেকে মাঝে মাঝেই সেখানে যেতে লাগল। ছুটির দিনের সকালে ঘুম ভাঙলেই নিজের ভেতর থেকে কেউ যেন তাড়া দিয়ে দিয়ে তাকে বিছানা থেকে তুলে বাথরুমে পাঠায়। তারপর জামাকাপড় পালটে প্রসাদের ঘরে যাওয়া, রুটিতে মাখন লাগানো, চা-জলখাবার খাওয়া, ইত্যাদি সেরে একসময় বড় রাস্তায় গিয়ে ট্রাম বা বাসে উঠে পড়ে।
হেমনলিনীদের বাড়ি পৌঁছলে স্মৃতিরেখা বা শিশিরের সঙ্গে দেখা হয়ে যায়। সে যে যাবে সেটা ওঁরা জানেন। কী কারণে শিশিররা হেমনলিনীদের বাড়িতে নিয়মিত হাজিরা দিচ্ছেন, বিনয়েরও তা। অজানা নেই। প্রথম দিকে একটা মাস রুমাও এখানে চলে আসত। মাসখানেক কলকাতায় কাটিয়ে সে পাটনায় চলে গেছে। তবে যার জন্য যাওয়া, অনিবার্যভাবেই সে থাকে-ঝুমা।
সেই যুদ্ধের আমলে রাজদিয়ায় থাকতে স্কুল পালিয়ে প্রায়ই ঝুমাদের বাড়ি চলে যেত বিনয়। অদ্ভুত এক ঘোরের মধ্যে। সেই ঘোরটা নিজের ভেতর কোথায় যেন লুকানো ছিল। সেটাই তাকে টানতে টানতে এখন উত্তর কলকাতায় নিয়ে আসছে।
ফি রবিবারই বিনয় যে হেমনলিনীদের বাড়ি আসে তা কিন্তু নয়, কখনও কখনও টালিগঞ্জে সুধাদের কাছেও চলে যায়। কী কারণে উত্তর কলকাতায় তার ছোটাছুটি সে খবরটা ওরাও পেয়ে গেছে। সুধারা খুশি। সুনীতিরা খুশি। সব্বাই খুশি। নিরুদ্দেশ একটি মেয়ের জন্য বাকি জীবনটা বিনয় ছন্নছাড়া, উদ্ভ্রান্তের মতো মেসে কাটিয়ে দেবে তা হয় না। তার মন যে কুমার দিকে ফিরেছে, সেটা সুলক্ষণ। তাড়াহুড়োর দরকার নেই। এতটুকু দ্বিধাও যদি গোপনে বিনয়ের মনে থেকে থাকে সেটা সম্পূর্ণ নির্মূল করার জন্য সময় দিতে হবে। ঝুমা বি এ পাস করুক। তারপর জাগতিক নিয়মে যা ঘটার ঘটবে।
এটা একটা দিক। অন্য দিকে পূর্ব পাকিস্তান থেকে উদ্বাস্তুদের আসা বেশ কিছুটা কমে গেছে। সেখানে শান্তি ফিরে আসতে শুরু করেছে। আসাম থেকেও নতুন করে উৎখাত হয়ে পাকিস্তানের ছিন্নমূল মানুষরা পশ্চিম বাংলায় আসছে না। দম-আটকানো, টান টান পরিস্থিতি কিছুটা হলেও সহজ হয়ে আসছে। পূর্ব পাকিস্তানে শান্তি মানে পশ্চিমবঙ্গের স্বস্তি।
আগে হেমনাথের চিঠি কবে আসবে, সেজন্য তীব্র উৎকণ্ঠায় থাকতে হতো। কিছুদিন হল, দু-তিন সপ্তাহ পর পর নিত্য দাস তার চিঠিপত্র নিয়মিত পৌঁছে দিচ্ছে। প্রতিটি চিঠির প্রায় একই বয়ান। রাজদিয়া অঞ্চলই নয়, সারা পূর্ব পাকিস্তানে আপাতত তেমন কোনও উত্তেজনা নেই। আগুন, ধর্ষণ, হত্যাকাণ্ড, রাজাকারদের হুমকি-প্রায় বন্ধ হয়েছে। যে পশ্চিমা মুসলমানেরা ভারত থেকে ওখানে গিয়ে দাপিয়ে বেড়াচ্ছিল, হিন্দুদের সম্পত্তি গায়ের জোরে দখল করে নিচ্ছিল, তারাও এখন চুপচাপ। প্রাণ বাঁচাতে সর্বস্ব ফেলে স্ত্রী-ছেলেমেয়েদের হাত ধরে সীমান্তের দিকে যারা পা বাড়াতে যাচ্ছিল তারা এই মুহূর্তে দেশ ছাড়ার সিদ্ধান্ত স্থগিত রেখেছে। ওরা আর একটু দেখতে চায়।
হেমনাথ আরও জানিয়েছেন, তারা এখন দুশ্চিন্তামুক্ত। কিছুদিন আগেও ত্রাসে, আতঙ্কে, অসীম উদ্বেগে স্থির করেছিলেন, ভারতে চলে আসবেন। চিরকালের মতো। নিরাপত্তার দিক থেকে এই মুহূর্তে কোনওরকম সমস্যা নেই। বিনয়রা তাদের জন্য যেন চিন্তা না করে।
পূর্ব পাকিস্তান স্বাভাবিক হয়ে এলেও, নতুন করে উদ্বাস্তুদের ঢল না নামলেও, আগে থেকেই লক্ষ লক্ষ মানুষ উৎখাত হয়ে চলে এসেছে। তাদের হাজার সমস্যা। কাজেই ছুটির দিনটা বাদ দিলে পুরানো রুটিনটা একই রকম থেকে গেছে বিনয়ের। আজ ত্রাণশিবির তো কাল জবরদখল কলোনি। যেখানে উদ্বাস্তু সেখানেই বিনয়।
.
আজ সন্ধের একটু পরে পরে অফিসে এসে বেশ অবাকই হয়ে গেল বিনয়। রিপোটিং সেকশন রীতিমতো সরগরম। প্রসাদের সামনে বসে আছে একটি পঁচিশ-ছাব্বিশ বছরের অচেনা যুবক। রির্পোটাররা তো বটেই, সাব-এডিটরদেরও কেউ কেউ এসে তাকে ঘিরে দাঁড়িয়েছে। বৃত্তাকারে। যুবকটি দুই হাত এবং মাথা ঝাঁকিয়ে উঁচু গলায় কিছু বলে চলেছে। তার চোখে মুখে কণ্ঠস্বরে প্রবল উত্তেজনা। যারা ভিড় করে ছিল তারা মাঝে মাঝে প্রশ্ন করে তাকে উসকে উসকে দিচ্ছে। ফলে তার গলা আরও চড়ছে।
জটলার কাছাকাছি যেতেই প্রসাদের চোখ এসে পড়ল বিনয়ের ওপর। যুবকটিকে দেখিয়ে গভীর আগ্রহের সুরে তিনি বললেন, ভালই হল, তুমি এসে গেছ। এর সঙ্গে আলাপ করিয়ে দিই। ও আন্দামানে থাকে। সরকারি কাজে মেনল্যাণ্ডে এসেছে।
পরিচয়-পর্ব শুরু হল। যুবকটির নাম নিরঞ্জন চক্রবর্তী। বিনয়ের মতো সেও একজন শরণার্থী। দেশভাগের ঠিক পরে পরেই সর্বস্ব হারিয়ে হাজার হাজার উদ্বাস্তুর সঙ্গে সীমান্তের এপারে চলে এসেছিল। পরিবারে সবসুদ্ধ পাঁচজন মানুষ। নিরঞ্জন, তার মা, বাবা এবং দুটো ছোট ঘোট ভাইবোন।
তারা ত্রাণশিবিরে ওঠেনি। শিয়ালদা স্টেশনেও ঘাড় গুঁজে পড়ে থাকতে হয়নি। ওদের প্রচুর আত্মীয়পরিজন দ্বিতীয় মহাযুদ্ধের অনেক আগে থেকেই কলকাতায় পাকাপাকিভাবে চলে এসেছিল। তারা ভালমানুষ। খুবই সহৃদয়। চরম বিপদের দিনে নিরঞ্জনদের পাশে দাঁড়িয়েছে। পালা করে একমাস দুমাস করে এর বাড়ি ওর বাড়ি থেকেছে নিরঞ্জনরা। এইভাবে বছর খানেক কেটে গিয়েছিল।
কিন্তু অন্যের আশ্রয়ে দিনের পর দিন কাটানো খুব একটা সম্মানজনক ব্যাপার নয়। তাছাড়া আত্মীয়রা হৃদয়বান হলেও তারা কেউ অঢেল পয়সাওলা লোক নয়। সবাই মোটামুটি চাকরি বাকরি করে সংসার চালায়। কারও মাইনে একটু বেশি, কারও কম। এদের পক্ষে অনন্তকাল বাড়তি পাঁচটি মানুষের দায় নেওয়া সম্ভব নয়। সেটা যে নিরঞ্জনরা বুঝতে পারছিল না তা নয়। কিন্তু তখন তারা নেহাতই নিরুপায়।
দেশে থাকতে থাকতেই বি এসসিটা পাশই করেছিল নিরঞ্জন। কলকাতায় এসে হাত-পা গুটিয়ে বসে থাকেনি সে। কাজকর্মের আশায় নানা জায়গায় ছোটাছুটি করেছে। আত্মীয়স্বজনদের সঙ্গে নিয়ে কত লোককে যে ধরাধরি করেছে তার লেখাজোখা নেই। বিভিন্ন অফিসের বড়বাবু, মেজবাবু, সেজবাবু থেকে রাজনৈতিক নেতা–কেউ বাদ যায়নি।
এমনকি খবরের কাগজগুলোতেও ঘোরাঘুরি করেছে নিরঞ্জন, যদি কিছু জুটে যায়।
নতুন ভারত-এ আসার আগে অন্য একটা কাগজের চিফ রিপোর্টার ছিলেন প্রসাদ। দৈনিক যুগবার্তা। সেখানেও কাজের খোঁজে নিরঞ্জন গিয়েছিল, সেই সূত্রে প্রসাদের সঙ্গে আলাপ। যুগবার্তায় তার চাকরি হয়নি কিন্তু প্রসাদকে তার ভীষণ ভাল লেগেছিল। মাঝে মাঝেই তার কাছে যেত। ছেলেটার কিছু একটা রোজগারের ব্যবস্থা হোক, সেটা তো তিনি চাইতেনই, নানাভাবে তার জন্য চেষ্টাও করেছিলেন।
রিফিউজি কোটায় গভর্নমেন্ট তখন শরণার্থীদের জন্য চাকরি বাকরির ব্যবস্থা করতে শুরু করেছে। হঠাৎ পি ডরু ডির একটা কাজ পেয়ে নিরঞ্জন আন্দামান চলে যায়। বাবা মা ভাই বোনেরা কলকাতায় এক আত্মীয়র বাড়িতে থেকে গিয়েছিল। পোর্ট ব্লেয়ারে সরকারি কোয়ার্টার পেয়ে এবার সে সবাইকে নিয়ে যাবার জন্য এসেছে।
আন্দামানে চলে গেলেও চিঠিপত্রে প্রসাদের সঙ্গে নিয়মিত যোগাযযাগটা ছিল নিরঞ্জনের। প্রসাদ দৈনিক যুগবার্তা ছেড়ে নতুন ভারত-এ জয়েন করেছেন, এ খবরটা তার জানা। আন্দামানে ফিরে যাবার আগে আজ তাই এখানে দেখা করতে এসেছে।
অবাক বিস্ময়ে নিরঞ্জনের দিকে তাকিয়ে ছিল বিনয়। প্রায় পলকহীন। আন্দামান সম্পর্কে ছেলেবেলা থেকে চমকপ্রদ কত কাহিনিই না শুনে আসছ সে। বঙ্গোপসাগরের সুদুর এই দ্বীপমালায় আঠারো শ সাতান্নর পর সিপাহী বিদ্রোহের বীর সেনানীদের পাঠানো হল। তার পরে পরেই জাহাজ বোঝাই করে ফি বছর ভারতের মেনল্যাণ্ড এবং বর্মা থেকে দুর্ধর্ষ সব অপরাধীদের সারা জীবনের সাজা খাটার জন্য চালান দেওয়া হতে লাগল। আরও পরে বিশ শতকের গোড়ায় ঝাঁকে ঝাকে স্বাধীনতা-সংগ্রামীদেরও। একদিকে খুনী দস্যু এবং মুক্তিযোদ্ধার দল। আর এক দিকে এখানকার অগুনতি ছোট বড় দ্বীপ জুড়ে দুর্ভেদ্য অরণ্যে আদিম সব মানুষ–ওঙ্গে, জায়োয়া, গ্রেট আন্দামানিজ, সেন্টিনালিজ ইত্যাদি। কালো কালো, খর্বকায় নিগ্রো গোত্রের মানবগোষ্ঠী।
আন্দামান মানেই রোমাঞ্চ, রহস্য, এক ধরনের ত্রাসও। পূর্ব পাকিস্তানের এক উদ্বাস্তু যুবক বঙ্গোপসাগর–যার আর-এক নাম কালাপানি-পাড়ি দিয়ে শুধু বেঁচে থাকার জন্য সেখানে চলে গেছে, ভাবতে শিহরন বোধ করে বিনয়। নিরঞ্জন একাই নয়, তাদের পুরো পরিবারটাই আন্দামানে চলে যাবে। কোথায় পূর্ব বাংলার অখ্যাত এক গ্রাম, আর কোথায় বঙ্গোপসাগরের দ্বীপপুঞ্জ! দেশভাগ না হলে জন্মভূমি থেকে উৎখাত হয়ে কোনওদিন কি তাদের সেখানে যাওয়া হতো!
প্রসাদ সবার সঙ্গে নিরঞ্জনের আলাপ করিয়ে দিতে লাগলেন। একসময় বিনয়ের পালা এল। তার নামটাম জানিয়ে বললেন, বিনয়ের দেশও তোমাদের ঢাকা ডিস্ট্রিক্টে। মাত্র কমাস হল ইন্ডিয়ায় এসেছে।
নিরঞ্জন ভীষণ হাসিখুশি, ছটফটে, আমুদে। তার চোখমুখ আলো হয়ে ওঠে। হইচই বাধিয়ে বলে, আপনেও ঢাকাইয়া!
বিনয় ঘাড় কাত করে, হ্যাঁ
বিপুল উৎসাহে নিরঞ্জন বলে, আরে আমাগো দ্যাশের মানুষ। বাড়ি আছিল কুনখানে? ঢাকার শহরে, না গেরামের দিকে?
ছোট একটা টাউনে। নাম রাজদিয়া।
হে তো বিক্রমপুরে।
হা।
আমরাও বিক্রমপুইরা। আমাগো গেরাম আউশসইতে (আউটশাহী)। রাইজদা থিকা বেশি ফারাকে না। বড় জোর দশ বারো মাইল। হেইখানে গ্যাছেন কুনোদিন?
গেছি দু-তিন বার।
আমরা চক্রবর্তীরা আউশসইয়ের নাম-করা বংশ। ম্যালা প্রপাটি আছিল। দ্যাশভাগের লগে লগে রাজাকারেরা বাড়িতে আগুন ধরাইয়া দিল। জমিজমা দখল কইরা নিল। দ্যাশে থাকলে হোল ফ্যামিলি খুন হইয়া যাইতাম।
এরকম হাল ইস্ট পাকিস্তানের বহু মানুষের।
হ। বলেই কী খেয়াল হতে রীতিমতো অবাক হয়ে যায় নিরঞ্জন, আপনে হপায় (সবে) দ্যাশ থিকা ইন্ডিয়ায় আইছেন। কিন্তু কী চমৎকার এইখানকার কথা কন (বলেন)! এক্কেরে কইলকাত্তাইয়া (কলকাতায় পাকা বাসিন্দা) হইয়া গ্যাছেন। কয় বচ্ছর হইয়া গ্যাল আমি ইন্ডিয়ায় আইছি। যে বাঙ্গাল হেই বাঙ্গালই থাইকা গ্যালাম। দ্যাশের ডায়লগ ছাড়া জিভ্যা দিয়া আর কিছু বাইর হয় না।
নিরঞ্জনের মধ্যে আশ্চর্য রকমের আন্তরিকতা আছে। রয়েছে অফুরান গ্রাম্য সারল্য যা দেশভাগের তুমুল ঝড়ঝাঁপটার মধ্যেও নষ্ট হয়ে যায়নি। পুরোপুরি অটুট রয়েছে। তাকে বড় ভাল লেগে গেল বিনয়ের। ওই যবুকটি পূর্ব বাংলার নগণ্য গ্রাম থেকে চলে এসে বঙ্গোপসাগরের এক দ্বীপপুঞ্জে কীভাবে, কোন পরিবেশে দিন কাটাচ্ছে সে সম্পর্কে ভীষণ কৌতূহল হচ্ছিল। সে জিজ্ঞেস করে, আন্দামান কেমন লাগছে আপনার?
নিরঞ্জন বলল, পাহাড়, জঙ্গল, বে অফ বেঙ্গল- হগল মিশাইয়া সিনিক বিউটি এক্যালেন্ট। তবে রিলেটিভ টিলেটিভ কেও তো নাই। মনটা মাঝে মইদ্যে খারাপ হইয়া যায়। অবশ্য কয় বচ্ছরে অনেকের লগে আলাপ অইছে। হেরা মানুষ ভালই। একটু থেমে বলে, ওইহানে যখন চাকরি করি, অ্যাডজাস্ট কইরা তত থাকতে লাগব। হেই চ্যাষ্টাই করতে আছি। হে ছাড়া মা বাবা ভাই বইগগা। লইয়া এইবার যাইতে আছি, অহন আর লোনলি ফিল করুম না। আছিলাম বিক্রমপুইরা, হইয়া যামু আন্দামাইনা বলে প্রাণ খুলে হাসতে লাগল।
বিনয়ের আগ্রহের সীমা-পরিসীমা নেই। নিরঞ্জনের দিকে ঝুঁকে জিজ্ঞেস করে, মিউটিনির সিপাই আর পরের ফ্রিডম ফাইটারদের কী হাল হয়েছে?
এক শ বচ্ছর আগের হেই মিউটিনিয়ারগো পক্ষে কি বাইচা থাকন সম্ভব? কবেই মইরা ঝইরা গ্যাছে। আর টোয়েন্টিয়েথ সেঞ্চুরির শুরুর দিকে যে ফ্রিডম-ফাইটাররা আন্দামানে গেছিল, তেনাগো কথা উপেন্দ্রনাথ বাড়ুইজ্যার (বন্দ্যোপাধ্যায়) নির্বাসতের আত্মকথায় ডিটেল লিখা আছে। পড়ছেন। বইখান?
বিনয় বিব্রত বোধ করে, না।
নিরঞ্জন বলতে লাগল, গ্রেট বুক। অবশ্যই পড়বেন। উপেনবাবু লিখছেন, ম্যালা ফ্রিডম ফাইটারের আন্দামানেই মৃত্যু অইছে। সেলুলার জেলের সলিটারি সেলে থাইকা থাইকা কেও কেও পাগল অইয়া গ্যাছেন। আবার সাজার ম্যায়াদ (মেয়াদ) কমাইয়া ব্রিটিশ গভর্নমেন্ট অনেকেরে মেনল্যাণ্ডে পাঠাইয়া দিছে।
ট্রাইবালরা ছাড়া ওখানে কী ধরনের লোকজন আছে?
নাইনটি পারসেন্ট লোকাল বর্ন।
বুঝতে না পেরে বিনয় বলে, লোকাল বর্ন মানে?
নিরঞ্জন সবিস্তার বুঝিয়ে দেয়। যে খুনী বা মারাত্মক অপরাধের আসামীদের ওখানে চালান দেওয়া হতো তাদের ছেলেমেয়েরা লোকাল বর্ন।
বিনয় জানতে চায়, ক্রিমিনালদের ছেলেমেয়ে! আন্দামানে তাদের বিয়ে হতো!
নিরঞ্জন হাসতে থাকে, নিশ্চয়। বিয়াশাদি না হইলে পোলাপান জন্মাইব কী কইরা?
কিন্তু
বিনয়কে শেষ করতে দিল না নিরঞ্জন। তার মুখ থেকে প্রশ্নটা ছিনিয়ে নিয়ে বলল, মার্ডারারগো মাইয়া দিল কারা? আন্দামানে ক্রিমিনালগুলো বউ পাইল কেমনে–এই হগল তো জানতে চান?
হা– মাথা কাত করে বিনয়।
এত কথা কইতে গ্যালে রাইত কাবার হইয়া যাইব। হুধা (শুধু এইটুক শুইনা রাখেন, ব্রিটিশ গভর্নমেন্ট ইণ্ডিয়া আর বার্মা থিকা পুরুষ কয়েদিই না, মাইয়া কয়েদিগোও আন্দামানে পাঠাইত। খুনখারাপিতে মাইয়ারাও কম যায় না। পুরুষগো লেইগা যেমুন সেলুলার জেল। মাইয়াগো লেইগা আছিল রেন্ডিবারিক জেল। হেই জেল আর নাই। উৎসুক শ্রোতা পেয়ে নিরঞ্জনের উৎসাহ বেড়েই চলে। একনাগাড়ে সে বলতে থাকে, আন্দামানে কয়েদিরা-পুরুষই হউক আর মাইয়াই হউক-শান্তশিষ্ট অইয়া থাকলে বিয়া শাদি করনের পারমিশান পাইত। তাগো দেওয়া অইত ম্যারেজ সার্টিফিকেট। এয়াগোই পোলামাইয়া নাতি নাতিনরাই অইল লোকাল বর্ন।
শুনতে শুনতে হাঁ হয়ে গিয়েছিল বিনয়। সে একাই না, নিরঞ্জনকে ঘিরে অন্য যারা দাঁড়িয়ে বা বসে আছে, তাদেরও একই হাল। মেয়ে কয়েদি, রেণ্ডিবারিক জেল, কয়েদিদের মধ্যে বিয়ের ব্যবস্থা এবং তাদের বংশধরদের সম্পর্কে কিছুই জানা ছিল না। বঙ্গোপসাগরের এক দুয়ে দ্বীপপুঞ্জ জুড়ে কত যে রহস্যময় ইতিহাস!
বিনয় জিজ্ঞেস করে, ক্রিমিনালদের ছেলেমেয়েরা তো-
তার মনোভাবটা আঁচ করে নিয়ে নিরঞ্জন ধীরে ধীরে মাথা ঝাঁকায়, না না, হেরা ক্রিমিনাল হয় নাই। এয়াগো কেও ইঞ্জিনিয়ার, কেও ডাক্তার, কেও স্কুল টিচার।
চমকের পর চমক। নিরঞ্জন থামেনি, লোকাল বর্নরা তো আছিলই। ব্রিটিশ আমলে মেনল্যাণ্ড থিকা সরকারি চাকরি লইয়া অনেকে গ্যাছে। ইণ্ডিপেনডেন্সের পর অহন প্রচুর সুযুগ সুবিধা। কইলকাতা
আর মাদ্রাজ থিকা জাহাজ ভইরা ভইরা মানুষ যাইতে আছে। বেশির ভাগই পোর্ট ব্লেয়ারে, মায়াবন্দরে গিয়া বিজনেস ফাইন্দা (কেঁদে) বইছে। আমার লাগান কেও কেও সারভিস লইয়াও যায়। পাঞ্জাবি বিহারি মারাঠি তেলেঙ্গিতে আইল্যাণ্ড ছাইয়া গ্যাছে। আন্দামান য্যান একখান মিনি-ইণ্ডিয়া।
বিনয় বলে, বাঙালির পার্সেন্টেজ কীরকম?
বাঙালির প্রসঙ্গ ওঠায় আচমকা কিছু মনে পড়ে যায় নিরঞ্জনের। চকিতে মুখ ফিরিয়ে প্রসাদের দিকে তাকায় সে। প্রসাদদা, আপনেরা কি হোনছেন, গভর্নমেন্ট আন্দামানে বাঙ্গালি রিফিউজিগো রিহ্যাবিলিটেশনের লেইগা পাঠানের কুনো প্ল্যান নিছে কি না?
প্রসাদ বললেন, পশ্চিমবঙ্গ ছোট স্টেট। মাত্র তেত্রিশ হাজার স্কোয়ার মাইলের মতো এরিয়া। এমনিতেই এখানে পপুলেশনের বিরাট চাপ। তার ওপর এর মধ্যেই কুড়ি লাখের মতো রিফিউজি ইস্ট পাকিস্তান থেকে চলে এসেছে। একটা ছোট রাজ্যের পক্ষে বাড়তি মানুষের প্রেসার নেওয়া সম্ভব নয়। শুনেছি, বিহারে, ওড়িশায়, সেন্ট্রাল প্রভিন্সে কিংবা ইণ্ডিয়ার অন্য বড় স্টেটগুলোয় যেখানে যেখানে ফাঁকা জায়গা পাওয়া যাবে সেইসব এলাকায় বাঙালি উদ্বাস্তুদের সেটেলমেন্টের কথা ভাবা হচ্ছে। কিন্তু আন্দামানের কথা তো জানি না। বিনয়ের দিকে তাকিয়ে জিজ্ঞেস করলেন, তোমার কাজ তো রিফিউজিদের নিয়ে। এমন কিছু শুনেছ?
এতক্ষণ প্রসাদ যা বলছিলেন, অর্থাৎ শরণার্থীদের ইণ্ডিয়ায় অন্য প্রভিন্সে নিয়ে যাবার কথাই শুনেছে বিনয়। আন্দামানে সেটেলমেন্টের কোনও পরিকল্পনা হয়েছে কি না, তারও জানা নেই। বলল, না–
প্রসাদ নিরঞ্জনের কাছে জানতে চাইলেন, তুমি কার কাছে শুনেছ?
নিরঞ্জন যা উত্তর দিল, সংক্ষেপে তা এইরকম। পোর্ট ব্লেয়ারে আন্দামান নিকোবর আইল্যান্ডের চিফ কমিশনারের অফিস থেকে এইরকম একটা আভাস সে পেয়েছে। তাছাড়া, দক্ষিণ আন্দামান আর মধ্য আন্দামানে জাঙ্গল ফেলিং শুরু হয়েছে। অরণ্য নির্মূল করে মানুষের বসবাসের জন্য প্রচুর জমি বার করা হচ্ছে। শোনা যাচ্ছে, খুব শিগগির উত্তর আন্দামানেও এই প্রক্রিয়ায় কাজ শুরু হবে।
নিরঞ্জন বলতে লাগল, আমি তো পি.ডব্লু.ডিতে কাম করি। আমারে অফার দেওয়া অইছে, রিফিউজি অ্যাণ্ড রিহ্যালিটেশন ডিপার্টমেন্টে কাম করতে রাজি কি না। এই হগল দেইখা শুইনা মনে অইছে, গভর্নমেন্ট রিফিউজিগো উইখানে পাঠাইতে পারে। প্রসাদদা, সত্যই যদি হেইটা হয়, আমি রিহ্যাবিলিটেশনেই যামু।
প্রসাদ শান্ত, গম্ভীর ধরনের মানুষ। গলা উঁচুতে তুলে কখনও কথা বলেন না। উচ্ছ্বাস কম। কিন্তু এই মুহূর্তে তাঁকে রীতিমতো উত্তেজিত দেখাচ্ছে। বললেন, এ তো একটা বিরাট খবর। তাঁর টেবলের সামনে ভিড়ের ভেতর রিপোর্টিং সেকশনের মণিলাল করও রয়েছে। তাকে বললেন, তোমার তো রাইটার্স বিল্ডিংয়ে ডিউটি। বিধানবাবু তোমাকে পছন্দ করেন। আন্দামানের খবরটা তার কাছ থেকে যেভাবেই হোক জেনে নিতে চেষ্টা করবে। বিনয়, তুমিও খবর নিও।
মণিলাল আর বিনয়, দুজনেই বলল, নিশ্চয়ই নেব দাদা
নিরঞ্জন বলে, প্রসাদদা আন্দামানের জমি হাই ক্লাস। ভেরি ফার্টাইল ল্যাণ্ড। ইস্ট পাকিস্তানের। রিফিউজি যারা দ্যাশে চাষবাস লইয়া আছিল, হেগো যদি হেইখানে লইয়া যাওন যায়, সোনা ফলাইয়া দিতে পারব। তার উপুর বে অফ বেঙ্গলে কত যে মাছ তার লিখাজোখা নাই। সাত জন্ম খাইলেও ফুরাইব না। রিহ্যাবিলিটেশন যদি সত্যই হয়, সুযুগটা ছাড়ন ঠিক অইব না। আন্দামান সেকেণ্ড ব্যাঙ্গল অইয়া উঠব। ওয়েস্ট ব্যাঙ্গলের উপুর চাপ অনেক কইমা যাইব। উদ্দীপনায়, তার চোখমুখ ঝকঝক। করতে থাকে।
নিরঞ্জনকে লক্ষ করছিল বিনয়। বেশ কিছুদিন পর হঠাৎ যুগলের মুখটা মনে পড়ে গেল তার। এর মধ্যে নানা কাজে এমনই জড়িয়ে গিয়েছিল, নানা দুশ্চিন্তায় এতই উতলা থাকতে হয়েছে যে মুকুন্দপুর এবং যুগলের কথা ভাবার ফুরসতই পায়নি।
যুগল অক্ষরপরিচয়হীন, দেশে থাকতে হেমনাথের বাড়িতে কামলা খাটত। কিন্তু তার মধ্যে রয়েছে। এক বিশাল, স্বপ্নদর্শী মানুষ। দেশভাগ না হলে কোনওদিনই তার হদিস পাওয়া যেত না। সে রাজদিয়া এবং তার চারপাশের গ্রামগঞ্জের সর্বস্বখোয়ানো, আশাহীন, ভবিষ্যহীন, অসংখ্য ছিন্নমূল মানুষকে শিয়ালদা স্টেশন, ত্রাণশিবির এবং কলকাতার ফুটপাথ থেকে কুড়িয়ে কুড়িয়ে এনে মুকুন্দপুরে নতুন এক পূর্ব বাংলা গড়ে তুলছে। অপার মমতায়, অফুরান উদ্যমে। মহান কোনও শিল্পীর মতো। যুগলের মতোই নিরঞ্জনও চায় আন্দামানে শরণার্থীদের পুনর্বাসনের পরিকল্পনা নেওয়া হোক, এই দ্বীপমালা যেন নতুন এক বঙ্গভূমি হয়ে ওঠে।
নিরঞ্জন বলছিল, রিফিউজরা যদি শ্যাষ তরি (অবধি) আন্দামানে যায়ই, তাগো লেইগা জান দিয়া দিমু। পাকিস্তান থিকা আইয়া শিয়ালদায়, রিলিফ কেম্পগুলানে কীভাবে যে হেরা নরকবাস করতে আছে, নিজের চোখে তো দেখছি। ভিটামাটি ফালাইয়া অন্য দ্যাশে উদ্বাস্তু অইয়া আহনের কী কষ্ট হে আমি জানি। একটু থেমে বলে, এই মানুষগুলার লেইগা কিছু একটা করন লাগবই। আরও কিছুক্ষণ কথাবার্তা বলে বিদায় নেয় নিরঞ্জন। আন্দামানবাসী, স্বপ্নদ্রষ্টা, উদ্বাস্তু যুবকটি। বিনয়ের মনে গভীর ছাপ রেখে যায়।
.
৭২.
বঙ্গোপসাগরের অজানা দ্বীপপুঞ্জ থেকে চকিতের জন্য এসে নিরঞ্জন চক্রবর্তী নামে যুবকটি বিনয়কে। নাড়া দিয়ে গিয়েছিল। তারপর দেখতে দেখতে আট নটা মাস ঝড়ের গতিতে যেন উড়ে গেল। এই সময়টায় পৃথিবীর এই অংশে বা বিনয়ের জীবনের আহ্নিক গতিতে তেমন কোনও হেরফের ঘটেনি। একই নিয়মে তা কেটে যাচ্ছিল।
এই কটা মাস পাকিস্তান ছিল অনেকটাই শান্ত। এপার বাংলায় ভিটেমাটি খোয়ানো মানুষের ঢল অনেকটাই থেমে গেছে। তবে যে লক্ষ লক্ষ মানুষ আগেই এসে পড়েছে তাদের পুনর্বাসন নিয়ে মিটিং মিছিল উত্তেজনা চলছিলই। ছিল প্রচণ্ড হইচই, অস্থিরতা। আগের মতোই বিনয়কে এ-সবের পেছনে সারাদিনের অনেকটা সময় ছুটে বেড়াতে হয়। তাছাড়া ঝুমা আছে, হেমনলিনী শিশির স্মৃতিরেখারা আছেন। ঝুমাকে সপ্তাহে দু-তিন দিন না দেখলে এখন ভাল লাগে না। মন উতলা হয়ে ওঠে। তার সঙ্গ যত নিবিড় হচ্ছে, স্মৃতির অ্যালবামে সাজানো ঝিনুকের ছবির ওপর ততই ধূসরতার পোঁচ আরও গাঢ় হয়ে পড়ছে। উদ্বাস্তুদের ঘিরে একদিকে কঠোর নির্মম বাস্তব, অন্যদিকে ঝুমাকে নিয়ে উতরোল স্বপ্নের ঘোর। দুইয়ের মাঝখানে দিনগুলো তার নিজস্ব নিয়মে কেটে যাচ্ছিল।
কিন্তু পাকিস্তান এক বিচিত্র রাষ্ট্র। ঘৃণা বিদ্বেষ হিংসা এবং অজস্র রক্তপাতের মধ্যে যার জন্ম, সেখানে এক কোটির মতো সংখ্যালঘু এখনও থেকে গেছে। রয়েছে তাদের প্রচুর জমিজমা এবং দালানকোঠা। রয়েছে তাদের ঘরে যুবতী মেয়েরা। ফলে ওখানে শান্তি ব্যাপারটা খুবই ঠুনকো। কাঁচের বাসনের মতো। দেশটার কোণে কোণে জমা হয়ে আছে বিদ্বেষ আর অবিশ্বাসের বারুদ। যে-কোনও ছুতোনাতায় যখন তখন সেগুলোতে এসে পড়তে পারে আগুনের একটা ফুলকি। ঠিক তেমনটাই ফের ঘটল। মাঝখানে কয়েক মাসের ক্ষণস্থায়ী ভঙ্গুর শান্তিটি ভেঙেচুরে খান খান হয়ে গেল।
পূর্ব পাকিস্তানে নতুন করে দাঙ্গার সূচনা কীভাবে হল, তার কারণগুলো পশ্চিম বাংলায় বসে সঠিক জানা সম্ভব হচ্ছিল না। তবে সীমান্তের ওপার থেকে টুকরো টুকরো যে খবর পাওয়া যাচ্ছিল তা মোটামুটি এইরকম। তখনও পূর্ব পাকিস্তানের সরকারি কর্মীদের সিকিভাগ হিন্দু। ডাক্তার, কবিরাজ, স্কুলের শিক্ষক, কলেজ এবং বিশ্ববিদ্যালয়ের অধ্যাপক, উকিল ইত্যাদি শতকরা ষাট ভাগেরও বেশি। এরা হয়ে দাঁড়িয়েছে অনেকের চক্ষুশূল। এরা যদি দেশ ছেড়ে চলে যায়, অনেকেরই সুবিধা হয়। তাছাড়া বাকি হিন্দুরা এক লহমাও ওখানে পড়ে থাকবে না। কার ভরসায় থাকবে? অথচ এই পাকিস্তান যে তাদেরও জন্মভূমি, তাদেরও স্বদেশ, তাদের পিতৃপুরুষ আবহমান কাল এখানকারই বাসিন্দা-এ-সব আর মানছে কে?
আসলে বিদ্বেষ হল অন্ধ, বধির। তার বিবেক নেই, বোধ নেই। যা আছে তা হল হাঙরের মতো হিংস্র দাঁত আর চিতার মতো নখ। পাকিস্তান মাঝে মাঝে দাঁত এবং নখ লুকিয়ে রাখে, তখন ক্ষণিকের শান্তি। তারপর আবার সেগুলো বেরিয়ে আসে।
দেশভাগের ঠিক আগে আগে সেই ছেচল্লিশ সাল থেকে যা ঘটে আসছে ফের তা শুরু হয়ে গেছে। খুন, আগুন। পুর্ব পাকিস্তানে এক জেলা থেকে আর এক জেলায় সে-সব ছড়িয়ে পড়তে লাগল। হননকারীরা, ধর্ষকেরা দেশটাকে সেই আদিম, বর্বর যুগে ফিরিয়ে নিয়ে যেতে লাগল।
তাণ্ডব চরম পর্যায়ে পৌঁছল একটা গুজবের সুতো ধরে। একসময় অখণ্ড বাংলার প্রধানমন্ত্রী ছিলেন ফজলুল হক। তার কর্মক্ষেত্র তখন কলকাতা। রাজনৈতিক নেতারা ছাড়াও, এই শহরের অনেক বিশিষ্ট মানুষ ছিলেন তারা প্রীতিভাজন বন্ধু। ঝাউতলা অঞ্চলে চমৎকার একখানা বাড়িও করেছিলেন। কলকাতায় তিনি সেখানেই থাকতেন।
দেশভাগের পর হক সাহেব পাকাপাকিভাবে ঢাকায় চলে যান। এই বাংলার সঙ্গে তার সম্পর্কে ছেদ পড়ে।
ফজলুল হক পূর্ববাংলার মানুষ। জীবনের শেষ পর্বটা পাকিস্তানের নাগরিক হয়ে সেখানকার নানা রাজনৈতিক কর্মকাণ্ডের সঙ্গে তখন জড়িয়ে পড়েছেন, কলকাতায় আর ফেরার সম্ভাবনাই নেই। কাজেই ঝাউতলার বাড়ি রাখার কোনও মানে হয় না।
হঠাৎই একদিন তিনি কলকাতায় চলে আসেন। মূল উদ্দেশ্য ছিল : ওখানকার বাড়ি বিক্রি করা; তাছাড়া এপার বাংলার পুরনো সহকর্মী এবং বন্ধুবান্ধবের সঙ্গে দেখা করার ইচ্ছাটাও ছিল।
হক সাহেব আবেগপ্রবণ মানুষ। জীবনের সেরা সময়টা যেখানে কাটিয়ে গেছেন সেখানে এক সময়ের চেনাজানা মানুষজনকে পেয়ে কী খুশিই না হয়েছিলেন।
কিন্তু এই আনন্দ খুবই ক্ষণস্থায়ী। আচমকা পূর্ব পাকিস্তানে কারা যেন চাউর করে দিল হক সাহেবকে। কলকাতায় খুন করা হয়েছে। গুজবের হাজারটা পাখনা থাকে। বেড়া আগুনের মতো সেটা ফুলে ফেঁপে সহস্রগুণ হয়ে ছড়িয়ে পড়তে লাগল। খুলনায় রাজশাহিতে বরিশালে সিলেটে চট্টগ্রামে, সর্বত্র খুন খারাপি শুরু হয়ে গেল। নিমেষে পূর্ব পাকিস্তান হয়ে উঠল সুবিশাল এক কসাইখানা। হাজার হাজার মানুষ লাশে পরিণত হল। গ্রামে গঞ্জে শহরে রক্তের স্রোত বয়ে যেতে লাগল। পুড়ে ছাই হয়ে গেল কত যে বাড়িঘর। সাতপুরুষের দালান কোঠা পলকে ধ্বংসস্তূপ। ঘাতকবাহিনীর নজর এড়িয়ে যারা কোনওরকমে বেঁচে ছিল, তারা ছুটল সীমান্তের দিকে। পূর্ব পাকিস্তানের হননপুরী ছেড়ে ওরা ভারতে পালাতে চায়। শয়ে শয়ে নয়, হাজারে হাজারে নয়, লাখে লাখে। কলকাতায় নতুন করে ছিন্নমূল মানুষের স্রোত বইল।
সারা ভারতবর্ষ এই নিদারুণ গণহত্যায় স্তম্ভিত। উৎকণ্ঠিত জওহরলাল নেহরু পাকিস্তানের প্রধানমন্ত্রী লিয়াকৎ আলি খানকে পর পর চিঠি লিখতে লাগলেন, যেভাবে হোক এই হত্যাকাণ্ড বন্ধ করতে হবে। তিনি ছুটে এলেন পশ্চিম বাংলায়।
ডাক্তার বিধান চন্দ্র রায়কে সঙ্গে নিয়ে গেলেন সীমান্তে! স্বচক্ষে দেখলেন কীভাবে আতঙ্কগ্রস্ত শরণার্থীরা দলে দলে চলে আসছে। তাদের মুখে শুনলেন, কোন ভয়াবহ পরিস্থিতিতে তাদের দেশ ছাড়তে হয়েছে তার অনুপুঙ্খ বিবরণ।
এদিকে ফজলুল হককে অনুরোধ করা হল, তিনি যেন অবিলম্বে পাকিস্তানে ফিরে যান। তাঁকে স্বচক্ষে দেখলে উন্মত্ত জল্লাদেরা বুঝতে পারবে, কলকাতায় তার গায়ে একটি আঁচড়ও লাগেনি। দেশে ফিরে সমস্ত কিছু দেখে শুনে শিউরে উঠছিলেন হক সাহেব। তারপর হিংস্র উন্মত্ততা বন্ধ করার জন্য পূর্ব পাকিস্তানের নানা প্রান্তে ছুটে বেড়িয়েছেন।
পূর্ব পাকিস্তানের হত্যাকাণ্ডের প্রতিক্রিয়ায় পশ্চিমবঙ্গেও শুরু হয়ে গেল দাঙ্গা! দাঙ্গা ঠিক নয়, একতরফা নির্বিচার হনন। হুগলি হাওড়া আর ব্যারাকপুরের চটকলগুলোতে যে বিহারি মুসলমান শ্রমিকরা কাজ করত তাদের ওপর চলল প্রচণ্ড হামলা। খুন হল অজএ নিরীহ নিরপরাধ অসহায় মানুষ।
জওহরলাল আবার কলকাতায় এলেন। ছুটলেন হুগলি, হাওড়ায়। সঙ্গে  রায়। কড়া নির্দেশ দেওয়া হল, প্রতিহিংসা বন্ধ করতে হবে। একবিন্দু রক্তপাতও যেন না
পূর্ব পাকিস্তানের মতো অত বিরাট আকারে না হলেও, পশ্চিমবঙ্গের কোনও কোনও এলাকা তখন বধ্যভূমি। এমন অভিশপ্ত, অন্ধকার দিন এপার বাংলা ওপার বাংলার বাঙালির জীবনে খুব সম্ভব আর কখনও আসেনি।
এরই মধ্যে সীমান্তের ওপার থেকে আরও কয়েক লক্ষ শরণার্থী পশ্চিমবঙ্গে চলে এসেছে।
একটা জাতির জীবনে এত সব নিদারুণ ঘটনা ঘটে চলেছে, আর তারই ভেতর পুনর্বাসনের জন্য কেন্দ্রীয় সরকার আন্দামানে উদ্বাস্তু পাঠানোর সিদ্ধান্ত নিল। তার প্রক্রিয়া শুরু হয়ে গিয়েছিল আগেই।
কিছুদিন ধরে নানা ত্রাণশিবিরে গিয়ে সরকারি পুনর্বাসন দপ্তরের কর্মী এবং অফিসাররা কোন কোন উদ্বাস্তু পরিবারকে আন্দামানে পাঠানো হবে তার তালিকা তৈরি করছিল। এখনও করে চলেছে। বেশ কিছু পরিবারকে এর মধ্যে আন্দামানে পাঠানোও হয়েছে। এই নিয়ে ত্রাণশিবিরগুলোতে চলছে তুমুল আলোড়ন।
পূর্ব পাকিস্তান থেকে নতুন করে যে মানুষের ঢল নেমেছে তাদের নিয়েই বিনয় এখন সারাক্ষণ ব্যস্ত। ঝিনুককে সঙ্গে করে সে যখন দেশ ছাড়ে তখন দিনে একটাই ট্রেন উদ্বাস্তুদের নিয়ে কলকাতায় আসত। সেটার গায়ে একটা তকমা আঁটা থাকত–রিফিউজি স্পেশাল। এখন সারাদিনে কত রিফিউজি স্পেশাল যে আসছে তার লেখাজোখা নেই। সেগুলোর আসার ঠিকঠিকানা নেই। সকালে আসছে, দুপুরে আসছে, বিকেলে আসছে, সন্ধেয় আসছে, এমনকি মধ্যরাতেও।
আন্দামানে উদ্বাস্তু পাঠানোর সরকারি সিদ্ধান্ত জানাজানি হবার সঙ্গে সঙ্গে বিরোধী রাজনৈতিক দলগুলো আরও বেশি করে রাস্তায় নেমে পড়েছে। দেশভাগের পর কত যে সংগঠন তৈরি হয়েছে তার হিসেব নেই। উদ্বাস্তু উন্নয়ন সমিতি, উদ্বাস্তু কল্যাণ পরিষদ,পশ্চিমবঙ্গ বিকাশকেন্দ্র ইত্যাদি ইত্যাদি। তারাও হাত-পা গুটিয়ে বসে থাকে না। এখন ট্রামবাস থামিয়ে, যানজট পাকিয়ে কলকাতার নানা প্রান্তে অগুনতি মিছিল থেকে স্লোগানে স্লোগানে মহানগরীর আকাশ চৌচির হয়ে যাচ্ছে।
পূর্ববঙ্গের উদ্বাস্তুদের আন্দামানে নিয়ে যাওয়া
চলবে না, চলবে না–
একজন উদ্বাস্তুও পশিচমবঙ্গের বাইরে
 যাবে না, যাবে না
পশ্চিমবঙ্গেই উদ্বাস্তুদের পুনর্বাসন
দিতে হবে, দিতে হবে।
 উদ্বাস্তুদের নিয়ে সর্বনাশা খেলা–।
বন্ধ কর, বন্ধ কর।
ত্রাণশিবির এবং জবরদখল কলোনিগুলোতে আপাতত যাওয়া বন্ধ রেখেছে বিনয়। সকালে ঘুম থেকে উঠেই এখন সে ছোটে শিয়ালদা স্টেশনে। সমস্ত দিন সেখানেই পড়ে থাকে। দুপুরে কাছাকাছি কোনও পাইস হোটেলে গিয়ে খেয়ে আসে। সন্ধের পর নতুন শরণার্থীদের সম্বন্ধে নানা তথ্য জোগাড় করে চলে যায় নতুন ভারত-এর অফিসে। ঝড়ের গতিতে প্রতিবেদন লিখে ফের শিয়ালদা। মেসে ফিরতে ফিরতে মাঝরাত। কখনও কখনও শিয়ালদাতেই পুরো রাত থেকে যেতে হয়।
এরই মধ্যে সীমান্তেও গেছে কয়েকবার। এই তো সেদিন জওহরলাল এবং বিধান রায় যখন বনগাঁ শহরে গেলেন, খবরের সন্ধানে বিনয়কে সেখানেও ছুটতে হয়েছিল। তাছাড়া, সব উদ্বাস্তু কলকাতায় আসে না, বর্ডারের কাছাকাছি রেল স্টেশনগুলোর প্ল্যাটফর্মে, আকাশের নিচে ভোলা মাঠে, গাছতলায় ঝুপড়ি বানিয়ে ঘাড় গুঁজে ছেলেমেয়ে বউ নিয়ে পড়ে আছে। তাদের সঙ্গে দেখা করা, কথা বলা জরুরি।
আন্দামানের ব্যাপারটা পুরোপুরি দেখছেন প্রসাদ নিজে। নিরঞ্জনের সঙ্গে কমাস আগে আলাপ হবার পর বঙ্গোপসাগরের ওই দ্বীপমালা সম্পর্কে বিনয়ের প্রচণ্ড আগ্রহ। উদ্বাস্তুদের সেখানে নিয়ে যাওয়া হচ্ছে। বিনয়ের ইচ্ছা আন্দামানে যায়। কিন্তু প্রসাদকে তা বলা যায় না। সে আনকোরা রিপোর্টার। তাকে যে অ্যাসাইনমেন্ট দেওয়া হয়েছে সেটাই মুখ বুজে করে যেতে হবে।
তবে এত দৌড়ঝাঁপের মধ্যেও বিনয়ের কানে এসেছে, নিরঞ্জন তার পুরানো ডিপার্টমেন্ট ছেড়ে রিফিউজি অ্যাণ্ড রিহ্যাবিলিটেশন মিনিস্ট্রির নতুন চাকরিতে জয়েন করেছে। এর ভেতর দু দুবার কলকাতায় এসে জাহাজ বোঝাই করে উদ্বাস্তু নিয়ে পোর্ট ব্লেয়ারে গেছে।
কলকাতায় এলে নিরঞ্জন প্রসাদের সঙ্গে দেখা করবেই। মাঝখানে দুবার সে উদ্বাস্তু নিতে এসেছিল। তখনও প্রচণ্ড ছোটাছুটির ভেতর সময় করে নতুন ভারত-এ হাজির হয়েছে। কিন্তু বিনয়ের সঙ্গে দেখা হয়নি। নিরঞ্জন যখন এসেছে, তখন সে হয় শিয়ালদায়, নইলে সীমান্তের কোনও রেল স্টেশনে বা ছোটখাটো কোনও শহরে বা মাঠেঘাটে, উদ্বাস্তুদের মধ্যে।
.
আজ সন্ধেবেলায় শিয়ালদা থেকে নতুন ভারত-এর অফিসে আসতেই প্রসাদ বললেন, তাড়াতাড়ি রিপোর্টটা লিখে ফেল। তারপর তোমার সঙ্গে খুব দরকারি কথা আছে।
উৎসুক সুরে বিনয় জিজ্ঞেস করে, কী কথা প্রসাদদা?
পরে শুনো। আগে কাগজ কলম নিয়ে তোমার টেবলে গিয়ে বসো।
ঘণ্টাখানেকের ভেতর প্রতিবেদনটা শেষ করে প্রসাদের সামনে এসে দাঁড়ায় বিনয়। লেখাটা তার হাত থেকে নিয়ে টেবলে পেপারওয়েট চাপা দিয়ে রেখে প্রসাদ উঠে পড়েন। –চল।
বিনয় অবাক। বলে, কোথায়?
জগদীশবাবু তোমাকে নিয়ে যেতে বলেছেন।
জগদীশবাবু, অর্থাৎ নতুন ভারত-এর মালিক। সর্বেসর্বা। বুকের ভেতর হাতুড়ির ঘা পড়তে থাকে বিনয়ের। হঠাৎ এই তলব কেন? তার কাজে কি কোনও খুঁত বা ভুল ধরা পড়েছে? সে তো কখনও ফাঁকি দেয় না। লেখা যাতে পাঠকের মনে ধরে, তথ্যে যাতে গোলমাল না থাকে, সেদিকে তার নজর। তা হলে? ঢোক গিলতে গিলতে জিজ্ঞেস করে, উনি যেতে বলেছেন কেন?
বিনয়ের কাঁধে আলতো চাপড় দিয়ে প্রসাদ মৃদু হাসেন।–ভয় নেই। একটা সুখবর পাবে।
জগদীশ গুহঠাকুরতা তার কামরায় একাই ছিলেন। অত্যন্ত ব্যস্ত মানুষ। নানা ধরনের ব্যবসা, কলকারখানা এবং খবরের কাগজ–সব মিলিয়ে বিশাল সাম্রাজ্য চালাতে হয়। ধানাই পানাই করার সময় নেই। বিনয়দের বসতে বলে সোজাসুজি কাজের কথায় চলে এলেন। বিনয়ের দিকে তাকিয়ে বললেন, তোমার লেখাগুলো রেগুলারলি পড়ি। গুড ওয়ার্ক। যাই হোক, তোমাকে একটা নতুন দায়িত্ব দিতে চাই
কাগজের মালিক তার লেখার প্রশংসা করছেন। খুশিতে বুকের ভেতর তোলপাড় হয়ে যাচ্ছে। বিনয় কোনও প্রশ্ন না করে অপেক্ষা করতে থাকে।
জগদীশ থামেননি, তুমি নিশ্চয়ই জানো, আন্দামানে রিফিউজিদের রিহ্যাবিলিটেশন শুরু হয়েছে। ইণ্ডিয়ার কোনও কাগজ থেকে এখনও ওখানে লোক পাঠানো হয়নি। তারাপদবাবু, প্রসাদবাবু এবং আমার ইচ্ছে, তুমি আন্দামানে যাও। রিহ্যাবিলিটেশন কীরকম হচ্ছে, সব নিজের চোখে দেখে ওখান থেকেই রিপোর্ট পাঠাবে। তোমার ওপর আমাদের আস্থা আছে। একটু থেমে জানতে চাইলেন, তোমার কোনও অসুবিধা নেই তো?
আন্দামানে যাবার কথা আগেই ভেবে রেখেছিল বিনয়। ব্যগ্রভাবে বলল, না স্যার
বেশ কিছুদিন ওখানে থাকতে হবে।
যতদিন দরকার, থাকব।
জগদীশ বললেন, গুড। খুব শিগগির কিছু রিফিউজি ফ্যামিলিকে আন্দামানে পাঠানো হচ্ছে। আমরা চাই তুমি ওদের সঙ্গেই যাও। কীভাবে যাবে, কবে যাবে, প্রসাদবাবু সব বুঝিয়ে দেবেন।
কথা হয়ে গিয়েছিল। বিনয়রা উঠে পড়ে।
.
৭৩.
বিনয়কে সঙ্গে করে রিপোর্টিং সেকশনে নিজের টেবলে এসে বসলেন প্রসাদ। বললেন, তোমার ওপর অথরিটির কীরকম আস্থা, বুঝতে পারলে তো? খুব মন দিয়ে আন্দামান রিহ্যাবিলিটেশনের রিপোর্টগুলো করবে। কলকাতা থেকে কীভাবে তাদের নিয়ে যাওয়া হচ্ছে, কোথায় রাখা হচ্ছে, সেখানকার পরিবেশ কেমন, খুঁটিনাটি কিছু বাদ দেবে না।
নতুন ভারত-এর সর্বেসর্বা জগদীশ গুহঠাকুরতা তার মতো একজন আনভিজ্ঞ, নতুন সাংবাদিককে এত বড় একটা অ্যাসাইনমেন্ট দিয়েছেন। উদ্দীপনায় ভেতরে ভেতরে টগবগ করে ফুটছিল বিনয়। বলল, আমার সাধ্যমতো চেষ্টা করব প্রসাদদা
শুধু রিফিউজিই নয়, ওখানে প্রায় এক শ বছর আগে পেনাল কলোনি গড়ে উঠেছিল। সে-সব সম্বন্ধেও আলাদাভাবে লিখবে
যে খুনী-ডাকাতদের আন্দামানে পাঠানো হয়েছিল আপনি কি তাদের কথা বলছেন?
হ্যাঁ। তাছাড়া রয়েছে বহুকালের পুরোনো জংলী আদিবাসীরা। ওরাই সন্স অফ দা সায়েল। তাদের সম্বন্ধেও খবরাখবর নিয়ে লেখা পাঠাবে। রিফিউজি রিহ্যাবিলিটেশনটা হাইলাইট করবে ঠিকই, তবে অন্য দিকগুলোর ওপরও জোর দেবে। যাতে আন্দামান সম্পর্কে পাঠক একটা টোটাল পিকচার পেয়ে যায় সেটা মাথায় রাখবে।
অন্য সব দিকের কথা এখনও ভাবেনি বিনয়। তার ভাবনাচিন্তা জুড়ে রয়েছে বঙ্গোপসাগরের সুদূর এক দ্বীপপুঞ্জে উদ্বাস্তুদের পুনর্বাসন। সে বলল, যা বললেন, আমি তাই করব প্রসাদদা।
একটু চুপচাপ।
তারপর প্রসাদ জিজ্ঞেস করেন, আন্দামান জায়গাটা সম্পর্কে তোমার কোনও ধারণা আছে? হঠাৎ কেন এই প্রশ্ন, বুঝতে না পেরে তাকিয়ে থাকে বিনয়। আন্দামান সম্বন্ধে যেটুকু সে জানে তা খুবই ভাসা ভাসা, অস্পষ্ট। ভারতের মেনল্যাণ্ড থেকে একসময় মারাত্মক অপরাধীদের সেখানে চালান করা হতো। অবশ্য এই শতকের গোড়ায় দ্বীপান্তরী সাজা দিয়ে অগুনতি স্বাধীনতা সংগ্রামীকে সেখানে পাঠানো হয়েছে। তাছাড়া ওখানকার লোকাল বন, সেলুলার জেল, রেন্ডিবারিক জেল, নানা আদিবাসী–এদের সম্পর্কে মাসকয়েক আগে নিরঞ্জনের কাছে যা শুনেছিল তার বেশি জানা নেই বিনয়ের। প্রসাদকে সেই কথাই বলল সে।
প্রসাদ বললেন, কোনও একটা নতুন জায়গায় যাবার আগে তার সম্বন্ধে সমস্ত কিছু জেনে নেওয়া উচিত। তার টোপোগ্রাফি, হিস্ট্রি, পিপল, ক্লাইমেট। তুমি এক কাজ কর–
বলুন
আমাদের অফিস লাইব্রেরিতে আন্দামান সম্পর্কে বিশেষ কিছু পাবে না। ন্যাশনাল লাইব্রেরির মেম্বারশিপ কার্ড করে নাও। জগদীশবাবুকে দিয়ে একটা রেকমেন্ডেশন লেটার লিখিয়ে দেব। কার্ডটা চট করে হয়ে যাবে। ওখানে ডিটেলে সব পাবে। .
আচ্ছা
একটু ভেবে বিনয় বলল, জগদীশবাবু বললেন, খুব শিগগিরই আন্দামান থেকে রিফিউজি নেবার জন্যে রিহ্যাবিলিটেশনের লোকেরা আসবে। কবে আসতে পারে?
প্রসাদ বললেন, মনে হচ্ছে মাসখানেকের ভেতর।
আপনি বলেছিলেন, আগে দুবার নিরঞ্জন চক্রবর্তী এসে আন্দামানে রিফিউজি নিয়ে গেছে। এবারও কি সে আসবে? মানে একজন চেনাজানা লোককে পেলে সুবিধে হয়
রিহ্যাবিলিটেশন ডিপার্টমেন্ট থেকে কাকে পাঠানো হবে, ঠিক জানি না। তবে নিরঞ্জন খুবই এফিসিয়েন্ট। মনে হচ্ছে ওকেই পাঠাবে।
নিরঞ্জনবাবুর সঙ্গে কীভাবে যোগাযোগ করব? কলকাতায় এলে কোথায় থাকে, কিছুই জানি না।
সেজন্যে চিন্তা করতে হবে না। ও এলেই হয় মেসে, নইলে অফিসে আমার সঙ্গে দেখা করবে।
.
জগদীশ গুহঠাকুরতা একটি দৈনিক কাগজের সম্পাদক। তাছাড়া এই শহরের একজন গুরুত্বপূর্ণ মানুষ। খুবই প্রভাবশালী। তার সুপারিশের জোরে একদিনেই ন্যাশনাল লাইব্রেরির কার্ড হয়ে গেল।
স্রোতের মতো উদ্বাস্তুরা ওপার থেকে অনবরত আসছিলই। বিনয়কে শিয়ালদায় তো বটেই, সীমান্ত অবধি ওই লাইনের নানা স্টেশনে ছুটতে হচ্ছে। তারই ফাঁকে ফাঁকে সময় করে কোনও কোনও দিন দু-চার ঘণ্টার জন্য ন্যাশনাল লাইব্রেরিতেও যাচ্ছে।
নানা বইপত্র ঘাঁটাঘাঁটি করে আন্দামান সম্পর্কে সে যা জোগাড় করতে পারল সেটা মোটামুটি এইরকম।
প্রাচীন উপকথায় উল্লেখ আছে, একদল সওদাগর বিশাল ময়ুরপঙ্খী নৌকোর বহর সাজিয়ে আন্ধারমাণিক্যে পৌঁছেছিলেন। এই আন্ধারমাণিক্যই খুব সম্ভব আন্দামান।
কিন্তু উপকথা উপকথাই। তার মধ্যে কতটা সত্যি আর কতখানি কল্পনা তা বোঝার উপায় নেই।
বঙ্গোপসাগর দিয়ে হাজার হাজার বছর ধরে দুঃসাহসী নাবিকরা যাতায়াত করেছে পূর্ব এবং দক্ষিণ-পূর্ব এশিয়ার নানা দেশে। শোনা যায়, এক ঝাক সাগরপাখি দিক ভুল করিয়ে দুজন নাবিককে নাকি আন্দামানে নিয়ে এসেছিল। আন্দামানের মাটিতে সেই বোধহয় কোনও ভিনদেশি মানুষের প্রথম পদক্ষেপ। তারপর থেকে এই দীপপুঞ্জে কত মানুষ যে এসেছে! কত জাহাজ যে ভিড়েছে!
আবার এও শোনা যায়, সুপ্রাচীন কাল থেকে ভারতীয় এবং আরব বণিকেরা, বৌদ্ধ শ্রমণ এবং ভিক্ষুণীরা বার বার পালের জাহাজে বঙ্গোপসাগর পাড়ি দিয়েছেন। সীমাহীন সমুদ্রের মাঝখানে এই দ্বীপমালার খবর তারা জানতেন। খাদ্য এবং স্বাদু জলের সন্ধানে তাদের জাহাজ এখা, এডত। একঘেয়ে সমুদ্রযাত্রায় কটা দিন ওঁরা বিশ্রামও করে নিতেন।
আরও জানা গেছে, মালয়ি এবং চিনা জলদস্যুরা আন্দামানের উপকুলে উপকূলে শিকারের খোঁজে ঘুরে বেড়াত। মানুষ শিকার। সুযোগ পেলেই এখানকার আদিম অধিবাসীদের ধরে নিয়ে শ্যাম, কম্বোডিয়ায় ক্রীতদাস হিসেবে বিক্রি করে দিত। এ-সবও কতটা সত্যি, কে জানে। আন্দামানের সুদূর সেই অতীত কুয়াশায় ঘেরা।
ঐতিহাসিকদের অনুমান, খ্রিস্টজন্মের হাজারখানেক বছর আগে চিনা এবং জাপানিরা আন্দামানের কথা জানত। ছোট বড় প্রায় আড়াই শ দ্বীপ নিয়ে এই আর্কিপেলাগো। সমুদ্রের মাঝখানে সৃষ্টিছাড়া এই ভূখণ্ডগুলির নাম-মাহাত্ম্য বিচিত্র। কীভাবে আন্দামান নামের উৎপত্তি তার সঠিক হদিস পাওয়া মুশকিল।
চিনারা এই দ্বীপকে বলত ইয়েঙ-তে-মাঙ, জাপানিরা বলত আন্দাবান। এ-দুটো ছাড়াও আন্দামানের আরও অজস্র নাম জানা গেছে। প্রায় অষ্টোত্তর শতনাম। মার্কোপোলো বঙ্গোপসাগরে অ্যাঙ্গামানিয়াম নামে দ্বীপমালা দেখেছিলেন। খুব সম্ভব সেটাই আজকের আন্দামান। চৈনিক ভিক্ষু তি-সিঙ এই দ্বীপে এসেছিলেন। সেই সময় একে বলা হতো আগদামান। ক্লডিয়াস টলেমি একদা এই দ্বীপকে ভুল করে বলেছিলেন-আগাথু ডাইসন নেসস (উত্তর আত্মার দ্বীপ)। পরে তিনি জেনেছিলেন এর নাম আগমাটে। আরও পরে পরিব্রাজক নিকোলো কন্টির মতে এই দ্বীপ হল স্বর্ণদ্বীপ। মাস্টার ফ্রেডরিক ষোড়শ শতকের মাঝামাঝি নিকোবর থেকে পেও অবধি সারি সারি অসংখ্য দ্বীপ দেখেছিলেন। সে-সময় এখানকার জংলী আদিবাসীরা নাকি এই দ্বীপমালাকে বলত আশুেমেওন। মালয়িরা আন্দামানের আদিম, ভূমিপুত্রদের নাম দিয়েছিল হমানী।
এমনি অজস্র। এ-সবের ভেতর থেকে এই দ্বীপপুঞ্জের আন্দামান নামটি কবে, কীভাবে সৃষ্টি হল, এখন আর তা জানার উপায় নেই।
এ-সব কুহেলিবিলীন অতীতের কথা।
আন্দামানের নতুন ইতিহাস শুরু হল সতেরো শ আটাশি সালের সেপ্টেম্বরে। লর্ড কর্ণওয়ালিস লেফটেনান্ট ব্লেয়ার এবং লেফটেনান্ট নর্থব্রুককে আন্দামানে পাঠালেন। নির্দেশ দেওয়া হল, তারা বেশ কিছুদিন এখানে খুঁটিয়ে খুঁটিয়ে সব সার্ভে করে কলকাতায় ফিরে একটা বিশাদ রিপোর্ট পেশ করবেন। কর্ণওয়ালিসের উদ্দেশ্য, পরিবেশ অনুকূল হলে এখানে নতুন উপনিবেশ গড়ে তোলা হবে।
ব্লেয়ার এবং নর্থব্রুকের রিপোর্টের ভিত্তিতে পরের বছর দক্ষিণ আন্দামানে সহস্র বছরের নিবিড় জঙ্গল সাফ করে চ্যাথাম এবং এখনকার পোর্ট ব্লেয়ার কলোনি বসানো হল। কিন্তু তিন বছরের মধ্যে উত্তর-পূর্ব দিকে একটা বন্দর বানিয়ে সেটেলমেন্ট সেখানে তুলে নিয়ে যাওয়া হয়। পোতাশ্রয়ের পক্ষে জায়গাটা সুরক্ষিত। নামও একটা দেওয়া হল–পোর্ট কর্ণওয়ালিস। কিন্তু এলাকাটা ভীষণ অস্বাস্থ্যকর এবং মুত্যুহার প্রচণ্ড বেশি হওয়ায় চার বছরের মধ্যে কলোনি উঠে যায়।
এরপর ষাট বছর ভারতের মেনল্যাণ্ডের সঙ্গে আন্দামানের যোগাযোগ প্রায় ছিল না।
পুরো ছদশক বাদে ফের আন্দামানের কথা ব্রিটিশ সরকারের বিশেষভাবে মনে পড়ল। সেটা ছিল আঠারো শ সাতান্ন। ভারতবর্ষের ইতিহাসে অবিস্মরণীয় একটি বছর। সিপাহী বিদ্রোহ নামে দেশের প্রথম স্বাধীনতা-সংগ্রামের শুরু ওই সাতান্নতেই। ভারতের মূল ভূখণ্ড থেকে বিদ্রোহীদের বহু দূরে নির্বাসনে পাঠানোর পরিকল্পনা নেওয়া হল।
আঠারো শ আটান্নর মার্চে ডক্টর জে. পি. ওয়াকার দুশ জন বন্দি, দুজন ডাক্তার, ওভারসিয়ার, ওল্ড ন্যাভাল ব্রিগেডের পঞ্চাশজন সশস্ত্র রক্ষী নিয়ে কলকাতা থেকে সেমিরামিস নামে একটি জাহাজে আন্দামান রওনা হলেন। তখন থেকেই পোর্ট ব্লেয়ারে নতুন করে স্থায়ী উপনিবেশ তৈরির সূচনা।
এর কাছাকাছি সময়ে বর্মায় রাজা থিবোর সঙ্গে ইংরেজদের যুদ্ধ শুরু হয়েছে। ব্রিটিশ প্রভুরা প্যাগোডার দেশ বর্মাকে হাতের মুঠোয় পুরতে চায়। হতে চায় সসাগরা পৃথিবীর অধীশ্বর। থিবো রাজি নন। তাই এই সংঘাত। ইতিহাসে যার নাম তৃতীয় ইঙ্গ-ব্রহ্ম যুদ্ধ। থিবো মরণপণ লড়াই চালিয়েও হেরে যান। ভারতের সিপাহি বিদ্রোহের বীর যোদ্ধাদের মতো বর্মার দুঃসাহসী সৈনিকদেরও বন্দি । হিসেবে আন্দামানে চালান দেওয়া হল। শুধু এদেরই নয়, ভারতের মেনল্যাণ্ডে এবং বর্মা থেকে। মারাত্মক সব অপরাধীদের-খুনী, জলদস্যু, ডাকাত–দীপান্তরী সাজা দিয়ে আঁকে ঝাঁকে পাঠানো হতে লাগল। শুধু পুরুষ অপরাধীদেরই নয়, মেয়ে অপরাধীদেরও। এই শাস্তির আর-এক নাম কালাপানি।
কয়েদিদের দিয়েই শুরু হল শহর তৈরির কাজ। রাস্তাঘাট, কাঠের ব্যারাক, ইটের দালান, এমনকি পুরুষ অপরাধীদের জন্য ভয়াবহ সেলুলার জেল এবং মেয়ে-কয়েদিদের জন্য সাউথ পয়েন্ট বা রেণ্ডিবারিক জেলও।
বিশ শতকের গোড়ার দিকে নির্বাসন দণ্ড দিয়ে পাঠানো হয়েছে নতুন কালের সশস্ত্র বিপ্লবীদের। জাতির ইতিহাসে সোনার অক্ষরে লেখা কত জ্যোতির্ময় নাম। সাভারকর, উল্লাসকর দত্ত, উপেন বন্দ্যোপাধ্যায়, অম্বিকা চক্রবর্তী-এমনি অজস্র।
উনিশ শ পঁয়ত্রিশ পর্যন্ত ভারত ও বর্মা থেকে আন্দামানে কয়েদি পাঠানো চলেছে। তারপর নির্বাসন বন্ধ হয়ে যায়।
দ্বিতীয় মহাযুদ্ধের সময় জাপানিরা এই দ্বীপমালায় হানা দেয়। এসেছিলেন নেতাজি সুভাষচন্দ্রও।
দেশভাগের পর ভারতবর্ষের নানা প্রান্ত থেকে কিছু কিছু মানুষ জীবিকার সন্ধানে বঙ্গোপসাগর পাড়ি দিয়ে এখানে আসতে শুরু করে। কেউ এসেছে চাকরি নিয়ে। কেউ বা এসে ব্যবসা ফেঁদে বসেছে। তবে সংখ্যায় তারা হাতে-গোনা। খুবই কম।
এরই মধ্যে কেন্দ্রীয় সরকার আন্দামানের নানা দ্বীপে জঙ্গল নির্মূল করে পূর্ব পাকিস্তানের উদ্বাস্তুদের পুনর্বাসনের পরিকল্পনা নিয়েছে। ছিন্নমূল মানুষেরা সেখানে আসতেও শুরু করেছে। বঙ্গোপসাগরের এই দ্বীপমালার নতুন ইতিহাস হয়তো তাদের হাতেই সৃষ্টি হবে।
মাসখানেক পর একদিন সকালবেলায় মেসে প্রসাদের ঘরে বসে প্রসাদ আর বিনয় চা খাচ্ছিল। এ-পাড়ার উদ্বাস্তুদের বাচ্চাগুলো তাদের বরাদ্দ মাখন-পাউরুটি নিয়ে চলে গেছে। হঠাৎ সিঁড়ির দিক থেকে হাঁক শোনা গেল।প্রসাদদা আছেন নি, অ প্রসাদদা
গলাটা চেনা চেনা। ঘুরে বসে প্রসাদ বললেন, কে?
আমি- আমি লগে আর এক জন আছে। বলতে বলতে দরজার সামনে যে এসে দাঁড়াল তার কথা এই মুহূর্তে কারও ভাবনাতে ছিল না। না প্রসাদের, না বিনয়ের।
যে এসেছে সে নিরঞ্জন। তার পাশে অচেনা একটি যুবক। প্র
সাদ ব্যস্ত হয়ে উঠলেন, আরে এস—এস–
ঘরে ঢুকে নিরঞ্জন এবং তার সঙ্গীটি প্রসাদদের কাছাকাছি মোড়ায় বসে পড়ে। প্রসাদ জিজ্ঞেস করেন, কলকাতায় কবে এলে?
নিরঞ্জন বলল, গেল হপ্তার বুধবার। আইজ হইল মঙ্গলবার। হে ছয়দিন হইয়া গ্যাল।
এতদিন এসেছ, আর আজ আমার সঙ্গে দেখা করার সময় হল? অন্তত একটা ফোনও তো করতে পারতে?
কী কইরা করুম? কইলকাতায় আইয়াই জ্বরে পড়লাম। ঠাইসা পিল খাইয়া জ্বর তো নামাইলাম। হের পর রিফিউজি কেম্পে কেম্পে ঘুরতে আছি। হেই সকালে বাইর অই, ফেরতে ফেরতে রাইত। উয়াস (নিঃশ্বাস) ফালানের টাইম নাই। হেইর মইদ্যে সোময় কইরা আইজ আপনের মেসে আইছি। নিরঞ্জন কথা বলছিল ঠিকই, কিন্তু তার চোখ বার বার বিনয়ের দিকে চলে যাচ্ছিল। কয়েক পলক। তাকিয়ে জিজ্ঞেস করে, বিনয়বাবু না?
মাস কয়েক আগে নতুন ভারত-এর অফিসে এক সন্ধ্যায় কিছুক্ষণের জন্য নিরঞ্জনের সঙ্গে দেখা হয়েছিল। কিন্তু দুর্দান্ত স্মৃতিশক্তি যুবকটির। সে তাকে ভোলনি। বিনয় বলল, হ্যাঁ–
কিছু একটা আন্দাজ করে নিয়ে নিরঞ্জন জানতে চায়, আপনেও এই ম্যাসে থাকেন নিকি?
বিনয় মাথা হেলিয়ে দেয়, হা- সে আরও কী বলতে যাচ্ছিল, কিন্তু বলা হল না।
এদিকে প্রসাদ নিরঞ্জনের সঙ্গীটিকে লক্ষ করছিলেন। হঠাৎ বলে উঠলেন, একে তো চিনতে পারলাম না।
নিরঞ্জন জানায়, ছেলেটির নাম বিভাস সাহা। পোর্ট ব্লেয়ারে থাকে। আদি বাড়ি ছিল ফরিদপুরে। দেশভাগের পর ইণ্ডিয়ায় আসে। তারপর চাকরি নিয়ে সোজা আন্দামানে। বিভাস রিফিউজি অ্যাণ্ড রিহ্যাবিলিটেশন ডিপার্টমেন্টে নিরঞ্জনের সহকর্মী। আন্দামানে উদ্বাস্তু নিয়ে যাবার জন্য এবার সেও এসেছে। প্রসাদদের পরিচয়ও বিভাসকে জানিয়ে দেওয়া হল।
পরিচয়পর্বের পর প্রসাদ সুবলকে দিয়ে চা এবং গৌরাঙ্গ মিষ্টান্ন ভাণ্ডার থেকে চারজনের মতো লুচি, ছোলার ডাল এবং ছানার গজা আনালেন। খেতে খেতে কথা হচ্ছিল।
প্রসাদ নিরঞ্জনকে বললেন, তুমি রিফিউজি নিতে আসবে, সেজন্যে আমরা অপেক্ষা করছিলাম।
উৎসুক সুরে নিরঞ্জন জিজ্ঞেস করে, বিশেষ কোনও দরকার আছে কি?
হ্যাঁ। বিনয়কে দেখিয়ে প্রসাদ বলতে লাগলেন, আমাদের কাগজের তরফ থেকে ওকে তোমাদের সঙ্গে আন্দামানে পাঠানো হবে। সেখানে রিহ্যাবিলিটেশন কীরকম হচ্ছে, সমস্ত নিজের চোখে দেখেও রেগুলার রিপোের্ট পাঠিয়ে যাবে। একটু ভেবে বললেন, তোমরা ক্যাম্পে ক্যাম্পে ঘুরে কীভাবে রিফিউজি নিয়ে যাচ্ছ, সে-সবও দেখাবে। তাহলে পুরো ব্যাপারটা সম্পর্কে বিনয়ের কমপ্লিট একটা ধারণা হয়ে যাবে।
উৎসাহে চনমন করতে থাকে নিরঞ্জন, খুব ভাল অইব। আন্দামানে রিফিউজি সেটেলমেন্ট ক্যামন অইতে আছে, দ্যাশের মাইনষের হেইটা জানন দরকার। বিনয়ের দিকে ঘুরে বসে সে, আইজ কইলকাতার রিহ্যাবিলিটেশন অফিসে কিছু কাম আছে। হেইগুলান সারতে অইব। কাইল সকাল থিকা রিলিফ কেম্পগুলানে ঘুরুম। নেক্সট সোমবার আন্দামানের জাহাজ ছাড়ব। হেইর মইদ্যে রিফিউজি ফ্যামিলি জুটাইয়া ফালাইতে হইব। কাইল আমাগো লগে কেম্পে যাইতে পারবেন?
নিরঞ্জনকে দেখার সঙ্গে সঙ্গে ভেতরে ভেতরে ভীষণ উত্তেজনা হচ্ছিল বিনয়ের। আন্দামান সম্পর্কে নানা তথ্য জোগাড় করে সে তৈরি হয়েই আছে। মনে মনে বঙ্গোপসাগরের সেই দ্বীপপুঞ্জের দিকে পা বাড়িয়েই রেখেছে। বলল, নিশ্চয়ই পারব।
নিরঞ্জন বলল,রেডি হইয়া থাইকেন। আমাগো লগে গাড়ি থাকব। কাইল সকালে এইহানে আইয়া আপনেরে তুইলা নিয়া যামু।
আচ্ছা—
কিছুক্ষণ চুপচাপ।
তারপর নিরঞ্জন বলে, প্রসাদদা, আগের দুই খ্যাপে (খেপে) যে রিফিউজি লইয়া গ্যাছিলাম, কুননা হুজ্জত হয় নাই। এইবার মনে লয় (হয়) গণ্ডগোল অইব। তাকে রীতিমতো চিন্তিত দেখায়।
প্রসাদ বেশ অবাক হয়েই জিজ্ঞেস করেন, কেন?
লেফট পার্টিগুলান বাধা দিতে আছে। রোজই মিটিং মিছিল করে। হেরা চায় না, উদ্বাস্তুরা আন্দামানে যাউক। হগল দেইখা শুইনা রিফিউজিরা ডরাইয়া গ্যাছে। এদিকে আমাগো ডিপার্টমেন্ট জানাইছে একশ ডিপি (ডিসপ্লেসড) ফেমিলি লইয়া যাইতে হইব। পুরাটা পারুম কিনা বুঝতে পারতে আছি না।
প্রসাদ বললেন, রিফিউজিদের জন্যে একটা বড় সুযোগ এসেছে। এটা হাতছাড়া করা একেবারেই ঠিক না।
গলার স্বর উঁচুতে তুলে নিরঞ্জন বলে, কী কইতে আছেন–ঠিক না? আন্দামানে না গ্যালে মহা বিপদ অইব। একটু থেমে বলল, ওয়েস্ট ব্যাঙ্গল তো এত্তটুক একটা স্টেট। লাখ লাখ বাড়তি মাইষের জায়গা অইব কুনখানে? থাকব কই? আন্দামান সেকেণ্ড ব্যাঙ্গল অইতে পারে। এই সুযুগটা লওন (নেওয়া উচিত।
হ্যাঁ।
নাইলে কপাল থাপড়াইতে হইব। জঙ্গল রিক্লেম করা হইছে। শুনতে আছি, ইস্ট পাকিস্তানের রিফিউজিরা না গ্যালে জমিন ফাঁকা রাখা হইব না। গভর্নমেন্ট মালাবারী মোপলাগো আইনা বহাইব।
বিনয় পলকহীন নিরঞ্জনকে লক্ষ করছিল। মনে পড়ল, মোপলাদের সম্পর্কে যে শঙ্কার কথা
সে বলছে, সেবার এসেও ঠিক তা-ই বলে গিয়েছিল। গভীর উৎকণ্ঠায় মন ভরে যেতে থাকে বিনয়ের।
আরও কিছুক্ষণ কথাবার্তা বলে, বিনয়কে কাল সকালে রিফিউজি ক্যাম্পে যাবার ব্যাপারটা মনে করিয়ে দিয়ে উঠে পড়ল নিরঞ্জন আর বিভাস।
.
৭৪.
পরদিন সকালে চানটান সেরে, চা খেয়ে, বেরুবার জন্য তৈরি হয়েই ছিল বিনয়। হই হই করতে করতে নিরঞ্জন এসে হাজির। বলল, ওঠেন–ওঠেন। অহনই যাইতে অইব।
পাশের ঘরে গিয়ে প্রসাদের সঙ্গে দেখা করে বিনয়রা বেরিয়ে পড়ে। মেসের সামনে একটা স্টেশন-ওয়াগন টাইপের বড় গাড়ি দাঁড় করানো ছিল। সেটার সামনের দিকে স্টিয়ারিংয়ে হাত রেখে বসে আছে ড্রাইভার। পেছনে মুখোমুখি দুটো লম্বা সিটে বসেছেন আরও চারজন। তাঁদের একজনকেই বিনয় চিনতে পারলবিভাস মাছা। অমাদের আগে কখমও দেখেনি। গাড়িতে ওঠার পর নিরঞ্জন ওঁদের সঙ্গে পরিচয় করিয়ে দিল। পরিতোষ পালিত, হিরন্ময় চৌধুরি আর প্রিয়নাথ গুপ্তভায়া। তিন জনই রিফিউজি রিলিফ অ্যাণ্ড রিহ্যাবিলিটেশন ডিপার্টমেন্টের অফিসার। হিরন্ময় মাঝবয়সী, বাকি দুজনের বয়স চল্লিশের নিচে। হিরন্ময় এঁদের মধ্যে সবচেয়ে উঁচু পদে আছেন।
তিন অফিসারই জানালেন, বিনয়ের নামটা তাদের খুবই পরিচিত। নতুন ভারত কাগজে নিয়মিত তার লেখা ওঁরা পড়েন।
গাড়ি চলতে শুরু করেছিল। নিরঞ্জন হিরন্ময় চৌধুরিকে জিজ্ঞেস করে, আইজ আমরা ফাস্ট কই যামু হিরন্ময়দা?
কথাবার্তার ধরন থেকে বোঝা যায়, পশ্চিম বাংলার উদ্বাস্তু বিভাগের কর্তাব্যক্তিদের সঙ্গে নিরঞ্জনের যথেষ্ট ঘনিষ্ঠতা রয়েছে। সেটাই স্বাভাবিক। বিনয় জানে সেন্ট্রাল গভর্নমেন্টের যৎকিঞ্চিৎ অনুদান নিয়ে এখানকার ত্রাণশিবিরগুলো চালায় পশ্চিমবঙ্গ সরকারই। আন্দামানে উদ্বাস্তু নিয়ে যেতে হলে এখানকার রিফিউজি রিলিফ ডিপার্টমেন্টের অফিসারদের সঙ্গে যোগাযোগ রাখাটা ভীষণ জরুরি। সেই সুতো ধরেই তাদের সঙ্গে নিরঞ্জনের অন্তরঙ্গতা।
হিরন্ময় বললেন, পরশু লেক আর নিউ আলিপুরের ক্যাম্পগুলোতে যাওয়া হয়েছিল। আজ দমদমের দিকটায় যাব। ওখানে চারটে ক্যাম্প আছে। আমরা যে যাচ্ছি, ক্যাম্পগুলোর ইন-চার্জদের আগেই খবর পাঠানো হয়েছে।
নিরঞ্জন বলল, এই চাইর কেম্পে টোটাল কত রিফিউজি আছে?
পকেট থেকে পিন দিয়ে গাঁথা একতাড়া কাগজ বার করে ওলটাতে ওলটাতে হিরণয় বললেন, বাচ্চাকাচ্চা মিলিয়ে চার হাজার আটাত্তর জন।
বিনয় হিরন্ময়ের সামনের সিটে বসে ছিল। সে লক্ষ করল, কাগজগুলোতে অগুনতি নাম টাইপ করা রয়েছে। ওই চার ক্যাম্পের শরণার্থীদের নাম।
এদিকে নিরঞ্জন বলছিল, ফেমিলি কত অইব?
হিরন্ময় বললেন, সাত শ বাষট্টি।
একটু ভেবে নিরঞ্জন বলল, পরশু লেক আর নিউ আলিপুরে গিয়া জুইত হয় নাই। কেও আন্দামানে যাইতে চায় না। দমদমে গিয়া কি কাম অইব? আমার পুরা এক শ ডি পি ফেমিলি চাইই চাই
ডি পি ফ্যামিলি ব্যাপারটা বিনয় ভালই জানে। ডি পি হল ডিসপ্লেসড পার্সনস অর্থাৎ উদ্বাস্তুদের পরিবার।
হিরন্ময় বললেন, দমদমে কতটা কাজ হবে সেটা নির্ভর করছে তোমরা ওখানকার রিফিউজিদের কতটা কনভিন্স করতে পার, তার ওপর। ওখানে যদি পুরো এক শ ফ্যামিলি নাও পাও, ব্যারাকপুর আছে, নৈহাটি আছে, কাঁচড়াপাড়া আছে, সাউথ বেঙ্গলের নানা জায়গা আছে, নর্থ বেঙ্গল আছে। সারা পশ্চিম বাংলাই রিলিফ ক্যাম্পে ভর্তি। দমদমে সবটা না হলে, কোথাও না কোথাও ঠিক পেয়ে যাবে।
নিরঞ্জন বলল, সোময় তো হাতে বেশি নাই। মোটে চাইর দিন। এইবার আন্দামান থিকা আইয়াই জ্বরে পড়লাম। পিল খাইয়া খাইয়া ট্যাম্পারেচার লামইছি (নামিয়েছি)। কিন্তুক শরীল জবর কাহিল। বেশি ঘুরাঘুরির শক্তি নাই।
আগে তো দমদম চল
নিরঞ্জন আর কিছু বলল না।
এবার হিরন্ময়দের নজর এসে পড়ল বিনয়ের ওপর। তিন অফিসারই বললেন, আপনার সঙ্গে ভাল করে আলাপ করা যাক।
বিনয়ও সেটাই চাইছিল। উদ্বাস্তুদের সম্পর্কে প্রচুর তথ্য এর মধ্যে তার জানা হয়ে গেছে। লক্ষ লক্ষ ছিন্নমূল মানুষের সে একজন। তবে এটুকুই বাঁচোয়া, অন্যদের মতো তাকে ত্রাণশিবির বা শিয়ালদা স্টেশনের নরককুণ্ডে ঘাড় গুঁজে পড়ে থাকতে হয়নি। তবু সীমান্তের এপারে এসে এই সব মানুষ কীভাবে দিন কাটাচ্ছে সে ব্যাপারে তার বিপুল অভিজ্ঞতা। সেই অভিজ্ঞতা নিদারুণ এবং ভয়াবহ। কিন্তু কোন পদ্ধতিতে এই বিশাল মানবগোষ্ঠীর পুনর্বাসন হবে, সরকার এ-বিষয়ে কী কী সিদ্ধান্ত নিয়েছে, সে সম্বন্ধে তার ধারণা স্পষ্ট নয়।
আসলে ত্রাণশিবির, জবরদখল কলোনি, শিয়ালদা স্টেশন, সীমান্ত এলাকা–এমনি নানা জায়গায় সকাল থেকে সন্ধে অবধি বিনয়কে ছুটে বেড়াতে হয়। অথচ পশ্চিমবঙ্গ সরকারের প্রশাসনের কেন্দ্রবিন্দু হল রাইটার্স বিল্ডিং। সেখানে তাকে আসাইনমেন্ট দেওয়া হয়নি। রাইটার্সে না গেলে বিভাগীয় মন্ত্রী, সেক্রেটারি, কমিশনার, বড় বড় আমলাদের সঙ্গে দেখা হয় না। এঁদের সঙ্গে যোগাযোগ না রাখতে পারলে বা সরাসরি কথা না বললে পুনর্বাসন সম্বন্ধে সমস্ত কিছু জানা সম্ভব নয়। অবশ্য তাদের কাগজ থেকে অন্য রিপোর্টারদের রাইটার্সে ডিউটি দেওয়া হয়েছে। তাদের প্রতিবেদন পড়ে এবং তাদের সঙ্গে কথা বলে অনেকটাই জানা যায়।
পশ্চিমবঙ্গ সরকারের উদ্বাস্তু ত্রাণ এবং পুনর্বাসন বিভাগের তিনজন অফিসারকে সঙ্গী হিসেবে পেয়ে লাভই হল। তাঁদের সঙ্গে কথায় কথায় বিনয় জানতে পারে, শরণার্থীদের স্থায়ী পুনর্বাসনের জন্য নানা সরকারি পরিকল্পনার কথা ভাবা হচ্ছে। এই ছোট রাজ্যে বাড়তি লক্ষ লক্ষ মানুষের বাসস্থান এবং চাষের জমির ব্যবস্থা করে দেওয়া আদৌ সম্ভব নয়। ওড়িশা মধ্যপ্রদেশ বিহার আর উত্তরপ্রদেশে জনসংখ্যার তুলনায় জমিজমা অনেক বেশি। মানবিক কারণে ওই সব প্রদেশের সরকারগুলো কিছু কিছু উদ্বাস্তুকে তাদের রাজ্যে নিয়ে যেতে চায়। কেন্দ্রীয় সরকার আর্থিক সাহায্য করলে তারা চাষের জমি দিয়ে কৃষিজীবী শরণার্থীদের নতুন করে বাঁচার সুযোগ করে দেবে। এঁদের মতে, উদ্বাস্তু সমস্যা সর্বভারতীয় সমস্যা, শুধু পশ্চিমবঙ্গের একার নয়। সর্বস্বখোয়ানোনা, অগুনতি মানুষের চরম দুর্দশার মূল্যে এই দেশ স্বাধীন হয়েছে। এদের দায়িত্ব প্রতিটি ভারতবাসীর ভাগ করে নেওয়া উচিত। এ-জাতীয় সদিচ্ছা আলোচনার স্তরেই রয়েছে। বাস্তব চেহারা নিতে কতদিন লাগবে, কে জানে। তবে হাতের মধ্যে যা রয়েছে তা হল আন্দামান। পশ্চিম বাংলার বাইরে উদ্বাস্তুদের প্রথম পুনবসতি শুরু হয়েছে। বঙ্গোপসাগরের সুদূর দ্বীপমালায়।
হিরন্ময়দের সঙ্গে পরিচয় করিয়ে দেবার সময় নিরঞ্জন জানিয়ে দিয়েছিল, এই খেপে যে উদ্বাস্তুরা আন্দামানে যাচ্ছে, বিনয়ও তাদের সঙ্গে যাবে। তার খেই ধরে হিরন্ময় বললেন, মেনল্যাণ্ডে থেকে কাগজের লোকেদের ওখানে যাওয়াটা ভীষণ দরকার। আন্দামান সম্পর্কে মানুষের সঠিক ধারণা নেই। বিশেষ করে পলিটিক্যাল পার্টিগুলো উলটো পালটা প্রচার চালিয়ে বিভ্রান্তি ছড়াচ্ছে। রিফিউজিরা বেশির ভাগই অশিক্ষিত, সোজা, সরল মানুষ। তারা এই সব প্রচারে ঘাবড়ে যাচ্ছে।
এই ধরনের কথা কাল নিরঞ্জনের মুখেও শুনেছে বিনয়। শুধু শোনাই নয়, নিজের চোখেও কি সে দেখছে না? আজকাল উদ্বাস্তুদের নিয়ে এখানে মিছিল, ওখানে মিটিং। সেইসঙ্গে আকাশ ফাটানো স্লোগান। সব বামপন্থী দলগুলোর একই দাবি-উদ্বাস্তুদের পশ্চিমবঙ্গের বাইরে পাঠানো চলবে না।
বিনয় বলল, ক্যাম্পে, শিয়ালদা স্টেশনে কি ফুটপাথে কীভাবে রিফিউজিরা দিন কাটাচ্ছে, নিজের চোখে তো রোজ দেখছি। আন্দামানে গিয়ে উদ্বাস্তুরা যদি জমিজমা পায়, ভাল থাকে, তাদের তো যেতে দেওয়াই উচিত।
নিরঞ্জন উত্তেজিত হয়ে ওঠে, এই হগল কথা হু, নে ক্যাঠা? দুই হাত নাড়তে নাড়তে বলতে লাগল, ক্যান যাইতে দ্যায় না জানেন? মিটিং করনের, মিছিল করনের মানুষ চাই। পাট্টির সাপোর্টার চাই।
হিরন্ময় বিনয়কে বললেন, আপনি তো যাচ্ছেন। আন্দামানের সেটেলমেন্ট ঘুরে ঘুরে দেখে, ওখানকার সঠিক ছবিটা মানুষের কাছে তুলে ধরুন। উদ্বাস্তুরা যেন বুঝতে পারে, আন্দামানে গেলে তাদের ভালই হবে।
একসময় গাড়ি দমদমে পৌঁছে গেল।
.
দ্বিতীয় মহাযুদ্ধের সময় জাপানের ঝটিকা বাহিনীকে ঠেকাবার জন্য অ্যালায়েড ফোর্স বা মিত্রশক্তি কলকাতায় প্রচুর সেনা নিয়ে এসেছিল। তারা কবেই দেশে ফিরে গেছে। পরিত্যক্ত সেনা ছাউনিগুলো এখন উদ্বাস্তুদের ত্রাণশিবির। এই ধরনের শিবির আগেও অনেক দেখেছে বিনয়।
একটা বড় মাঠ ঘিরে দমদমের চারটে রিলিফ ক্যাম্প। মাঠের ধারে গাড়ি থামলে বিনয়দের নিয়ে নেমে পড়েন হিরন্ময়।
নানা বয়সের প্রচুর লোকজন বাচ্চাকাচ্চা থেকে যুবকযুবতী বুড়োবুড়ি–সেখানে জড়ো হয়েছে। উদ্বাস্তুদের চেহারায় একটা আলাদা ছাপ থাকে। দেখামাত্র টের পাওয়া গেল এরা এই শিবিরগুলোর বাসিন্দা।
লোকগুলোর চোখেমুখে ভয় এবং উদ্বেগ ফুটে আছে। নিচু গলায় নিজেদের মধ্যে তারা কীসব। বলাবলি করছিল। ফলে চারপাশ থেকে চাপা গুঞ্জনের মতো শব্দ উঠে আসছে।
মাঠময় উৎকণ্ঠিত জনতা। তাদের মাঝখানে সারি সারি বেশ কিছু চেয়ার টেবল। সেখানে কয়েকজন বসে আছেন। বয়স চল্লিশ থেকে পঞ্চাশের মধ্যে। আন্দাজ করা যায়, এঁরা ত্রাণশিবিরগুলোর কর্মকর্তা হবেন। হিরন্ময়দের দেখে সবাই শশব্যস্তে উঠে পড়লেন। এগিয়ে গিয়ে বিশেষ করে হিরন্ময়কে সসম্ভ্রমে বললেন, আসুন স্যার, আসুন–
হিরন্ময় জিজ্ঞেস করলেন, আপনারা কতক্ষণ এখানে ওয়েট করছেন?
নটা থেকে। আপনি যেমন ইনস্ট্রাকশন পাঠিয়েছেন, সেইমতো রিফিউজিদের মাঠে চলে আসতে বলেছিলাম। ঠিক সময়েই তারা এসে গেছে।
হাতঘড়ি দেখে হিরন্ময় বললেন, এখন নটা সতেরো। অনেকদূর থেকে আসছি তো। সামান্য লেট হয়ে গেছে।
একটু চুপ করে থেকে জিজ্ঞেস করলেন, আন্দামানে যাবার কথা রিফিউজিদের বলেছেন তো?
বলেছি।
রি-অ্যাকশন কীরকম?
ভাল না স্যার। আমরা অনেক করে বুঝিয়েছি, কিন্তু কালাপানি পাড়ি দিতে ভীষণ ভয় পাচ্ছে। দেখুন আপনারা বললে যদি শোনে—
হিরন্ময়কে রীতিমতো চিন্তিত দেখায়। তবে এ নিয়ে আর কিছু বললেন না। হঠাৎ কী খেয়াল হতে ত্রাণশিবিরের অফিসার-ইন-চার্জদের সঙ্গে বিনয়, বিভাস আর নিরঞ্জনদের অর্থাৎ যারা উদ্বাস্তুদের আন্দামানে নিয়ে যাবে, আলাপ করিয়ে দিলেন তিনি। এঁরা হলেন সোমনাথ দত্ত, মহাদেব কুণ্ডু, অজিতেশ সমাজপতি আর নীলমাধব কর। তাছাড়া ওঁদের কজন সহকারীও রয়েছেন।
সোমনাথরা হিরন্ময়দের নিয়ে চেয়ারগুলোতে বসালেন। বিনয়কেও ওঁদের পাশেই বসানো হল।
বিনয় লক্ষ করল, উদ্বাস্তুরা এখন আরও সন্ত্রস্ত। খনিক আগের চাপা কণ্ঠস্বরগুলি থেমে গেছে। বিশাল মাঠ জুড়ে নেমে এসেছে অপার নৈঃশব্দ্য। দম বন্ধ করে কয়েক শ মানুষ হিরন্ময়দের দিকে তাকিয়ে আছে। পলকহীন। যেন এই আগন্তুকরা তাদের জন্য মৃত্যুর পরওয়ানা বয়ে এনেছেন।
হিরন্ময় মাঠের এ-মাথা থেকে ও-মাথা অবধি বিপুল জনতাকে ধীরে ধীরে একবার দেখে নিয়ে উঠে দাঁড়ালেন। তারপর বলতে লাগলেন, আজ আমরা কী জন্যে এখানে এসেছি, সোমনাথবাবুরা আপনাদের তা জানিয়ে দিয়েছেন।
কেউ উত্তর দিল না।
হিরন্ময় থামেননি, দেশভাগের ফলে আপনাদের সর্বস্ব গেছে। ইন্ডিয়ায় এসে কী কষ্ট করে ক্যাম্পে দিন কাটাচ্ছেন, প্রতি মুহূর্তে সেটা বুঝতে পারছেন। কিন্তু সারাজীবন এভাবে চলতে পারে না। আপনাদের ছেলেমেয়ে আছে, তাদের ভবিষ্যতের কথা ভাবতে হবে। পশ্চিম বাংলায় জায়গা জমির খুবই অভাব। তাই সরকার ঠিক করেছে, আপনাদের আন্দামান পাঠাবে। সেখানে প্রতিটি পরিবারকে দেওয়া হবে একুশ বিঘে করে চাষের জমি। বাড়িঘর কারার জন্যে আরও কিছু জায়গা। স্কুল, হাসপাতাল, পোস্ট অফিস-সব তৈরি হচ্ছে। পাকিস্তানে যা যা ফেলে এসেছেন, ওখানে গেলে সমস্ত পেয়ে যাবেন। যে টাইপ-করা কাগজের তাড়ায় ক্যাম্পের বাসিন্দাদের নাম রয়েছে সেটা তার হাতেই ছিল। পকেট থেকে পেন বার করে বললেন, কারা কারা যাবেন, বলুন। আমি তাদের নামের পাশে দাগ দিয়ে রাখি। বলুন–বলুন
প্রথমটা সাড়াশব্দ নেই। তারপর স্তব্ধতা ভেঙে জনতার ভেতর থেকে একজন ভয়ে ভয়ে, কাঁপা গলায় বলে ওঠে, আমরা আন্ধারমানে যামু না।
লহমায় সারা জমায়েতে বিদ্যুৎ খেলে যায়। চারদিক থেকে শোরগোল উঠতে থাকে, আন্ধারমানে যামু না, যামু না
হিরন্ময় হতচকিত। তার পাশে যে অফিসাররা রয়েছেন তারাও চমকে উঠেছেন। হিরন্ময় জিজ্ঞেস করলেন, কেন যেতে চাইছেন না? সেখানে এত সুযোগ-সুবিধা
তাঁকে থামিয়ে দিয়ে ভিড়ের সামনের দিক থেকে একটা শীর্ণ, আধবুড়ো লোক চেঁচিয়ে বলে, ছার (স্যার), আপনেগো কুনো কথা হুনুম না। আমরা জানি রিফুজগো জাহাজে ভইরা লইয়া গিয়া মইদ্য সমুন্দরে ফালাইয়া দ্যায়। হাঙ্গরে কুমিরে (কুমিরে) হেগো খাইয়া শ্যাষ করে।
কী উত্তর দেবেন, ভেবে পাচ্ছেন না হিরন্ময়। বিমূঢ়ের মতো তিনি লোকগুলোকে দেখতে থাকেন।
এতক্ষণ চুপচাপ শুনে যাচ্ছিল নিরঞ্জন। এবার লাফ দিয়ে উঠে দাঁড়ায় সে। গলার স্বর চড়িয়ে বলে, ক্যাঠা কইছে এই কথা?
আধবুড়োটা বলে, ছার (স্যার), আমরা হগল খবরই পাই।
মিছা কথা, পুরা মিছা। আমি আপনেগো লগে আন্দামান যামু। আপনেরা এতটি (এতজন) মানুষ। কেও যদিন কালাপানিতে আপনেগো ফালাইয়া দিতে চায়, হের আগে আমারে সমুন্দরে ফেইকা (ছুঁড়ে দিয়েন।
আধবুড়ো লোকটা ধন্দে পড়ে যায়। বার বার ঢোক গিলে জুতসই একটা জবাব হাতড়াতে থাকে, কিন্তু সেটা খুঁজে পায় না।
উদ্বাস্তুদের জটলা থেকে এবার অন্য একটা লোক উঠে দাঁড়ায়। ক্ষয়াটে চেহারা, ভাঙা গাল, পাশুটে রঙের পাতলা চুল, শিরা বার-করা হাত, চোখ গর্তে ঢোকানো। সে বলে, আন্ধারমান তরি (অবধি) না হয় গ্যালাম, কিন্তুক হেইহানে তো আলিসান জঙ্গল। সাপখোপ বাঘ-ভাল্লুক থিক থিক করতে আছে। আমরা কি সাপের ছুবল খাইয়া মরুম, না বাঘের প্যাটে যামু?
গলার স্বর আরও কয়েক পর্দা চড়িয়ে দেয় নিরঞ্জন, আন্দামানে মাপও নাই, বাঘও নাই। আছে পালে পালে হরিণ। আর ওইহানের সমুন্দরে কত যে মাছ তার ল্যাখ্যাজোখা নাই। জঙ্গলে ঢুকলেই হরিণ পাইবেন। জালের একখান খ্যাও (খেপ) দিলে সমুন্দুর থিকা দশ স্যার পনরো স্যার কইরা মাছ উঠব। প্যাট ভইরা যত ইচ্ছা মাছ, যত ইচ্ছা মাংস খাইতে পাইবেন।
বিভাস সাহা নিরঞ্জনের পাশ থেকে বলে ওঠে, আরও একহান জবর খবর দেই। আন্দামানের জঙ্গলে শয়ে শয়ে গাছে আপেল আঙুর ফইলা রইছে। পইড়া পইড়া পচতে আছে। যাইবেন, পাড়বেন আর খাইবেন।
বিভাসের দিকে হতবাক তাকিয়ে থাকে বিনয়। আন্দামানের বনভূমি আপেলে আঙুরে ছেয়ে আছে। এমন তথ্য তার জানা নেই। ওদিকে হিরন্ময়রাও বিহুলের মতো বিভাসকে লক্ষ করছিলেন। আপেল এবং আঙুরের ব্যাপারটা তাঁদেরও খুব সম্ভব দিশেহারা করে ফেলেছে।
বিভাসের কোনও দিকে ভ্রূক্ষেপ নেই। হাত-পা-মাথা ঝাঁকিয়ে বিপুল উদ্দীপনায় সে বলে চলেছে, বুঝতে পারি জাহাজে উঠতে হইব বইলা আপনেরা ডরাইয়া গ্যাছেন। কুনো চিন্তা নাই। মোটে একহান রাইত। ডায়মণ্ডহারবার পার হইলেই দ্যাখবেন চর পড়ছে। হেইহানে আপনেগো নামাইয়া দিমু। হাইটা হাইটা (হেঁটে হেঁটে) আন্দামান চইলা যাইবেন। প্রবল তোড়ে কথাগুলো তার মুখ থেকে বেরিয়ে আসতে থাকে।
আপেল, আঙুর, ডামণ্ডহারবার পেরুলে চর–চমকের পর চমক। হিরন্ময়রা বিভাসকে বাধা দিতে গিয়েও থমকে গেছেন। কেননা ওকে থামাতে গেলে তার ফল ভাল হবে না। উদ্বাস্তুরা এমনিতেই আন্দামানে যাবার ব্যাপারে ভীষণ অনিচ্ছুক। তার ওপর যদি ঘুণাক্ষরেও টের পায় বিভাস ঝুড়ি ঝুড়ি ফাঁকা আশ্বাস দিচ্ছে, ওরা পুরোপুরি বেঁকে বসবে। দমদমের এই সব ক্যাম্প থেকে অন্য ত্রাণ শিবিরগুলোতেও ব্যাপারটা মুহূর্তে চাউর হয়ে যাবে। আন্দামানে উদ্বাস্তু পুনর্বাসন পরিকল্পনা তাতে বানচাল হয়ে যাবার সম্ভাবনা।
এদিকে চারপাশে যে তুমুল হট্টাগোল চলছিল সেটা ঝিমিয়ে এসেছে। জনতা ফিস ফিস করে নিজেদের মধ্যে কী যেন বলাবলি করতে থাকে। আসলে নিরঞ্জন আর বিভাস চোখের সামনে একটা স্বর্গের ছবি টাঙিয়ে দিয়েছিল। তার নীট ফল আন্দামান সম্পর্কে উদ্বাস্তুদের আতঙ্ক অনেকটাই কেটেছে। তবে দ্বিধাটা রয়ে গেছে। সেই কারণেই খুব সম্ভব এত পরামর্শ।
হঠাৎ ভিড় ঠেলে ঠেলে একটা বুড়োমতো লোক, বয়সের ভারে কুঁজো, বিনয়ের সামনে এসে দাঁড়ায়। হাতজোড় করে বিনীতভাবে বলে, আমারে চিনতে নি পারলেন ছুটোবাবু?
মুখটা চেনা চেনা লাগছে কিন্তু কোথায় দেখেছে, কিছুতেই মনে করতে পারল না বিনয়। বিব্রতভাবে বলল, ঠিক মানে-।
আমি হলধর সূত্রধর। গিরিগুঞ্জে বাড়ি আছিল। রাইজদায় আপনেগো বাড়ি মাঝে মইদ্যে গ্যাছি। হ্যামকত্তায় কতভাবে যে আমার উপকার করছেন। তেনি আমার বাপের লাখান
এবার আবছাভাবে মনে পড়ল বিনয়ের। সে বলে, আপনি এখানকার ক্যাম্পে কতদিন আছেন?
মাস দুই হইল। হলধর জানায়, দেশভাগের পর তারা আসাম চলে গিয়েছিল। কিন্তু সেখানে টেকা গেল না। ফের উৎখাত হয়ে বউছেলেমেয়ের হাত ধরে শিয়ালদায় এসেছিল। সেখান থেকে দমদমের এই ত্রাণশিবিরে।
একটু চুপচাপ।
তারপর হলধর আর-একটু কাছে এগিয়ে এসে হিরন্ময়দের দেখিয়ে খুব নিচু গলায় বলে, ওই ছারেরা (স্যারেরা) আন্ধারমানে লইয়া যাইতে চায়। আপনে তো ওনাগো লগে আইছেন। ওনারা যা কইল হের উপুর ভরসা রাখন যায়?
আপেল, আঙুর এবং চরের ব্যাপারটা এড়িয়ে গিয়ে বিনয় বলল, আন্দামানে গেলে জমিজমা নিশ্চয়ই পাবেন। শুনেছি ওখানকার জমি খুব ভাল। একটু থেমে ফের বলে, যদি গিয়ে দেখেন জায়গাটা পছন্দ হচ্ছে না, ফিরে আসবেন। আপনাদের সঙ্গে আমিও যাব।
হলধরের সংশয় ধীরে ধীরে কেটে যেতে থাকে। চেহারায় একটা সজীব ভাব ফুটে ওঠে। উৎসাহের সুরে সে বলে, সহত্যই যাইবেন ছুটোবাবু? সহত্যই যাইবেন?
বললাম তো-যাব।
এবার এক কাণ্ডই করে বসে হলধর। সোজা হিরন্ময়ের কাছে এসে বলে, রাইজদার হ্যামকত্তার নাতি আন্ধারমান যাইব। তেনি যহন যাইতে আছেন, আমার ফেমিলিও যাইব। আমাগো নামগুলানে দাগ মারেন ছার। এক লহমা ভেবে বলল, কেম্পে পেরায় মইরাই আছি। এইভাবে কি মাইনষে বাইচা থাকতে পারে! আন্ধারমানে গ্যালে আপনেরা যা দিবেন কইলেন, পাইলে বাচুম। নাইলে মরুম। কেম্পেও মরতাম। আন্ধারমানে গিয়াও না হয় মরুম। মরার আগে আন্ধারমানে গিয়া একবার না হয় দেখি। একহান বড় ভরসা হ্যামকত্তার নাতি লগে যাইব–
কে হেমকর্তা, পৃথিবীর কোন প্রান্তে রাজদিয়া নামের ভূখণ্ডটি রয়েছে, সে সম্পর্কে আগ্রহ থাকলেও কোনও প্রশ্ন করেন না হিরন্ময়। একটা পরিবার আন্দামানে যেতে রাজি হয়েছে, সেটা তার কাছে দিগ্বিজয়ের মতো ব্যাপার। টাইপ-করা কাগজ হাতড়ে হলধরদের নামগুলো বার করে দাগ মেরে দেন।
হলধর সূত্রধরের ফ্যামিলি সাহস করে আন্দামান যেতে চাইছে। এটা বৈদ্যুতিক ক্রিয়ার মতো কিছু ঘটিয়ে দেয়। অন্য উদ্বাস্তুরাও একে একে হিরন্ময়ের কাছে এসে জানায় তারাও যাবে। ক্যাম্পে পোকামাকড়ের মতো জীবন না কাটিয়ে বঙ্গোপসাগরের সুদূর দ্বীপপুঞ্জে বাঁচার জন্য শেষ একটা চেষ্টা তারা করবে।
এক ঘন্টার ভেতর এক শ পরিবারের নামের পাশে দাগ পড়ে যায়।
তারপর হিরন্ময় চার ক্যাম্পের অফিসার-ইন-চার্জদের বলেন, সোমবার আন্দামানের জাহাজ ছাড়বে। তার আগের দিন, মানে রবিবার কয়েকটা লরি পাঠিয়ে দেব। সেগুলো রিফিউজিদের খিদিরপুর ডকের বাইশ নম্বর গেটে পৌঁছে দেবে। আপনারা এখানকার সব ব্যবস্থা করে রাখবেন।
অফিসাররা সমস্বরে বলেন, নিশ্চয়ই স্যার।
.
৭৫.
ত্রাণশিবিরগুলোতে কাজ শেষ হতে হতে দুপুর হয়ে গেল। বিনয়রা এখন ফিরে চলেছে। হিরন্ময় বিনয়কে লক্ষ করছিলেন। বললেন, আপনি একেবারে মিরাকল করে দিলেন। আপনার সাহায্য ছাড়া ক্যাম্পের রিফিউজিদের আন্দামানে নিয়ে যাওয়া খুব কঠিন হত। একটু ভেবে ফের বললেন, হলধর সূত্রধরের কথা শুনে মনে হল সে আপনার দাদু হেমকর্তার ভীষণ ভক্ত। ওই মানুষটি সম্পর্কে খুব জানতে ইচ্ছে করছে।
হেমনাথের জন্য আশ্চর্য এক আবেগে যেন ভাসছিল বিনয়। সে তার নাতি, একমাত্র সেই কারণে তার কথায় সমস্ত সংশয়, দ্বিধা আর আতঙ্ক কাটিয়ে হলধর আন্দামানে পাড়ি দিতে রাজি হয়েছে। এটা যে কী বিরাট গর্বের, কত আস্থার ব্যাপার, শুধু সে-ই জানে। দেশভাগ হবার পর রাজদিয়া এবং তার চারপাশের পঁচিশ তিরিশটা গ্রাম-গঞ্জের মানুষ কে কোথায় ছিটকে পড়েছে তার ঠিকঠিকানা নেই। কিন্তু তাদের একজনও তাঁকে ভোলেনি। অজস্র ছিন্নমূলের স্মৃতিতে রাজদিয়ার সবচেয়ে শ্রদ্ধেয় মানুষটি অনন্ত মহিমা নিয়ে থেকে গেছেন।
অবশ্য এটাও সত্যি, হলধরের মতো মানুষগুলো রিলিফ ক্যাম্পে ধ্বংস হয়ে যেতে যেতে হতাশার শেষ প্রান্তে পৌঁছে গিয়েছিল। তাদের মনের অতল স্তরে হয়তো এমন একটা মরিয়া ভাবনা লুকানো ছিল, এখান থেকে বেরিয়ে কোথাও গিয়ে মানুষের মতো বাঁচার চেষ্টা করবে। কিন্তু তেমন মনোবল ছিল না। হেমনাথের নামটা হলধরকে অসীম সাহস জুগিয়েছে। তার দেখাদেখি কুঁকড়ে-থাকা অন্য অনেকেই ভয় আর সংশয়ের ঘেরাটোপ ভেঙে অজানা ভবিষ্যতের দিকে ঝাঁপ দিতে মনস্থির করে ফেলেছে। যাই হোক, হেমনাথ সম্পর্কে হিরন্ময়কে সবিস্তার জানিয়ে দিল বিনয়। গভীর আগ্রহে সব শোনার পর সসম্ভ্রমে তিনি বললেন, নমস্য মানুষ। একটু চুপ করে থেকে বিভাসের দিকে ফিরলেন, তুমি তো ভাই বিরাট সমস্যা তৈরি করে এলে–
বিভাস অবাক হল। কীসের সমস্যা?
ক্যাম্পের রিফিউজিদের কাছে আপেল, আঙুর আর ডায়মণ্ডহারবারের কাছে চর পড়ার গল্প ফেঁদে এসেছ। যখন ওরা গিয়ে কিছুই দেখতে পাবে না তখন কী হবে?
তুড়ি মেরে উড়িয়ে দিল বিভাস। হেইটা আমাগো উপুর ছাইড়া দ্যান। ঠিক সামলাইয়া লমু। খানিক ভেবে বলে, আন্দামানের মাটিতে যহন সোনার ধান ফলব, আপেল আঙুরের কথা হেগো, মনেও থাকব না।
আর চরের ব্যাপারটা?
যহন ওরা জিগাইব, বানাইয়া বুনাইয়া কিছু এটা কইয়া দিমু। এই নিয়া চিন্তা কইরেন না দাদা–
.
চোখের পলকে তিনটে দিন শেষ।
নিরঞ্জনরা জানিয়ে দিয়েছিল, সোমবার খিদিরপুর ডকের বাইশ নম্বর গেট থেকে উদ্বাস্তুদের নিয়ে আন্দামানের জাহাজ ছাড়বে। জাহাজের নাম এস এস মহারাজা। রবিবার বিকেলের মধ্যেই বিনয়। যেন ডকে পৌঁছে যায়। সন্ধে আটটার ভেতর এম্বারকেশন, অর্থাৎ জাহাজে চড়তে হবে। বাকি রাতটা। কলকাতায় কাটিয়ে সোমবার ভোরে এ এস মহারাজা আন্দামানে রওনা হবে।
এই তিনটে দিন নিঃশ্বাস ফেলার সময় ছিল না বিনয়ের। পায়ে চাকা লাগিয়ে সে যেন উড়ে বেড়াচ্ছিল। শহরের এ-মাথা থেকে ও-মাথায়।
অফিস থেকে তাকে জাহাজের টিকেট কেটে দেওয়া হয়েছে। কেবিনের টিকেট। খরচাপাতির জন্য সেই সঙ্গে নগদ দুহাজার টাকা। যদি আরও দরকার হয়, টেলিগ্রাম করলে টি এম ও করে পাঠানো হবে।
আন্দামানে জগদীশ গুহঠাকুরতার এক বন্ধুর ছেলে ফার্স্ট ক্লাস ম্যাজিস্ট্রেট, তাছাড়া রিফিউজি রিহ্যাবিলিটেশন ডিপার্টমেন্টের কিছু দায়িত্বও তাকে পালন করতে হয়। নাম বিশ্বজিৎ রাহা। জগদীশ তাকে একটা চিঠি লিখে দিয়েছেন। অনুরোধ করেছেন আন্দামানে বিশ্বজিৎ যেন রিফিউজিদের মধ্যে বিনয়ের থাকার ব্যবস্থা করে দেন। তার সুবিধা-অসুবিধার দিকে যেন লক্ষ রাখেন।
অচেনা নতুন জায়গায় যাচ্ছে। জামাকাপড় খুব একটা বেশি নেই বিনয়ের। কলকাতায় আসার পর আনন্দরা সেই যা কিনে দিয়েছিল। অফিসের টাকাটা পেয়ে কটা ধুতি, রেডিমেড শার্ট, পাজামা, এক জোড়া ফুল প্যান্ট, একটা বড় সাইজের চামড়ার সুটকেস কিনে ফেলল সে। কিনল হোন্ড-অল, পাতলা তোষক, বালিশ। এখন গরমের রেশ চলছে। লেপ-কম্বলের দরকার নেই। রাতে যদি শীত শীত করে, তাই গায়ে দিয়ে শোবার জন্য একটা মোটা খদ্দরের চাদরও কিনে নিল। তাছাড়া দাড়ি কামাবার সরঞ্জাম, দুটো ওয়াটারম্যান পেন, দুশিশি কালি, ডায়েরি, এমনি টুকিটাকি নানা জিনিস। রিপোর্ট লেখার জন্য অফিস থেকে অবশ্য ডজন দুয়েক মোটা মোটা নিউজপ্রিন্টের প্যাড দিয়েছে।
কেনাকাটা এবং গোছগাছের ফাঁকে একদিন সে টালিগঞ্জে সুধাদের সঙ্গে দেখা করতে গেছে। আন্দামানে যাচ্ছে শুনে সুধা তো কেঁদেকেটে সারা। সে কিছুতেই ভাইকে যেতে দেবে না। যদি জাহাজ-ডুবি হয়ে যায়? বিনয় বুঝিয়েছে, তারা স্টিমারে করে তারপাশা থেকে গোয়ালন্দে আসেনি? স্টিমার কি ডুবে গিয়েছিল?
সুধা বলেছে, সেখানে ছিল নদী। তুই যাবি সমুদ্রে। দুটো কি এক হল?
অনেক বোঝাবার পর খানিকটা শান্ত হয়েছে সুধা। ধরা ধরা গলায় বলেছে, আন্দামানে গিয়েই টেলিগ্রাম করবি
করব।
দ্বারিক দত্ত, সরস্বতী, হিরণ, এমনকি কাজের মেয়ে উমারও খুব মন খারাপ হয়ে গিয়েছিল। তারা বলেছে, নতুন জায়গায় যাচ্ছে বিনয়, যেন খুব সাবধানে থাকে।
একদিন সুনীতিদের বাড়িতেও গিয়েছিল বিনয়। সুনীতি সুধার মতো কান্নাকাটি জুড়ে দেয়নি ঠিকই, তবে তার চোখ ছল ছল করছিল। হেমনলিনী, আনন্দ, মাধুরী, দীপক-কারওই মন ভাল ছিল না। সবাই বলেছে, বিনয়ের জন্য তারা চিন্তায় থাকবে। সময়মতো যেন খাওয়া দাওয়া করে। অনিয়ম যেন না হয়, ইত্যাদি।
সুনীতিদের বাড়ি থেকে সেদিনই বিনয় গিয়েছিল ঝুমাদের বাড়ি। দূরে কেউ কোথাও গেলে, আত্মীয় পরিজনেরা যা যা বলে থাকে, শিশির, স্মৃতিরেখা, রামকেশবরা ঠিক তা-ই বলেছেন। শরীর স্বাস্থ্য সম্পর্কে একই উপদেশ, চলাফেরা সম্পর্কে একই ভাবে সতর্ক করে দেওয়া। শিশির, স্মৃতিরেখারা যখন কথা বলছিলেন, এক পাশে চুপচাপ দাঁড়িয়ে ছিল ঝুমা। এক ফাঁকে সে বিনয়কে নিজের ঘরে ডেকে নিয়ে গেছে। খাটের একধারে তাকে বসিয়ে কাছাকাছি বসেছিল ঝুমা। দুচোখ জলে ভরে যাচ্ছিল তার। ঠোঁটে ঠোঁট টিপে ভেতরকার চাপা কষ্ট ঠেকিয়ে রাখতে চেষ্টা করছিল। কিন্তু শেষ অবধি পারেনি। কান্না উথলে বেরিয়ে এসেছে। দুহাতে মুখ ঢেকে ফুঁপিয়ে যাচ্ছিল সে।
অপার বিস্ময়ে ঝুমার দিকে কিছুক্ষণ হতবাক তাকিয়ে থেকেছে বিনয়। রাজদিয়ায় যে ঝুমাকে সে দেখেছে সে তেমনটি নেই, আগাগোড়া বদলে গেছে। কলকাতায় আসার পর তার অনেকখানি পরিবর্তন লক্ষ করেছিল বিনয়। কিন্তু যে নারী তার যা প্রিয়, তার যা কাম্য, সমস্ত কিছু সবলে ছিনিয়ে নিতে পারে, তাকে আগে কখনও কাঁদতে দেখা যায়নি।
বিনয় জিজ্ঞেস করেছে, কী হয়েছে ঝুমা, কাঁদছ কেন?
ভাঙা ভাঙা, জড়ানো গলায় ঝুমা বলেছে, তুমি কলকাতায় থাকবে না, আমার কী খারাপ যে লাগছে!
আমি কী একেবারেই চলে যাচ্ছি। কাজ শেষ হলেই চলে আসব।
কবে শেষ হবে? কতদিন ওখানে থাকবে?
এখানে বসে কী করে বলব? আগে তো যাই। আন্দামানে পৌঁছে সব দেখি। তারপর জানতে পারব ওখানে কতদিন থাকা দরকার।
মুখ থেকে হাত সরিয়ে সজল চোখে তাকিয়েছে ঝুমা। ব্যাকুল স্বরে বলেছে, তোমাকে ছেড়ে আমি কিন্তু বেশিদিন থাকতে পারব না।
পাগল মেয়ে– বলতে বলতে ঝুমার কাঁধে একটা হাত রেখেছে বিনয়।
সেই স্পর্শে আচমকা ইন্দ্রজালের মতো কী যেন হয়ে যায়।
ঝুমা বিনয়ের বুকের উপর ঝাঁপিয়ে পড়ে। প্রগাঢ় আবেগে দুহাতে জড়িয়ে ধরে বলতে থাকে, আন্দামানে গিয়ে রোজ আমাকে একটা করে চিঠি লিখবে। বুঝব, তুমি আমার কাছেই আছ। লিখবে ত? আমার কথা মনে থাকবে?
রাজদিয়ায় সদ্য কিশোরী ঝুমা কোনও কোনও বিজন দুপুরে তাকে বুকের ভেতর টেনে নিত। আজ সে পূর্ণ যুবতী। ঝুমার হাত, মুখ, গলা, স্তন, সব মোমের মতো গলে গলে বিনয়ের শরীরে মিশে যাচ্ছে। পা থেকে মাথা পর্যন্ত বিদ্যুৎ খেলতে থাকে তার। আন্দামানে গিয়ে উদ্বাস্তুদের সঙ্গে কোথায় সে থাকবে, কোন গহন বনভূমিতে বা পাহাড়ে, সেই সব জায়গায় পোস্ট অফিস আছে। কি না, কিছুই জানা নেই। ঝুমার হৃৎপিণ্ডের উত্থান পতন বুকের ভেতর অবিরল অনুভব করতে করতে তা আর খেয়াল থাকেনি। প্রিয় নারীটির আবেগ, আকুলতা তার মধ্যেও চারিয়ে যাচ্ছিল। গাঢ় গলায় বিনয় বলেছে, নিশ্চয়ই লিখব
এবার মুখ তুলে বিনয়ের ঠোঁটের ওপর তার দুই উষ্ণ, রক্তাভ ঠোঁট স্থাপন করেছে ঝুমা। কলকাতায় আসার পর এই তার প্রথম চুম্বন। অফুরান মাধুর্য ছড়িয়ে ছড়িয়ে তা বিনয়ের স্নায়ুমণ্ডলীকে আচ্ছন্ন করে ফেলছিল। এই নারীটির চুম্বন যে কী মাদকতাময়!
অনেকক্ষণ পর ঝুমার কাছ থেকে বিদায় নিয়ে বেরিয়ে পড়েছিল বিনয়। তার সঙ্গে সঙ্গে সদর পর্যন্ত এসেছে ঝুমা। খানিকটা চলার পর রাস্তার মোড়ে এসে একবার পেছন ফিরেছে সে। দরজার। ফ্রেমে তার কাম্য নারীটি কোনও রমণীয় ভাস্কর্যের মতো দাঁড়িয়ে ছিল।
.
রবিবার দুপুরে খাওয়াদাওয়া চুকিয়ে একটা ট্যাক্সি ডেকে উঠে পড়ল বিনয়। মালপত্র ডিকিতে ভরে দেওয়া হয়েছে। প্রসাদ তাকে খিদিরপুর ডকে পৌঁছে দিতে চেয়েছিলেন। সে রাজি হয়নি। বিনয় এখন আর রাজদিয়ায় সেই গেঁয়ো, জড়সড়, লাজুক যুবকটি নেই। তার ওপর এই কমাসে শহুরে পালিশ পড়ে গেছে। এখন সে অনেক বেশি সপ্রতিভ। অনেক উদ্যমী। অনেক তৎপর। কারও সাহায্য ছাড়াই একা-একা যেখানে সেখানে হুটহাট চলে যেতে পারে।
খিদিরপুর ডকের বাইরে ট্যাক্সি ছেড়ে দিয়ে এক হাতে সুটকেস, আর-এক হাতে হোল্ড-অল ঝুলিয়ে বাইশ নম্বর গেটের পাশের জেটিতে চলে এল। সেখানে বিশাল জাহাজ দাঁড়িয়ে আছে। সেটার গায়ে লেখা : এস এস মহারাজা। এস এস মানে স্টিমশিপ।
জাহাজটার গায়ে লম্বা উঁচু সিঁড়ি লাগানো। নিচে সিঁড়ির মুখে দাঁড়িয়ে আছে জাহাজ কোম্পানির লোকেরা। বেশ কিছু যাত্রী সেখানে জড়ো হয়েছে। চেহারা দেখে মনে হয় না উদ্বাস্তু। তারা কোম্পানির লোকেদের টিকেট এবং দরকারি কাগজপত্র দেখিয়ে একে একে জাহাজে উঠছে। জেটির একধারে পাহাড়প্রমাণ মালপত্র টাল দিয়ে রাখা আছে। বিরাট বিরাট টিন বোঝাই সরষের তেল, বনস্পতি ঘি, নারকেল, তেল, বস্তা বস্তা আলু, পেঁয়াজ, ডাল, মশলা, নুন, গুড়, চিনি, আটা, ময়দা, গাঁট গাঁট কাপড়, বাক্স বাক্স ওষুধ, সিগারেট, বাসন কোসন, ইলেকট্রিক্যাল গুডস-জীবনধারণের জন্য যা যা প্রয়োজন সমস্ত কিছু। প্যাসেঞ্জারদের সঙ্গে কুলিরা সেইসব মাল মাথায় চাপিয়ে জাহাজে রেখে এসে ফের নিয়ে যাচ্ছে। এইভাবে খেপের পর খেপ।
বিনয় শুনেছে, দৈনন্দিন প্রয়োজনের সমস্ত জিনিস প্রতি মাসে জাহাজে করে আন্দামানে নিয়ে যাওয়া হয়। এক মাস কোনও কারণে যদি জাহাজ চলাচল বন্ধ থাকে, দ্বীপের মানুষজনকে উপোস করে থাকতে হবে।
মহারাজা জাহাজে দমদম ক্যাম্পের শরণার্থীদের যাবার কথা। কিন্তু যাচ্ছে অন্য লোকজন। বিনয় বেশ ধন্দে পড়ে যায়। তবে কি উদ্বাস্তুরা এখনও এসে পৌঁছয়নি?
এধারে ওধারে তাকাতে হঠাৎ বিনয়ের চোখে পড়ে বেশ খানিকটা দূরে বিরাট লম্বা শেডের তলায় দড়ির ঘেরের ভেতর অগুনতি মানুষ গা ঘেঁষেঘেষি করে বসে আছে। অতি পরিচিত, ক্ষয়াটে সব চেহারা।
উদ্বাস্তুদের তাহলে আলাদা করে ওখানে রাখা হয়েছে। বড় বড় পা ফেলে সেদিকে এগিয়ে যায় বিনয়।
একদিকে উদ্বাস্তুদের জটলা। সেখানে সারি সারি মলিন, ভয়ার্ত মুখ। বেশির ভাগই চুপচাপ। জাহাজ, ডক, বন্দরের ব্যস্ত কর্মীদের দেখে তারা কেমন যেন ভ্যাবাচ্যাকা মেরে গেছে। বিহুলের মতো চারদিকে তাকাচ্ছে। বাকি সবাই নিচু গলায় নিজেদের মধ্যে কথা বলছে। স্পষ্টই বোঝা যায়, আসন্ন সুমদ্রযাত্রা নিয়ে তারা ভীষণ চিন্তিত। তাদের পাশে রয়েছে রং-চটা দড়িবাঁধা বিছানা, তোবড়ানো সিলভারের হাঁড়িকুড়ি, বালতি, জং-ধরা দা, বঁটি, কুলো থেকে আঁটা, জাঁতি-অর্থাৎ পার্থিব সম্পত্তি বলতে যার যেটুকু ছিল সব নিয়ে এসেছে। এমনকি ক্যাম্পের ফাঁকা জমিতে যে লাউগাছ বা ডাটা ফলিয়েছিল তাও কেটে এনেছে।
বাচ্চাগুলোর কিন্তু তাদের মা-বাপের মতো দুর্ভাবনা নেই। তারা হইচই করে শেডের তলায় দাপিয়ে বেড়াচ্ছে।
চকিতে তারপাশা স্টিমার ঘাটের সেই দৃশ্যটি চোখের সামনে ফুটে ওঠে। হাজার হাজার আতঙ্কগ্রস্ত, উৎখাত মানুষ সেখানে খোলা আকাশের নিচে দিনের পর দিন রুদ্ধশ্বাসে পড়ে থেকেছে। কখন স্টিমার এসে তাদের গোয়ালন্দে পৌঁছে দেবে সেই আশায়। গোয়ালন্দ থেকে ট্রেন ধরে তারা জন্মের শোধ চলে যাবে ইন্ডিয়ায়। তারপাশার মতো অত না হলেও যে শপাঁচেক মানুষ খিদিরপুর ডকে দলা পাকিয়ে বসে আছে তাদের চোখমুখেও তীব্র উৎকণ্ঠা। জাহাজে করে বঙ্গোপসাগরের যে অজানা দ্বীপপুঞ্জে তাদের নিয়ে যাওয়া হচ্ছে সেখানে কীভাবে তারা বেঁচে থাকবে, কেমন করে গড়ে তুলবে তাদের নতুন বাসভূমি-হয়তো এইসব চিন্তাই তাদের ব্যাকুল করে রেখেছে।
রিফিউজিরা এক দিকে, অন্যদিকে প্রচুর চেয়ার টেবল। সেখানে বসে আছেন হিরন্ময় চৌধুরি, পরিতোষ পালিত, প্রিয়নাথ গুপ্তভায়া এবং রিহ্যাবিলিটেশন ডিপার্টমেন্টের আরও কয়েকজন অফিসার।
রয়েছেন দুজন ডাক্তার। তাদের সামনের মস্ত টেবলে প্রচুর ওষুধপত্র। ইঞ্জেকশনের সিরিঞ্জ। তবে সবচেয়ে বেশি করে যারা নজর কাড়ছে তারা হল নিরঞ্জন আর বিভাস। তারা এই মুহূর্তে ভীষণ ব্যস্ত।
বিভাসের মুখে একটা টিনের লম্বাটে চোঙা। সে রিফিউজিদের দিকে ফিরে কিছুক্ষণ পর পর হেঁকে উঠছে, হরিপদ বিশ্বাস, গগন জয়ধর-আপনেরা ফেমিলি লইয়া ডাক্তারবাবুগো কাছে আহেন–
দুটো উদ্বাস্তু পরিবার ভিড়ের ভেতর থেকে উঠে এসে দুই ডাক্তারের সামনে এসে কাতার দিয়ে দাঁড়ায়। ডাক্তাররা তাদের পেট টিপে, বুকে স্টেথোস্কাপের নল ঠেকিয়ে পরীক্ষা টরীক্ষার পর একটা করে ইঞ্জেকশন দিয়ে দিচ্ছেন। হাতে ছুঁচ ফোঁটার সঙ্গে সঙ্গে বাচ্চাগুলো পরিত্রাহি চিৎকার জুড়ছে।
দুটো পরিবারের পর অন্য দুই পরিবারকে ডাকল বিভাস। কেন উদ্বাস্তুদের ডাক্তার দিয়ে পরীক্ষা করানো হচ্ছে, বুঝতে পারছিল না বিনয়। হঠাৎ নিরঞ্জনের নজর এসে পড়ে তার ওপর। সারা মুখে খুশি ছড়িয়ে পড়ে। কাছে এগিয়ে এসে বলে, আইয়া গ্যাছেন! গুড। খাড়ইয়া ক্যান? হিরন্ময়রা যেখানে বসে আছেন সেদিকে আঙুল বাড়িয়ে বলল, ওইহানে গিয়া বহেন–
নিরঞ্জন জানায়, ফি দফায় উদ্বাস্তুদের আন্দামানের জাহাজে তোলর আগে মেডিকেল চেক-আপ করানো হয়। দেওয়া হয় কলেরার ইঞ্জেকশন।
বিনয়ের মাথায় খানিক আগের দৃশ্যটা ঘুরছিল। সে মহারাজা জাহাজটা দেখিয়ে বলে, ওটায় করে তো রিফিউজিদের যাবার কথা। কিন্তু অন্য প্যাসেঞ্জাররা উঠছে যে?
নিরঞ্জন বিশদ বুঝিয়ে দিল, নানা কাজে প্রতি মাসে আন্দামান থেকে সরকারি এবং বেসরকারি অফিসের কর্মীরা কলকাতায় আসে। ব্যবসাদাররা আসে মালপত্র নিয়ে যেতে। এক সপ্তাহ থেকে এখানকার কাজ সেরে সেই জাহাজেই তারা ফিরে যায়। তাছাড়া অন্য প্যাসেঞ্জাররাও রয়েছে। উদ্বাস্তুদের তাদের সঙ্গেই নিয়ে যাওয়া হয়। সাধারণ যাত্রীদের থাকার ব্যবস্থা আপার ডেকে, কিংবা কেবিনে। সমুদ্রযাত্রায় উদ্বাস্তুদের রাখা হয় জাহাজের খোলের ভেতর। সেখানে রয়েছে সারি সারি বাঙ্ক।
নিরঞ্জন বলল, জাহাজে উঠলে নিজের চোখে হগল দ্যাখতে পাইবেন।
ওদিকে গিরিগঞ্জের হলধর সূত্রধর বিনয়কে দেখতে পেয়েছিল। উদ্বাস্তুদের ভিড় থেকে সে উঠে আসে। বলে, হেই কহন থিকা পথের দিকে তাকাইয়া বইয়া আছি। একবার ভাবলাম আপনে বুঝিন আইলেন না। পরে চিন্তা কইরা দ্যাখলাম, হ্যামকত্তার নাতি যহন কথা দিছে, ঠিকই আইৰ। আপনেরে দেইখা কী ভালা যে লাগতে আছে! তাকে বেশি উদ্দীপ্ত দেখালো।
নিরঞ্জন বিনয়কে বলে, আপনেরা কথাবার্তা কন। আমি ওই দিকটা দেহি। অহনও (এখনও) পঁচিশ-তিরিশখান ফেমিলির মেডিক্যাল চেক-আপ বাকি। সে চলে গেল।
বিনয় হলধরের দিকে ফিরে জিজ্ঞেস করে, দমদম ক্যাম্প থেকে আপনারা কখন এসেছেন?
হেই হকাল বেলায় চা-রুটি খাওনের পর দশখান লরিতে কইরা অপিছারেরা (অফিসারেরা) আমাগো এইহানে লইয়া আইছে।
দুপুরে কি এখানেই খেলেন?
হ। ভালাই খাওয়াইছে। ভাত, ডাইল, বাইগন (বেগুন) ভাজা, রুই মাছের ঝো? আর দই।
আরও কিছুক্ষণ কথা বলে হলধর এপাশে ওপাশে তাকিয়ে আচমকা গলার স্বর অনেকখানি নামিয়ে দেয়। ছুটোবাবু, এইদিকে এক কাণ্ড অইয়া গ্যাছে। অপিছাররা অহনও ট্যার পায় নাই।
হলধরের বলার ভঙ্গিতে এমন কিছু রয়েছে যাতে চমকে ওঠে বিনয়। একটা চাপা উদ্বেগও বোধ করে। বলে, কী হয়েছে?
জাহাজ জুহাজ দেইখা ডরে ছয়টা রিফুজ ফেমিলি পিছন দিক দিয়া চুপে চুপে পলাইয়া গ্যাছে বলে যে বিশাল শেডটার তলায় উদ্বাস্তুরা বসে আছে তার ওধারটা দেখিয়ে দেয়। সেদিকে আরও একটা গেট রয়েছে। বোঝাই যাচ্ছে, নিরঞ্জনরা যখন অন্যদিকে ব্যস্ত সেই সময় ওদিক দিয়ে নিঃশব্দে সরে পড়া যায়। ছটা ফ্যামিলি সেই সুযোগটাই নিয়েছে। এটা এক মহা সংকট। রঞ্জনরা চায়, আন্দামান পুরোপুরি বাঙালি উদ্বাস্তুদের উপনিবেশ হয়ে উঠুক। প্রতি খেপে যতগুলো ডি পি ফ্যামিলি যাবার কথা ঠিক ততগুলোই যাক। একটাও যেন কম না হয়। যখন ধরা পড়বে ছটা পরিবার কমে গেছে, তখন নতুন এই সমস্যাটা কীভাবে সামাল দেবে নিরঞ্জনরা, কে জানে।
.
মেডিকেল চেক-আপ শেষ হতে হতে বিকেল প্রায় ফুরিয়ে এল। ডকের সব বাতি জ্বালিয়ে। দেওয়া হয়েছে। জোরালো আলোর ঢল নেমেছে চারপাশে। ওদিকে অন্য প্যাসেঞ্জার এবং পর্বতপ্রমাণ। মালপত্র জাহাজে উঠে গিয়েছিল। এবার উদ্বাস্তুদের পালা। জেটিতে জাহাজের নিচে সিঁড়ির মুখে নামের তালিকা হাতে নিয়ে দাঁড়িয়ে আছে বিভাস, নিরঞ্জন, হিরন্ময় এবং রিহ্যাবিলিটেশন ডিপার্টমেন্টের অফিসার আর কর্মীরা। রয়েছে জাহাজ কোম্পানির লোকজন।
লিস্ট দেখে নাম ডেকে ডেকে উদ্বাস্তুদের জাহাজে তুলছে নিরঞ্জনরা। স্ত্রী ছেলেমেয়েদের নিয়ে, কাঁধে মাথায় যার যার লটবহর চাপিয়ে, সিঁড়ি ভেঙে ভেঙে ছিন্নমূল মানুষগুলো নতুন আশ্রয়ের আশায় ওপরে উঠছে।
নিরঞ্জনদের পাশে দাঁড়িয়ে দাঁড়িয়ে সব লক্ষ করছিল বিনয়। উদ্বাস্তুদের জাহাজে চড়াবার পর নিরঞ্জন, বিভাস এবং পুনর্বাসন বিভাগের অন্য কয়েকজন কর্মীর সঙ্গে সেও ওপরে উঠবে। এর মধ্যে তার জানা হয়ে গেছে, আন্দামানে পৌঁছতে চারদিন লেগে যাবে। এতগুলো মানুষ যাচ্ছে। পথে সি-সিকনেস ছাড়াও নানারকম অসুখ বিসুখ হতে পারে, তাই একজন ডাক্তারও যাচ্ছেন।
সার বেঁধে উদ্বাস্তুরা উঠছিল। সেদিকে তাকিয়ে থাকতে থাকতে একসময় চোখে পড়ে একটি তরুণী সিঁড়ির প্রায় শেষ মাথায় পৌঁছে গেছে। তার মুখের ডান পাশটা দেখা যাচ্ছিল। মনে হয় ঝিনুকের আদল। হঠাৎ প্রবল আলোড়নে বুকের ভেতরটা উথালপাতাল হতে থাকে। সৌরজগৎ যেন প্রবল ঘূর্ণিপাকে দুরন্ত গতিতে ওলট পালট হয়ে যাচ্ছে। বিনয়ের শ্বাস আটকে আটকে আসে। সে যে সিঁড়ি টপকে টপকে মেয়েটির কাছে যাবে, খুঁটিয়ে খুঁটিয়ে দেখবে সত্যিই সে ঝিনুক কি না, তার উপায় নেই। সিঁড়িটা সরু, সেখানে কাতার দিয়ে ধাপে ধাপে মানুষ। ওপরে যেতে হলে তাদের ধাক্কা মেরে, ঠেলে উঠতে হয়।
কয়েক লহমা মাত্র। জাহাজের আপার ডেকে উঠে মেয়েটা অদৃশ্য হয়ে গেল। স্তম্ভিত, হতবুদ্ধি বিনয় আচ্ছন্নের মতো জেটিতে দাঁড়িয়ে রইল। তার মাথার ভেতরটা গুলিয়ে যেতে থাকে।
উদ্বাস্তুরা জাহাজে উঠে পড়েছিল। আচমকা-উন্মাদের মতো চিৎকার করে উঠে নিরঞ্জন, সব্বনাশ হইয়া গ্যাছে। ছয়টা ডি পি ফেমিলি মিসিং। নিঘাত চৌখে ধূলা দিয়া জেটি থিকা ভাইগা পড়ছে। অহন আমি কী করুম? সোময়ও তো নাই যে অন্য কুনোখান থিকা ছয়টা ফেমিলি ধইরা আইনা কোটা পূরণ করি। ছয়টা বাঙ্গালি ফেমিলি না গ্যালে সরকার ছয়টা মোপলা ফেমিলিরে আন্দামানে পাঠাইয়া দিতে পারে। ব্যাঙ্গলের যে কতখানি ক্ষতি হইয়া যাইব? একটানা তার আক্ষেপ চলতেই থাকে।
তার কথার উত্তরে হিরন্ময়রা কিছু বলছিলেন, কিন্তু সে-সব শুনতে পাচ্ছিল না বিনয়। সেই মেয়েটির মুখের আধখানা তার চোখের সামনে স্থির চিত্রের মতো দাঁড়িয়ে আছে। এখন একটাই চিন্তা, জাহাজে ওঠার পর তাকে খুঁজে বার করতেই হবে।
৭৬.
এস এস মহারাজায় নানা ধরনের অজস্র মালপত্র বিকেলে তুলে ফেলা হয়েছিল। তারপর সাধারণ যাত্রী এবং উদ্বাস্তুরা উঠেছে। সবার শেষে উঠেছে বিভাস, নিরঞ্জন, বিনয় এবং কেন্দ্রীয় পুনর্বাসন বিভাগের আরও কয়েকজন কর্মচারী, একজন ডাক্তার, একজন নার্স। হিরন্ময়রা, অর্থাৎ পশ্চিমবঙ্গ সরকারের ত্রাণ এবং পুনর্বাসন ডিপার্টমেন্টের কর্মকর্তারা কিছুক্ষণের জন্য জাহাজে উঠে উদ্বাস্তুদের। অঢেল ভরসা, প্রচুর আশ্বাস দিয়ে বিদায় নিয়েছেন। আন্দামানে গেলেও পশ্চিমবঙ্গের মানুষ এবং এখানকার সরকার সবসময় শরণার্থীদের পাশে থাকবে। শত শত ছিন্নমূল মানুষের স্থান তাদের হৃদয়ে। দ্বীপপুঞ্জে গিয়ে তারা যদি কোনওরকম অসুবিধে বা বিপদ আপদে পড়ে, খবর পাওয়ামাত্র হিরন্ময়রা দৌড়ে যাবেন। তৎক্ষণাৎ তাদের সমস্ত সমস্যার সুরাহা করে আসবেন। চোখের আড়ালে গেলেই যে পশ্চিমবঙ্গবাসীরা তাদের ভুলে যাবে, এমন চিন্তা কেউ যেন মাথায় না আনে। ইত্যাদি ইত্যাদি।
হিরন্ময় নেমে যাবার পর জাহাজের সিঁড়ি তুলে নেওয়া হয়েছিল। এখন কেউ আর উঠতে বা নামতে পারবে না।
মহারাজার লোয়ার ডেকের তলায়, অর্থাৎ জাহাজের খোলের ভেতর চুরানব্বইটা ডি পি ফ্যামিলির থাকার ব্যবস্থা হয়েছে। বাচ্চাকাচ্চা মেয়েপুরুষ নিয়ে মোট চার শ বিরাশি জন। লোয়ার ডেকের দুধারে পয়সাওলা প্যাসেঞ্জার এবং উঁচু পোস্টের সরকারি বে-সরকারি অফিসারদের জন্য বেশ কটা কেবিন। বাকি প্যাসেঞ্জাররা–যাদের অল্প দামের টিকেট তারা থাকবে ডেকে। লোয়ার ডেকের মাঝামাঝি জায়গায় ইঞ্জিন-ঘর। ধোঁয়া বার করে দেবার জন্য গোলাকার বিশাল চিমনি সোজা ওপর দিকে উঠে গেছে। চিমনির সামনে খানিকটা এলাকা খোলা। সেখানে অগুনতি ডেক চেয়ার পাতা। দীর্ঘ সুমদ্রযাত্রায় যাত্রীরা চেয়ারে শরীর এলিয়ে দিয়ে কখনও কখনও সময় কাটায়। জাহাজের দুই প্রান্ত বুক-সমান হাইটের মজবুত লোহার রেলিং দিয়ে ঘেরা। এই ডেকেরই পেছন দিকের অনেকটা অংশ জুড়ে কিচেন, মস্ত ডাইনিং হল এবং খালাসিদের থাকার জন্য ছোট ছোট কুঠুরি।
লোয়ার ডেক থেকে তিরিশ ধাপ সিঁড়ি ভেঙে ওপরে উঠলে আপার ডেক। এখানেও বেশ কটা কেবিন রয়েছে। এগুলো জাহাজের ক্যাপ্টেন, ডেপুটি ক্যাপ্টেন, চিফ ইঞ্জিনিয়ার, তার সহকারী, ওয়ারলেস অপারেটর, ডাক্তার এবং খুব বেশি দামের টিকেটওলা কিছু প্যাসেঞ্জারদের জন্য। এখানে রয়েছে অগুনতি লাইফ-বেল্ট। কোনও দুর্ঘটনায় জাহাজ ডুবি হলে সেগুলো আঁকড়ে সমুদ্রে ভেসে থাকা যায়। লোয়ার ডেকে যে চিমনিটা রয়েছে সেটাই এখানকার ছাদ ফুঁড়ে অনেক উঁচুতে উঠে গেছে। এই ডেকের চার ভাগের তিন ভাগ খোলা, লোয়ার ডেকের চাইতেও অনেক বেশি ডেক চেয়ার সামনের দিকে সাজিয়ে রাখা আছে। পেছনের অংশে জাহাজের অফিস।
.
এখন সাতটার মতো বাজে। গোটা জাহাজ জুড়ে সব আলো জ্বলে উঠেছে। আশেপাশে আরও কটা জাহাজ দাঁড়িয়ে আছে। সেগুলোতে তো বটেই, জেটিতে এবং ডকের যেখানে যতদূর চোখ যায়–শুধু আলো আর আলো।
কেবিনের টিকেট বিনয়ের। লোয়ার ডেকের একটা ছোট কেবিন তার জন্য রিজার্ভ করা হয়েছে। তার তিনটে কেবিন পর একটা মাঝারি কেবিন বিভাস আর নিরঞ্জনের।
মিনিট খানেক হল নিজের কেবিনে এসেছে বিনয়। বিভাস, নিরঞ্জন আর কেন্দ্রীয় পুনর্বাসন দপ্তরের অন্য কর্মচারীরা কেউ লোয়ার ডেকে আসেনি। সবাই উদ্বাস্তুদের সঙ্গে আরও নিচে জাহাজের খোলে চলে গেছে।
বিনয়েরও ওদের সঙ্গে যাবার ইচ্ছে ছিল। কিন্তু হাতে লটবহর ঝুলিয়ে যাওয়াটা ঝাটের ব্যাপার। জাহাজে উঠে আঙুল বাড়িয়ে তার কেবিনটা দেখিয়ে দিয়েছিল নিরঞ্জন। তাই নিজের কেবিনে চলে আসতে তার অসুবিধে হয়নি।
পৃথিবীর কোনও দিকেই এখন নজর নেই বিনয়ের। মাথার ভেতর অবিরল পাক খেয়ে চলেছে একটাই চিন্তা-ঝিনুক। চোখের সামনে স্থির দাঁড়িয়ে একটাই ছবি–ঝিনুক। সুটকেস নামিয়ে, ত্বরিত হাতে হোল্ড-অলটা খাঁটিয়া ধরনের একটা বেডে ছুঁড়ে দিয়ে বেরিয়ে পড়ল সে।
বিনয় এর মধ্যে জেনে গেছে, লোয়ার ডেকে বিশাল ইঞ্জিন রুমের পেছন দিকে একজোড়া গোলাকার সুড়ঙ্গ রয়েছে। ওই দুটো দিয়ে সিঁড়ি নেমে গেছে জাহাজের খোলে। সুমদ্রযাত্রায় সেটাই উদ্বাস্তুদের আস্তানা।
বিনয় সিঁড়ি ভেঙে পাতালে নেমে এল। এখানে জাহাজের এ-প্রান্ত থেকে ও-প্রান্ত অবধি পুরু কাঠের পাটাতনে ঢাকা। একধারে উঁচু রেলিং-ঘেরা এলাকায় স্থূপাকার মালপত্র। বিকেলে জেটি থেকে কুলিদের এ-সব তুলে আনতে দেখেছিল সে। বাকি অংশটায় অনেকখানি জায়গা জুড়ে শোওয়ার জন্য সারি সারি বাঙ্ক। একটার ওপর একটা। রেলের কামরায় যেমনটা দেখা যায়। বাঙ্ক ছাড়াও প্রচুর ফাঁকা জায়গা পড়ে আছে। সেখানে উদ্বাস্তুরা তাদের লটবহর নিয়ে ঠাসাঠাসি করে বসে ছিল। জেটিতে লোকগুলোর চোখেমুখে যেটুকুও চাঙ্গা ভাবা ছিল, জাহাজে ওঠার পর সেটাও বুঝি বা লোপ পেয়ে যাচ্ছে। কেউ কেউ নিচু গলায় কথা বলছিল। তবে বেশির ভাগই ধন্দ-ধরা। বাচ্চাগুলো তাদের মায়েদের আঁকড়ে ধরে চুপচাপ হয়ে গেছে। আন্দামানে যাওয়াটা সমীচীন হল কি না, তারা যেন। বুঝে উঠতে পারছে না। তাদের ঘিরে অনিশ্চয়তা, ভয় এবং তীব্র দুর্ভাবনা।
এদিকে নিরঞ্জন, বিভাস এবং পুনর্বাসন দপ্তরের কর্মীরা অবিরাম উদ্বাস্তুদের সজীব রাখতে চাইছে।
নিরঞ্জন বলছিল, এই কি, আপনেরা একহানে দলা পাকাইয়া রইছেন ক্যান? হাত মুখ ধুইয়া লন। বাঙ্কে হগলের জাগা অইব না। নিচেও অনেকের হুইতে হইব। নেন, নেন, উইঠা, বিছানা পাইতা ছানের (চানের) ঘরে গিয়া হাতমুখ ধুইয়া লন। আটটায় রাইতের খাওন (খাবার) দেওয়া অইব।
বিভাস বলছে, অত মনমরা অইয়া থাকলে চলে? য্যান শ্মশানযাত্রী। আরে বাবা, আন্দামানে গ্যালে জমিন পাইবেন, নিজেগো বাড়িঘর হইব। কত বড় লাভ কন দেখি। মনে ফুর্তি আনেন। আনন্দ করেন
প্রথম থেকেই বিনয় দেখে আসছে পুনর্বাসন বিভাগের এই দুই যুবক, বিশেষ করে নিরঞ্জন শরণার্থীদের আন্দামানে নিয়ে যাবার ব্যাপারে উদ্দীপনায় টগবগ করে ফুটছে। যুগলের মুখটা নতুন করে মনে পড়ে যায়। পূর্ব পাকিস্তানের উৎখাত হয়ে আসা মানুষজনকে তুলে এনে বিপুল পরিশ্রমে আর অসীম যত্নে মুকুন্দপুরে নতুন এক পূর্ববঙ্গ সৃজন করে চলেছে সে। অবিকল তারই মতো নিরঞ্জনও চাইছে বঙ্গোপসাগরের সুদূর দ্বীপমালায় হাজার বছরের অরণ্য নির্মূল করে গড়ে তুলবে পূর্ব পাকিস্তানের ছিন্নমূলদের জন্য নতুন বাসভূমি। পশ্চিম বাংলার বাইরে সমুদ্রের মাঝখানে আর-এক বাংলা। একান্তভাবেই বাঙালিদের জন্য। চকিতে নাড়া দিয়েই ভাবনাটা চকিতে মিলিয়ে গেল।
বিনয় পায়ে পায়ে উদ্বাস্তুদের দিকে এগিয়ে যায়। নিরঞ্জনরা তাকে দেখতে পেয়েছিল। জিজ্ঞেস করে, আইয়া পড়ছেন?
বিনয় আস্তে মাথা নাড়ে। নিরঞ্জনরা আর কোনও প্রশ্ন না করে বিপুল উদ্যমে ফের ম্রিয়মাণ উদ্বাস্তুদের সজীব করে তুলতে থাকে।
হলধর কোত্থেকে যেন উঠে এসে বিনয়ের পাশে দাঁড়ায়। উৎকণ্ঠিত মুখ। বলে, ছুটোবাবু, এতক্ষণ কই আছিলেন? আপনেরে না দেইখা জবর ডরাইয়া গ্যাছিলাম
বিনয় বলল, আমার টিকেট ওপরের তলায়। সেখানে বাক্স-বিছানা রেখে এলাম। তাই একটু সময় লাগল–
ছুটোবাবু, আমাগো জাহাজের এই গাদে (গর্তে) হান্দাইয়া (ঢুকিয়ে) দিছে। ইন্দুরের লাখান ফান্দে আটকাইয়া থাকতে অইব। চাইর দিক বন্দ। দম বন্দ অইয়া হগলটি মরুম–
না– জোরে জোরে মাথা নাড়ে বিনয়। সিলিংয়ে পুরু টিনের তৈরি বিরাট বিরাট উইন্ড ব্লোয়ার। সেগুলো দেখিয়ে বলে, এখানে বাতাসের অভাব হবে না। ওগুলো দিয়ে সারাক্ষণ হাওয়া ঢুকিয়ে দেওয়া হচ্ছে। কারও মারা যাবার ভয় নেই।
এর মধ্যে উদ্বাস্তুদের জটলা থেকে আরও কয়েকজন উঠে এসেছিল। তাদের সবাইকে কাছাকাছি একটা ব্লোয়ারের ভোলা মুখ দেখিয়ে বলল, ওখানে গিয়ে দাঁড়ান। বুঝতে পারবেন, ওপর থেকে হাওয়া আসছে।
হলধররা ব্লোয়ারটার দিকে এগিয়ে যায়। বিনয় ওদের সঙ্গে কথা বলছিল ঠিকই, কিন্তু তার নজর খানিক দূরের বাকি উদ্বাস্তুদের দিকে। সে সোজা সেখানে চলে যায়। পুরুষ এবং বাচ্চাকাচ্চাদের সম্বন্ধে তার লেশমাত্র আগ্রহ নেই। বিনয়ের একমাত্র লক্ষ্য-মেয়েদের মুখ। বেশির ভাগেরই মুখ খোলা। তবে বেশ কয়েকজনের ঠোঁট অবধি ঘোমটা টানা।
পুরো জমায়েতের চারপাশ দিয়ে ঘুরে ঘুরে, খুঁটিয়ে খুঁটিয়ে, তীক্ষ্ণ চোখে মেয়েগুলোকে দেখল বিনয়। কিন্তু না, ঝিনুককে খুঁজে পাওয়া যায়নি। তবে যে সামান্য সংশয় থেকে গিয়েছিল সেটাকে প্রায় উড়িয়েই দিল সে। ঝিনুক ঘোমটা টেনে বসে আছে তা ভাবাই যায় না। সে অসূর্যস্পশ্যা নয়।
বিনয়ের মনে হল, সে যে একটি মেয়ের মুখে ঝিনুকের আদল দেখেছিল সেটা তার নিজেরই চোখের ভ্ৰম, অস্থির মনের বিভ্রান্তি। সেই বিকেল থেকে যে প্রবল উৎকণ্ঠা তাকে ব্যাকুল করে রেখেছিল, এখন তার অবসান ঘটেছে।
ভিড়ের ভেতর ঝিনুককে খোঁজাখুজি করতে অনেকটা সময় কেটে গিয়েছিল। বিনয় নিরঞ্জনদের কাছে ফিরে এল।
এদিকে নিরঞ্জনদের তাড়ায় এখানকার সারি সারি চানঘরগুলো থেকে উদ্বাস্তুরা হাত-পা মুখটুখ ধুয়ে এসেছিল। বিছানাও পেতে ফেলেছে। বাঙ্কে যাদের জায়গা হয়নি তারা মেঝের পাটাতনে শোওয়ার ব্যবস্থা করেছে।
এখন নিরঞ্জন আর বিভাসের অ্যাসিস্টান্টরা এবং জাহাজের কিচেনের লোকজন উদ্বাস্তুদের লাইন দিয়ে বসিয়ে সিলভারের থালা-বাটিতে রাতের খাবার দিচ্ছে। ভাত, ডাল আর ডিমের ঝোল। পরে একটা করে পানতুয়া।
খাওয়াদাওয়া চুকতে নটা বেজে গেল।
নিরঞ্জন তার ত্রাণবিভাগের সহকারীদের বলল, তুমরা ডাইনিং হলে গিয়া অহনই খাইয়া আসো। তোমাগো খাওন হইলে আমরা উপুরে খাইতে যামু। তুমরা রিফুজগো লগে রাইতে এইহানে থাকবা। আমরা থাকুম লোয়ার ডেকের ক্যাবিনে। কিছু দরকার অইলে লগে লগে (তক্ষুনি) আমাগো খবর দিবা। এতগুলান মাইনষের বাঁচা-মরার দায়িত্ব আমাগো। হগল দিকে নজর রাখবা।
সহকারীরা খেয়ে এলে বিনয়কে সঙ্গে নিয়ে নিরঞ্জন আর বিভাস খাবার ঘরে চলে গেল।
.
সেদিন দমদমের ত্রাণশিবিরগুলোতে যাবার পর থেকে মাঝখানের কটা দিন নিঃশ্বাস ফেলার সময় পায়নি বিনয়। জিনিসপত্র কেনাকাটা, গোছগাছ, দিদিদের বাড়ি যাওয়া, এমনি নানা ব্যাপারে প্রচুর ধকল গেছে। আজও খিদিরপুর ডকে এক লহমা বসে যে একটু জিরিয়ে নেবে, তেমন ফুরসত মেলেনি। সারাক্ষণ দাঁড়িয়ে থাকতে হয়েছে। ক্লান্তিতে সারা শরীর ভেঙে আসছে, ছিঁড়ে পড়ছে স্নায়ুমণ্ডলী। নিরঞ্জন আর বিভাসের হাল তার চেয়ে অনেক বেশি কাহিল। উদ্বাস্তুদের বুঝিয়ে সুঝিয়ে চোখের সামনে রঙিন স্বপ্নের হাজারো ছবি টাঙিয়ে জাহাজে তোলা যে কী দুরূহ ব্যাপার, বিনয় তা ভাল করেই জানে। আন্দামানে গেলে অঢেল আরাম, অঢেল আনন্দ, অফুরান সুখ। এমনি কত কত রূপকথা যে নিরঞ্জনদের বানাতে হয়েছে।
খাওয়া সেরে নিরঞ্জন বিনয়কে বলল, শরীলে আর দিতে আছে না। অহন বিছানায় কাইত অইয়া পড়ন লাগে। আপনেও যান –
নিজের কেবিনে এসে ক্ষিপ্র হাতে উঁচু খাঁটিয়ায় বিছানা পেতে শুয়ে পড়ে বিনয়। এস এস মহারাজা নিশ্চল দাঁড়িয়ে আছে। কখন সেটা ছাড়বে, কে জানে।
শোবার সঙ্গে সঙ্গে চোখ বুজে আসতে থাকে বিনয়ের। তারই মধ্যে কাঁচের জানালা দিয়ে সে দেখতে পায়, আলোয় আলোয় খিদিরপুর ডক যেন আশ্চর্য এক ইন্দ্রপুরী।
.
৭৭.
ঘুমটা আচমকাই ভেঙে গেল পাঁচমেশালি আওয়াজে। বহু মানুষের ত্রস্ত কণ্ঠস্বর ভেসে আসছে। আসছে দুদ্দাড় ছোটাছুটির শব্দ। তার মধ্যেই কারা যেন হিন্দিতে তাড়া দিয়ে চলেছে। সাইক্লোন আতি হ্যায়। সব কোঈ নিচা হোলমে চলা যাও। জলদি কর–সেই সঙ্গে দশ দিগন্ত কাঁপিয়ে গাঁ গাঁ অবিরল আওয়াজ। লক্ষ কোটি দানব যেন অবিরাম গজরে চলেছে। তাছাড়া উঠে আসছে প্রবল ধকধকানির মতো শব্দ। একটানা, বিরতিহীন।
ধড়মড় করে উঠে বসল বিনয়। শিয়রের দিকের জোড়া কাঁচের জানালা জাহাজের দেওয়ালের গায়ে আটকানো। তার বাইরে কিছুই প্রায় দেখা যাচ্ছে না। যতদূর চোখ যায়, কেউ যেন ঘন আলকাতরার পোঁচ লাগিয়ে দিয়েছে। যে-বেডটায় সে বসে আছে সেটা প্রচণ্ড দুলছে।
প্রথমটা বিনয় খেয়াল করতে পারল না, এই মুহূর্তে সে কোথায় রয়েছে। নিজের অজান্তে তার মস্তিষ্কে স্বয়ংক্রিয় কোনও নিয়মে চিতা চলছিলই। চকিতে মনে পড়ে গেল এস এস মহারাজা জাহাজে উদ্বাস্তুদের সঙ্গে আন্দামান চলেছে। কিন্তু কাল রাতে শোবার সময় আলোকোজ্জ্বল খিদিরপুর ডক। চোখে পড়েছিল। এখন তার চিহ্নমাত্র নেই। জানালার বাইরে শুধুই অন্ধকার।
এটা টের পাওয়া যাচ্ছে, বিশাল জলযান ঢেউ কেটে কেটে ছুটে চলেছে। সে যখন গভীর ঘুমে সেইসময় হয়তো জাহাজ রওনা হয়েছিল। একটানা ধকধকানি যেটা শোনা যাচ্ছে তা ইঞ্জিনের আওয়াজ। তাছাড়া জাহাজের বিশাল বিশাল চাকাগুলোর জল কাটার গম্ভীর ঘড়র ঘড়র আওয়াজটাও এখন বোঝা যাচ্ছে। এর সঙ্গে সাঁ সাঁ শব্দটা কীসের, আন্দাজ করা যাচ্ছে না।
এখন কি রাত? কিন্তু আকাশে চাঁদ বা একটি নক্ষত্রও চোখে পড়ে না। জানালার বাইরে সমস্ত কিছুই আঁধারে বিলীন। সেদিকে দিশেহারার মতো তাকিয়ে কী করবে, বিনয় যখন ভাবছে, দরজায় দমাদ্দম ধাক্কা পড়ল।
বিনয়বাবু-বিনয়বাবু
নিরঞ্জনের গলা। বেড থেকে লাফিয়ে নেমে এসে দরজা খুলে দেয় বিনয়।
নিরঞ্জন এস্তভাবে বলল, তরাতরি নিচে চলেন। সাইক্লোন অহনই আইয়া পড়ব
সাইক্লোনের কথাটা আগেও আবছাভাবে কানে এসেছে। কারা যেন চেঁচিয়ে চেঁচিয়ে যাত্রীদের সতর্ক করে দিয়ে নিচে যেতে বলছিল।
কেবিন থেকে বেরিয়ে আসে বিনয়। তক্ষুনি চোখে পড়ে আপার ডেক আর লোয়ার ডেকের আতঙ্কগ্রস্ত প্যাসেঞ্জাররা উদ্ভ্রান্তের মতো সিঁড়ি ভেঙে ভেঙে, জাহাজের নিচে যেখানে উদ্বাস্তুরা রয়েছে সেখানে নেমে যাচ্ছে।
কাল রাতে খিদিরপুরে জাহাজের কেবিনে বিনয় যখন শুয়ে পড়ে, দুর্যোগের আভাসমাত্র ছিল না। মেঘশূন্য আকাশ ছিল আশ্চর্য রকমের স্বচ্ছ। সেখানে স্ফটিক খণ্ডের মতো তারাগুলি জ্বল জ্বল করছিল। ঘুম ভাঙার পর যাকে আলকাতরার কালো পোচ মনে হয়েছিল তা হল স্তরে স্তরে ঘন মেঘ। সেই মেঘ চিরে ফেড়ে বিদ্যুৎ চমকে যাচ্ছে। বাজ পড়ছে মহুমূহু। কাল বাতাস বয়ে যাচ্ছিল ঝিরঝির করে। তার তেজ এখন কোটিগুণ বেড়ে গেছে। ঢেউ উত্তাল হয়ে উঠেছে।
সুড়ঙ্গের মতো সেই পথ দিয়ে সিঁড়ি ভেঙে জাহাজের তলদেশে নামতে নামতে নিরঞ্জন জানায়, কাল মধ্য রাতে এস এস মহারাজা কলকাতা থেকে রওনা হয়েছিল। সমুদ্রের মোহানা পর্যন্ত নির্বিঘ্নেই চলে এসেছে। কিন্তু ভোর হতে না হতেই মেঘ জমতে শুরু করেছিল। বাতাসে দেখা দিয়েছিল খ্যাপামির লক্ষণ। বেলা বাড়ার সঙ্গে সঙ্গে সমুদ্রের মাতামাতি বাড়তে লাগল।
নিরঞ্জন বলতে থাকে, এই হালার বে অফ ব্যাঙ্গল পাগলাচণ্ডী সমুন্দর। হের মতিগতি বুঝন ভার। কহন যে চেইতা (ক্ষিপ্ত হয়ে উঠব, কেও জানে না।
বিনয় জিজ্ঞেস করে, এখন কি দিন, না রাত্তির?
দিন। দশটা সাড়ে-দশটা বাজে। ম্যাঘ কইরা আন্ধার হইছে বইলা দিন-রাইত ফারাক করা যায় না।
জাহাজের খোলে ঢুকে দেখা গেল হুলস্থুল কাণ্ড। উদ্বাস্তুরা উন্মাদের মতো কপাল কি বুক চাপড়ে কান্নাকাটি জুড়ে দিয়েছে। তাদের তুমুল আর্তনাদ সিলিং ভেদ করে ওপরে উঠে যাচ্ছে।
কান্নার আওয়াজ ছাপিয়ে কয়েকজনের চিৎকার শোনা গেল। গরমেন আমাগেরে মারতি নিয়া যাতিছে। আমাগের আর রক্ষে নেই– কথা শুনে আঁচ করা যায় খুলনা কি যশোর অঞ্চলের লোজন।
আর-একটি দল পাটাতনে উবু হয়ে বসে হাতজোড় করে সমস্বরে গেয়ে চলেছে, হরেকৃষ্ণ হরেরাম, হরেকৃষ্ণ হরেরাম। ভগমান আমাগো বাঁচাও
অন্য একটা দলের কয়েকজন মেঝেতে মাথা ঠুকতে ঠুকতে ব্যাকুলভাবে বলে চলেছে, মা গঙ্গা, তুমার রোয় থামাও। আমাগো উপুর মুখ তুইলা তাকাও।
এদিকে বেলা চড়ার সঙ্গে সঙ্গে তাণ্ডবও বেড়ে চলেছে। পাতালপুরীতে বসেও টের পাওয়া যাচ্ছে এক মাইল দুমাইল জুড়ে পর্বতপ্রমাণ এক-একটা ঢেউ বিশাল জলযানটাকে পলকে মোচার খোলার মত মহাশূন্যে তুলে নিয়ে পরক্ষণে আছড়ে নিচে নামিয়ে আনছে। জাহাজের পোর্টহোলগুলো জলের তলায়, তাই বাইরের কিছুই দেখা যচ্ছে না। তবু আঁচ করা যায়, ঝড় বইছে উদ্দাম গতিতে। তার সঙ্গে পাল্লা দিয়ে চলছে অঝোরে বৃষ্টি।
ঝড়বৃষ্টির সঙ্গে সঙ্গে চলছে রোলিং। জাহাজ কখনও ডাইনে হেলে পড়ছে, কখনও বাঁয়ে। কখনও সামনে, কখনও পেছনে। সারাক্ষণ মনে হচ্ছে, এই বুঝি ডুবে যায়।
রেলিংয়ের ফল হয়েছে এই, প্রাণ বাঁচাতে যারা জাহাজের খোলে জড়ো হয়েছে তাদের অনেকেই হড়হড় করে বমি করে ফেলছে। বিশেষ করে উদ্বাস্তুরা। যে যা খেয়েছিল, পাকস্থলী তা ধরে রাখতে পারেনি। গলা দিয়ে ঠেলে সব বেরিয়ে এসেছে।
তাণ্ডব কমতে দুপুর পেরিয়ে গেল।
এখন আর উতরোল কান্না, চিৎকার বা অকূল প্রার্থনা, কিছুই শোনা যাচ্ছে না। উদ্বাস্তুরা বমিতে মাখামাখি হয়ে আচ্ছন্নের মতো এধারে ওধারে পড়ে আছে। উগ্র কটু গন্ধে ভরে গেছে জাহাজের খোল।
কিন্তু রোলিং বা সাইক্লোন কিছুই যেন ছুঁতে পারেনি নিরঞ্জন আর বিভাসকে। দুর্যোগ কেটে গেলে তারা ডাক্তার ডেকে নিয়ে এল। তারপর তাদের সহকারীদের সঙ্গে হাত মিলিয়ে উদ্বাস্তুদের সারা গা ধুয়ে, জামাকাপড় পালটে, ওষুধ খাইয়ে শুইয়ে দিল।
রোলিংয়ে ভীষণ কাবু হয়ে পড়েছিল বিনয়। তবু নিরঞ্জনদের সঙ্গে হাত মিলিয়ে ছিন্নমূল মানুষগুলোকে যতখানি পারল, শুশ্রূষা করল।
ফের যখন নিরঞ্জনদের সঙ্গে বিনয় ওপরের ডেকে উঠে এল, বিকেল হয়ে গেছে। সারা গায়ে বমি লেগে আছে। এখন তার প্রথম কাজটি হল ভাল করে চান। তারপর টানা একটি ঘুম।
.
৭৮.
দুর্যোগের পর তিনটে দিন কেটে গেছে। বঙ্গোপসাগর আচমকা যেমন খেপে উঠেছিল, আচমকাই তেমনি শান্ত হয়ে গেছে। এই সমুদ্রের মেজাজ একেবারেই সৃষ্টিছাড়া। নিরঞ্জন বলেছিল, কখন যে তার মাথায় পাগলচণ্ডী ভর করবে, আর কখন যে সে তুলকালাম কাণ্ড বাধিয়ে বসবে, আগেভাগে তার হদিস মেলে না। সাইক্লোনের সময় কয়েকটা ঘণ্টা বঙ্গোপসাগর চোখের পলকে মহারাজা জাহাজটাকে আঙুলের ডগায় তুলে ছুঁড়ে দিচ্ছিল আকাশে, পরক্ষণে নামিয়ে আনছিল পাতালে। একবার আকাশ, একবার রসাতল। মনে হচ্ছিল, সমুদ্রের এই মারাত্মক খেলাটা চলতেই থাকবে, চলতেই থাকবে।
প্রাণ বাঁচাতে যাদের জাহাজের খোলে ঢুকিয়ে দেওয়া হয়েছিল, তাদের দুমড়ে মুচড়ে ঝাঁকিয়ে আর ক্রমাগত আছাড় মেরে মেরে সমুদ্র প্রায় সাবাড় করে এনেছিল। তবে সবচেয়ে কাবু হয়ে পড়েছিল উদ্বাস্তুরা। সাইক্লোনের পরও দুটো দিন ধন্দ-ধরা মানুষের মতো তারা হয় শুয়ে থেকেছে, নইলে ঝিম হয়ে বসে থেকেছে।
তবে কাল থেকে এই মানুষগুলো খানিকটা স্বাভাবিক হয়েছে। কিন্তু কিছু খেলে পেটে রাখতে পারছে না। তক্ষুনি গলা দিয়ে ঠিকরে বেরিয়ে আসছে। সি-সিকনেস।
সাইক্লোনটা অবশ্য একদিক থেকে নিরঞ্জনদের বাঁচিয়ে দিয়েছে। বিভাস দমদমের ক্যাম্পে গিয়ে আপেল আঙুর আর ডায়মণ্ডহারবারের পর থেকে চর পড়ার গল্প ফেঁদে এসেছিল, তাই নিয়ে উদ্বাস্তুরা নিশ্চয়ই ঘ্যানঘ্যানানি শুরু করে দিত। কিন্তু সামুদ্রিক ঝড় তাদের মাথা থেকে সে-সব বার করে দিয়েছে।
খবরের কাগজে চাকরি নেবার পর থেকে ভোরে ওঠাটা অভ্যাসে দাঁড়িয়ে গেছে বিনয়ের। আন্দামানের জাহাজেও তার হেরফের ঘটেনি।
আজ সুর্যোদয়ের আগেই মুখটুখ ধুয়ে লোয়ার ডেকের সামনের দিকে একটা ডেকচেয়ারে বসে আছে সে।
ভোরের দিকটায় বছরের এ-সময় বঙ্গোপসাগরে মিহি সিল্কের মতো অল্প অল্প কুয়াশা থাকে। তবে সেটা নজর আটকে দেবার মতো বাধা হয়ে দাঁড়ায় না। কিছুক্ষণের মধ্যে সূর্য উঠবে। সঙ্গে সঙ্গে কুয়াশার আবরণ ধুয়ে মুছে সাফ হয়ে যাবে। কদিন ধরে তাই দেখছে সে।
লোয়ার ডেকের এই ফাঁকা জায়গাটায় একাই রয়েছে বিনয়। জাহাজের লস্কর, স্টোকার, ইঞ্জিন অপারেটর–এরা ছাড়া এখনও কারও ঘুম ভাঙেনি। এমনকি সদাব্যস্ত, সারাক্ষণ তৎপর নিরঞ্জন এবং বিভাসও তাদের কেবিনে অঘোরে ঘুমোচ্ছে।
বিনয়ের চোখের সামনে যতদূর চোখ যায়, সেই দিগন্ত অবধি, বিপুল জলরাশি। কোথাও এতটুকু মারমুখী ভাব নেই। সমুদ্র জুড়ে শুধু অপার প্রশান্তি। কে বলবে, এই বঙ্গোপসাগর কদিন আগে কী তাণ্ডবটাই না ঘটিয়ে দিয়েছিল!
এস এস মহারাজা এগিয়ে চলেছে দূরন্ত গতিতে। ইঞ্জিনের ধকধকানি আর বিশাল বিশাল চাকার অবিশ্রান্ত জল কাটার আওয়াজ ছাড়া চরাচরের কোথাও কোনও শব্দ নেই।
জাহাজের যাত্রীরা না জাগুক, পাখিদের কিন্তু এর মধ্যেই ঘুম ভেঙে গেছে। এক ঝাক সি-গাল মহারাজা জাহাজের দুপাশে চক্কর দিতে দিতে চলেছে। আরও দূরে আকাশে উড়ছে অগুনতি পাখি। ওরাও কি সি-গাল? বিনয় বুঝতে পারল না।
কলকাতায় থাকতেই বিনয় শুনেছিল, এস এস মহারাজা চারদিনে তাদের আন্দামানে পৌঁছে দেবে। কিন্তু আচমকা সাইক্লোনে নির্দিষ্ট সময়ে পৌঁছনো সম্ভব নয়। একটা দিন বেশি লাগবে। জাহাজের ক্যাপ্টেনের সঙ্গে এর ভেতর আলাপ হয়েছিল। ভদ্রলোক দক্ষিণ ভারতীয়। নাম ক্যাপ্টেন ওয়াই এস আইয়ার। দেরির কারণটা তিনি বুঝিয়ে দিয়েছেন। সাইক্লোনে যখন সমুদ্র জুড়ে বিরাট বিরাট আকাশছোঁয়া ঢেউ ওঠে তখন মুখোমুখি যুঝতে যুঝতে, কখনও পাশ কাটিয়ে কাটিয়ে এগুতে হয়। ঢেউ যেদিকে যাচ্ছে সেদিকে গেলে মহা সর্বনাশ। বিশাল আকারের তরঙ্গগুলি চকিতে জাহাজকে। উলটে দেবে। নিশ্চিত ভরাডুবি ঠেকানো যাবে না। সমুদ্রের সঙ্গে লড়তে লড়তে সোজাসুজি আন্দামানের দিকে যেতে পারেনি এস এস মহারাজা। অনেকটা ঘুরপথে প্রায় বার্মার কাছাকাছি চলে গিয়েছিল। দুর্যোগ কাটলে পুরানো রুটে ফিরতে যথেষ্ট সময় লেগেছে।
কাল ক্যাপ্টেন জানিয়েছিলেন, আজ দুপুরের আগেই এস এস মহারাজা আন্দামানে পৌঁছে যাবে। নিরঞ্জনের কাছে জানা গিয়েছিল, জাহাজ প্রথমে ভিড়বে পোর্টব্লেয়ারের মুখোমুখি একটা ছোট্ট দ্বীপ-রস আইল্যাণ্ড। সেখানে উদ্বাস্তুদের নামিয়ে অন্য যাত্রীদের নিয়ে সেটা চলে যাবে চ্যাথাম হারবারে।
একটানা সমুদ্রযাত্রার পর ফি বারই শ্রান্ত শরণার্থীদের রস দ্বীপে নামানো হয়। সেখানে খাওয়া দাওয়া এবং বিশ্রামের পর তাদের পোর্টব্লেয়ারের আশেপাশে পুনর্বাসনের জন্য পাঠানো হয়।
পোর্ট ব্লেয়ার হল দক্ষিণ আন্দামানে। আন্দামান এবং নিকোবার আইল্যাণ্ডসের হেড কোয়ার্টার্স। এই শহরে চল্লিশ পঞ্চাশ মাইলের মধ্যে এতদিন উদ্বাস্তুদের জন্য জনপদ তৈরির কাজ চলছিল। কিন্তু এবার মহারাজা জাহাজে যে ডি পি ফ্যামিলিগুলোকে আনা হয়েছে তাদের দুভাগে ভাগ করে একটা দলকে পাঠানো হবে অন্য এক দ্বীপে–মধ্য আন্দামানে। দক্ষিণ আন্দামানের মতো সেখানেও জঙ্গল কেটে উদ্বাস্তুদের পুনর্বাসনের পরিকল্পনা করা হয়েছে।
দুপুরের আগে আগেই এস এস মহারাজার আন্দামানে পৌঁছে যাবার কথা। কোন ছেলেবেলা থেকে এই রহস্যময় দ্বীপপুঞ্জের নানা ভয়াবহ কাহিনি শুনে আসছে বিনয়। সেখানে যেতে হবে, কোনওদিন সে কি কল্পনা করতে পেরেছিল? জাহাজ যত এগিয়ে যায়, তার হাড়ে-মজ্জায় প্রবল উত্তেজনা চারিয়ে যেতে থাকে।
একসময় দিগন্তের তলা থেকে সূর্য উঠে আসে। প্রথমে রক্তবর্ণ। তারপর দ্রুত রং পালটে যায়। লালটা আর লাল রইল না, ক্রমশ গনগনে আগুনের চেহারা নিতে থাকে। কুয়াশা আগেই ছিঁড়েখুঁড়ে গিয়েছিল। রোদ তপ্ত হয়ে দিগন্তজোড়া নোনা জলের ওপর ছড়িয়ে পড়ছে। খানিক পরে আর সমুদ্রের দিকে তাকিয়ে থাকা যাবে না। মনে হবে, জল ছুঁড়ে আগুনের হলকা উঠে আসছে।
নিরঞ্জনের গলা কানে এল, আপনে এইহানে? সমুন্দুরে সূর্যোদয় দেখতে আছিলেন? একটা চেয়ার টেনে এনে সে পাশে বসে পড়ল।
বিনয় একটু হাসল।–ভোরবেলায় ঘুম ভেঙে গেল। তখন সবাই ঘুমোচ্ছে। এক-একা কী আর করি। তাই এখানে এসে বসে আছি। বিভাসবাবু কোথায়? তাঁকে দেখছি না তো সেই যে শান্তিনিবাস মেসে নিরঞ্জন বিভাসকে নিয়ে এসেছিল, তারপর থেকে ওদের আলাদা আলাদা কখনও দেখা যায়নি। দমদমের ত্রাণশিবিরে, খিদিরপুর ডকে কিংবা জাহাজে, সর্বত্র দুজন ওরা একসঙ্গে কাজ করে গেছে। একজনকে বাদ দিয়ে অন্যজনকে যেন ভাবা যায় না।
নিরঞ্জন জানায়, আজ তাদের ঘুম ভাঙতে দেরি হয়ে গেছে। চটপট মুখটুখ ধুয়ে বিভাসকে নিয়ে দুজনে জাহাজের খোলে রিফউজিদের কাছে যাচ্ছিল। কেননা, উদ্বাস্তুদের তাড়া দিয়ে দিয়ে চান করাতে হবে, সকালের খাবার খাইয়ে রেডি করিয়ে রাখতে হবে। এ-সব করাতে দু-তিন ঘণ্টা সময় লাগবে। ততক্ষণে জাহাজ আন্দামানে পৌঁছে যাবে। এস এস মহারাজা বেশিক্ষণ রস আইল্যাণ্ডে দাঁড়াবে না। উদ্বাস্তুদের নামিয়ে দিয়ে চলে যাবে।
জাহাজের তলায় ঢুকতে ঢুকতে হঠাৎ নিরঞ্জন বিনয়কে দেখতে পেয়েছিল। বিভাসকে নিচে পাঠিয়ে সে তার কাছে চলে এসেছে।
একটু চুপচাপ।
তারপর বিনয় বলে, আপনি বললেন কিছুক্ষণের ভেতর আমরা আন্দামান পৌঁছে যাব। কিন্তু জল ছাড়া কোনও দিকে কিছুই তো চোখে পড়ছে না।
নিরঞ্জন হাত-ঘড়ি দেখে বলল, অহন সাড়ে সাতটা। নয়টার আগেই আন্দামানের কোস্ট দেখতে পাইবেন।
নিরঞ্জনের কথাই হয়তো ঠিক। সে তো প্রায়ই উদ্বাস্তু আনতে কলকাতায় পাড়ি দেয়। নিয়মিত এই রুটে যাতায়াতের কারণে প্রখর অনুমানশক্তিতে সে বলে দিতে পারে কোথায় কতদূরে রয়েছে আন্দামান দ্বীপপুঞ্জ, কিংবা কতক্ষণে তার দেখা পাওয়া যাবে।
নিরঞ্জন বলল, বিনয়বাবু, জাহাজ আন্দামানের দিকে যত আউগাইতাছে (এগুচ্ছে) ততই আমার দুশ্চিন্তাহান বাড়তে আছে।
বিনয় অবাক হল।–কীসের দুশ্চিন্তা?
আপনে তো জানেনই, খিদিরপুর ডক থিকা ছয়টা ডি পি ফেমিলি ভাইগা গ্যাছে।
হ্যাঁ। সে তো জানিই।
এক শ ফেমিলি লইয়া যাওনের কথা। বাকি ছয়টা মেক-আপ করুম ক্যামনে?
বিনয় বলল, পালিয়ে গেলে কী আর করা যাবে?
নিরঞ্জন অসহিষ্ণু হয়ে ওঠে, কী আর করন যাইব! আপনে তো কইয়াই খালাস। একহান কথা। ভাইবা দ্যাখছেন?
বিনয় কোনও প্রশ্ন করে না। শুধু নিরঞ্জনের চোখের দিকে তাকিয়ে থাকে। নিরঞ্জন বলতে লাগল, এক-এক ফেমিলির একইশ বিঘা কইরা জমিন পাওনের কথা। হেইটা অইলে হিসাবটা কী খাড়াইল? ছয় ইনটু একইশ–এক শ ছাব্বিশ বিঘা চাষের জমিন হাত থিকা বাইর অইয়া যাইব। এতখানি জমিন সোজা কথা! একটু থেমে ফের বলে, আন্দামানের রিহ্যাবিলিটেশন স্কিম ইস্ট ব্যাঙ্গলের রিফুজিগগা লেইগা। কিন্তুক কেও না গ্যালে তাগো জমিনে সরকার অন্য প্রভিন্সের মানুষ আইনা বাইতে পারে। হেইটা কিছুতেই মাইনা নিমু না। উই জমিনটা যাতে রিফিউজিগো হাতেই থাকে হের একটা ফিকির বাইর করতেই অইব।
কী ফিকির?
হেইটা অহনও ভাইবা উঠতে পারি নাই। আগে আন্দামানে যাই। স্যান (সেন) সাহেব, মণ্ডল সাহেব, ব্যানার্জি সাহেব, রাহাদা-এনাগো লগে পরামশ কইরা দেখি। তেনারা কী কন হুনি। হের পর একটা ব্যবস্থা অইয়াই যাইব।
নিরঞ্জনের রাহাদা যে বিশ্বজিৎ রাহা সেটা আগেই জেনে নিয়েছে বিনয়। বিশ্বজিৎ আবার জগদীশ গুহঠাকুরতার বন্ধুর ছেলে। বিনয় যে আন্দামানে যাচ্ছে, টেলিগ্রাম করে জগদীশ বন্ধুপুত্রকে তা জানিয়ে দিয়েছেন। তাছাড়া বিনয়ের সঙ্গে একটা পরিচয়-পত্রও লিখে দিয়েছেন।
বিনয় বলল, আন্দামানে গিয়ে যত তাড়াতাড়ি সম্ভব বিশ্বজিৎবাবুর সঙ্গে আমার আলাপ করিয়ে। দেবেন।
মনে আছে, মনে আছে। চিন্তা কইরেন না। ভরসা দেবার ভঙ্গিতে হাত তুলল নিরঞ্জন। জাহাজ থিকা রস আইল্যাণ্ডে নামনের লগে লগে রাহাদারে পাইয়া যাইবেন।
উনি রস আইল্যাণ্ডে আসবেন? বিস্ময়ের সুরে জিজ্ঞেস করে বিনয়।
নিরঞ্জন বলল, হুদা (শুধু) রাহাদা ক্যান, আন্দামানের ব্যাঙ্গলি সোসাইটির যত ক্রিম–য্যামন ধরেন হারবার মাস্টার স্যান সাহেব, চিফ কনজারভেটর অফ ফরেস্ট মণ্ডলসাহেব, চিফ ম্যাডিক্যাল অফিসার ডাক্তার চট্টরাজ–এই হগল বাছা বাছা মাইনষেরা যেইদিন রিফুজি আহে, রস আইল্যাণ্ড যাইবেনই। হেরা ছাড়া নানান ডিপার্টমেন্টের ছোট বড় অফিসারেরা, কেরানিরা, দোকানদার, ব্যবসাদাররা তো থাকেই। য্যান মেলা বইয়া যায়
এত লোক যায় কেন?
রিফুজিগো রিসিভ করতে। আন্দামানে এত বাঙ্গালি দেইখা উদ্বাস্তুরা বল-ভরসা পায়।
এই খবরটা জানা ছিল না বিনয়ের। শুনে খুব ভাল লাগল। আন্দামানের মাটিতে পা দিয়েই উদ্বাস্তুরা বুঝতে পারবে নির্জন দ্বীপে তাদের চির-নির্বাসনে পাঠানো হয়নি। স্বচক্ষে দেখতে পাবে এখানে তাদের অজস্র শুভাকাঙ্ক্ষী রয়েছে। এতে তাদের আত্মবিশ্বাস অনেক বেড়ে যাবে।
খানিক নীরবতা।
তারপর নিরঞ্জন বলে, আপনে এইহানে বহেন। আমি গিয়া দেখি রিফুজিরা কী করতে আছে—
বিনয় বলল, চলুন, আমিও আপনার সঙ্গে যাই।
না না, এই কয়দিন আমাগো লগে হাত মিলাইয়া রিফুজিগো ম্যালা স্যবা (সেবা) করছেন। এই পরথম এই দিকে আইলেন। এটু পরেই আন্দামানের আইল্যাণ্ডগুলান দেখতে পাইবেন। বিউটিফুল সিনারি। দেখতে দেখতে চামড় হইয়া যাইবেন।
বিনয়কে ডেকে রেখে নিরঞ্জন চলে গেল। এদিকে লোয়ার ডেকের অন্য প্যাসেঞ্জারদের ঘুম ভেঙে গিয়েছিল। তারা একে একে এসে বিনয়ের চারপাশের ডেক চেয়ারগুলোতে বসে পড়েছে।
.
আরও ঘণ্টাখানেক বাদে দূর দিগন্তে জলে সবুজ রঙের টুকরো টুকরো ঝাপসা কিছু ছবি ফুটে উঠল। ক্রমশ সেগুলো স্পষ্ট হতে হতে লম্বা গোলাকার তেকোনো চারকোনা নানা আকারের দ্বীপ হয়ে গেল। প্রতিটি দ্বীপ ঘন জঙ্গলে বোঝাই। শুধু গাছ আর গাছ। সেগুলোর যে-দিকটা সমুদ্রের ধার ঘেঁষে সেখানে ঠাসা ম্যানগ্রোভের ঝাড়। বিনয় ম্যানগ্রোভ আগেও দেখেছে। কিন্তু অন্য গাছগুলো একেবারেই অচেনা। দেখে মনে হল, এইসব দ্বীপে মানুষজন নেই। থাকলেও বনভূমির গভীর অন্তঃপুরে কোথায় রয়েছে, কে জানে। তবে অজস্র পাখি চোখে পড়ছে।
ডাইনে বাঁয়ে কাছে দূরে–অগুনতি দ্বীপের ফাঁক দিয়ে ফাঁক দিয়ে এক সময় এস এস মহারাজা একটা মাঝারি দ্বীপের গায়ে এসে ভিড়ল। বিনয় আন্দাজ করল, এটাই রস আইল্যাণ্ড। দ্বীপটা অজস্র নারকেল গাছে ছয়লাপ। ঘাসে-ভরা সবুজ সমতল জমিও রয়েছে। আছে বিরাট বিরাট পাথরের চাঁই। দ্বীপটার গায়ে দুটো স্টিম লঞ্চ আর একটা মোটর বোট নোঙর ফেলে দাঁড়িয়ে আছে। ওখানে এখন প্রচুর লোকজন। অনেকগুলো বিরাট বিরাট লাল-নীল ছাতা দেখা যাচ্ছে। গার্ডে আমব্রেলা। লম্বা লম্বা তেরপলের বেশ কটা ছাউনিও খাটানো রয়েছে।
জাহাজে ওঠার আগে আন্দামানের মানচিত্রটা যে কতবার দেখেছে বিনয় তার লেখাজোখা নেই। দেখতে দেখতে সেটা তার মস্তিষ্কে স্থায়ীভাবে ঢুকে গেছে। সে আঁচ করে নিল রস-এর সামনের উপসাগরটা সোসসাস্ট্রেস বে। সেটা কতখানি চওড়া হবে? খুব বেশি হলে আধ মাইল। তার ওপারে পাহাড়ের খাঁজে খাঁজে পোর্টব্লেয়ার শহর। কোনাকুনি তাকাতেই একটা উঁচু টিলার মাথায় লালরঙের সুবিশাল ইমারতটা চিনতে লেশমাত্র অসুবিধে হল না। কুখ্যাত সেলুলার জেল। এই কারাগারের ছবি নানা বইয়ে কতবার যে দেখেছে! বিনয় নিজের অজান্তে অদ্ভুত শিহরন অনুভব করে।
এদিকে জাহাজ ভেড়ার সঙ্গে সঙ্গে শোরগোল শুরু হয়ে গেছে। শুরু হয়েছে তুমুল ব্যস্ততা। খালাসিরা জাহাজের ওপর থেকে হইহই করে লম্বা সিঁড়ি নামাচ্ছে। পুনর্বাসন বিভাগের কর্মী এবং উদ্বাস্তুরা এখানে নামবে, তারই তোড়জোড় চলছে।
ডেক চেয়ার থেকে উঠে এল বিনয়। সোজা তার কেবিনে গিয়ে নিজের সুটকেস আর হোল্ড-অলটা নিয়ে বেরিয়ে আসতেই চোখে পড়ল নিরঞ্জনরা তাড়া দিয়ে দিয়ে জাহাজের খোল থেকে উদ্বাস্তুদের বার করে আনছে। পুরুষদের মাথায় এবং হাতে টিনের বাক্স, বোঁচকা বুচকি। বয়স্ক মেয়েমানুষগুলোর কাঁখে কাচ্চাবাচ্চা।
নিরঞ্জন আর বিভাস একটানা হেঁকে যাচ্ছিল, আপনেরা আস্তে আস্তে লাইন দিয়া নিচে নাইমা যান- অবিকল এই কায়দায় খিদিরপুর ডকে তারা শরণার্থীদের জাহাজে তুলেছিল।
উদ্বাস্তুরা কিন্তু ভীষণ চেঁচামেচি জুড়ে দিয়েছে।
জবর ক্ষুদা বাবুরা। প্যাট জ্বলতে আছে– কিংবা কখন খাতি দেবান বাবারা? খিদির চোটে মরে যাতিচি
আসলে জাহাজে ওঠার পর একটা রাত কাটতে না কাটতেই সাইক্লোন ধেয়ে এল। তার ধাক্কা সামাল দিতে না দিতে শুরু হল সি-সিকনেস। এই কদিন উদ্বাস্তুরা যা খেয়েছে, তক্ষুনি বমি হয়ে বেরিয়ে গেছে। এখন পেটে তাদের দাবানল জ্বলছে।
নিরঞ্জন বলল, আপনেগো ভাত তরকারি মাছ ডাইল রেডি কইরা রাখা আছে। নিচে নামলেই খাইতে বহাইয়া দিমু।
লোয়ার ডেক থেকে সমস্ত কিছু দেখতে পাচ্ছে বিনয়। দ্বীপে যাঁরা অপেক্ষা করছিলেন, তাঁরা সবাই জাহাজের সিঁড়ির কাছে চলে এসেছেন। চেহারা এবং পোশাক আশাক দেখে আঁচ করা যায়, এঁরা উঁচু স্তরের অফিসার এবং অন্যান্য গণ্যমান্য লোক। চল্লিশ পঞ্চাশজন উদ্বাস্তু নামলেই তারা হাসিমুখে, আন্তরিক সুরে বলছিলেন, আসুন আসনুউদ্বাস্তুদের সঙ্গে করে ওঁরা তেরপলের ছাউনিগুলোর তলায় নিয়ে বসাচ্ছেন।
উদ্বাস্তুদের নামাতে নামাতে বিনয়কে দেখতে পেয়েছিল নিরঞ্জন। হাত তুলে ইশারায় তাকে দাঁড়াতে বলল সে।
আধ ঘণ্টার মধ্যে সব উদ্বাস্তু নেমে গেল। সবার শেষে নামল নিরঞ্জন, বিভাস, বিনয় এবং পুনর্বাসন বিভাগের কর্মীরা। প্রায় সঙ্গে সঙ্গে জাহাজের খালাসিরা সিঁড়ি টেনে তুলে ফেলল। তারপর গম্ভীর ভো বাজিয়ে বাকি প্যাসেঞ্জারদের নিয়ে এস এস মহারাজা ঢিমে চালে পশ্চিম দিকে এগিয়ে চলল। খুব সম্ভব ওধারেই কোথাও চ্যাথাম হারবার।
জাহাজ থেকে নেমে নিরঞ্জন বিনয়কে বলল, আপনে তো রাহাদার লেইগা অস্থির অইয়া আছেন। আহেন, আলাপ করাইয়া দেই- আন্দামানের সব অফিসার, ব্যবসাদার এবং নানা প্রোফেশনের লোকজন যেখানে ভিড় করে আছেন, বিনয়কে সেখানে নিয়ে গেল নিরঞ্জন। বিশ্বজিৎ রাহার সঙ্গে আলাপও করিয়ে দিল। বয়স বেশি নয়, পঁয়ত্রিশ ছত্রিশ। বেশ সুপুরুষ, সপ্রতিভ। চোখেমুখে বুদ্ধিমত্তার ছাপ আছে।
বিশ্বজিৎ বললেন, জগদীশকাকার টেলিগ্রাম আমি পেয়েছি। আপনার সম্বন্ধে সব জানিয়ে দিয়েছেন। পোর্ট ব্লেয়ারে আপনি আমার কাছে থাকবেন। উদ্বাস্তুদের ব্যাপারে তো বটেই, আন্দামানের যে-কোনও বিষয়ে যা যা সাহায্য দরকার, সব পাবেন।
প্রথম আলাপেই মানুষটিকে খুব ভাল লেগে গেল বিনয়ের। মনে হল, বেশ কাজের লোক, তা ছাড়া ভারি অমায়িক এবং সহৃদয়। বিনয় বলল, অনেক ধন্যবাদ
বিশ্বজিৎ বিব্রতভাবে বললেন, ধন্যবাদ টন্যবাদ বললে লজ্জা পাব। নো ফর্মালিটি প্লিজ– বলে তিনিও কয়েকজনের সঙ্গে বিনয়ের পরিচয় করিয়ে দিলেন। চিফ কনজারভেটর অফ ফরেস্ট ব্রজদুলাল মণ্ডল, চিফ মেডিকেল অফিসার ডাক্তার চট্টরাজ, হারবার মাস্টার সোমনাথ সেন, ইত্যাদি। এঁরা প্রবীণ মানুষ, পঞ্চাশের আশেপাশে বয়স। সকলেই কথায়বার্তায় চমৎকার। এত উঁচু উঁচু পোস্টে আছেন, কিন্তু এতটুকু অহমিকা নেই। তারা জানালেন, কলকাতা থেকে আসা তরুণ সাংবাদিকটির সঙ্গে সমস্ত রকম সহযোগিতা করবেন।
ওধারে তেরপলের চাদোয়াগুলোর তলায় সব উদ্বাস্তুদের নিয়ে বসানো হয়েছিল। তাদের চেঁচামেচি আরও বেড়ে গেছে।
খাতি দ্যান বাবারা, তরাতরি খাতি দ্যান।
বিশ্বজিৎ ব্যস্ত হয়ে পড়লেন। কাছেই দাঁড়িয়ে ছিল নিরঞ্জন। তাকে বললেন, ড্রাম বোঝাই করে জল এনে রাখা হয়েছে। রিফিউজিদের বলো, যেন চটপট হাতমুখ ধুয়ে নেয়। তারপর খেতে বসিয়ে দাও–
দ্রুত চোখেমুখে জল ছিটিয়ে শরণার্থীরা কাতার দিয়ে বসে গেল। শালপাতার থালায় তাদের ভাত ডাল মাছ পরিবেশন করতে লাগল পুনর্বাসন বিভাগের কর্মীরা। এদের সঙ্গে হাত মেলালেন সেনসাহেব, মণ্ডলসাহেব, রাহাসাহেব, ডাক্তার চট্টরাজের মতো হোমরা চোমরারা।
এত বড় বড় মাপের সব মানুষ যত্ন করে নিজের হাতে খাওয়াচ্ছেন। ফলে উদ্বাস্তুরা অভিভূত। উদ্দীপ্ত মুখে বলে, বাবারা, মনে ডর লইয়া কালাপানি আইছিলাম। ভাবি নাই আপনেগো লাখান মাইনষেগো কাছে পামু। অহন ভরসা পাইতে আছি।
বিশ্বজিৎরা জানালেন, তারা সবসময় উদ্বাস্তুদের পাশে আছেন। এবং থাকবেনও।
খাওয়া হয়ে গেলে শরণার্থীরা বেশির ভাগই চাঁদোয়ার তলায় শুয়ে পড়ল। কেউ কেউ নারকেলগাছের ছায়ায় বা বড় বড় পাথরের চাঁইয়ের আড়ালে গিয়ে শরীর এলিয়ে দিল।
উদ্বাস্তুদের পর বিশ্বজিৎরা খেয়ে নিলেন। সেই একই খাদ্যবস্তু। ভাত ডাল মাছ, ইত্যাদি।
চারদিকে অনেকগুলো বিশাল বিশাল রঙিন ছাতা দাঁড় করানো রয়েছে। সেগুলোর তলায় প্রচুর ফোল্ডিং চেয়ার এবং টেবল। অফিসাররা এবং অন্য সবাই যাঁরা উদ্বাস্তুদের স্বাগত জানাতে এসেছিলেন, খাওয়াদাওয়ার পর তারা এক-একটা ছাতার নিচে গিয়ে বসলেন। যথেষ্ট পরিশ্রম হয়েছে, এখন একটু জিরিয়ে নেওয়া দরকার।
একটা ছাতার তলায় বসে ছিল বিনয়, নিরঞ্জন, বিশ্বজিৎ এবং আরও দু-একজন অফিসার।
এখন ভরদুপুর। সূর্য খাড়া মাথার ওপর উঠে এসেছে। রোদের তাপে বঙ্গোপসাগরের নোনা জল গেজে উঠেছে। সেদিকে তাকিয়ে থাকা যায় না। মনে হয়, চোখ ঝলসে যাবে।
বিশ্বজিৎ ঘড়ি দেখে নিরঞ্জনকে বললেন, এখন বারোটা বেজে সাতান্ন। সাড়ে চারটেয় চলুঙ্গা জাহাজ আসবে। তোমরা যে রিফিউজিদের আজ নিয়ে এসেছ তার অর্ধেক নিয়ে চলুঙ্গা মিডল আন্দামানে যাবে
এই খবরটা বিনয়ের জানা। সে নীরবে শুনতে থাকে।
বিশ্বজিৎ বলছিলেন, তোমার কাছে তো রিফিউজিদের ফ্যামিলিগুলোর লিস্ট রয়েছে। দাও তো দেখি, কাদের ওখানে পাঠানো যায়।
টাইপ-করা তালিকাটি পকেট থেকে বার করে বিশ্বজিৎকে দিল নিরঞ্জন। সেটা দেখতে দেখতে বিশ্বজিতের ভুরু কুঁচকে গেল, এ কী, ছটা ফ্যামিলি কম দেখছি!
মলিন মুখে নিরঞ্জন জানালো, কীভাবে খিদিরপুর ডক থেকে ছটা উদ্বাস্তু পরিবার চুপিসারে পালিয়ে গেছে। তখন হাতে এমন সময় ছিল না যে নতুন করে কোনও ক্যাম্প থেকে নতুন ছয় ফ্যামিলি জোগাড় করে আনে।
বিশ্বজিৎকে চিন্তিত দেখায়। বললেন, জাঙ্গল রিক্লেম হয়ে গেছে। গভর্নমেন্ট জমি ফেলে রাখতে চাইবে না। মোপলাদের নিয়ে আসবে। এখন উপায়?
কী উত্তর দিতে গিয়ে আচমকা চোখেমুখে বিদ্যুৎ খেলে গেল নিরঞ্জনের। দ্যান তো লিস্টিহান বিশ্বজিতের হাত থেকে তালিকাটা প্রায় ছিনিয়ে নিয়ে পেন দিয়ে পটাপট কটা উদ্বাস্তুর নামের পাশে টিক মারতে মারতে প্রবল উত্তেজনার সুরে সে বলল, রাহাদা, আমার মাথায় একহান প্ল্যান আইছে। যদি আপনেরা হেল্প করেন, ছয়টা ডি পি ফেমিলির সমস্যা সৎ অইয়া যাইব।
হতবাক বিশ্বজিৎ কয়েক পলক তাকিয়ে থাকেন। তারপর জিজ্ঞেস করেন, কীভাবে সৎ করবে?
টেবলের ওপর হাতের তালিকাটা নামিয়ে রেখে বিশ্বজিৎ টিকমারা নামগুলো দেখিয়ে দেয়। সবসুদ্ধ বারোটা নাম। সেগুলোর পাশে বয়সও লেখা আছে। হরিপদ বিশ্বাস (২৪ বছর), জবা ভক্ত (১৬ বছর), গণেশ রুদ্রপাল (২১ বছর), ময়না দাস (১৭ বছর), গোপাল সূত্রধর (২৩ বছর ৬ মাস), সাগরী পাল (১৫ বছর), মাখন কর্মকার (২৬ বছর ৩ মাস), মিনতি দাস (১৫ বছর ৯ মাস), গগন বিশ্বাস (২০ বছর ১০ মাস), সুন্দরী কর্মকার (১৮ বছর), কার্তিক দাস (২২ বছর ৪ মাস), বাসমতী বিশ্বাস (১৯ বছর)।
নামগুলো দেখা হলে বিশ্বজিৎ মুখ তোলেন। নিরঞ্জন বলে, কিছু নি বুঝতে পারলেন?
বিশ্বজিৎকে কেমন যেন বিমূঢ় দেখায়। ধীরে ধীরে মাথা নেড়ে বলেন, নো। নাথিং
বিনয় পাশে বসে ছিল। এই বারোটা নাম কোন পদ্ধতিতে সমস্যার সমাধান করবে, সেটা তার আদৌ বোধগম্য হচ্ছে না।
নিরঞ্জন এবার জলবৎ বুঝিয়ে দিল। এই ছজোড়া যুবক-যুবতী সবাই অবিবাহিত, ওদের নিজস্ব কোনও ফ্যামিলি নেই। ওরা এসেছে ওদের মা-বাবার সঙ্গে, কেউ বা দাদা-বউদির সঙ্গে। এদের যদি এখনই বিয়ে দেওয়া যায়, ছটা নতুন ফ্যামিলি বানিয়ে ঘাটতি পূরণ হয়ে যাবে। চুরানব্বই আর ছয় মিলিয়ে যোগফল পুরো এক শ। পাক্কা এক শ ছাব্বিশ বিঘে জমি বাঙালিদের হাতছাড়া হবে না।
উৎসাহে বিশ্বজিতের চোখমুখ ঝকমক করতে থাকে। বললেন, তোমার ব্রেনখানা সোনা দিয়ে বাঁধানো। হাত মিলাও ভাই নিজেই নিরঞ্জনের একখানা হাত তুলে নিয়ে ঝাঁকাতে লাগলেন, এ বিয়ে হবে, নিশ্চয়ই হবে। কে, কখন, কাকে বিয়ে করে সেপারেট ফ্যামিলি বানাচ্ছে, কেউ তা নিয়ে মাথা ঘামাবে না। এক শ ফ্যামিলি দরকার। সেটা পেলেই হল। তবে
নিরঞ্জন জিজ্ঞেস করে, তবে কী?
সেনসাহেব, মণ্ডলসাহেব, ডাঃ চট্টরাজদের ব্যাপারটা জানানো দরকার। যদি কিছু গোলমাল হয় ওঁরা সামলে নেবেন।
অন্য একটা ছাতার তলায় বসে সেনসাহেবরা বিশ্রাম করছিলেন। বিশ্বজিৎ উঠে গিয়ে তাদের ডেকে এনে নিরঞ্জনের পরিকল্পনার কথা জানাতে প্রথমটা সবাই থ। তারপর তুমুল হাসিতে ফেটে পড়লেন।
সেনসাহেব বললেন, গ্র্যাণ্ড–
মণ্ডলসাহেব বললেন, ওদের বিয়ের বয়েস হয়েছে। কদিন পরে তো বিয়ে করবেই। কদিন আগেই না হয় করল। একটু থেমে বললেন, যখন হোক সেপারেট ফ্যামিলি তো ওদের হবেই। রস আইল্যান্ডেই না হয় শুভ কাজটা হল।
ডাক্তার চট্টরাজ সংশয়ের সুরে বললেন, এই সবে ওরা আন্দামানে পৌঁছেছে। এখনও নিজেদের কলোনিতে যায়নি। বিয়ে করতে কি রাজি হবে?
অইব স্যার, অইব। এই ব্যাপারখান আমার হাতে ছাইড়া দ্যান লাফ দিয়ে উঠে গার্ডেন আমব্রেলার বাইরে গিয়ে দুই হাত চোঙার মতো মুখের কাছে তুলে নিরঞ্জন হাঁকতে থাকে, হরিপদ বিশ্বাস-হরিপদ বিশ্বাস–এইহানে আসো
কাছাকাছি একটা পাথরের চাঁইয়ের আড়ালে রোগা প্যাংলা গোছের এক যুবক খাওয়াদাওয়ার পর ঘুমোচ্ছিল। নামটা কানে যেতেই ধড়মড় করে উঠে আসে। ভীষণ ঘাবড়ে গেছে সে। সারা শরীর কাঁপছে। হাতজোড় করে ভয়ার্ত সুরে বলে, ছারেরা (স্যারেরা), এত রিফুজ থাকতি আমারি ডাকতিছেন কেন? আমি তো জেবনে অল্যায় কিছু করি নাই
নিরঞ্জন সহৃদয় ভঙ্গিতে বলে, ডরাও ক্যান? তোমার লগে কামের কথা আছে
না ছার, আমারে ছাড়ি দ্যান-আমারে ছাড়ি দ্যান।
এইসময় ছুটতে ছুটতে একজন আধবয়সী রুণ চেহারার লোক এসে পড়ে। হতচকিত, শঙ্কাতুর। ব্যাকুলভাবে বলে, হরিপদ কী করিছে ছারেরা? কী করিছে?
নিরঞ্জন তাকে জিজ্ঞেস করল, আপনে ক্যাঠা (কে)? এহানে কী চাই?
লোকটা জানালো তার নাম গদাধর বিশ্বাস। সে হরিপদর দাদা। নিরঞ্জন বলে, আপনে আইছেন, ভালই অইছে।
এরপর কিছুক্ষণ কথা হল। কোথায় দেশ ছিল গদাধরদের? কতদিন আগে পাকিস্তান থেকে এসেছে? দেশে থাকতে তারা কী করত–চাষবাস, না অন্য কিছু? ইত্যাদি ইত্যাদি।
লঘু চালে গল্প করে করে পরিবেশটা সহজ করে নিয়ে এবার হরিপদর দিকে তাকায় নিরঞ্জন, তোমারে ক্যান ডাকছি, এইবার হোননা। আমরা তোমার বিয়া দিতে চাই।
বিভা (বিয়ে)! এমন বিস্ময়কর শব্দ আগে কখনও বুঝি বা শোনেনি হরিপদ। অনেকক্ষণ হতভম্বের মতো দাঁড়িয়ে থাকে। তারপর হাত-পা-মাথা ঝাঁকিয়ে তারস্বরে চিৎকার জুড়ে দেয়। মারি ফেলান ছার, মারি ফেলান। টাস করি বাড়ি মারি শ্যাষ করি ফেলান। গুলি করি হাগরের (সাগরের) জলে ভাসায়ে দ্যান। বিভা আমি করতি পারফ (পারব না।
হরিপদর সঙ্গে তার দাদাও সুর মেলায়, মারি ফেলান ছারেরা, মারি ফেলান। মাথায় বাড়ি মারি–
আচমকা বিয়ের প্রস্তাবে বেজায় ভড়কে গেছে ওরা। দুজনকে ধাতস্থ করতে বেশ সময় লাগল। হরিপদ যখন বুঝতে পারল, নিরঞ্জনদের কোনওরকম দুরভিসন্ধি নেই, তখন বলল, মনে তো বিভার বাসনা আছে, কিন্তুক মিয়া ছাওয়াল (মেয়ে) পাই কোয়ানে (কোথায়?
গদাধরও জানায়, সমস্যা একটাই। পাত্রী কীভাবে পাওয়া যাবে?
নিরঞ্জন হরিপদকে বলল, হেই চিন্তা আমাগো। মাইয়া আমরা ঠিকই জুটাইয়া দিমু। তুমি যে বিয়া করতে রাজি অইছ, এ আমাগো চৈদ্দ পুরুষের ভাগ্যি। এটু খাড়াও বলেই খানিক আগের মতো মুখের সামনে দুই হাতের চোঙা বানিয়ে হাঁক পাড়তে থাকে, যোগেন বিশ্বাস–যোগেন বিশ্বাস
ডান পাশে একটু ঢালুমতো জায়গায় প্রচুর নারকেল গাছের জটলা। সেখানে শুয়ে ছিল যোগেন। লোকটা আধবুড়ো। মাথায় উষ্কখুষ্ক কাঁচাপাকা চুল। গালে সাত-আট দিনের খাড়া খাড়া দাড়ি। পরনে ময়লা খাটো ধুতির ওপর ফতুয়া। ডাক শুনে হরিপদদের মতোই হাই হাই করে চিকুর পাড়তে পাড়তে এসে হাজির। সে কী এমন অপরাধ করেছে যে এত এত রিফুজ থাকতে তাকে তলব করা হয়েছে? কেউ কি তার নামে ছারেদের কাছে কিছু লাগিয়েছে? সেইজন্য ছারেরা কি তার ওপর অসন্তুষ্ট? এক নাগাড়ে চেঁচিয়ে যেতে লাগল যোগেন।
নিরঞ্জনের অলৌকিক ক্ষমতা রয়েছে। হরিপদদের মতোই বুঝিয়ে সুঝিয়ে যোগেনকে ঠাণ্ডা করল। তারপর বলল, আপনের কি একহান ডাঙ্গর (ডাগর) মাইয়া আছে?
যোগেন ঘাড় কাত করে জানায়, আছে তো। আপনি কেমন করি জানতি পারলেন?
টেবল থেকে উদ্বাস্তুদের নামের তালিকা তুলে ধরে নিরঞ্জন বলল, এইর ভিতরে আপনেগো বেবাক রিফুজির নাম ধাম লিখা আছে। তা মাইয়ার বিয়া দিবেন না?
দিতি তো চাই। কিন্তুক ছাওয়ালপান (পাত্র) পাই কোয়ানে (কোথায়)? হরিপদকে দেখিয়ে নিরঞ্জন বলল, দ্যাখেন তো ইয়ারে পছন্দ হয় কি না—
যোগেন বিশ্বাস এখন আর পূর্ব পাকিস্তান থেকে উৎখাত উদ্বাস্তু নয়। সে এই মুহূর্তে একজন ভাবী শ্বশুর। লহমায় তার চেহারা বদলে যায়। বুকের ওপর আড়াআড়ি দুই হাত রেখে অনেকক্ষণ খুঁটিয়ে খুঁটিয়ে হরিপদকে পর্যবেক্ষণ করে। তারপর ভারিক্কি চালে শুরু করে, মশয়ের নাম?
হরিপদ মাথা নিচু করে কেঁচোর মতো নিজেকে গুটিয়ে নিয়েছে। মিন মিন করে উত্তর দেয়, শিরি (শ্ৰী) হরিপদ বিশ্বেস
পিতা?
ঈশ্বর জগন্নাথ বিশ্বেস
নিবাস?
খুইলনে (খুলনা) জিলা। পাকিস্থান—
গেরাম?
আছেরপুর।
হরিপদর গা ঘেঁষে দাঁড়িয়ে ছিল গদাধর। সে বলে, আমি হরিপদর বড় ভাই। যা জিগুবার (জিজ্ঞেস করার) আমারে জিগুতে পারেন। ও আমার ফেমিলির ছেলে।
ঘাড় টেরা করে যোগেন বলে, যা জিবার ছেলিরি (ছেলেকে) জিগুব বলে ফের সওয়াল শুরু করে, শিউলি, না ধানী?
ধানী।
কোন গুরুর শিষ্য? হরিচান (হরিচাঁদ), গুরুচান, না পাগলচান?
হরিচান।
বিনয় একধারে বসে এই বিচিত্র সওয়াল-জবাব শুনে যাচ্ছিল। ওদের মধ্যেও যে আলাদা আলাদা শ্রেণী আছে, আছে আলাদা আলাদা গুরু, এ-সব জানা ছিল না তার।
যোগেনের চোখমুখ দেখে মনে হল, সে খুশি। তারা যেমন পাত্র চায়, খাপে খাপে মিলে গেছে। এই ছেলেকে কন্যাদান করা যায়। সে এবার জিজ্ঞেস করে, মশয় তো আমার মেয়ারে (মেয়েকে) বিভা করতি চান, তা খাওয়াতি টাওয়াতি পারবেন?
হরিপদ যতই কেঁচো হয়ে থাকুক, ভেতরে ভেতরে খুবই ধুরন্ধর। সে রাহাদের দেখিয়ে বলল, এই ছারেরা মাথার উপুরি আছেন। তেনিরা থাকতি কি আপনের মেয়া রুপুস (উপোস) দিয়ি মরবে? ভাবী ধর্মপত্নীর ভরণপোষণের যাবতীয় দায়িত্ব সে রাহাসাহেব সেনসাহেবদের ওপর সঁপে দিল।
কোটার এক শ ফ্যামিলি পূর্ণ করতে হবে, তাই রাহারা কেউ টু শব্দটি করলেন না।
এদিকে যোগেনের প্রশ্নের শেষ নেই। সে বলল, মশয়, আমার জমিনে এটু লাঙ্গল টাঙ্গল দিয়া দিতে পারবেন তো?
এখনও জমি পাওয়া যায়নি, কিন্তু আগে থেকেই ভাবী জামাইকে চাষ করে দেবার কড়ার করিয়ে নিচ্ছে যোগেন। হরিপদও একটি আস্ত ঘুঘু। সে বলে, বিদ্যাশি (বিদেশে) আত্মবান্ধবেরে দেখতি হবে না? বিয়ে হয়নি, কিন্তু এর মধ্যেই সে যোগেনদের নিজের পরমাত্মীয় বানিয়ে ফেলেছে।
যোগেন রাহাদের দিকে ফিরে জানিয়ে দিল, পাত্র পছন্দ হয়েছে। এ বিয়েতে তার আপত্তি নেই।
নিরঞ্জন খুবই তুখোড়। ভেলকির পর ভেলকি দেখিয়ে পরের পাঁচজোড়া যুবক-যুবতীর বিয়েও পাকা করে ফেলল। অবিকল একই প্রক্রিয়ায়।
আন্দামানের মাটিতে নামতে না-নামতেই একসঙ্গে ছছটি বিয়ের মতো ঘটনা ঘটতে চলেছে। খবরটা অন্য উদ্বাস্তুদের কাছেও পৌঁছে গিয়েছিল। ঘুম টুম চোখ থেকে ঝেড়ে ফেলে তারা এসে নিরঞ্জনদের ছাতার সামনের দিকে ভিড় জমায়। তাদের চোখে একই সঙ্গে অপার কৌতূহল এবং উত্তেজনা।
হঠাৎ জমায়েতের ভেতর থেকে একটা লোক উঠে আসে। বয়স ষাটের কাছাকাছি। ভারী শরীর। সারা গায়ে প্রচুর পাকা লোম, কান এবং নাকের ভেতর থেকেও লোমের গোছা বেরিয়ে এসেছে। পরনে ধুতি আর তালি-মারা নিমা (এক জাতীয় জামা)। নিমায় বোম নেই। ফলে বুকের ওপর আড়াআড়ি লালচে পৈতার গোছা দেখা যাচ্ছে। সে হাতজোড় করে, মাথা ঝুঁকিয়ে বলে, পন্নাম ছারেরা, আমার নাম রসিক জয়ধর। দ্যাশ আছিল পাকিস্থানের ফরিদপুর জিলায়। দ্যাশে থাকতে পূজা-পাব্বন-ছাদ্দ-বিয়া, এই হগল কিয়াকম্ম করতাম। চাষবাসের লগে লগে পুরৈতগিরি (পুরোহিত গিরি) আছিল আমাগো প্যাশা। (পেশা)। তা ছারেরা, যে বিয়াগুলান আপনেরা ঠিক করছেন, আমি হেইগুলান দিতে চাই
ছজোড়া বর-কনে প্রস্তুত। একজন পুরুতও পাওয়া গেল। বিপুল উৎসাহে বিশ্বজিৎ রাহা বলে ওঠেন, নিশ্চয়ই দেবেন। কী কী করতে হবে বলুন
রসিক জয়ধর একটা ফর্দ তৈরি করে দিল। বাসি ময়লা কাপড় চোপড় পরে তো বিয়ে হয় না। বর-কনের জন্য নতুন শাড়িজামাটামা চাই। চাই টোপর, ফুলের মালা, শাঁখা সিঁদুর, নোয়া, পাত্র পাত্রী এবং পুরোহিতের জন্য আসন, উপহারের জিনিসপত্র, ইত্যাদি।
ফর্দে চোখ বুলিয়ে মোটামুটি হিসেব করে নিলেন বিশ্বজিৎ। মোটামুটি সাত শ টাকা দরকার। অফিসার এবং পোর্ট ব্লেয়ারের অন্য যে-সব বাঙালি বাসিন্দারা উদ্বাস্তুদের স্বাগত জানাতে এসেছিল তাদের কাছ থেকে চাঁদা তোলা হল। এমন একটা শুভ কাজ। সবাই হাসিমুখে টাকা দিলেন। বিনয় দিল কুড়ি টাকা। সাত শর জায়গায় সাড়ে আটশ উঠে গেল।
চ্যাথাম বন্দরের যাবতীয় জাহাজ, স্টিমলঞ্চ, মোটর বোট«বার-মাস্টার সেনসাহেবের অধীনে। বস আইল্যাণ্ডে যে মোটর বোটটি রয়েছে, হারবার মাস্টার সেন সাহেবের অনুমতি নিয়ে পুনর্বাসন বিভাগের দুজন কর্মী, নিতাই কুণ্ডু আর রমেশ নাহাকে সেটায় করে পোর্টব্লেয়ারে এবারডিন মার্কেটে পাঠিয়ে দিলেন বিশ্বজিৎ। সঙ্গে দিলেন রসিকের ফর্দ এবং টাকা। নিতাইরা লিস্ট মিলিয়ে জিনিসপত্র তো আনবেই। শুভ বিবাহে মিষ্টিমুখ না হলে চলে? এবারডিন বাজারে কিছুদিন হল এক বাঙালি ময়রা মিঠাইয়ের দোকান খুলেছে। নিতাইদের বলে দেওয়া হল, সের দশেকের মতো রসগোল্লা যেন নিয়ে আসে।
রস থেকে উপসাগর পেরিয়ে পোর্টব্লেয়ার যেতে দশ মিনিট, কেনাকাটা সারতে চল্লিশ মিনিট, ফিরে আসতে আরও দশ মিনিট। মোট ষাট মিনিট অর্থাৎ এক ঘণ্টা লাগল নিতাইদের। টাটকা ফুলের মালা পাওয়া যায়নি। তাই এক ডজন কাগজের ফুলের মালা এনেছে ওরা। আসলের বদলে নকল। কিন্তু কী আর করা যাবে? মন শুদ্ধ থাকলে ওতেই চলে যাবে।
নিতাইরা ফিরে আসার সঙ্গে সঙ্গে পূর্ণোদ্যমে বিয়ের তোড়জোড় শুরু হয়ে গেল। একেবারে যুদ্ধকালীন তৎপরতায়। ছজোড়া বর-কনের সাজগোজ করতে সময় লাগল ঠিক সতেরো মিনিট।
এখন দুটো বেজে আটান্ন। সূর্য একনাগাড়ে আগুন ঢেলে চলেছে। সমুদ্রের নোনা জল ফেনিয়ে ফেনিয়ে উঠছে। ধারে কাছে সি-গাল বা অন্য কোনও পাখি নেই। এলাকা ছেড়ে সব উধাও হয়েছে।
ঝলসানো আকাশের নিচে আন্দামানের এক সৃষ্টিছাড়া দ্বীপে বিয়ের আসর বসল।
প্রথম বিয়েটা হবে হরিপদ আর বাসমতীর। চারখানা নতুন আসন পাতা হয়েছে। পাত্র-পাত্রী বসেছে মুখোমুখি। তাদের একপাশে পুরুত রসিক জয়ধর। আর-এক পাশে যোগেন বিশ্বাস। সে কন্যা সম্প্রদান করবে।
আসরের চারপাশে ঠাসাঠাসি ভিড়। বিয়ে ব্যাপারটার ভেতর বুঝি বা কোনও ম্যাজিক থাকে। যে উদ্বাস্তুরা পাঁচটা দিন জাহাজে ভয়ে আতঙ্কে সিটিয়ে ছিল, তাদের এখন চেনাই যায় না। এধারে ওধারে চলছে অবিরল কলকলানি। সেই সঙ্গে হাসি। হা হা, হি হি। আর টুকরো টুকরো মজাদার সব মন্তব্য।
বিশ্বজিৎ রসিক জয়ধরকে বললেন, ঠাকুর মশাই, হাতে সময় কিন্তু বেশি নেই। বিকেলের মধ্যে বিয়েগুলো সেরে ফেলতে হবে।
রসিক বলল, চিন্তা কইরেন না ছার। এক-একহান বিয়া বারো চৈ মিনিটে নামাইয়া দিমু। বলেই হরিপদর একখানা হাত টেনে নিয়ে তার ওপর বাসমতীর হাত রাখে। বর-কনের হাতের ওপর যোগেনকে হাত রাখার নির্দেশ দিয়ে বলে, আমার লগে মন্তর পড়। কও ওঁ নারায়ণায় নমঃ।
বাসমতীরা আউড়ে যায়,
ওঁ নারায়ণায় নমঃ
ওঁ গণেশায় নমঃ
ওঁ গণেশায় নমঃ
ওঁ মহাদেবায় নমঃ
এরপর আরও কিছুক্ষণ মন্ত্র পড়ে যোগেনের হাতটা নামিয়ে দিয়ে উদ্বাস্তুদের ভিড়ে মেয়েদের দিকে তাকিয়ে বলে, বিয়া অইতে আছে কিন্তুক শঙ্খ নাই। শঙ্খ না ফুয়াইলে (ফু দিলে) কি বিয়া হয়? হে আর কী করন? নাই তো নাই। মায়েরা, তোমরা হগলটি জোকার (উলু) দাও।
চতুর্দিক থেকে মিষ্টি সুরে উলুর আওয়াজ উঠতে থাকে। আর তারই মধ্যে গলার স্বর উঁচুতে তুলে রসিক জয়ধর বলে যায়, অস্য ফাল্গুন মাসি, শুক্লপক্ষে, নিশাকালে বাসমতী বিশ্বেসের লগে
বিনয় অবাক। বাংলা ক্যালেণ্ডারে এটা কার্তিক মাস, এখন ভর দুপুর। আর লোকটা বলছে কি না ফাল্গুন মাস, নিশাকাল, ইত্যাদি। খুব সম্ভব একটা মন্ত্রই শিখে রেখেছে রসিক। যে মাসেই বিয়ে হোক-বৈশাখ কি শ্রাবণ, মাঘ বা ফান, দিনে কি রাতে, তপক্ষে বা কৃষ্ণপক্ষেওই এক লাচাড়ি পড়ে যাবে সে।
বঙ্গোপসাগরের এক নির্জন দ্বীপে, অদ্ভুত এই বিয়ে, মন্ত্রোচ্চারণ, উলুধ্বনি–সব কেমন যেন অবিশ্বাস্য মনে হয় বিনয়ের। আবার মজাও লাগছে। এধারে ওধারে তাকাতে তাকাতে তার চোখ চলে যায় মেয়েদের জটলাটার দিকে। কুমারী মেয়েদের মুখ খোলা। তবে বিবাহিতাদের সবার মাথাতেই ঘোমটা। কারও নাক অবধি ঢাকা, কারও বা কপাল অবধি।
হঠাৎ একটা মুখের ওপর নজর আটকে যায় বিনয়ের। পুরো মুখ নয়– একটা চোখ, কপাল চিবুক এবং নাকের খানিকটা অংশ। বাকিটা ঘোমটায় ঢাকা খুবই চেনা চেনা। এ কে? ঝিনুক কী? পাঁচদিন আগে খিদিরপুর ডকে মহারাজা জাহাজে উদ্বাস্তুরা যখন উঠছিল, ঝিনুকের মতোই একজনকে দেখেছিল সে। পরে জাহাজের খোলে আঁতিপাঁতি করে খুঁজেছে, কিন্তু তাকে পাওয়া যায়নি। এখন যাকে দেখা যাচ্ছে তার চোখে গালে চিবুকে ঝিনুকেরই আদল। বুকের ভেতরটা তোলপাড় হয়ে যেতে থাকে বিনয়ের।
ওই মেয়েটির কাছে সোজাসুজি যাবার উপায় নেই। মাঝখানে বিয়ের আসর। সেটা ঘিরে উদ্বাস্তুরা বসে আছে বৃত্তাকারে। ভিড়ের পেছন দিয়ে পেছন দিয়ে উদ্ভ্রান্তের মতো বিনয় যখন ওধারে পৌঁছল, মেয়েটাকে আর দেখা গেল না। সে কি এর মধ্যে সারা মুখে ঘোমটা টেনে দিয়েছে?
সারি সারি অগুনতি ঘোমটা-ঢাকা মেয়েমানুষদের মধ্যে কে যে ঝিনুক (আদৌ যদি ঝিনুক হয়), জানার উপায় নেই। কারওকে তো বলা যায় না, তোমার মুখটা দেখব, ঘোমটা খোল। বিনয় চাপা, ব্যাকুল স্বরে ডাকতে লাগল, ঝিনুক-ঝিনুক- কিন্তু সাড়া পাওয়া গেল না।
হতাশ বিনয় কিছুক্ষণ বাদে বিশ্বজিৎদের কাছে ফিরে আসে। এদিকে হরিপদ আর বাসমতীর মালাবদল, শুভদৃষ্টি ইত্যাদি শেষ হয়ে গেছে। এখন দুনম্বর বিয়ের তোড়জোড় চলছে। কিন্তু কিছুই যেন দেখতে পাচ্ছিল না বিনয়। চারপাশে এত কলরোল, রসিক জয়ধরের তেজী গলার মন্ত্রপাঠ সে-সবের একটি শব্দও তার কানে ঢুকছে না।
রসিক করিৎকর্মা লোক। এক ঘণ্টা সাত মিনিটের ভেতর ছটা বিয়ে চুকিয়ে ফেলল। এক শ ডি পি ফ্যামিলির কোটাও পূর্ণ হয়ে গেল।
.
কাঁটায় কাঁটায় সাড়ে চারটেয় ইন্টার-আইল্যাণ্ড শিপ সারভিসের চলুঙ্গা নামের মাঝারি আকারের জাহাজটি এসে ভিড়ল রস আইল্যাণ্ডে। এই জাহাজটা আন্দামান ও নিকোবরের নানা দ্বীপে মালপত্র। এবং যাত্রী নিয়ে ঘুরে বেড়ায়। চলুঙ্গা পঞ্চাশটি উদ্বাস্তু পরিবার নিয়ে এখান থেকে আজ যাবে মধ্য আন্দামানে। কোন কোন পরিবার যাবে, বিশ্বজিৎ রাহা এবং পুনর্বাসন দপ্তরের অন্য অফিসাররা ঠিক করে দিয়েছেন।
সুর্যের গনগনে, কাকে খাই কাকে খাই চোষা এখন অনেক বদলে গেছে। পশ্চিম দিকের উঁচু উঁচু পাহাড়গুলোর আড়ালে সেটা নেমে যাচ্ছে। রোদের তাপ জুড়িয়ে গেছে অনেকটাই। জাদুকলস উপুড় করে কারা যেন সমুদ্রে সোনা ঢেলে চলেছে অবিরল।
চলুঙ্গা জাহাজ থেকে সিঁড়ি নামিয়ে দেওয়া হয়েছিল দ্বীপে। নিরঞ্জন, বিভাস এবং পুনর্বাসন দপ্তরের কজন কর্মী তালিকা দেখে হেঁকে হেঁকে পঞ্চাশটি পরিবারকে জাহাজে তুলতে লাগল। খিদিরপুর ডকে যেভাবে ভোলা হয়েছিল, হুবহু সেই পদ্ধতিতে। উদ্বাস্তুরা সিঁড়ি বেয়ে একের পর এক উঠে যাচ্ছে।
বিদায় জানাতে বিশ্বজিৎ, সেনসাহেব, মণ্ডলসাহেবরা জাহাজের কাছে চলে এসেছেন। তাদের সঙ্গে বিনয়ও রয়েছে।
আধঘণ্টাও লাগল না, পঞ্চাশটি ফ্যামিলির প্রায় আড়াই শটি মানুষ জাহাজে উঠে পড়ে। সঙ্গে সঙ্গে কাঠের সিঁড়িও তুলে ফেলা হল।
তারপর দশ দিগন্ত সচকিত করে গম্ভীর ভো বাজিয়ে এস এস চলুঙ্গা চলতে শুরু করে। জলযানটার আপার ডেকের রেলিং ধরে বেশ কিছু উদ্বাস্তু রস-এর দিকে তাকিয়ে আছে। হঠাৎ তাদের ভেতর ঝিনুককে দেখতে পেল বিনয়।
খিদিরপুর ডকে মুখের একটা অংশ চোখে পড়েছিল। খানিক আগে হরিপদদের বিয়ের আসরে ঘোমটার খানিকটা আবরণ ছিল। এখন ঘোমটা টোমটা নেই। পরিপূর্ণ মুখখানাই দেখা যাচ্ছে। এ কদিন বিনয়ের মনে যে সংশয়টুকু ছিল তা মুহূর্তে উধাও। চিরদিনের চেনা সেই ঝিনুকই। মহারাজা জাহাজে কিংবা খানিক আগে রস দ্বীপে বিনয় তাকে এত খোঁজাখুঁজি করেছে। ডেকেছেও কিন্তু ঝিনুক সাড়া দেয়নি, কাছে আসেনি। নিশ্চয়ই ক্ষোভে, দুঃখে, নিদারুণ অভিমানে। কত আলোকবর্ষ পেরিয়ে এত স্পষ্ট করে বিনয় তাকে দেখল! বুকের ভেতরটা দুমড়ে মুচড়ে যাচ্ছে, মজ্জা কুঁড়ে ঠিকরে বেরিয়ে আসছে কী যে তীব্র আকুলতা!
ভবানীপুরে এক কুয়াশামলিন সন্ধ্যায় নিখোঁজ হয়ে গিয়েছিল ঝিনুক। এতকাল বাদে আন্দামানের এই বিকেলে, আকাশ থেকে যখন স্বর্ণধারা নেমে আসছে বঙ্গোপসাগরে, তাকে আবার এক ধাবমান জলযানে দেখা গেল। এত কাছে ঝিনুক, কিন্তু তার কাছে যাবার উপায় নেই।
স্টিমশিপ চলুঙ্গা দূরে, আরও দূরে, পারাপারহীন গভীর সমুদ্রের দিকে ধীরে ধীরে চলে যাচ্ছে। আচ্ছন্নের মতো তাকিয়ে থাকে বিনয়।
[‘কেয়াপাতার নৌকো’-র পরবর্তী পর্ব সমাপ্ত]
