ফেলে আসা দিন
আজ তার মনে পড়ছে সেই সব কথা। আজ উনিশশো সাতচল্লিশ সালের জুলাই মাসের মাঝামাঝি। আজ এই দ্বিপ্রহর অতিক্রান্ত রাত্রে দ্রুত বেগে ধাবিত ঢাকা মেল ট্রেনের তৃতীয় শ্রেণীর কামরায়। অকল্পিত, অভাবিত এই ভাবনা যে মেঘনাদকে এই পরিবেশে কোনওদিন আষ্টেপৃষ্ঠে জড়িয়ে ধরবে, তা সে ভাবতে পারেনি। আজও যে সে ভাবছে, তাও একবার অতীতের অন্ধকারের মধ্যে নিজের জীবনের ঝড়তিপড়তি ও সঞ্চয়ের থলি হাতড়ে দেখবে বলে ভাবছে না। কেন না, সে ভাবতে বসেনি। অমন করে কোনওদিন ভাবতে শেখেনি সে। না শিখলে, ভাবব বলে ভাবা যায় না। ভাবনা একসময়ে আসে আচম্বিতে, কোনও সংবাদ না দিয়ে। এসে তার কাজ শেষ করে সে চলে যায়।
মেঘনাদের কাছেও ভাবনা এসেছে তেমনি করে। এসেছে, অন্ধকারের বুকে আচমকা প্রাণহারিণী কালসাপিনীর মতো। মুহূর্ত অবসর না দিয়ে বিষবতী ভাবনা ফণা বিস্তার করে দংশন করেছে। সেই হলাহলে আজ আকণ্ঠ পূর্ণ। ব্যথার তীব্র যন্ত্রণা এখন অস্তমিত সূর্যের ম্লান লাল আভার মতো ছড়িয়ে পড়েছে তার হৃদয়-আকাশ ভরে। এখন দংশনের সেই বিষজ্বালা নেই, দহনের তীব্রতা নেই, নেই অসহ্য যন্ত্রণার চিৎকার ও দিগভ্রান্তের মতো দাপাদাপি করা। এখন সারা অঙ্গ বিষে জরজর। নেশাচ্ছন্নের মতো ঢল ঢল প্রাণ। বেদনা স্তিমিত ও ম্লান। কিছুক্ষণ পরেই মৃত্যুর মতো অন্ধকার গ্রাস করবে, ছেয়ে ফেলবে তার হৃদয়। ভাবনা আজ এই রূপ ধরেই এসেছে তার কাছে।
না, এ তো ভাবনা নয়, স্মৃতি। অতীতের ভাবনার নাম স্মৃতি। ভবিষ্যতের চিন্তা হল ভাবনা। কিন্তু মেঘনাদের কাছে ভবিষ্যৎ হল মৃত্যুর মতো গাঢ় অন্ধকারে ঢাকা। নিজের থেকে সেদিনের কথা ভাবা দূরের কথা, এই গাড়ি যখন তাকে তার আপাত গন্তব্যে নামিয়ে দিয়ে চলে যাবে, তখনও দাঁড়িয়ে থাকবে সে মুঢ়ের মতো।
তার মনের আয়নায় যে ছবি দেখেছে সে, এর নাম যে স্মৃতি, এই সামান্য বোধটুকুও মেঘনাদের সম্ভবত নেই। সে জানে না, হতাশ মানুষের সম্বল তার অতীতের স্মৃতি। অসহায় মানুষ যখন ছুটে এসে সামনের দরজা বন্ধ দেখতে পায়, তখন সে ছোটে পেছনের দিকে। ছোটে ঊর্ধ্বশ্বাসে, যদি কোনও পথ পাওয়া যায়। ভেবে ছোটে না, তাকে ছুটিয়ে নিয়ে যায়।
বর্তমান ও ভবিষ্যতের কথা যখন একেবারেই বন্ধ হওয়ার উপক্রম হয়, তখন অতীতের পথ অতিক্রমণের সুখ ও দুঃখ, দুই-ই বড় সুখের হয়। সুখের না হোক, রোমন্থনের আরাম এনে দেয়।
কিন্তু এই যে স্মৃতির উদঘাটন, সেই বিচিত্রের ছায়াও মেঘনাদের সারা মুখে খুঁজে পাওয়া যায়। তার বলিষ্ঠ মুখ একটা জং-ধরা তামার ডেলার মতো দেখাচ্ছে। সেখানে হৃদয়ের আলোছায়ার কোনও রেখাপাতও নেই।
শুক্লপক্ষের মেঘাচ্ছন্ন আকাশ। পুঞ্জীভূত মেঘ-ছড়ানো আকাশে গাঢ় কালিমা নেই। মেঘের আড়ালে লুকানো চাঁদের আলোয়, সাদা ঘন কুয়াশার মতো সারা আকাশটা প্রাণহীন বিষণ্ণতায় ভরে রয়েছে। দিগন্ত জুড়ে ছড়িয়ে নেই অন্ধকার। প্রদোষের অস্পষ্ট আলোর মতো সব ঝাপসা। বনপালা মাঠ ও গ্রামের ছবি চোখের সামনে ফুটি ফুটি করেও ফুটছে না। এরই মধ্যে কোথাও। ঝাপসা পটের উপরে মাঝে মাঝে গাঢ় কালি লেপে দেওয়ার মতো খোঁচা খোঁচা অন্ধকার রয়েছে। ঘাপটি মেরে। গোমড়া মুখে হাসির ঝিলিক ফুটেও না ফোঁটার মতো চাঁদ দেখা দেবে দেরে করে দেখা দিচ্ছে না। এখনই বৃষ্টি আসার কোনও আশঙ্কা নেই। কিন্তু গাড়ির বিপরীত মুখে দুরন্ত জলো। হাওয়া ঝাপটা মেরে চলেছে। অসহ্য গুমোট আর ভ্যাপসানিতে জলো হাওয়া একটুও আরাম দিচ্ছে। না। একটা বিশ্রী রকম পচানিতে সারা গায়ের মধ্যে যেন রি রি করে উঠছে। জলো হাওয়ার সঙ্গে থেকে থেকে ইঞ্জিনের কাঁচা কয়লার ধোঁয়ারাশি দিচ্ছে দম আটকে। ধুলোর মতো নাকমুখ ভরে যাচ্ছে কয়লার গুঁড়োয়।
রকমারি কণ্ঠের কলরবের মতো, এক এক রকম শব্দ করে মেল ট্রেনটা ছুটে চলেছে। গুমোট রাত্রির নিস্তব্ধতাকে ভেঙ্গে দেওয়ার অন্তহীন প্রয়াসে মেতে উঠেছে গাড়িটা।
চোখ বুজে আছে মেঘনাদ। শিথিল শরীরটা দুলছে তার। শুতে ইচ্ছা নেই, শক্ত হয়ে বসবার শক্তি নেই। মন দেহ থেকে বিচ্ছিন্ন হয়ে চলে গেছে অন্যত্র। তার নিজের কাছ থেকে সে চলে গেছে দূরে।
দেখে মনে হয় মেঘনাদ সুপুরুষ। অন্তত এককালে ছিল, সে বিষয়ে সন্দেহ নেই। মেদহীন বিশাল শক্ত ও বলিষ্ঠ শরীর। গায়ের রংটা একসময়ে বেশ ফরসাই ছিল মনে হয়। ফরসা রং এখন তামাটে হয়ে উঠেছে। বয়স বছর চল্লিশ। কিন্তু দেখায় আরও বছর দশেক বেশি। কারণ, তার ঘন শক্ত ও ছোট ছোট কোঁকড়ানো চুলগুলি অধিকাংশ পোড়া সোনার রং ও ধূসরতায় ছেয়ে গেছে। তার চুল কোনওদিনই ঘন কালো ছিল না। কালোর মধ্যে ছিল কিছুটা বাদামির আভাস। স্বভাবতই তার চুল দেখলে বয়স্ক বলে মনে হয়। তা ছাড়া যে বস্তুটি তাকে তার বয়সের চেয়েও ভারী ও গম্ভীর করে তুলেছে সেটি তার গোঁফ। শার্দুলের মতো তার চওড়া গালের দুপাশে ঘন বিস্তৃত গোঁফ জোড়া যে শুধু তার গাম্ভীর্য এনে দিয়েছে তা নয় একটা চাপা নিষ্ঠুরতাও যেন লুকিয়ে রয়েছে গোঁফের মধ্যে। গোঁফের আকার ও ভঙ্গি ছেড়ে দিলেও তার মুখের দিকে তাকালেই মনে হয়, মানুষটা নিশ্চয়ই নিষ্ঠুর প্রকৃতির। এত বড় ভরাট মুখে, চোখ দুটি তার রীতিমত বড় আর বেশ টানা টানা। তবে মেঘনাদের মোটা ও কুঞ্চিত জ্বর তলায়, টানা টানা বড় চোখ বলতে যে মাধুর্যের কথা আমাদের মনে আসে, এ চোখ জোড়াতে সে চিহ্নও নেই। মাঝে মাঝে যখনই সে ক্লান্ত মোষের মতো চোখ মেলছিল, তখনই লালের আভাস ঝিলিক দিয়ে উঠছিল। মাধুর্য নেই, কিন্তু সারা মুখটাতে বুদ্ধির দীপ্তিও চোখে পড়ে না। একটা ভোঁতা অভিব্যক্তিতে তার সারা মুখটা আচ্ছন্ন, কিছুটা বা বোকাটে। ফলে এই মুখে যে চরিত্রের ছাপ ফুটে উঠেছে, তা যেন বর্বর নিষ্ঠুরতার সামিল। একটু খোঁচা খেলেই তার হৃদয়ের ভয়ঙ্কর তীক্ষ্ণ গর্জনে ফুটে বেরুবে যেন।
এই হল মেঘনাদ। মেঘনাদ দাশ। এখন তার মুখের ভাব হয়ে উঠেছে একটা বন্দি অসহায় ও যন্ত্রণাকাতর সিংহের মতো। গর্জন নেই, দাপাদাপি নেই, পড়ে আছে সে শরীর এলিয়ে দিয়ে, অজানিত পরিণতির হাতে নিজেকে সঁপে দিয়ে। মেল ট্রেনের এ খাঁচা তাকে কোথায় নিয়ে চলেছে, কতদূর এল, এ সব জানবার তার বিন্দুমাত্র উৎসাহ বা কৌতূহল নেই।
বেঞ্চির নীচে লুটিয়ে পড়েছে তার ধুতি। মোটা অথচ আধ ইঞ্চি চওড়া পাড়ের ঢাকাই তাঁতের ধুতি। বাগেরহাটের ময়ূরকণ্ঠী কাপড়ের একটা পাঞ্জাবি রয়েছে তার গায়ে। রাত্রিচর মুশকিল-আসানীদের মতো পাঞ্জাবিটা একটা আলখাল্লা বিশেষ। কিন্তু হাতাগুলি গেছে খাটো হয়ে। ময়ূরকণ্ঠী রঙের মতো মালুম হচ্ছে না, এত ময়লা হয়েছে জামাটা। মোষের সিংয়ের কালো কালো বোতামগুলি খোলা, বুকটা হা হা করছে। বুক পকেটটা ফুলে, ঝুলে পড়েছে জিনিসের ভারে।
আর এক জন, একটি মেয়ে তার হাঁটুর উপরে কনুই রেখে, ঘুমের ঢুলুনিতে একবার ডাইনে একবার বাঁয়ে পড়ছে ঢুলে। নয়তো ঠকাম করে গাড়ির গায়ে ঠুকে যাচ্ছে মাথাটা। তারপর হঠাৎ সচকিত হয়ে উঠে তাকাচ্ছে মেঘনাদের দিকে। সেখানে কোনও ভাবান্তর না দেখে যেন সঙ্কল্প করে নিচ্ছে আর কিছুতেই ঢুলবে না। এমনি ভাবখানা করে হাত পা কাপড় গুছিয়ে বসার পরমুহূর্তেই আবার ঢলে পড়ছে।
মেঘনাদের স্ত্রী। নাম তার লীলাবতী। কিন্তু সেটা পোশাকি নাম। আসল নাম ঝুমি। ওই নামেই তার পরিচয়, তার নিজের গণ্ডি ও আসরে। ওই নামেই ডাকাডাকি করা হয় তাকে। ঝুমঝুমি থেকে ঝুমি। বিয়ের সময় তার ভাইয়েরা একটা পদ্য উপহার ছাপিয়েছিল। কেবল সেইখানেই তার পোশাকি নামটা দেওয়া হয়েছিল। কিন্তু লীলাবতীর স্থলে সেটা নীলাবতী হয়েছিল। কেন না, লীলা উচ্চারণটা খুব সহজ হলেও, সহজ ছিল না তার ভাইদের পক্ষে। তারা আজীবন নীলা-ই বলেছে, নৌকাকে বলেছে লৌকা। ধলেশ্বরী তীরের সুদূর চর থেকে ঢাকা শহরে এসে তারা সেই। পদ্য ছাপিয়েছিল। প্রেসের লোকও লীলাবতাঁকে নীলাবতী করায় কোনও আপত্তি খুঁজে পায়নি। কারণ বাজারে নীলা নামেরও যথেষ্ট ছড়াছড়ি আছে।
যাই হোক। ঝুমি অর্থাৎ লীলা কালো। ঘাম তেল মাখা প্রতিমার মতো ঝকঝকে কালো। জ্যোৎস্নালোকিত রাত্রির মাঠে হিলহিল করে চলা কালনাগিনীর মতো কালো চকচকে। যে কালোতে হয় আলোর ফুরণ। সে লম্বা নয়, কিন্তু ছোট নয়। একহারা শক্ত শ্যাম কঞ্চি বাঁশের মতো তা নরম ও কচি বলে মনে হয়। অথচ বয়স প্রায় ত্রিশ স্পর্শ করতে চলেছে। কিন্তু কোথাও তার দাগ নেই। যেন এখনও বাড়বার মুখে কিশোরী ডগার মতো তার সর্বাঙ্গে শিহরিত যৌবন ফুটে উঠেছে রেখায় রেখায়। একটি সন্তান হয়েছিল তার। মাস কয়েকের হয়ে মারা গেছে। কালো মুখে তার সবই প্রায় নিখুঁত। বঙ্কিম তার ভূলতা। চোখ খুব বড় নয়, কিন্তু তার চরিত্রের প্রতিবিম্ব ওই খয়রা। চোখ যেন বিচিত্ররূপে সুন্দর হয়ে উঠেছে। সরু নাকে নাকচাবি। কপালে তার অজান্তে বেঁকে-যাওয়া সিন্দুরের রেখা। আর সিন্দুরের মতোই তার পান-খাওয়া পাতলা ঠোঁট দুটি লাল টুকটুকে। অন্ধকারে আগুনের মতো–যাকে বলে টিকেয় আগুন দেওয়ার মতো।
তার ঘোমটা খসে গেছে, ভেঙে পড়েছে খোঁপা। শখ করে পাতা কেটে আঁচড়ানো চুল ভাঙা ঢেউয়ের মতো ছড়িয়ে পড়েছে কপাল ভরে। সাধ করে সেজে পরা ঢাকাই ছাপা শাড়ির আঁচল এলিয়ে পড়েছে বেঞ্চির উপরে। বুকে অন্তর্বাস পরার রীতি তাদের কোনওকালে ছিল না। না বাপের ঘরে, না স্বামীর ঘরে। এমনকী তাদের দেশের সমাজে ও প্রথায় এখনও একেবারেই অচল : বাঙালি হিন্দুর সেই পুরনো উদাসীনতা কোথাও অস্বাভাবিক করে তোলেনি লীলাকে। অসহ্য গুমোট ও গরমে খোলা তার জামার বুক। সুগঠিত স্তনের একাংশ প্রায় উন্মুক্ত। তেঁতুলে বিছের মতো একটি চওড়া সোনার হার ঢেউ দিয়ে এলিয়ে পড়েছে তার বুকে।
মেঘনাদের স্ত্রী লীলা। স্ত্রীকে বলে অর্ধাঙ্গিনী। কিন্তু মেঘনাদের মতো চিন্তা, সংশয়, দুর্ভাবনা লীলার আছে বলে মনে হয় না। তার সারা শিথিল অঙ্গ জুড়ে ব্যাপ্ত ঘুমের জড়িমা। মুখে তার কোথাও চিন্তার লেশ নেই। ক্লান্তি ও তার আবেশ মাখানো মুখ। অর্ধচেতন রক্তিম ঠোঁটের কোণে বরং সূক্ষ্ম একটি হাসির আভাস ফুরিত হচ্ছে। অর্ধচেতন, কিংবা হয়তো একেবারে নিজেরই অজান্তে।
বাইরের আকাশ ও মাঠের মতো অস্পষ্ট ও ঝাপসা মেঘনাদের ভবিষ্যৎ। তেমনি লীলারও। তবু এক জন বিষ জরজর। আর এক জন চিন্তাহীন নিদ্রাবেশে ঢুলুঢুলু। একজন গৌর-তামাটে বিশাল পুরুষ নিদ্রাহীন চিন্তিত। আর একজন আলোকময়ী কালো রূপবতী সোহাগিনীর মতো ঘুমো চোখে। লেপটে রয়েছে তারই গায়ে।
লীলা মেঘনাদের গায়ে ঢলে পড়ছে, তাতে বিরক্ত হচ্ছে মেঘনাদ। তার বিষআচ্ছন্ন দেহে সে এ স্পর্শ সহ্য করতে পারছে না। সে হাত দিয়ে সরিয়ে সরিয়ে দিচ্ছে লীলাকে। লীলা ঘুমো চোখে। অপ্রস্তুত ও অবাক হচ্ছে। ওই চকিত মুহূর্তেই অভিমানে বঙ্কিম হয়ে উঠছে ঠোঁট, চোখও পাকাচ্ছে। কিন্তু আবার পড়ছে ঢলে।
কামরাটাতে যাত্রী অল্প। মেল ট্রেনের তৃতীয় শ্রেণীতে যে রকম ঠেলাঠেলি হওয়া উচিত, সে রকম নয়। সমস্ত বগিগুলিরই এক অবস্থা। কামরার সকলেই প্রায় তন্দ্রাচ্ছন্ন। এর মধ্যেই কেউ কেউ গাঢ় নিদ্রায় ডুবে গেছে। এমনকী নাক ডাকার শব্দ পর্যন্ত শোনা যাচ্ছে। কেউ কাশছে খকখক করে। ঘুমো চোখেই হুস হুস করে টানছে বিড়ি নিতান্ত নেশাখোর যাত্রী। কেউ বসে ঘুমুচ্ছে, কেউ ঢুলছে শুয়ে শুয়েই।
মেঘনাদ ছাড়া শুধু একজন ঘুমোয়নি। একটি ছেলে। একটি অজ্ঞাতকুলশীল, পথের ছেলে। বিনা পয়সার যাত্রী। তার কোনও দুশ্চিন্তা আছে কিনা সে-ই জানে। খালি গায়ে বসে আছে সে। সারা গায়ে মশার কামড়ের দাগ। ধুলো-মাখা একমাথা চুল। কালো কালো লিকলিকে হাত-পা। পিলে উচনো নিটোল পেট। ড্যাবা-ড্যাবা দুটি হলদে চোখ।
প্রথম রাত্রিতে সে অনেকক্ষণ বকবক করেছে লীলার সঙ্গে। কেমন করে যে লীলার সঙ্গে ভাব জমিয়ে নিয়েছিল, সে-ই জানে। আর লীলার একটুও বাধেনি এই পথের ছেলেটার সঙ্গে নিঃসঙ্কোচে গল্প করতে। বরং এই ছেলেটার জগতের বিচিত্র সব কাহিনী তাকে চমৎকৃত করেছিল। সেও বকবক করেছে, খিলখিল করে হেসেছে ছেলেটার সঙ্গে। মেঘনাদ তাকিয়েও দেখেনি। অন্যান্য যাত্রীরা তাদের, একজন যাত্রিণী ও ভবঘুরে ছেলেটার হাসি ও কথা হাঁ করে শুনেছে। দেখে হয়তো কেউ অবাক হয়েছে। দেখেছে কেউ বারবার। লীলাকে না দেখাটাই বিস্ময়ের।
ছেলেটা বলেছে তার নাম, তার ধাম। তার যে আবার ধামও থাকতে পারে, সেটাই সবচেয়ে আশ্চর্যের। লীলা আবার খুঁটিয়ে খুঁটিয়ে তাকে জিজ্ঞেস করছিল তাদের গ্রামের কথা। বাপমায়ের কথা।
জীবনভর সে কত কাজ করেছে, জীবনের সে কাহিনীও লীলার মতো একজন শ্রোত্রীকে সে না শুনিয়ে পারেনি। লীলা গল্প শোনার মতো সবটা উপভোগ করেছে। মেঘনাদ একবার ছেলেটার দিকে তাকিয়েছিল। যখন ছেলেটা বলছিল, গুনোহাটি বন্দরের বদরুদ্দিন মিঞার বিস্কুটের কারখানায় সে কাজ করেছে তিন মাসের জন্য। মাত্র একবারই তখন তাকিয়েছিল। আর একবার তাকিয়েছিল, যখন তার দিকে লীলা আর তাকাবার অবসর পায়নি।
কথা বলার ফাঁকে এক সময়ে ঢুলুনি এসেছে লীলার। যত সহজে সে গল্প শুনেছে ও কথা বলেছে, ততখানি সহজেই ঢলে পড়েছে সে। কেবল ছেলেটা লীলাবতীর এ লীলা একেবারেই বুঝতে পারেনি। যে এতক্ষণ ধরে তার কথা শুনছিল, সে যে এমন হঠাৎ ঢুলতে আরম্ভ করবে, তা ভাবতেই পারেনি। প্রথমটা আশাহত হয়ে চুপ করেই গিয়েছিল। পরমুহূর্তেই সবাইকে চমকে দিয়ে গান ধরে দিয়েছিল সে,
মান কইরা, মুখ ফিরাইয়া
যাইও না গো সই।
মাথার কিরা দিয়া কই।
গানের সঙ্গে ভয়াবহ রকমে সে তার পিলেটার উপর সজোরে তাল ঠুকছিল। সকলেই অবাক হয়ে তাকিয়েছিল তার দিকে। এমনকী, নিতান্ত রসিক দু একজন বাহবাও দিয়েছিল। মেঘনাদ তাকিয়েছিল তখন একবার। যেমন ঘুমন্ত সিংহ ইঁদুরের কিচিরমিচির শুনে একবার বিরক্তি ও অবহেলা ভরে তাকায়।
কিন্তু যাকে জাগাবার এত প্রয়াস, সে মাথার কিরা মানেনি। এরপরে আর তার গানও জমেনি। কয়েকবার আড়চোখে তাকিয়ে দেখেছে মেঘনাদকে। দেখেছে অনেকবার লীলাকে। বার কয়েক গেছে ল্যাটরিনে। তারপরে কখন অন্যমনস্ক হয়ে গেছে।
কখনও আলো দেখছে, তাকাচ্ছে এদিক ওদিক আর বকবক করে চলেছে আপন মনে। কী বলছে সেই জানে। কিন্তু ঘুম তার চোখে নেই।
বাইরে কখনও অন্ধকার ঘনীভূত হয়ে উঠছে। আবার ভরে উঠছে অস্পষ্ট আলোয়। সম্ভবত একটা খাল কিংবা নদীর উপর দিয়ে চলেছে গাড়িটা। গমগম শব্দ ছিটকে এসে ঢুকছে কামরার মধ্যে। আবার একটু পরেই অস্পষ্ট প্রতিধ্বনি তুলে সে শব্দ হারিয়ে যাচ্ছে। গাড়ি যাওয়ার সংবাদ নিয়ে চলেছে দূরের অজানা ঘুমন্ত প্রান্তরে ও গ্রামে।
.
মেঘনাদ ডুবে গেছে তার মনের মধ্যে। মনের মধ্যের সেই তলায়, যেখানে চাপা পড়েছিল কালের স্তরের মধ্যে অতীতের ইতিহাস।
সেইখানে একটি ছেলে ভাসছে তার চোখের সামনে। এক ফালি থান কাপড় তার পরনে। গায়ে, কিছু নেই। শুধু থানেরই একটা চিলতের সঙ্গে লোহার চাবি বেঁধে পরানো রয়েছে তার গলায়। ছোট ছেলে বারো-তেরোর বেশি নয়। মাথায় তেলহীন রুক্ষ চুল, ফরসা মুখ, ডাগর চোখ। চোখের কোল বসে কালো দেখাচ্ছে চোখের চার পাশে।
ছেলেটি গ্রামের একটেরে বেতকাঁটা বনের ছায়ায় গালে হাত দিয়ে বসে রয়েছে। মা তার অনেক দিন নেই। বাপ মারা গেছে কয়েক দিন। তাই পিতৃদশার করুণ বেশ তার দেহে। এখন আর তার কেউ নেই। ভাই নেই, একটি দিদি আছে তার শ্বশুরবাড়িতে। কিন্তু দিদির কাছে সে যেতে পারবে না। তার ভগ্নীপতি একদিকে যেমন অভাবগ্রস্ত, তেমনি চরিত্রহীন। দিদি সেখানে বউ নয়, ক্রীতদাসী। তার চোখের জলে মেশানো নোনা ভাতে ভাগ বসাতে গেলেও সে বাড়ির লোকেরা তাকে দূর দূর করে তেড়ে আসবে। তার বোনাই, কনুই বলে যাকে ডাকে সে, সে আসবে তেড়ে মারতে। বাপ বেঁচে থাকতেই বোনের বাড়ির এ পরিচয় মিলেছে তার। তা ছাড়া দিদির মুখের গরাস মুখে নিতে পারবে না সে। আর সে যে অনেক দূর। ঢাকা থেকে ফরিদপুর। অনেকের কাছে এ দূরত্ব কিছুই নয়, কিন্তু তার কাছে অনেকখানি সীমাহীন ও দুস্তর।
বর্ষান্তে শরৎ এসেছে। জল নাবির দিকে। তবু এখনও অনেক মাঠঘাট ও গ্রাম ভেসে রয়েছে। ডুবে রয়েছে টাবুটুবু জলে। জল শুকোচ্ছে যেখানে, সেখানে ভয়াবহ কাদা। যে কাদায় ডুবে মানুষের প্রাণ যায়। জলপথ ছাড়া উপায় নেই। নৌকা মা হলে সে পথও আর পথ নয়। শুধু জল-ই। পাটচাষি ছাড়া অধিকাংশ দরিদ্র গ্রামবাসী ঘরবন্দি। গ্রাম থেকে গ্রামান্তরে যাওয়ার কোনও উপায় নেই। বর্ষার আক্রমণে সমস্ত বাঁশের সাঁকোগুলি গেছে ব্যবহারের অযোগ্য হয়ে। চারদিকে এখনও জলো ঘাস, সাপলা-শেওলা, কলমিদাম ও কচুরিপানায় ভরা। বিষধর সর্পকুলও আশ্রয়হীন, আতঙ্কিত, দিশেহারা। সর্বত্র শুধু লক্ষ লক্ষ রক্তশোষা কালো জোঁকের রাজত্ব। শোল সিঙ্গির অবাধ বিচরণক্ষেত্র।
তবুও সকলেই কি আর ঘরবন্দি। যার ঘরই নেই, তার বন্দি হওয়ার কথা কি। তারা এই জল ও জলে-জঙ্গলের বুকেই ঘুরছে পেটের ধান্দায়। গ্রাম থেকে গ্রামান্তরে কেন, এমন, নিচু গ্রামও আছে, কিছু দিন আগে যেখানে ঘর থেকে ঘরে যেতে ভেলা ভাসাতে হয়েছে।
আকাশে এখনও মেঘের ঘনঘটা। দুর্যোগের লক্ষণ একেবারে যায়নি। তবু এরই মধ্যে মাঝে মাঝে আকাশে রোদের হাসি ফুটছে। মিঠে হাওয়ায় শিউরে উঠেছে বনপালা। শরতের আভাস ফুটে উঠেছে সর্বত্র। এরই মধ্যে কোনদিন ড্যাং ড্যাং করে বেজে উঠবে ঢাক ঢোলক কাঁসি।
বিশ্বাস কি, নবতম পর্যায়ে আসতে পারে বর্ষা। তা ছাড়া চারদিকে বর্ষার ভরা নদী। কোম্পানির জাহাজ স্টিমার ভেঁপু ফুকে যায় বটে। নৌকায় যেতে সেই নদীপথই এখন দুর্গম।
না, না, সে যাবে কোথায়। যাবার তার ঠাঁই নেই কোথাও। যাবার পথ সুগম হলেও, তার যাবার পথ নেই। ফরিদপুর বোনের বাড়ি কোনওদিনই যেতে পারবে না সে।
ভাবতে ভাবতে, মেঘনাদ নিজেই মাথা নাড়তে থাকে, দুপুর রাত্রে এই ঢাকা মেলের কামরায়। বসে। আজ ছাব্বিশ সাতাশ বছর বাদে সেই পিতৃমাতৃহীন ছেলেটার কথা মনে পড়ছে তার। সে। মুখ আপনি ভেসে উঠেছে মনের পটে। যন্ত্রণায় বিকৃত হয়ে উঠছে তার মুখ। বিষ-জর্জর অর্ধচেতন। দেহের চকিত অনুভূতি বেদনার মতো নাড়া দিয়ে উঠেছে বুকের মধ্যে।
সেই ছেলে, সেই মুখ। সে যে জীবনভর তার মনের মাঝে রয়েছে লুকিয়ে। সেই ছোট ছেলেটি অজান্তে ডাগর হয়ে উঠেছে তার এই বিশাল শরীরের মধ্যে। তার অতি অন্তরঙ্গ। অন্তরতম তার সেই ছোট দিশেহারা ছেলে। মদন দাসের ছেলে, একফোঁটা মেঘু, এই মেঘনাদ দাস। মেঘনাদ নিজে।
কিন্তু এতদিন সে একবারও দেখা দেয়নি। নাড়া দেয়নি মনের মাঝে। আজ সে আপনি দেখা দিয়েছে।
সেই ছেলে, কলঙ্কিত সাহা ঘরের ছেলে। কলঙ্কিত-ই তো। ব্যবসা বাণিজ্য নেই সাহার ঘরে, তার চেয়ে ব্যতিক্রম আর কী আছে।
সত্যি, অধিকাংশ ক্ষেত্রে, কিছু না থাক সাহার ঘরে টাকা থাকে কিছু। বাণিজ্যে বসতে লক্ষ্মী এই হল অধিকাংশ সাহার নেশা ও পেশা। অন্তত মেঘনাদ তাই দেখেছে তাদের গ্রামে। ধর্মে গোঁড়া বৈষ্ণব, জাতে ও পেশায় খাঁটি ব্যবসাদার।
শীতগ্রীষ্মে এক বস্ত্র ও এক জামায় অমানুষিক পরিশ্রম করেও সাহা ব্যবসা ছাড়ে না। জীবনের সমস্ত সুখ সুবিধার বিনিময়ে কাঞ্চন সংগ্রহ ও সঞ্চয় একরকম মজ্জাগত। গদি তার প্রাণ, তার বসন-ভূষণ। গদি টিকিয়ে রাখার জন্য জীবনের অনেক দিক ছেড়ে দিতে সে রাজি। দেয়, দিয়েছেও।
লক্ষ্মীর এই কাঞ্চন-শ্রী এমনই মনোমোহিনী, এতই তীব্র যে, সরস্বতী বড় একটা পাত পান না। অর্গল বন্ধ নেই বটে, ভক্তের বড় অভাব। শহরে যদিও বা পরিবেশের গুণে সে পথ কিঞ্চিৎ উন্মুক্ত, কিন্তু গ্রামে তার চিহ্নও নেই। ফলে রুচির অভাব অনেক সময় বড় নক্কারজনক হয়ে ওঠে।
খোঁজ নাও। যে গদিতে বসে আছে, তার খাওয়ার পরিপাটি নেই, পোশাকের চাকচিক্য নেই। খেতে বসতে সাধ নেই তার কাঞ্চন বিরহে। বিরহ তার নিজের সৃষ্ট। দিবানিশি তার এক চিন্তা, এক ভাবনা।
প্রকৃত শিল্পীর আপাত সৃষ্টির আনন্দের পরেই বিষাদ ভর করে তার মনে নতুনতর সুন্দর সৃষ্টির জন্য। সাহা ব্যবসায়ীর অর্থ পিপাসা যেন তেমনি। যা একবার গদিজাত হয়, তার চেয়ে বেশি না এলেই মেজাজ খারাপ।
তুলনার সঙ্গে পরিণতির মিল নেই। ওটা লক্ষ্মী আর সরস্বতীর সম্পর্কগত বিরোধের ফল।
পরনে যার পাঁচ হাত ধুতি আর গায়ে মাত্র ফতুয়া, তারও ঘুনসিতে বাঁধা চাবিকাঠিটি একমাত্র জীয়নকাঠি।
এ সাধনা অধ্যবসায় ও পরিশ্রম একটা মানুষের জীবনের পক্ষে রক্তক্ষয়ী সংগ্রাম। অন্যদিকে সে যাই হোক। সিদ্ধিলাভ হল কাঞ্চন সঞ্চয় আর কিছু কৃষ্ণের কৃপা।
এমনি এক চরিত্রের সাহা ঘরের সদ্য বাপ-হারানো ছেলে মেঘনাদ নিজে। কিন্তু একটি পয়সা দূরের কথা, তার এক বেলা খাওয়ার ব্যবস্থাও নেই। সংসার অকূল পাথার, পারাবারহীন।
মেঘনাদ দেখছে সেই মেঘুকে। মদন সা’র ছেলে মেঘাকে। বেতকাঁটার ছায়ায় গালে হাত দিয়ে বসে রয়েছে ছেলে। এই বয়সে সর্বহারা হয়েছে সে। ভিটেটুকুও বাঁধা আছে লক্ষ্মণ সা’র কাছে। বাপ তার জীবনভোর ঘুরে বেরিয়েছে দেশ থেকে দেশান্তরে। কখনও ঢাকা শহরে, ময়মনসিংহ, কুমিল্লায়। কখনও ছুটে গেছে চাঁদপুর, বরিশাল, নোয়াখালি, চট্টগ্রাম। ভাগ্যান্বেষণে ছুটে গেছে সুদূর আসামের পাহাড়ে জঙ্গলে।
কিন্তু মূলধন ছিল না। তাদের বংশগত ব্যবসা ছিল শীতলপাটি, মাদুর, হোগলা চালান দেওয়া। মস্ত বড় গদি ছিল সিরাজদিঘার বাজারে। কিন্তু ঠাকুরদার আমলেই সে ব্যবসা চলে গেল রসাতলে। সে আর এক ইতিহাস। আজ আর সে ইতিহাসের পাতা উলটে লাভ নেই। মদন সা মূলধন। নিয়েছিল লক্ষ্মণ সা’র কাছ থেকে। কিন্তু জীবনপাত করেও ঢাক-মুখো লক্ষ্মীর মুখে ফোঁটানো গেল না হাসি। মেঘু পড়ে ছিল ঘরে, মদন ঘুরেছে ওই লক্ষ্মণ সা’র মূলধন আর হরিনামের মালাটি সার করে। অবস্থা ফিরলে মুখ তুলে তাকানো যাবে ছেলের দিকে। চাই কি, প্রতিবেশীরা, যারা তাকে মাঝে মাঝে বিয়ের জন্য ধরপাকড় করে সে দিন তাদের কথারও একটা দাম দেওয়ার চেষ্টা করা যাবে।
কিন্তু হল না। বিপদভঞ্জন মধুসূদন নৃসিংহাবতারের করাল রূপে দিল দেখা। মদন মরেনি, মদনকে হত্যা করেছে সে। মৃত্যুর সময়ে মদন তাই চিৎকার করে ডেকেছে ঠাকুরকে। ঠাকুর। মেরো না, মেরো না আমাকে এমনি করে। তোমার নামের কলঙ্ক কোরো না।
কিন্তু ঠাকুর বড় নিষ্ঠুর। মদনকে ছাড়ল না সে। মরণের পরে তাই তার সাঁড়াশির মতো কঠিন হাতে একটা কালো পুঁয়ে সাপের মতো যেটা ঝুলছিল, সেটা তার গলার ছিন্ন তুলসী মালা। ওটা আর সে গলায় রাখতে পারেনি ! টেনে ছিঁড়ে ফেলেছিল।
না, মেঘু কাঁদবে না। মায়ের মুখ মনে পড়ে না ছেলের। মাথা না থাকলে মাথা ব্যথা হয় না। মাতৃ-স্নেহ বঞ্চিত সে। যা পায়নি, স্বাদ জানা নেই, তার জন্য সে কাঁদেনি কোনওদিন : বাপের জন্যও সে কাঁদল না। কাঁদল না নয়, কান্না এল না। দুশ্চিন্তায় কুঁকড়ে উঠল সে। কচি প্রাণ পাথর হয়ে উঠল ভাবনায়।
বংশের রক্ত তারও দেহে রয়েছে। সে রক্তধারা আগুন জ্বালিয়েছে তার প্রাণে শিশুকাল থেকেই। ব্যবসা করতে হবে তাকেও। গদি করতে হবে, সিন্দুক ভরতি টাকা করতে হবে। শিশুকাল থেকে শুনে আসছে সে একই কথা। ব্যথা মানুষের একটাই জেনেছে সে। ধ্যান ও জ্ঞান করেছে মস্ত বড় গদি আর কাঞ্চন মূল্য। ব্রতকথা ও রূপকথার মধ্যেই ভবিষ্যৎ জীবনের স্বপ্ন দেখেছে সে।
সে ধনপতি সওদাগর হবে। সপ্ত ডিঙা তার বদর বদর করে খাল নালা নদ নদী পেরিয়ে পাড়ি দেবে অকূল সমুদ্রে। পৃথিবী যেখানে শেষ সেখানে সেই রাবণ রাজার লঙ্কাতে গিয়ে ঠেকবে তার সপ্তডিঙা নাও। পৃথিবীর হাটে হাটে বাণিজ্য করবে সে। কত দূর দূরান্তে যাবে। বছর ঘুরে যাবে, তবু সে ফিরবে না। বাপ যাবে নসীরাম গণকারের বাড়ি। দেখুন তো ঠাকুরমশায় গুনে গেঁথে মেঘুর সপ্তডিঙা ফিরছে কি না? নসীরাম একটা কাঠি দিয়ে মাটিতে ঘর কাটবে, বিড়বিড় করে মন্ত্র আওড়াবে আর আঁক কষবে। তারপরে এক সময়ে বলবে, নাওয়ের মুখ তো দেখছি এদিকেই ফিরেছে। না, ঝড় জলের তো কোনও চিহ্ন দেখি না। শরীর? তা বেশ ভালই দেখছি। হ্যাঁ, শত্রু কিছু কিছু ঘাপটি মেরে আছে দূরে। তবে মেঘুর নায়ে দেখছি স্বয়ং বিপদভঞ্জন বসে আছেন। ভাবনা করো না মদন সা, এবার থেকে মা লাটাই চণ্ডীর ব্রত ধারণ করাও বংশে। বাপ তার খুশি হয়ে নসীরামকে দেবে একটি পয়সা, বে-জোড় কড়ি, আর ধামাখানেক চাল।
তার পরেই মেঘু ফিরে আসবে হিরে জহরত ধন রত্ন নিয়ে। ডিমডিম করে বাজবে কাঁসর, ঝাঁক বেঁধে মেয়ে বউরা দেবে উলু।
লক্ষ্মণ সা’র পেল্লায় গদি ঝাঁট দিতে দিতে থমকে দাঁড়িয়ে পড়ে মেঘু। পিতৃদশা কেটে গেছে। চাকরের কাজ জুটেছে তার লক্ষ্মণ সা’র গদিতে। ঝাঁট দেয়, জল তোলে, মালপত্র গোছগাছ করে, খাটে ছুটকো ফাঁইফরমাশ । আশা আছে, ভবিষ্যতে ব্যবসার কাজকর্ম শেখাবে তাকে। তেমন গুণের হলে গুরুত্বপূর্ণ কাজের দায়িত্ব দিয়ে পাঠাবে দেশ দেশান্তরে।
তবুও চোখের সামনে ভেসে ওঠে সেই সপ্তডিঙা। ঝাঁট দিতে, জল তুলতে, কাজ করতে সমুদ্রের উত্তাল ঢেউ আছড়ে পড়ে তার বুকে। ভাসিয়ে নিয়ে যায় সুদূরে। দেখে, ধনপতি সওদাগরের বেশে বসে আছে সে।
স্বপ্ন ভেঙে যায় লক্ষ্মণ সা’র গোমস্তার খেকানিতে।–ওরে ছোঁড়া, কাজ কর, কাজ কর। হা করে ভাববার সময় পাবি অনেক। পেটের কাজ কর।
চমকে ওঠে মেঘু। কাজ করে ছুটে ছুটে। ঠিক, ঠিক বলেছে গোমস্তামশাই। পেটের কাজ কর। হতে পারে ছেলেমানুষ মেঘু। তবু নিজেকে খোঁচা দেয় মনে মনে, কী ছেলেমানুষের মতো ভাবছে সে। গদিতে কাজ, কাজ লক্ষ্মণ সা’র বাড়িতে। তাদের ভিটেয় এখন নতুন ঘর উঠেছে। সাহার কর্মচারীদের বাসস্থান হয়েছে সেই নতুন ঘরে। সে থাকে লক্ষ্মণ সা’র বাড়িতে। দিনে রাত্রে তার কত কাজ। বাড়িতে এক রাশ বউ ঝি। গা ভরতি সোনার অলঙ্কারে ঝলমল। রামধনু রঙের তাঁতের শাড়ির খসখস। চাপা খিলখিল হাসিতে অন্দর মহল জমজমাট। রাত্রেও কত কাজ। এই অন্দর মহলেও কত ফাঁইফরমাশ। পানের বাটা দাও, আলতা চিরুনি পেড়ে দাও, অমুক শোবার। ঘরটা ঝাঁট দিয়ে দাও একটু। থাকলই বা ঝি চাকরানি। বোকা হাবলা এক ফোঁটা ফুটফুটে মেঘুকে দিয়ে কাজ করাতে ভালও লাগে। মদন সা’র ব্যাটা। ছোঁড়াটা বেশ ভাল। আয়রে মেঘু, আয়, একটু মাথাটা টিপে দে, ডলে দে একটু হাত পা পিঠ। চুল এলিয়ে শাড়ি বিছিয়ে সুন্দরীরা মেঝেয় গড়াগড়ি দেয়। স্বামীরা গদিবাসী, সময় নেই আসার। শরীর আপনি ঢলে পড়ে, আইঢাই করে, ব্যথায় খিল ধরে যায়। আর মেঘু খিল ছাড়ায়। অসম্বৃত অর্ধনগ্ন ব্যথা জরজর দেহে আরাম এনে দেয়।
প্রতিদানে কখনও জোটে অসহ্য আদর ও সোহাগ। নরম তুলোর মতো তাকে চটকে চুপসে দেয়। হাঁফ ধরিয়ে দেয়। বারো-তেরোর রক্তে একটা দুর্বোধ্য যন্ত্রণা ও উত্তেজনা অনুভূত হয়। ইচ্ছা করে চিৎকার করে কাঁদতে। আচমকা একটা বিচিত্র কল্পনা পেয়ে বসে তাকে। কল্পনা করতে চেষ্টা করে মায়ের কথা। মা, সে মেঘুর মা। মেঘু তার বুকে পড়ে জাপটাজাপটি ধস্তাধস্তি করছে।
না, কিছুতেই ভাবা যায় না। দেহে শুধু এদেরই স্পর্শের যন্ত্রণার ছুঁচ ফুটতে থাকে। এর উপরেও উপরি পাওয়ানা আছে। একটা পয়সা, একটু আচার, পুরনো একখানা রেশমি রুমাল নয় তো বড় বড় খেলার কড়ি। এমনি অনেক সময়, অনেক কিছু।
কাজ, কত কাজ। ঘরে বাইরে কাজ। দিনে রাতে কাজ। পেটের কাজ। কাজ শেষ হয় অনেক রাত্রে। ছুটি যখন হয়, তখন নিশুতি রাত। খিদেও পায় অসহ্য। কিন্তু ভাত রোচে না। কেন, কে জানে। কচি দাঁত দিয়ে খালি কুটুস্ কুটুস্ করে কাঁচা লঙ্কা চিবোয় আর গরাস তোলে। যখন নাক মুখ কান সব জ্বলতে থাকে তখন খাওয়ার আরাম কিছুটা হয়। ঢোকে ঢেকে জল খেয়ে প্রাণ ঠাণ্ডা হয়।
তারপর শোয়ার আগে চলে যায় লক্ষ্মণ সা’র ঠাকুর ঘরের পেছনে, অন্ধকার মাঠ ও বাগানের ধারে। ঝিঁঝির ডাক আর জোনাকির ঝিকিমিকি। ঠাকুর ঘরের সেবক বোষ্টমের দীর্ঘ নিশ্বাসের সঙ্গে অস্ফুট আর্তনাদ ভেসে আসে, রাধে মাধব !
মেঘু অজান্তে আঁকড়ে ধরে গলার তুলসী মালা। টানে জোরে। ছিঁড়ে ফেলবে যেন এখুনি। বাবার সেই মৃত্যু দৃশ্য মনে পড়ে যায়। সারাদিনের গোলামি, ক্লান্ত দেহ কাঁপতে থাকে থরথর করে। মদন সা’র ব্যাটা গোলাম মেঘু। ধনপতি সওদাগর চাকর খাটে লক্ষ্মণ সা’র গদিতে। লক্ষ্মণ সা’র সপ্তডিঙার পাটাতন ঝাঁট দেয়। ছেঁড়া ন্যাকড়া পরনে। কৃশ দেহ উশকো খুশকো চুল। ভীত অসহায় চোখ। ধনপতি সওদাগর।
কিন্তু অভিশপ্ত সওদাগর হয়নি সর্বস্বহারা? আলগোছে হাত সরিয়ে নিয়ে আসে মেঘু তুলসীমালা থেকে। সব হারিয়ে সওদাগর ফেরেনি পথে পথে? ভিক্ষা মাগেনি দোরে দোরে? সওদাগরের বউ মাথা কুটেছে লক্ষ্মীর কাছে। ধান পান সুপুরি সিঁদুর দিয়ে কেঁদে পুজো করেছে। দোরে দোরে ঘট আর আমের পল্লব দিয়ে লক্ষ্মীর সম্বর্ধনা করেছে। সওদাগরও বউয়ের সঙ্গে কুটেছে মাথা।
আবার একদিন ডুবন্ত সপ্তডিঙা ভেসে উঠেছে সপ্তসিন্ধু পারে। ভিক্ষুক আবার হয়েছে। সওদাগর।
আশা মরে না। রক্তের মধ্যে তার বাণিজ্যের ডাক। ভেতরে ভেতরে তার সেই প্রবল বাসনা-ই মাঝে মাঝে তাকে ক্ষুব্ধ করে তোলে, ধিকৃত করে। সে কারবার করবে। ঘুনসিতে চাবি বেঁধে বসবে গদিতে। হবে মস্ত মহাজন।
অভিজ্ঞ স্থির বুদ্ধির ভাবনা নয়। কিশোরের স্বপ্ন। ভাবনাও কিশোরের মতো। কিন্তু মন ওই দিকেই পড়ে থেকেছে। বংশের রক্তধারা নিয়ত বয়ে চলেছে এক স্রোতে।
এই করে বছর ঘুরল। দু বছর গেল। তারপরে আবার এল ভাগ্যের তাড়না। লক্ষ্মণ সা’র গদিতে হল সামান্য ক্ষতি। এত সামান্য যে, আকাশের কোটি নক্ষত্র থেকে একটি খসে পড়ার মতো সামান্য, দৃষ্টির বাইরে।
কী ব্যবস্থা করা যায় এর। ব্যবস্থা মাত্র একটাই তারা করে। ডাকা হল নসীরাম গণক ঠাকুরকে। ঠাকুর এল। কালো কুচকুচে মুখে সাদা মোটা ভ্রু নাচিয়ে এল গদিতে।
চিন্তিত লক্ষ্মণ সা বলল, গুণে দেখুন ঠাকুর, ক্ষতি হল কেন। এ কীসের লক্ষ্মণ? ঠাকুর কাঁচা উঠানে বসল কাঠি নিয়ে। সাদা ডু নাচে টুক টুক। এদিক ওদিক দেখে কুতকুত করে। সরকার, গোমস্তা, চাকর, কত, ছেলে, সবাইকে। তারপর ঘর কাটে যোলো খুপরি, মন্ত্র আওড়ায় বিড়বিড় করে।
গদির উঠানে বোদ। সাঁ করে নিচু দিয়ে উড়ে গেল একটা চিল। তার চকিত ছায়া পড়ে নসীরামের আঁকা যোলো খুপরি ঘরে। নসীরাম সাদা ভু তুলে লক্ষ বছর বয়সী বুড়োর মতো গালে হাত দিয়ে আবার তাকায় এদিক ওদিক। তারপরে এক নজরে তাকিয়ে থাকে মেঘুর দিকে।
হয়েছে। পাওয়া গেছে ক্ষতির সন্ধান।
রুদ্ধশ্বাসে প্রতীক্ষারত লক্ষ্মণ সা চোখ বড় করে তাকিয়েছিল। তাকে গিয়ে কানে কানে বলল নসীরাম মদন সা’র অলক্ষ্মী ছায়া ঘুরছে তোমার গদিতে। সেই ছায়া হল মদনার ব্যাটা মেঘু। ওকে বিদায় করো।
ঘাম দিয়ে জ্বর ছাড়ল। একটু অবাক হল না কেউ। হল আতঙ্কিত। স্বস্তির সঙ্গেই আতঙ্ক। একটুও গোলযোগ মনে হল না। মনে হল, ঠিক আসল জায়গাটি দেখিয়েছে নসীরাম। কেন যে মাথায় আসেনি। সত্যি মদনের পেছনে ঘোরা সর্বনাশী তো ঘুরছে মেঘুর পেছনে।
অতএব বিদায় করো ওই ছোঁড়াকে। দূর করো ওই কালো মেঘকে। যেমন কথা তেমনি কাজ। এক কাপড়ে বিদায় হল মেঘু। খাওয়া পেয়েছে পড়ে পাওয়া যোলো আনা হিসাবে। পাওয়ানা তার কিছুই নেই। মরা বাপের দেনাই এখনও বাড়ছে চক্রাকারে।
মেঘু বোঝা না বোঝার মাঝামাঝি, দাঁড়িয়ে থাকে হাঁ করে। বাজারের ব্যাপার। লালমিঞা হাঁ করে দেখছিল ব্যাপারটা। চাটগেঁয়ে লালমিঞার বিস্কুটের গদি লক্ষ্মণ সা’র গদির পাশে। গদি বলতে ঠিক দোকান বোঝায় না। যেখানে মহাজনের খোদ কারবার চলে খুচরো ব্যবসায়ীদের সঙ্গে, সেই দপ্তরকে বলে গদি। লালমিঞার আছে মস্ত বড় বিস্কুটের কারখানা। বহু দূর দেশ অবধি বিস্তারিত তার কারবার। বেশ ধনী মুসলমান।
পীর দরগা মানত গনত, এ সবে তার অকুণ্ঠ বিশ্বাস। কিন্তু ছেলেটার দিকে তাকিয়ে তার খোদাভক্ত হৃদয় গেল গলে। মদন সা’র কথাও জানত সে। খাঁটি মানুষ, অনেক চেষ্টা করেছে। কিন্তু খোদা তাকে দেয়নি, সে কী করবে। তা বলে এই ছেলেটার কী গোস্তাকি। খোদা ! মর্জি করো, ফরমান জারি করো, বাচ্চাটাকে লাগিয়ে দিই তোমার লালমিঞার গদিতে, নয় কারখানায়। সে ডাকল, শোন তো সোনা মেঘু।
মেঘু তখন বোঝা না বোঝা থেকে, ঠিক কথাটি বুঝেছে। বুঝেছে এক অভাবিত অপরাধে অপরাধী হয়ে পড়েছে সে। কথা নেই তার মুখে। একটা যন্ত্রণাকাতর বোবা বাচ্চা জানোয়ারের মতো দাঁড়িয়ে রইল সে খানিকক্ষণ। কিন্তু তার কিশোর হৃদয়েও ক্ষোভে দুঃখে অপমানে যে কী ভীষণ ক্ষয় ধরেছে, কেউ জানত না সে কথা।
সে শুনল লালমিঞার ডাক। কিন্তু জবাব দিতে পারল না। সকলের ঘৃণিত, অপমানিত নজর ব্যুহ থেকে বেরিয়ে গেল সে। না থেমে চলতে লাগল। জোরে আরও জোরে। প্রাণপণে ছোটো। ঘৃণা ও অপমান, গোলামি ও অফুরন্ত ক্ষুধা তাড়া করে আসছে। ছোট ছোট দুরন্ত মেঘের মতো। কাল বৈশাখীর সর্বনাশা মেঘের মতো, বিদ্যুৎ ঝলকে, বজ্র ছড়িয়ে ছুটে চল মেঘু, মেঘ, মেঘা, মেঘনাদ।
হ্যাঁ, বজ্র জ্বলছে তার সর্বাঙ্গে। অজান্তে জল নেমে এসেছে চোখ ছাপিয়ে। কত কী, কত কী মনে পড়ছে। কে যেন বলেছিল, বলতও অনেকে অনেকবার, পিতৃমুখী পুত্র জীবনে কোনওদিন সুখী হয় না। তার কৈশোর রক্তে সেই সংস্কারাচ্ছন্ন প্রবাদের সন্দেহ প্রকট হয়ে উঠেছে। সে যে তার বাপের মতো অবিকল দেখতে। আরও কত কথা। অনেক কথা।
সে ছুটে চলল মাঠ ঘাট নালা গ্রাম গ্রামান্তর পেরিয়ে। পথের দিশা নেই। জল জঙ্গল মাড়িয়ে, মাথা সমান কাশবন দিয়ে ছুটে এসে থমকে দাঁড়াল।
পায়ের সামনে ধলেশ্বরী নদী। ধলেশ্বরী, ধবল জলের ঢেউ আছড়ে এসে পড়ল পায়ের উপর। সবুজ শস্য ভরা মাটির মাঝখান দিয়ে এঁকেবেঁকে চলে গেছে শুভ্র ধলেশ্বরী।
এখানে ডুব দেবে মেঘু। বাঁকাশালের খালে ডুব দিয়েছিল নয়ন সার বউ, আর ওঠেনি। কেন ওঠেনি, সে তা জানে। বালক হলেও জানে। পানু চক্কোত্তি ডুব দিয়েছিল, আর ওঠেনি।
সে তেমনি ডুব দেবে ! টান মেরে ছিঁড়ে ফেলল সে গলার তুলসীর মালা। ছিঁড়ে ছুড়ে ফেলে, ঝাঁপ দিতে গিয়ে থমকে গেল। কী যেন ঝপ করে পড়ল একটা পাড় থেকে জলে।
তাকিয়ে দেখল, সাপ। মস্ত কালো সাপ, সাদা জলের উপর মন্থর গতিতে চলেছে এঁকেবেঁকে। মানুষের সাড়া পেয়ে, ভয় খেয়ে জলে নেমেছে।
চকিতে মেঘুর দৃষ্টি পরিবর্তন হল। ভয়ে ও কৌতূহলে আড়ষ্ট শরীর তার। কী বিচিত্র কিশোর মন। কিশোর নয়, বোধ হয় সমগ্র মানুষেরই। ঝাঁপ দিতে ভুলে গেল সে। বিস্মিত ভয়ে তাকিয়ে রইল স্রোতের বিরুদ্ধে চলা সেই সাপটার দিকে।

চমকে উঠল মেঘনাদ। ছিঁড়ে গেল ভাবনার জাল। ট্রেন ব্রেক করেছে আর লীলা, তার বউ ঝুমি একেবারে ঢলে পড়েছে তার বুকে।
কয়েক মুহূর্ত অসাড় আড়ষ্ট নিষ্পলক চোখে তাকিয়ে রইল সে লীলার দিকে। তীব্র ঝকঝকে কালো লীলার মুখ। আয়ত শাণিত চোখ। আচমকা ঘুমভাঙা, লাল ছড় ফোঁটা চোখেও তার কী অদ্ভুত চকমকানি। তার রক্তাভ ঠোঁট, সুগঠিত কাঁধ, আধখোলা পুষ্ট বুক, সবই চকচক করছে। আচমকা ঢলে পড়ে দু হাতে আঁকড়ে ধরেছে মেঘনাদকে। চকিতে কাঁটা দিয়ে উঠল মেঘনাদের বুকে। ধলেশ্বরীর বুকে সেই কালনাগিনী যেন পেঁচিয়ে ধরেছে তাকে।
সে ছাড়াবার চেষ্টা করল। লীলা ছাড়ল না। হাসি ও অভিমান তার ক্ষণে ক্ষণে। নিয়তই ছোটখাটো জেদ করা তার চারিত্রিক ধর্ম। খুনসুটি করা তার স্বভাব। লজ্জার বালাই কম। পরপুরুষের সামনে নেই ভয় ও সঙ্কোচ। মনের মতো মানুষ হলে হলাগলারও সীমা থাকে না। কিন্তু কতখানি, সে পরিমাপ বোধ তার নিজের। কার কতখানি অধিকার, সেটুকু নির্ভর করে তার নিজের উপর। আবার, এই হলাগলা এই রাগারাগি। অধিকার বোধ, হুকুম, চিৎকার, হাসি, কান্না ও রাগ-অভিমান, সব মিলিয়ে নিজের পরিচয়ে অদ্বিতীয়া। বিয়ে ও বিয়ের আগে, দুই জীবনের সমষ্টিগত ফলস্বরূপ আজকের এই ঝুমি।
মেঘনাদ ছাড়াবার চেষ্টা করল। সে ছাড়লে । অনেকক্ষণ থেকে সে দেখেছে মেঘনাদের এই ভাব। লীলার সঙ্গে একটা কথাও সে বলেনি। বলেনি প্রায় গত কয়েক দিন থেকে। তাতে রাগ হয়েছে, অভিমান হয়েছে কুমির। তার দাম সে খুব কমই পায় মেঘনাদের কাছ থেকে। তবুও হয়, কাছাকাছি লাগালাগি থাকতে গেলেই হয়। কে রোধ করতে পারে।
যে-ই পারুক, লীলা পারে না। তাকে যত বাধা দেবে, সে তত বাড়বে। যত চাপবে, তত উঠবে। নিজের অধিকার তার বিবেচনাহীন। আর সে অধিকারকে সে ক্ষুণ্ণ হতে দিতে চায় না। কোনও সময়েই। তবে, পেরে ওঠে না সব সময় মেঘনাদের সঙ্গে। সময়তে মেঘনাদও অবশ্য হার মানে। মানতে হয় রাগে, ক্ষোভে, যখন তার ধৈর্যের বাঁধ ভেঙে যায়। তাতে অনেক সময় ক্ষতিও স্বীকার করতে হয়। তবুও লীলা প্রাণচারিণী। বুদ্ধি তার কাছে বড় জিনিস নয়। আবার মেঘনাদের জীবনে সে জড়িয়ে আছে, তবু যেন শিকড়হীন। শুধু প্রাণের আবেগে চলার গতি-ভঙ্গিই বোধ হয় এমনি।
এই যে হাত টানাটানি, একটুও খেয়াল নেই কামরার লোকেরা তা দেখছে কিনা। দেখছে অবশ্য দু একজন। কেউ নির্বিকারভাবে, কেউ বিকারগ্রস্ত বিস্ময়ে কিংবা বিরক্তিতে। কেবল, দিব্যি হাসছে সেই ছেলেটা। যেন ঘরের ছেলে, ভারী মজা পেয়েছে, এমনি তার হাসিটি। লীলা তীব্র গলায় বলল, কী হয়েছে তোমার? হয়েছে কী?
আরও বিরক্ত হয় মেঘনাদ। মুখটা তার আরও কঠিন হয়ে ওঠে। ঘাড় নেড়ে নিঃশব্দে জবাব দেয়, তার কিছুই হয়নি।
এই নিঃশব্দ জবাব শুধু কঠিন নয়, একটু করুণও বটে। ঝটকা মেরে হাত সরিয়ে বাঁকা চোখে তাকাল সে মেঘনাদের দিকে। নাকের পাটা ফুলে ঝিকমিকিয়ে উঠল নাকছাবি। তারপর দুরন্তভাবে ঘাড় ফিরিয়ে অন্যদিকে মুখ ফেরাল। আপন মনে আঁচল গোছাল, ব্লাউজটা দিল টেনে।
কিন্তু পরমুহূর্তেই বুক যেমন উদাস, তেমন উদাস হয়ে পড়ল। তারপর আবার মেঘনাদের দিকে তার বিশাল শাণিত চোখের খোঁচা দিয়ে বলল, যেন আমি একটা কিছু অপরাধ করেছি। ভাবখানা, যেন তোমাকে কেউ রসাতলে নিয়ে যাচ্ছে ! মরণ ! মুখ দেখতে নেই এ সব মানুষের।
বলে আবার ঝামটা দিয়ে সরিয়ে নিল মুখ। আর বেঁকে উঠল তাম্বুলরঞ্জিত রক্তিম ঠোঁট।
কিন্তু যাকে বলা, তার খেয়াল নেই, তার বোধ নেই। আবার চেতনহারা হয়ে পড়ছে সে।
কেবল, হে, হেকরে হেসে উঠল সেই ছেলেটা। এই নাটকের একজন ঠাণ্ডা মস্তিষ্কবান দর্শক।
হাসি শুনে লীলাও তাকাল। আশ্চর্য ! অমনি তারও মুখে যেন একটা চাপা হাসির ঢেউ খেলে গেল।
সুযোগ বুঝে ছেলেটা আরও একটু হেসে পুরনো গল্পটা ফেঁদে বসার উপক্রম করল। কিন্তু, অবাক ! লীলাবতী ঝিমুচ্ছে। চোখের পাতা আধবোজা। চাপা হাসি সরল হাসির মতো ছড়িয়ে পড়েছে সেই তন্দ্রাচ্ছন্ন মুখে স্বপ্নের ব্যঞ্জনাতে।
ছেলেটা বিস্মিত হয়ে কয়েক মুহূর্ত লীলার দিকে একদৃষ্টিতে তাকিয়ে রইল। তারপর হেসে ফেলল। কেন যে হেসে ফেলল, তার সঠিক কারণ জানা নেই। লীলার ঘুম দেখে হাসি তার আপনি এসে পড়েছে। কিন্তু গান ধরবার তার সাহস হল না। খানিকক্ষণ একবার এদিক, একবার ওদিক তাকিয়ে হঠাৎ ডাকল, বাবু!
মেঘনাদকে ডাকছে। কিন্তু মেঘনাদ তা বুঝতে পারেনি। সে ডুবে গিয়েছিল নিজের মনে। আবার ডাকল সে, বাবু!
মেঘনাদ ফিরে তাকাল। কী ভয়ঙ্কর মুখ ! মস্তবড় তামাটে মুখটাতে রক্ত ফুটে উঠেছে। গোঁফ জোড়া রয়েছে খাড়া হয়ে। সজারুর কাঁটার মতো উচিয়ে উঠেছে। কথা নেই, শুধু তাকাল ছেলেটার দিকে।
ছেলেটা সসঙ্কোচে এক গাল হাসল। হেসে বলল, রাত কাবার হতে চায় না। একটা বিড়ি দিবেন?
খুবই পরিষ্কার কথা। সহজ প্রার্থনা। তবু মেঘনাদ খানিকক্ষণ ধরে তাকিয়ে রইল ছেলেটার দিকে। শুনেছে, তবু যেন বোধগম্য হয়নি, এমনিভাবে তাকিয়ে রইল। আর ছেলেটা ভাবল, বাবু চটে গেছে। রাগ করেছে ভীষণ। ওই মুখের দিকে, চোখের দিকে তাকিয়ে থাকতে কষ্ট হচ্ছে তার। সঙ্কোচ হচ্ছে। ভয়ও যে একেবারে না করছে, তা নয়।
কিন্তু মেঘনাদ একটি কথাও না বলে পকেট থেকে বার করল এক গোছা বিড়ি। দৈনিক সে শতখানেক বিড়ি খায়। যারা চেনে মেঘনাদকে, তারা মুখে বিড়িহীন মেঘনাদের কথা চিন্তা করতে পারে না। কিন্তু সেই মেঘনাদ গতকাল থেকে বিড়ি খায়নি একরকম। খাওয়ার অবসর পায়নি, মনেও হয়নি খাওয়ার কথা।
এক গোছা বিড়ি সবই ছেলেটার কোলের উপর ছুড়ে ফেলল সে। এক রাশ ছুঁচোবাজির মতো ছড়িয়ে পড়ল বিড়িগুলি। তার সঙ্গে একটা আধছেড়া বিড়ির বান্ডিলের কাগজ। সেই কাগজে ছাপা রয়েছে একটা মেয়েমানুষের মুখ।
একটার বদলে এতগুলি! ছেলেটা বিস্ময়ে ও অস্বস্তিতে কিংকর্তব্যবিমূঢ় হয়ে রইল মিনিটখানেক। কিন্তু মেঘনাদ যেন ঝঞ্জাট মিটিয়ে আবার চলে গেল তার পথে। ফিরে যেতেই হবে। যেতে হবে সেই পাগল বাঁশির সুরে সাড়া দিতে। সে যে বিষের বাঁশি।
ছেলেটা তুলে নিল বিড়িগুলি একটা একটা করে।
গাড়ি থেমেছিল, আবার চলতে আরম্ভ করেছে। ভলকে ভলকে ছড়িয়ে দিচ্ছে কালো ধোঁয়ার রাশি আর কয়লার গুঁড়ো। তারই সঙ্গে জোনাকির মতো ক্ষুদ্র ক্ষুদ্র স্ফুলিঙ্গ।
মেঘনাদ এই ছেলেটার দিকে তাকিয়ে দেখছিল। দেখতে দেখতেই আবার মনে পড়ে গেল সেই মেঘুর কথা। নদীর উত্তাল তরঙ্গে ভাসা একটা শুকনো পাতার মতো সেই ছেলে ভেসে গেছে ধলেশ্বরীর স্রোতে।
নদীতে ঝাঁপ দিতে পারল না। বরং তার আতঙ্কিত কিশোর চোখে ভেসে উঠল, বাঁকশালের খাল আর জল থেকে উদ্ধার করা নয়ন সার সেই মরা বউ। ফোলা শরীর, ছাতলা লাগা, শেওলা পড়া, কচুরিপানার শিকড়ের মতো এলানো চুল, বীভৎস মূর্তি। ডুব দিলে সেই নয়ন সার বউ তাকে দু হাতে জড়িয়ে ধরবে। জড়িয়ে ধরবে পানু চক্কোত্তি। বোগড়া দাঁত বের করে বলবে, আয়, তোর জন্যেই এই ধলেশ্বরীর জলের তলায় আমরা ওত পেতে বসেছিলাম।
না, না, ওদের হাতে যেতে চায় না মেঘু। মেঘু মরতে চেয়েছিল। কিন্তু মরণের চেহারা যে এমন রূপে দেখা দেবে, তা সে জানত না।
তার ছোট হৃদয়ের অসহ্য উত্তেজনা যখন কিছু কমল, তখন আবার কান্না এল তার। নিজেরই অজ্ঞাতে উচ্চৈঃস্বরে কেঁদে উঠল সে।
বিকাল হয়ে এসেছে। নতুন হেমন্তের লাল আকাশ উদার, গম্ভীর ও করুণ। সাপটা কখন অদৃশ্য হয়েছে। কল কল করে ধলেশ্বরী আপনমনে চলেছে গান গেয়ে। লাল আকাশের ছাপ পড়ে লজ্জারুণ হয়ে উঠেছে।
মেঘু শুনল, তার বাবা তাকে ডাকছে। ডাকছে, মেঘু, উঠে আয় বাবা ওখান থেকে।
মেঘু ফিরে দেখল, উশকো খুশকো চুল, ক্লান্ত ঘর্মাক্ত তার বাবা দাঁড়িয়ে রয়েছে তার পেছনে। মেঘু বলল; কোথায় যাব?
বাবা বলল, অনস্তির ঘাটে।
কেন?
সেখান থেকে গহনার নৌকা ছাড়বে। গোয়ালাদের নৌকা যাবে। তুই সেই নৌকায় করে চলে যা। তুই বললে, ওরা তোকে বিনা পয়সায় নিয়ে যাবে।
কোথায় যাব?
যেখানে তোর খুশি। এক জায়গা থেকে আর জায়গায়, দেশ হতে দেশান্তরে। যেমন করে ঘুরেছি আমি, তেমনি করে। সাহা ঘরের ছেলে তুই লক্ষ্মীর খোঁজ না করলে তোর পাপ হবে। সাহারা কেউ অলক্ষ্মীর ছেলে নয়। তুই যা।
বাবা! আবার গলা বন্ধ হয়ে আসছে মেঘুর।
বাবা বলল, ভয় নেই। কাঁদিসনে মেঘু। যেখানে যাবি, সেখানেই দেখতে পাবি তোর বাবার চোখের জল। চোখের জলে কিছু হয় না। ভয় নেই, ভয় নেই বাপ আমার। নৌকা ছাড়ার সময়। হল। তুই বেরিয়ে পড়।
বাবার নিশ্বাসের হাওয়া লাগল মেঘুর গায়ে। ঠাণ্ডা নিশ্বাস। তাকিয়ে দেখল, বাবা নেই। কেবল দূরের অনন্তির ঘাটের আকাশে দেখা যাচ্ছে নৌকার মাস্তুল। এলানো পাল উড়ছে পত পত করে। আর একটা ডাক ভেসে আসছে, হে-ই, ফতুল্লা, চাষারা, ঢা…কা…ই। মাঝি ডাক দিচ্ছে। মেঘু এগিয়ে চলল অনস্তির ঘাটের দিকে।
ভেসে গেল মেঘু। ধনপতি সওদাগর ভেসে গেল সপ্তডিঙার সন্ধানে। প্রথমে ঢাকা শহরে। সেখান থেকে অন্যান্য জেলার শহরে শহরে। কখনও চাকরের বেশে, ঘোড়ার গাড়ির গাড়োয়ানের সঙ্গী হিসাবে, নদীতে মাঝির সাহায্যকারী হয়ে। কখনও বন্দরের কুলি হয়ে, দোকানের কাজে, কীর্তনের দলের দোয়ারকি হয়ে, রুটি বাকরখানির কারখানায়।
প্রতিটি ধাপ এক একটি ছবির মতো। অনেক ছবি, গায়ে গায়ে অত্যন্ত ঘিঞ্জি ও ঠাসাঠাসি সাজানো। একটা দেখতে গেলে আর একটা ভেসে ওঠে।
মেঘু যেখানেই গেছে, প্রথমেই তার সুন্দর মুখের সর্বত্র জয় হয়েছে। পেয়েছে করুণা। তারপরেই এসেছে পীড়ন। এসেছে নানানভাবে।
দিন চলে গেছে। তুই, তুমি, শুনতে শুনতে আপনি সম্বোধন শুনে অবাক হয়েছে সে। সম্মানের জন্য নয়। বড় হয়েছে সে।
ভাবতেই রোমাঞ্চিত হয়ে উঠল তার শরীর। নিজের দিকে এক দিন তাকিয়ে দেখল সে। তার ডাগর হাত পা বুক। স্ফীত লোমশ শরীর। আয়নায় মুখ দেখতে গিয়ে, দেখল কালো গোঁফের সুস্পষ্ট রেখা।
তখন সে ঢাকা চকবাজারে একটা বিস্কুটের কারখানায় কাজ করে। দেহে তার প্রচণ্ড শক্তি। কারখানার জনা বারো লোকের মধ্যে প্রায় সকলেই তাকে ভয় ও ভক্তি করে।
এক নবতর চেতনায় তার মন আনন্দে ভরে উঠল। তার প্রচণ্ড শক্তি নিয়ে, সারা দিনে কাজ করেও মন ভরে না তার। বাকি লোকের কাজ করে দেয়। দরকার হলে আশেপাশের লোকের কাজেই সাহায্য করে। তার চরিত্র, দেহ ও মন, সব মিলিয়ে সকলের মধ্যে একটা বৈশিষ্ট্য লক্ষণীয় হয়ে ওঠে।
একদিকে তার দেহে ও মনে এই অপরিসীম শক্তি ও আবেগ, অন্যদিকে একটা অসহ্য বেদবোধ। কীসের বেদনা সে বোঝে না। থেকে থেকে মন ভার হয়ে ওঠে, বিষাদ ভর করে তার শরীর ও মন জুড়ে। মনে পড়ে খালি দেশের কথা। তাদের হাতছাড়া ঘর, লক্ষ্মণ সা’র গদি আর বাড়ি, সেই দেশ। আর কেবলই মনটা চমকে চমকে ওঠে লালমিঞার কথাটা মনে করে। সেই শেষ কথা, শোন তো সোনা মেঘু। কী মিষ্টি, কী আদরের ডাক ! কেন এত আদর করে ডেকেছিল লালমিঞা !
এক দিন মাঝরাত্রে এই চিন্তাটা ঘুমোতে দিল না তাকে। তার ঘুমহীন চোখে শুধু দেশের হাতছানি।
অন্ধকার টিনের ঘর। ঘরের অর্ধেক জুড়ে ইটের উনুন। উনুন নয়, সেটাও বিরাট অন্ধকুপ বিশেষ। ফোকর দিয়ে লাল আগুনের আভা দেখা দিচ্ছে। মেঘুই আগুন দিয়ে শুয়েছিল। সে উঠে পড়ল।
উঠে তার টিনের সুটকেশের তালা খুলে বার করল একটা ময়লা ন্যাকড়ার পুঁটলি। তার সঞ্চিত অর্থ।
এই চুলা ঘরের মধ্যে সে একা নয়, অনেকেই শুয়ে আছে গাদাগাদি করে। কিন্তু গোপনতার কিছু নেই। লম্ফ জ্বালিয়ে হিসাব করতে বসল সে, কত জমেছে। পাই পয়সা আধ পয়সা, পয়সা আনি দুয়ানি টাকা নোট ! সব মিলিয়ে কুল্যে শ তিনেক টাকা আর কিছু খুচরো। ছ সাত বছরের সঞ্চয়।
ধনপতি সওদাগর আর সপ্তডিঙা? কই, তেমন তো আর মনে পড়ে না। তবে, ভেতরে ভেতরে। তার একটা আকাঙক্ষা আজও মরেনি। জানায় অজানায়, ইচ্ছায় ও অনিচ্ছায় সেই আকাঙক্ষার চারা গাছের গোড়ায় সে মনের রস কিন্তু ঢেলে এসেছে। আজও জানে না, খোঁজও ঠিক রাখে না, সে কত বড় হয়েছে। কিন্তু বংশের সেই রক্তধারার মধ্যে আজও সেই একই মুখে স্রোতের টান। সে অহরহ ধাবিত তার পথে।
আজ এই টাকা তার জীবন মরণের সম্বল। মরলে, লোকে পোড়াবে এই টাকা দিয়ে কাঠ কিনে। বেকার হলে, এই রক্ত জমানো টাকা ভেঙেই খেতে হবে তাকে। হোক। তবু তার মন বসছে না। এখানে। তার রক্তে আবার দোলা লেগেছে। এই সামান্য টাকা মূলধন হতে পারে না। তবু ফিরে যেতে হবে একবার নিজের দেশে। কিছু না হোক, একটা নতুন কাজ জুটতেও পারে। একবার লালমিঞার সঙ্গে দেখাটাও হবে। তার তো বিস্কুটের কারখানা আছে। যদি কিছু না হয়, ফিরে আসতে কতক্ষণ।
পরদিনই সে কারখানা থেকে বিদায় নিয়ে চলে গেল। এল দেশে, দেশের বাজারে। ভেবেছিল, উঠবে লালমিঞার গদিতে। কিন্তু সেখানে ঝাঁপ বন্ধ। গদির অদূরেই তার কারখানা। যেখানে । চিমনি দিয়ে সব সময়েই ভলকে ভলকে ধোঁয়া বেরুত। ছোটকালে মেঘু মনে করত, ওটাও একটা জাহাজের চোঙা। কিন্তু কই, ধোঁয়া বেরুচ্ছে না তো।
সন্ধ্যা ঘনিয়ে আসছে। লক্ষ্মণ সা’র গদিও নিঝুম। কিন্তু বাতি জ্বলছে। বাজারের কিছু কিছু লোক অবাক হয়ে এই অপরিচিত লোকটিকে দেখছিল। ঠিক দূর দেশের অপরিচিত মাঝির মতো নয়, লঞ্চ স্টিমারের, খালাসিও নয় যেন ঠিক। মুখখানা ঠিক চেনা নয়, অথচ যেন চেনা চেনা। কার মতো? সেই হতভাগা মদন দাশের মতো নাকি অনেকটা !
মেঘু বুঝতে পারছিল তাদের ভাবখানা। তার হাসিও পাচ্ছিল, কষ্টও হচ্ছিল। ওই তো বদরুদ্দিন, চালের আড়তের মহাজন বসে রয়েছে। এই তত জ্ঞান সা, কাপড়ের দোকানের কোণের তুলসী গাছের টবে জল ঢালছে। কিন্তু লালমিঞা কোথায়?
কারখানার কাছে এসে দেখল, সেটা শ্রীহীন হয়ে পড়েছে। সামান্য কয়লার গুঁড়ো আর পোড়া কাঠ ছড়িয়ে রয়েছে শ্মশানের মতো। মস্ত বড় টিনের ঘর। ভেতরটা অন্ধকার। কিন্তু লোক কই?
কাছে এসে উঁকি মেরে দেখল, বড় উনুনটা পরিত্যক্ত, কাঠ বেড়া যাবতীয় জিনিসের স্কুপ হয়ে উঠেছে। একটা ছোট হাত-তণ্ডুলে জনা তিনেক কাজ করছে। তণ্ডুল, এই উনুনেরই আর এক নাম। এক জন প্রায় বৃদ্ধ মানুষ, নুয়ে পড়ে কথা বলছে এক জনের সঙ্গে। যার সঙ্গে কথা বলছে, সে বেশ ফিটফাট, পরিচ্ছন্ন মানুষ।
বৃদ্ধ লোকটির দিকে খানিকক্ষণ এক দৃষ্টিতে তাকিয়ে দেখেই চমকে উঠল মেঘু। লালমিঞা ! ছেড়া লুঙ্গি, ছেড়া গেঞ্জি, তণ্ডুলের ধোঁয়ায় কালো শরীর। এ কী অভাবিত ব্যাপার ! অত বড় গদির মালিক, ধনী লালমিঞার এই বেশ!
লালমিঞা বাইরে মানুষ দেখে জিজ্ঞেস করল, ওখানে দাঁড়িয়ে কে?
মেঘু এক মুহূর্ত ভাবল। তারপরে জবাব দিল, আমি মেঘু।
মেঘু? অবাক হয়ে জিজ্ঞেস করল লালমিঞা, মদন সা’র ছেলে?
হ্যাঁ।
কোথায় ছিলি, আঁ? আয় আয় বাপ। বোস, তারপরে কথা বলছি।
বলেই লালমিঞা সেই লোকটির দিকে ফিরে তার হাত দুটি ধরে কী যেন বলল।
সেই লোকটি কোনও জবাব না দিয়ে বেরিয়ে গেল কঠিন মুখে।
মেঘু সামনে এসে দেখল, লালমিঞার চোখ ছলছল করছে। তাড়াতাড়ি চোখ মুছে মেঘুকে অভ্যর্থনা করল সে। নিজের কথা ভুলে মুগ্ধ বিস্ময়ে দেখল মেঘুকে। গায়ে হাত বুলিয়ে বলল, ওরে বাপরে, এত বড় হয়েছিস। মদনদাকেও যে ছাড়িয়ে গেছিস। বোস বোস। আসরফ, হরির দোকান থেকে দুই পয়সার মুড়ি বাতাসা নিয়ে এসো। এক পালি জল দাও।
মেঘু বলল, থাক না—
থাকবে কেন? এবার বল, কোথা থেকে এলি?
মেঘুর কথা সরে না মুখে। কী ব্যাপার। বড় তণ্ডুল খা খা করছে। ছোট তণ্ডুলে কাজ করছে মাত্র জনা কয়েক। সব দেখতে দেখতেই সে নির্লিপ্তভাবে জবাব দিল, এলাম ঢাকা শহর থেকে। বলে বিস্মিত গলায় ডাকল চাচা এ সব
লালমিঞা ভীত সন্ত্রস্তভাবে তাড়াতাড়ি দু হাতে মেঘুর হাত ধরে বলল, থাক, ও সব কথা পরে হবে মেঘু।
মেঘু চুপ করল। কিন্তু বিস্ময়ের সঙ্গে আচমকা ব্যথার মোচড়ানি দিয়ে বুকটা টনটন করে উঠল তার। কোনও কথা নয়, শুধু লালমিঞার মুখের দিকে তাকিয়েই এক গভীর দুঃসংবাদের সঙ্গে দারুণ যন্ত্রণার সন্ধান পেল যেন সে।
হ্যারিকেন আর লম্ফ জ্বলল। লালমিঞার এত বড় কারখানা ঘর। সমস্ত ঘরটা আলোকিত হয়ে একটা আলো আঁধারির সৃষ্টি করল। তার মধ্যে ছোট তণ্ডুলের খোলা গহ্বরটা হাঁ করে রয়েছে। গহ্বর মুখটা লাল টকটকে হয়ে উঠেছে। থেকে থেকে আগুনের শিখা দেখা যাচ্ছে। যেন অন্ধকারের মধ্যে একটা মস্ত দানব তার রক্ত মুখ ব্যাদান করে গিলতে আসছে।
মেঘু দেখল, সামান্য ছিটের কাজ হচ্ছে। ছিটের কাজ, অর্থাৎ বিস্কুট। দেশীয় কারিগরেরা তাই বলে। সে বিস্কুটের এক এক রকমের নাম। এক এক দেশের এক এক রকম।
মেঘু দেখেছে, দুটো পেল্লাই হ্যাজাক জ্বলত এই ঘরে। আলো হত দিনের মতো। কাজ করত জনা বারো চৌদ্দ। আর লালমিঞা বার্মা দেশের রেশমি লুঙ্গি পরে, গায়ে কলিদার পাঞ্জাবি চাপিয়ে গদি থেকে এসে দেখে যেত ঘুরে ঘুরে। দরকার হলে হাতও লাগাত বই কী।
সেই লালমিঞা। ময়লা লুঙ্গি আর ছেড়া গেঞ্জি গায়ে দিয়ে বসে আছে তার কাছে। মনে মনে মেঘুর অস্থিরতা। মুড়ি তার গলা দিয়ে যেতে চায় না।
লালমিঞা কিন্তু সস্নেহ দৃষ্টিতে তাকিয়েছিল মেঘুর দিকে, বলল, আর দু পয়সার এনে দেবে?
মেঘু বলল, আর আধ পয়সারও নয়। বলে ঘটি তুলে চকচক করে জল খেল অনেকটা।
লালমিঞা তুলল পুরনো কথা। মেঘুর বাবার কথা আর লক্ষ্মণ সা’র গদির ঘটনা। শুনতে শুনতে সেই পুরনো দিনে ফিরে গেল মেঘু। সে বলতে আরম্ভ করল তার জীবন বৃত্তান্ত। কী ভাবে, এত বছর সে কাটিয়েছে। কোথায় কী করেছে।
শুনতে বড় কষ্ট হচ্ছিল লালমিঞার। মেঘুর অজান্তে কয়েকবার চোখের জল মুছেছে সে।
লালমিঞাকে দিয়েছেন খোদা অসীম শক্তি। শক্তির পরীক্ষা তার উপর দিয়েই চলতে পারে। খোদা দিয়েছেন, একবার পরীক্ষা করবেন না : কিন্তু এই বাচ্চার উপর কেন? যাকে কিছুই দেওয়া হয়নি, তার আবার পরীক্ষা কীসের। জীবনে যে কিছুই পায়নি, খোদার মর্জির কাছে কী দিয়ে সে খিদমদগারি করবে !
মেঘুর কথা শেষ হলে লালমিঞা বলল, কিন্তু এখানে কেন ফিরে এলি বাপ। এখানে তুই কী পাবি? যেখানে ছিলি, সেখানেই তো ভাল ছিলি?
মেঘু বলল, চাচা, সত্যি কথা বলব?
বল তো বাবা।
তোমার ঘরে কাজ করব বলেই পালিয়ে এসেছি।
হাচা, হাচা-ই? সুখে আনন্দে হাসতে হাসতে মেঘুর চিবুকটি তুলে ধরল সে। আর অমনি তার চোখ বেয়ে জল গড়িয়ে এল। শক্তিমান পুরুষ লালমিঞা আর মেঘুর সামনে রোধ করতে পারল না চোখের জল।
বলল, আমার ঘরে কাজ করবি? আমার যে ঘর নেই। আমি যে ফকির হয়েছি বাবা। খোদা যে আমাকে ছেড়ে গেছে। কী দিয়ে তোকে রাখব?
এই সর্বনাশের কথাটি চোদ্দো আনাই আঁচ করছিল মেঘু। জিজ্ঞেস করল, কেমন করে হল এ সব?
লালমিঞা বলল, বলব, সব বলব তোকে। তুই থাকবি খাবি কোথায় বল তো?
বাজারেই কোথাও থাকব।
যদি অসুবিধা না বুঝিস, আমার এ ঘরেই থাকতে পারিস। নিজের হাতেই রাঁধবি খাবি।
মেঘু বলল, বেশ তো। তা হলে তো বেঁচে যাই।
লালমিঞা বলল, তারপর লোকে যখন বলবে, মেঘু মুসলমানের ঘরে থাকে খায়?
মেঘু বলল, এ তো তোমার কারখানা। ঘর নয়। আর খাবও নিজের হাতে পাক করে। পরের কথায় কী যায় আসে। সবাই তো কিল মারার গোঁসাই, ভাত দেবে কেউ? আর কদিনই বা থাকতে পারব চাচা। চলে তো আমাকে যেতেই হবে।
কাজের শেষে লালমিঞা মেঘুকে বলল তার দুর্দশার কাহিনী। সে কাহিনী বাংলা দেশের এক চিরন্তন বিশ্বাসঘাতকতার নিষ্ঠুর কাহিনী। লালমিঞা দু বছর একেবারে শয্যাগত ছিল। কাজ চলে না, গদি বন্ধ যায়। বাধ্য হয়ে সে দেশ থেকে ডেকে পাঠাল তার দুই সতাতো ভাইদের। তারা সৎ মায়ের দুই ছেলে। দেশের ঘর বাড়ি সম্পত্তি নিয়ে এই দুই ভায়ের অনেক নক্কারজনক খবর পেয়েছে লালমিঞা। তবুও ডেকে পাঠিয়েছে। এক বাবার পয়দায়িস তারা তিন ভাই। পেট আলাদা। তাতে কী হয়েছে? ভাই তো ! আর লালমিঞা জানে কাজ। পরিশ্রম, বুদ্ধি আর সততা তার মূলধন। লোককে অবিশ্বাস সে কোনওদিন করেনি। দুস্থ সৎ ব্যবসায়ীর জন্য চিরকাল তার হৃদয় কেঁদেছে। মেঘুর বাপের কথা সে কোনওদিন ভুলতে পারবে? না, অমনি লোককে অবিশ্বাস করতে পারে কেউ ! এই যে মেঘু তুই, তোকে যে অবিশ্বাস করবে, খোদা তাকে ছাড়বে না। আসল কখনও মার খায়? মার খায় না। খাঁটি মরে না। খোদা নিজের হাতে তার দায়িত্ব নেয়। সব সময় খোদা তাকে দৌলত দেয় না। তাকে পরীক্ষা করে। তার পরীক্ষা দিয়ে, আর এক জনকে দেখে, যাচাই করে আর একজনকে। খাঁটিকে দেখে খাঁটি হতে চায় কিনা কেউ, তাই দেখে। তোর বাবা গেল। আমিও যাব হয়তো। গেছিই তো। কিন্তু সব সাচ্চা কারবারি মরবে না। দেখিস তুই।
লালমিঞা বলে গেল, বিশ্বাসের কী ভয়াবহ মর্যাদা দিয়েছে তার দুই ভাই। কী ভাবে তার অনুপস্থিতি ও রোগের সুযোগ নিয়ে তাকে সর্বস্বান্ত করেছে তারা। দুই ভাই কী ভাবে যোগসাজস করেছে গদি আর কারখানার কর্মচারীদের সঙ্গে। সারা বাজার গ্রাম, পরগনাসুদ্ধ লোকের সঙ্গে তাদের বিবাদ। লালমিঞার চরিত্র নিয়ে যারা কোনওদিন একটি সামান্য কথাও বলতে পারেনি, তারা থুথু দিয়েছে লালমিঞার ভাইদের গায়ে।
রোগশয্যায় শুয়ে শুয়ে কিছু শুনেছে সে। গদি অপবিত্র করেছে তারা। বেশ্যা এনে তুলেছে সেখানে। দু বছরে একটি পয়সা জমা পড়েনি। উলটে ঘর থেকে টাকা বেরিয়েছে। এ সব খবর সে জানত না। সামান্য উড়ো খবরে সে বিশ্বাস করতে পারেনি। তার বউ তাকে সে সংবাদ দিত না। দিত না এই ভেবে, তার সোয়ামির ব্যানো বেড়ে যাবে।
কিন্তু সে তো জানত না, তার সোয়ামির ব্যানোর চেয়ে কত বড় ব্যামো অদৃশ্যে অজান্তে সোয়ামির সর্বনাশ করছে। মহেশ্বরদীর মাঝের পাড়ার মেয়ে, মেঘনা পাড়ের বউ। মন তার জল ঘাসের ডগার মতো নরম মিষ্টি আর সুন্দর। প্রাণ দিয়ে মহব্বত করা আর মহব্বত করে প্রাণে মরা, এই তার জীবনের রীতিনীতি। পিরিতির অংশীদার জোটেনি বেটির কপালে, কোলে নেই ছাওয়াল পাওয়াল। লালমিঞা তার জীবনমরণ, তার খোদা, তার পয়গম্বর। রোগ ব্যানোর মধ্যে দুঃসংবাদ সে দেবে কেমন করে তাকে। তার শুধু মাথা খারাপ হত, শ্রীনগরের ডাক্তারবাবু রায়মহাশয় সপ্তাহে একবার করে না এলে। বুড়ো মানুষ রায়মহাশয়। সদা হাসি মুখোনি। দেখলে রুগির রোগ সারত, রুগির আত্মীয়দের প্রাণ জুড়াত। ঘোড়ায় চেপে আসতেন, লালমিঞার বিবি তার সঙ্গে কথা বলত না। কিন্তু খুশি হয়ে আপনা হাতে ঘোড়াকে ঘাস খাওয়াত।
তবু ভয়ে অশান্তিতে, বিবির অবস্থা খারাপ হয়ে উঠেছিল। স্বামীকে না জানিয়ে সে ঘর থেকে টাকা দিয়েছে বেইমান দেবরদের। শুধু তাই না, যখন যে কাগজ এনে টিপসই চেয়েছে, তাই দিয়েছে। লালমিঞা রোগশয্যায় শুয়ে ভাবত, আমি দিনে দিনে ভাল হচ্ছি, বিবির কেন মুখ শুকায়?
তারপরে এল একদিন বিপিন। সেরা কারিগর বিপিন। লালমিঞার কারখানার জন্মকাল থেকে আছে সে। তাকে সবাই বলত বড় মিস্তিরি। চাটগাঁয়ের মানুষ। ভারী কাজের লোক।
বিবি কী কাজে ব্যস্ত ছিল। নইলে বিপিন লালমিঞার কাছে আসতে পারত না। সে এসে বললে, তাকে জবাব দিয়েছে লালমিঞার ভাইয়েরা। জবাব ! কেন? খুঁটিয়ে সব বৃত্তান্ত বলল বিপিন। সর্বনাশ! এত বড় সর্বনাশ ঘটে গিয়েছে! কার রোগ, কার ব্যামো। লালমিঞা লাফ দিয়ে উঠল বিছানা থেকে। ব্যামো তো গদিতে। ব্যায়ো শেষ করেছে ব্যবসা।
সেই যে লাফ দিয়ে উঠেছিল লালমিঞা, সেই তার আরোগ্য হয়ে গেল। কই, আর তো সে রোগশয্যায় শোয়নি। এই তো সেই দেহ। কোথায় রোগ। রোগ ছিল তার মনে। বোধ হয় একটু আরাম চেয়েছিল সে। তাই তার রোগ কিছুতেই সারছিল না।
কিন্তু তখন শেষ অবস্থা। হাড় মাংস সব শেষ, আছে শুধু চর্বিত ছিবড়ে। তবু গদিতে এসে বসল। উলটেপালটে দেখল খাতা খতেন। কারখানায় গেল। কাজ তো আপনি বন্ধ হয়ে গিয়েছিল। কারখানাও ফাঁকা।
মাথা গরম করেনি লালমিঞা। চুপ করে এসে বসেছে গদিতে। তার সঙ্গে বিপিন। বাদশার মতো গদিতে বসে ঠাণ্ডা গলায় হুকুম করেছে সে তার ভাইদের, আজ রাত্রের মধ্যে সরে পড়তে হবে এখান থেকে। কাল সকালে উঠে ওই মুখ দেখলে, খুনের দায়ে ফাঁসি যাবে লালমিঞা।
পালাতে পথ পেল না দুই শয়তান। ছি ছি, লালমিঞার বাপের ব্যাটারা যে এমন হারামখোর, তা সে কল্পনাও করতে পারেনি। ওদের দুজনের সঙ্গেই পালাল নিমক খাওয়া বেইমান কর্মচারী কটা।
তারপরে এল পাওনাদারেরা। সবার বড় পাওনাদার ছিল ধলাইপুরের সুলতান মিঞা। লালমিঞার সতাতো এক ভাইয়ের সে শ্বশুর।
এ সংসারের বিচারে ভালর মাপকাটি কী হওয়া উচিত, সে কথা লালমিঞা যাচাই করতে চায়নি কোনওদিন। দেনার নথিপত্র বিবির টিপসই ছাড়াও অনেক দেনা ছিল, যা ইচ্ছা করলে লালমিঞা শোধ না করলেও পারত। কিন্তু সমস্ত দেনা পরিশোধ করতে বদ্ধপরিকর ছিল সে। ওটাই খোদার অভিরুচি। নইলে গদির উপর শয়তানের নজর পড়বে।
রোগশয্যা থেকে উঠে এসে সাতদিন বাড়ি যায়নি সে। রোগ তার সত্যি একেবারে সেরে গিয়েছিল। সাতদিন ধরে নাগাড় খোঁজখবর করে সে এও টের পেল, ঘর থেকে টাকা দিয়েছে তার বিবি। বিবি তা হলে সবই জানত। বলেনি তাকে।
অবস্থা ভাল ছিল লালমিঞার। কিন্তু দৌলতের রোশনাইয়ে ঝকঝক করত না দিবানিশি তার ঘর গদি। বাদশা-ই ফকির বনে যায়। আর এ তো সামান্য গদির মালিক। সে শুধু নিঃশেষ হয়নি প্রায় সর্বহারা হয়েছে। লালমিঞা বুঝল, যেভাবে শুরু করেছিল, আবার সেইভাবে শুরু করতে। হবে। সেই ভাবে শুরু। তা কি আর হয় ! দুনিয়া ভেঙে আর একটা দুনিয়া হয়তো গড়তে পারেন খোদা। মানুষ ভাঙা বস্তু জোড়া লাগাতে পারে। কিন্তু ভাঙার কলঙ্কের দাগ কি যায়। তা ছাড়া উৎসাহ উদ্দীপনা বলে একটা কথা আছে। বয়সও কম হয়নি।
তবু যতক্ষণ পারা যায়, চেষ্টা করতে হবে।
এই সাতদিন ধরে রোজ বিবি খবর পাঠিয়েছে। লালমিঞা যায়নি। এত কাজতা ছাড়া বিবির উপর অভিমানও হয়েছিল। অন্য মানুষ হলে গলায় দা বসাত। কিন্তু হারামবৃত্তি কোনওদিন রপ্ত করেনি লালমিঞা।
সাতদিন পরে বাড়ি এল। বিবি কথা বলতে পারে না। গম্ভীর হয়ে বলল সে, দলু, বিবি, তোকে তালাক দেব ঠিক করেছি।
দৌলতোন্নেসা তবুও তাকাতে পারল না। কথাও বলতে পারল না। খালি কাঁদল। ওইটুকু ছাড়া ওর আর কিছু ছিল না।
লালমিঞা বলল, ওর চোখের পানি দেখে খুব খানিকটা হাসলাম। বড় জোর হাসি পেয়েছিল। মাগি হাসি দেখে কেঁদে মরে আর কি!
মেঘু চুপ করে সব শুনল। লালমিঞার ভাইদের সে চেনে না। কিন্তু এত বড় অভিশাপ কেন তার উপর নেমে এল, এই অবিচারের কারণটা সে বুঝল না।
খুঁটিয়ে খুঁটিয়ে সমস্ত দেনাপাওনার সংবাদ সংগ্রহ করল সে লালমিঞার কাছ থেকে। তারপর সারা রাত ধরে ভাবল। ভাবল অনেক কথা। আজ আর সে কথা তার মনে নেই। কিন্তু সারারাত ঘুমুতে পারেনি সে।
পরদিন সকালবেলা লালমিঞাকে বলল, চাচা, একটা কথা বলব?
লালমিঞা বলল, বল তো বাবা?
মেঘু বলল, এত বচ্ছর বাইরে ঘুরে হাতে কিছু টাকা করেছি। শ তিনেক হবে।
লালমিঞা শঙ্কিত গলায় বলল, তবে আমার কাছ থেকে সরে পড় বাবা। দেখছিস না শয়তান রয়েছে আমার কাছে। তোর দুঃখের ধন কোনখান দিয়ে কী হয়ে যাবে। পরে আর কেঁদে বাঁচবি না।
মেঘুর বুদ্ধি ছিল, এ-কথা বললে ভুল হবে। তার ছিল হৃদয়। সে আবেগভরে, সরলভাবেই বলল, যায় যাবে, কাঁদি কাঁদব। তোমার চেয়ে বেশি তো আমার যাবে না। সমুদ্রে এক ফোঁটা জল এই তিন শো টাকা। তবু লাগাতে চাই তোমার কারবারে।
লালমিঞা পরিষ্কার বলল, আমি পারব না বাবা। তুই অন্য জায়গায় যা।
বলেছি মেঘুর বুদ্ধি কম। হৃদয়বৃত্তি বড়। লালমিঞার কথাটা বুঝল অন্য রকম। বলল, আমাকে অবিশ্বাস করলে তুমি? তোমার এক পয়সাও নেব না। তোমারটা দিয়েথুয়ে যদি রোজ দু পয়সাও পাই…
লালমিঞা খেপে উঠল একেবারে। হারামজাদা, এই চড়ে তোর বত্রিশ পাটি দাঁত আমি তুলে ফেলব জানিস? অবিশ্বাস, আমার এক পয়সাও নিবি না এত বড় কথা বলছিস আমাকে। মদনদার ছেলে না তুই?
হৃদয়বৃত্তি দু জনেরই সমান। মেঘু তো হাঁ।
লালমিঞা বলল, বড় কথা শিখেছিস অবিশ্বাস করলাম তোকে? ব্যাটা, দেখছিস না, বুড়ো হয়ে মরতে চলেছি। আমার দ্বারা আর কিছু হবে? তারপরে দ্বিগুণ উত্তেজিত হয়ে আবার বলল, তুই পারবি একলা সব করতে? পারবি, সারাদিন কাজ করে মাল বানাতে। সারাদিন মাল বানাবি, সারা। রাত্রি নিজের পাইকের হয়ে বিশ মাইল দূর পর্যন্ত পায়ে হেঁটে, নৌকা ঠেলে মাল কাটাবি। নিজের হাতে খাতা কলম দেখবি, মাল কিনবি, টাকা দিবি। পোয়াভর ময়দারও নিক্তি ওজনের হিসাব করতে হবে। এক পো ময়দার মাল নষ্ট হলে হলপ করে উপোস ধরে কাজ আদায় করতে হবে। আবার পিরিত করে একটা আধলাও যেদিন খসাবি, সেইদিনই তোর সর্বনাশ হবে। হাত মুঠো করবি, শিবের বাবা জানবে না কানা কড়ি আছে কি মোহর আছে। পানি গলা দূরের কথা, হাতের ফাঁক দিয়ে বাতাস ঢুকবে না। আবার লক্ষ্মীর বাটায় যখন পয়সা দিবি, তখন প্রাণ খুলে দিবি। কিন্তু মূলধন যেদিন দিবি, সেদিন লক্ষ্মী নিজে তোর মুখে লাথি মেরে সরে পড়বে। পারবি? পারবি তুই?
লালমিঞা কথাগুলি বলে একদমে। তার এ রকম চেহারা কোনওদিন দেখেনি মেঘু। দেখবার সুযোগ জোটেনি, সম্পর্কও ছিল না সে রকম। তবু, অবোধ শিশু যেমন বোঝে স্নেহের কপট ঠোনা তেমনি অনুভব করল সে লালমিঞার ভর্ৎসনা। বলল, শান্তভাবেই বলল, পারব।
লালমিঞা তবু বলল, পারবি? একলা হাতে সামলাতে পারবি সব? মনে রাখিস, নিজের হাতে পায়ে মালের কাজ, আবার দেশে দেশে ঘুরে নিজের কারবার ছড়ানো। পেট ভরে খেতে পাবিনে। জাড়া বর্ষায় কাঁথা মুড়ি দিয়ে দুদণ্ড ঘুমোতে পারবিনে।
জন্মের পর কবে পেট ভরে খেয়েছে মেঘু? কবে ঘুমিয়েছে আরাম করে? জীবনে অনেক কষ্ট সে সহ্য করেছে। বহন করেছে অনেক গ্লানি। কিন্তু, সে সবই তার কাছে তুচ্ছ। সে সবই তার নতুন প্রস্তুতির প্রস্তাবনা মাত্র। যে প্রস্তুতি তার রক্তধারার মধ্যে দিনে দিনে উত্তাল হয়ে উঠেছে, সেই দিনগুলির জন্যই প্রতীক্ষা করেছে সে। সে বেঁচে রয়েছে।
সামনের সে দিনগুলি অন্ধকার। তার ভালমন্দ কিছুই দেখা যায় না। সেই অন্ধকারে পা না বাড়ালে দেখাও যাবে না। হয়তো সর্বস্ব হারিয়ে আবার পথে বসবে মেঘু। কিন্তু মন স্থির করেছে সে। দমবে না সে আর।
বলল, আমি সব সইতে পারব চাচা। তুমি একটু নজর রেখো খালি, তা হলেই হবে।
লালমিঞা হতাশায় বিরক্তিতে ভেঙে পড়ল। বলল, কিছুই হবে না। বুঝেছি, ওই টাকা কুটকুট করছে তোর গায়ে। না গেলে তোর শান্তি নেই। টাকা যাবে, আর দশ জনের কাছে আমাকে গাল পেড়ে বেড়াবি যে, ওই লালমিঞা ব্যাটার জন্য আমি সর্বস্বান্ত হলাম। ও-ই আমার নসিব। নসিব খণ্ডাবে কে।
এই পর্যন্ত বলে লালমিঞা থামল। থেমে কিছুক্ষণ তাকিয়ে রইল দূরের আকাশের দিকে। মুঠো করে ধরে রইল থুতনির শক্ত ঘন দাড়ির গুচ্ছ। তারপর আপন মনে বলে গেল, প্রথম জীবনে কী নিদারুণ কষ্টের মধ্যে সে তার এ ব্যবসা দাঁড় করিয়েছিল। কীভাবে সে তার প্রথম যৌবনে বিতাড়িত হয়েছিল বাড়ি থেকে সৎ মায়ের তাড়নায়।
মেঘুর দৃঢ়তা আজ তাকে অতীতের কথা স্মরণ করিয়ে দিয়েছে। সেই কথাই বলেছে সে। এই বলার আড়ে আড়াল দিয়ে সাবধানের ইঙ্গিত ছিল মেঘুর প্রতি। তার অভিজ্ঞতার কথা শুনেও যদি মেঘু নিরস্ত হয়। যদি পেছোয়।
কিন্তু পেছুল না। বরং উলটো ফল ফলল। সে ভাবছিল, লালমিঞার কষ্টের পরিণতির কথা। সেসব তো সে নিজের চোখেই দেখেছে। সে উলটে উৎসাহিত হল। আর লালমিঞা নিরাশ করতে চাইলেও, তার বলার মধ্যে সংগ্রামের জয়গান, তার যৌবন ও সাহসের মহিমা। এও তো উৎসাহেরই ইন্ধন মাত্র।
কিন্তু লালমিঞা সহজে ছাড়ল না। পীরের দরগায় আর মা কালীর থানে প্রতিজ্ঞা করাল মেঘুকে, হাজার বিপদ আসুক, ভয় আসুক, কষ্ট আসুক, কোনও রকমেই সে পেছিয়ে আসবে না। এ যেন প্রায় গুরুমন্ত্রে দীক্ষা দেওয়ার মতো।
তারপর শুরু হল কাজ। লক্ষ্মণ সা’র গদি থেকে শুরু করে, গাঁয়ে ঘরে সর্বত্র ছড়িয়ে পড়ল এই সংবাদ। নানান জনের নানান কথা। মেঘু সব কথার জবাব দেওয়ার প্রয়োজন বোধ করল না। কিন্তু লালমিঞার অপবাদ কেউ ঠেকাতে পারল না। রটনা হল, মেঘুর সঞ্চিত টাকা দিয়ে, শিঙ্গা ফোঁকা লালমিঞা আবার দাঁড়াবার চেষ্টায় আছে।
বছর না ঘুরতে শঙ্কিত হয়ে উঠল লালমিঞা। ভয় হল তার মেঘুকে দেখে। শেষে মেঘুকে জানে মারার অপবাদ নিতে হবে। এভাবে কত দিন বাঁচবে মেঘু।
অবস্থাটা দাঁড়িয়েছে সেই রকমই। মেঘু সারাদিন কাজ করে কারখানায়। তারপর, আগের দিনের তৈরি মাল নিয়ে বেরিয়ে পড়ে নৌকা নিয়ে। এক সময় লালমিঞার মাল যেত যত জায়গায়, সব জায়গায় যায় সে।
কোনও কোনও দিন হয়তো কোনও কারিগর সঙ্গে থাকে। নয়তো সে একলা। অন্ধকার রাত্রে, খাল নালা বিল পেরিয়ে বহু দূর দূরান্তে তার গতিবিধি। পথে তার বহু বিপদের সম্ভাবনা ওত পেতে থাকে। চোর ডাকাতের ভয়। ভয় হিংস্র জীব জানোয়ারের। তা ছাড়া অন্ধকার খাল বিলের বুকে বহু সহস্রবিধ অলৌকিক অদৃশ্য রহস্যজনক জীবদের আনাগোনা। মেঘু ভয় করে না। কিন্তু বিশ্বাস করে। বিশ্বাস করেও সে লড়বার জন্য প্রস্তুত। অপদেবতারা ফেরে নিশ্বাসের সঙ্গে সঙ্গে। সে নেই কোথায় ! কিন্তু তার ভয়ে পেছিয়ে গেলে চলবে না।
রাত্রিচর শৃগালের দল খালপাড়ের অন্ধকার ঝুপসিতে দাঁড়িয়ে দেখেছে মেঘুকে। বিলপাড়ের বাঁশঝাড়ের বাঁশে লতার মতো পেঁচানো কালো নাগ। ফণা উঁচিয়ে জিভ লকলকিয়ে দেখেছে। মেঘুকে। মানুষের আক্রমণের ভয়ে বাঁশের বুকে ছোবল মেরে হিস হিস করেছে। বিলপাড়ের। হোগলা বনে ডেকে উঠেছে ক্ষুধার্ত বাঘ। তাছাড়া মানুষরূপী ভয়ঙ্করেরাও যে লক্ষ না করেছে, তা । নয়। প্রাকৃতিক দুর্যোগও কম নয়। বিশেষ বর্ষাকালে।
এ সবই ভয়ঙ্কর। ভয়ঙ্কর মেঘনাদও। প্রকৃতির মধ্যে নিজেকেও মিশিয়ে দিয়েছিল সে। এক নেয়ে ডিঙায় মাল সাজিয়ে, বৈঠা বেয়ে আর লগি ঠেলে দিকপাশ না দেখে ছুটে গেছে মেঘু। এক দিন এমনি করে লালমিঞা গিয়েছিল, সে পারবে না কেন? কীসের ভয়, আর কেন ভয়? প্রাণের জন্য তো! এ পথে হার হলে, প্রাণের প্রয়োজন তো আপনি ফুরিয়ে যাবে তার কাছে। কিন্তু যখনই টাকা নিয়ে ফিরেছে, তখনই ফিরেছে দিনের বেলা। সাহস ছিল তার। কিন্তু পথের মধ্যে দশ জনের সঙ্গে সে পারবে না, এটুকু সে বুঝত।
দু বছরের মধ্যে কারখানায় লোকের প্রয়োজন হল। মালের চাহিদা বেড়েছে। পরিমাণ বাড়াতে হয়েছে প্রায় আগের মতো। গদি না খুললে আর নয়।
কে বসবে গদিতে। লালমিঞা। লালমিঞা বলল, মরে গেলেও আর গদিতে বসব না। মেঘুর কর্মচারীর কাজ করে দিতে পারি। ওতে আমার কোনও হক নেই।
মেঘু অরাজি হল না। তাই বসুক লালমিঞা। কর্মচারীর বেশে বসেই কাজ চালিয়ে যাক সে, কিন্তু তার পক্ষে বসার উপায় নেই। সময় নেই।
গদি খুলল। লোকে বলল, লালমিঞার গদি। মেঘু ভাবল, বলুক। গদি তো লালমিঞারই। সুলতানের দেনা শোধ করেছে সে। তাকে শোধ দেবে লালমিঞা। নতুন কারিগর রেখেছে। তাদের মাইনে ছাড়াও আগের কারিগরদের অর্ধেক খরচা বহন করে এসেছে সে। কেন না, বাড়তি কাজের দামটা যাবে কোথায়।
সে হিসাবের ভাবনা মেঘুর নয়। হিসাব করে লালমিঞা। বড় নিয়মতান্ত্রিক লোক। নিজের হিসাব আর মেঘুর হিসাব কড়ায় গণ্ডায় ঠিক রাখে। একটু এদিক ওদিক হবার উপায় নেই।
মেঘুকে হিসাব দেখতে ডাকলে সে ঘাড় বাঁকায়। লালমিঞা ঘাড় ধরে হিসাব দেখায়। ও সব। চলবে না। তারপরে দু দিন বাদে বদনাম দেবে, তা সে সহ্য করবে না। তাতে মেঘুর লাভ বই ক্ষতি নেই। হিসাব শিক্ষা হয় তার। ব্যবসায়ের আভ্যন্তরীণ ব্যাপারটা দিনের আকাশের মতো পরিষ্কার হয়ে ওঠে চোখের সামনে। লুকোছাপা নেই। দুর্বোধ্যতা কেটে আসে আপনি।
মুখে মুখে হিসাব চলবে না। লিখতে হবে নিজের হাতে। নিজের হিসাব, টাকা আনা কড়া ক্রান্তি, সব নিজেকে লিখতে হবে। জানিনে বললে চলবে কেন। কিনে আনো ধারাপাত, আবার হাত মকসো করো তালপাতায়। ছাড়ান নেই। নেমেছ যখন, ডুব দিয়ে ওঠো। দেখো, কত জল।
একদিন লালমিঞা হিসাব কষে দেখিয়ে দিল, বাজারের পাওয়ানা ছাড়াও মেঘুর মূলধন তিনশো টাকা স্থায়ীভাবে জমেছে। খরচ খরচা সব বাদ দিয়ে। জমেছে তিনশোর বেশি। জমেছে পাঁচশো। ঘুনসিতে চাবি বাঁধুক মেঘু। ওই চাবি ছাড়া কেউ জানবে না টাকার কথা।
সে-ই ভাল। কিন্তু মেঘুর তো গদিতে বসে থাকলে চলবে না। তার তত দিনে রাত্রে কাজ। তার সেই কাজের তো কামাই নেই।
কিন্তু সে কাজের ভার অপরকে দিতে হবে। যাকে দেবে, তাকে খুশি করে দিতে হবে। সে বাঁচলে, তোমাকে বাঁচাবে। এক নিয়মে বরাবর চলে না। নিয়ম বদলায়। প্রয়োজনে আইনের হেরফের করতে হয়। এখন আর একলা ঘরামিতে ঘর উঠবে না। লোকের হাতে ভার দিতে হবে। বিশ্বাস করে। নিজেকে খুঁটি আগলাতে হবে। মস্ত বড় কাজ। ওই খুঁটির মাথায় সব। ভেঙে পড়লে তোমারই ঘাড় ভাঙবে আগে। সকলের আগে মরণ তোমার।
নিয়ম বদলে গেল। মাল নিয়ে যাওয়ার কাজ পেল অন্য লোকেরা। বিশ্বাসী লোকেরা। তা ছাড়া দৈনিক প্রায় বিশজন পাইকের এখন দোকান থেকেই মাল নিয়ে যায়।
গদি হল। বাজারে দোকান ঘর করতে হল একটা। খুচরা বিক্রির দোকান। ব্যবসা বাড়ল, খরচও বাড়ল। গদিতে পাইকেরদের জন্য একটু পান তামাকের ব্যবস্থা করতে হয়। দশটা কথা। বলতে হয়। খবর নিতে হয়।
তা ছাড়া বারোমাসই কি আর ওই ছোট ডিঙাতে দৈনিক মাল চালান যাবে। তা নয়। এবার একটা নিজের নৌকা করা দরকার। বড় নৌকা। বিলান দেশ। নদী নালা ঘরের আগদুয়ারে, পাছদুয়ারে। ওইটি আগে দরকার। বড় নৌকা হলে, সপ্তাহান্তে একবার করে মাল চালান দিলেই হবে। সময় আসবে, যখন তার নিজের নৌকা দৌড়াদৌড়ি করবে না। কারবারিরা আসবে তাদের নৌকা নিয়ে।
এক সঙ্গে থোক টাকা দিয়ে নৌকা তো আর হবে না। ধীরে ধীরে করো। পৌষ মাঘ ফায়ূন চৈত্র, চার মাস ধরে কাজ চালাও। বৈশাখ জ্যৈষ্ঠও হাতে পাবে। আষাঢ় মাসে নৌকা ভাসাবে। শুভদিন দেখে ভাসাতে হবে।
নৌকা হল। কিন্তু গদিতে লোক বাস করে না। ভিটামাটি করতে হবে। ঘরে বসাতে হবে ইষ্ট ঠাকুর। সেখানেও লক্ষ্মী বসাতে হবে।
এক দিনের কাজ তো নয়। এক বছরে হোক। পাঁচ বছরেই হোক না কেন। উদযোগ আয়োজন করতে হবে। এখন থেকেই লাগতে হবে। ভাবতে হবে সে সব।
লালমিঞা বলে, আমি কি তোর বাপের চাকর যেন চিরকাল তোকে সামলাব। কোনওদিন খোদা ফরমান দেবে, আমি চোখ বুজব। তখন চাচা চাচা করে চেঁচালে হবে।
তবে কী করতে হবে? বিয়ে করতে হবে। সংসার পাততে হবে। নইলে বয়সের নষ্টামো ধরবে না ! হোক মেঘুর মতো খাঁটি ছেলে। খাঁটি সোনা দিয়ে পাপের কাজ হয় না? ওটা হল আর এক খুঁটি। ঠিক না থাকলে সব আলগা। কাজকর্ম গদি পয়সা সবই। নইলে কোনওদিন দেখা যাবে সব রসাতলে গিয়ে বসে আছে।
তা ঠিক। এদিকে নজরও পড়েছে সকলের মেঘুর উপর। মেঘু, মেঘা, লক্ষ্মণ সা’র ছেলে। পদবিতে দাস। কিন্তু জাতে সাহা। লোকে সাহাই বলে। সবাই দেখছে, দিনে দিনে মেঘুর শ্রীবৃদ্ধি। লক্ষণ সা ঘুরেছে যে লক্ষ্মীর পেছনে পেছনে, সেই লক্ষ্মীকে খুঁজে নিয়ে এসেছে মেঘু।
লক্ষ্মণ সা তো কতদিন ডেকে ডেকেই কথা বলেছেন। বুড়ো লক্ষ্মণ সা। এখন তার ছেলেরাই গদি দেখে। সে বড় একটা গদিতে আসে না। কিন্তু এলেই মেঘুর খোঁজ করে। খোঁজ করে, লালমিঞা না আবার ছোড়াটাকে ফাঁকি দেয়। মায়ের চেয়ে যার দরদ বেশি, তাকে বলে ডাইনি। যে হাতে ধরে দাঁড় করাল, তার ফাঁক ধরে লক্ষ্মণ সা । খোঁজ নেয় লোকের কাছে, গদির কাজ কারবার দেখাশোনা করে কে।
শুধু তাই নয়। লক্ষ্মণ সা তার নাতনির সঙ্গে বিয়ে দিতে চায় মেঘুর। তার বড় ছেলের প্রথম মেয়ের সঙ্গে। প্রথম নাতনি, লক্ষ্মণ সা দেবেথোবে ভাল। নাতনিটিও পরমা সুন্দরী। কেন, মেঘু দেখেনি? এক বাড়িতে বাস করেছে, দেখেছে কতবার। যদি বিয়ে করে, তবে মেঘুর বাপের ভিটেটুকুও যৌতুক দেবে সে নাতজামাইকে।
এ সব সংবাদ মেঘুর চেয়ে লালমিঞার কানে আসে বেশি। যাকে নিয়ে এত কথা, তার কানে বড় একটা যায় না। তবু কাজের অন্ত নেই। চার বছর কেটেছে। অবস্থাও অনেকখানিই উন্নত হয়েছে। তবু এখনও মেঘু ন্যাকড়া পরে কারখানার কাজে হাত লাগায়। মনিবের সঙ্গে কাজ করতে অনেকের অসুবিধা হয়। কিন্তু মনিব সে রকম নয়, সেইটেই রক্ষা। সকলের সঙ্গে বসে বিড়ি খায়, কাজ করে, হাসি ঠাট্টা করে। দেখে বোঝার জো নেই এই মানুষই, এ সবের মালিক। আসলে মেঘুর নিজেরই এখনও সে বোধ নেই।
লালমিঞা প্রায় অথর্ব হয়ে পড়েছে। এদিককার কাজের দায়িত্ব সবই মেঘুর উপর। তবু গদি সামলানো তার দ্বারা হতে চায় না। আর লালমিঞা সেটাই তাকে দিয়ে রপ্ত করিয়ে নিতে চায়। না চাইলে চলবে কেন?
লালমিঞা একদিন বলল, তোর দাদাশ্বশুর যে বড় ভাবনায় পড়েছে রে মেঘু।
মেঘু বলল, দাদাশ্বশুর কে চাচা?
কেন লক্ষ্মণ সা।
কী করে?
সে যে তার ছেলের ঘরের বড় নাতনির সঙ্গে তোর বিয়ে দেবে।
তাই নাকি?
হ্যাঁ। তোর বাপের ভিটোটাও তোকে যৌতুক দেবে।
আচ্ছা। তবে ভাবনা কীসের বলছিলে?
কেন, লালমিঞা ব্যাটা তোকে ফাঁকি দেয় যদি।
মেঘু কয়েক মুহূর্ত নির্বাক বিস্ময়ে হাঁ করে তাকিয়ে রইল। তারপরে হেসে উঠল হা হা করে।
কিন্তু লালমিঞা গম্ভীর হয়ে বলল, কিন্তু তোর দ্বারা তোতা ব্যবসা হবে না মেঘা।
কেন?
আমাকে তোর এত বিশ্বাসের কারণ কী। মনে রাখবি, বিশ্বাস এক কথা আর আনাড়ির মতো পরের হাতে সব রেখে দেওয়া আর এক কথা। ওটা বিশ্বাস নয়, ওর থেকেই আসে অবিশ্বাস। আমি আজ থেকে আমার যেটুকু আছে, সেটুকু গুটিয়ে নিলাম। আমার দ্বারা আর ব্যবসা হবে না। আমার ছুটি চাই।
মেঘু অসহায়ের মতো বলল, তা কী করে হয় চাচা?
সব হবে।
বলে আর কোনও কৈফিয়ত দিল না লালমিঞা। পরদিন থেকে গদিতে আসা বন্ধ করে দিল সে।
মেঘু জানত, জোর করে কিছু হবে না। সে খালি খোঁজ রাখে, লালমিঞার দিন চলছে কী ভাবে। হিসাব শিখেছে সে। লালমিঞার পাওয়াটা ঠিকমত পৌঁছে দেওয়ার ভার নিল সে নিজের হাতে। এমনকী দোকান বাজার হাট করে দেওয়া পর্যন্ত।
বাজারে মেঘুর স্বজাতিরা তাতে গোসা করল সবাই। হতে পারে লালমিঞা ভাল মানুষ। তা বলে নিজে একটা কারবারি হয়ে তার কাজ করে দেওয়া চাকরের মতো, এটা ঠিক নয়।
কিন্তু সব কথাই আড়ালে আড়ালে। এদিকে আবার মেঘনাদ বড় গোঁয়ার। দিনে দিনে তার চেহারাটি হয়েছে যেন মস্ত একটা সিংহের মতো। কী চেহারা। যেমন রং তেমনি চোখমুখ। কথা বলতে সাহস হয় না কারও। বলে শুধু পুরনো আমলের বিপিন, আর একমাত্র লালমিঞা। গদি আর কারখানার বাকি লোকেরা মেঘুকে ভয় পায় বটে। কেন না, অত পরিশ্রমী মানুষ, কখন কী বলে বসবে, তার ঠিক কী। কিন্তু সবাই ভালবাসে। সে ভালবাসার মধ্যে অনেকখানি বিস্ময়ও আছে। বিপিন বড় বন্ধু হয়েছে মেঘুর। বয়সে তার চেয়ে বড় বিপিন। কিন্তু দু জনে একেবারে হরিহরাত্মা। বিপিন দুর্দিনে ছাড়েনি লালমিঞাকে। আর মেঘুর ব্যবসায়ের প্রথম থেকে সে তার একজন দুঃখের সঙ্গী। তার অভিজ্ঞতা দিয়ে সে প্রতিটি ক্ষেত্রে সাহায্য করে চলেছে মেঘুকে। তা ছাড়া বন্ধুত্বটা দু জনের কাজের মধ্য দিয়ে। মনিব কারিগরের সম্পর্কের মধ্যে নয়। দরকার হলে, বিপিনও ধমকেছে মেঘুকে। এখনও ধমকায়। হুকুম করে এটা সেটা এনে দেওয়ার জন্য। তবে একটু সামলে, দশ জনের আড়ালে। শত হলেও মনিবের একটা মান আছে তো।
আর ইচ্ছায় হোক অনিচ্ছায় হোক একটা খারাপ অভ্যাস মেঘুকে দিয়েছে বিপিন। সেটি কিছু নেশা ভাং। অবশ্য, এ কারখানা ঘরে যারাই কাজ করে, প্রায় সকলেরই সে দোষ কমবেশি আছে। লালমিঞারও ছিল। মেঘুও রপ্ত করেছে। কথাটা লালমিঞাও জানত। বাধা দিতে পারেনি। কীভাবে এ ব্যাপারে বাধা দেওয়া যেতে পারে, সেটা লালমিঞার বুদ্ধির অগোচরে। কেন না, নিজেও তাই করেছিল। নইলে অত পরিশ্রম বোধ হয় সম্ভব হত না সে দিন তার পক্ষে।
সামান্য অবসরের মধ্যে এক সঙ্গে বসে নেশা করাটুকু বিপিনের সঙ্গে মেঘুর অন্তরঙ্গতার আর একটি কারণ। তবে ব্যাপারটা এখনও সীমা ছাড়িয়ে যায়নি, সম্ভবও ছিল না। মেঘুর অভ্যাসে দাঁড়িয়েছে বটে নেশাটা। বাধ্যবাধকতা আসেনি এখনও। মূল মন্ত্রটা ব্যবসা।
বিপিন প্রায় জন্ম বাউণ্ডুলে। ঘর সংসার করেনি সে কোনওদিন। যত্র আয় তত্র ব্যয় করে এতখানি জীবন কাটিয়ে এসেছে সে। জীবনের অনেকটা সময় একলার পেটটা চালাতেই হিমশিম খেয়েছে। এ বয়সে আর ঘর করবার কথা মনেও হয় না তার।
কিন্তু বাজারের একটি মেয়েমানুষের কাছে যাতায়াত আছে তার। সেটা সকলে যেমন জানে, মেঘুও জানে তেমনি। বিপিন একদিন মেঘুকে নিয়ে গিয়েছিল সেখানে। মেঘুর ভাল লেগেছিল। মেয়েটিকে। মেয়ে নয়, মেঘুর চেয়ে সে অনেক বড়।
কথাটা লালমিঞা জানতে পেরে বিপিনকে ধমকেছিল খুব। সেই থেকে বিপিন আর কোনওদিন তাকে নিয়ে যায়নি। মেঘুরও স্পৃহা ছিল না। তবে মেয়েমানুষটি সেদিন ঠাট্টাচ্ছলে মেঘুর কাছে। কিছু চেয়েছিল। যা তোক কিছু মেঘু যেন ভালবেসে দেয় তাকে।
মেঘু দিয়েছিল কিনে একটি ভাল শাড়ি। লালমিঞা তাও জানত। জেনেও কিছু বলেনি তাকে। খালি বিপিনকে বলেছিল, ওকে ওভাবে ডোবাসনি বিপনে। ও বড় ভালমানুষ। কথা বলে। চ্যাটাং, চ্যাটাং, আসলে একেবারে গোবেচারা। ওর কাছে চেয়ে চেয়ে ওকে একজন সর্বস্বান্ত করতে পারে। আমি তো বুঝি ওকে। ওর দিনকাল ভাল হলে, তোর যা খুশি তাই চেয়ে নিস, কিন্তু রাঁড় বেশ্যার কাছে টেনে নিয়ে যাসনি।
কথাটা বিপিনকে ওইভাবে বলেছিল লালমিঞা। কারণ, সে মরলে বিপিন-ই হবে মেঘুর সর্বক্ষণের সঙ্গী। বিপিন সে কথা রেখেছিল।
তখন থেকে লালমিঞার ভাবনা বেড়েছে। গদি ছেড়ে যাওয়ার কারণও তাই। চাপে পড়ে যাতে মেঘু ওদিকে একেবারেই নজর দিতে না পারে। তা ছাড়া, লক্ষ্মণ সা’র নাতনির সঙ্গেই যদি তার বিয়ে হয়, তোক ! মাথার উপরে তবু কেউ থাকবে।
কিন্তু মেঘু সেদিকে একেবারে বেঁকে দাঁড়াল। আবার, সে পথে পথে ফিরবে, তবু লক্ষ্মণ সা’র সঙ্গে আর সম্পর্ক পাবে না।
প্রায় দু বছরের মধ্যে একদিনও লালমিঞা আসেনি। কিন্তু একদিন তাকে আসতে হল। রাগে দুঃখে লালমিঞা সেইদিন অভিশাপ দিতে এল মেঘুকে।
ঘটনাটা হল, মনোহর বিস্কুটের প্রতিদ্বন্দ্বিতা। গুনোহাটির বদরুদ্দিনের মনোহর বিস্কুটের বড় নামডাক চারদিকে। সমস্ত পরগনা জুড়ে মেঘুর প্রতিদ্বন্দ্বী একমাত্র বদরুদ্দিনের মনোহর। ব্যবসায়ের প্রথম দিন থেকেই মনোহর একটি ছোট্ট কাঁটার মতো বিধেছিল মেঘুর বুকে।
আজ সুযোগ পেয়ে বদরুদ্দিনের আসল কারিগর মনোহরকে নিয়ে এল সে নিজের কারখানায়। অবশ্যই বেশি মাইনের চুক্তিতে। কাজটা তার সুবুদ্ধির নয়, দুর্বুদ্ধিপ্রসূত। আসলে কোনও বুদ্ধির বশবর্তী হয়ে এ কাজ করেনি সে। করেছে বাধা অপসারণের ক্ষিপ্ততায়।
সংবাদটা লালমিঞাকে একেবারে দিশেহারা করে দিল। সে যখন এল, মেঘু তখন কারখানায়। মনোহরের সঙ্গেই কথা বলছে। লালমিঞাকে দেখে বলে উঠল, চাচা এসেছ? লালমিঞা চিৎকার করে উঠল, খবরদার। ওই মুখে আর চাচা ডাকিসনে। তোকে আমি বলতে এসেছি, তোর। কোনওদিন ভাল হবে না।
মেঘু বিস্মিত হয়ে বলল, কেন চাচা?
কেন? যে পরের ভাল দেখতে পারে না, তার নিজের ভাল কোনওদিন হয় না।
কী করেছি আমি বলো।
শয়তান, তুই বদরুদ্দিনের কারিগর ভাগিয়ে নিয়ে এসেছিস। লোভী কোথাকার। এখুনি ওকে ওর মনিবের কাছে ফিরিয়ে দিয়ে আয়, নইলে তুই সর্বস্বান্ত হবি।
উত্তেজনায় থরথর করে কাঁপছে লালমিঞা। পড়ে যাবে হয়তো এখনই। মেঘু তাড়াতাড়ি তার হাত ধরে বলল, তাই দিয়ে আসব চাচা। এখুনি দিয়ে আসব চাচা। এখনই দিয়ে আসব। তুমি একটু সুস্থির হয়ে বসো।
লালমিঞা বলল, বসব না যতক্ষণ না ওকে দিয়ে আসবি। আর বলে রাখি, ক্ষমতা থাকে, নিজের লোক দিয়ে ভাল মাল তৈরি করবি। পরের জিনিসে লোভ করবি তো মরবি। মনোহর বদরুদ্দিনের। তোর নয়।
মেঘু তখনই খরচ দিয়ে পাঠিয়ে দিল মনোহরকে। এ বিষয়ে বিপিনের হাত ছিল না। বরং তার অসন্তুষ্টির কারণ রয়েছে। মনোহর উড়ে এসে জুড়ে বসবে তার জায়গায়। এটা সে সহ্য করবে কেমন করে।
লালমিঞা আর দেরি করল না। হিসাব দেখে বুঝল, অন্যদিকে মেঘু ঠিক আছে। এবার ধরল সে মেঘুকে বসতবাড়ির জন্য।
আপত্তি করল না মেঘু। তাদেরই সেই পুরনো গাঁয়ে জমি কিনে বাড়ি উঠল। বাড়ির তদ্বির তদারকের ভার পড়ল বিপিনের উপর।
গাঁয়ে বড় একটা ঢুকত না মেঘু। এবার ঢুকতে হচ্ছে। যেতে হচ্ছে। প্রায়ই গাঁয়ের মধ্যে। সবাই ডেকে ডেকে কথা বলে, জিজ্ঞেস করে এটা সেটা।
পথের মাঝে দেখা একদিন নসীরাম গণকঠাকুরের সঙ্গে। মেঘু ভাবল, এই বুড়ো বোধহয় আর কোনওদিন মরবে না। জন্মে অবধি দেখছে সাদা চুল আর সাদা ভু জোড়া। এমনকী চোখের পাতাও সাদা। মুখটি কিন্তু কালো। আজও তেমনি আছে নসীরাম।
মেঘুকে দেখে ভ্রূ তুলে মুখ কুঁচকে থমকে দাঁড়াল নসীরাম। ফোগলা দাঁতে হেসে বলল, মদনের ব্যাটা মেঘু না?
নর-শ্রেষ্ঠ বামুনকে প্রণাম করা রীতি। কিন্তু কোমর বেঁকল না মেঘুর। বলল, হ্যাঁ। ভাল আছেন ঠাকুরমশাই। নসীরাম সে কথার ধার দিয়েও গেল না। বলল, তাই তো, কপালে যে তোমার রাজটিকা দেখছি বাবা। মা লক্ষ্মী তোমার সঙ্গে রয়েছেন দেখছি। বেশ বেশ। ভাল আছ তো বাবা?
মেঘু কথা বলতে শেখেনি। আদব কায়দা বোঝে না। বলল, তা এখন বেশ আছি ঠাকুরমশাই। কাজ করি খাইদাই।
বলে সরে পড়ার তাল খোঁজে মেঘু। নসীরাম বলল, সেই তত ভাল বাবা। ওকেই বলে মা লক্ষ্মীর কৃপা। শুনলাম, বাড়ি করছ। সৌভাগ্যের সূর্য দেখছি তোমার কপালে। তবে বাবা, একটু রাহু বেষ্টনের লক্ষণ দেখছি। সেটি তো ভাল নয়।
মেঘু বলল, ওটা কেটে যাবে।
নসীরাম তাড়াতাড়ি বলল, নিশ্চয়ই যাবে। কিন্তু তোমাকে বাবা একটু শুচি হতে হবে। গদিটা শত হলেও অন্য জাতের ছিল। মাখামাখিও করছ। একটু পুজোটুজো দিয়ে শুদ্ধ করে নিতে হবে। আর তোমাকেও ফি বৈশাখে মঙ্গলচণ্ডীর—
মেঘু ততক্ষণ হাঁটা ধরেছে। মঙ্গলচণ্ডী ঠাকরুনের ব্রত করতে পারে সে। কিন্তু নসীরামের কথায় নয়। আর লালমিঞার গদি অশুদ্ধ নয়। যেদিন ভোলা হয়েছে, সেই দিনই লক্ষ্মী গণেশ বসিয়ে শুদ্ধিকরণ হয়েছে তার। তাও লালমিঞার অভিরুচি। বসতে না দিলেই বা বলার কে আছে। আর তার কপালের সূর্যের রাহুবেষ্টনি যে লালমিঞাকেই উদ্দেশ করছে, সেটাও সহজে বুঝল সে। বুঝে, নসীরামের প্রতি ঘৃণাটা বেড়ে গেল আরও।
মেঘু বোঝে একটি কথা। মন খাঁটি রাখতে হবে। কাজ করতে হবে খেটে। ওর চেয়ে শুচি শুদ্ধি আর কিছু নেই। তারপর কপালে দুঃখ থাকলে কেউ ঠেকাতে পারে না। আসলে লালমিঞার কাছ থেকে সরে আসার উপদেশ দিতে চায় বুড়ো গণকঠাকুর। কথাটা শুনে তাই রাগ হয়েছে মেঘুর। কথার জবাব না দিয়েই চলে গেছে সে। ও সব ভবিতব্য শুনতে রাজি নয় সে।
মেঘুর নতুন বাড়ির পথে লক্ষ্মণ সা’র বাড়ি। যাওয়ার পথে হঠাৎ একদিন ডাক পড়ল সেখানে। ডেকেছে কি পাঠিয়ে, অন্তঃপুরের বউ গিন্নিরা । যাওয়াটা সঙ্গত নয়। কিন্তু ঝিটা বলল, দিব্যি দিয়ে পাঠিয়েছে তাকে। না গেলে সকলে বড় দুঃখ পাবে।
মেঘুর গায়ে ময়লা জামা কাপড়। কিন্তু চেহারাটা আগুনের মতো। এমনকী তার মাথার চুলগুলিও কম্পিত, অগ্নিশিখা। আর চোখ কী ! যেন মহাদেবের ঢুলুঢুলু আঁখি। গোঁফজোড়া এর মধ্যেই গাম্ভীর্য এনে দিয়েছে তার মুখে।
অন্তঃপুরে গেল সে। এক রাশ মেয়েমানুষের ভিড়। কেউ কথা বলে না। সকলেই চেয়ে চেয়ে হাসে ফিক ফিক করে। প্রৌঢ়া, যুবতী, বালিকা। লক্ষ্মণ সা’র অন্তঃপুরে চিরকালই রূপের বড় ছড়াছড়ি।
কিন্তু মেঘু মুখ তুলতে পারে না। অনেককেই সে চেনে এর মধ্যে। তার কৈশোরের স্মৃতি তো। সে ভোলেনি। এর মধ্যেই কারুর কারুর সঙ্গে তার বিচিত্র সম্পর্ক গড়ে উঠেছিল। সম্পর্ক বিচিত্র নয়, অদ্ভুত এবং দুর্বোধ্য। গোপন নয়, অথচ একটা গোপনতা আপনি এসে আড়াল করেছিল তার মধ্যে। আজ সে সব কথা মনে করলে রক্তের মধ্যে কেমন একটা পাক দিয়ে ওঠে। কিন্তু কিশোর দেহের সেই দুর্বোধ্য যন্ত্রণা আজ আর নেই।
মেঘু এই নারীব্যুহ থেকে বেরিয়ে যাবে কি না ভাবছে। এমন সময় একটি বউ বলল, কই, দাঁড়িয়ে রইলে যে! বসো।
বলে একটি মস্ত বড় কাঁঠাল কাঠের মসৃণ পিঁড়ি পেতে দিল। বউটিকে চিনল মেঘু। অনেক অসহ্য আদর ও সোহাগ পেয়েছে সে বউটির কাছ থেকে। এখন বয়স হয়েছে, কিন্তু রূপে যেন ভাটা পড়েনি আজও। বউটি লক্ষ্মণ সা’র বড় ছেলের বউ। মেঘু বলল, বসব না, কাজ আছে। কিছু বলবেন নাকি?
বউটি বলল, বলব বইকী। না বসলে বলি কী করে? এখন তো আর সে মেঘু নেই। মস্তবড় কারবারি হয়েছ। তা বলে কি…।
মেঘু বলল, না না, সে কী কথা। বিস্কুট বিক্রি করে খাই।
মেয়েরা সব খিলখিল করে হেসে উঠল। ও বাবা ! কথা জানে। এ আর সেই লক্ষ্মণ সা’র বেটা মেঘা নেই।
বউটি ঠোঁট ফুলিয়ে, চোখ ঘুরিয়ে বলল, তবু বসতে হবে বাপু।
মেঘু বসল। বউটি বলল, বাড়ি করেছ। বাস করবে কবে থেকে।
মেঘু বলল, করলেই হল একদিন।
আবার হাসি। অন্য একটি বউ বলল, তা বললে কি হয়। পুজোটুজো দিতে হবে।
মেঘু হাসল। বলল, মাথা গোঁজার দরকার। একলা মানুষের আবার পুজো কীসের?
কেন, দোকলা তো হলেই হয়।
মেঘু নীরব। লক্ষ্মণের বড় বউ ডাকল, কই লো ষোড়শী, মেঘুকে দুটো পান দিয়ে যা। বোঝা গেল ষোড়শী আসতে পারছে না লজ্জায়। টেনে আনতে হল তাকে। লজ্জায় কুঁকড়ে কোনরকমে পান দুটি দিয়েই পালাচ্ছিল। এক জন ধরে ফেলে মেঘুকে বলল, দেখো তো, আমাদের এই মেয়েটিকে কেমন লাগে?
মেঘু দেখল। সত্যিই সুন্দরী। বছর যোলো বয়স। বলল, ভাল।
আর একজন বলল, মনের কথা বলো।
মেঘু বলল, মনের কথাই বললাম।
বড় বউ বলল, তবে মেয়েটাকে তুমিই নাও মেঘু। আমার শ্বশুরের খুব ইচ্ছে। মিথ্যে না যে, মেঘু অবাক হয়েছে। কথাটা ভাবার মতো করে কোনওদিন ভাবেনি সে। আজও দুর্বোধ্য বিস্ময়ে কয়েক মুহূর্ত চুপ করে রইল। তারপর তাড়াতাড়ি দাঁড়িয়ে উঠে বলল, ও সব এখন বলবেন না। আমার মাথায় অনেক বোঝা। পরের কথা পরে।
বলতে বলতেই হাঁপিয়ে উঠল মেঘু। মনে হল, সে যেন কত যুগ তার গদি আর কারখানায় যায়নি। এই পরিবেশ তার সহ্য হচ্ছে না আর। মাথায় তার দিবারাত্রি অন্য চিন্তা। কথাটা বলে, এক মুহূর্ত দাঁড়িয়ে হন হন করে চলে গেল সে। গিয়ে উঠল একেবারে কারখানায়। বিপিন বলল, হাতে পান কীসের?
পান দুটোও খাওয়া হয়নি। বিপিনকে দিয়ে বলল, খাও। দিয়েছিল এক জন। বিপিন চতুর। বুঝল, একটা কিছু হয়েছে।
পরে অবশ্য জেনে নিয়েছিল সে ব্যাপারটা। আর এও জেনে নিয়েছিল, লক্ষ্মণ সা’র নাতনিটি সুন্দরী বটে। তবে মনিব তার ও বাড়িতে বিয়ে করবে না কিছুতেই।
কিন্তু লালমিঞা আর দেরি করতে পারল না। বাজারের কয়েকজনের সঙ্গে কথা বলে সে বিয়ে স্থির করল। মেয়ের বাপের বাড়ি সোনাদুলির চর। অবস্থা ভাল নয়। বাপের সামান্য দোকান আছে। তাতে কোনওরকমে চলে। ভাই আছে গুটি ছয়েক। তার মধ্যে তিনটি থাকে কলকাতার কাছাকাছি। কাজ করে কলে কারখানায়। বাকি তিনটি বাপের কাছে সোনাদুলির চরেই থাকে।
কারখানার লোকজন, আর বাজারের জানাশোনা লোকদের নিয়ে বিয়ে করে বউ নিয়ে এল মেঘু। বিয়ে করতে গিয়েও তার স্বস্তি ছিল না। ব্যবসার চিন্তাই তার মাথায় ঘুরছিল।
সবাই বলল, সুন্দরী বউ, তবে কালো। কালো সুন্দরী।
ঢাকা মেল গড়াতে গড়াতে এসে ধীরে ধীরে ব্রেক কষল আবার। লীলার মাথাটি আলগোছে এসে ঠেকল মেঘনাদের বুকে।
মেঘনাদ ফিরে তাকাল। এই সেই বউ। সুন্দরী বউ। তবে কালো। কালো সুন্দরী।
মাথাটা সরিয়ে দেওয়ার জন্য মেঘনাদ হাত তুলেও থেমে রইল। সরিয়ে দিল না। তাকিয়ে রইল লীলার ঘুমন্ত মুখের দিকে। তেল চকচকে কালো মুখ। ফুটনোম্মুখ নীল অপরাজিতার মতো চোখের পাতা। আগুনের মতো লাল ঠেটি। অভিমানে ফুলে উঠেছে যেন। তারই মধ্যে মধ্যে মানবঙ্গের গোপন হাসি। চোখের দৃষ্টি নামতে দেখা গেল সুউচ্চ বুক। নিম্নাঙ্গের অনেকখানি আড়াল করে রয়েছে।
সোনাদুলির চরের মেয়ে, সেই লীলা। এই তো সেদিন বিয়ে করে নিয়ে এল একে মেঘনাদ। মুখের ভাব বড় একটা পরিবর্তন হয় না মেঘনাদের। যেন মুখের চামড়ার নীচে রক্তবাহী শিরাগুলি তার বিকল। সেই কাঠিন্য ও নিষ্ঠুরতা কাটতে চায় না। কিন্তু চোখে তার মুগ্ধ বিস্ময়। এমন করে। কোনওদিনের তরে বোধ হয় লীলার দিকে তাকায়নি সে। লীলা নয়, ঝুমি বলেই ডাকে সে।
বাইরে পাখি ডাকছে। পাখি বউ খুনি শাশুড়ি। ডাকছে, বউ জাগো, জাগো, জাগো ! রাত পুইয়ে এল নাকি। না, তার বাকি আছে এখনও অনেক। গাড়িটা দাঁড়িয়েছে পথের মাঝে, একটি গ্রামের ধারে। সামনে সিগন্যাল পায়নি, তাই।
রাত্রির ট্রেনের কামরায় সেই একঘেয়ে দৃশ্য। নিদ্রা, তন্দ্রা, হাইতোলা, ঢুলুনি আর বিড়ি খাওয়া। জেগে আছে শুধু সেই ছেলেটাই। পর পর বিড়ি খেয়েছে অনেকগুলি। এখন নিশ্বাসের সঙ্গে একটা শব্দ হচ্ছে সাঁই সাঁই করে। হাঁপানির মতো। কিন্তু ছেলেটার সেদিকে ভ্রুক্ষেপ নেই। সে এতক্ষণ বোধ করি নিজের ভাবনাতে ভুলে গিয়েছিল তার সামনের সহযাত্রী ও যাত্রিণীর কথা। মেঘনাদকে ফিরতে দেখে আবার তাকাল সেদিকে। তাকিয়েই অপেক্ষা করতে লাগল, কখন মেঘনাদ লীলাকে ধাক্কা দেবে। দেবে সুনিশ্চিত, এটা সে জানে। এতক্ষণ ধরে তাই দিয়েছে। আর সত্যি কথা বলতে কী, ধাক্কাধাক্কির দৃশ্যটা তার কাছে ভারী আনন্দদায়ক। বিশেষ লীলা যখন চমকে বোকার মতো। তাকায়, তখন তার ভেতরে কৌতুকের নিঃশব্দ হাসির ঢেউ ওঠে।
অপেক্ষা সে করতে লাগল অনেকক্ষণ ধরে। অনেকগুলি মিনিট কেটে গেছে। গাড়িও ছেড়েছে, কিন্তু কী আশ্চর্য ! ভয়ঙ্করমুখো লোকটা ধাক্কা দিচ্ছে না, সরছে না। এমনকী বাইরের দিকেও তাকাচ্ছে না। একদৃষ্টে তাকিয়ে আছে ঘুমন্ত বউটার দিকে।
জীবনের এই অল্প বয়সেই, মেয়ে পুরুষের ভালমন্দ বহুবিচিত্র দৃশ্য দেখতে সে অভ্যস্ত। কৌতূহলী হয়ে, তার অভিজ্ঞতার ছকে ফেলে ভাবতে বসল মেঘনাদের এই অদ্ভুত ব্যবহার। লোকটা হাত তুলেও থেমে রইল। কী করতে চায় !
অদ্ভুত কিছুই করতে চায় না মেঘনাদ। কিছু করার কথাও নয়। সে তার অতীত পথের একটা জংশন স্টেশনে এসে দাঁড়িয়েছিল কয়েক মুহূর্তের জন্য। দাঁড়িয়েছিল, আবার চলতে আরম্ভ করেছে।
যে স্মৃতি তাকে আলিঙ্গন করেছে আজ, সে যে বিষের বাঁশি। না, সে এক বিশাল বিষধর সাপ। বিষে তার জ্বালা। স্পর্শ তার হিম শীতল। লীলাকে দেখতে দেখতে সে তলিয়ে গেল তার মনের অতলে।

বিয়ে করে নিয়ে এল সোনাদুলির চরের মেয়েকে। চরের মেয়েদের একটু দুনাম আছে। বিশেষ বিক্রমপুরের বর্ণহিন্দুরা চরের মানুষের সঙ্গে সম্পর্ক পাতাতে অনেক সময়েই অনিচ্ছুক। কারণ। সম্ভবত, চরে যারা বাস্তু স্থাপন করে, তাদের বংশের প্রাচীনত্ব গৌরব ও অবস্থা একটা সন্দেহ জাগায়। হা-ঘরে মানুষেরাই শুধু চরে ছুটে যায়, জীবনে যাদের স্থিতি নেই। চর-সমাজে বিশ্বাস ও সংস্কৃতির শিকড় বড় আলগা। জীবন উদ্দাম, ভয়হীন। চরের প্রকৃতির মধ্যে আছে একটা উদ্ধৃঙ্খলতা। চরবাসীদের রক্তধারার মধ্যেও সেই প্রকৃতিই প্রবাহিত। চর-সমাজে উত্থান ও পতন বড় দ্রুত। রূপান্তর নিয়ত।
মেঘনাদ বৰ্ণহিন্দু নয়। তা ছাড়া, চর-সমাজের ভাল মন্দ ভাববার অবকাশও ছিল না তার। বিয়েটাই তার কাছে অদ্ভুত অপূর্ব কোনও রূপ ধরে দেখা দেয়নি। প্রয়োজন সম্পর্কেও ধারণা বড় ক্ষীণ। একটা চলতি ব্যবস্থার কাছে স্বাভাবিকভাবে মাথা নোয়ানোর মতো ব্যাপার।
বিয়ের আগের দিনও জিজ্ঞেস করল লালমিঞা, মেঘু ভেবে দেখ। লক্ষ্মণ সা’র নাতনিকে বিয়ে করাই তোর ভাল, আমার মতে।
মেঘু বলল, তা হয় না চাচা।
কিন্তু, সোনাদুলির মেয়ের বাপ বড় গরিব। তোকে একটা সোনার আংটি ছাড়া সে আর কিছু দিতে পারবে না। আর সামান্য দান-সামগ্রী। তবে গরিব হলেও লোকটা ভাল।
মেঘু বলল, সেই ভাল। পরের পয়সায় বাবুগিরি করতে চাইনে।
কথাটা আসলে কোনও বড় আদর্শ-জ্ঞান থেকে মেঘনাদ বলেনি। বলেছে তার নিজের বিশ্বাস ও সংস্কার থেকে।
বিয়ে করে উঠে এল নতুন বাড়িতে। ফরিদপুরে বোনের বাড়িতে লোক পাঠিয়েছিল। বোন তখন আঁতুড়ে, আসতে পারেনি। তবু, বউ-ভাতের বাড়িতে লোকের অভাব হয়নি। মাসি পিসি খুড়ি এল অনেক। সেই সঙ্গে সম্পর্কে ভাই বোনেরও ছাড়াছড়ি।
নিমন্ত্রণ রক্ষা করেনি শুধু লক্ষ্মণ সা এবং তার বাড়ির মেয়েপুরুষেরা। উপরন্তু রটনা হল সোনাদুলি চরের এক মুসলমানের মেয়েকে নাকি বিয়ে করে এনেছে মেঘু। ব্যবস্থা করেছে লালমিঞা। মেঘু বিয়ে করেছে টাকার জন্য।
যাক ও সব কথা। বিয়ে সম্পর্কে যে অস্পষ্ট ধারণা ছিল মেঘুর, সেটা কিছুটা পরিষ্কার হয়ে উঠল বউ-ভাতের রাত্রে লীলার সঙ্গে কথা বলে।
মেঘুর জীবনে ছিল অনেক ভাবনা, অনেক চিন্তা। নিয়ত সমস্যায় মন তার ভারাক্রান্ত। কিন্তু সে ভাবনা, চিন্তা ও সমস্যা মাত্র একটি বিষয়কে কেন্দ্র করে। সে তার ব্যবসা ও বাণিজ্য। তার ধ্যান জ্ঞান, তার জীবন মরণ, তার আশা ভরসা। সাফল্য মানুষকে আশা জোগায়। গত বছরগুলিতে যে সংগ্রাম মেঘু করে এসেছে, সে সংগ্রাম তার আজও শেষ হয়নি। সংগ্রামের চেহারাটা পরিবর্তন হয়েছে মাত্র। ঘর গদি, যা কিছু সে করেছে, সেটা ব্যবসার জন্য করেছে। বিয়ে ব্যাপারটাকেও সে তার জীবনের কোনও নিভৃত সুখ রহস্য হিসাবে জ্ঞান করেনি। যাদের ঘিরে তার কাজ, তাদের সকলের অভিপ্রায় অনুযায়ী একটা কাজ করেছে সে।
কিন্তু নিজের কারবারের কাছে তার কোনও ফাঁকি নেই, থাকবেও না। যদি সেই ফাঁকি নিয়ে কেউ আসে, তা সে সহ্যও করবে না।
তার প্রেম ভালবাসা সোহাগ, এমনকী, মনের সঙ্গে একটু নিভৃত আলাপ এ সব কিছুই তার  ব্যবসাকে ঘিরে। সে নিজেই একজন কারখানার কর্মী। বিপিনের সঙ্গে নেশা করে সে চিৎকার করে বলে, কলা বিস্কুটের রং দেখেছিস বিপনে, শালা মেমসাহেবের গালের চেয়ে সুন্দর। লোকে খাবে আর মেঘনাদের নাম করবে। নেশা না করেও বলে চিড়িতন মাকা ঝুড়ি বিস্কুট দেখিয়ে, ঠিক যেন একটা ছোট খুকির মুখ। হেসে ফেলবে এক্ষুনি না?
মানুষের যেখানে প্রকৃত প্রেম, সেখানেই প্রকৃত সংগ্রাম। সেখানেই তার প্রকৃত সততা, ধ্যান ও জ্ঞানের স্ফুরণ। ভক্তি শ্রদ্ধাও আসে সেখানেই। মেঘনাদেরও তাই। এখানে তার হৃদয় অমলিন সোনা। এ সোনার হৃদয় পাতে কারুর ছায়া পড়ে না। ভাগ বসাতে পারেনি কেউ। ভাগ দিতেও নারাজ সে।
কিন্তু তার এই ধ্রুবতারাগামী মনের মাঝখানে এসে দাঁড়াল লীলা। ওই সোনার পাতে ভাগ বসাতে চায় সে। সওদাগর যে লক্ষ্মীর সাধক, সেই লক্ষ্মীর সঙ্গেই লীলার প্রথম বিবাদ। সে যেন চ্যাং মুড়ি কানী মনসার মতো লকলকে জিভে ফোঁস করে উঠল। যে হৃদয় ও মন সঁপে দিয়েছে গদি কারখানার উপর, ভাগ চাই সেই হৃদয় ও মনের।
লীলার পক্ষে সেটা অস্বাভাবিক নয়, অসুন্দরও নয়। কিন্তু এত অস্বাভাবিক ও অসম্ভব আর কিছু মনে হয়নি মেঘনাদের কাছে।
বউভাতের রাত দুপুর পর্যন্ত সে বিপিনের সঙ্গে এক গুঢ় আলোচনায় ব্যস্ত রইল। বউ-মেয়েরা এসে তাড়া দিয়েছে ঘরে ঢোকার জন্য। বলেছে, নতুন বউ একলা রয়েছে ফুলশয্যার ঘরে, এ কী করছে মেঘনাদ। বিপিনও বারবার উঠে যেতে চেয়েছে রাত্রের মত। মেঘনাদ ছাড়েনি। সে এক বিশেষ আলোচনায় মত্ত।
সে বলল বিপিনকে, জানিস, বিয়ের দিন রাত্রে যখন আমাকে মালপো খেতে দিল, তখন সেই মালপো খেতে খেতে আমার এই নতুন মশলাটার কথা আপনি মাথায় এসে পড়ল। যদি কাজ হয়, তবে এ মিষ্টি বিস্কুটে ঢিঢি পড়ে যাবে সারা দেশে, দেখিস।
অর্থাৎ একটা নতুন মাল তৈরির প্ল্যান ঘুরছে তার মাথায়। এই নতুন মাল যতক্ষণ না সে নিজের হাতে কারখানায় তৈরি করছে, ততক্ষণ তার বিয়ে, বউ, সবই মিথ্যে।
তবু রাত্রি দুটোর পর ঘরে ঢুকল সে। এসে দেখল, লীলা ঘুমোচ্ছ। নতুন কেনা জার্মানি টেকো হ্যারিকেনের উজ্জ্বল আলো সারা ঘরে। ঘরখানি সাজানোও হয়েছে মন্দ নয়।
কিন্তু সেদিকে মনোযোগ দেওয়ার মুহূর্তেই মেঘুর মনে পড়ে গেল বদরুদ্দিনের মনোহরের কথা। বাতিটা কমাবে মনে করেছিল। কমানো হল না। মনোহরের সঙ্গে প্রতিদ্বন্দ্বিতায় তার মেঘনাদ মাকা, বিজয়ের কোন উচ্চ শিখরে উঠবে ! সে ভাবনায় ডুবে গেল সে।
মনোহরকে একদিন সে নিয়ে এসেছিল তার কারখানায়। ফিরিয়ে দিয়েছে আবার লালমিঞার কথায়। সেদিন জীবনে আর একটা পাঠ গ্রহণ করেছিল সে লালমিঞার কাছ থেকে। সমব্যবসায়ীকে হিংসা করতে পারবে না কোনওদিন।
এর নাম হিংসা কিনা কে জানে। কিন্তু মনোহর কাঁটার মতো খচ খচ করে তার মনে। বদরুদ্দিনের মনোহর বলতে সকলে অজ্ঞান। মেঘনাদও তেমনি কিছু দিতে পারে না।
আশ্চর্য ! সামনে তার নতুন বিয়ে করা বউ। সে সম্পর্কে যেন সে এখনও অবহিত নয়। হয়তো অবহিত আছে কিন্তু অবকাশ পায়নি এই দিকটির কথা ভাববার।
লক্ষও করল না, ঘরের বাইরে কাদের ফিসফিসানি, দুপদাপ পদশব্দ। বাইরে কাদের চাপা হাসির ঝঙ্কার এই রাত্রিকে এক নতুন রহস্য ও মোহে আচ্ছন্ন করে তুলছে। নতুন ঘরের নতুন বেড়া বড় আঁটসাঁট। কাঠি দিয়ে খুঁচিয়ে ফাঁক করতে চাইছে কারা। একটি সামান্য ছিদ্র। সে ছিদ্রের ভিতর দিয়ে বিশ্বরহস্যের এক গোপন ও বিচিত্র দৃশ্য ফুটে উঠবে চোখের সামনে। সেই ষড়যন্ত্রের ফিকিরে ঘুরছে একদল নরনারী। সমাজের প্রচলিত এক অদ্ভুত আনন্দ। প্রথম প্রেম ও মিলনের তারা গোপন সাক্ষী হতে চায়। এক দিনের জন্য। প্রথম দিনের জন্য।
শুক্লপক্ষের রাত। কিন্তু বর্ষাকাল। বৃষ্টি নেই, আছে আকাশ জুড়ে ছেঁড়া মেঘের ভিড় আর পুবে হাওয়ার মাতামাতি। পূবালি ঝাপটার শব্দ কী! ধলেশ্বরী তীরের বনপালা মাতিয়ে ঘরের টিনের চালার কানাতে লেগে কেটে খান খান হয়ে যাচ্ছে হাওয়া। পাগলা বাঁশির শেষ রেশের মতো এক বিচিত্র শব্দ উঠছে হাওয়ার। ধলেশ্বরীর বুকে গান ধরেছে কোনও ঘরছাড়া জোয়ান মাঝি। কথা শোনা যায় না, শুধু হাওয়ার বুকে ব্যথিতের তীব্র আর্তনাদের মতো ছুটে চলেছে সে শব্দ গ্রাম গ্রামান্তরের উপর দিয়ে।
সারাদিন ধরে গান করেছে এয়োরা। এ দেশে এয়োদের বলে নাইয়র। তারা গান করেছে বেহুলা লক্ষ্মীন্দরের বিবাহ-রাত্রির উপাখ্যান, শিব ও সতীর মিলন কাহিনী।
তাদেরই সুন্দর হাতের আঁকা পিটুলির আলপনা সারা বাড়ির উঠোন ও ঘরের মেঝে ছেয়ে আছে। মাঙ্গলিক মানসিক ব্রত ও পূজার ধান সিঁদুরে ছড়াছড়ি চারদিক।
উৎসরের চিহ্ন সারা বাড়িতে। উৎসবের আলোড়ন সকলের বুকে। বউ-ভাতের উৎসব। মেঘনাদের বুকেও উৎসব জেগেছে। কিন্তু সে অন্য উৎসব, যার এখনও শুরু হয়নি। পূবাইল হাওয়ার শনশন তারও বুকে। কিন্তু সে শনশন কোনও প্রেমোন্মাদ মিলনাকাঙ্ক্ষীর নয়।
মেঘনাদের মুখে হাসি ফুটে উঠেছে। বিন্দু বিন্দু ঘামে ভরে উঠেছে সারা মুখ। আর ধীরে ধীরে একটি সূক্ষ্ম হাসির ঢেউ স্পষ্ট হয়ে উঠছে তার মুখে।
আচমকা দমকা নিশ্বাস, রিনিঝিনি ও খস খস শব্দ শুনে মুখ তুলল মেঘু। দেখল, বেড়া কাটা জানালার ধারে দাঁড়িয়ে আছে রক্তাম্বরী শাড়িতে ঢাকা লীলা। ফিরে দেখল, বিছানা শূন্য।
দেখা মাত্র মনে তার নতুন জোয়ার এল। এক সুখের চিন্তার সঙ্গে, আর এক সুখের অনুভূতি দ্বিগুণ আনন্দে ভরে দিল তার মন। মনে তার কোনও অপরাধ ছিল না। তিন দিন ধরে সে লীলাকে দেখছে। দেখে, কী যে মনে হয়েছে, সে জানে না। মাঝে মাঝে হঠাৎ চাপা অথচ তীব্র একটা অনুভূতি ঝলকে উঠেছে মনের মধ্যে। কিন্তু সে এত সামান্য যে দাগ কাটেনি।
এখন তার নিজের ভাবনার অকূল পাথারে একটা কিনারা পেয়েছে সে। সেই আনন্দেই লীলা তার কাছে বাস্তব মূর্তিতে দেখা দিল। দুই আনন্দ ধারায় পুবে বাতাসের চেয়েও বেশি মাতন ধরিয়ে দিল তার বুকে। বাতি না নিভিয়েই লীলার কাছে এগিয়ে গেল সে।
প্রেমের পাঠ পড়া ছিল না মেঘুর জীবনে। মন ভোলানো কথা জানে না বলতে। পিরিতির রীতিনীতি ও আইনকানুনের নেই অধ্যবসায়। সামনে গিয়ে বড় বড় থাবায় টেনে ধরল লীলার বলিষ্ঠ সুঠাম দুটি হাত। (না ধরাটাই নিষ্ঠুরতা ও প্রেমহীনতা বলে জানে সে ধরল, ধরে কাছে আকর্ষণ করতে গিয়ে দেখল, মানুষ নয়, মূর্তি পাথরের। তাকে নড়ানো-চড়ানো যায় না।
কেন? ওহো, লজ্জা হয়েছে নতুন বউয়ের ! এই স্বাভাবিক ধারণা ও অভিজ্ঞতা-ই বোধ হয় প্রথম সঞ্চয় করল সে নারী সম্পর্কে। হেসে কথা বলতে গিয়ে কথা ফুটল না তার গলায়। নীরবে, আরও জোরে আকর্ষণ করল সে লীলাকে।
কিন্তু না, পাথর তো নয়। লীলা আচমকা হাত ছাড়িয়ে নিল ঝটকা দিয়ে। মেঘু বুদ্ধিমান নয়। কিন্তু ঝটকার মধ্যে লীলার বিরাগ ও বিতৃষ্ণার আঁচ পেল সে। বিস্ময়ে হেসে জিজ্ঞেস করল, কী হল?
লীলার অত ঘোমটার বালাই ছিল না। আশ্চর্য ! নতুন বউয়ের লজ্জার জড়তাও নেই তার ব্যবহারে। সে ফিরে তাকাল মেঘনাদের দিকে।
সে চোখে আগুনের ফুলকি। সোনাদুলির চরের শুকনো বনে জ্বালানো আগুনের লকলকে শিখা জ্বলছে তার চোখে। পরনে তার রক্তাম্বরী শাড়ি। সর্বাঙ্গ ঘিরেই তার সেই অগ্নিশিখা। এক মুহূর্ত মেঘুকে দেখে, অন্যদিকে সরে গেল সে।
মেঘু তাকিয়ে দেখল। মুখের হাসিটি তার যাই যাই করেও যায় না। বউ তার কেন রাগ করল, কিছু বুঝতে পারল না সে। কিন্তু রাগ করেছে, এটা বুঝেছে। হয়তো কোনও কারণ ঘটেছে তার। কিন্তু প্রেমের কুঁড়ি ফুটছে তার বুকে। লীলার রাগ ঘোচাবার জন্য আবার তার কাছে গিয়ে হাত দুটি টেনে ধরল। বলল, কী হয়েছে তোমার?
লীলা ফিরে তাকাল। চোখের আগুন একটু যেন স্তিমিত হল। তীক্ষ্ণ দৃষ্টিতে দেখল স্বামীকে। তারপর আবার হাত ছাড়িয়ে নিতে চাইল। ৪৬
মেঘু ছাড়ল না। বলল, কী হয়েছে, বললে না?
সে কথা কি বলতে হয়?
বলতে হয়। মেঘনাদের মতো মানুষকে বলতে হয় সে কথা। কিন্তু সোনাদুলির উনিশ কুড়ি বছরের মেয়ে লীলা সে কথা বোঝে না। জীবনের অভিজ্ঞতা তার সম্পূর্ণ আলাদা। সে আলাদার মধ্যেও আছে একটু বিশেষ রকম।
তা হলে মেঘনাদের অতীত রোমন্থনের আড়ালে সংক্ষেপে বলে নিতে হয় লীলার কাহিনী।
চরে মানুষ থাকে দু রকম। এক দল দিবানিশি তেলহীন প্রদীপের মতো বাঁচিয়ে রাখার চেষ্টা করে সে প্রাণকে। আর মুষ্টিমেয় কয়েকজন ওই প্রদীপ থেকেই শুষছে তেল। এর মাঝখানে যারা, জমিহীন সেই এক দরিদ্র দোকানদারের মেয়ে লীলা। চর-জীবনের উদ্দামতার মধ্যে সে মানুষ হয়েছে।
ঘরে তাদের লক্ষ্মী গণেশের পূজা, লৌকিক অলৌকিক আচার অনুষ্ঠান ছিল প্রায় সবই। কিন্তু চরের ঝোড়ো হাওয়ায় আচার অনুষ্ঠান, বাঁধন বড় শিথিল। জৈবিক তাড়না হল সবচেয়ে বড়, মুখোমুখি ও অঙ্গাঙ্গী। প্রকৃতির সঙ্গে হাতাহাতি করে জীবনধারণ।
লীলা দেখেছে, একটু বড় হতে না হতে তার দাদারা ঘর ছেড়ে চলে গেছে বিদেশে। যে সব ভাইয়েরা আছে, তারা কেউ লক্ষ্মীর সেবা করে না। চাষি ও জেলেদের সঙ্গেই কাটে তাদের জীবন।
চরের হাওয়ায় শুধু ক্ষুধা। দিবানিশি জঠর ও বুক খা খা করে। সেই ক্ষুধা থেকে লীলা রেহাই পায়নি। ছোটবেলা থেকে পায়নি পেট ভরে খেতে। তবুও চরের জল বাতাসে লকলক করে বেড়ে উঠেছে দেহ। বাপের ঘরের ভাঙা গৃহস্থালীর উপর কোনওদিন নির্ভর করতে পারেনি। আটোল নিয়ে ঘুরেছে জলে জলে। ঘুরেছে জঙ্গলের বুকে, চরাশ্রয়ী অতিকায় গোসাপের সঙ্গে সঙ্গে। কোঁচড় ভরে এনেছে জীবন্ত কাঁচা মাছ, আর মাথায় করে শাকের বোঝ। সে জন্য চেলা কাঠের এলোপাথাড়ি মার খেয়ে পড়ে থেকেছে উঠোনে। তবু, ঘরের সবাই মিলে খেয়েছে ওই শাক মাছ-ই। দোকান তো নামে মাত্র। ধানচালের সংস্থানটা হত কোনও রকমে।
পনেরো থেকে ষোলোয় পড়তে না পড়তে ঝুমির দিকে তাকানো যেত না আর। পেটের সঙ্গে দেহের আর একটা ক্ষুধাও ঝুমির মনে নতুন আকাঙক্ষার সৃষ্টি করছিল। কিন্তু আকাঙ্ক্ষা ছিল সুন্দর। চোখেমুখে তার এক বিচিত্র ভাবের সুষমা। উদ্দামতা ঘোচেনি, প্রকৃতির সঙ্গে তার এক অদ্ভূত সম্পর্ক গড়ে উঠছিল।
কিন্তু চরের মাঝে লুকিয়ে বুকে হাঁটে যে গোসাপ, গহন অরণ্যের অন্ধকার থেকে তার কুটিল দৃষ্টি এড়ায়নি লীলাকে। লীলা নয়, মুদি নকুড় সা’র মেয়ে ঝুমি। চরের ঘন সবুজ অরণ্যের মতো কালো ঝুমি। তার বলিষ্ঠ উদ্ধত দেহ, মেঘরাশির মতো চুল, তার ঔদাসীন্য, ঝড়ের মতো হাসি গোপনে বয়ে নিয়ে এল আর এক ঝড়, অদৃশ্যচারী কামার্তের বুকে।
সেই দিন ! কী ভয়াবহ, কী বীভৎস দিন। দুপুরের চরে এলোমেলো ঝড়। মানুষের চোখে ঘুম।
চরের বনের ভেতরে প্রবাহিত শীর্ণকায়া লতাই খাল। ঝুমি কচ্ছপের ডিমের সন্ধানে রত। টের পেল না, কে এসে বাঁধল মুখ। টেনে নিয়ে গেল ঝোঁপের অন্ধকারে। অঙ্গ বিবসনা। দেহের উপরে তার হিংস্র জানোয়ার।
আশেপাশের আস্তানার গোসাপকুল তাদের অপলক, বিস্মিত চোখে আর লকলকে জিভ বার করে দেখল এই দৃশ্য। দেখল, তাদের চেয়েও দীর্ঘাকৃতি, শক্তিশালী হিংস্র দুটি জীব পরস্পর হাতাহাতি দাপাদাপি করছে। তাদের নিজেদের ল্যাজের ঝাপটায় মানুষের অঙ্গ পচে যায়। কামড়ে ধরলে ছাড়ে না মেঘের গুরু গুরু ধ্বনি না শোনা পর্যন্ত। সেই গোসাপেরা লাঙ্গুল গুটিয়ে পালাল এই বিরাটকায় পশু দেখে ।
মানুষটাকে চিনল ঝুমি কিন্তু তার কুমারী জীবন ও যৌবনের এই ভয়ঙ্কর আক্রমণকে পারল না। বাধা দিতে। মনে তো কোনও পাপ ছিল না। অপমানে বেদনায় যন্ত্রণায় সমস্ত কথা বলেছিল মাকে। মা বলল বাপকে। বাপ কাটারি নিয়ে এল ছুটে খুন করতে। পালাবার মুখে কোপটা লেগেছিল পিঠে। আজও আছে সেই দাগ।
তারপরেই প্রতীক্ষা এর পরিণতির জন্য। কিন্তু সেদিক থেকে নিশ্চিন্ত করল সে বাপ মাকে। গর্ভসঞ্চার থেকে বেঁচে গেছে ঝুমি। তবে চরের বুকে রাষ্ট্র হয়েছে এই কথা। এমনকী দাবি করা হল ঝুমিকে দিয়ে দেওয়ার জন্য। কিন্তু ঝুমি রাজি ছিল না।
ফলে প্রতি মুহূর্তে আক্রমণের সম্ভাবনা দেখা দিল। কিন্তু উদ্দামতার সঙ্গে ভয়ঙ্করী হয়ে উঠেছিল ঝুমিও। সে ভয় পায়নি সেই সব অদৃশ্যচারী পশুদের। ভয় পায়নি, কিন্তু জীবনের বিশ্বাস ও সংস্কার গেল ভেঙে। যে দেহকে নিয়ে এত কাণ্ড, সেই দেহকে ঘিরে গঠিত হল মন ও চরিত্র। পুরুষকে। দেখল সর্বভুক কাকের মতো ঘৃণা ও করুণা নিয়ে। করুণাটা নারী হিসাবে নয়, ভাত ছড়িয়ে নয়, শুধু দেখিয়ে, লোভী কাকের খেলা দেখার মতো। একদিকে ঘরে বাইরের ধিক্কার ও ঘৃণা, আর একদিকে আবার অধিকাংশের লোলুপ দৃষ্টি তাকে নির্লজ্জ করে তুলল। দূর করে দিল মনের ভয় ও শ্রদ্ধা।
এর মাঝে, দেহকে যে সে সর্বস্ব জ্ঞান করেছে, সে সর্বস্বতার মধ্যে নিজের প্রতি গড়ে ওঠেনি। কোনও মমত্ববোধ। বোধ হয়, গড়ে ওঠাই সম্ভব নয়। এই অকল্পিত কলঙ্ক মনে তার কিছু বিকারের সৃষ্টি করেছে। উদ্দামতার মধ্যে যে কোমলতাটুকু ছিল, নতুন যৌবনের ভারে যে ভরা গাঙ্গের শান্তভাব ফুটে উঠেছিল, সেটুকু গেল দূর হয়ে।
আগুন লেগেছে তার সর্বাঙ্গে। তার চোখে মুখে, তাকে কথায় হাসিতে শুধু আগুন ঝরে পড়ে। কলঙ্ক তার অন্ধকারে ফেলেনি মুখ খুঁজড়ে। বোধ হয় পরিবেশও দায়ী ছিল সে জন্য অনেকখানি। এই আগুনে তার জীবনের প্রতি ভালবাসার সোনার কাঠিটি পুড়ে ছাই হয়ে গিয়েছিল অনেকটা। অভাবগ্রস্ত জীবনে ছিল না তার স্বার্থপরতা। এখন অঙ্কুরিত হল তার মনে স্বার্থপরতার একটি নতুন বীজ।
ঘর ছেড়ে যাওয়ার কথা মনে উদিত হয়েছে তার। কিন্তু আশ্চর্য ! এই মন নিয়েও পারেনি সে ঘর ছাড়তে। তার চেয়ে বিস্ময়ের কথা, হৃদয় ও মনের এই সব পোড়ানোর আগুনের মাঝেও ছিল তার একটি সামান্য ব্যথার অনুভূতি। সে ব্যথা এক বিচিত্র বিরহের। ভাল না বেসে, প্রেম না করে, এ বিরহ কার জন্য তা সে জানত না। কখনও কখনও আচমকা ব্যাকুল হয়ে উঠত তার মন। বুকের মধ্যে দুটি অন্ধ চোখ হাতড়ে ফিরত যেন কাকে, কোন বস্তুকে।
এর তিন বছর পর হল তার বিয়ে। মনে তার যা-ই থাক, বিয়ের প্রতি যে তার কোনও বিশ্বাস বা শ্রদ্ধা নেই, এটা ফুটে উঠল তার হাসি ও কথার মধ্যে।
কিন্তু সোনাদুলির এই কলঙ্কবতীর সৌভাগ্যে বিস্মিত ঈষা হয়েছিল অনেকের মনে। মেঘনাদ দাসের মতো গদির মালিকের ঘরণী হতে চলেছে ঝুমি, এ বড় অভাবিত। এমনকী বাদ্যবাজনা শুধু নয়, ঝুমির বিয়েতে পদ্য-উপহার ছাপা হয়ে এল ঢাকা শহর থেকে।
এ বিয়ের যোগাযোগকারী লালমিঞা বা অন্যান্য দু একজন যে কলঙ্কের কথা না শুনেছে তা নয়। লালমিঞা গ্রাহ্য করেনি ব্যাপারটাকে। কুৎসা রটনার ব্যাপারটা সে চিরকাল বড় ঘৃণা করেছে। উপরন্তু লীলার বাবাকে সে তার ক্ষুদ কুড়োটুকু দিয়েও সাহায্য করেছে বিয়ের জন্য। সেটা বোধ হয় মেঘুর কথা ভেবেই।
মেঘনাদের কানে অনেকে তুলতে চেয়েছে কথাটা। কিন্তু মেঘুর দেহটা শুধু উঁচু নয়, মনটা তার এত নাগালের বাইরে যে, সেখানে পৌঁছুতে পারল না কেউই। সুতরাং বিয়ে হল নির্বিঘ্নে।
ঝুমির মনের যে দিকটা চাপা ছিল তার নিজের কাছে, বউভাতের রাত্রে সেটুকু ধরা পড়ে গেল। অর্থাৎ, মেঘুর কাছে নিজেকে সঁপে দিতে চাইছিল সে। কাককে ভাত ছড়াবার মতো নয়, মরেও না মরা তার কুমারী মন নিবেদন করতে চাইছিল পুরুষকে। একটি নতুন দিক উন্মেষের অপেক্ষায় ভয়ে ও আনন্দে কাঁপছিল তার বুক। বিদ্রূপ, ঘৃণা ও লজ্জাহীন বহ্নিশিখা ছিল তার চোখেমুখে কথায়, তা শান্ত হয়ে আসছিল।
কিন্তু সারা বাড়ি, আত্মীয় কুটুম্ব, এয়ো নারী ও সে নিজে যখন ব্যাকুলভাবে প্রতীক্ষা করছে, তখন তার স্বামী কারখানার একটা মজুরের সঙ্গে হেসে হেসে কথায় ব্যস্ত। ৪৮
ছেঁড়া মেঘের আড়াল থেকে অনেকবার উঁকি মেরে গেছে চাঁদ। পাগলা পুবে-হাওয়া আকুল করেছে মন। প্রহরের মনে কেটে গেছে প্রহর। সে আসেনি।
যখন এল, তখন অপমানে সেই আগুনের হলকা লেগেছে আবার ঝুমির মনে। এ শুধু অবহেলা বলে মনে হল না। সংশয় হল, মেঘনাদ অন্য কোথাও হৃদয় ও মন বাঁধা রেখেছে কিনা।
.
মেঘনাদ আবার বলল, কী হয়েছে বললে না?
প্রথম রাত্রির প্রেমের মতো লজ্জা ভয় ও নম্রতা ছিল না লীলার। সে বলল তীব্র গলায়, যেখানে থেকে আসা হয়েছে সেখানে গেলেই হয়।
মেঘনাদ বলল সরলভাবেই, কোথাও নয় তো। বিপিনের সঙ্গে কথা বলছিলাম।
অবলীলাক্রমে লীলা বলল, আজকের রাতেও? এত কী কাজের কথা?
মেঘনাদ ভেসে গেল নিজের স্রোতে। ভাবল, তার নবপরিণীতাই হবে আসল শ্রোতা।
উৎসাহে হেসে উঠে বলল, তোমাকে তা হলে বলি শোনো। কাউকে যেন বোলা না এখন।
এই মুহূর্তে লোকটিকে খুব মন্দ মনে হল না ঝুমির। কৌতূহলও হল খানিকটা। সে নীরবে তাকিয়ে রইল মেঘুর দিকে।
মেঘু বলল, বদরুদ্দিনের মনোহর বিস্কুটের নাম শুনেছ তো?
লীলা শুধু শোনেনি, খেয়েছে কয়েকবার। কিন্তু তার সঙ্গে আজ রাত্রির, ফুলশয্যার কী সম্পর্ক।
মেঘু বলল, আমার মাথায়ও একটা নতুন বিস্কুটের মশলা ঘুরছে। যদি ঠিকমতো কাজটা হয়, তা হলে আর শালা দেখতে হবে না, মাইরি বলছি। কী নাম দেব জানো? মেঘনাদের মালপো।
বলে তার এই পরিকল্পনায় ও অনাগত সাফল্যের আনন্দে হেসে উঠল। আবার বলল, লোকে বিস্কুটের মধ্যে মালপোর স্বাদ পাবে। দেখব শালা, মনোহরকে ছাড়ানো যায় কিনা। তারপরে আর একটা মাল বের করে ছাড়ব তোমার নামে, কী রকম হবে, আঁ?
অপমানটা আরও বেশি বাজল লীলার মনে। তার অভিশপ্ত জীবনের চাপা-পড়া বুকে যে আকাঙক্ষাটুকু ছিল নিজেরই অজান্তে, মেঘনাদের সরল হাসিটি তাকে উঠল ব্যঙ্গ করে। তার লাঞ্ছিত জীবনের সুর্যোদয়ের মুখে এ কোন পুরুষ। হৃদয়ে যার মেঘনাদের মালপোর ভাবনা। বিতৃষ্ণায় হাত ছাড়িয়ে নিয়ে বলল, আজকেও সেই ভাবনা?
মেঘনাদ দেখল তার বউয়ের চোখ দপদপ করছে। ফুলে উঠেছে নাকের পাটা। তবু বলল, ভাবনা এসে পড়ল তো, কী করব। মাইরি, হাত নিশপিশ করছে কখন কাজে হাত দেব। বলে সেই আনন্দেই দুহাত বাড়িয়ে সোহাগভরে জড়িয়ে ধরল লীলাকে।
লীলা নিজেকে ছাড়িয়ে নিয়ে বলল, এ ছাড়া কি আর কিছু জানো না?
আর কী জানব?
তবে চিরকাল ও-ই করোগে।
মেঘু অবাক হয়ে বলল, তা ছাড়া আর কী করব আমি? এই তো আমার চিরকালের কাজ।
চিৎকার করে কেঁদে উঠতে ইচ্ছা করল লীলার। দূরে সরে গিয়ে চাপা তীব্র গলায় বলে উঠল, তবে বিয়ে করলে কেন?
মেঘু আরও অবাক। বলল, বাঃ, বিয়ে তো সবাই করে।
না। তোমার মতো মানুষ মালপো বিস্কুটকে বিয়ে করে।
মেঘুর ইচ্ছা হল হেসে বলে, ঠিক বলেছ। কিন্তু এত রাগারাগি হলে কী করে বলা যায়। কী বলবে ভেবে না পেয়ে সে নির্বাক বিস্ময়ে তাকিয়ে রইল লীলার দিকে।
কিছুক্ষণ পর লীলা হঠাৎ জিজ্ঞেস করল, এ সব বুঝি তোমার আমার চেয়েও বড়?
মন কিছুটা উষ্ণ হয়ে উঠেছিল। একেবারে সত্য কথাটাই বেরিয়ে পড়ল তার মুখ দিয়ে, সব কিছুর চেয়ে বড়।
চকিত দোলানিতে রক্ত শাড়ি গলিত আগুনের মতো ঢেউ দিয়ে উঠল। লীলা বলল, ইস! কেন হবে তা?
কথার আর ধৈর্য ছিল না মেঘুর। এ কি নতুন বউ? লজ্জা ভয়, কিছুই নেই। সে চুপ করে রইল তবু।
তারপর এক সময়ে লীলার কান্নার শব্দে চমকে উঠল। কাছে গিয়ে তুলে নিল লীলাকে নিজের দুই হাতে। মেঘুর শক্তির কাছে লীলা একেবারেই তুচ্ছ। চেষ্টা করেও ছাড়াতে না পেরে ভেঙে পড়ল তার দেহলতা।
তাকে বিছানায় শুইয়ে দিয়ে মেঘু বলল, তুমি পাগল! বলতে বলতে আবেগপ্রবণ মেঘু দু হাতে বুকের কাছে টেনে নিল তাকে।
ভোরবেলা ঘুমিয়ে পড়ল মেঘু। কেবল বৃথা আক্রোশে জ্বলন্ত চোখে তাকিয়ে রইল লীলা তার সারা বিছানাটা জোড়া মস্ত বুকটার দিকে।
পোহাল ফুলশয্যার কালরাত্রি। বউয়ের মুখ কালো। আর ঝকমকে পোশাক ছেড়ে, তেলচিটে ন্যাকড়া পরে মেঘু ছুটে গেল গদিতে।
কিন্তু এর পরের জীবনে মেঘুর বাসনা ও কামনার পথে লীলা একটা বাধার মতো দাঁড়াল। মেঘনাদের মালপো বিস্কুট নাম কিনল দেশ জুড়ে। সবাই ভাবল, নতুন বউয়ের আগমনে নতুন করে লক্ষ্মীলাভ ঘটল মেঘুর। এ রকম একটা চাপা বিশ্বাস মেঘুরও হল। কিন্তু সে জানত, তার জীবনের এ সাফল্যকে ঘৃণা করে ঝুমি। অভিশাপ দেয়, যেন ঘুচে যায় এ সব।
এদিকে হল না যখন, লীলা অন্য মূর্তিতে দেখা দিল অন্য দিকে। ঘরে সে পরবাসিনী। আজ যায় শ্রীনগরের রথের মেলায়। কাল যায় ঢাকা শহরে টকি দেখতে। কোনও কোনও সময় মেঘনাদকেও যেতে হয় বইকী । মেঘনাদের হৃদয়ের একটি চাবিকাঠি বাঁধা পড়েছিল তার আঁচলে। সে চাবি মেঘুর নিভৃত যৌবনদ্বারের। দ্বার উন্মোচনের দক্ষিণা আদায় করতে ছাড়েনি লীলা।
কিন্তু ঘরে কোনও শ্রী নেই। কেন না, এ ঘর কোনও মায়া দিয়ে বাঁধতে পারল না সোনাদুলির মেয়েকে। এ ঘরে মেঘুর জন্য রচিত হল না কোনও সুপ্ত শান্ত সুন্দর ও প্রেম দিয়ে ঘেরা একটি সুখের কোণ। ছুতোরের ঘরে একটি বদনাম আছে।
ছুতোরের তিন মাগ,
ভানে কোটে খায় দায়,
থাকে থাকে যায় যায়।
এ ঘরের রূপ হল তেমনি। কারটা কে দেখে? এমনকী, সংসার চালাতে সামান্য যে রান্নাখাওয়া, সে নিয়মেও ব্যতিক্রম দেখা দিত কোনও কোনও সময়। লীলা তখন হয়তো কোনও বাড়িতে গোলোকধাম পেতে খেলতে বসেছে।
দুর্নাম রটেছে লীলার নামে। তবু চরিত্রের গতি বদলাল না তার। এ নিয়ে স্বামী স্ত্রীতে বিবাদ হয়েছে অনেক। বছর কয়েক পরে আর হয় না। একই ঘরে তাদের পরস্পরের বিসুখী জীবন।
সেটা সয়ে গেল মেঘনাদের। কেন না, তার জীবনের পনেরো আনা জুড়ে ছিল যে গদি ও কারখানা, সেখানকার শ্রীবৃদ্ধিই তার হাসি আনন্দ সান্ত্বনা । লীলার খেয়ালের জন্য অর্থ দিয়ে সে খালাস। আর সে অর্থ দিতে কার্পণ্য করেনি সে।
কিন্তু লীলা সব সময় এতেই তুষ্ট নয়। তার অনেক খেয়ালের সঙ্গী হিসাবে সে চায় মেঘনাদকে। তখনই লাগে সংঘর্ষ। বিশেষ কারখানা ও গদি যখন ছেড়ে আসতে হয় তাকে।
দিনে দিনে শুধু লক্ষ্মীলাভ নয়, কারখানার অবস্থারও পরিবর্তন হয়েছে। সেই কারখানা গদিতে পর্যন্ত লীলার গতিবিধি। এমনকী কারখানার কর্মীদের মধ্যে কত্রী হিসাবে নিজের প্রতাপ খাটাতে চায় সে। ফলে তার প্রতি একটা বিদ্বেষ ছিল সকলের। শুধু বিদ্বেষ নয়, তার নির্লজ্জ ব্যবহার কারখানার মধ্যে একটা আলোচনার বিষয়বস্তু। অনেকের অশ্লীল গল্পের খোরাক।
কারখানার প্রতি কর্তৃত্ব সবচেয়ে বেশি নিষ্ঠুর করেছে মেঘনাদকে। তীব্র ঘৃণায় নিজের জীবন থেকে সে দূর করে দিতে চেয়েছে ঝুমিকে। আঘাতের পর করেছে আঘাত। কিন্তু ঝুমি কখনও দূর হয়নি। সে ক্ষমতা আর ছিল না ঝুমির। মনের গভীরে কিছু ছিল কিনা কে জানে কিন্তু তার রক্তস্রোতের মুখে একটা বাঁধ খাড়া হয়েছে। স্রোত গতিহারা হয়েছে। এখন শুধু বদ্ধ জলার আবর্ত।
এ অবস্থার একটা পরিসমাপ্তির আশা করা গিয়েছিল লীলার সন্তান হওয়ার পর। কিন্তু সন্তান হতেও যা ছিল, মরে যাবার পরেও তাই।
তবে ঝুমির আসায় মেঘনাদের কিছু বুদ্ধি লাভ ঘটেছে। তার অভিজ্ঞতাপ্রসূত বুদ্ধি। সে বুঝল, ছোটকাল থেকে রক্তক্ষয়ী পরিশ্রমে যে রক্তস্তম্ভ সে গড়েছে এবং গড়ছে, তার চরম শত্রু ঝুমি চিরকালই থাকবে তার কাছে। প্রতিমুহূর্তে একে দাবিয়ে রেখেই, তাকে অগ্রসর হতে হবে তার পথে।
তাই তার জীবনে এই লীলার পরিচ্ছেদ শুধু দীর্ঘ নয়। এর বোধ হয় আর শেষ নেই।
তবুও লীলা যখন তারই সামনে খিলখিল করে হেসেছে কারখানার লোকের সঙ্গে, বিপিনকে রক্ষী হিসাবে নিয়ে নৌকায় ভেসে গেছে দূর দূরান্তের মেলায় কিংবা শহরে, তখন তার বুকের মধ্যে উঠেছে টন টন করে। এই টনটনানির আর এক নাম যে ভালবাসা, তা সে জানত না। আর স্বীকারও করত না কোনওদিন। কেন না নিজের কাছে এই অসহ্য বেদনাদায়ক সত্যটিকে স্বীকার করলে বুঝি সে ভেঙে পড়ত।
তবে কারখানার কারিগরদের সে বিশ্বাস করত। সে মালিক বটে, কিন্তু এখনও সে পরিচয়টা বড় নয়। কারণ, সে নিজে একজন কারখানার কর্মী। এই লোকগুলির হৃদয় ও মনের চেয়ে পরিচিত তার কাছে লালমিঞাও নয়। আপন হতে পারে অবশ্য।
আর বিপিন। তাকে অবিশ্বাসের কোনও প্রশ্ন নেই। তাকে সবাই বলে হেড মিস্তিরি। তা ছাড়া মেঘুর সে বন্ধু। তার চেয়েও বড় কথা, এই বিপিনই, ঝুমিরও খুব প্রিয়পাত্র। কাজে অকাজে সে ডেকে পাঠাবে বিপিনকে। খবর নেবে সব বিপিনের কাছ থেকে। এমনকী বিপিনের খবরও। বিপিন যে বাজারের মেয়েমানুষটির কাছে যায়, তার সংবাদও। শুধু দুটি ব্যাপারে বিপিনের আপত্তি ছিল। ঝুমি যখন তাকে প্রলুব্ধ করতে চাইত। যে প্রলোভনের মধ্যে ছিল না কোনও প্রেম। প্রেম তো নয়ই, প্রলোভনের অর্থই অস্পষ্ট। আর যখন ঝুমি মেঘুকে ও মেঘুর চেহারাকে নিয়ে, বোকা নিষ্ঠুর বলে ঠাট্টা ও বিদ্রূপ করত তার কাছে। কিন্তু এখন সেটা গা-সওয়া হয়ে গেছে তার। যেমন মেঘুর সয়ে গেছে অনেক কিছু।
মেঘু ও ঝুমির চেয়ে বিপিন অনেক বড়। তবু এ দুজনের মাঝখানে সে একটি সেতুর মতো। তাদের দু জনেরই হৃদয়তলের সে সাক্ষী। মেঘুর সঙ্গে কয়েকটি বিষয়ে বিপিনের মতভেদ ছিল। সত্য, এ ব্যবসা বড়, কিন্তু ঝুমিকে এত দূরে সরিয়ে কেন রেখেছে কর্তা।
মনে আছে মেঘুর, বিপিন তাকে একদিন বলেছিল সেই কাহিনী। গত বছর নারায়ণগঞ্জের ব্রহ্মপুত্রে লাঙ্গলবন্ধ স্নানে গিয়েছিল ঝুমি বিপিনকে সঙ্গে করে। নৌকায় করে গিয়েছিল। সারারাত্রি ধরে ঝুমি কথা ও ভাব-ভঙ্গিতে বিপিনকে নানারকম ইঙ্গিত করেছে। বিপিন জানত, ওটা তার কী ছুঁড়ির খেলা মাত্র। তাকে নিয়ে একটু খেলা করতে চায় সে। রাগ হয়েছিল বিপিনের। ইচ্ছা হয়েছিল, জানোয়ারের মতো ঝাঁপিয়ে পড়ে কর্তীর খেলার সাধ মিটিয়ে দেয়। মনে হয়েছিল, কিন্তু নারী-ভুখ সেই জানোয়ারটা ছিল না তার মধ্যে। সে বলেছিল, দেখো ঠাকরুন ঠিক বয়সে বে করলে তোমার মতো একটা মেয়ে আমাকে বাপ বলে ডাকত। শুধু শুধু আমাকে ব্যস্ত কোরো না।
ঝুমিও বিপিনকে বলে বিপিন-দা। বলেছিল, ঠাকুরদার বয়সী পুরুষ আমাকে দেখলে দাড়ি ঘষে, তুমি তো বাপের বয়সী গো বিপিন-দা। বাজার ঘুরে ঘুরে চোখ তোমার খারাপ হয়ে গেছে।
বিপিন জানত ঝুমির সঙ্গে কথায় এঁটে ওঠা দায়। আর পাত্ৰাপাত্র জ্ঞান ও রুচিবোধেরও ধার ধারে না সে কথায়। সে বলেছিল, একটা কথা বলব ঠাকুরুন?
একটা কেন, দশটা বলো না।
কর্তার পরে কি তোমার একটুও দয়া মায়া নাই। অমন সোনার মানুষ
সোনার মানুষ তো তোমাদের কাছে। মাস গেলে মাইনে পাও। ইচ্ছে করলে ঠকাতেও পারো। মাথায় হাত বুলিয়ে নিতে পারো দু পয়সা বেশি। তাতে আমার কী?
বলতে বলতে ঝুমির চোখে দেখা দিয়েছিল আগুনের ফুলকি। বিপিন বলেছিল, কেন, কর্তা তো তোমাকে কোনওদিক থেকে বঞ্চিত করেনি?
তীব্র ঘৃণায় জ্বলে উঠে বলেছিল ঝুমি, বেশ্যার ঘর করো, তুমি বুঝবে কী করে? পয়সা ছাড়া আর বঞ্চনার কারণ বোঝো না। মেয়েমানুষ পড়ে থাকবে, তোমরা এসে ঝাঁপিয়ে পড়বে তারপর ফিরে যাবে নিজের কাজে, না? কাজে যদি অত মন প্রাণ ঢেলে থাকো, তবে মেয়েমানুষ ঘরে আনার শখ। কেন? ওটাও বাজারে সেরে এলেই হয়?
গৃহস্থ মেয়ের মুখে এ সব কথা শোনা বিপিনের অভ্যাস নেই। কষ্ট হচ্ছিল তার। তবু শুনতে হচ্ছিল। কেন না, ঝুমির এমন মূর্তি সে দেখেনি কোনওদিন। ঝুমি আরও বলেছিল, তোমার কতা একটা কারখানার পোকা। মরলে ওকে গুঁড়িয়ে ময়দা করে তোমরা বাজারে ছাড়তে পারবে মেঘনাদের মালপো বলে। গদি ওর প্রাণ। মনে নেই, ফুলশয্যার ঘরে পড়েছিলুম একলা, আর তোমাদের কতা রাত কাবার করে এসে শোনাতে এল নতুন মশলার কথা আর মালের কথা। ও-ই কি বিয়ে আর ও-ই কি পুরুষ? প্রাণের ভাগ নেই, মায়া মমতা কীসের? মেয়েমানুষ তোমাদের চেয়ে বুঝি খাটো? কোন বিষয়ে? তোমরা ঠকাতে পারো, আমরা পারিনে? আমরা পারিনে লণ্ডভণ্ড করতে সব? বিনা পুজোয় তুষ্ট কে? তা নয়, তোমরা কী রকম জানো? তোমরা পারো, মেয়েমানুষকে যা করে হোক, ঘাটে অঘাটে, যে কোনও সুযোগে তার সব চুরি করে নিতে। চোরের দল।
কর্ত্রী নয়, তণ্ডলের অগ্নিশিখা। এত জ্বালা কীসের? কথা বলতে পর্যন্ত ভয় হয়েছিল বিপিনের। বাপরে বাপ ! মারবে নাকি? কিন্তু কী কি তার ঠিক তাই? লোকটি তো সে রকম হৃদয়হীন নয়। দেখলে অবশ্য মনে হয় তাই। সন্দেহ নেই, কারখানার পোকা ভেবে ভুল করেছে কর্তী। কীর নিজের মনে কোথায় ফাঁকি আছে। কতাকে চিনতে পারেনি।
তারপরেই তীব্র হেসে বলেছিল ঝুমি, আমি তোমার কর্তার বউ, তাই। নইলে, একলা পেয়ে তুমি কি আমাকে আজ ছেড়ে দিতে বিপিন-দা? দেখো, আমার দিকে তাকিয়ে দেখো একবার।
বিপিন তাকিয়েছিল। ধকধক করে জ্বলে উঠেছিল তার চোখ। জ্বালা ধরে গিয়েছিল শরীরে। বিস্রস্ত বসনা ঝুমি। এমন ভয়ঙ্কর সুন্দর দেহ কোনওদিন দেখেনি সে। পরমুহূর্তেই উঠে গিয়েছিল সে সেখান থেকে, নৌকা থেকে নেমে যাওয়ার জন্যে।
ঝুমি বলেছিল, কোথায় যাও?
বাড়িতে?
কেন?
আমি থাকব না।
তুমি থাকবে না, আর দশ জন আসবে। লাভ কী তাতে?
তুমি সেইটাই চাও।
ঝুমি এক মুহূর্ত তাকিয়ে বলেছিল, ভিতু কোথাকার!–বেশ, যাও।
নৌকা থেকে নেমেছিল, তবে যেতে পারেনি বিপিন। কিন্তু, ঝুমির কথায় একটা যুক্তি ছিল। যুক্তি নয়, একটা দাবি। একটা বিচিত্র দুর্বোধ্য দাবি। লীলার মতো মেয়ের এই অদ্ভুত অজানা দাবিটাই বোঝাবার চেষ্টা করেছিল সে মেঘনাদকে। বলেছিল, কর্তা যদি একটু ঘরের অর্থাৎ বউয়ের দিকে মন না দেয়, তা হলে ফ্যাসাদ কাটবে না।
মেঘু অবাক হয়ে তাকিয়ে বলেছিল, মন আর কেমন করে দেব, বলতে পারিস বিপিনদা? আমি তো জানি না। যাক, ও সব কথা আর বলিসনে।
জীবনের এ অভিশাপকে স্বতঃসিদ্ধভাবে মেনে নিয়েই মেঘনাদ জীবনের পথে চলবে নিয়ত। ওটাই তার বিধি বলে সে জানে। একদিন সে হরিনামের কণ্ঠী ছিঁড়ে ফেলেছিল তার গলা থেকে। মরবার সময় ছিঁড়েছিল তার বাপ। আর কোনওদিন সে ওই কণ্ঠী গলায় পরেনি। সাহা-গদির মালিকদের মতো সকাল সন্ধ্যায় জপে না মালা। ভিক্ষা করে না হরিভক্তি। নিজের শ্রম ও চিন্তার উপরই সে নির্ভরশীল। সুতরাং, ঝুমির কাছে তার কিছু প্রাপ্তির আশা নেই। সে যা আছে তাই থাকুক।
এই ঝুমির নামের নতুন ঝুমির ঝুড়ি বলে বিস্কুট বের করেছে সে। সারা দেশে এই নিয়ে কত হাসাহাসি, গান বাঁধাবাঁধি পর্যন্ত হয়েছে।
মেঘার মালপো ঝুমির ঝুড়ি।
খেলে পাবে ঝুমি এক কুড়ি ॥
অথবা
ঝুমির ঝুড়ি মেঘনাদে খায়।
মেঘার মালপো দিল্লিতে যায় ॥
বদরুদ্দিনের মনোহর টিকে আছে। কিন্তু তার যৌবন গেছে চলে। সেটা ছিল তার জীবনে ছোট একটা কাঁটা। কিন্তু ঝুমির মতো এত বড় অভিশাপ আর কী আছে? যে তার সঙ্গে সঙ্গে ফিরছে নিয়ত। ফিরবে তো চিরজীবন ধরেই। ছিল, এর চেয়ে বড় অভিশাপও ছিল তার ভাগ্যে। তাই তাকে আজ এই গাড়িতে উঠতে হয়েছে। তাই বেজেছে স্মৃতির সেই বিষের বাঁশি। তাই এক সংশয়াম্বিত অজানার উদ্দেশে অবিরাম ছুটে চলেছে সে এই মেল গাড়িতে।
ঝুমিকে বুকে মাথা রাখতে বাধা দেয়নি সে। দিলও না আর। ঝুমি আরও লেপটে এসেছে তার গায়ে। তার খেয়াল নেই যে, লোকে তাদের এরকম ভাবে দেখলে কী ভাবতে পারে। সেই ছেলেটা কী বিচিত্র ! কখন বেঞ্চ বদলে লীলার পাশে পায়ের কাছে বসে ঢুলতে আরম্ভ করেছে।
হুইশলের তীক্ষ্ণ আর্তনাদ করে ছুটে চলছে গাড়িটা। এ রাত্রি কি পোহাবে? যেন না পোহায়। এই গাড়ি যেন কোনও দিন গন্তব্যে না পৌঁছায়। মেঘ ফুঁড়ে যেন হেসে না ওঠে চাঁদ। দিগন্ত যেন পরিষ্কার ভেসে না ওঠে চোখের সামনে। মেঘনাদ জানতে চায় না, দেখতে চায় না কোথায় এসেছে। সে।
অভিশাপের সেই স্মৃতি ফুটে উঠল তার মনে।
বিয়ের বছর কয়েক পরেই এল যুদ্ধ। একটা আঘাতের সম্ভাবনা দেখা দিল। ময়দা অদৃশ্য হল বাজার থেকে।
তাও উদ্ধার করল লালমিঞা। একদিন তাকে সঙ্গে নিয়ে চলে গেল ঢাকা শহরে। ধানমণ্ডাইয়ের এক বিরাট প্রাসাদে হাজির। ছোটখাটো অফিস। নোকর আর্দালির ছুটাছুটি।
সেখানে মেঘুকে সঙ্গে করে লালমিঞা দেখা করল এক সাহেবের সঙ্গে। সাহেব মুসলমান। মেঘু দেখল, লালমিঞাকে খুব খাতির করে বসালেন তিনি। শুনলেন সব কথা। শুনে তিনি তাকিয়ে দেখলেন মেঘনাদকে।
তারপরে একটা কাগজ টেনে লিখলেন মেঘনাদের নাম ও ঠিকানা। জিজ্ঞেস করলেন, সপ্তাহে কী পরিমাণ ময়দা তার চাই। পরিমাণ শুনে বললেন, সপ্তাহে একবার করে আপনাকে নারায়ণগঞ্জ থেকে মালটা নিয়ে যেতে হবে। নৌকায় করে নিয়ে যেতে পারেন। ওদিকে ময়দা পাওয়া যাবে না। সিরাজদিঘার দিকে কোনও গোডাউন নেই, পারবেন তো?
মেঘু বলল, পারব।
সাহেব বললেন, আপনার কারখানা আছে কি না, সেটা দেখতে লোক যাবে।
কাগজে একটা সই চাইলে দেবেন। টিপসইও দিতে পারেন। ওদের কিছু টাকা দেবেন জল খাওয়ার জন্য। পারবেন না দিতে?
জবাব দিল লালমিঞা, নিশ্চয়ই পারবে। কিন্তু কত টাকা?
শ পাঁচেক।
লালমিঞা বলল, পারবে।
কিন্তু পাঁচশোতে হল না। দিতে হল হাজার টাকা। কোনও অপরাধ না করে দিতে হল মেঘুকে। এ কাজটি তার জীবনে নতুন। অনেক অবিচার সে সয়েছে জীবনে। এ সংসারে অবিচারের নিয়মকানুনের কথা শুনেছে তার চেয়েও বেশি। বিস্মিত হল না সে, কিন্তু রক্তের টাকার জ্বলুনিটা কাটল না। লেখাপড়া-জানা চাকুরে লোকগুলি কী সর্বনেশে ! দুটি কলমের খোঁচা দিয়ে পথে বসাতে পারে মানুষকে। নইলে জল খেতে হাজার টাকা!
লালমিঞা বলল, ওটা তোর নসিব, কিন্তু ওদের টাকা থাকবে না। ওর জন্য দুঃখ করিসনে ব্যাটা।
তবে একটা কথা। মাইল বিশেকের মধ্যে বদরুদ্দিন সহ প্রায় সকলের বিস্কুটের কারখানাই লাটে উঠে গেল। লালমিঞার পরামর্শতমতো মেঘু বদরুদ্দিনকে ময়দা দিয়ে সাহায্য করতে চাইল। বদরুদ্দিন তা প্রত্যাখ্যান করল।
তারপরে লালমিঞার মৃত্যু। মৃত্যুর কিছুদিন আগে লালমিঞা মেঘুকে নিয়ে আর একবার গিয়েছিল সদরে। ঢাকায় উঁকিলের সঙ্গে বসে লেখাপড়া করে উভয়ে দিল টিপসই। তারপরে একটা কাগজ তুলে দিল লালমিঞা মেঘুর হাতে।
মেঘু জিজ্ঞেস করল, কীসের কাগজ চাচা?
লালমিঞা বলল, বিক্রি কবালা।
বিস্মিত মেঘু বলল, কীসের বিক্রি?
হেসে বলল লালমিঞা, বোকা কোথাকার। গদি আর কারখানার জমি বাড়ি এত দিন আমার নামে ছিল। তোরটা এবার তোর নামে করে দিলাম। নইলে আমার ভাইয়েরা এসে দখল চাইতে পারে।
মেঘু আরও অবাক হয়ে বলল, কিন্তু বিক্রি করলে, তোমার টাকা নিলে না যে?
লালমিঞা বলল চোখ কুঁচকে, তোর কাছে অনেক দেনদার আমি। সেইটে শোধ দিলাম। মরবার সময় দেনা রেখে গেলে মুসলমান নরকে যায়। তাই যাব বুঝি আমি?
মেঘু নির্বাক। শুধু চোখ দুটি ছলছল করে উঠল। ফিরে যাবার পথে, নৌকার পাটাতনে নামাজ পড়ল লালমিঞা। বুড়িগঙ্গার পশ্চিম আকাশ তখন লাল। লালমিঞা বলল, মেঘু, আমার বিবি তোকে ছাওয়াল বলে জানে।
বলতে হল না। মেঘুর হৃদয়ে যে এমন একটি নরম দিক আছে, তা ভাবাও দুষ্কর। তার চোখে জলের ফোঁটা দেখা দিল।
লালমিঞা বলল, কাঁদিসনে মেঘু। আমারও ছাওয়াল তুই। শুধু আমার বিবির পেটে হোসনি। তোর মতো খাঁটি ছেলে কজনার থাকে। আমি মরে যাব শিগগিরই। তোর চাচিকে তুই দেখবি তো বেটা?
মেঘুর হৃদয় তার জিভে কথা যোগাল, সে কথা কি তোমাকে বলতে হবে চাচা?
সে মরলে কবর দিস আমারই পাশে।
মেঘু দেখল, লালমিঞার বৃদ্ধ চোখেও জল। সে খালি বলল, আর বলল না চাচা। বলে সে মুখ ঘুরিয়ে বসল। ওই মূর্তির দিকে তাকিয়ে থাকা, তার কথা শোনা আর সহ্য হয় না মেঘুর। লালমিঞা আপন মনে বলে গেল অনেক কথা। সে কথা, ধলেশ্বরীর একটানা ছলছল শব্দের মতো।
মহেশ্বরদী পরগনায় মাঝেরচর গ্রাম। ভৈরবের পথে নৌকায় যাচ্ছিলাম মেঘনা গাঙ্গের উপর দিয়ে। তখন আমি মস্ত সওদাগর। দেখলাম, মেটে কলসি কাঁখে দাঁড়িয়ে আমার দিল দৌলত। দৌলতোন্নিসা। নৌকা বাঁধলাম ঘাটে। মেয়ের পেছনে পেছনে গেলাম তাদের ঘর। দেখলাম বাপ হাল চাষি। বললাম, গোলামকে মাফ করেন বাপজান। বিক্রমপুরের অমুক মিঞার বেটা অমুক মিঞা আপনার বেটিকে শাদি করতে চায়। বেটার আছে সামান্য গদি। আর বলতে হল না। বুঝে নিল সব। না খাইয়ে ছাড়ল না। নকশি কাঁথা পেতে মাটির সানকিতে দিল ভাত। হিদুর বাড়ির ঝাঁঝালো কাসুন্দি, গণ্ডা কয়েক কাঁচালঙ্কা, কুড়িখানেক খয়রা মাছ ভাজা আর দু বাটি দুধ। শাদি না। করেও মনে হল শাদি করেছি। আসবার সময় চৌকাঠের কাছে ঘোমটা টেনে দাঁড়িয়েছিল এক ফোঁটা দৌলত–দলুবিবি। চোখ কী ! সেই চোখ দিবানিশি না দেখলে মেজাজ ঠিক থাকে ! মেঘনার জল কালো। কিন্তু তলা দেখা যায়, এমন কালো। মেঘনার মতো তার চোখ। সেই চোখের তলায় দেখলাম, একখানা কাঁচা টসটস দুর্বাঘাসের মতো প্রাণ। মহব্বতের বাতাসে কাঁপছে থরথর করে।
একটু চুপ করে আবার বলল, শাদি হল। মেঘনা জীবন কাটিয়ে দিলে এই ধলেশ্বরীর পাড়ে । মেঘু কিছু বলব না আর। কিন্তু তোকে আর দলুবিবিকে ছেড়ে যেতে হবে, সে ভাবনা বড় তখলিফ দেয় রে।
মেঘু বলল, যাবে কেন?
লালমিঞা হাসল। বলল, যাক ও সব কথা। যে সাহেবের কাছে তোকে নিয়ে গিয়েছিলাম, সে এক গরিব মুসলমানের ছেলে ছিল। আমি টাকা দিয়েছিলাম, তাইতে লেখাপড়া শিখে অত বড় হয়েছে। বিপদে পড়লে ওর কাছে যাস, বলে রাখলাম।
এর তিন মাস পরে মারা গেল লালমিঞা। জীবনে মেঘুর আপনজন হারানোর শোক এই প্রথম। তারপরের বছরগুলি মেঘুর কেটেছে একেবারে নিছক কারখানা আর গদি নিয়ে। ঢাকা শহরে তার কারখানাকে নিয়ে যাওয়া যায় কিনা সেটাই তার ভাবনা। ইচ্ছাটা, ইংরেজদের মতো নতুন মেশিন কিনে সে বড় কারখানা করবে।
কিন্তু সময় বসেছিল না তার জন্য। ছেচল্লিশে নেমে এল ভয়াবহ দাঙ্গা। তার দু জন কারিগর ভিন্ন আর কেউ মরেনি। মেঘুর গদি কারখানা জ্বালিয়ে দেওয়ার একটা ষড়যন্ত্র হয়েছিল। কার্যকরী হয়নি। দেশ অরাজক। কারখানা বন্ধ। তারপর শোনা গেল হিন্দুস্থান ও পাকিস্তানের ভাগাভাগির কথা। জুন মাসের শেষের দিকে আলোচনা এত দ্রুত হল যে, মেঘু পাগল হয়ে যাবে মনে হল। দূর্বলতাবশে, ঢাকেশ্বরী, বুড়োশিব, সব জায়গায় মানত করল, যেন দেশ ভাগাভাগি না হয়। কেন না, দাঙ্গা-তো চিরকাল চলবে না। কালকেই আবার সবাইকে ক্ষতির খতিয়ান খুলে বসতে হবে।ৎ
তবু আশ্চর্য! এতে কোনও দুঃখ দেখা গেল না লীলার। সে বোধ হয় ভাবছিল, এবার তার গর্বিত স্বামীর অহঙ্কারের চূড়া পড়বে ভেঙে। মন্দ কী, মানুষটা একটা অমানুষিক পরিশ্রম ও ভাবনার হাত থেকে নিষ্কৃতি পেয়ে যাবে। হয়তো মনটা অন্য আর একদিকে সুস্থির হয়ে বসবে।
জুলাই মাসের প্রথমে সে আর চুপ করে থাকতে পারল না। এই তো আসল বিপদ? লালমিঞার কথা মনে পড়ল। গেল ঢাকা ধানমণ্ডাইয়ের প্রাসাদে। সেখানে তখনও সেই সাহেব।
শিষ্ট আচরণ করে বসালেন মেঘুকে। শুনলেন সব কথা। তারপরে বললেন, যত দূর বিশ্বাস, দেশবিভাগ হবেই। কলকাতায় আপনার কেউ আছে?
চকিতে একবার মেঘুর মনে পড়ল তার শ্বশুরের কথা। কিন্তু সে কলকাতায় নয়। কলকাতা থেকে বিশ পঁচিশ মাইল উত্তরে শহরতলীতে। বলল, কলকাতায় নেই, একটু দূরে আছে।
সাহেব একটু ভেবে বললেন, সে-ই ভাল। কলকাতার বাইরেই কারখানা করতে হবে। আপনি সেখানে চলে যাওয়ার ব্যবস্থা করুন।
চলে যাওয়ার ব্যবস্থা ! পায়ের তলায় মাটি কেঁপে উঠল। উৎকণ্ঠায় উদ্দীপ্ত চোখের সামনে নেমে এল অন্ধকার। তার তিলে তিলে গড়া রক্তস্তম্ভটার গোড়ায় শাবলের ঘা পড়ল। এর মধ্যেই চলে যাওয়ার ব্যবস্থা ! জীবনের আকাঙক্ষা, যৌবনের উন্মাদনা যে মহলের পর মহল গড়ছে, তুলতে গেলে সে যে ধূলিসাৎ হয়ে যাবে। কুটিল সন্দেহে ভূ-আড়াল দিয়ে দেখল সে সাহেবের দিকে তাড়িয়ে দিতে চায় নাকি তাকে মুসলমান সাহেব।
মেঘুর বাঁকা ভ্রূর ওঠানামায় ভুক্ষেপ নেই সাহেবের। বললেন, দিনকাল ভাল বুঝছি না। ভরসা দিতে পারলে আপনাকে থাকতে বলতাম। আপনি আমার ইষ্টজনের দোসর। আপনি আর আমি যা পেয়েছি, মুলে সেই মোল্লার মোল্লা লালমিঞা। আপনাকে লুকিয়ে লাভ নেই। বড় খারাপ দিন সামনে। কখন কী হয় বলা যায় না। আমার পরামর্শ যদি চান তবে চলে যান আগেই। গিয়ে, সেখানে কারবার খোলার চেষ্টা করুন। এখন থেকে চেষ্টা করলে একটা কিছু হতে পারে। অবস্থা ভাল হলে ফিরে আসতে কতক্ষণ !
না, সাহেবকে সন্দেহ করতে পারল না মেঘু। কেবল মাথার মধ্যে দুর্ভাবনা একটা চড়ইয়ের মতো উড়ে বেড়াতে লাগল ফরফর করে। সে তাকিয়ে ছিল একটা বোবা পাগলের মতো। সাহেব তার হাত ধরলেন, এই-ই সময়। লালমিঞার সতাতো দু ভাইয়ের এবার নজর পড়বে আপনার উপর।
খুব সাবধান। সেদিকে নজর রাখবে আমার লোক। শয়তান তো সুযোগেরই সন্ধান করে। আঁধার হলে শেয়াল গাঁয়ে ঢোকে। দাঙ্গা থেমেছে লাগিয়ে দিতে কতক্ষণ।
সে বিষয়ে আর সন্দেহ কি? বুকে ফিক ব্যথা নিয়ে মেঘনাদ তাই তো দেখল। দাঙ্গা বরাবর ঢাকা শহরেই হয়েছে। ঢাকা শহর থেকে কালেভদ্রে দাঙ্গা ছড়িয়েছে চাঁদপুর কিংবা চাটগাঁ শহরে। দূরে গ্রামে হাটে কিংবা বাজারের মানুষেরা খালি গুজব শুনেছে, ঢাকার শহর থেকে দাঙ্গাবাজরা নাকি আসছে। আসেনি। ভয়ে ভয়েই কেটে গেছে দুর্দিনের মেঘ।
এবার কাটল না। এবারে অন্য রকম। তার চেহারাই আলাদা। নিদারুণ সর্বনাশের সমারোহ নিয়ে এসেছে সে। ভয় অবিশ্বাস সংশয়, রাগ ও ঘৃণা এবার দূর গাঁয়েও এসেছে। পাশাপাশি, মুখোমুখি বিদ্বেষ ও আস্ফালন। মেঘনাদ কবে ভেবেছিল, তার কারখানা জ্বালিয়ে দেওয়ারও আবার ষড়যন্ত্র হতে পারে। তাও হয়েছে।
সাহেব বললেন, আপনার টাকাপয়সা কি ব্যাঙ্কে থাকে?
মেঘনাদ বলল, না। ঘরেই থাকে।
খুব খারাপ। তা ছাড়া টাকা কখনও ফেলে রাখতে নেই। ব্যাঙ্কে থাকলে সুদ পেতেন। ক্যাশ টাকা আর গহনা, সবই নিয়ে যাবেন। এই নিন আমার ঠিকানা। আমাকে চিঠি দেবেন। বাকি সম্পত্তির ব্যবস্থা করার আগে আমাকে জানাতে পারেন। এই আমার পরামর্শ। এখন আপনার ইচ্ছা।
ফিরে এল মেঘু। মিছিল বেরিয়েছে শহরের পথে পথে। পাকিস্তান চাই। নবাবপুর, ইসলামপুর, বাবুবাজার, চকবাজার, সমস্ত পথগুলি হেঁটে হেঁটে পার হয়ে এল সে। কোথাও দাঁড়াল। বসল একটু। কী খবর, কী রকম মনে হচ্ছে? হতাশা। শুধু হতাশা, অবিশ্বাস, সংশয় ও বিদ্বেষ। পাকিস্তান দাও, হিন্দুস্থান দাও। এই সব পথে পথে ঢাকার ব্যবসাকেন্দ্র। উঠতে বসতে সকলের একই আলোচনা। গত বছরের দাঙ্গার দাগ রয়েছে এখনও এখানে সেখানে। ভাঙা পোড়া। মহাতাণ্ডবের নখাঘাতে শহর জুড়ে ক্ষত। দগদগে ঘা।
এ পথে সে পথে বেকারি। শহরের বড় বড় সব বেকারি কারখানা। শহর ছাড়িয়ে দূর গ্রামে এদের অপ্রতিহত গতিকে বোধ করেছে মেঘনাদ। বুড়িগঙ্গার ওপারের বিশাল এক অঞ্চলে, ঢাকা শহরকে বুক দিয়ে ঠেলে রেখেছে সে। আশা ছিল, একদিন খাঁটি আর নতুন জিনিস দিয়ে সারা মুন্সীগঞ্জ মহকুমার চাহিদা মেটাবে।
মিছিল। শুধু মিছিল। কে বার করতে বলেছে, কারা বের করেছে, সব যেন একটা দুর্বোধ্য বিষয়ের মতো জট পাকাচ্ছে মাথায়। হাজার হাজার লোক মেতে গেছে। হাজার হাজার লোকের লাভ। সকলের লাভ, ক্ষতি শুধু মেঘনাদের?
হাতের মধ্যে সাহেবের ঠিকানাটা চটকাতে চটকাতে সে বাদামতলির ঘাটের দিকে এগুল। সেমিজ অথবা শুধু সায়া পরে ঢুলুঢুলু চোখে দিনের বেলাও দাঁড়িয়ে আছে মেয়েগুলি। শহরের বাউণ্ডুলে আর লোচ্চাদের জটলা। মেঘনাদের বিরাট চেহারাটা নিয়ে অনেকে ঠাট্টা বিদ্রূপ করল। দিনের বেলাতেই নাগর হতে চায় নাকি? জিজ্ঞেস করল কেউ কেউ।
মেঘনাদ তাকিয়ে দেখল। বাদামতলির ঘাটে এসে দেখল অনেক চালের আড়ত। ঝাঁপ বন্ধ। কিছু কিছু ভাঙ্গাচোরা পোড়া। ধুলোয় ছড়ানো চাল। ঘাটে স্টিমার। কুলিরা তুলছে মাল। পশ্চিমে নবাব বাড়ি।
সব আছে অথচ হুড়মুড় করে ভেঙে পড়ছে সব কোথায়। দেখা যায় না। পা টলে খালি। নৌকায় গেল না মেঘু। সন্ধ্যাবেলা বসে রইল ঘাটে। সন্ধ্যারাত্রি না নামতেই ফাঁকা হয়ে গেল রাস্তা। ঝিমিয়ে গেল শহরটা। বুড়িগঙ্গার জলে দেখল, লালমিঞা যেন ঢেউয়ে বসে নামাজ পড়ছে। দু চোখে জল। নামাজ পড়ে কাছে এসে বলল, ভেবে কী হবে মেঘু। থেমে থাকিসনে। একবার থামলে সর্বনাশ। সাহেব যা বলেছে, তাই কর। বেরিয়ে পড়। দিন কখনও সমান যায় না। পথে অনেক কাঁটা। কিন্তু ভয় করলে তো চলবে না বাপ। আজ দেশ জুড়ে সবাই লালমিঞা হয়ে গেছে রে। সকলের সর্বনাশ, তোর একলার নয়। সাহা ঘরের ছেলে তুই। বেরিয়ে পড়, বেরিয়ে পড়।
বাঁধানো পোস্তার গায়ে আছড়ে পড়ছে বুড়িগঙ্গা। জল ছিটকে লাগছে গায়ে। ধনপতি সওদাগরের ঝিমুনো রক্তধারায় মৃদু জোয়ারের আভাস দেখা দিল। ঠেকে যাওয়া চার সপ্তডিঙ্গা দুলে উঠল। সামনে রক্তনদী, তারপরে আগুনের সমুদ্র। সমুদ্রের স্রোতে তরল আগুন আর ঢেউয়ে ঢেউয়ে লেলিহান অগ্নিশিখা। ও সবই তো অপদেবতার মায়া। আকাশের বুকে পিশাচী অট্টহাসি হেসে বলছে, যাসনি। রক্তনদী গিলবে, অগ্নিদেবের ক্ষ্যাপা বাহন পুড়িয়ে মারবে। ওরে যাসনি, যাসনি। এই তো মায়া। প্রেতিনীর খেলা।
উঠে দাঁড়াল মেঘু। এক দিন তার বাবা এসে এমনি করে বেরিয়ে পড়তে বলেছিল তাকে। অনন্তির ঘাটে গহনার নৌকায় বেরিয়ে পড়েছিল সে। আজ লালমিঞাও বেরিয়ে পড়তে বলছে।
স্টিমার ভোঁ ভোঁ করে উঠল। ছাড়বার সময় হয়েছে। টিকিট কেটে স্টিমারে উঠল মেঘু। মধ্যরাত্রে তালতলায় নেমে গেল। স্টিমার অন্যপথে ভেসে গেল বরিশালের দিকে। মেঘু নৌকায় করে ভোরবেলা এসে পৌঁছল সিরাজদিঘায়। ঘাট যেন ছন্নছাড়া। ভাঙা হাট। বন্ধ কারখানা। বন্ধ গদিঘর।
মেঘু গেল লালমিঞার বাড়ি। লালমিঞার দলুবিবি পিড়ি পেতে বসাল। মিঞাসাহেবের বেশি বয়সের বিবি। মধ্যঋতু আশ্বিনের মতো ঢলোঢলো। টাবুটুবু গাঙ্গের বুকে ধীরগতি ভাঁটার টান লেগেছে। প্রতিবেশীদের একরাশ ছোট ছোট ছেলে মেয়ে নিয়ে সংসার সাজিয়ে বসে আছে। ব্যথাচাপা হাসি মুখে লেগে আছে সর্বক্ষণ ! মেঘুর মুখে সব শুনে বলল, এর উপরে কথা নেই। সাহেব যা বলেছে, তাই করুক মেঘু। দৌলতন্নেসার জন্য ভাবনা নেই, ধানী জমি আছে কিছু। গাছগাছালি আছে দুচারটে। রাখালটা ভাল ছেলে। জীবন কেটে যাবে। মেঘু বেরিয়ে পড়ুক। তবে, খবরটা যেন দেয়। নইলে চাচি বড় ভাববে।
বাজারের ভেতরে বিপিনকে খুঁজে পেল মেঘু সেই মেয়েমানুষটির ঘরে। কারখানা বন্ধ। কাজ নেই। দুমনি ময়দার ড্যালা নিয়ে মাখবে, তন্দুরের আগুনে পুড়বে। তবেই মেজাজ ঠিক থাকে। কাজের মানুষ, এখন সর্বক্ষণ নেশা করে পড়ে আছে। বোধ হয়, এই তার শেষ পড়ে থাকা। মেয়েটিকে খাওয়াতে পরাতে না পারলে ছেড়ে চলে যেতে হবে তাকে।
বিপিনকে সব কথা বলল মেঘু। শুনে বিপিন বলল, চলে যাও।
মেঘু বলল, তুই যাবিনে বিপিনদা।
বিপিন বলল, আমি কোথায় যাব? তোমার গলায় ঝুলে থাকব না শুধু শুধু। এখানকার লোক মারে মারবে, রাখে রাখবে। এটা তো দেশ। এ জায়গা ছাড়তে হবে বলে নিজের দেশ চাটগাঁয়ে মন টেকেনি কোনওদিন। তুমি যাও। গিয়ে কাজ কারবার আরম্ভ করো। হালচাল দেখো। তারপরে যেতে হয় যাব। বলে দু জনে দাঁড়াল মুখোমুখি। টনটন করে উঠল বিপিনের বুকের মধ্যে। এত বড় চেহারাটা তার মনিবের। বাদার বাঘের মতো গোঁফ। কিন্তু এত অসহায়। তারপর হঠাৎ ভয় করে উঠল বিপিনের। মনিব-গিন্নির কথা মনে পড়ল। বিদেশ বিভুঁই জায়গা। মেঘু খাঁটি মানুষ। পরিশ্রমীও বটে। কিন্তু সকলে মিলে ওর পেছনে লাগে যদি !
আর বিপিন যেতে চায় না শুনে, মেঘুর যে মুখের চেহারা হল, বিপিন তাতে আরও ঘাবড়ে গেল। টাকা থাকলে শত্রু থাকে। ওর শত্রু অনেক। মনিবগিন্নি শত্ৰু না হোক, এক সংসার-ছাড়া মেয়ে। এ মানুষটিকে ডুবিয়ে দেওয়া তেমন শক্ত নয়। লালমিঞা বুঝত সেটা ভাল। সে মেঘুর হাত ধরে বলল, আমি যাব, তুমি ভেবো না কত্তা। এখন যাব না। তুমি যাও। যেদিন তোমার ডাক আসবে, সেইদিনই চলে যাব।
তবু মেঘুর মুখের ভাবের পরিবর্তন হল না। রাজ্যহারা ছদ্মবেশী রাজার মতো সে এসে দাঁড়াল কারখানার সামনে। কারখানার ঢেউখেলানো টিনের বেড়ায় লেখা রয়েছে, মেঘনাদের রুটি বিস্কুটের কারখানা। নীচে, ঝুমির ঝুরি পাওয়া যায়। খাইতে মজা লাগে। আরও নীচে, মেঘনাদের মালপোয়া, খাঁটি ছাড়া নয় ভুয়া । তন্দুরে পোড়াবার কাঠ ভূপীকৃত রয়েছে সামনেই, কালো অঙ্গারের ছাই জমেছে।
ফিরে এল মেঘু। তারপর চিঠি লেখালেখি চলল। দিনক্ষণ বাছাবাছি চলল।
এরই মধ্যে একদিন বাজার দিয়ে আসতে শুনল একটি কচি গলা। সেই কচি গলা দোকানিকে বলছে, চার পয়সার ঝুমির ঝুরি দেও না!
মেঘু থমকে দাঁড়াল। দোকানি তাকে দেখতে পায়নি। বলল, মেঘু সা’র বাড়ি যা। ওইখানে ঝুমির ঝুরি আছে কাঁড়ি কাঁড়ি। মেঘু সা’র বউ একবার আঁচল ঝাড়লেই হয়।
বলে হেসে উঠল। মেঘু উঁকি দিয়ে দেখল একটি ছোট মেয়ে। তাকে ডেকে নিয়ে এল গদিতে। মালখানায় মাল নেই। সব শুন্য। গদিতে থাকে কিছু নমুনার জন্য। সেই নমুনার জিনিসই কিছু পড়েছিল তখনও, সব উপুড় করে সে ঢেলে দিল মেয়েটির পাঁচহাত শাড়ির আঁচলে। দিয়ে বলল, ঝুমির ঝুরি উঠে গেল। আর পাওয়া যাবে না, বুঝলি?
মেয়েটি হতাশ গিন্নির মতো বলল, আমার ছোট ভাই যে তা হলে কাঁদবে খালি। বলে নিজে বিস্কুটগুলি লুব্ধ দৃষ্টিতে দেখে ঢোক গিলল।
মেঘনাদ বলল, কাঁদবে? সে যেন অবাক হয়ে তাকিয়ে রইল মেয়েটির দিকে। মেয়েটি ভাবল, লোকটা রাগ করেছে বুঝি। সে পেছন ফিরে, ভয়ে ভয়ে চলে গেল। জিভে জল এসে পড়েছে বেচারির। তবু একটা মুখে দিতে পারল না।
মেঘনাদ অথর্ব, শক্তিহীন, বোবা। কোনও এক ছেলে কাঁদবে তার ঝুমির ঝুরির জন্য। যেন সে এক কী বিচিত্র ব্যাপার। অর্থ বুঝল না। অনুভব হল না যেন কথাটির মর্ম। তবু কোনও ছেলের ট্যা ট্যা করে কান্না বাজতে লাগল তার বুকে।
আর ঝুমি হাসতে লাগল খিলখিল করে। লীলা লীলায়িত হয়ে উঠল নতুন ছন্দে ছন্দে। সে কিছু চেয়েছিল। নতুন কিছু। এই নিটোল ছন্দে বয়ে-চলা ব্যবসা কারখানা ও গদি জীবনের ভাঙন। মেঘনাদের জীবনে একটা আঘাত। ভয়ঙ্কর আঘাত। সে আঘাতে গোঁ ধরে বয়ে-চলা স্রোতের ধারা অন্যদিকে ছুটে যাবে। কিন্তু সে যে একেবারে এই পথে ছুটবে, সে ভাবেনি। নতুন প্রতিষ্ঠার কথা সে চিন্তা করে না। যাযাবরীর মতো সে শুধু পথের মোড়ে নতুন জগত দেখতে চায়। নতুন নতুন জগতে সে হেসে বেড়াতে চায়। যেমন চায় ওই ধলেশ্বরী, পদ্মা, মেঘনা।
কিন্তু তার গোছানো দেখলে হাসি পায়। সে এ ঘর থেকে ও ঘর করল ছুটে ছুটে। বোঁচকা পুঁটলি বাঁধল, ট্রাঙ্ক গোছাল, হেসে হেসে, গড়িয়ে গড়িয়ে। যেন তার মুক্তির ডাক এসেছে। আড়াল থেকে দেখল মেঘনাদকে। ভু তুলে, ঠোঁট বাঁকিয়ে ভাবল, হল তো? এবার ভূত নামবে ঘাড় থেকে। যেন সেই ভূত নামানোর জন্যই মাউন্টব্যাটেন রোয়েদাদ আসছে। কংগ্রেস আর লিগ দেশময় নেমেছে কোদাল কুড়োল হাতে। নয়া সেটেলমেন্টের নতুন কানুনগো-এর দল।
লীলা জানে না, কার পরামর্শে, কোন পরামর্শে দেশত্যাগ করছে মেঘনাদ। সে শুধু জানে, দেশ ভাগাভাগি হবে। হিন্দু থাকবে এক দেশে, আর এক দেশে মুসলমান। সেই জন্য চলেছে তারা। এইবার তার স্বামী অবকাশ পাবে, লীলার দিকে ফিরে তাকাতে। পাবে নাকি?
কিন্তু ফিরে তাকাল না মেঘু। যে বস্তু থাকতে তাকাতে পারেনি, সেই বস্তু ধ্বংস হওয়ার দিনে সে একেবারে অন্ধ হয়ে গেছে।
দিন এল। নৌকা করে এল তারা ভাগ্যকূল জাহাজঘাটায়। সঙ্গে পৌঁছে দিতে এল বিপিন। স্টিমার থাকে প্রায় মধ্যনদীতে। নৌকায় করে উঠতে হয়। নৌকায় করে দোকানিরা পশরা নিয়ে যায় স্টিমারের গায়ে। কলা, রসগোল্লা, মোহনভোগ, বিস্কুট!
কে একজন টিন বাজিয়ে চেঁচিয়ে উঠল, এই যে বাবু, আসেন, সিরাজদিঘার মেঘার মালপো। খেলে আর ভুলতে পারবেন না।
স্টিমারে উঠতে গিয়ে থমকে গেল মেঘনাদ। প্রথম চোখাচোখি হল বিপিনের সঙ্গে। বিপিনও তার দিকেই তাকিয়েছিল। দুজনেই তাকিয়ে দেখল সেই লোকটির দিকে। দেখল, মেঘার মালপো নয়, অন্য বিস্কুট। বিক্রি করছে ওই নাম দিয়ে।
হেসে উঠল লীলা। বিপিনকে বলল, ঝুমির ঝুরি অমুকে খায়, অমুকের মালপো দিল্লিতে যায়। কই হে হেড কারিগর, বলে দেও, মালপো এবার দিল্লি যাচ্ছে। ৫৮
অমুক অর্থাৎ মেঘনাদ। স্বামীর নাম নিতে পারে না। বলে বিপিনের কাঁধে হাত দিয়ে বলল, তুলে দেও স্টিমারে।
চকিতের জন্য বিপিনের পেশি শক্ত হয়ে উঠল। তরঙ্গায়িত পদ্ম। কুল কিনারা নেই। নিরন্তর বর্ষা বাতাসে ফুলে ফুলে উঠছে, পাক দিয়ে উঠছে ঘূর্ণি। টুক করে লীলাকে ফেলে দিলে, খানিকটা। জল ছিটকে উঠবে। তারপর সব শেষ।
মেঘনাদ উঠে গেল। লীলাকেও উঠিয়ে দিল বিপিন। লীলা হঠাৎ ফিক করে হেসে বলল, আমি সোনাদুলির চরের মেয়ে। গায়ে ব্যথা দিলে কী হবে। সাঁতরে ঠিক পারে উঠতে পারতাম। মনিবের পয়সা চুরি তো আর হবে না। মনিবের সুখ আর দেখতে হবে না। পায়রা তো নিজে ডুবে। মরো।
বিপিন ভীত বা লজ্জিত হল না একটুও। সে খালি দেখল মেঘনাদের দিকে। মেঘনাদ তাকিয়েছিল তীরের দিকে।
স্টিমার ছেড়ে গেল। সিরাজদিঘার লোক বলাবলি করল, মেঘনাদ অনেক জলের মাছ। মতলব করে সরে পড়ল আগে থেকেই। বড় কিছু ফাঁদবে এবার। বিপিন মনে মনে বলল, তাই যেন হয়।

ঢাকা মেল থামল। স্টেশনের নাম শুনে চমকে উঠল মেঘনাদ। হকচকিয়ে উঠল লীলা। ঘুমচোখে দৌড়চ্ছে কুলিরা। অল্প কয়েকজন প্যাসেঞ্জার নামল। লীলার পায়ের কাছ থেকে চোখ রগড়ে উঠে পড়ল ছেলেটা। বলল, নামতে হবে। এই তো আপনাদের ইস্টিশন গো।
মেঘনাদের মনে হল, তার রক্তস্রোত বন্ধ হয়ে গেছে। পাথরের মতো ভারী আর শক্ত মনে হচ্ছে নিজেকে। সেই পাথরের সামান্য এক ছিদ্র দিয়ে তীব্র ব্যথার বিষবাষ্প নির্গত হচ্ছে। গন্তব্য এসেছে। নামতে হবে। কিন্তু উঠতে পারছে না।
কুলি এল, মাল নামল। ছেলেটাও ধরে ধরে প্ল্যাটফরমে জড়ো করল কিছু কিছু জিনিস। লীলা কাপড় গুছিয়ে ঘোমটা দিল। ঘোমটা খসল আবার। তারপর ধাক্কা দিল মেঘনাদের গায়ে। ঝামটা দিয়ে উঠল, কী ঢং হচ্ছে বসে বসে। নামতে হবে না?
বলে মেঘনাদের হাত ধরে টানল। টানতে হল না। পাথর আপনি উঠে পড়ল। এখনও হালকা অন্ধকার। সেই অন্ধকারে নিশ্চল ছেড়া ছেড়া মেঘ দেখা যায় আকাশে। যেন ওরা এসেছে মেঘনাদের সঙ্গে সঙ্গে সেই ধলেশ্বরীর ধার থেকে। এসে দাঁড়িয়েছে মাথার উপর। এখনও মিটমিট করছে নক্ষত্র। লাইট জ্বলছে স্টেশনে। পূর্বদিকটা ঘোলাটে সাদা দেখাচ্ছে।
দুটি লোক এসে দাঁড়াল তাদের কাছে। একজন হাফ প্যান্ট-পরা, গায়ে মোটা ময়লা জীর্ণ খাকি হাফ শার্ট। পায়ে মোটর-টায়ার কাটা স্যান্ডেল। ঝাকড়া ঝাকড়া কালো কোঁকড়ানো চুল। গায়ের রং কালো। মোটা মোটা শিরাবহুল শক্ত হাত পা। সঙ্গের লোকটি অবাঙ্গালি। কদমমছাট চুল, মাথায় বড় টিকি। পরনে নীল প্যান্ট, গায়ে ছেঁড়া গেঞ্জি। কিন্তু খালি পা।
তারপর পরস্পর চোখাচোখি করে আবার এদের দিকে তাকাল। লীলা ঠায় তাকিয়েছিল হাফ প্যান্ট পরা লোকটির দিকে। তারপর হঠাৎ বলে উঠল। তুই বিজা না?
বিজা, অর্থাৎ বিজয়। সে অমনি হেসে উঠে বলল, হ্যাঁ। তুই তো দিদি। আমি শালা চিনতেই পারছিলাম না।
শালা বলে একটু যেন সঙ্কুচিত হল বিজয়। ভাই বোন পরস্পরকে তাকিয়ে দেখল। তারপর বিজয় তাকাল মেঘনাদের দিকে। জীবনে দু একবার দেখেছে সে তার ভগ্নীপতিকে। তাইতেই। আন্দাজ করে নিল। কিন্তু লোকটার মুখ দেখে হঠাৎ মুখ খুলতে সাহস হয় না। সাহস হয়, কিন্তু বলার কিছু নেই যেন। যেন একটা প্রকাণ্ড চেহারার গ্রাম্য চাষা ধুতি পাঞ্জাবি পরে সামনে এসে দাঁড়িয়েছে। বিস্মিত বোকাটে চাউনি। খানিকটা গোঁয়ার ভাব।
লীলা বলল, তোর বোনাই, চিনতে পারিস।
বিজয় চুলে একটু ঝাঁকানি দিয়ে বলল, খু-উ-ব।
লীলা আবার বলল, বাবা, মা, অন্তে, তিলি, সব ভাল আছে।
বিজয় ঠোঁট উলটে বলল, আর ভাল। দাদা মরে গেছে অনেকদিন, সে খবর তো পেয়েছিলি। আর অন্তে বানচোত…
থেমে গেল বিজয়। গালাগালটা বোধ হয় ঠিক হল না। কিন্তু মুখ দিয়ে আপনি বেরিয়ে পড়েছে। অভ্যাসের ব্যাপার। বলল, অন্তে বাড়ি থাকে না, হপ্তা শেষে কিছু দেয়। বসনা (বসন্ত) কোথায় পালিয়ে গেছে, কেউ জানে না। তিলির তো বিয়ে হয়নি। বাবা তো সারাদিন পড়ে থাকে, মা ঝগড়া করে। আমি বিয়ে করেছি, তুই তো জানিস।
বিজয় বলে আর খুঁটিয়ে খুঁটিয়ে লীলার গায়ের গহনা দেখে। লীলা খুশি হয়েছে কিনা বোঝ গেল না। কিন্তু কৌতূহল বেড়ে উঠল। সে আরও কী জিজ্ঞেস করতে যাচ্ছিল। বিজয় বলল, চল। কথা পরে হবে। ছটা বাজে। আমাকে আবার কলে যেতে হবে।
লীলা ভূ কোঁচকাল। বলল, কল কী?
বিজয় বলল, কল আবার কী? চটকলে, মানে কারখানায়। হাজিরা দিতে হবে না? বোন বোনাই বড়লোক হলে কী হবে। হাজিরাবাবু তো শালা ছাড়বে না। বলে মেঘনাদের দিকে চেয়ে বিজয় হাসল। মেঘনাদ তার সেই রক্তচোখে অবাক হয়ে তাকিয়ে আছে বিজয়ের দিকে। হাসি নেই। মুখে। শালাকে কোনও কুশল জিজ্ঞাসা নেই। সেও দেখছে। যেন ভাববার চেষ্টা করছে, কোথায় এসেছে। কাদের কাছে এসেছে। সে যে তার সবই নিয়ে এসেছে। এখানে হাল ধরে পাল তুলে দিতে এসেছে তার সপ্তডিঙার। তা ছাড়া বিজয়কে সে প্রথম দেখেছিল অনেক ছোট। তখন অবিকল লীলার মতোই দেখতে ছিল। মাথায় কালো কোঁকড়ানো পরচুলা পরিয়ে দিলেই একেবারে মিলে যেত হয়তো।
অনেক বছর পর দেখা। আজ অনেক সংশয় ও শঙ্কা। অবিশ্বাসও যে নেই তা নয়। বিশ্বাস করাটাই মেঘনাদের জীবনধর্ম। কিন্তু লীলা তার জীবনে বয়ে এনেছে এক বিরাট সংশয়। বিজয় লীলারই ভাই। আজ লীলারই লীলাক্ষেত্রে এসেছে সে নিজের লীলা ব্যক্ত করতে। এখানে তাকে মন পাততে হবে। ঘট পাততে হবে লক্ষ্মীঠাকরুনের। টাটে বসাতে হবে সিদ্ধিদাতা গণেশ। দেহ। খাটাতে হবে। এই বয়সে আর একবার তাকে ভাসাতে হবে ডিঙা। সে সাহস তার আছে। কিন্তু বিশ্বাস। জীবনে অনেক মার খেয়েছে সে। তবু অনেকের বিশ্বাস বন্ধুত্ব ছাড়া মানুষ কবে সামনে এগুতে পেরেছে। একলা নয়, দোকলা চাই। দোকলা নয়, অনেককে চাই।
তাই সে দেখছে বিজয়কে। চোয়াল ঊচনো খাঁটিয়ে মানুষ। জাহাজের খালাসির মতো দেখতে তার শালা। কলকাতা এখান থেকে কতদূর, কে জানে? কিন্তু বিজয়কে দুরের মানুষ মনে হল না যেন। অর্থাৎ শালা তার কলকাতার মানুষ হয়ে যায়নি। কথায় কথায় মুখ খারাপ করা, সেটা তো মানুষ তার পরিবেশের মধ্যে রপ্ত করে। সংশয়ের মধ্যে, অনেক যন্ত্রণার মধ্যেও মনটা একটু আশ্বস্ত হতে চাইছে। তবুও হাসতে পারল না সে। হাসে সে অল্পই। চওড়া বুকটার অন্তস্রোতে যখন ঢল নামে হাসির তখনও মুখে তার কোনও ঢেউ খেলে না।
লীলাও খুঁটিয়ে দেখল তার ভাইকে। কথাগুলি আর ঠিক সেই ধলেশ্বরী পারের সোনাদুলির চরের মতো নেই। সেই সুর, সেই ভাষা। কেমন যেন অচেনা। এমনকী মানুষটাও। লুব্ধ দৃষ্টি। ছন্নছাড়া, হতভাগ্য, স্টেশনের কুলি যেন তার ভাই। সিরাজদিঘার হাটে বাজারে মাঝে মাঝে এ রকম লোক দেখা যেত। ভিনদেশি লোক সব। হাট বাজারের কানাচ দিয়ে গাঁয়ে ঢুকে মেয়েদের চোখ ইশারা করত। তারা সব ঢাকা নারায়ণগঞ্জ শহরের ভবঘুরে বদমাইস। কেমন চোয়াড়ে আর শহুরে। গায়ের জামাটাও ঠিক তেমনি। যেন তেলচিটে বালিশের ময়লা খেরো কাপড়। অনেক সময়, মেঘনাদের কর্মচারীদেরও এ রকম দেখতে হয়। বিজয়ের পাশের লোকটিকে দেখিয়ে বলল, এটি কে রে?
বিজয় বলল, আমার বন্ধু চউথি। এক সঙ্গে কাজ করি। তোদের জন্য কাল রাত থেকে আমরা দু জন স্টেশনে রয়েছি। মাইরি, আবার এই ভোরবেলা কাজ…।
চউথিও তাকিয়ে ছিল লীলার দিকে। চোয়াড়ে মুখ, বোঁচা নাক আর পাতলা গোঁফ। গায়ে এতগুলি সোনার গহনা দেখে সে একটু বেশি বিনীত হয়ে উঠেছে। সে নাক কুঁচকে হেসে, প্রায় সেলুট করার ভঙ্গিতে হাত তুলে বলল, রাম রাম হো বড়ে বহিন।
ও মা। বলে কী রে। বলে খিল খিল করে হেসে উঠল লীলা। সে হাসিতে, শহরতলীর এ রাতভোরের স্টেশনটা একটু চমকাল। চাওয়ালা এদিকে তাকিয়ে হেঁকে উঠল, গরম চা…।
চউথি আর একবার হাসল। সে হাসিতে নাক কুঁচকে চোখ দুটো পর্যন্ত ঢেকে গেল। পাতলা এবড়ো-খেবড়ো গোঁফজোড়া কাঁপতে লাগল একটু একটু। রীতিমতো একটা তত্ত্ব ব্যাখ্যা করার মতো ভাব করে সে বলল, মানে, ইসকা মানে এদি হেতি হ্যায় কি
বিজয় বলল, থাক। তোমাকে আর মানে বোঝাতে হবে না। ছটা বাজল বলে। বাঁশি বাজলে। আর রক্ষে নেই। এবার নে তো, মালগুলি তোল। কই জামাইবাবু আসুন।
মেঘনাদ চমকে উঠল। হ্যাঁ, যেতে হবে। গাড়িটা চলে গেছে। যাত্রীশূন্য হয়ে যাচ্ছে স্টেশনটা। তাদের ঘিরে আছে কয়েকটা কুলি। যদিও কয়েকটা কুলির মাল নেই মোটেই। মাল কিছু নিয়েছে বিজয়, কিছু চউথি, সামান্য সেই ছেলেটা।
বিজয় ঘুরে বলল, আরে? মিস্টার চালিস সায়েব যে? তুই ওটা নিচ্ছিস কেন?
লীলা ভ্রূ বাঁকিয়ে বলল, ওমা, তুই এটাকে চিনিস নাকি?
বিজয় বলল, চিনিনে আবার? থেকে থেকে উনি যে উদয় হন আমাদের এদিকে।
বলিস কীরে। ও যে সেই জাহাজটা থেকে আমাদের সঙ্গে।
তাই তো আসে। কখনও গোয়ালন্দ, কখনও খুলনা নয় তো বরশেল। বলে, চাকরি খুঁজতে। এসেছি। নাম দেখছ না, বলে মিস্টার চালিস। পাক্কা ফেরেববাজ ছেলে বাবা । আবার গান গায়, পেট বাজিয়ে ভিক্ষে করে।
হেসে হেসে ঢলে ঢলে পড়ল লীলা। দু জন টিকিট কালেক্টর হাসল পরস্পরের দিকে তাকিয়ে। একটা কুলি বলল, রং মে হ্যায়।
রং নয়। হাসিটা স্থান কাল পাত্র মানে না লীলার। কোনওদিনই মানেনি। বিজয় বলল, এবার ছাড়ো তত বাবা মালটি। যাও, কেটে পড়ো।
মেও যে মানুষ একটি কথা বলেনি। লীলার দিকে তাকিয়ে বলল, চারটে পয়সা দিবেন না গো ঠাকরুন, মালটা পৌঁছে দিতাম।
ভেংচে উঠল বিজয়, না কত্তা, যেতে পারেন আপনি। শালা খচ্চড়—
চউথি বলল, টেটিয়া ছোঁকরা।
মালটা ছিনিয়ে নিতে গেল বিজয়। আর চালিস তার হলদে চোখ দুটো ড্যাব ড্যাব করে তাকিয়ে রইল লীলার দিকে। অর্থাৎ, ছাড়তে বললেই ছেড়ে দেবে যেন।
লীলা বলল, চার পয়সায় কী হবে তোর?
চালিস ঠোঁট উলটে বলল, এই একটু চা—
লীলা চোখ ঘুরিয়ে বলল, তার পরে দেশে ফিরে যাবি আবার?
বিজয় বিস্মিত ও বিরক্ত হল। দিদি তার গল্প জুড়ে দিল এ ছেলেটার সঙ্গে? শহর জায়গা তো চেনে না। তাই শালুক চিনেছে গোপালঠাকুর।
চালিস তার জট-পড়া চুলে একটা ঝাঁকানি দিয়ে বলল, কী আর করব? কাজ কাম এট্টা পেলে—
লীলা বলল, তোর গুনোহাটির বদরুদ্দিনের কারখানা তো উঠে গেছে। চালিস চোরা চোখে বিজয়কে দেখে বলল, হ্যাঁ। এবার সিরাজদিঘায় চলে যাব।
কেন?
মেঘু সা’র বড় কারখানায় কাজ করব। সা মশাই খুব ভাল লোক।
লীলা হাসতে গিয়ে তীক্ষ্ণ দৃষ্টিতে তাকাল ছেলেটার দিকে। না, কিছুই জানে না চালিস। তারপর লীলা তাকাল মেঘনাদের দিকে। বিজয়ও তাকাল। চউথি কিছু ঠিক বুঝল না। সে ক্রুদ্ধ চোখে তাকাল চালিসের দিকে।
চালিস বলল, ও, নাম শোনোনি না? মস্তবড় কারবারি, আমি চিনি কিনা। লালমিঞা তো তুকতাক জানত। এট্টা মন্তর দিয়েছিল মেঘু সাকে। হিন্দু হলে কী হবে। সেই মন্তরেই মেঘু সা লাখপতি। মেঘু সা’র বউয়ের নাম ঝুমি, আমি জানি, সব্বাই জানে। ওই যে ঝুমির ঝুরি। খাননি? শুনবেন এট্টা গান? শোনেন তবে।
যে খাবে ঝুমির ঝুরি—
সে খাবে ঝুমির এক কুড়ি।
গেয়ে বলল, ও বাবা এক কুড়ি বউ? তখন—
ঝুমি চিবিয়ে খাবে কুড়মড়ি
বলেই পেটে চাঁটি। সঙ্গে মাজা দোলানি আর দাঁতে দাঁতে কড়মড়ানি। এতক্ষণের নীরব দর্শক এক অবিশ্বাস্য নাটক জমিয়ে তুলল প্ল্যাটফরমের উপরে।
ঝুমি আড়ে আড়ে চেয়ে দেখল মেঘনাদকে। কুটিপাটি হল হেসে। বলে উঠল, মুখপোড়া, মরণ তোর। ওই এক কথা নিয়ে তুই পিছে পিছে ছুটে এসেছিস।
বিজয় আর চউথিও হাসতে লাগল।
মেঘনাদ ফিরে তাকিয়েছে। এই প্রথম সে ছেলেটার দিকে দু চোখ মেলে তাকাল। এই প্রথম তার বিষবাষ্পচ্ছন্ন বুকে যেন হাওয়া লাগল একটু। থমকানো রক্তধারায় যেন দূরাগত কালিকাঁচ নাচের ঢাকের প্রথম গুড়গুড়ানি লাগল।
পরমুহূর্তেই লীলা খপ করে চালিসের হাত ধরে, চোখ পাকিয়ে বলল, এই ছোঁড়া মিছে কথা বললি যে? তুই চিনিস সেই গদির মালিককে?
চালিস অবলীলাক্রমে হেসে বলল, মেঘু সাকে? আজ্ঞে হ্যাঁ গো ঠাকরুন, খুব চিনি। কালো মুসকো চেহারা, গলায় চার ফেরতা তুলসী মালা। হাতে অষ্টমপোহর জপের থলে, কপালে তিলক..
এবার হাসির দমকে আঁচল লুটিয়ে পড়ল লীলার। পাতা পড়া চুল-বাঁধা এলিয়ে পড়ল। খোলা বোতাম তেমনি। স্তনান্তরে সোনার হারটি কাঁপতে লাগল থর থর করে। বিরক্ত হলেও বিজয়ও চাপতে পারল না হাসি। হেসে বলল, শালা ফোরটুয়েন্টি। চউথি হাঁ করে নিঃশব্দে হাসতে হাসতে দেখছে লীলার হাসি।
মেঘনাদের লাল চোখ দুটি বেরিয়ে এসেছে ভ্রূর তলা থেকে। মনে হল, আশা আছে। এখনও বুঝি আশা আছে। আবার ঝুমির ঝুরি, মেঘার মালপো। আবার কারখানা, গদি, হাসি-কথা উল্লাস। আবার, আবার ! এইখানে বিদেশে, নতুন করে এই সপ্তসিন্ধু পারে আবার ভেসে উঠবে তার সপ্তডিঙা ! আহা বিপিন-দাটা যদি আসত, তবে শুনতে পেত।
সে ডাকল, এই, এই
চালিস ফিরে তাকাল ভয়ে ভয়ে। বলল, আমাকে বলছেন বাবু?
মেঘনাদ ঘাড় নেড়ে বলল, আয়।
বলে সে এগিয়ে গেল। বিজয় বিরক্ত ও ক্রুদ্ধ কটাক্ষে দেখল চালিসকে। চউথি নির্বিকার।
লীলা চোখ কুঁচকে বিচিত্র ভঙ্গিতে পান-খাওয়া বাসি ঠোঁট বেঁকিয়ে হাসল। মেঘনাদের পাশ দিয়ে যেতে যেতে কনুইয়ের খোঁচা দিয়ে বলল, বড় মিঠে লাগছে ছোঁড়ারে, না?
মুঠি পাকিয়ে ঘুষি দেখিয়ে বলল চালিসকে, চল, গুতিয়ে খেদাব তোকে।
বিজয় বলল চাপা গলায়, হাঁকব শালাকে এয়সা
চালিস হাসল হ্যা হ্যা করে।

নয়া পাড়ি
ঘুংগুরের আর রোগা জোড়া ঘোড়ার ঠুকঠুক শব্দ ভোর জাগিয়ে চলেছে। শহরতলির পিচবাঁধানো সরু রাস্তা। এখনও লাইট জ্বলছে রাস্তায়। আনাগোনা শুরু হয়েছে লোকজনের। শিল্পাঞ্চল। অধিকাংশই কলকারখানার লোক।
গাড়ির ভেতরে দুই ভাই বোন আর ভগ্নীপতি। পেছনে, সহিসের জায়গায় দাঁড়িয়েছে চউথি। পাশে পা ঝুলিয়ে বসেছে চালিস। যেন এই যাওয়াটা তার পূর্বপরিকল্পিত ব্যাপার। নির্বিকার মুখে বসে আছে। গাড়ির গাড়োয়ান পেছনে ঝুঁকে পড়ে চউথির সঙ্গে আলাপে ব্যস্ত। চউথিও ব্যস্ত বলতে। ঘোড় চলেছে আপন মনে।
গাড়োয়ান বলল, চাপা গলায়, বিজয় মিস্তিরির বোন?
চউথি ফিসফিস করে বলল, হ্যাঁ, খুব বড়লোক। অঢেল সোনা, টাকাও অনেক। বহুত ভারী কারবারি বিজয়ের বোনাই।.
মেঘ যত গর্জে তত বর্ষে না। গাড়োয়ান মাথার উপর চাবুক ঘুরিয়ে শব্দ করল, মারল না। বলল, বোনাই খুব লেখাপড়াজানা লোক?
লেখাপড়া? চউথি মনগড়া কথা যখন বলে, তখন আগে পাছে জ্ঞান থাকে না। বলল, ওরে বাপরে, খুব খুব। নইলে আর এত টাকা করেছে?
তবে ওর বোনটা ও রকম কেন?
কী রকম?
খিলখিল করে হাসছিল আর বোনাইয়ের গায়ে ধাক্কা দিচ্ছিল রাস্তায়। খুব খারাপ দেখাচ্ছিল।
চউথি এক মুহূর্ত নীরব রইল। হ্যাঁ, একটু বেশি বেশি লাগছিল চউথিরও। কিন্তু সেটা স্বীকার করা যায় না রতন গাড়োয়ানের কাছে। হলই বা চেনা লোক। বিজয় তার বন্ধু। বন্ধুর বড় বোন। খারাপই যদি হয়, সেটা বলা ঠিক নয়। বলল, মানে খোড়া ব্যায়রাম আছে। মাথার ব্যায়রাম।
এই মন্তব্যটিই জুতসই মনে হল চউথির ।
হায় হায় ! বলে জিভ দিয়ে তু তু শব্দ করল গাড়োয়ান। সপাং করে এক ঘা কষাল ঘোড়ার পিঠে। খেকিয়ে উঠল, শালে তুমকো ভি শির মে বেমারি পাড় গয়া?
গাড়ির ভেতরে কলকল করছে বিজয় আর লীলা। গাড়ির দরজা খোলা। লীলার সঙ্গে কথা বলতে বলতে বিজয় আঙুল দিয়ে দেখাল, এই যে জামাইবাবু, আমি এই চটকলে কাজ করি।
মেঘনাদ উঁকি দিয়ে দেখল। ঝুঁকে পড়ে দেখল লীলা। সুদীর্ঘ পাঁচিল দিয়ে ঘেরা কারখানা। পাঁচিলের গায়ে গায়ে লাইট পোস্ট। এখনও আলো জ্বলছে। লাল আলো জ্বলছে চিমনিটার মাথায়।
লীলা বলে উঠল, মস্তবড় কারখানা তো। নারায়ণগঞ্জের সূতাকলের মতোই।
বিজয় হেসে বলল, নারায়ণগঞ্জের সূতাকাল আর কী! তার চেয়ে বড় বড় কারখানা আছে।
লীলা বলল, তুই কী কাজ করিস ওখানে? পাটের দড়ি বানাস?
বিজয় আবার হাসল। বলল, বিজয় মিস্তিরি দড়ি বানাবে?
লীলা খিলখিল করে হেসে উঠল। হেসে উঠে বিজয়ের হাঁটুতে চাপড় মেরে বলল, ওমা, তুই আবার মিস্তিরি নাকি? বিজয় মিস্তিরি? কী করিস?
বিজয় প্রথমে একটু চটে উঠল। এতে হাসবার কী আছে! যেন কোথাও একটা বিদ্রুপের হুল রয়েছে লীলার হাসিতে, কথাতে ও ভাবে ভঙ্গিতে। হতে পারে ছোট ভাই। কিন্তু সে কি সেই আগের বিজয়ই আছে। যার হাঁটুতে চাপড় মেরে স্নেহচ্ছলে বিদ্রূপ করা যায়। কিন্তু অনেকদিন বাদে দেখা। তা ছাড়া, জীবনে দেখেছে কতটুকু লীলা। জানে কতটুকু। রাগটা সামলে নিল বিজয়। হয়তো দিদি আগের মতোই আছে। বুঝতেই পারছে না, দশ বছর ধরে চটকলে কাজ করছে। সে বড় হয়েছে, চেহারা বদলে গেছে। সে আজ উইভিং-এর মিস্তিরি। সে বিয়ে করেছে, তার একটা ছেলে হয়েছে।
সে বলল, কী আবার করব? মিস্তিরিরা যা করে। তাঁত মেশিন খারাপ হলে সারাই রিপেয়ার করি, এটা সেটা ফিট করি।
ঠিক কী বললে যে বোঝানো যায় লীলাকে, আন্দাজ করতে পারে না বিজয়। বলল, এই আর কী, মিস্তিরির যা কাজ।
লীলা চেয়ে চেয়ে দেখে বিজয়কে। হঠাৎ বলে উঠল, মাইরি তোর চেহারাটা কী রকম বদমাইসের মতো হয়ে গেছে। এক নম্বর একেবারে। তোর মুখে এত ছাপকা ছাপকা দাগ কীসের?
বিজয় রাগ করবে কী? হেসেই খুন। –মাইরি, বদমাইসের মতো না? আর বলিসনে ভাই, শালা এমন ব্রণ গোটা হয়েছিল মুখে। আর কলমিলের কাজ, বুঝতেই পারছিস। মুখের চামড়া আর চকচকে থাকবে কী করে। কী বলেন জামাইবাবু?
মেঘনাদ হাসল কিনা বোঝা গেল না। গোঁফ জোড়া সামান্য কাঁপল। বোধ হয় ঘাড়টাও একবার নাড়ল। কিন্তু সে বাইরের দিকেই তাকিয়ে রইল। যেন সে এখন থেকেই জায়গাটার হালচাল বুঝে নিতে চাইছে।
লীলা আবার বলল, কত মাইনে পাস?
এই হপ্তা গেলে, গোটা আঠারো টাকা।
হপ্তায় হপ্তায় বুঝিন?
হ্যাঁ।
হঠাৎ ঘাড় বাঁকিয়ে, চোখ কুঁচকে একটু ইঙ্গিতপূর্ণ হাসি হেসে জিজ্ঞেস করল লীলা, মেয়েমানুষেরাও কাজ করে পাটকলে?
তা করে।
লীলা বলল, জোটেনি কেউ?
বিজয় অবাক হয়ে হেসে বলল, ভাগ, তোর যত ইয়ে কথা। শালা এমনিতেই হয় না, আবার কলের মেয়েমানুষের পেছনে। তাদের কি ঘর সংসার নেই, না আমারও নেই? বলেই হঠাৎ হেসে উঠল বিজয়। বলল, এদ্দিন বাদে এলি, তুই কি আর কথা খুঁজে পেলিনে? তুই যেন কী মাইরি
লীলা আড়চোখে একবার দেখল মেঘনাদকে। বলল, দেখছি তোকে চানকে, বউতে মন বসেছে। কি না। পুরুষমানুষ তো ! পেরেক ঠুকলেও নৌকার কাঠ। দিব্যি ভেসে থাকিস। তোর বউয়ের সুরৎ কেমন?
বিজয় বলল, ওই এক রকম! রংটা কটা, দেখতে শুনতে তত খারাপ নয়। তবে একেবারে গোবর ন্যাতা। রাখলে আছে, ফেলে দিলে যেন আপদ গেল। শালা ভয়ংকর ভালমানুষ। অত ভাল আবার ভাল নয়।
চাপা তীব্র গলায় হেসে বলল লীলা, সেই তো ভাল, ঠকানো সুবিধে আছে।
আবার হাসি। ভাই বোনের একত্র হাসিতে চমকে চমকে উঠছে শহরতলির ভোরের রাস্তা। বাতিগুলি নিবে গিয়েছে। পথচারীরা সবাই ফিরে ফিরে দেখছে গাড়িটা। যেন বিলাসমত্ত মেয়ে পুরুষেরা হুল্লোড় করতে করতে চলেছে।
গাড়ির গাড়োয়ান ভ্রূ তুলে ইশারা করল চউথিকে। অর্থাৎ এ সবই পাগলামির লক্ষণ নাকি? চউথি বড় বড় চোখে ঘাড় নাড়ল। মানে হ্যাঁ। বুঝেছ? আর চালিস, গাড়ির পেছনে হেলান দিয়ে বসে আছে। অবাক চোখে চেয়ে থাকা পথচারীদের এক চোখ বুজে অকারণ ইশারা করছে। তুড়ি দিচ্ছে কখনও বা। নয়তো তাল ঠুকছে পেটে। কিন্তু পথচারীরা কেউই অবাক কিংবা বিরক্ত হচ্ছে না তার অঙ্গভঙ্গিতে। তারপর যখন গাড়ির ভিতর ভাইবোনের হাসিটা উচ্চরোলে উঠল বেজে, তখন হঠাৎ গান ধরে দিল।
তোর হাসি দেখে পান জ্বলে সই
কেঁদে যে আর বাঁচবি না।
বিজয় বলে উঠল গাড়ির ভিতর থেকেই, চুপ যারে চালিস।
চালিস চুপ। গাড়ি একটা গলির মধ্যে ঢুকল। সরু গলি, খোয়া উঠে উঁচু নিচু হয়ে গেছে। গাড়িটা হোঁচট খেতে খেতে দুলে দুলে চলল। এখনও ভোরের আলো ভাল করে ঢোকেনি গলিটাতে। পশ্চিমা ভাষায় বেসুরো গলায় কে রামভজন গাইছে। গাড়োয়ান হেঁকে উঠল, হট যাও সামেনে সে।
একটা জলকলের সামনে ভিড় হয়েছে মেয়ে পুরুষদের। গাড়িটাকে গাল দিল তারা। আধ অন্ধকারে যাত্রীদের দিকে তাকাল ক্রুদ্ধ বিরক্ত চোখে। এ গলিতে আবার গাড়ি?
বিজয় আর লীলা ঝুঁকে আছে বাইরের দিকে। আশ্চর্য ! মেঘনাদ অনুসন্ধিৎসু চোখে দেখছে বিজয়কে। বিজয়ের হাবভাব, কথা। বিজয়কে তার দরকার। একজনকে দরকার, যার সঙ্গে পরামর্শ করে কাজে হাত দেবে এখানে। বিজয় ছাড়া আর কে আছে? কিন্তু পরামর্শ করার আগে। মানুষটাকে জানতে চায় সে। যাচাই করতে চায়। মেঘনাদ তো দেরি করতে পারবে না। অবশ্য এখনও এ ভাবনা তার মুখ্য হয়ে ওঠেনি। এ তার হৃদয় স্রোতের চোরা ধারা। এখনও মন জুড়ে আছে যোবলা আনা গ্রাম, ঘর, গদি, কারখানা। মনজোড়া সেই ভাবনাতে অবশ হৃদয়। তাতে এই ক্ষীণ অন্তস্রোতের অনুভূতি এসেছে অন্যমনে। অন্যমনে সে দেখছে বিজয়কে। মনটা ভাল গাইছে। বিজয়কে তার ভালই লাগছে।
চউথি গাড়ি দাঁড় করাল বাড়ির কাছে। একটু পরিষ্কার হয়েছে গলিটার আকাশ। বিজয়দের বাড়িটার সামনে মস্তবড় একটা পিপুল গাছ। পিপুল গাছের তলায় খানিকটা খোলা জায়গা। ইটের দেওয়াল আর টিনের দোচালা ঘর। আলকাতরা লেপা টিন। গলিটার দু পাশেই বাড়ি। এলোমেলো বাড়ি, অসংলগ্ন। অধিকাংশ টালি, টিন আর খোলা। মাঝে মাঝে পুরনো কোঠাবাড়ি। এ গলিটাতে সেগুলি বেমানান হয়নি। এক আধখানা নতুন বাড়িও আছে। এমনকী দোতলা তেতলাও আছে। কিন্তু তেমন কোনও কৌলীন্য আয়ত্ত করতে পারেনি যেন। ফুল লতাপাতা কাটা বারান্দার রেলিং। গণেশ আর নারায়ণের সিমেন্টের মূর্তি আছে দুটো বাড়ির ছাতের মাথায়। সবই মানিয়ে গেছে গলিটাতে।
বিজয় গাড়ি থেকে নেমেই হাঁক দিল, মা দিদি এসেছে। ইমি, ঝট করে চায়ের জল চাপা।
টিনের দোতলা বাড়ি থেকে হুড়মুড় করে বেরিয়ে এল একরাশ লোক। চউথি আর চালিস জিনিসপত্র জড়ো করতে লাগল পিপুলতলায়।
প্রথমে ছুটে এল তুলি অর্থাৎ ঠুমি। তারপর মা সুকুমারী। সুকুমারীর পেছনে বিজয়ের বউ ষোড়শী। লীলা আর মেঘনাদকে ঘিরে ধরল সবাই। সুকুমারী এসেই হাত ধরল লীলার।
এমন সময় কারখানার বাঁশি বেজে উঠল। বিজয় বলল, যাঃ শালা, চা আর খাওয়া হল না। চউথি, চল তাড়াতাড়ি। বলে সে আর চউথি ছুটে বেরিয়ে গেল।
লীলা আর মেঘনাদকে নিয়ে বাড়ি ঢুকল সকলে। বিজয়ের বাবা নকুড় দাঁড়িয়েছিল দরজার কাছে। সোনাদুলি চরের মুদি নকুড় সা । খোঁচা খোঁচা সাদা চুল। মুখটা আরও ছোট হয়ে গেছে। যেন চামড়া কুঁচকে একটুখানি হয়ে গেছে মুখটা। খাটো হয়ে গেছে অনেকখানি। মাড়িতে দাঁত নেই। বোধ হয় আর। গর্তে ঢোকা চোখ দুটো করুণ ক্লান্ত।
সে দুহাতে মেঘনাদের চওড়া একটা হাত জড়িয়ে ধরল, এসো বাবা জীবন, এসো।
নকুড় সা’র হাত ধরার মধ্যে কিছু ছিল। যেন ব্যর্থ জীবনে অনেক আশা পেয়েছে সে। যেন। অনেকদিনের দাবদাহ জুড়াল। যেন এই হাতটি জড়িয়ে ধরার জন্য অনেকদিন থেকে এমনি দাঁড়িয়েছিল দরজার পাশে। সোনাদুলির চর যেদিন ছেড়ে এসেছিল সে, সেইদিনও এমনি করে এসে দাঁড়িয়েছিল মেঘনাদের গদিতে। দেশ গাঁ ছেড়ে চললাম বাবা, বলে এমনি করে হাত ধরেছিল। মেঘনাদের কষ্ট হয়েছিল। অনুভূতিটা তেমন প্রবল ছিল না। লোকটার জীবনের কষ্ট জেনেও প্রতিকারের কোনও ব্যবস্থা তার মাথায় আসেনি।
আজ মেঘনাদ মার খেয়ে ছুটে এসেছে। আজ সামনে সবটাই অন্ধকার, অস্পষ্ট। অনেক সংশয়, সন্দেহ। তবু সে অনুভব করল নকুড় সা’র ব্যথা। এক ব্যর্থ সওদাগর তার সামনে। লক্ষ্মী যাকে নিয়ে কোনও খেলাও কোনওদিন খেলেনি। চোখেই পড়েনি। লালমিঞা চেষ্টা করেছিল। আজ মেঘনাদ নিজেও অন্ধরাত্রের মাঝি । কোন দিকে পাড়ি দেবে, কোন পাড়ে ভিড়বে সে জানে না। তবু বুকের মধ্যে টনটন করে উঠল তার। শুধু তাই নয়। নকুড় সাকে দেখে অকূলপাড়ি মনে এক বিন্দু সান্ত্বনা পেল।
কিন্তু প্রণাম করার কথা মনে হল না মেঘুর। সাহা ঘরে লৌকিকতা আচার বিচারের তো অভাব নেই। তবে প্রণাম করতে তেমন শেখেনি মেঘনাদ। বোধ হয়, এই জীবনে নকুড় সাও সে সব ভুলে গেছে। মেঘু অবাক হয়ে দেখল, লীলা বাবা মাকে প্রণাম করছে। মেঘু পারল না।
তারপর হঠাৎ ফুঁপিয়ে কান্নায় সবাই চমকে উঠল। দেখা গেল, সুকুমারী লীলাকে জড়িয়ে ধরে কাঁদছে। লীলাও কাঁদছে। মায়ে ঝিয়ের এই কান্নায় এক বিষণ্ণ স্তব্ধতা নেমে এল ঘরে। দুজনে গলা জড়াজড়ি করে কাঁদতে লাগল তারা। তিলিও চোখে আঁচল দিয়ে কাছে বসল। ষোড়শী কোলে ছেলে নিয়ে ছলছল চোখে বসল কাছে। তার ছলছল চোখ দুটি খালি লীলার সারা গাটি দেখছে।
নকুড় সা কাঁদতে পারল না। কান্নার চেয়েও করুণ মুখে নীরবে বসে রইল। মেঘনাদ লীলাকে দেখছে। এমন করে ঝুমিকে কখনও কাঁদতে দেখেনি সে। এমন করে, মায়ের বুকে পড়ে। মায়ের ছোট মেয়েটির মতো। ঝুমির কান্না। সে অশ্রু যেন অ্যাসিডের মতো ক্ষার পদার্থ ছিল। তার কান্না মেঘনাদের জীবনে দুর্ঘটনা আর দুর্বিষহ যন্ত্রণাই বয়ে নিয়ে এসেছে। কান্নাটা তার চরম ক্রোধের ও বিদ্বেষের লক্ষণ ছিল।
আজ ঝুমি কাঁদছে। কী বিচিত্র কান্না ! কত বেদনাদায়ক ! ঝুমিকে এমন করে কাঁদতে দেখে বুকের মধ্যে টনটন করে উঠল মেঘুর। তার ঝুমি, তারই। সে এমন করে কাঁদলে যে তার সহ্য হয় না। তার আদর করতে ইচ্ছে করে। বুকে নিয়ে থামাতে ইচ্ছে করে কান্না। হঠাৎ এই মুহূর্তে মনে হয়, সত্যি, লক্ষ্মীমতী ঝুমি। তার ঝুমির ঝুরি তাকে অনেক দিয়েছে। আবার সে কিছু করবে। এবার আদর করে নাম দেবে, ঝুম কুড়কুড়। একেবারে নতুন জিনিস। এমন কেউ কখনও খায়নি।
নীরব নয়, সরব কান্না। শুধু কান্না নয়। কথা কান্না। সুকুমারী কেঁদে কেঁদে ফুঁপিয়ে ফুপিয়ে বলে চলেছে অনেকগুলি বছরের কথা। কেমন করে মারা গেল হেমন্ত। সুকুমারীর বড় ছেলে হেমা। এই জীবন, শহরতলির এ ভাঙা ঘরে অষ্টপ্রহরের দরিদ্র জীবন। বসন্ত, অর্থাৎ বসনা, তিলির ছোট। সে বেরিয়ে গেছে। কেন, কে জানে? ঘরে ভাল লাগে না। প্যান্ট পরে, শার্ট গায়ে দেয়, ছিরগেট খায়, শিস দেয়। একেবারে খারাপ হয়ে গেছে সে। আর তিলি, গলার কাঁটা। সোনাদুলির সা’ঘরের মেয়ে। দশ বিউনী মাগির সমান হল। বিয়ে হচ্ছে না, টাকা নেই। বিজার বউ, যশোরের মেয়ে। তবু বিজা-ই যা একটু এ পোড়া সংসারের সান্ত্বনা। তারপর ঝুমি! আহা, মায়ের ভাগ্যবতী মেয়ে? কতদিন বাদে দেখা। আর যে কোনওদিন দেখা হবে, এমনি করে পাওয়া যাবে বুকে, সে আশা ছিল না।
যত কথা, তত কান্না। জীবনের যত শোক, সব বাধামুক্ত হয়ে হা হা করে বেরিয়ে পড়েছে। লীলারও মনে পড়েছে দাদার কথা। হেমন্ত। চোখে দেখা হল না আর। সে যে পোড়ামুখী, পাপিষ্ঠা। ভগবান দেখতে দেয়নি। আর কতদিন পর দেখা। তারও বুকের মধ্যে কম উথালিপাথালি করেছে!
ঘর ভরে গেছে লোকে। এ বাড়ির আরও দুই ভাড়াটেরা এসেছে, পাড়ার লোক এসেছে কিছু কিছু। বিজয় মিস্তিরির পরিচয়েই সবাই পরিচিত। মিস্তিরির বোনবোনাই এসেছে। দু তিনজন হিন্দুস্থানি মেয়েও এসেছে। প্রতিবেশিনী তারা। কান্না দেখে সবাই গম্ভীর, কিন্তু কৌতূহলীও। সবাই দেখছে লীলার গায়ের গহনা, আর প্রকাণ্ড মানুষ মেঘনাদকে। একটু চাষাড়ে, কিন্তু একটা বাদশাহী মানুষ বটে। গোঁফ কী, হ্যাঁ, বিজয় মিস্তিরির ভগ্নীপতি একটা মানুষের মতো। দেখলে ভয় করে। লীলার কালো রূপে সবাই মুগ্ধ।
সকলেই যে খুশি আর মুগ্ধ, তা নয়। ওর মধ্যেই কেউ কেউ ঠোঁট বেঁকাল। চোখ কুঁচকে চলে গেল। কান্নার পর সামান্য পরিচয়ের পালা। হ্যাঁ, এই সুকুমারীর বড় মেয়ে। না, অভাগীর ছেলেপুলে নেই, একটি যা-ও বা হয়েছিল, মারা গেছে। মা ষষ্ঠীর কৃপা নেই। কেউ বলল, সেই ভাল, বেঁচে গেছে। কেউ বলল, আহা ! অমন লক্ষ্মীমন্ত বাপমা।
চালিস ততক্ষণে মালপত্র সব তুলে ফেলেছে ঘরে। তুলে পিপুলতলায় বসেছে গালে হাত দিয়ে, তাকিয়ে দেখছে ঘরের দিকেই। ঘরের সবাই কাঁদছে। তার মায়ের কথা মনে পড়ছে। হয়তো মা এখন কোথাও কোনও বিলে অথবা জলায় নেমেছে ! কলমি শাক ছিড়ছে কিংবা ছেড়া লুঙ্গি দিয়ে কুঁচো মাছ ধরার চেষ্টা করছে। সঙ্গে সঙ্গে ঘুরছে হয়তো তার ন্যাংটো ভাইবোনগুলি। তার বেগম মা। অর্থাৎ মায়ের নাম জোহরা বেগম। রহমনের কথা তাদের হয়তো মনেই পড়ছে না এখন। রহমন, অর্থাৎ চালিস নিজেই।
ঘরের ভিতরে সুকুমারীই প্রথম কান্না থামাল। বলল, তিলি, দ্যাখগে যা, চুলো ধরল কিনা। চায়ের জল চাপাগে। বিজাটা খেয়ে যেতে পারল না।
তিলি বলল, বউকে যেতে বলো মা।
বউ তখনও হাঁ করে তাকিয়েছিল লীলার দিকে। আড়চোখে দেখছিল মেঘনাদকে। তার কোলে শোয়া ছেলেটাও আঙুল চুষতে চুষতে লীলাকেই দেখছিল।
সুকুমারী বলল, কই গো বউ, ওঠ ওঠ ওঠ, হাঁ করে দেখছ কী?
উঠতে যাচ্ছিল ষোড়শী, হাত চেপে ধরল লীলা। বলল, ওমা, বিজাটা কী পাজি গো মা। বলল, বউটা যেন গোবর ন্যাতা। কেমন দিব্যি টসটস করছে। বিজাটাই বরং ভূত। কী বলিস লো। বউ। আমি কিন্তু তোকে তুমি ঠুমি বলতে পারব না, আগেই বলে রাখছি। বড় কড়া ননদ, বুঝলি? বলে আরও কাছে টানল।
ষোড়শী একটু হাসল। হাসিটি কেমন করুণ। সুকুমারী বলল, সে তুই যাই বল না তাতে কী। তোর কত ছোট, তিলির বয়সীই হবে। তবে বড় কাজে কুঁড়ে।
লীলা বলল, তাই নাকি লো? বলে সকলের সামনেই মেঘুকে দেখিয়ে বললে, তোর ননদাইকে দেখেছিস?
সুকুমারীর অভিযোগে কোনও বিকার ঘটল না ষোড়শীর মুখের। তেমনি হেসে একটু ঘোমটা টেনে দিল। মেঘুর সবটাই ভাল লাগছিল, ঝুমির গালে তখনও জলের দাগ। কান্না ফোলা চোখ।
লীলা খুঁটিয়ে দেখল ষোড়শীকে। ফরসা রং কিন্তু অবহেলায় বেশ খানিকটা বিবর্ণ। মাথায় চুলও অনেক, বাঁধে না, জট পাকাচ্ছে চুল। নাকের নাকছাবিটি ছাড়া এক চিমটি সোনাও গায়ে নেই, কাঁচের চুড়ি আর শাঁখা ।
লীলা বলল, হ্যাঁ মা, বউটাকে কি ওর বাপ মা একটু সোনাও দেয়নি?
জবাব দিল তিলি, দিয়েছিল, হার, চুড়ি, দুল, রুলি। সব বিক্রি হয়ে গেছে।
নকুড় সা’র নাক দিয়ে কয়েকটা শব্দ বেরুল। সুকুমারী গম্ভীর মুখে বলল, যা রাক্ষুসে পেট এই সংসারের।
নকুড় বলল, নিজের কপাল দেখিয়ে, এই কপালখানি তো সঙ্গেই রয়েছে। এ পাপ ধুলে যায় না, চাঁচলে যায় না, বরাত।
মেঘুর মন বলল, থাক না এ সব কথা এখন। তাই থাকল, লীলা আর ও প্রসঙ্গে গেল না। ছেলেটাকে তুলে নিল নিজের কোলে, বলল, বাবা।
নকুড় বলল, কী রে !
বিজার ছেলে কিন্তু তোমার বংশের রং বদলে দিল। ছেলে তো বেশ ফরসা হয়েছে।
নকুড় বলল, হ্যাঁ, বদলে দিয়েছে মা। তবে ফরসা রং কালো হতে কতক্ষণ বলো। বরাতের কালি না ঘুচলে সবই কালো।
ছেলেটা চিৎকার জুড়ে দিল। লীলা তাকে তুলে দিল ষোড়শীর কোলে। ষোড়শী চলে গেল শাশুড়ির সঙ্গে সঙ্গে। ঘরের ভিড়ও ইতিমধ্যে পাতলা হয়েছে অনেকখানি।
লীলা ফিরল তিলির দিকে। বলল, কী লো, তুই তো একটা ধুমসী মাগি হয়ে গেছিস। তিলি লীলার সঙ্গে কথা বলার জন্যই বসেছিল। তিলির আর এক নাম ঠুমি, ঝুমির সঙ্গে সাট মিলিয়ে ঠুমি রাখা হয়েছে। গম্ভীরভাবে হেসে বলল, তা কী করব বল?
ঠুমির হাসিটা রীতিমতো গম্ভীর শুধু নয়, মানুষটাই যেন রীতিমতো ভারী। ঝুমির মতো ঘন কালো নয়। তবে কালোই। শক্ত বলিষ্ঠ দেহ। ঝুমির মতো একহারা নয়, দোহারা। সেজন্য স্ফীতিটা নজরে পড়ে একটু বেশি। ঝুমি ইচ্ছে করলে, তার দেহের তীক্ষ্ণতা খাপে মুড়ে আড়াল করতে পারে। তিলি পারে না। শরীরের বাঁকা রেখাগুলি তার বেশি উচ্ছ্বসিত। দৃষ্টি খোঁচা খায়। লহমায় নজরে পড়ে। ঝুমির বাড়াবাড়ি নেই। সুষ্ঠু অথচ এ বয়সেও তীব্র।
ঝুমি বলল, এখনও বিয়ে হল না তো কবে হবে?
তিলি হেসে উঠল। বলল, তার আমি কী জানি। ফিসফিস করে বলল, না হলে কী করব বল। বলে নিঃশব্দে হাসল ভূ নামিয়ে। বোধ হয়, হঠাৎ লজ্জা পেয়েছে বলে ফেলে। ঝুমি চকিতে। একবার দেখে নিল মেঘুকে। মেঘু শ্বশুরের সঙ্গে দেশের কথা বলছে। বলতে বলতে ঝুমির দিকে চোখ ঘুরছে তার। তিলির দিকেও। তার বাড়িতে লোক ছিল না। ছিল শুধু ঝুমি। সে ঝুমি আলাদা। বাড়ির বাইরেই যে সারাদিন গোলোকধাম আর তাস খেলেছে। অথচ বাড়িভরা মানুষ, তাদের হাসির কথা, এ সবে তো বিতৃষ্ণা ছিল না মেঘুর। ঘর ভরতি থাকবে, সে নিজে থাকবে গদিতে কারখানায়। সেখানেও ভরা ভরতি। সর্বত্র শুধু ভরা। আত্মীয়স্বজন কারিগর কর্মচারী, সব কিছুতে ভরা। অনেক সংশয় সন্দেহের মধ্যেও, অনেক লোকের মাঝে ভাল লাগছে তার। মা বাপ ভাই বোনের মাঝখানে ঝুমিকেও অন্যরকম লাগছে।
তিলি বলল, চল দিদি, তোদের ঘরে যাই।
লীলা বলল, আমাদের আবার ঘর কোথায়?
তোদের জন্য একটা ঘর নেওয়া হয়েছে, এঘরের পাশেই। খালি ছিল। পাঁচ টাকা ভাড়া।
দু জনে তারা সেই ঘরে এল। ছোট্ট অন্ধকার ঘর। মাটি দিয়ে ইটের গাঁথুনির দেওয়াল। চলাফেরা করার জায়গাও নেই। দোচালা টিনের শেড যেখানে ঢালু হয়ে নেমে শেষ হয়েছে, সেখানেই এ চতুষ্কোণ খুপরিটা রয়েছে। চালাটা মাথায় ঠেকে প্রায়। লীলা বলল, ওমা, এর ভাড়া পাঁচ টাকা ! তোর বোনাই তো ঢুকতেই পারবে না। অসুরের মতো চেহারা।
চমকে উঠল তিলি। স্বামীকে অসুর বলছে তার দিদি ! বলল, অসুর বলছিস যে?
লীলা বলল, সেই রকমই তো দেখতে, দেখলিনে?
অবাক হলেও তিলি ভাবল, হয়তো ওইটুকু তার দিদির প্রেমের খুনসুটি।
বলল, তোকে খুব ভালবাসে, না?
কে? তোর বোনাই? মরণ, মুখে আগুন ভালবাসার ! সারা দিন তো ময়দার ড্যালা নিয়ে পড়ে থাকে। মেয়েমানষের কিছু বোঝে না ও।
তিলি বলল, যাঃ, তুই যেন মাইরি কী!
তুই একবার চানকে দেখ তা হলে?
ও মা গো ! মুখে কাপড় চাপা দিয়ে হেসে উঠল তিলি। তারপর বলল, আমার তো দেখেই ভয় করে। কিন্তু তোকে কেমন করে দেখছিল বেচারি।
লীলা বলল, ওই রকম দেখে। বলে আচমকা নিশ্বাস ফেলল একটা। তিলি বলল, কতদিন বাদে তোকে দেখলাম দিদি। মাইরি, মনেই হত না যে আবার কোনওদিন দেখা হবে। খালি শুনতাম, তুই খুব বড়লোক, মেলা টাকা তোর।
লীলা বলল, আমার আবার টাকা কীসের। টাকা তো বোনাইয়ের।
তোর নয় বুঝি?
লীলা ঠোঁট উলটে বলল, চাইনে। ময়দার ড্যালাবেচা টাকা দিয়ে তোর বোনাই পাহাড় তুলুক, আমার কী?
তিলি অবাক হল। দিদির গলায় যেন আগুনের আঁচ। তীব্র অসন্তোষ। কিন্তু কেন? সবাই বলে, মেঘু ভাল মানুষ। খাঁটি মানুষ। আর এত গহনা দিদির গায়ে। গহনা শাড়ি। হোক টিনের বেড়ার বাড়ি। তবু চারঘরওয়ালা বাড়ি। চাকর, রাখাল, গোয়াল, গরু। তবে? হ্যাঁ, তবে মেয়েমানুষের তো সর্বনাশের কত দিক ভোলা রয়েছে। কতদিক। সেইদিকে বোনাই ঠকায়নি তো? কিন্তু বোনাইকে দেখে তো তা মনে হয় না। আর কোথাও কিছু করবে, এমন মানুষ বোধ হয় নয়।
তিলি প্রসঙ্গ পরিবর্তন করল। সংসারের কথা বলল। বউকে মা শুধু শুধু লাঞ্ছনা করে। কেন কে জানে? বউটা কিন্তু ভালমানুষ। সাতে পাঁচে থাকে না। অনেকসময় সোনাদা রাগ করে। সোনাদা হল বিজয়। মুখে কিছু বলে না। কিন্তু কোনওদিন বউ নিয়ে যদি সরে পড়ে, তবে কী হবে। সবাই যে না খেয়ে মরবে। মা বোঝে না। তিলির উপর কথা বলতে এলে সে শুনিয়ে দেয়। তার সঙ্গে পারে না। যত দোষ বউটার। অবশ্য একটু গোবেচারি, ঘুমকাতুরে, কেমন যেন। বিমর্ষ সর্বক্ষণ! প্রথম এ রকম ছিল না। এখনই হয়েছে। অনন্ত থাকে কাছেপিঠেই। জুয়া খেলে, মদ ভাং খায়। শোনা গেছে, একটা মেয়েমানুষও আছে তার। হপ্তা শেষে বাবা যায়, গিয়ে টাকা। চেয়ে নিয়ে আসে। ইচ্ছে হলে দেয়, নয় তো নয়। বসনা তো ভেগেই গেছে। কেন জানে না, বসনাকে নাকি তিলির ভালই লাগে। সংসারের সাতে পাঁচে ভাল লাগেনি তাই সরে পড়েছে। এবার গেছে অনেকদিন হল। আবার আসবে নিশ্চয়ই। দিদি এসেছে শুনলে একবার আসবেই। দিদির কথা সে বলত প্রায়ই।
হঠাৎ গলা চেপে ফিসফিস করে বললে তিলি, জানিস, বাবারও গুণ কম নয়। গাঁজা ধরেছে বুড়ো বয়সে।
সুকুমারী চেঁচিয়ে বলল, ঠুমি, মেঘু আর ঝুমিকে জল দে, হাত মুখ ধুক। দোকান থেকে মুড়িটুড়ি যা হোক এনে দে।
লীলা বলল, তুই দোকানে যাস।
তিলি বলল, কে আর যাবে? পাড়ার মধ্যেই দোকান, জানাশোনা সকলেই।
লীলা অপাঙ্গে একবার তিলিকে দেখে বলল, অনেক বড় তো হলি। কারুর সঙ্গে…
দিদির গায়ে ধাক্কা দিয়ে বলল তিলি, তুই কী অসভ্য মাইরি।
অসভ্য কেন, বল না?
তিলি একটু গম্ভীর হয়ে উঠল। বলল, ভেসে যেতে আর কী আছে, বল না। পাড়ে উঠতে হবে তো? তোর না হয় মেঘনাদ দাস জুটেছে। ভাসতে পারি, তুলবে কে? ভাসিয়ে নিতে তো অনেকেই আছে।
বলে খিলখিল করে হেসে উঠল। লীলা তীক্ষ্ণ চোখে তাকিয়ে রইল তিলির দিকে। যেন বিশ্বাস হয়নি তার পুরোপুরি। ভাসিয়ে নিতে যখন অনেকে আছে তখন নিশ্চয়ই অনেকের সঙ্গে ভাবও হয়েছে। তিলি বলতে চায় না তাকে। সে তিলির দিকে চেয়ে আঙ্গুলের কড় গোনে আর বিড়বিড় করে।
তিলি বলল, ও কী রে দিদি? কী করছিস কী?
লীলা বলল, তোর বয়স হিসেব করছি।
তিলি আবার হেসে উঠল খিলখিল করে। দূর দূর ! তুই একেবারে মুখপুড়ি। হিসেব করতে হবে না। চব্বিশ পার হয়ে গেছি গত জষ্টি মাসেই।
লীলা বলল, হ্যাঁ, তাই হবে। তুই আমার চেয়ে প্রায় ছ বছরের ছোট।
তিলি বলল, তা কী বলবি এবার বল।
লীলা বলল, কী আবার। বয়স হয়েছে, চাপতে শিখেছিস। সহজে কি আর বলবি।
তিলি বলল ঘাড় দুলিয়ে, চাপব কেন। দশগণ্ডা লোক জুটিয়েছি, হল তো? এবার চল, আমার সঙ্গে দোকানে যাবি?
যেতে আপত্তি নেই লীলার। বাইরে যেতে আপত্তি তার কবেই বা ছিল। আজ নতুন জায়গা, নতুন পরিবেশ। বলল, চল, তোদের দোকানপাট দেখেই আসি।
তিলি বলল, তুই আবার বউ মানুষ। লজ্জা করবে না তো?
লীলা বলল, বউ হয়ে লজ্জা করিনি। বাপের বাড়ি মেয়ে এসে লজ্জা পাবে?
হাসতে হাসতে দু বোনে বেরিয়ে গেল। রাস্তাটার নাম, আচার্য প্রফুল্লচন্দ্র রোড। রোড না হয়ে লেন হলেই যেন শোভা পেত। তা ছাড়া এখানকার পৌরসভা কেন যে আচার্য প্রফুল্লচন্দ্রের নামের প্রতি এতখানি শ্রদ্ধা দেখাতে গেল, অনুমান করা মুশকিল। বোধ হয়, এটা প্রফুল্লচন্দ্রের ভাগ্য। পৌরকর্তাদের গৌরববোধ।
ইতিমধ্যে খানিকটা বেলা হয়েছে। রোদ উঠেছে আকাশে। আকাশের এদিকে ওদিকে মেঘও ছড়িয়ে আছে।
ঝুমি তুমি দুই বোনকে রাস্তায় দেখে অনেকে উঁকিঝুঁকি দিল। মেয়েরাই বিশেষ করে। কয়েকটি ছোট মেয়ে তো সঙ্গে সঙ্গেই চলল। একটি বউ চেঁচিয়ে জিজ্ঞেস করল, ও তুমিদি, কোথা যাচ্ছ গো দুই বোনে?
তিলি বলল, দোকানে। বলেই দু বোন হেসে উঠল খিলখিল করে। অকারণ হাসি। এ দেখে, ও দেখে। পথ চলতে চলতে আবার ফিরে ফিরে দেখে কেউ কেউ। কে? বিজয় মিস্তিরির বোনেরা? কেউ বলল, খাসা ! কেউ বলল মনে মনে, নচ্ছার।
দোকানদার অমৃত। লোকে বলে অমতো মুদি। যশুরে মানুষ। কুণ্ডুকুলের শিরোমণি, জাত। বৈষ্ণব। বিজয়ের শ্বশুরবাড়ির গাঁয়ের লোক। সে সুবাদে ঘনিষ্ঠতা আছে। কপালে বুকে ডানায় রসকলি আঁকা। গলায় চার ফেরতা কণ্ঠী। নাভির নীচে কাপড়। কোমর ভরে কালো দাগ। অবসর সময়ে ওইখানে চুলকনো অমৃতর বিলাস।
দুই বোনকে দেখেই অমৃত একেবারে অবৈষ্ণবোচিত লাফ দিয়ে উঠল। আপ্যায়নটা অবশ্য। বৈষ্ণবোচিতই হল। বাকি খদ্দের যারা ছিল তাদের ফেলে বলে উঠল, কে, তিলুদিদি? সঙ্গে নিশ্চয়ই বড়দিদি? কী ভাগ্যি ! শুনেছি এঁয়ারা এসেছেন। আসেন আসেন, বসেন।
লীলা তিলি, দু জনেই হেসে উঠল। তিলি ফিসফিস করে বলল লীলাকে, যে দশগণ্ডা জুটিয়েছি, এটি তার একটি। বলেই আবার দু জনে হাসি।
তিলি মুখ ফুটে বলল, বসব না অমর্তোদা। আধসের মুড়ি দাও।
আধসের? এত মুড়ি খাবে কে? কিন্তু অমৃত কিছু বলল না সে বিষয়। তার তেলচিটে বেঞ্চিটা দেখিয়ে বলল, বসো, বসো। আসোই তো না আজকাল। আজ বড়দিদি এসেছেন, তা-ই। খালি তো মুদি নই, বিজয়দার শ্বশুরবাড়ির গাঁয়ের লোকও তো বটে। কী বলেন বড়দি বলে এমন করে লীলার দিকে তাকাল যে, লীলা হেসে লুটিয়ে পড়ল তিলির গায়ে।
অন্যান্য খদ্দেরদের মধ্যেও হাসিটা ছড়াতে লাগল। দু একজন বিরক্ত হল। তিলিকে অনেকেই চেনে। লীলাকেই দেখছে সবাই আজ। লীলার অলঙ্কার দেখছে বড় বড় চোখে।
অমৃত বলল, বসো, দুটো মিষ্টি আনাই।
হঠাৎ গম্ভীর হয়ে উঠল তিলি। বলল, মুড়ি দেবে, না চলে যাব? মিষ্টি খাওয়ার সময় নেই এখন।
তিলির এ গাম্ভীর্যকে বড় ভয় অমৃতর। যেন দুরন্ত দামড়া বাছুরটি ধরবার জন্য দড়ি নিয়ে এদিক ওদিক করা। টপ করে ফাঁসটি গলিয়ে দিয়ে বাঁধা। কিন্তু ধরে বাঁধা যায় না কিছুতেই। দামড়া বাছুর তো নয়, তিলি যে সেয়ানা বকনা। হতাশ হয়ে যেন সাময়িকভাবে দড়িটা কোমরে বাঁধল অমৃত। হেঁ হেঁ করে বলল, দিচ্ছি গো দিচ্ছি, রাধেকৃষ্ণ। দেখেন বড়দি একলা থাকি, হাত পুড়িয়ে বেঁধেবেড়ে খাই। আর এই কল মিল জায়গা। চোদ্দো পুরুষ অনাচার না করলে, এ জায়গায় কোনও শালা আসে না। তা একটু…
তিলি বাধা দিয়ে বলল, তুমি আর পনরো পুরুষ অনাচার কোরো না অমর্তোদা।
কে এক জন বলে উঠল, যা বলেছ তিলুদি।
দুই বোনই তাকাল। এ পাড়ার বিষ্ণু। কাজ নেই লোকটার। সংসারেও কেউ নেই। ভবঘুরের। মতো এখানে সেখানে ঘুরে বেড়ায়। মাথা ভরতি চুল। মুখটা দেখলে বোঝা যায় বেশ সুপুরুষ। দেখতে ছিল। রীতিমতো শক্ত সমর্থ লম্বা চওড়া মানুষ। এখন আর মাংস নেই, শুধু হাড়। হাড়গুলিও এত মোটা যে, ওকে রোগা মনে হয় না কখনও।
অমৃত ভেংচে উঠল, যা বলেছ তিলুদি। সাত সক্কালে ধার চাইতে এসে আবার ফোড়ন কাটা কেন?, যাও, কিছু পাবে না।
বিষ্টু বলল, উদাসীন শ্লেষভরা গলায়, খচে গেলে দাদা?
সেদিকে কান না দিয়ে খুব গম্ভীর হয়ে অমৃত বলল, তা হ্যাঁ বড়দি, দেশের হালচাল কেমন দেখে শুনে এলেন। ভাগাভাগি নির্ঘাত, না?
অমৃতকে দেখা অবধি লীলার হাসি সংবরণ হচ্ছে না। বলল, তাই তো শুনেছি। অমৃত তু তু করে উঠল, আহা, অত বড় কারবার। আর সিরাজদিঘার মতো বন্দরে। তবে হ্যাঁ, খাঁটি মানুষ। আবার হয়ে যাবে। ফাঁদতে পারলে এখানেও জমবে মন্দ না। গলা চেপে বলল, তবে হ্যাঁ, ওই পশ্চিমাদের সঙ্গে পাল্লা দিতে হবে। খুব জোর কমনিশন চালাতে হবে।
কমনিশন হল কম্পিটিশন। গলা ছেড়ে, ভয়ে ভয়ে জিজ্ঞেস করল, আচ্ছা, যশোর জেলাটাও কি পাকিস্তান হয়ে যাবে বড়দি?
তা তো জানে না লীলা। ভাগাভাগি কবে হবে, কতখানি হবে, সে তার কিছুই জানে না। কোথায় ব্যবসা ফাঁদলে কী হবে, সে কথা সে তিলেকের তরেও কোনওদিন ভাবেনি। সে তো ছুটছে। দিবানিশি ছুটছে কীসের পেছনে। একটি নিদারুণ অতৃপ্তি তাকে তাড়িয়ে নিয়ে বেড়াচ্ছে। তাকে পেছনে ফেলে ছুটেছে সে দিগবিদিক জ্ঞানশুন্যা হয়ে। সে কেন অতশত ভাববে। যার নিজের ঠিক নেই, সে পরকে দেখতে যাবে !
অমৃতকে জবাব দিল তিলি, মেয়েমানুষ অত খোঁজ রাখে না। তুমি মুড়ি দাও দিকিনি।
অমৃত মুড়ি দিল। পাল্লা ঝোঁকতা দেখে দু মুঠো কম দিল। দিয়ে আবার একমুঠো ফাউ দিল। তিলি বলল, বেশি দিলে যে।
অমৃত বলল, না দিয়ে যে পারিনে গো।
তিলি বলল, কত বেশি দিলে, আমিও হিসেব রাখছি।
বলে আবার দু বোন হেসে উঠল। শেষ মুহূর্তে মুখ খুলল লীলা। বলল, মুদির চেয়ে পাল্লাটার পেরাণেই রস বেশি দেখছি।
সকলেই হেসে উঠল। কোঁচড় ভরে মুড়ি নিল তিলি। কিন্তু অমৃতর মুখটা কালি হয়ে গেল। পাল্লার চুরিটা ধরা পড়ে গেছে। সে জন্য পাল্লার প্রাণ বলে অমৃতর প্রাণে খোঁচা দিয়ে গেল। কিন্তু কী করবে? অভ্যাস হয়ে গেছে এমন, যাকে ভাল লাগে পাল্লাটি তাকেও ঠকিয়ে বসে।
দুই বোন বেরিয়ে এল রাস্তায়। সবাই তাকিয়ে রইল তাদের দিকে। অমৃত কোমর চুলকোতে চুলকোতে মনে মনে বলল, হুঁ। দুটিই সমান।
হেলে দুলে চলেছে দুই বোন। দূর থেকে কে গেয়ে উঠল,
সাথী ছোড় গয়ে,
অব কহাঁ বসেরা আপনা।
তিলি বলল, শুনলি তো ! ভাসিয়ে নেওয়ার অনেক আছে। জলের অভাব কী? ডুবলেই হয়।
লীলা বলল, কে লো?
কে আবার? দশগণ্ডার আর এক জন। বোধ হয় পকেটমার, নয়তো সিঁধেল চোর। আর একটু ভাল হলে হয়তো, ফেরোজ গুণ্ডা, চাওয়ালাও হতে পারে। বলে হাসতে গিয়েও হাসিটা উদ্দাম হয়ে উঠল না।
লীলা হাসল খিলখিল করে। সত্যি, ভেসে যাওয়ার জন্য কত নদী আছে এ বিশ্ব সংসারে। নদী খাল বিল গাং। কাঁচা পাকা পঙ্কিল গভীর নর্দমাও আছে, ছড়িয়ে আনাচেকানাচে, পথের আশেপাশে। তাতেও কত স্রোত। ভেসে যেতে কী আর আছে? শুধু পার পাওয়া যাবে না। কোনওদিন। অথচ প্রতি পদক্ষেপে চোরাবালি। তলা ক্ষয়ে-যাওয়া পাড়। প্রতি মুহূর্তে পড়ি পড়ি, মরি মরি। তবুও ন যযৌ, ন তস্থৌ। ভাসা যায় না, দাঁড়িয়ে থাকা যায় না। দিদি এর কী বুঝবে! যার আছে মেঘনাদ দাস, তিলির কথা সে বুঝবে না।
বুঝবে না ! যার আছে মেঘনাদ দাস, অষ্টপ্রহর তারও জীবন জলতরঙ্গে বাঁকা। সেই বাঁকা স্রোতের গতিবিধি তিলি বা কী বুঝবে!
নকুড় খুঁটিয়ে খুঁটিয়ে সংবাদ নিল দেশের। মেঘনাদকে সে বরাবরই একটু ভয় করে। ভয় নয়, বোধ হয় সমীহ করে। জামাই হলে কী হবে জামাইয়ের জীবনবৃত্তান্ত তার কাছে এক অত্যাশ্চর্য কাহিনী। তা ছাড়া তার বিশ্বাস নোকটার উপর মা লক্ষ্মীর নজর আছে সব সময়। সুনজর সেটা। নইলে, লালমিঞা তো তাকেও সাহায্য করে ছিল কিছু। সে তো কিছুই করতে পারল না জীবনে। আর এই মদন সা’র বেটা তার জামাই। দূর পথে পাড়ি দিতে মদন সা অনেকবার এসেছে তার দোকানে সোনাদুলির চরে। নকুড় মুড়ি বাতাসা খাইয়েছে তাকে। খবরাখবর জিজ্ঞেস করেছে। মদন সা’র দুঃখে আহা উঁহুও যে না করেছে, তা নয়। হোক ভাঙা দোকান। তবু মদন সা’র মতো তাকে দেশে দেশান্তরে বেড়াতে হয়নি ঘুরে। সে বরং মদন দাসকে পরামর্শ দিয়েছে, বুঝলেন কী না দাসমশাই, অনেক বয়স হল। আর ঘোরাঘুরি করে কী হবে? যা হোক টিমটাম সাজিয়ে নিয়ে বসেন সিরাজদিঘার বাজারে। ছেলেটা আছে, তাকেও কাজে লাগান। দুটি মানুষ আপনারা। চলে যাবে। কোনওরকমে। নকুড় নিজে ভয়ানক গাভাসানো মানুষ। জীবনে কখনও সোনাদুলির বাইরে। যায়নি। শত অভাবে অনটনেও নয়। সোনাদুলি থেকে যেদিন বেরিয়েছে, সেদিন চিরদিনের জন্যই। বেরিয়েছে। সে কী বুঝবে মদন দাসের কথা? মদন দাস তাই তার দিকে ফ্যাল ফ্যাল করে তাকিয়ে থাকত। যার মাথায় লক্ষ্মণ সা’র দেনা, ভিটে মাটি বন্ধক, তাকে নকুড় সা এ সব কী বলছে?
সেই মদন দাসের ছেলে। তার জামাই মেঘনাদ। আজ হঠাৎ জীবনে একটা ধাক্কা খেয়ে ছুটে এসেছে এখানে। এ ধাক্কা সামলে উঠতে কতক্ষণ। নকুড় ভাবে, ভগবান যা করেন, তা মঙ্গলের। জন্যই করেন। বোধ হয় মেঘনাদকে এ ধাক্কাটা ভগবান দিয়েছেন নকুড়ের মুখ চেয়েই। যেন দেশব্যাপী ধাক্কাটা শুধু মেঘনাদকে কেন্দ্র করেই। হয়তো, এখনও আশা আছে নকুড়ের। মেঘুর ভেতরের অবস্থা সবটা না জানলেও, কিছুটা অনুমান করতে পারে সে। মেঘনাদের সঙ্গে জীবনটাকে। জড়ালে, লক্ষ্মীর স্পর্শলাভ ঘটে যেতে পারে এ বয়সে।
নকুড়ের ব্যর্থ হতাশ জীবনে আশার আলো নিয়ে এসেছে মেঘনাদ। তার ভাটাপড়া রক্তধারায় চোরা বানের গুনগুনানি বাজছে। সে নিজে একজন সাহা। হয়তো গদিতে বসার সুযোগ আসবে জীবনে। মহাজন নামের গৌরব অর্জন করতে পারবে। এই অষ্টপ্রহর ভাঙাচোরা সংসার, অভাব অনটন মিটতে পারে। বিজয়ের কলে খাটা পয়সার সান্ত্বনা প্রয়োজন হবে না। অনন্তের ভিক্ষার দান নিতে হবে না আর হাত পেতে। লক্ষ্মীমন্ত মানুষ যখন এসেছে এ সংসারে, তখন তার শ্রী ফিরতে পারে। গলার কাঁটা তিলিটার ব্যবস্থা হয়তো মেঘনাদ এবার নিজেই করবে।
তাই যখন সে মেঘনাদের হাত ধরেছিল, সেই স্পর্শের মধ্যে তার অসহায়তা ও আশা ব্যক্ত করেছিল। মেঘনাদ স্পর্শ বোঝে। তলিয়ে বিচার করতে জানে না। শ্বশুরকে তার ভাল লেগেছে। হতাশায় হোক, আনন্দে কিংবা স্নেহে হোক, ওই স্পর্শটুকুর প্রয়োজন ছিল মেধুর।
নকুড় সা ঘন ঘন গলার কণ্ঠী হাতড়াচ্ছে। অনেকদিনের পুরনো কষ্ঠী। তেলে জলে কালো। কুচকুচে হয়ে উঠেছে এখন। কোনওদিন টেনে ছিঁড়ে ফেলার কথা চিন্তাও করতে পারেনি সে। তেমনি উত্তেজিত মুহূর্ত কোনওদিন আসেনি তার জীবনে।
মেঘু বলল ধানমণ্ডাইয়ের সেই সাহেবের কথা। তার পরামর্শ ও মতামত। নকুড় বলল, অতি সত্যি কথা বাবা। এখানকার লোকেও দেখছি, দেশ ভাগাভাগি চায়। ধানমণ্ডাইয়ের সায়েব তোমার সত্যি ইষ্টজন। দেশ ভাগ হবেই। আগে এসে ভালই করেছ। এখন তোমার মনে অনেক দুঃখু কষ্ট ভয়। বুঝি তো। অমন সাজানো জিনিস ফেলে চলে এসেছ। ভাবো, মাথা ঠাণ্ডা করে, মন দিয়ে ভাবো। দেখো, শোনো, ঘোয়রা এদিক সেদিক। তারপর ভেবেচিন্তে কাজ আরম্ভ করা যাবে।
নকুড় সা’র আর তর সইল না। বলে ফেলল, বুড়ো হয়েছি। এ হাড়ে ভেলকি খেলবে না ঠিকই। তবু, তোমার কোনও কাজে যদি লাগি, সে আমি করব। তোমাকে বলতে হবে না। তোমার বাবা থাকলে যা করত, আমিও তাই করব। তুমি এখানকার হালচাল দেখো, এদিকে দেশেরও যা হয়, একটা কিছু হয়ে যাক। ধীরে সুস্থে আরম্ভ করা যাবে।
নকুড় সাকে বিশ্বাস করল মেঘু। ওটাই লালমিঞার শিক্ষা। যদি মন বলে, তবে আগে বিশ্বাস করো। বিশ্বাস করে যদি ঠকতে হয়, তবে ঠকো। ঠকে, ঠেকে শেখো। চিরদিন কিছু আর ঠকতে হয় না মানুষকে। তবু বিশ্বাস আর ভরসা তো এক কথা নয়। তেমন ভরসা নেই মেঘুর। বিপিন থাকলে ভরসা করতে পারত মেঘু। তবে আপাতত বিশ্বাসটাই প্রয়োজন। মনের কথা বলেছে। নকুড়। অতবড় জিনিস ফেলে এসে মন মুষড়ে গেছে, ভেঙে পড়ছে। আবার আশাও দিয়েছে। হয়তো তাই। মেঘু তার নিজের উপর তো বিশ্বাস হারায়নি।
জমিজমা ঘরবাড়ি গদি কারখানার কথা উঠল। কে দেখবে শুনবে, কার উপরে ভার আছে? বিপিনের উপর। বিপিন? নকুড়ের কুঞ্চিত কপাল সর্পিল হয়ে উঠল। শত হলেও একজন কর্মচারী মাত্র।
বলল, সেটা কি ঠিক হয়েছে বাবা?
মেঘু বলল, কোনটা?
আন্দাজ করতেই পারেনি মেঘনাদ। নকুড় বলল, এই বিপিনের উপর সব কিছু
ভ্রূ দুটো কুঁচকে উঠল মেঘনাদের। তার নিজের ভালমন্দের উপর একমাত্র লালমিঞার কথাই তার সহ্য হত। আর মনে মনে যদি কাউকে সহ্য হয়ে থাকে, ভালবেসে থাকে, সে হল বিপিন। নকুড়কে সে কতটুকু জানে, যত জানে বিপিনকে ! তার কাছে নকুড় বিপিন আকাশপাতাল তফাত। হলই বা শ্বশুর, আর একজন কর্মচারী মাত্র। বিপিন তার দুর্দিনের সঙ্গী।
সে খালি বলল, ঠিকই করেছি। বিপিন ছাড়া আমার আছে কে?
কথাটা লাগল নকুড়ের বুড়ো বুকে। বিপিন শ্বশুরের চেয়েও বড় ! বিশ্বাস বলে কথা। হবে হয়তো তাই। বিরক্ত করতে চায় না মেঘনাদকে।
মেঘনাদ বলেই ফেলল, বিপিনদাটা এলে তো বাঁচতাম। আসতে চাইল না। বললে, তোমার গলগ্রহ হয়ে থাকব না এখন। কাজ আরম্ভ হোক, তারপর যাব। বড় খাঁটি মানুষ।
দু হাতে কণ্ঠী খুঁটতে খুঁটতে বলল নকুড়, তা ভালই।
মনে মনে বলল, কত খাঁটি তা ভগবান জানে।
তারপর অন্যান্য ব্যবসায়ের কথা উঠল। লক্ষ্মণ সা’র খবর কী। কী রকম চলছে তাদের কারবার? দুরবস্থার কথা নকুড় জানে। এও জানে লক্ষ্মণ সা’র নাতনিকে কেন বিয়ে করেনি মেঘনাদ। কিন্তু লক্ষ্মণ সা’র দুরবস্থায়ও মেঘনাদের দুশ্চিন্তা। বলল, কোনওরকমে চলছিল। তার উপরে এই ভাগাভাগি। কী হবে বলা যায় না? শত হলেও ব্যবসায়ী মানুষ। চোখের সামনে নষ্ট হয়ে যাচ্ছে। এ সব দেখা যায় না।
মেঘনাদের সরল হৃদয়টি পরিষ্কার ফুটে উঠল নকুড়ের চোখের সামনে। পিতৃশ লক্ষ্মণ সা’র প্রতিও কোনও রাগ নেই মেঘনাদের। বিতৃষ্ণা আছে। কিন্তু কারও লক্ষ্মীলাভে তার হিংসা নেই। বরং মার খেলে কষ্ট পায়।
লালমিঞা বলত, শোধ নিবি অন্য রকম। সদ্ভাবে। পড়ে গিয়ে আছাড় খেলে আর তুই দাঁত বের করে হাসলি। একে বলে জানোয়ারের হাসি। নিজের চেষ্টায় উঠে দাঁড়া, দেখবি, হিংসা নিয়ে সে তোর পায়ের তলায় দাঁড়িয়ে আছে। এবার হাত বাড়া, ওকে তোল। তুলে দাঁড় করিয়ে দে। এর নাম শোধ। আর যদি দুশমন মরণ বাড় বাড়ে, তবে তোর সাচ্চাপনার আগুনে সে এমনিই পুড়ে মরে যাবে।
তবে আজকের কথা আলাদা। আগুন লাগতে যাচ্ছে সকলের ঘরে। কে কার ভিটেয় জল দেয়? যে যার নিজেকে নিয়ে ব্যস্ত। লক্ষ্মণ সা’র কথা ভাববার অবকাশ নেই মেঘনাদের। ভাবতে চায় না সে।
জামাই শ্বশুর কথায় ব্যস্ত। দরজার আড়ালে এসে দাঁড়াল লীলা আর তিলি। তিলির হাতে কানা উঁচু কলাইয়ের থালায় মুড়ি। তেল নুন পেঁয়াজ লঙ্কা দিয়ে মেখে এনেছে। এক হাতে মুড়ি, অন্য হাতে চায়ের গেলাস। আসতে আসতে তিলি দাঁড়িয়ে পড়ল।
লীলা বলল, দাঁড়ালি যে। তোর আবার লজ্জা করছে নাকি?
তিলি বলল, লজ্জা না ছাই। মাইরি, তোর বরের চেহারা যেন বিজলি কারখানার মিঞা টিণ্ডেলের মতো। আমার ভাই বড় ভয় করছে।
লীলা বলল, তখন বললাম যে তোকে চেহারার কথা। দেখ না, চেহারাটা দেখলে ভাল মানুষ মনে হয়। ও তো টিলেই। নিজের কারখানার টিণ্ডেলের কাজ ওর কখনও পছন্দসই হত না। নিজে গিয়ে তণ্ডুল তাতাত।
ঠোঁট উলটে বলল, তবে ভয়ের কিছু নেই। দেখতেই ওই রকম। চল না।
মনে মনে অবশ্য তিলির অন্য কথা ছিল। প্রথম দেখায় সে কথা মনে আসেনি। এখন বড় জড়সড় হয়ে উঠল। তার এই অনুঢ়া এত বড় শরীরটা দেখাতে মরমে মরে যাচ্ছে সে। না জানি কেমন করে দেখবে। কী না জানি ভাববে এত বড় আইবুড়ো মেয়েটাকে দেখে। মানুষের মন যে। বড় বিচিত্র। এত বড় মেয়ে ঘরে, বিয়ে হয়নি। অমনি যেন কী এক বিচিত্র রহস্য উঁকিঝুঁকি মারতে থাকে সে মেয়ের চোখে মুখে, সারা দেহে। মানুষের চোখ দিয়ে তিলি নিজেকে অনেকবার এমনি দেখে লজ্জায় ও ব্যথায় জড়সড় হয়েছে। এখন আর হয় না। তবে, মেঘনাদ নতুন মানুষ। অনেকদিন পর দেখা ; হয়তো হাঁ করে তাকিয়ে থাকবে।
লীলা বলল, নাকি, বনুয়ের প্রেমে পড়ে গেলি।
দু বছর আগে হলে মুড়ির থালাসুদ্ধ মারত তিলি লীলার মাথায়। খালি বলল, তোর মুখে আগুন মুখপুড়ি।
লীলা হেসে বলল, মুখে আগুন নয়, তোর মুণ্ডু। তুই কি তাই ভেবেছিস নাকি ওকে। ও এখন ওর নিজের কথায় মত্ত। কাউকে ওর মনেও নেই, চোখেও নেই। সে বোধ থাকলে তো ভালই। হত।
দূর হ, দুর হ তুই। বলে তিলি এসে পড়ল সামনে।
সঙ্গে সঙ্গে লীলাও এল। লীলা ঠিক বলেনি। যেমন ঠিক বিচার সে কোনওদিন করতে পারেনি মেঘনাদের উপর। দু বোনকে একসঙ্গে দেখে, মেঘনাদ খুশি হয়ে উঠল। তবে তার খুশি ধরা মুশকিল। হঠাৎ অনেক দিন পরে এক নতুন ঘরোয়া স্বাদ পেল সে। বাপের বাড়ি এসে লীলার অষ্টপ্রহর অতৃপ্ত প্রখর মুখ যেন শান্তিময় দেখাচ্ছে। কাঁদছে, হাসছে, ঘুরছে, বোনের সঙ্গে সঙ্গেই। অখণ্ড কাজের জীবনে বাড়ি ফিরেছে সে চিরদিন অতৃপ্ত মনে। ফিরেছে বেদের ডেরায়। লোক নেই জন নেই, দুটো কথা বলার মানুষ নেই এক লীলা ছাড়া। আর লীলা থেকেছে তার নিজের লীলা নিয়ে।
মুড়ি দেওয়ার আগে হাত বাড়িয়ে মুড়ি নিল সে। মুড়ি কিছু কম হয়েছে তার পক্ষে। তা হোক! খাওয়াটা তো সব সময় বড় নয়।
নকুড় বলল, ঠুমিকে তোমার মনে আছে তো?
এতক্ষণে গোঁফের ভেতর থেকে মেঘনাদের দাঁত দেখা গেল। বলল, হ্যাঁ, মনে আছে, অনেক বড় হয়ে গেছে।
লীলা চিমটি কাটল তিলিকে। তিলি ছটফট করতে লাগল পালাবার জন্য। যা ভেবেছিল তাই। বড় হওয়া, শুধু বড় হয়ে যাওয়াটাই বড়। নকুড় তাড়াতাড়ি একটা নিশ্বাস ফেলে বলল, কী করব বাবা, এখনও ছুঁড়িটাকে বে দিতে পারলাম না। বোঝো তো সবই।
মেঘনাদ তবু হাসল দু বোনের দিকে তাকিয়ে। যেন নকুড়ের কথাটা হাসিরই।
নকুড় আবার বলল, মুড়ি তো দিলি। একটু হাত-মুখ ধোয়ার জল দে।
তিলি চা নামিয়ে দিল। মেঘু ক্রু কুঁচকে বলল, এ কী, চা? ও সব খাইনে। অতবড় বাবু এখনও হইনি। শত হলেও পেঁয়ো বাঙাল তো।
চা খাওয়াটা তার কাছে বাবু হওয়ার সামিল। ওটা তার ছোটকালের সংস্কার।
তিলি বলল, ওটা বুঝি বাবুরা খায়? আমরা বাঙাল গরিবেরাই তো ওই খেয়ে থাকি।
চা খেয়ে? ওরে বাপরে। আমি পারব না। তোমার দিদিকে দেও।
দুই বোন চোখাচোখি করে হেসে উঠল। তিলি বলল, আপনি না খেলে দিদিও খাবে না।
লীলা বলল, আমার বয়ে গেছে।
যেন সমস্যা সমাধানের উদ্দেশেই নকুড় বলল, তা হলে আমাকেই দে।
মেঘনাদ ভেবেছিল, ঝুমি মুখ ঝামটা দেবে তার কথায়। কিন্তু আজ সে যেন সিরাজদিঘার কুমি নয়। আজ সে মায়ের মেয়ে, ছোট বোনের দিদির মতো কথা বলছে।
তিলি বলল, দিদি তুই বউকে জলটা এনে দিতে বল। আমি তোদের এই চালিস না ফালিস, ওই ছোঁড়াকে চাড্ডি মুড়ি দিয়ে আসি।
চলে গেল দুই বোন একসঙ্গে। জল এনে দিল লীলা। একটুখানি সময়ের মাত্র ফাঁক। এরই মধ্যে আবার মেঘনাদের মনে ভিড় ঠেলে এসেছে অনেক কথা। এখন মনে মনে শুধু আলো ছায়ার খেলা। আশা নিরাশার দোলা। তবু ভাল। ধানমণ্ডাইয়ের সাহেবের কাছ থেকে আসার দিন থেকে সে মুখ খুলতে পারেনি। কিছু ভাবতে পারেনি। এখানে এসে পৌঁছনোর পূর্বমুহূর্ত পর্যন্ত নিকষ অন্ধকার ভরা ছিল মন। এখন মাঝে মাঝে আলো দেখা দিচ্ছে। নতুন করে কাজের কথা ভাবছে সে।
তার নীরব মুখের দিকে তাকিয়ে নকুড়ও নীরব। সে যেন শোল মাছের পিছনে পিছনে ল্যাজা হাতে শিকারি। নিঃশব্দে অদৃশ্যে ফিরছে জলে জলে। হয়তো উপমাটা একটু নিষ্ঠুর হল। তবু, এমনি ভাবেই যেন, মেঘুর মনের গতিবিধি নিরীক্ষণ করছে সে।
মেঘুও অন্যমনে নিরীক্ষণ করছে এখানকার মানুষগুলিকে। খানিকটা অসাবধানে, অন্যমনে। লীলা জল এনে দিল। চোখ বাঁকিয়ে একটু তাকাল মেঘুর দিকে। বলল, গায়ের জামাটা যে গায়ে গায়ে পচল। বাগেরহাটের কাপড় যে আর চেয়ে দেখা যায় না। খুলতে হবে, না কী?
সত্যি, জামাটা এখনও ভিজে রয়েছে। বলল, হ্যাঁ, এই যে খুলছি। বলে সে লীলার দিকে এক মুহর্ত তাকিয়ে রইল। বোধ হয় এমনি করে তাকিয়েছিল অনেক দিন আগে।
লীলার নাকের ডগা কেঁপে উঠল একটু। হঠাৎ একটু বিচিত্র হাসি হেসে বলল, মাথা একটু ঠাণ্ডা হয়েছে মনে হচ্ছে?
মেঘনাদ উচ্চরবে হাসতে গিয়ে থেমে গেল। নকুড় রয়েছে। জামাটা খুলে ফেলে তুলে দিল লীলার হাতে। শক্ত বিশাল শরীর। গায়ে ঘামাচি উঠে লালচে দেখাচ্ছে। দরজার কাছে গিয়ে মুখে হাতে জল দিল। বিজয়ের বউ নিয়ে এল গামছা। লীলাকে বলল, এই নেও দিদি।
লীলা বলল, আমাকে কেন, তুই দে।
ভাজকে ঠাট্টা করে বলছে লীলা কথাটা। একটু লজ্জা দেওয়ার জন্য। কিন্তু ষোড়শী ঠাট্টা বোঝে কি না কে জানে। হাঁ করে তাকিয়ে রইল এক মুহূর্ত লীলার দিকে। আবার ঘোমটা আর একটু টেনে দিয়ে গামছাটা হাত বাড়িয়ে ধরল মেঘুর কাছে।
লীলা হেসে উঠল খিলখিল করে।
চমকে উঠল নকুড়। অনেকদিন আগের, সোনাদুলি চরের কথা মনে পড়ে যাচ্ছে হাসি শুনে। অনেকদিন আগের সোনাদুলির চরের এক বীভৎস ঘটনা। যেন একটা দুঃস্বপ্ন। মনে হলে গায়ে কাঁটা দেয়। কত ভাবনা, কত দুশ্চিন্তা, কত ভয়। অথচ সিরাজদিঘার গদির মালিক মেঘনাদ দিব্যি শানাই বাজিয়ে বিয়ে করে নিয়ে গেল মেয়েটাকে। রাত্রেও কাটারি শাণিয়ে রেখেছিল নকুড়। মনে করেছিল ; গলায় বসিয়ে বস্তায় করে ফেলে দিয়ে আসবে ধলেশ্বরীর জলে। সুকুমারী বাধা দিয়েছিল। মেয়ে বলে নয়। হাঙ্গামার ভয়ে। সেই মেয়ে। আজ সংসারে সকলের চেয়ে সুখে রয়েছে। হঠাৎ ছানি পড়া আধ কানা হয়ে গেল নকুড়ের চোখ। পিট পিট করে তাকাল লীলার দিকে। এই মেয়েটাই বোধ হয় আছে আজ নকুড়কে এই বিপদ থেকে উদ্ধার করতে। এই মেয়েই হয়তো প্রতিষ্ঠিত করে দিতে পারে তাকে এ জীবনে।
সে কপালে হাত ঠেকিয়ে মিষ্টি গলায় বলল, ঝুমি নাকি লো?
ঝুমি বলল, হ্যাঁ।
নকুড় বলল, আয় মা, একটু কাছে আয়। চোখে ভাল ঠাওর করতে পারিনে। ভাবলাম, তিলি বুঝি?
ভ্রূ জোড়া কুঁচকে উঠল লীলার। এত কানা যে, ঠাওর পর্যন্ত হয় না? ঠোঁট দুটো বেঁকিয়ে কাছে এসে বসল লীলা। তেমনি অগোছাল। বোম-খোলা জামা। লুটনো আঁচল। বলল, চোখে ওষুধ দেও না কেন?
মেয়ের পিঠে হাত দিয়ে বলল, আয় মা, বাঁশের মইয়ে চাপি, তাপর ওষুধ লাগাব। তার কম্পিত হাতটা ঘুরতে লাগল লীলার পিঠে। কাটারির কোপের, দাগটা অনুভব করতে চাইছে নকুড়। যে। দাগটা আজ অবধি মেঘনাদ পর্যন্ত দেখতে পায়নি। এই দশ বছরের মধ্যে।
মেঘনাদের হাতে গামছাটা তুলে দিয়ে ষোড়শী বলল লীলাকে, আমি যাচ্ছি দিদি।
লীলা বলল, চল আমিও যাই।
মেঘনাদ মুড়ি চিবুতে বসল।

তিলি মুড়ি নিয়ে এসে দেখল চালিস ঘুমিয়ে পড়েছে পিপুলতলায়। প্যান্টের তলাটা ছেড়া। সেখানে হাত চাপা দিয়ে ঘুমোচ্ছে।
তিলি ডাকল, এই, কইরে চালিস না কি। ওঠ, মুড়ি নে।
চালিস এক ডাকেই উঠল। উঠেই একগাল হাসি। পরমুহূর্তেই চোখ ঘষে বলল, ও আপনি আর এক ঠাকরুন বুঝি? আমি ভাবলাম, সেই কর্তাবাবুরই বউ। মুড়ি এনেছেন? দিন। বলে, কোমরে বাঁধা ন্যাকড়াটা খুলে পাতল। মুড়ি ঢেলে দিতে তিলি অবাক হয়ে দেখল, ছেলেটা হাসছে আর তাকে দেখছে।
তিলি বলল, হাসছিস যে?
চালিস বলল, আপনি বুঝি ওই ঠাকরুনের বুইন?
তিলি হেসে বলল, কী করে বুঝলি?
চালিস একগাল হাসি হেসে বলল, এই আপনাদের ঠাটবাট দেখে। এক জাতের কি না।
তিলি লীলার মতো সব সময় খিলখিল করে হাসে না। বলল, কী ঠাটবাট দেখলি রে?
চালিস এক মুহূর্ত চোখ পিটপিট করল। বলল, এই কথার রকমসকম, গলার স্বর। বেশ লাগে কি না আমার। বলে একমুঠো মুড়ি মুখে পুরে দিল। সারা রাত ঘামে, কয়লার গুঁড়োয় আর ধুলোয় সারা গায়ে কালির দাগ।
তিলি বলল ভ্রূ তুলে, হুঁ। আর কী ভাল লাগে?
আর? বলেই মুড়ির পুঁটলি গুছিয়ে ধরল এক হাতে। অন্য হাতে পেটে চাপড় মেরে একটা বিচিত্র শব্দ তুলল, বুক, বুকং বুকুং। ভঙ্গি ও শব্দ, দুই-ই হাসিতে নাড়ি ফুলিয়ে তোলে। উসকালে বাড়বে সন্দেহ নেই।
তিলি বলল, থাম থাম। তুই জুটলি কোত্থেকে? একেবারে সিরাজদিঘা থেকেই নাকি?
চালিস বলল, না। রেলগাড়ি থেকে। ওনারা কি সিরাজদিঘা থেকে আসছেন?
তাও জানিসনে? তিলি বলল, মেঘনাদ দাসের নাম শুনেছিস, সিরাজদিঘার বিস্কুটের কারবারি?
চালিস তখনও বলল, শুনিনি আবার? অনেকবার দেখেছি।
তিলি চোখ পাকিয়ে ধমকে উঠল, মিছে বলছিস যে মুখপোড়া? ও-ই তো মেঘু সা যাকে পটিয়েপাটিয়ে সঙ্গে সঙ্গে এলি।
চালিসের গলায় আটাকাল মুড়ির ডেলা। পিলে সুদ্ধ পেটটা কেঁপে কেঁপে উঠল বারকয়েক। তারপর কোঁত করে ডেলাটা গিলে হাসল। হলদে চোখ দুটো বড় করে বলল, ও, হ্যাঁ হ্যাঁ, ভুলেই গিয়েছিলাম গো ঠাকরুন। তারপর ফিসফিস করে বলল, ঠাকরুন, মা খুড়ির মতো আপনি। একটা বিড়ি দিতে পারেন?
তিলি ভ্রুকুটি করল–বিড়ি খাওয়াও ধরেছ? গাঁট কাটতে, হাততালি আর শিস দিতে শিখিসনি? বলে জবাবের প্রতীক্ষা না করে ফিরতে গিয়ে দাঁড়াল। দেখল, গলিতে ছুটির ভিড় দেখা দিয়েছে। কখন বাঁশি বেজেছে টেরও পায়নি। সাড়ে দশটা বেজে গেছে এর মধ্যেই। বিজয় এসেই চান করে খেতে চাইবে। গলির ভিড়ে নজর করতে গিয়ে চোখে পড়ল বিজয়কে। হাতে ঝুলছে বড় একটা ইলিশমাছ। ফের সেই মিস্তিরিপনা। ধার করেছে নিশ্চয়ই। সে রান্নাঘরে ছুটল তাড়াতাড়ি।
চালিসের মুড়ি খাওয়া বন্ধ হয়েছে অনেকক্ষণ। সে আস্তে আস্তে উঠে উঁকি দিল ঘরের মধ্যে। দিয়েই চমকে দাঁড়াল। সিংহের মতো সেই মানুষ। বসে বসে কথা বলছে আর মুড়ি চিবুচ্ছে। সিরাজদিঘার মেঘনাদ দাস। মেঘু সা! গুনোহাটি বন্দরের বদরুদ্দিনের কারখানায় কিছু কাজ শিখেছে বটে। তা বলে মেঘু সা’র সামনে মিছে কথা। পেছিয়ে এসেই লম্বা। আর কোনওদিকে তাকাল না চালিস।
পথে বিজয় বলল, কী রে কালা গেঁড়াবাজ চললি কোথায়? গিলবে চলল, তোমার জন্যে ইলিশমাছ এনেছি।
চালিস টের পেতে দিল না যে, সে পালাচ্ছে। বলল, সত্যি? বলেই সুর করে বলে উঠল, চাখুম চুখুম চাখুম চাখুম চুখুম রে
বিজয়রা অনেকে আসছিল। হেসে উঠল সবাই। একজন বলল, এ কোত্থেকে জুটল হে
বিজয় বলল, অনেক দূর থেকে।
সবাই এগিয়ে এল। চালিস আবার পিছন ফিরে একেবারে বড় রাস্তা। মুড়িটাই যা লাভ ছিল কপালে।
তিলি চা নিয়ে এসে দেখল, পিপুলতলা শূন্য। রাস্তায় ছুটির ভিড়। মনে মনে বলল, কী ছেলে রে বাবা !
ইতিমধ্যে পাড়াটা একটু কোলাহলমুখর হয়ে উঠেছে। সকলেই প্রায় কলে কারখানায় কাজ করে। খাবার তাড়ায় এসেছে সবাই। পাড়াটা যেন নিদ্রিত ছিল এতক্ষণ। জেগে উঠল এখন। সমস্ত গলিটার মধ্যে মাত্র দুটি জলকল। সেখানে পিঁপড়ের মতো হেঁকে ধরেছে সবাই। আশেপাশে আছে গোটা দুই তিনেক পুকুর। চিংড়ি লাফানো জলের পরিমাণ তাতে। দই-পাঁক হয়ে উঠল পুকুরগুলি।
এ বাড়িটাও হঠাৎ চেঁচামেচিতে মুখর হয়ে উঠেছে। বাড়ি নয় এ গলির মধ্যে সবই প্রায় বস্তি। একলা বিজয় নয়। অন্যান্য ভাড়াটেরাও এই কলে কাজ করে। ছেলের কাঁদা, রান্নার তাড়া, জল। তোলা আর চাল ডালের হিসাবের এই যেন সময়।
লীলা তো ইলিশমাছের দাম শুনে হাঁ। আড়াই টাকা সের। হলই বা গঙ্গার মাছ। মাথায় থাক অমন গঙ্গা।
তা বললে কী হয়? কারবারি বোনাই এসেছে। ইলিশমাছের মরশুমে তো বাজারে কাটা ইলিশের এক টুকরো ল্যাজা ছাড়া কিছু আসত না। ওইটুকু গন্ধ যদি বা হয়। আজ এনে ফেলেছে একটা। এ বছরের মরশুম তো শেষ । আর কী, শ্রাবণ মাস পড়ে গেছে। বড় জোর দু টাকায় নামবে, আর একদিন আনা যাবে তা হলে।
বুক কাঁপছে সুকুমারীর। গলায় খুসখুস করে চুলকোচ্ছে। কিন্তু চিৎকার করে ঝগড়া আরম্ভ করতে পারছে না। শত হলেও মেয়ে-জামাই এসেছে এত দিন বাদে। কিন্তু হপ্তার টাকায় নিশ্চয় কম পড়বে।
বিজয়ের সে সব খেয়ালই নেই। ষোড়শীর কোল থেকে ছোঁ মেরে তুলে নিল ছেলেটাকে। খানিকক্ষণ হাসাল, তারপর কাঁদাল, কাঁদিয়ে আবার দিয়ে গেল সোড়শীর কোলে।
ষোড়শী একবার বিজয়কে দেখে ছেলেটিকে আবার বসিয়ে দিল মাটিতে। ছেলেটা আরও চিৎকার জুড়ল। বিজয় গলা ফাটিয়ে হেসে লীলাকে ডেকে বলল, দেখছিস তো কী রকম বউ? সে তোরা টের পাবিনে। গোবর ন্যাতা হলে কি হয়? ছেলেটাকে কাঁদিয়েছি, তাই মাটিতে বসিয়ে দেওয়া হল রাগ করে। কাঁদ কাঁদ বেটা, গলা ফাটিয়ে কাঁদ।
চারদিকে চিৎকার। অন্যান্য ভাড়াটেদের ঘরেও একই ব্যাপার। যেন কারখানা জয় করে এসেছে সবাই।
লীলা ঘুরছে এদিকে সেদিকে। বাড়িটা যেন মাঝখানে উঠোন রেখে, চারদিকে পায়রার খোপ তৈরি হয়েছে। দেখছে, ঠোঁট বাঁকাচ্ছে। পা ফেলছে টিপে টিপে। পান খুঁজেছে মুখে এর মধ্যেই। ঠোঁটটি লাল করে পানের পিক ফেলছে প্যাঁচ প্যাঁচ করে। তিলি মাছটা কুটতে যাচ্ছিল। বিজয় তাকে সরিয়ে দিয়ে বলল, দে নিজেই কাটি।
মাদি মাছটা, বেশ গড়ন না?
তিলি বলল, তা বেশ, কত সুদে টাকা ধার করলি?
তা কত আর বলতে গিয়েই খ্যাঁক করে উঠল বিজয়, তোর তাতে কী লো মুখপুড়ি? ভাগ, যা জল এনে দে। দ্যাখ, জামাইবাবুর কিছু লাগবে কি না। বলে সে ঝিনুক দিয়ে খস খস করে আঁশ ছাড়াতে লাগল।
তিলি মুখ টিপে হেসে বলল, ইস। বোনাই পেয়ে যে একেবারে মেতে গেলি রে দাদা।
থমকে গেল বিজয়। হঠাৎ গম্ভীর আর করুণ হয়ে উঠল তার মুখ । বলল, দ্যাখ তুমি, শত হলেও একটা মিস্তিরি মানুষ। কারবারি বোনাই। না খাওয়ালে লোক কী বলবে, বল? এক দিন দু। দিন তো। তারপর তো হাঁড়ি ভেঙে যাবে, বোনাই শালা সবই বুঝবে, তার বিজা-শালার ট্যাঁকের দৌড় কত? দু দিন যাক না। বলেই গলা ছেড়ে নিজের বউ ছেলেকে দেখিয়ে বলল, ইমি, মা ষোড়শীকে ওর গণেশের কান্না থামাতে বল। নইলে শালার দুটোর গলাতেই পা দেব, মাইরি। বলছি।
ঠুমি তাড়াতাড়ি ছেলেটাকে কোলে নিল। বলল, বউ, তুই দাদাকে জল দে।
তারপর লীলার পাশে গিয়ে দাঁড়াল। রান্না চেপেছে সকলের। সকলের ঘরের পাশে এক ফালি করে বারান্দা। কাঁচা বারান্দা। সারি সারি উনুনের পাশে ভিড় করেছে সকলে। লীলা সকলের রান্না দেখে দেখে বেড়াচ্ছে।
.
ঘরের মধ্যে জামাই শ্বশুরের তখন ঘোরতর আলোচনা চলছে। মেঘনাদের ব্যবসায়ের কথাই উঠেছে। সে ঢাকার ব্যবসায়ের কথা বলছে। বিস্কুট রুটি তো দূরের কথা। বাকরখানিওয়ালাদের। তন্দুর (উনুন)-গুলি কুকুরের আস্তানা হয়েছে। মনে হয় না যে, এ দেশে বাকরখানি তৈরি হত। কোনওকালে। সপ্তাহে একদিন কোনও কোনও দোকানে বাকরখানি তৈরি হত। তাও চোরাবাজারের ময়দা দিয়ে। দাম ডবল। এ সব ছোটখাটো কারবারিদের সরকার এক চিমটি আটা ময়দারও পারমিট দেয়নি। শত হলেও বাকরখানি তো। কোথাও তৈরি হচ্ছে শুনলে সেখানে লোকে লাইন দিয়েছে। একেবারে কাড়াকাড়ি পড়ে যেত।
অধিকাংশ কারখানা তো বন্ধ-ই। হাতে গোনা যেত ঢাকার কারবারিদের। বাদবাকি সব দোকান গুটিয়ে অন্য কাজে ভিড়ে পড়েছে। অগুনতি পাইকের বেকার হয়েছে। মাল বেচে খাওয়া, তাও সইল না। ভিক্ষের ঝুলিও উঠেছে অনেকের কাঁধে। বাপরে বাপ! কী যুদ্ধ! গোলা ফাটল তো এদেশে দুটো। তার গ্যাস এত? রায়সাহেবের বাজারের কারবারিরা তো সরকারের ময়দার গুদাম লুট করারই মতলব করল একবার। টের পেয়ে গেল। সব্বাইকে ধরে একেবারে জেলে। ওরা বলল, সে-ই ভাল। কাজ কারবার বন্ধ, জেলে থাকা তবু ভাল। মেঘনাদের তখন অবশ্য ভালই অবস্থা। সপ্তাহে পনেরো থেকে কুড়ি মন ময়দার কাজ হয়েছে।
নকুড়ের বুকের মধ্যে ধুক ধুক করে। কুড়ি মন ময়দার কাজ? তা হলে মন পিছু কত লাভ? হিসাবে দড় নকুড়। কিন্তু মেঘুর সঙ্গে পাল্লা দেওয়া মুশকিল। সে তখন নতুন প্রসঙ্গ পেড়েছে। এই যখন ঢাকার ব্যবসায়ের অবস্থা, সেই সময়, এক সাহেব টিকাটুলির ওদিকে নতুন কারখানা খুলে বসল। কলকাতায় যে মস্তবড় সাহেবি বিস্কুটের ফ্যাক্টরি আছে, তার সঙ্গে ঝগড়া করে সাহেব ঢাকায় গেছে। পাঁচ বিঘা জমির উপরে পেল্লায় কারখানা খাড়া হল। কুড়ি বিঘা জুড়ে তার ঘেরাও পাঁচিল। লাখ টাকার মেশিন এসে পড়ল বিলাত থেকে। সকলের টনক নড়ে গেল। ঢাকা, ময়মনসিং, চাটগাঁ, সকলের কী হুতাশ ! যেন বৃষ্টি না নামতেই সবাই মাথায় ছাতা খোলার উপক্রম করল। মেঘনাদও চিন্তিত হয়েছিল বইকী! মনে হল যেন, এতদিনের সাজানো বাগানে মত্ত হাতি আসছে সব লণ্ডভণ্ড করে দিতে। চারদিকে রটে গেল, এবার হাতুড়ে ব্যবসা উঠল।
কলকাতার সাহেব কোম্পানিকে ময়দা সাপ্লাই করছিল স ওয়ালেস। স ওয়ালেস নামটা অবশ্য মেঘনাদের মুখ থেকে বেরুল সালেস। ঢাকার সাহেবকে সাপ্লাই দিতে আরম্ভ করল স্বয়ং ইস্পাহানি। সাহেবের কারখানা। তার সবই অন্যরকম। নতুন রকম, নতুন নতুন সব কায়দা। টিনের কৌটা আর ঝালাইয়ের কাজের জন্যই প্রথম তোক নেওয়া হল পঞ্চাশজন। যাকে বলে ছিট মাল, অর্থাৎ মচমচে বিস্কুট, তাতে দুধের দরকার। দরকার, কিন্তু অত খরচ করবে কে? পড়তা পড়বে না যে ! কিন্তু সাহেব কোম্পানি। আশেপাশের বহু গয়লার তো মাসকাবারি বন্দোবস্ত হয়ে গেল।
তারপরে প্রথম মাল বেরুল। সেই সঙ্গে কাগজ ছাপিয়ে বিলি হল। ঘোড়ার গাড়িতে ড্রাম পাইপ বাজিয়ে, সারা শহরে ছড়িয়ে দিল কাগজ। ইংরেজি আর বাংলায় লেখা ছিল সেই কাগজে, বিস্কুটের নানান কথা। দেওয়ালে দেওয়ালে ছবির কাগজ। মেমসাহেব আর সাহেব সেই বিস্কুট খাচ্ছে, এই রকম সব ছবি। দোকানে দোকানে নমুনা মাল বিলি হল। সবাই দেখতে লাগল, চাখতে লাগল।
ঢাকার কারখানাগুলির অনেকে গেল, সাহেবের মশলার কারসাজিটা যদি জানা যায়। কিন্তু সে গুড়ে বালি। ও ব্যাপার দেশি কারখানার মতোই গোপন। কেউ-ই জানতে পারবে না। কলকাতা থেকে এক বাঙালি এসেছেন, তাঁর মাইনেই নাকি, পাঁচশো টাকা। একটা ঘরে বসে তিনি শুধু মশলা তৈরি করেন। আর কারুর প্রবেশাধিকার নেই সে ঘরে। একমাত্র স্বয়ং মালিক সাহেব ছাড়া। কারখানার অন্যান্য লোক তো দূরের কথা !
তারপর বাজারে বেরুল মাল। পাইকেররা ঘিরে ধরল কারখানা। লেখাপড়া-জানা কোট প্যান্ট-পরা ভদ্রলোক নমুনা নিয়ে ছড়িয়ে পড়ল জেলায় জেলায়, গ্রামে গ্রামান্তরে, হাটে ঘাটে বন্দরে। বলতে বলতে মেঘনাদের বোধ হয় বাহ্যজ্ঞান লোপ পেল। ঘরের অন্যদিকে জটলা, হাসাহাসি, অনেক কথা। বিজয়ের হেঁড়ে গলার চিৎকার। শিশুর কান্না। একটি-ই তো ঘর। ঘরের কোলেই রান্না। মাথায় টিনের শেড, গোলমাল রীতিমতো প্রতিধ্বনিত হয়।
কিন্তু মেঘনাদের সে সবে কাজই নেই। নকুড় শুনছে, কিন্তু শোনার মতো নয়। অনেক কথা তার কান থেকে বেরিয়ে যাচ্ছে। তবু সে মাঝে মাঝে হাঁ হুঁ আচ্ছা দিয়ে চালাচ্ছে। মনে মনে ভাবছে, এ শুনে কী লাভ! মেঘনাদের তাতে কিছু হয়েছে কী? মেঘনাদ বলল, কিন্তু দেশের মানুষকে তো সাহেব চেনে না। আলটপকা কারখানা খুললেই তো হল না। কারা রটিয়ে দিল, বিস্কুটে নাকি গরু শুয়োরের চর্বি মেশানো হচ্ছে। চর্বি কে না মেশায়? ঢাকার মুসলমান কারখানাগুলি গরুর চর্বি কি আর না মেশায়? শুয়োরের চর্বি বরং ব্যবহার-ই হয় না। ব্যবহার যদি করতেই হয়, ঘিয়ের ব্যবহারই নিয়ম। কিন্তু এ আকালের দেশে সে কথা কেউ কল্পনা করতেও পারে না। ভাতের পাতে ঘি জোটে না, আবার রুটি বিস্কুটে। সে হত নবাবি আমলে। কারখানাগুলিকে বাঁচিয়ে দিয়েছে দালদা কোম্পানি শস্তায় ঘি বের করে। সাহেব ফ্যাক্টরিতে দালদা-ই ব্যবহার হচ্ছিল। কিন্তু গুজব বড় বিচিত্র জিনিস। মানুষ সব ফেলে আগে ওইটে শোনে। শহরের লোকেরা ছাড়া, গ্রামের লোকেরা প্রায় বাতিল করল সে বিস্কুট। তারপর দাম? কদর না বুঝলে লোকে দাম দিতে চায় না। মেঘু শুধু কারবারি নয়, হাতেনাতে কাজ জানা কারিগর। সে তো জানে সাহেবের বিস্কুট কী জিনিস ! বিস্কুটের গায়ে বাইরের হাওয়া লাগে না। বাইরের আলো দেখতে পায় না। তৈরি হয় আর সঙ্গে সঙ্গে টিনজাত। একেবারে রাং ঝালাই সঙ্গে সঙ্গে।
পড়তা অনুযায়ী দাম দিতে হবে তো ! বাজারে মাল ছাড়লে কী হবে? বাজার ছাড়ে না। বাজারের পা ভারী। ঠেলেঠুলেও চলে না। কায়েমি হয়ে সে দোকানে বসে রইল। এদিকে পাইকেররাও গণ্ডগোল আরম্ভ করল। তাদেরও পড়তা পড়ে না। তারপর সব সময় নগদ টাকায় মাল নেওয়া সম্ভব নয়। কারবারীর সময় অসময় আছে। বিশ্বাস করে ধারে দিতে হবে। কিন্তু ধারের ধার ধারে না সাহেব কোম্পানি। আগে কারবার জমুক। পরস্পরের মধ্যে বিশ্বাস স্থাপিত হোক, তারপর ভাবা যাবে ধারের কথা।
পাইকেররা সরে পড়ল। সাহেবের এজেন্ট ঘুরতে লাগল। সর্বত্র। বাঁশের বেড়ার এমনি গুণ। সেই বংশ্যবনিকা ঠেলে, এগুয়, সাধ্য কি। শুধু নামে কি আর মাল কাটে। নাম, ভার, ধার, সবই চাই। দুই ধার, একটা কাটবে আর একটা দেবে। তা ছাড়া দাম মস্ত বড় কথা।
সাহেবের মাল ছুটল কলকাতার দিকে। তারপর শোনা গেল, কারখানাসুদ্ধ উঠে যাবে কলকাতায়। কিন্তু গেল না। কিছুদিন পরে শোনা গেল, সাহেব কারখানা বিক্রি করে দেবে। শাঁখ বাজার আগেই হরিধ্বনি উঠল। অর্থাৎ আঁতুড় ঘরেই সন্তান মারা গেল।
বিক্রির কথা শুনে চনমন করে উঠল মেঘনাদের মন। একবার দেখে আসতে দোষ কী?
হঠাৎ সজাগ হয়ে উঠল নকুড়। এতক্ষণ শুনছিল আনমনে। তার কানে গেছে, বিজয় ইলিশমাছ এনেছে। মাছ কাটা আর ভাগাভাগির কথা শুনছিল সে থেকে থেকে। নকুড়ের বাপ মাছ খেত না : বংশ তাদের পরম বৈষ্ণবের। নকুড়ের সময় থেকে নিরামিষ খাওয়াটা বিলাসিতা হয়ে উঠেছিল। শুধু তো কচু, হিঞ্চে, কলমি। আলু কপি পটল জাতীয় তরকারি সোনাদুলির চরের মানুষ চোখে দেখে কম ! খায় আরও কম, তার জন্য নগদ পয়সার দরকার। সিরাজদিঘার হাট না হলে পাওয়াও মুশকিল ছিল। কচু হিঞ্চের সঙ্গে খালবিলের পুঁটি মৌরলা চিংড়ি কিংবা শোল বোয়াল সিং কই পরম উপাদেয় মাছ হয়েছিল। অভাব আর জিভের আস্বাদের কাছে দুই হার মানে বইকী। নকুড়ের বাপ থাকতে ওসব বাড়িতে ঢুকত না বড় একটা। ছেলেমেয়েরা ধরেছে কোঁচড় ভরে। পরের বাড়িতে দিয়ে এসেছে, কলাপাতায় করে রান্না মাছ নিয়ে এসেছে, লুকিয়ে খেয়েছে। নকুড়ও খেয়েছে, বাপ মরার পর অবাধ স্বাধীনতা। গলায় তুলসীর মালাটা ছিল, তাতে পুঁটি মৌরলার স্বাদ তেতত লাগেনি ! আঁশের গন্ধে যে এত খিদে পায়, তা কে জানত।
আজকেও আঁশের গন্ধটা ছড়িয়ে গেছে একটু বেশি। নকুড়ের মোক্ষম ইন্দ্রিয়গুলি ওদিকেই ধাবিত হচ্ছিল। পুরো একটা ইলিশমাছ এসেছে। কিন্তু হঠাৎ সে চমকে উঠল। কান খাড়া করল। কথার দিকে। হঠাৎ একটা ছিদ্র পেয়েছে যেন কালনাগিনী লখীন্দরের বাসর ঘরে। এই ছিদ্র হচ্ছে, মেঘনাদের অন্ধকার রন্ধ্রে প্রবেশের মুখ। মেঘনাদের আসল পাল্লা, সেখানে তার ওজন ঠিক কাঁটায় । কাঁটায় মাগা আছে। অর্থাৎ মেঘনাদের টাকার অঙ্ক। সাহেবের কারখানা কেনার জন্য যার মন কেমন করে, তার কত টাকা থাকতে পারে, নকুড় সে অধ্যবসায়ে মেতে উঠল। লাখ টাকার উপরে তো মেশিনেরই দাম ! নকুড় তুলসীমালা খুটতে লাগল ঘন ঘন। মেঘনাদ বলল, দেখে আসার আগেই শোনা গেল নিলাম হবে কারখানা। সব এক সঙ্গে নিলে বেশ শস্তাতেই হয়ে যাবে মনে হল। আর মেঘনাদের মনে এইটিই বড় সাধ । যন্ত্রপাতি দিয়ে কাজ হবে, সাহেব যা পারে, দেশের লোক তা পারবে না কেন? সাধনা থাকলে সিদ্ধি লাভ হয়, লালমিঞা বলত। নজর চড়িয়ে কাজ করতে পারলে দেশের কারখানাগুলিও সাহেবি কারখানার মতো হয়ে উঠতে পারে। দেশি কারখানায় হাতের কাজে মাল নাই বেশি। সাহেবি কারখানায় এক চিমটি ময়দা নষ্ট হওয়ার উপায় নেই। একদিকে মেশিনে, আর একদিকে সাফাই। কী রকম সাফাই? উঠতে বসতে যোয়া মোছা। মাথায় হাত মোছা চলবে না। আর শয়তানি করলে চলবে না। লালমিঞা বলত, তুই এক শয়তান, তোর মাথার উপরে আর এক শয়তান। তারপরে ঈশ্বর। খবরদার! ভেজাল দিয়ো না।
মায়ের কোল ধামসে ধামসে ছেলে বিস্কুট খেতে চাইবে। মা কিনে দেবে, সে বিস্কুট তৈরি হচ্ছে তোমার ঘরে। ছেলেকে বিষ খাওয়াবে? রোগে পড়ে আছে মানুষ। মেঘনাদের বিস্কুট খেতে চাইবে সে, তুমি শয়তানি করলে সে মরবে। খুন করে পয়সা রোজগার করবে? পাল্লা ঠিক রাখো, কাঁটা যেন এদিক ওদিক না হয়। লাভের দিকে যেন ঝোঁকটা বেশি না পড়ে। আবার বিস্কুট রুটি খাওয়াতে গিয়ে রসগোল্লা হাজির কোরো না। তা হলে ন্যায়ের কাঁটা এমন ঝুঁকবে, তোমাকে নিয়ে ঝুঁকবে একেবারে।
সাহেবি কারখানাগুলি এ নীতির অর্ধেক মানে। তাইতেই দেশের টাকা গলগল করে চলে যাচ্ছে। দেশের মানুষ পুরো নামলে, গলগল করে টাকা খাওয়া বন্ধ হবে। দুটো টাকা ঘরে থাকবে, কিন্তু দোকান ব্যবসায়ীরা সিকি মানতে রাজি আছে কি না সন্দেহ। ভেজাল বিক্রি করে তরে গেলে মা কালীর পূজা দিয়ে আসে।
সাহেবরা কি জাদু জানে ! মন্ত্র পড়ে দেয় নাকি মালে। যেন খেলেই মানুষ ভুলে যাবে ! মেঘনাদের সাহস ছিল, ইচ্ছা ছিল সে মেশিন নিয়ে কাজ আরম্ভ করবে। সিরাজদিঘার কারখানা এমনিতেই সে ঢাকায় সরিয়ে নেবে ভাবছিল। সাহেব কারখানা নিলাম হবে শুনে বিপিনকে নিয়ে। ঢাকা শহরে যাওয়ার উদ্যোগ করল। টাকার দৌড়ে পারবে কি না, সে তো পরের কথা। ডাকটা শুনে আসতে আপত্তি কী। একলা মেঘনাদের পক্ষে তো সম্ভবও নয়। অত বড় কারখানা, বিশ বিঘা জমি, বাড়ি, সাহেবের বাংলো, মেশিন। কিন্তু যাওয়া হল না।
এদিকে এই ব্যাপার। অন্যদিকে তখন দাঙ্গার ছুরি শাণাচ্ছে গুণ্ডারা। যাওয়ার দিনেই লেগে গেল, ব্যাপার তো এই পর্যন্ত দাঁড়িয়েছে। ভাগ্যে এখনও কী আছে!
মেঘনাদ নীরব হল, নকুড় মশগুল নিজের ভাবনায়। একলা নয়, মেঘনাদ দোকলা কিনতে চেয়েছিল সাহেবের কারখানা। অবশ্য নিলামে, তাই যদি হয়, নিলামে দশ টাকার মাল আড়াই টাকায় দাঁড়ায়। খদ্দের বেশি হলে কপাল ফিরতে পারে নিলামওয়ালার। বিস্কুট কারখানার খদ্দের আর কত হতে পারে। তাও অত বড় কারখানা, সাহস আছে ক-জনার।
তা হলে কত? কত হতে পারে মেঘনাদের পুঁজি। পঞ্চাশ হাজার থেকে করতে হয়। আশি হাজার থেকে লাখখানেক ! কিংবা তারও বেশি দেড় লাখ ! মেঘনাদ সিরাজদিঘার অতবড় কারবারি, মরতে মরতেও লালমিঞা তাকে কিছু দিয়ে গেছে। হাত সামলাল নকুড়, খুটতে খুঁটতে তুলসী মালা ছিঁড়ে যাচ্ছিল প্রায়। আবেগ চাপতে পারল না নকুড়, হঠাৎ বলে উঠল, বেঁচে থাকো বাবা, বেঁচে থাকো। মা লক্ষ্মী মুখ তুলে চান তোমার দিকে। সাহেব কারখানার মতো কারখানা তুমি যেন খুলতে পারো। দেশে তোমার মান হোক। তুমি জন্ম জন্ম মাকে ইট পেতে বসাও। সা বংশের শিরোমণি হবে তুমি। তোমার বাপ অনেক চেষ্টা করেছে। করে করে প্রাণটাই দিয়েছে। বলতে বলতে নকুড়ের গলা ধরে এল। বলল, আমি বড় শক্ত, পাথরের চেয়ে শক্ত। আমার প্রাণটা গেল না। এ বয়সেও বেঁচে অনেক কিছু দেখতে হচ্ছে আমাকে। নিজে কিছু করতে পারলাম না। ছেলেগুলি সাবংশের কুলাঙ্গার হয়েছে। বিজাকে তো চোখের সামনেই দেখতে পাচ্ছ। কুলি মজুর হয়ে গেছে। এই বস্তিতে বাস, অনন্তটার বুদ্ধিসুদ্ধি ছিল। থাকলে কী হবে। এই কলকারখানার বাজার ওটাকে একেবারে খেয়ে ফেলেছে। বসন্তর কথাও শুনেছ বোধ হয়। কী যে পাপ করেছিলাম। হে ভগবান, হে ভগবান!
মেঘনাদ কী রকম বোকা হয়ে উঠল। দুঃখে সান্ত্বনা দেওয়াই তো উচিত। সে অনুভব করতে পারে। বলতে পারে না। কী যে বলতে হয়, সেটাই আয়ত্ত করতে পারেনি আজও। তার তামাটে। মুখটা গম্ভীর হয়ে উঠল আরও। যেন, নিষ্ঠুর হয়ে উঠল তার মুখভঙ্গি।
নকুড়ের হাতটা নিশপিশ করতে লাগল। মেঘুর হাত ধরতে চায় সে। পারছে না। লজ্জা করছে। তা ছাড়া, মনটি তার পরিষ্কার নয়। এটুকু সে পরিষ্কার বুঝেছে। তবু, মেঘনাদের হাতে হাত ঠেকে গেল তার। বিদ্যুতের মতো সে স্পর্শ। মেঘনাদের বলিষ্ঠ মূর্তিটাকে ভয়ও হয় নকুড়ের। বলল, এই অলক্ষ্মীর ঘরে তুমি এসেছ বাবা। তোমার ছোঁয়ায় যেন এ ঘরে লক্ষ্মী ফেরে। দেখে শুনে আমার সাপুরদের যেন মন ফেরে। জানি না, এ অভাবের সংসারে তুমি কেমন করে থাকবে।
কে যেন চাপা গলায় খিলখিল করে হেসে উঠল। চমকে উঠল নকুড়। চমকে ক্রুদ্ধ চোখে সে ফিরে তাকাল। উঃ, ধ্বকধ্বক করছে বুকের মধ্যে। যেন সে কী এক বিরাট কার্যোদ্ধার করতে যাচ্ছিল। এক ভয়াবহ অমঙ্গলের মতো খিলখিল করে হঠাৎ বেজে উঠল হাসি। দেখল তুমি ঝুমির বুকে লুটিয়ে পড়ে হাসছে।
নকুড়ের কুঞ্চিত-চামড়া মুখ ভয়ংকর হয়ে উঠল। সে কী একটা বলে উঠতে গেল চেঁচিয়ে। সামলে নিল পরমুহূর্তে। সামলাতে গিয়ে কেশে উঠল ঠরঠরে গলায়। ঝুমি রয়েছে। ঝুমিও হাসছে। যদি সে রাগ করে। দাঁতহীন মাড়ি ঘষে খালি মনে মনে বলল, হারামজাদি ছেনাল।
মেঘনাদের গোঁফের দু পাশে গভীর দাগ পড়ে গেছে হঠাৎ। নকুড়ের জন্য সে ব্যথিত হয়ে উঠেছে। সে বলতে চাইছিল কিছু। বলতে চাইছিল, যদি সে এ সংসারেই থাকে, তাতে ভাববার কী আছে। খুব ভাল ভোগে, সুখে কিংবা সোহগে তো কোনওদিনই থাকেনি। অভ্যস্তও নয়। ও সবের বাড়াবাড়ি হলে তার অস্বস্তিই হবে। বিয়ের পর তাকে কেউ কোনওদিন সামনে বসে খাওয়ায়নি। তার জন্য যে বিরাগ কিংবা অভিমান, সেটুকুও কোনওদিন রপ্ত হয়নি জীবনে। লীলা গোড়া থেকেই সেটুকু না করে বাঁচিয়ে দিয়েছে তাকে। সে চিৎকার করে ডেকে বলেছে, আর দুটি ভাত চাই যে ! ভাত দিয়েও লীলার বসবার সময় হয়নি। কিংবা ইচ্ছে হয়নি। এখানে আসার চারদিন আগেও নিজের হাতে নিয়ে খেয়ে এসেছে মেঘু। এঁটো পরিষ্কার করে ফেলে রেখেছে থালা। একটি নমঃশূদ্র মেয়ে কাজ করত। সে ধুয়ে দিয়েছে। কেউ কোনওদিন কোঁচানো কাপড়টি বাড়িয়ে দেয়নি হাতের কাছে। কাপড় ময়লা হলে হয়তো বিপিন বলেছে। অথবা আর কেউ। লীলাও বলেছে। হঠাৎ মুখ ঝামটা দিয়ে উঠে নাকে কাপড় চাপা দিয়েছে। উঃ! কী গন্ধ ! বলে ঘরের থেকে ফরসা কাপড় এনে ছুড়ে দিয়েছে। বলেছে, ঘরে মেয়েমানুষ আছে সেটা মনে রেখো।
মনে ছিল না নাকি? গদিতে বসতে গিয়ে তো বার বার মনে হয়েছে, আর এক জন আছে সে বাড়িতে। সে ঝুমি! ঘাম ও রক্তের বিনিময়ে যে ঘর সে তুলেছে, সেই ঘরে কে আছে সে ভুলবে কেমন করে। তবে সে যে ভোলে না, এটুকু জানতে দিতে চায় না সে নিজেকেও। তাকে বাড়িতে ডেকে যে কেউ আদর আপ্যায়ন করেনি কোনওদিন, তার জন্য সে অভিযোগ করেনি কখনও। কখনও কখনও বাড়িতে ঝুমির অভাববোধ হলে সে হেসেছে হ্যাঁ হ্যা করে। অভাব না হোক, অভাবহীনতার মধ্যে থেকেও তার জীবনে পরিবর্তন হয়েছে কতটুকু। তার কোনও কষ্টই হবে না এখানে থাকতে।
মেঘনাদও ফিরে তাকাল তিলি লীলার দিকে। তারপর জিজ্ঞেস করেই ফেলল, হাসছ যে তোমরা? কী হল?
তাতে হাসিটা বাড়ল আরও। তিলি বলেই ফেলল, তোমাকে দেখে।
সত্যি তাই। তাকে দেখেই হাসাহাসি করছিল তারা দুই বোন। লীলা বলছিল, ওই দ্যাখ, দেখছিস তো। নিজের কারবারের কথায় জামাই-শ্বশুর কেমন মেতে গেছে। এখন তুই হাজারবার এখান দিয়ে যাতায়াত কর, তোকে চোখেও দেখতে পাবে না। এ বাড়িতে আগুন লাগলেও টের পাবে না।
তিলি আবার সেটুকু পরীক্ষা করে দেখে নিয়েছে। বারকয়েক সামনে দিয়ে যাতায়াত করেছে। মেঘুর খেয়াল হয়নি। মুড়ি খেতে খেতে কখন মেঘুর থালা খালি হয়ে গেছে, সে টের পায়নি। খালি থালাটাই হাতড়েছে বারকয়েক। তিলি বলেছে, আহা, বেচারির আরও দুটি মুড়ির দরকার ছিল গো দিদি।
লীলা বলেছে, তোর মুণ্ডু। ও কি খিদেয় খাচ্ছে নাকি? কী খাচ্ছে সেই খেয়ালই নেই। দশ থালা দিলে তাই খেয়ে নেবে।
তিলি গিয়ে খালি থালাটি তুলে নিয়ে এসেছে। মেঘু টেরও পায়নি। তখন থেকে দুই বোন হাসাহাসি করছে।
মেঘনাদও হেসে উঠল। নিঃশব্দ হাসি। সে হাসিতে তার মুখটা বোকা বোকা দেখাতে লাগল ।
তিলি হঠাৎ ফিসফিস করে বলল, তোর লোকটাকে কিন্তু দিদি ভালমানুষই মনে হচ্ছে।
লীলা বলল, হ্যাঁ কী রকম ভাল, সে ঘর করলেই বুঝতে পারবি।
ওদিকে বিজয়ের চিৎকারে কান পাতা দায়। সে একাই একশো। মাছ কুটে এখন আবার বাটনা বাটতে বসেছে। এতক্ষণ কারখানায় খেটে এসেও তার ক্লান্তি নেই। মা বউ দাঁড়িয়ে আছে সামনেই। উনুনে তেল ফুটছে। অন্যান্য ঘরণী পাশাপাশি যারা রান্না করছে, তারা সবাই হাসছে। বিজয়ের কাণ্ড দেখে।
এটা রসাধিক্যের ব্যাপার নয়। বিজয় মানুষটি একটু ওই রকমই। হেঁকে ডেকে চেঁচিয়ে, প্রাণ খুলে দশটা কথা বলে, দু ঘা মেরে, পাঁচটা গালাগাল দিয়ে চলে সে। বাটনা বাটতে বাটতেই মনে। মনে হাসছে আর আপন মনে বলে চলেছে, কী করব । কপাল ! শালা এমন মেয়ের সঙ্গেই বাপ মা বে দিয়েছে, উনি আবার মিস্তিরির বউ হতে পারবেন না। গলায় কণ্ঠী বোষ্টম আর মুদি হলেই উনি ভাল বাটনা বাটতে পারতেন।
বলে আড়ে আড়ে দেখছে বউয়ের মুখের দিকে। সে বেচারি ঘোমটার আড়ালে এতক্ষণ ঠোঁটে ঠোঁট চেপে ছিল। এবার নিঃশব্দে জুড়েছে কান্না।
সুকুমারী ভাবছিল অন্যরকম। এক তত তিলির গায়ে হাওয়া লাগিয়ে বেড়ানো ভাল লাগছে না। কে জানে, দুটিতে গলাগলি করে, ছেনালের মতো হেসে গলে কী ফুস ফুস গুজ গুজ করছে। তার উপর বিজয়ের এই কাজ। সুকুমারী জানে। এ সব হচ্ছে বউকে কাজের চাপ থেকে বাঁচিয়ে দেওয়ার জন্য। খেতে জোটে না, শুতে রাঙ্গা মাটি। হারামজাদা বোনাইয়ের জন্য সোহাগ করে ইলিশমাছ নিয়ে এসেছে। এখন বউয়ের সোহাগে বাটনা বাটতে বসেছে। লজ্জা করে না।
কিন্তু প্রাণ খুলে চেঁচাতে পারছে না আজ সুকুমারী, শত হলেও জামাই রয়েছে। অনেক দিনের হলেও জামাই তাদের কাছে নতুনই।
ঘরের মধ্যে তিলি বলল মেঘুকে, তুমি যে ওখানেই খুঁটি পুঁতে বসলে। এসো, দেখে যাও তোমার শালার কীর্তি।
মেঘনাদ উঠে এল। দুই বোনের সঙ্গে বারান্দায় এসে দাঁড়াল। বিজয় হো হো করে হেসে উঠল। এতক্ষণ সে আপনি আপনি বলেছে মেঘনাদকে। এবার তুমি করে বলল। বলল, দেখছ তো, কী রকম সংসার করি? ওই যে দেখছ ঘোমটা ঢাকা তোমার শালাজটি, ও সব ঘোমটার মধ্যে খ্যামটা। শালা ভাজার মাছ এপিট ওপিট করে খায় ঠিক।
বলেই খ্যাল খ্যাল করে হাসি। তার পরেই গাঁক করে উঠল, এই ঠুমি পেতনি বনুইকে তেল গামছা দে। রাত জেগে এসেছে, লোকটা খাবে শোবে না?
তিলি বলল, তোকে আর বলতে হবে না সে কথা। কোথায় নিয়ে যাবি নাইতে? জংলা পুকুরে?
বিজয় বলল, তা ছাড়া আর কোথায় যাব? গতর খাঁটিয়ে যদি জল তুলে রাখতিস কলের, তা হলে না হয় বাড়িতেই হত।
মেঘুকে বলল, পুকুরে নাইতে পারবে তো?
মেঘনাদ বলল, নদী পুকুরেই তো চিরকাল নেয়ে আসছি। কলের জল কি সইবে?
তাই বলো! বলে, বাটনা বাটা শেষ করে উঠল বিজয়। লীলাকে বলল, তুই চল, নেয়ে আসবি।
তিলি বলল, তবে কি তোরা একলা যাবি? আমরা দু জনেই যাব।
চারজন চান করতে চলে গেল। সুকুমারী জ্বলন্ত চোখে ফিরে তাকাল বউয়ের দিকে। একটা খালি বালতি এগিয়ে দিয়ে বলল, কলে গিয়ে ভাজা লাগাও, সঙের মতো দাঁড়িয়ে থেকো না।
কাঁখে ছেলে, হাতে বালতি নিয়ে বউ চলে গেল রাস্তার দিকে। তখনও চোখে তার জলের দাগ। কাপড় খসে গেছে অর্ধেক বুক থেকে। ফাটা ফাটা নীল শিরাবহুল দুধোলো স্তন বেরিয়ে পড়েছে একটি। ছেলেটি মুখ ঘষছে সেখানে। ঘোমটা উঠে গেছে অনেকখানি। কলে এসে রোদ মাথায় করে দাঁড়াল। জলকলের চারপাশে বালতি কলসি ছড়ানো। জল পেতে অনেক দেরি।
খানিকক্ষণ দাঁড়িয়ে, অদূরে গাছতলায় গিয়ে বসল সে। মাথায় কাপড় রেখে, বুক দুটি সম্পূর্ণ উন্মুক্ত করে ফেলল। তারপর ছেলেকে মাই খাওয়াতে খাওয়াতে গাছের ফাঁকে ফাঁকে তাকাল উত্তর। দিকে। ওদিকেই জংলা পুকুর। যেখানে বিজয় গেছে চান করতে।
সুকুমারী এসে দাঁড়াল নকুড়ের কাছে। এবার চোখাচোখি হল পরস্পরের। একটুক্ষণ চুপ করে থেকে নকুড় বলল, ব্যবসা করার মতলবেই এসেছে। ঠিক বুঝতে পারলাম না, অবস্থা কী রকম।
লীলার কথা বলছে নকুড়
সুকুমারীর ভ্রূ কুঁচকে উঠল। সে ঠিক কালো নয়। খানিকটা মাজা মাজা রং। ছেলেমেয়েরা কেউই প্রায় তার রং পায়নি বোঝা যাচ্ছে। অনেকটা পেয়েছে বোধ হয় তিলি। সিঁথি বরাবর চুল উঠে টাক পড়েছে তার। কপালটা চওড়া। সিঁথিতে কপালে সিঁদুর মাখা। নকুড়ের মতো তারও সারা মুখে কুঞ্চনরেখা ভরতি। বয়স হলেও শরীরের বাঁধুনি বেশ বলিষ্ঠ সুকুমারীর। চোখ বড় করে ফিসফিসিয়ে বলল, মেয়ে আমার, তোমারও। জানিনে জামাইয়ের সঙ্গে কী রকম সম্পর্ক। নিজের মেয়ে হলেই বা কী। ভাবভঙ্গি বাজারের ছেনালের মতো। ওর চরিত্র ভাল নেই, আমার মন গাইছে । দেখে নিয়ে তুমি । ওর কথায় যে জামাই চলে, তা আমার মনে হয় না। মনে নেই, এ মেয়ের কথা?
চকিতে একবার চোখাচোখি হল নকুড় সুকুমারীর। দু জোড়া চোখ আবার ঘুরে গেল চারদিকে। নকুড়ের মনে পড়ল সোনাদুলি চরের সেই সব কথা। লীলার কথা। বলল, মনে আছে। ওর কী দোষ বলো। কিন্তু জামাইয়ের সঙ্গে… কী জানি, কী রকম ওদের ব্যাপার।
সুকুমারী হঠাৎ বলল, কোনও পাপ করছি কি আমরা? মাথার উপরে ভগবান আছেন।
নকুড়ের গলার শিরাগুলি কেঁপে উঠল। তুলসী মালাটাও উঠল নড়েচড়ে। বলল, কোনও দিন পাপ করিনি, অভাব, তাই জামাইয়ের পিত্যেশি। এতে পাপ কী করলাম বলো?
সুকুমারী যেন খপিসের মতো তাকাল নকুড়ের দিকে। বলল, তুমি যে বলেছিলে, মেঘুর সঙ্গে ব্যবসায় নামবে । তোমার তো টাকা নেই কোনও কালেই। মাছের তেলেই মাছ ভাজবে, এই তো তোমার মতলব। সেই কথা বলছি।
নকুড় বলল, ওর নামই হল পিত্যেশ করা। আমি কি আর ছিনিয়ে নেব, না, চুরি করব? চুরি তো করব না। আর চেয়েচিন্তে যদি কিছু পাওয়া যায়। মেয়েটার একটু মায়া মমতা থাকলে, ওর হাত দিয়েও কিছু আসতে পারে।
সুকুমারী বলল, সে গুড়ে বুঝি বালি। কথাবার্তার ধরনধারণই আলাদা। তবে হ্যাঁ, একটা লক্ষ্মীমন্ত মানুষ যখন ঘরে এসেছে, কিছু হতে পারে।
এ শুধু আজকের কথা নয়। যে দিন প্রথম মেঘনাদের চিঠি এসেছে, সে দিন থেকে এ কথাই ফিস ফিস গুজ গুজ করে আসছে তারা। সিরাজদিঘার একজন গদির মালিক আসছে। প্রতি মুহূর্তে নিজেদের যে জীবনকে তারা ক্লেদাক্ত মনে করেছিল, ঘৃণা করছিল নিজেদের, সে সময় হঠাৎ যেন একটু আশার আলো দেখা দিল। যেন সোনার ড্যালা পেয়েছে। এক চিমটি ভেঙে নিতে পারলেই লাভ। ফাঁক পেলেই ধারালো যন্ত্র দিয়ে চাঁছতে হবে সোনার পাতটাকে ।
হঠাৎ নকুড় বলল, বড় হতভাগ্য আমি।
তার গাঢ় ভাঙা ভাঙা গলার স্বরে চাপা ব্যথা ফুটে উঠল। এরকম কতই বলে। কত সময় বলে। সুকুমারীর মনে দাগ কাটে না। আজ হঠাৎ সুকুমারীর মনে লাগল কথাটা। বলল, কেন?
নকুড় একটা দীর্ঘনিশ্বাস ফেলল, কোনও দিনই কিছু করতে পারলাম না। আমার বাপ তবু তার বয়সকালে মুন্সিগঞ্জের হাটের গদিতে দু দিন বসতে পেরেছিল। আমি চিরকাল সোনাদুলি চরের অপয়া দোকানটায় বসে ছারপোকার কামড় খেয়ে মলাম।
এ সব সুকুমারীর শোনা কথা। বিয়ে হওয়ার পর এসে আর চোখে দেখেনি কোনওদিন । শুনেছে, মুন্সীগঞ্জে দাদা শ্বশুরের জমজমাট ব্যবসা ছিল গুড় আর তামাকের। তার শ্বশুর, নকুড়ের বাবাও যৌবনে মুন্সীগঞ্জ যাতায়াত করেছে। সে ব্যবসা রসাতলে গেছে অনেকদিন। নানান কারণে গেছে। তার মধ্যে এক কারণ তার শ্বশুরের চরিত্রহীনতা।
সুকুমারী একটু ঘন হয়ে বসল নকুড়ের কাছে। কেউ দেখলে হয়তো অবাকই হবে। কোনওদিন এভাবে তাদের বসতে দেখেনি কেউ। সুকুমারী বলল, দেখলাম তো চিরকাল, একপাড় ভাঙে, আর একপাড় গড়ে। দেখো, হয়তো আবার গদিতে বসতে পাবে।
অ্যাঁ, কী বলছ? চমকে উঠল নকুড়। আবার গদিতে বসতে পাবে সে। আবার কেন, বলতে গেলে সে-ই তো প্রথম বসা হবে তার জীবনে।
সুকুমারী আবার বলল, সব সময় তো আর চেয়েচিন্তে খেটে লক্ষ্মী হয় না। বুদ্ধিও খাটাতে হয়। ভাবো, দেখো, কী হয়।
এক মুহূর্ত নীরব। হঠাৎ আবার বলে উঠল সুকুমারী, টাকা পয়সা সব কীভাবে রেখেছে মেঘু, কে জানে? খোলা রেখে যায়নি তো?
নকুড় আবার চমকে উঠল, অ্যাাঁ?
মনে মনে ভাবল, ফেলে রেখে যাবে। মানে পঞ্চাশ হাজার, কিংবা এক লাখ অথবা দেড় লাখ। এ বস্তিতে!
আচমকা ঢং করে একটা শব্দ হল। দু জনেই চমকে উঠল। দেখল, দরজার কাছে বিজয়ের বউ। জলভরা বালতিটা নামিয়েছে সিঁড়ির উপর, কোলের ছেলেটা এলিয়ে পড়েছে ঘুমে। ঘুমন্ত আঁকড়ে ধরে আছে মায়ের বুক। বউ হাঁপাচ্ছে বালতিটা এনে। কী রকম ধড়ফড় করছে বুকের মধ্যে ! সুকুমারী হঠাৎ উঠে বেরিয়ে গেল। এ ঘরের পাশেই, কোণের ঘরটা আপাতত ভাড়া নেওয়া হয়েছে মেঘুর জন্য। দেখল, মস্তবড় তালা আঁটা রয়েছে কড়ায়। মনে পড়ল, বুমি তুমি হাতে হাতে জিনিসপত্র তুলেছে ওই ঘরে। তারপর কখন তালা বন্ধ করে রেখেছে।
সে আবার এল এ ঘরে। বউ তখনও দাঁড়িয়ে। বলল, ছেলেটাকে ধরো তো মা, বালতিটা নিয়ে যাই।
সুকুমারী ছেলেটাকে নিয়ে শুইয়ে দিল মেঝেয়। বউ বালতি নিয়ে বারান্দায় চলে গেল।
সুকুমারী সহজ গলায় বলল, তালা দিয়ে গেছে ঘরে।
যেন একটা স্বস্তির নিশ্বাসই পড়ল নকুড়ের। বলল, ওঃ, বেশ, ভাল।
সুকুমারী বারান্দার দিকে একবার দেখে বলল, তুমিও নাইতে যাও।
বউকে ডেকে বলল, বালতিটা ভাজা রেখে এসো আবার জালায় জল ঢেলে। নইলে আবার জলের কম পড়ে যাবে।
বউ খালি বালতি নিয়ে বেরিয়ে গেল।

খেতে বসতে গিয়ে মেঘনাদ বলল, চালিস না কি সেই ছোঁড়ার নাম। গেল কোথায়। খাবে তো?
এতক্ষণে খোঁজ পড়ল চালিসের ! তিলি এসে দেখল, পিপুলতলা খালি। বলল, এখানেই তো ছিল।
চেঁচিয়ে উঠল বিজয়, সে শালাকে যে আমি বড় রাস্তার দিকে যেতে দেখেছি গো। ঠিক আছে, ওরটা রেখে দাও। এসে খাবেখন লবাবজাদা।
বিজয়ের খাওয়া হয়ে গেল আগেই। তার আবার তাড়াতাড়ি। ওয়ার্নিং বাঁশি বেজে গেছে। সে উঠে পড়ল। উঠে পড়েই চিৎকার করে গান ধরে দিল।
কালো বলে মোরে
চেয়ে দেখলে না,
ফের সোহাগ করলে,
রা কাড়ব না।
তিলি বলে উঠল, বেহায়া কোথাকার।
বিজয় বলল, লে লে, শালা পেট ভরে খেয়ে উঠেও গাইব না, তবে গাইব কখন? বলেই আবার হাঁক, কই মাহীরদা, হল?
জবাব এল আর এক ঘর থেকে, এই যে, পাতলুনটা পরে নিচ্ছি।
বিজয় খেয়ে ঘরে এল। নকুড় চান করতে গেছে। মা কোণের ঘরে। ওখানে খেতে বসেছে। মেঘনাদ। মিটিমিটি হাসছে সে বিজয়ের গান শুনে। তুমি ঝুমি বারান্দায়। বারান্দাটাই অবশ্য সারাদিনের মধ্যে সবচেয়ে প্রয়োজনীয়। বউ বসে আছে ঘরে। এবার সে চান করতে যাবে। তারপর খাবে। কতই বা বেচারির বয়স। আঠারো থেকে উনিশে পড়েছে হয়তো। এর মধ্যেই জট পাকিয়েছে চুলে। তেল জোটে না রীতিমতো। তা ছাড়া, কেমন যেন দিশেহারা সব সময়। কখন যে কী করবে ভেবে পায় না। খালি বিজয়কে চেয়ে চেয়ে দেখবে। ফাঁক পেলেই দেখবে চেয়ে আর ঠোঁট ফোলাবে। এদিকে শান্ত শিষ্ট। দশ চড়ে রা নেই মুখে। কিন্তু বিজয়কে কাছে পেলেই চোখ মুখের চেহারা বদলে যায়। যেন মমি জীবন্ত হয়ে ওঠে।
বিজয় ঘরে এসে তেলচিটে হাফ প্যান্টটা পরতে গিয়ে জিজ্ঞেস করল, কী হল, তুই চান করিসনি?
বউ নিরুত্তর। অন্যদিকে তাকিয়ে রইল। বিজয় কাছে এসে একেবারে বুকে টেনে নিল। বলল, রাগ হয়েছে বুঝি আমার উপর। আরে লে, লে, বনুই এসেছে, তাই অমন দশটা কথা বলেছি।
বউয়ের তাতেও মুখে কথা নেই। কথা সে বলেই কম। চেয়ে থাকে বেশি। বড় বড় শান্ত দুটি চোখ। খরতা নেই, তীব্রতা নেই। মাঝে মাঝে বিজয়ের পাল্লায় পড়ে চোখে ঝিকিমিকি করে ওঠে বিচিত্র আলো। বিজয় জাপটে ধরতে ছাড়াবার চেষ্টা করতে লাগল সে। ফিস ফিস করে একবার বলেও ফেলল, কী হচ্ছে, বা রে?
চকিতে একবার বারান্দার দিকে দেখে, জাপটে ধরে বউকে চুমু খেয়ে ফেলল বিজয়। এটি বিজয়ের যেন স্বভাব দোষের মধ্যে পড়ে। ফাঁক পেলেই হল। চুমু খেয়ে ঠেলে দিয়ে বলল, যা, যা, নাইতে চলে যা। ছেলেটা ঘুমোচ্ছে এখন।
হাত দিয়ে ঠোঁট মুছে ভ্রূ বাঁকিয়ে তাকাল বউ, ঠোঁট ফুলে উঠল অভিমানে। তবু গতি পেল এতক্ষণে। চোখ নামিয়ে, গামছা নিয়ে বেরিয়ে গেল।
বিজয় আবার এক হাঁক ; মাহীন্দরদা, হল?
জবাব এল রাস্তা থেকে, অনেকক্ষণ। রাস্তায় দাঁড়িয়ে আছি য্যা।
কারখানার জামা কাঁধে নিয়ে ছুটে বেরিয়ে গেল বিজয়।
জংলা পুকুরে যাওয়ার পথে একটা গাছতলায় দাঁড়িয়েছিল বউ। তাকিয়েছিল রাস্তার দিকে। বিজয়কে দেখবে বলে। একটু পরেই বিজয়কে দেখা গেল মহেন্দ্র মিস্তিরির সঙ্গে।
অনেকখানি দূরে। সে দেখতে পাচ্ছে। ওদের নজরে আসার কথা নয়। তবু আনমনে খসা ঘোমটা টেনে দিল বউ। ভু বেঁকে উঠল। ঠোঁট ফুলল। যেন দেয়লা করছে। তবু ঠোঁটের কোণে কোণে একটু হাসির আভাস।
বিজয় চলেছে বিড়ি খেতে খেতে, বকবক করতে করতে। হঠাৎ বাঁশি বেজে উঠল কারখানার। গাছতলায় চমকে উঠল বউ। বিজয় ততক্ষণ দৌড়তে আরম্ভ করেছে।
বউ তবু দাঁড়িয়ে রইল। বিয়ে হয়েছে বছর দুয়েক। অনেক দুঃখ, দৈন্য।
উপবাসের যন্ত্রণাও ভোগ করেছে এ দু বছরের মধ্যে। সে যে অষ্টপ্রহর বিজয়কে কাছে চায়, তা নয়। তবু দিবানিশি যেন প্রেমে থরোথরো। যেন গুপ্ত প্রেমলীলায় মেতে আছে সে। নিজের মনকে সে চেনে কম! যে বাড়িতে সে বউ হয়ে এসেছে, সে বাড়ির কাউকে সে মন দিতে পারেনি। মাঝে মাঝে তিলিকে ভাল লাগে। সারাদিন হাড়ভাঙা খাটুনি খাটে। কোথাও তার কোনও অভিযোগ নেই। রাগ অভিমান যা কিছু, সব বিজয়ের উপর। তাও যে সে কখন করে, কী ভাবে করে, সেটুকু বিজয় বোঝে শুধু। বলতে হয় না। তার চলা দেখলে বিজয় বোঝে। অনেক সময় বউ নিজেও বোঝে না।
উনিশ বছরের দেহ তার ভেঙেছে অনেক। উনিশ বছরের মনটুকু বাঁধা তারের মতো টং টং করে বাজে। ওইটুকু সে দিয়েছে বিজয়কে। দিয়ে, সব হারিয়ে বিজয়ের ধ্যানে মগ্ন। যে ভালবাসাকে বলে মরণ, এ সেই ভালবাসা। হৃদয়ে তার বিচিত্র তীব্রতা। রক্তে রক্তে তার অনেক সুরের আগুন। কিন্তু তাকে দেখে যেমন তা বোঝা যায় না, সেটুকু বোঝে না সে নিজের সম্পর্কেও।
আর বিজয়, সেও যেন এক তীব্র-গতি সর্পিল নদী। অদ্ভুত তার প্রাণচাঞ্চল্য। বুদ্ধিতে খুব দড়ো নয়। হৃদয়ের দরজাটা ভেতরে বাইরে হাট করে খুলে রেখেছে। সেখানে এক কোলাহলমুখর হাট বসিয়ে রেখেছে। চলতে ফিরতে হাঁক ডাক। সবাইকে, মা বাবা বন্ধু বউ, কেউ বাদ নেই। আবার, কারখানা থেকে ফিরে, হাত ধুতে যাওয়ার ফাঁকেও, সুযোগ পেলে একটু সোহাগ করে যাবে বউকে। বউ বেচারি ভয়ে ও লজ্জায় জড়োসড়ো হয়ে থাকে। যেন, চালাক ছাগলছানাটা এদিক ওদিক দেখে, আর বেড়া ডিঙিয়ে টুকটাক ঘাস খায়। এমনি তার ভাবখানা। ওটা তার প্রাণচঞ্চল প্রবৃত্তি। বউ ভয় পায়, রাগ করে। তারপর কেন যেন ভাল লাগে।
চলতে ফিরতে এত । লোকের চোখে কি আর পড়ে না। এ বাড়িসুদ্ধ সবাই বিজয়ের বউ-সোহাগ নিয়ে হাসি ঠাট্টা করে। রাগ করে কেউ। সুকুমারী তো জ্বলে যায়। সেই জন্যও বউয়ের উপর বড় বীতরাগ সে। ঘৃণাও করে। ৮৬
কেবল তিলি বলে, মাগো ! কী রাক্ষুসী তুই। সোহাগ খেতেও পারিস। তিলি বোঝে। ব্যাপারটা। কিন্তু বউ হাঁ করে তাকিয়ে থাকে। কী বলবে সে! সে কী করবে? তখন কাঁদে।
বিজয় বলে সব কথার শেষে, লে লে…।
বিজয় চলে গেছে। বউ দাঁড়িয়ে রইল তেমনি। মনটা যেন দৌড়চ্ছে বিজয়ের পায়ে পায়ে। এতক্ষণে সে কোথায় গেল। কারখানার গেটে গেছে কি?
কে গো !
পেছনে গলার স্বরে চমকে ঘোমটা টেনে দিল বউ। পাড়ার এক বুড়ো চান করে ফিরছে। বুড়ো বলল, বিজের বউ? দাঁড়িয়ে কেন?
জবাব নেই। কথা বলবে নাকি বউমানুষ? তা নয়। বলল বুড়ো, বলতে হয়। বলে চলে গেল। বউ তাড়াতাড়ি পুকুরের পথ ধরল। ছেলেটা আবার জেগে উঠবে।
জলে নেমে তার মনে পড়ে নতুন অতিথিদের কথা। ভাবনাটা আপনি মনে এসে পড়ল তার। কেমন যেন ভয় ভয় করছে তার সকাল থেকে। বিশেষ করে লীলাকে দেখে। কেন তা সে জানে না। আর মেঘনাদ যে কেমন, তা এখনও সে চোখেই দেখেনি। এই আসা, কথা, হাসি, ব্যস্ততা সব মিলিয়ে তার কেমন একটা ভয় ভয় ভাব। তার মনে হচ্ছে, এক বিজয় ছাড়া আর সকলে যেন বদলে গেছে। বিশেষ শ্বশুর, শাশুড়ি।
.
ঘুম ভেঙে গেল মেঘুর। সেই কোণের ঘরটায় শুয়েছিল। দিনের বেলাও ঘরটা কেমন অন্ধকার থাকে। যদিও দুটি জানালা আর একটি দরজা আছে। খোলাও রয়েছে সবই। তবু তার সর্বাঙ্গ ভিজে গেছে ঘামে।
ঘুম ভেঙে হতচকিত হয়ে তাকাল সে। এ কোন ঘর! কার ঘর! কোথায় এসেছে সে?
সব যেন ভুলে গেছে। মনে নেই কোথায় এসেছে। চোখ রগড়ে তাকাল। নজর গেল জানালা গলিয়ে। অপরিচিত একটি উঠোন। সর্বাঙ্গ উন্মুক্ত, শুধু গামছা-পরা একটি মেয়েমানুষ। কাঠের পাটাতনের উপর কাপড় আছড়াচ্ছে দাঁড়িয়ে দাঁড়িয়ে। এক একবার একটু দাঁড়াচ্ছে, হাঁপাচ্ছে। আবার আছড়াচ্ছে। খোঁপাটা ভেঙে পড়েছে ঘাড়ের কাছে। বুক দুলছে তালে তালে। কাছের বারান্দাটিতে শুয়ে আছে কয়েকজন মেয়ে আর শিশু। রোদ নেই। কিন্তু তাত আছে। কোথা থেকে যেন গলে গলে পড়ছে তাত। রুদ্ধশ্বাস গুমসোনি।
পাশের ঘরের সঙ্গে টিনের পার্টিশন দিয়ে আলাদা এই ঘর। পাশের ঘরে রকমারি মেয়ে গলা শোনা যাচ্ছে। কথার সঙ্গে কিছু হাসি। প্রথমে লীলার গলাটাই চিনতে পারে মেঘু। তারপর মনে পড়ে বিজয়কে। মনে পড়ে কোথায় এসেছে সে।
বুকের মধ্যে একটা তীব্র যন্ত্রণা হঠাৎ জেগে উঠল ফিক ব্যথার মতো। এই নতুন জায়গায় এসে, দেখা শোনায়, কথায় কথায় একটু যেন বাতাস লেগেছিল প্রাণে। দুঃস্বপ্নের মতো এ ঘুমের মাঝে সে বাতাসটুকু উধাও হয়েছে কখন। সেই বিষের বাঁশিটা বেজে উঠেছে আবার। সে গালে হাত দিয়ে বসল।
বাবা মারা যাওয়ার পর একদিন এমনি করেই গালে হাত দিয়ে বসেছিল সে। পেছনে ছিল বাতাসে দোলা ঘন বেত-বন। সামনে প্লাবিত মাঠ আর অসীম আকাশ। মনটা হাত-পা ছড়াবার জায়গা পেয়েছিল। আজ মনে হল, এখানে হাত-পা ছড়াবার জায়গাটুকুও নেই।
ভাগ্য যেন এক গোলকধাঁধার সিঁড়ি। কোথাও অন্ধকার অতল গহ্বরে সে নেমে গেছে। কোথাও উঠেছে একেঁবেঁকে। সেই ওঠার মুখের, দু ধারের চাপা দেওয়ালে ঘুলঘুলিতে আলোর রেশও দেখা যায় থেকে থেকে। মনে হয়, এবার সেই অবাধমুক্ত আলোর রাজ্যে এসে জুড়িয়ে যাবে মনপ্রাণ। না জুড়োক, কপালের ঘাম মুছে বলা যাবে, কত সুখ আছে জীবনে জানিনে। বড় স্বস্তি পেলাম।
কিন্তু তারপরে দেখা যায় সিঁড়ি সোজা ওঠেনি। সোজা ওঠা তার প্রকৃতি বিরুদ্ধ। কখন বাঁক নিয়ে সুদীর্ঘ চোরা উতরাইয়ের মতো সে আবার নেমে গেছে এঁকেবেঁকে।
আজ সেই চোরা উতরাইয়ের পথে পড়েছে সে। সে দিনের কিশোর আর আজকের মেঘনাদের মধ্যে তফাত নেই। আবার শুরু। আবার শুরু এই রুদ্ধশ্বাস ছোট্ট ঘরটির মধ্যে। যেখানে হাত-পা। ছড়াবার জায়গা নেই। এই অন্ধকারে, এখানে বসে কোনও আশা মনে আসে না। চোখে পড়ে না। এক কণা আলো। শুধু পেছনের ফেলে-আসা সিঁড়িগুলির জন্য প্রাণটা মাথা খোঁড়ে অসহ্য যন্ত্রণায়। চোখের সামনে ভাসে শুধু ধলেশ্বরীর তীর। পালতোলা নৌকার সারি। সিরাজদিঘার হাট, গদি, কারখানা, বাড়িঘর, নৌকা।
আজ সে সত্যি ধনপতি সদাগর। তার সব ছিল। সব ডুবেছে। কোথায় মুখ লুকিয়ে বসে আছে লক্ষ্মী। খুঁজতে যেতে হবে তাকে। তার বর পেলে, আবার ভেসে উঠবে সব। ভেসে উঠবে নতুন চেহারায়। সামনের ময়ূরপঙ্খী গলুই সোনা হয়ে উঠবে। সোনা হয়ে উঠবে পেছনের হাঙ্গরমুখো গলুই। পাশে খেলবে সোনালি জেল্লা।
কিন্তু আবার কোন ঘাট থেকে যাত্রা করবে সে? কোন পথে খুঁজবে? একদিন অনস্তির ঘাট থেকে যাত্রা করেছিল। ডেকে নিয়ে গেছল তার বাবা। অনেক খুঁজে খুঁজে সিরাজদিঘার সপ্তসিন্ধুপারে ডিঙা মিলেছিল।
আজ কোন ঘাট থেকে যাত্রা শুরু হবে ! পাশের ঘরে খিলখিল করে হেসে উঠল মেয়েরা, চমকে উঠল সে। অনেকদিন আগের লক্ষ্মণ সা’র অন্দরমহলের কথা মনে পড়ে যাচ্ছে। কুমির গলাটি সবচেয়ে চড়া।
নজর পড়ল সামনের জানালায়। কাপড় কাঁচছে না। মেয়েমানুষটি উবু হয়ে পড়েছে পেটে হাত দিয়ে। পেটের পাশ থেকে একটা শীর্ণ পেশি কেঁপে কেঁপে উঠছে বুক পর্যন্ত। শুন্যে দোলা বুক ব্যথায় কুঞ্চিত বিস্তৃত হচ্ছে। মুখে যন্ত্রণার ছাপ। জন্ম থেকে জীবনবৃত্তান্তটুকু লেখা রয়েছে যেন সারা দেহে। অনাহার, খাটুনি, প্রসব ও অতৃপ্তি। আজ ভারবাহী বৃদ্ধা গর্দভী। রক্তহীন শিরায় শিরায় শুধু ব্যথা। একটু কমবে, আবার কাজ।
দৃষ্টি ফিরিয়ে নিল মেঘনাদ। কী অসম্ভব ছোট্ট ঘর ! দম বন্ধ হয়ে আসছে। দাঁড়ালে মাথা ঠেকে যাবে। আকাশ জোড়া স্বরপড়া মেঘের গুমসোনি। গুমসোনি মনের মধ্যে।
আধো অন্ধকারে হাতড়ে দেখল সে পাকানো বিছানাটা। তার আড়ালে স্টিলের একটি মাঝারি ক্যাশবাক্স। মেঘনাদের সর্বস্ব আছে ওই বাক্সে। সপ্তসিন্ধু পারের পারানি। আর এই দেহ তো আছে। আর একটি পেতলের বাক্স আছে। সেটি ঝুমির। ওইটিতে আছে ঝুমির অলঙ্কার। কত টাকার অলঙ্কার আছে, তার সঠিক হিসাব নাই মেঘনাদের। গদির বাইরে, নিজ ব্যয়ের খতিয়ানে তার হিসাব আছে। দুর্দিনে, এটুকু পাওয়া যাবে কি না, তা জানে ঝুমি। দেওয়া না-দেওয়া তার ইচ্ছা। দেওয়া না-দেওয়া যে একদিন মেঘনাদেরও ইচ্ছা ছিল।
স্টিলের ক্যাশবাক্সটি সরিয়ে রাখল সে। মনে পড়ল, চালিসের কথা। চালিসের সঙ্গে একটু গল্প করার জন্য মনটা ছটফট করে উঠল। গুনোহাটির বদরুদ্দিনের সংবাদ একটু শোনা যাবে ওর কাছে। গুনোহাটির বন্দরের কথা, কাজের কথা, দেশের মিস্তিরিদের কথা। তবু ভয় হয়। বদরুজিনের ডুবে যাওয়ার কথা সে শুনবে কী করে? ডুবে যাওয়ার সংবাদ যে বড় ভয়ঙ্কর। সে। পাড়ি দেয়, অতল জলরাশি তাকে হাতছানি দেবে শুধু ডোবার জন্য। খালি মনে হবে, এই পথে, এমনি করে বদরুদ্দিন ডুবেছে। যাক সে কথা থাক। অন্য কথা শুনবে সে। গুনোহাটির মহাজনদের গল্প। তবু একবার চালিসকে দেখবার জন্য মনটা ব্যাকুল হয়ে উঠল। যেন ওকে দেখলে, একটু শান্তি পাবে সে।
উঠোনের মেয়েমানুষটি আবার উঠেছে। কোমর থেকে খসা গামছাটি জড়িয়েছে। বুকে এক চিলতে ন্যাকড়া ঢেকেছে। কাঁচা কাপড়গুলি সব তুলে নিয়েছে ঘাড়ে। কাকে যেন ডাকছে, একটু সঙ্গে চল জংলা পুকুরে। ধুয়ে ধুয়ে দেব, নিয়ে আসবি।
মেঘু বাইরে এসে পাশের ঘরে গেল। নিছক মেয়েদের জটলা বসেছে। মৌচাকের মতো। মক্ষীরানির মতো বসেছে লীলা। সবাই পাড়ার বউ ঝি।
নকুড় এক পাশে ঘুমোচ্ছে। অন্য পাশে বিজয়ের বউ ও সুকুমারীও নিদ্রামগ্ন।
মেঘনাদকে দেখে জটলা থতিয়ে গেল একটু। তিলি বলে উঠল, একী, ঘুম হয়ে গেল?
মেয়েদের সামনে মেঘনাদ-একটু বিব্রত বোধ করে চিরদিন। একটু বেশি বোকা হয়ে ওঠে যেন।
হাসবার চেষ্টা করে বলল, বড় গরম।
তিলির ভেজা চুল এলানো। আড্ডায় বসে বেশবাস একটু অগোছাল। লীলার দিকে একবার তাকিয়ে হেসে বলল, ডাকলেই পারতেন। বাতাস করতাম গিয়ে।
মাঝে মাঝে অদ্ভুত কথা বলে মেঘনাদ। ভেবে বলে না। আপনি এসে পড়ে মুখে। বলল, চিরদিন গাছতলার বাতাসে আরাম করেছি। পাখার বাতাসের কথা মনে থাকে না।
সবাই হেসে উঠল। লীলা আশ্চর্যরকম লজ্জাভরে মাথায় ঘোমটা টেনে দিয়েছে একটু। বোধ হয় নতুন জায়গায়, নতুন মানুষের মধ্যে রয়েছে বলে। সে গলা নামিয়ে বলল, তিলিকে উদ্দেশ করে, তা নয়। হুতাশে ঘুমোতে পারেনি। সে তোরা বাতাস চালিয়েও দূর করতে পারবি নে।
কথাটা সত্য। হুতাশ যদি দুর্ভাবনা হয়, তবে তিলির হাতপাখার ভালবাসার বাতাস মাত্রে তা যাবে । মেঘনাদ বলল, সে ছোঁড়া এসে খেয়েছে?
তিলি বলল, কে, তোমার চালিস?
হ্যাঁ?
তিলি প্রায় বিজয়ের মতোই বলে উঠল, সে শালার পাত্তা-ই পাওয়া যায়নি।
তিলির কথার ঢঙে হেসে উঠল সবাই। কিন্তু মেঘনাদের মনটা খচ করে উঠল। আসেনি ছেলেটা। ওই ছেলেটাই তাকে প্রথম সান্ত্বনা দিয়েছিল এখানে। কোনও কথা না বলে, কেন চলে গেল ছেলেটা। মন তার সংশয়ে ভরে উঠল। হয়তো কেউ কিছু বলেছে। তাড়িয়ে দিয়েছে।
পথের ছেলে, সে তো পথেই চলে যাবে একদিন। তবুও মনটা বড় চেয়েছিল তাকে। সে মনের কথা ঠুমিরা বুঝবে না, বোঝানোও যায় না। দুয়েতেই ওদের হাসি পাবে শুধু। মনটা বিমর্ষ হয়ে উঠল। সিরাজদিঘার মেঘুসাকে কোনওদিন না দেখে সে মিছে কথা বলেছিল। তার একটুও রাগ হয়নি তাতে। অহঙ্কারশূন্য আনন্দবোধ হয়েছিল।
চালিসের মধ্যে শৈশবের মেঘুর কোনও ছাপ নেই। চালিস মুক্ত বাতাস। ওর গুনগুনানির মধ্যে। অপর্যাপ্ত বিচিত্র কথার ঝুরি। তার মধ্যে একটা অদ্ভুত স্বাদ আছে। সেই স্বাদটুকু পাওয়ার বড় সাধ । ছিল মেঘনাদের। তা ছাড়া, ধলেশ্বরী, পদ্মা, বুড়িগঙ্গা আর গঙ্গার ধারে ধারে অনেক ঘুরেছে সে। তার কাছে অনেক সংবাদ ছিল।
তিলি বলে উঠল, আর কী মিথ্যুক মাইরি ছোঁড়াটা ! বোনাইয়ের এমন চেহারা বললে আমাকে, আমি তাজ্জব।
লীলা হেসে উঠে বললে, আর কী গল্প করতে পারে ! আমাকে তো সারাটা গাড়ি জ্বালিয়েছে। ছোড়ার রস আছে প্রাণে।
মেঘনাদ দরজার দিকে গেল। তিলি বলল, যাচ্ছ কোথা?
মেঘনাদ বলল, বাইরে গাছতলায় বসি একটু।
লীলা বলল, ঠুমি, ঘরে তালাটা বন্ধ করে দিয়ে আয়।
তিলি উঠল। হঠাৎ তারও মনটা একটু ভিজে উঠল। বলল, সত্যি, মুখের ভাত ফেলে চলে গেল ছেলেটা।
লীলাও ভোলেনি। কালকে রাত্রে গাড়িতে প্রথম তার সঙ্গেই চালিসের ভাব হয়েছিল। কেন জানিনে, চালিসের সঙ্গে সে খুব মেতে উঠেছিল প্রথমে। চালিস যেন যুবক ভক্ত প্রেমিকের মতো লেপটে এসেছিল তার দিকে। তাই সে ছেলেটার সঙ্গে গল্প করেছে খানিকক্ষণ। আবার ভুলে গেছে কখন। ভোরবেলা চালিস তার পায়ের কাছে শুয়েছিল। তার টার্কি পাখির মতো বহুরূপী মনে একটু স্নেহ ও করুণার রং ধরেছিল।
মেঘনাদ যে তাকে ডেকে এনেছিল, তাতে খুশি হয়েছিল সে। তারপরে আবার ভুলে গেছে কখন। এখন আবার মনে পড়ল। মনে পড়লে, কথা বলতে আর মিশতে ইচ্ছা করে ছেলেটার সঙ্গে। সে হঠাৎ ঠোঁট বেঁকিয়ে বলল, ও সব রাস্তার ভূত, মরবে রাস্তায়। ঘর কি ওদের ভাল লাগে।
প্রতিবেশিনীদের একজন বলল, তাই না বটে।
.
বিকেল হল। পাঁচটার পরে ফিরে এল বিজয়। চালিস এল না। বিজয় বলল, সেও তাকে দেখতে পায়নি আর। বলল, ঘরের ভাতে ওদের মন ওঠে না। মেঘনাদকে বলল, চলল, এ দেশটা একটু ঘুরে দেখবে।
সেটুকুই চাইছিল মেঘু। সে তৈরি হল। তার চেয়ে অনেক বেশি তৈরি হল বিজয়। হাতে পায়ে সাবান দিয়ে কালো চামড়া ছাইপড়া ধূসর করে ফেলল। মাথায় দিল জবজব করে একমাথা তেল। পাঞ্জাবি পরল, মালকোচা মেরে ধুতি পরল। পাঞ্জাবি ঘাড়ের কাছে তেল ঘামে বেশ খানিকটা রং বদলাচ্ছে। তাতেও তৃপ্তি কম নেই। তার উপরে বিয়ের সময়ের সযত্ন রক্ষিত পামশু। বিবর্ণ হয়েছে রং। তালি তাপ্লিও পড়েছে দু-চারটে। কিন্তু কারখানা থেকে এসে এ সব না করলে তার মন ভরে না। জাম ছাড়ে না। চটকলের মিস্তিরি জীবনটুকু মাপে মাপে আয়ত্তে এসে গেছে তার।
ওদিকে লাঠি টুক টুক করে নকুড়ও বেরুল। সে মেঘনাদকে নিয়ে বেরুবার ইচ্ছা করেছিল। বিজয়ের উপর কথা বলা যাবে না জেনে প্রাত্যহিক পথে যাত্রা করল সে। সে যাবে এখন অনন্তর কাছে। অনন্ত থাকে ঠাকুরগলির বাঁকে। যেখানে, বাঁকের পরে বস্তিতে কারখানার মানুষের ভিড়। ঠাকুরগলি বেশ্যাপল্লী। অনন্তর কাছে যাবে টাকা-পয়সার জন্য। রোজই পায় না। কোনও কোনও দিন পায়। আর যাবে, ঠাকুরগলির মোড় থেকে খানিক দুরে, সিনেমার সামনে একটা দশকর্ম ভাণ্ডারে। সেখানে নকুডের জমজমাটি। ঘণ্টা চারেক বসে, বারকয়েক গাঁজা টানবে। একটু চা খাবে। তারপর ফিরে আসবে।
আজ নকুড় অনন্তর কাছে চলল নতুন সংবাদ নিয়ে।
বিজয় বেরুল মেঘনাদকে নিয়ে। ওদিকে লীলা তিলিরও যেন সাজো সাজো ভাব। কেবল সুকুমারী লীলার পাশে পাশে ঘুরতে লাগল। বউ তাকিয়ে রইল বিজয়ের পথের দিকে। প্রায় বিজয়ের ডবল একটা মানুষ মেঘনাদও যে পাশে পাশে যাচ্ছে, সেটুকু যেন তার নজরে পড়েও পড়ে না। তার কোল থেকে ছেলেটা হাত বাড়িয়ে কপচাতে লাগল, বাব্বা! ওম বাব্বা!
খেয়াল থাকলে বিজয়, শালার ব্যাটা বলে আদর করে যেত। কিন্তু এখন তার খেয়ালই নেই। আশ্চর্য ! ফিরে তাকাল মেঘনাদ। বিচিত্র হাসি হেসে ছেলেটার দিকে হাত বাড়িয়ে বলল, হুঁঃ, হুঁ !
বউ চমকে ঘোমটা টেনে দিল।
মেঘ সরে যাচ্ছে একটু একটু। বাতাস বইছে রাস্তায়। বড় রাস্তায় অনবরত গাড়ি চলাচল। দু পাশের দোকানে দোকানে এখন কারখানার মানুষের ভিড়। বিশেষ চা আর হোটেলখানাগুলিতে। পরিচিত মানুষ বিজয়। সকলের সঙ্গেই তার জানাশোনা একটু বেশি। সবাই ডেকে ডেকে কথা। বলে।
চলো সেলুনে।
সৌভাগ্যবশত নামটা জানে মেঘু। মুখটাও কাঁটাবন হয়ে আছে। বলল, চলো।
মেঘুকে গদিতে এসে কামিয়ে দিয়ে যেত নরসুন্দর প্রাণনাথ। কখনও কখনও কারখানায় আসত। কাজের ভিড়ে দাঁড়িয়ে দাঁড়িয়ে কামিয়ে নিত। এখন সেলুনে কামাতে হচ্ছে।
সেলুনের বাইরে এসে বিজয় বলল, তোমার তো আবার চা চলবে না।
মেঘনাদ বলল, তুমি খাও। আমার বড় ভয় করে। গরম কি না! তা ছাড়া কেমন যেন গা পাক দেয়।
বিজয় হো হো করে হেসে উঠল। হঠাৎ বলল, মালটাল চলে?
মেঘনাদও হাসছিল। বলল, মাল, মানে মদ বলছ তো! তা একটু আধটু খাই।
বিজয় একেবারে চিৎকার করে উঠল, গুড! শালা ভেরি গুড।
কে একজন বলে উঠল, কীসের ভেরি গুড মিস্তিরি।
বিজয় বলে উঠল, আমার বোনাই।
অমনি রাস্তার দু পাশ থেকে অনেকগুলি চোখ এসে পড়ল মেঘনাদের উপর। বেশ একটু বিস্মিত
শ্রদ্ধাপূর্ণ সেই দৃষ্টি। বোধ হয় চেহারাটা দেখে। মেঘনাদ লজ্জা পেল। লজ্জা পেলে তার গোঁফজোড়া একটু বেঁকে যায়।
চলতে চলতে হঠাৎ দাঁড়াল মেঘনাদ। একটা দোকানের সামনে তন্দুরে রুটি সেঁকছে একটা লোক। ছোট তন্দুর। ঢাকায় বাকরখানির দোকানগুলিতে এরকম তন্দুরই থাকে। তন্দুর নয় তণ্ডল।
লালমিঞা বলত, আসলে তন্দুর। বাঙালির মুখে তরল হয়ে গেছে। এক সময়ে এরকম ছোট তন্দুরেও কাজ করেছে মেঘনাদ। টিনের পাত তন্দুরে আতিয়ে নিয়ে, মাল বসিয়ে দিয়েছে। বড় ক্ষতির কারবার। তবে, এখানে শুধুই রুটি হচ্ছে।
বিজয় বলল, দাঁড়ালে যে?
রুটি সেঁকা দেখছি।
তোমার তো আবার এ সব দেখলেই কাজের কথা মনে পড়ে যায়।
মেঘু হাসল। বিজয় বলল, চলো তবে এখানেই চা খাই।
দু জনে ঢুকল তারা। বিজয় চা আর নিমকি বিস্কুট চাইল। চা-খানা আর হোটেল, এক সঙ্গে চলে এখানে।
বিজয়কে চা নিমকি বিস্কুট দিতেই, মেঘনাদের দৃষ্টি তীক্ষ্ণ হয়ে উঠল। একটা নিমকি বিস্কুট নিয়ে টিপে ভেঙে ফেলল। বলল, যা ভেবেছি। খামিটা ভাল হয়নি। বেকায়দার মাল হয়ে গেছে।
বিজয় অবাক হয়ে বলল, খামি আবার কী?
একটু বিব্রত হয়ে উঠল মেঘনাদ। আশপাশ পরিবেশ ভুলে গিয়েছিল সে। বলল, কিছু নয়। মাখা ময়দার নামই খামি। মুখ দিয়ে বেরিয়ে গেছে।
বিজয় বলল, তাই বলো। ভাবলাম, কী আবার বলছ। তা চোখে দেখলেই মাল ঠাওর করতে পারো? বাঃ! তা কী দেখলে? বাজে মাল? তা হলে বলো খাব না। এখন তো আর শালা ঠকাতে পারবে না।
মেঘনাদ বলল, না তা নয়। কারবারির ক্ষতি হয়েছে। আনাড়ির হাতের কাজ, ময়দা বেশি লেগেছে। ঠিক হলে, ময়দা কম লাগত, মালটা আরও খাস্তা হত।
বিজয় বলল, ওঃ তাই। ময়দা যখন বেশি আছে, তখন তো শালা লাভই হল। খেলে পেটে গহে থাকবে কতক্ষণ। ঘরে গিয়ে হামলাতে হবে না। আর দুখানা নিই কী বলল?
মেঘনাদ বলল, খিদে পেলে নেও না।
বিজয় খেতে খেতে বলল, খিদে পেলেই নেওয়া যায়? তা হলে আর ভাবনা কী ছিল। প্রথম বুঝতে পারল না মেঘু কথাটা। পরমুহূর্তে নিজেই বলে উঠল, এই, আর দুখানা নিমকি দেও তো।
বিজয় বলল, থাক না। তুমি খাবে?
আমি? বদলে গেল মেঘনাদের মুখটা। নত চোখ দুটি নিমকি বিস্কুটের দিকে থাকলেও দৃষ্টি চলে গেছে শুন্যে। গোঁফের ফাঁকে করুণ হাসিটুকু কেমন যেন বিদ্রুপাত্মক হয়ে উঠল। কারখানার খারাপ মাল, অর্থাৎ ভাঙাচোরা পুড়ে যাওয়া কিংবা ঠাস অর্থাৎ কাঁচা কাঁচা, এমনি কত পড়ে রয়েছে হাতের কাছে। সেই সব মুখে দেয়নি। কোনওদিন কখনও বা মাল বাজারে ছাড়ার আগে একবার চেখে দেখেছে। তাও ওটা বিপিনের কাজ ছিল। কিন্তু আস্ত মাল ভেঙে তাও আবার কিনে, খাওয়া হয়নি এ জীবনে কোনওদিন। তবে বিজয় বলছে। খেলে যদি ওর প্রাণটা খুশি হয়।
তবু গলার স্বরটা চেপে এল তার। বলল, নেও দুটো, খাওয়া যাক।
নেওয়া হল। বিস্কুট মুখে দিয়ে হঠাৎ বুকের কাছে আটকে গেল মেঘুর। যদি আজ বিপিন দেখত। যদি তার কারখানার কেউ দেখত! ভূত দেখার মতো হয়তো চমকে উঠত। গলা দিয়ে যেতে চায় না। বুকের মধ্যে টনটন করে উঠল। শক্ত চোয়ালের দু পাশে আটকে রইল বিস্কুট।
বিজয় চা খেতে খেতে হঠাৎ বলল, বনুই, তোমার মনটা খারাপ আছে।
মেঘু একটু চমকে উঠল। তারপর বলল, তা বুঝতেই তো পারছ, বিজয়।
বিজয় বলল, তা বুঝতে পারছি। তোমার অত বড় কারবার। সব ফেলে ছোড়ে…। একটু চুপ করে থেকে আবার বলল, আমি আদার ব্যাপারি , তোমার জাহাজের কারবার। একটা কথার কথা বলছি। আমি তোমার সব বুঝব না।
মেঘনাদ বলে ফেলল, কেন?
বিজয় বলল, কেন? বলে হেসে ফেলল। বলল, শুনেছি তোমার নাকি অনেক টাকা। বেশি টাকার কথা শুনলে আমি শালা ভিরমি খেয়ে যাই, মাইরি। যা পাব না, ওতে আমার টান নেই। ক্যাশিয়ারবাবু মাইনে দেয়, বাবুর বাকসের দিকে চাওয়া যায় না। এত নোট থিকথিক করে। যোলো টাকার জায়গায় যেদিন কুড়ি টাকা হপ্তা পাব, চার টাকার এপিঠ ওপিঠ বাজিয়ে নেব। ফুর্তির ঠেলায় ওই চার টাকার মাল-ই খেয়ে ফেলব হয়তো। কিন্তু বেশি টাকার ব্যবসা, আমি কী বুঝব, বলো?
মেঘনাদ নীরব। মুখের চামড়া টান টান শক্ত হয়ে উঠল তার। গোঁফজোড়া তীক্ষ্ণ দেখাতে লাগল কিন্তু সে একটি কথাও বলল না।
বিজয় একটু মুষড়ে গেল। বলল, কী হল? কথা বলছ না যে?
মেঘনাদ নিঃশব্দে ঘাড় নাড়ল।
দোকানে ভিড় জমে উঠেছে আরও। আকাশের অবস্থা সেই একই রকম। মেঘের কম বেশি নেই। সন্ধ্যার ঘোর লেগে গেছে সর্বত্র। দোকানে দোকানে বাতি জ্বলছে।
মেঘনাদ হঠাৎ বিজয়ের মুখের দিকে তাকিয়ে বলল, বেশি টাকার ব্যবসা বোঝে না। কম টাকার বোঝো?
বিজয় বলল, ব্যবসাই বুঝিনে।
তবে? মেঘনাদের গলার স্বর তীক্ষ্ণ শোনাল। ভূ দুটো নেমে এল চোখের মণির উপর। বলল, ব্যবসা-ই বোঝো না। তবে? আজ বুঝতে পারছি, আমিও বুঝি না বোধ হয়। খাটতে পারি। আমি ভাল মিস্তিরি ছিলাম, আজও আছি। ব্যবসা চালাতে যে বুদ্ধির দরকার, সেটুকু বোধ হয় নেই। নইলে, আজ নিজেকে এত একা একা মনে হবে কেন? আজ লালমিঞা নেই..।
সে থেমে গেল। বিজয় ভাবল, তার উপর রেগে গেছে মেঘু। কিন্তু সে তো রাগাবার জন্য বলেনি কিছু। সে নিজে তো রাগেনি।
মেঘু আবার বলল, টাকার কথা বলছ? এটুকু বুঝি, কারবারির টাকা হল হাল। নৌকা বাওয়ার যন্তর। হাল যে পানিতে বইবে, সেই পানির নাম বুদ্ধি। হালে পানি পেলে নৌকা চলে।…বলছ আমার অনেক টাকা। কত টাকা। ফুসমন্তর। কারবার যখন করব ভেবেছি, তখন টাকা নিয়ে তো আর চিতায় উঠব না।
বিজয় বলল, যাঃ বাবা। তুমি যে চটে গেলে।
মেঘুর খোলা বুকটা রাঙা দেখাচ্ছে। সেখানে হাত দিয়ে সে বলল, চটলাম কোথায়।
তবে বলছ এসব। হাল পানি, আমি তো এসবই বুঝিনে।
বিজয়ের মুখের দিকে তাকিয়ে মেঘু বোধ হয় হাসবার চেষ্টা করল। অন্যদিকে তাকিয়ে বলল, না, তুমি বলছ আমার অনেক টাকা। অনেক না থাক, কিছু আছে। অনেক বড় আশা আমার, বুঝলে? তল পাচ্ছিনে।
অনেক কথা হুড়মুড় করে ছুটে এল তার মুখে। কিন্তু নীরব রইল সে। অনেক কথার বন্যা তার নিজের মধ্যেই আবর্তিত হতে লাগল। আবর্তের ধাক্কাটা ফুটে উঠল তার সারা দেহে, চোখে মুখে।
বিজয়ও নীরব। টাকাওয়ালা মানুষকে সে চিরকালই সংশয়ের চোখে দেখে এসেছে। ওটাই তার জীবনের অভিজ্ঞতা। সে নিজেও এক সাহা ঘরের ছেলে। চিরকাল অলক্ষ্মী ঘুরেছে তার পিছনে পিছনে। আজকে সে জীবনের এক গাঙ থেকে আর এক গাঙে গিয়ে পড়েছে। সেখানেও জীবন কঠিন, নিষ্পেষিত। বাঁচিয়ে কেউ রাখে না। জোর করে বেঁচে থাকাটাই জীবন। তার এই শরীরটুকু মূলধন
যেখানে মূলধনেরই তফাত, সেখানে একজন আর একজনকে বুঝবে কী করে। তবু, মেঘনাদকে দেখে বিজয়েরও মনটা বিমর্ষ হল। টাকা আছে কিছু। কিন্তু সুখ নেই। টাকা নিয়ে সে ভোগের রথে বসেনি চাবুক নিয়ে। ঝড় ঝাক্ষুব্ধ সমুদ্রে দিতে হবে পাড়ি। মেঘনাদ যেন চটকলেরই মিস্তিরি। টাকার বিষ ফুটে ওঠেনি তার কথার ব্যাপারে।
দু জনেই বেরিয়ে এল রাস্তায়। রাস্তা নয়, বাজার। মেঘুর চোখের সামনে ভেসে উঠল ঢাকা শহরের রাজপথের কথা। বিশেষ করে নবাবপুর ইসলামপুরের কথা। গাড়ি ঘোড়া মানুষের মিছিল সঙ্কীর্ণ পথে পথে । মানুষ ঠেলাঠেলি করে চলেছে রাস্তায়।
বিজয় হঠাৎ বলল, তা হলে তো একটু কিছু করতে হয়। তোমার মিস্তিরিগিরিও শালা আবার আলাদা। আমি শুধু চটকলের মিস্তিরিগিরিই জানি।
আসলে, মেঘনাদের জন্য বিজয়ের মনে একটু ভাবনা আছে। কী ভাবে কাজ আরম্ভ করতে চায়। সেটা জানতে চায় সে।
মেঘনাদ অনেকক্ষণ চুপ করে রইল। তারপরে বলল, কারখানা চাই, লোক চাই, তার আগে চাই ময়দার পারমিট । এতদিন ধরে যে কাজ করেছি, তা আবার নতুন করে আরম্ভ করতে হবে।
বিজয় খালি বলল, আরে বাপরে বাপ। এ তো শালা একটা রাজ্যি চালাবার ব্যাপার।
তারপরেই দেশবিদেশের আলোচনায় এসে পড়ল তারা।
বিজয় বলল, আমার তো শালা কিছু মাথায়ই ঢোকে না। দেশ ভাগ হলেই নাকি স্বাধীন।
মেঘনাদেরও প্রায় সেই অবস্থা। সে বলল, স্বাধীন হয়ে কী হবে, আমি কিছুই বুঝতে পারিনে।
বিজয় বলল, স্বাধীনতা সবাই চায়। মানে, এই যে তোমার ইংরেজ ছেড়ে চলে যাবে বলছে, সেটা সবাই চায়। কিন্তু দেশ ভাগাভাগি হলে, ওদেশের হিন্দুরা কী করবে? সব শালা লোটা বাটি নিয়ে চলে আসবে?
মেঘু বলল, তা তো আসতেই হবে। সব তো আসবে আসবেই করছে। বিলেত থেকে নাকি কোন সাহেবরা এসেছে। তারাই সব ঠিকঠাক করে দেবে। কিন্তু আমি বলছি, ইংরেজরা চলে যাবে বলছে। ওদের কারখানাগুলিও ছেড়ে যাবে?
বিজয় বলল, আমি জিজ্ঞেস করেছিলাম রাজীবদাকে।
: রাজীবদা কে?
: আমাদের ইউনিয়নের নেতা। মানে মজুর ইউনিয়নের। আমাদের বাড়িতে আসে প্রায়ই। রাজীবদাকে জিজ্ঞেস করেছিলাম, তোমার মতো। বললে, আজকে না যাক দশ বছর বাদে যাবে। তা ছাড়া, ওরা গেলে কারখানা চালাবে কে। সব তো বেকার হয়ে পড়বে।
: কেন, দেশের লোক চালাবে? দেশের লোক কি কারখানা চালাতে পারে না?
: বাঃ, ওদের জিনিসপত্র কারখানা, ওরা এমনি দেবে নাকি? টাকা চাইনে?
: কেন? ওরা কি সব বিলেত থেকে নিয়ে এসেছিল?
কথাটা বলে ফেলে নিজেকে কী রকম বোকা-বোকা মনে হল মেঘনাদের। এ আবার কী বলে। ফেলল সে। বিজয় নিশ্চয় হেসে উঠবে। নিয়ে না আসুক, তৈরি তো করেছে।
কিন্তু বিজয় হাসল না। চিন্তান্বিতভাবে বলল, হু। তুমি বলছ মানে, একটা পুরো স্বাধীনতার কথা। ঠিকই। রাজীবদা বলে, আস্তে আস্তে হবে সব।
আস্তে আস্তে হবে। দু জনেই কয়েক মুহূর্ত চুপ করে রইল।
মেঘনাদ খালি বলল, তাই তো বলছি। তবে দেশ ভাগ করে কী হবে? আমরা সব মরে যাব। পূর্বদেশের লোকগুলি জ্যান্তে মরব সব।
: তবে দাঙ্গাটা থেমে যাবে।
: কেন?
: ভাগাভাগি নিয়ে তো দাঙ্গা। সেটা হলেই, সব শান্ত।
মেঘনাদ চুপ করে রইল। দাঙ্গা থেমে যাবে তাতে? তা থামুক। তারপর এদেশে ওদের লোকগুলি করবে কী !
হঠাৎ জলের ছলছল শব্দে মনটা অন্য জগতে ফিরে এল। সামনেই মস্ত বড় মাঠ। উঁচু মাঠের নীচেই গঙ্গা। গঙ্গার দু পাশে দূরে আলোর মালা। যেন দেওয়ালির দীপ সাজিয়ে দিয়েছে দু পারে। জলে তার স্বর্ণরেখা কাঁপছে ঝিকিমিকি। ঢেউয়ে ঢেউয়ে ভেঙে যাচ্ছে। স্রোতের টানে গলে গলে ছুটে চলেছে।
জলের আলোতেই তাদের মুখ স্পষ্ট হয়ে উঠল অন্ধকারে। তাদের দুজনেরই মুখে একটা অস্পষ্ট ব্যথার ছাপ। দেশ বিভাগ কিংবা স্বাধীনতা, এর সঠিক অর্থ তারা কিছুই বোঝে না। অথচ দুই ভিন্ন। পথে, তাদের দু জনের জীবনেই অনেক সংকট, সমস্যা, ব্যথা ও বেদনা। যেন, দেশের এত ব্যাপারের সঙ্গে, তারা তাদের জীবনের কোনও কূলকিনারা খুঁজে পাচ্ছে না।
বিজয় খালি বলল, গঙ্গা।
তারপর দুজনেই বিড়ি ধরাল। অনেকক্ষণ পর বিজয় বলল, হয়ে যাবে, বুঝলে বোনাই। দু চারদিন যাক, তারপর আরম্ভ করতে পারবে।
মেঘনাদ ফিরে তাকাল বিজয়ের দিকে। বিজয় দেখল, একটা পাথরের মতো মুখ মেঘনাদের। তারপর আবার বলল সে, তবে একটা কথা। তোমার টাকা পয়সা সব সরিয়ে ফেলতে হবে।
মেঘনাদ অবাক হয়ে বলল, কোথায়?
: পোস্ট অফিসে। খোলামেলা বস্তি বাড়ি। কখন কী হয় বলা তো যায় না। কিছু একটা হলে তখন মাথা কুটতে হবে।
মেঘনাদ আর একবার দেখল বিজয়ের মুখের দিকে। যেন বিপিন কথা বলছে। বলল, আচ্ছা।
আকাশে দুটি একটি নক্ষত্র দেখা যাচ্ছে। বাতাস নেই। তবু গঙ্গার ধারটা ঠাণ্ডা হয়ে উঠেছে।
অনেকক্ষণ বসে থেকে বিজয় আবার বলল, হয়ে যাবে, তুমি ভেবো না।
গঙ্গা ছলাৎ ছলাৎ করে ঘা খেতে লাগল পাড়ে। ধলেশ্বরীও বাজত এমনি করে। তার হাসি শুধু অন্ধকারে নক্ষত্রের ঝিকিমিক। এখানে সে হাসির বান ডেকেছে, কিনারে আলোর প্রতিবিম্ব। নিরলস বাহিত গঙ্গার নীচের হাসিটুকুও যেন উদ্ভাসিত হয়ে উঠেছে আলোকময় ঢেউয়ের মাথায়। সেও যেন বিজয়ের কথারই প্রতিধ্বনি করতে লাগল, হয়ে যাবে, হয়ে যাবে।
.
দিন চলে গেল।
সেইদিন গঙ্গার ধার থেকে, বিজয়ের সঙ্গে ফিরে এসে মনটা আবার শান্ত হয়ে এল মেঘুর। ঘরে ঢোকবার আগেই দেখা হল তিলি আর লীলার সঙ্গে। পিপুল তলায় বসে আছে দুই বোন। ঠিক বসে নেই। অল্প অল্প ঘাসের উপর এলিয়ে আছে যেন। গলিটাতে কয়েকটা ইলেকট্রিক আলো । আছে। নিষ্প্রভ ম্লান আলো। সামনের অন্ধকারটুকুকে কেবল খানিকটা গা ছমছমে কুহেলিকাপূর্ণ করে তুলেছে, কোথায় ঢোল করতালের সঙ্গে তীব্র উচ্চ গলায় পশ্চিমি নামগান চলছে। গলিটার উপরে এখানে সেখানে খাঁটিয়া পেতে বসেছে ছোটখাটো জটলা। কোথায় নারীকণ্ঠের কলহের কলরব। কান পাতলে আরও অনেক কাহিনী শোনা যেতে পারে। বিচিত্র কাহিনী। ব্যথা, জ্বালা, অতি গোপন ও অশ্লীল কাহিনী।
এখানে এই পিপুল তলায় দুই বোন। গলি রাস্তা থেকে কাঁচা নর্দমার সীমান্ত পেরিয়ে এই এক ফালি জায়গা। রাস্তার আলোর একটু রেশ এসে পড়েছে এখানে। সেই আবছায়াতে, কচক করছে। দুই বোন। হঠাৎ সাপ দেখার মতো চমকে দাঁড়াতে হয়। লীলার কালো রঙটাই অমনি। তিলিকেও। তাই দেখাচ্ছে এখন। দু জনেই তারা সেজে আছে। লীলা তার নিজের একখানি পোশাকি ভাল শাড়ি দিয়েছে তিলিকে পরতে। কানে সোনার দুল পরিয়ে দিয়েছে। গলায় দিয়েছে হার। তার। অনেক সোনা থেকে এক চিমটি তুলে দিয়েছে বোনের গায়ে। তার নিজের গায়েও জরির কাজ করা তাঁতের শাড়ি। কাছে আসতেই, একটা অদ্ভুত সুগন্ধ নাকে এসে লাগে। চাপা চাপা গন্ধ।
মেঘু চেনে এ গন্ধ । লীলা অনেক আতর সেন্ট কিনেছে। এ গন্ধ তারই একটি। মেঘনাদ বলল তিলিকে, বাসরে, খুব যে সেজেছ বেড়িয়ে এলে না চললে?
মেঘুর ছায়া পড়েছে তাদের গায়ে। তিলি বলল, চললাম।
মেঘু বলল, কোথায়?
তিলি চাপা হাসি হেসে বলল, কোথায় আবার? রাত করে, সেজেগুঁজে যেখানে যাওয়া যায়।
চাপা হাসির শব্দটা হঠাৎ ঠুং করে একবার বেজে উঠল।
আবার বলল, দিদিও যাবে।
মেঘুও হাসল। বলল, গেলে আর কী করতে পারি, বলল।
লীলা বলে উঠল তিলিকে, কাকে বলছিস? বউ যাবে, সে ভয় ওর আছে? গেলই বা যা খুশি তা করলই বা। তাতে কী। সে হত অন্য কিছু গেলে…
তিলি দিদির গায়ে ধাক্কা দিয়ে বলল, তা বলে তোমরা ঝগড়া লাগিয়ো না বাপু। প্রসঙ্গটা পালটে নিয়ে বলল তিলি, দেখো, দিদি আমাকে কী দিয়েছে। শাড়ি সোনা, সবই দিয়েছে। দেখো; বউকে আবার খুসো না যেন তার জন্যে। খুসবে কেন? এইটুকু তো চেয়েছিল মেঘনাদ। কেউ কিছু পেয়ে, নিয়ে, হাসবে খুশি হয়ে। লীলা ছাড়া কাউকে সে কিছু দেয়নি কোনওদিন। ভাই-বোন-ছেলে-মেয়ে শূন্য তার ঘর। দিয়ে ভরে দিয়েছে লীলাকে। কিন্তু লীলা কাউকে কোনওদিন কিছু দিয়েছে বলে সে শোনেনি। তার জন্য ঘরের ব্যথাটা কেউ কোনওদিন বোঝেনি । যে তার বোঝে অনেকখানি, সেই বিপিনও এটুকু ঠিক জানে না। ঘরে অনেক মানুষ, সবাইকে নিয়ে, দিয়ে, ডেকে হেঁকে জীবন কাটাতে চেয়েছিল সে।
একটি শিশু যদি বা এসেছিল, সে রইল না। লীলা কোনওদিন কেঁদেছে কি না, তাও সে জানে । লীলার ওইটি প্রথম সন্তান। আশঙ্কা ছিল প্রসব হতে নাকি তার বিপদ হতে পারে। সেই বিপদ পার হলে, অনেক যন্ত্রণার মধ্যে যাকে পেয়েছিল, সে রইল না। রুক্ষ নোংরা বেশে, কয়েকদিন প্রেতিনী সেজে বসেছিল লীলা একলা। যেন রাগটাই তার প্রধান। চোখ জ্বলেছে ধিকি ধিকি। বৃথা কষ্ট ভোগ। অকারণ শুধু যন্ত্রণা দেওয়া। এ বিদ্বেষের মধ্যে কোনও ক্ষুধার অন্তঃস্রোত ছিল কি না, কেউ জানে না।
সে রইল না। থাকলে তাকে হয়তো লীলা দিত অনেক কিছু। আজ লীলা দিয়েছে তার বোনকে। দেয়নি, পরতে দিয়েছে হয়তো। তবু মনটা ভরে উঠল মেঘুর। সত্যি, আজ লীলার সব লীলাই অন্যরকম। আজ সে দিদি, ননদ, মেয়ে। সে যদি আরও দিত, তাতেও দুঃখিত হত না মেঘু।
খুশি হয়ে তাকাল সে লীলার দিকে। তার সে চাউনি দেখা যায় না। একে অন্ধকার, তার উপরে ভুর ছায়া। সে বলল, খুসবো কেন? যার জিনিস সে দিয়েছে। আমার হলে খুসতাম।
: এ বুঝি তোমার নিজের নয়?
: যা দিয়ে দিয়েছি, তা কি আর নিজের থাকে?
তিলি বলল, আচ্ছা, দেখা যাবে।
উঠে পড়ল দু জনেই। হেসে ফেলল পরস্পরের দিকে চেয়ে। বলা হল না, কোথায় গেছল তারা। সুকুমারীকে সঙ্গে নিয়ে বেড়াতে গেছল তারা। সামনেই গঙ্গার ধারে এক রাধাকৃষ্ণের মন্দির আছে। সেখানে গেছল তারা।
ওদিকে বিজয় নিয়ে পড়েছে তার ছেলে বউকে। নকুড় তন্দ্রাচ্ছন্ন। নেশা করে এসেছে। সুকুমারী অন্ধকারে বসে শুধু দেখছে সবাইকে। বাড়িটার উঠোনে মেয়েপুরুষের জটলা।
রাত্রে, কোণের ঘরে শুতে গেল মেঘু। কিছুক্ষণ পর এল লীলা। পান ঠাসা দুই ঠোঁট টিপে রয়েছে। যেন আগুন লেগেছে ঠোঁটে। এসে, এক টানে জামাটি খুলল আগে। বেশি ঢাকাঢাকি নেই তার কোনওদিনই। পাতলা তাঁতের শাড়িটা টেনে দিল একটু। গরমও তেমনি। মেঘুর সামনেই সায়া খুলে রেখে দিল।
মেঘু সে সব দেখছিল না। সে লীলার মুখের দিকেই তাকিয়ে ছিল। হঠাৎ ধরে কাছে টেনে নিয়ে এল তাকে।
লীলা ভ্রূ কুঁচকে ফিরে তাকাল। ভ্রূ কোঁচকালে তার একটি ভ্রূ নেমে আসে। আর একটি ভ্রূ উঠে যায়। যেন বিরাগ ও বিদ্রুপের লক্ষণ। একটু যেন অবাকই হয়েছে ! বলল, কী হল?
লীলার কথা, ভাবভঙ্গির কাছে মেঘুকে খানিকটা স্কুল মনে হয়। হৃদয়ে প্রেম থাকলেই তার রীতিনীতি আচার ব্যবহার রপ্ত করা যায় না। এ ব্যাপারে মেঘু চিরদিনই একরকম। বলল, কিছু নয়। তোমাকে বড় ভাল লাগছে।
লীলার ভ্রূ জোড়া আরও বেঁকল। মনে পড়ল হঠাৎ সিরাজদিঘার কারবারি পীতাম্বর সা যে দিন পয়সা লাভ করত, সে দিন কীর্তন গাইত সারা রাত। লোকে বলত, পীতাম্বর আজ দু পয়সা পিটেছে। মেঘুর খুশির মধ্যে লীলা শুধু ওই জাতীয় কিছু ছাড়া আর কিছু ভাবতে পারে না। তাই তেমনি বিদ্রূপভরেই বলল, হঠাৎ কেন?
হঠাৎ কোথায়। বউকে তো মেঘুর ভালই লাগে। ভাল লাগাটুকু মাঝে মাঝে বড় বিষিয়ে দেয় লীলা। কেন, মেঘু তা জানে না। সে বলল, কেন আবার। ভালই তো লাগে।
লীলা তীক্ষ্ণ দৃষ্টিতে মেঘুর চোখের দিকে তাকাল। বলল, সত্যি নাকি?
তারপর হঠাৎ গলার স্বরটা পরিবর্তন করে ফেলল, কারবারের কিছু হল?
ভাল লাগার কারণ অনুসন্ধান করছে লীলা। মেঘু বুঝতে পারেনি। সে হতাশায় ঘাড় নেড়ে বলল, না, কিছুই না। বিজয় এ সবের তো কিছুই বোঝে না।
যুগপৎ বিস্ময়ে আশায় চকচক করে উঠল লীলার চোখ। তার বহুদিনের আকাঙক্ষা যেন মূর্তি ধরছে। মেঘুর এই হতাশা আর লীলাকে ভাল লাগা। একই সঙ্গে, এই দুটি জিনিস। লীলার মনে হল, এমনটিই বুঝি চেয়েছিল সে। অখণ্ড হৃদয়ের নিরঙ্কুশ রাজ্য বিনা তার সুখ নেই। আজ কি সেই রাজ্যের দরজা খুলছে তার সামনে। শুধু তারই মাঝখানে ছড়িয়ে দেবে মেঘু নিজেকে।
তবুও সংশয় যায় না। সন্দেহ ঘোচ না। আজ আশা। কাল আবার নিরাশা। শীলা দূরে সরে যাবে আবার তখন।
কিন্তু লীলাকে কেন্দ্র করে মেঘুর অত ভাবনার ঘোর্যাচ নেই। তার মন খারাপ। লীলাকে ভাল লাগছে। সেইটুকু তার বদ্ধ হৃদয়ে বাতাসের মতো। ভাল লেগেছে, তাই সোহাগ উথলে উঠেছে তার। লীলা সন্তর্পণে খুঁটিয়ে খুঁটিয়ে গ্রহণ করছে সেই আদর। বহু বছর আগে ফেলে-আসা। সোনাদুলি চরের সেই প্রাণে যেন টান লাগল একটু।
এই ঘরের-ই টিনের বেড়ার ওপাশে, টিন ঘেঁষে শুয়ে আছে তিলি। তার পাশে সুকুমারী। তাদের মাথার দিকে উলটো করে শুয়েছে নকুড়। ঘরের মাঝখানে সামান্য দু একটা কাঠের বাকস, বালতি, থালা বাসন। এক টুকরো কাপড় ঝোলানো দড়িতে। সব মিলিয়ে পাটিশন হয়ে গেছে। পার্টিশনের ওপাশে বিজয়, বউ আর ছেলে।
শেষ পর্যন্ত জেগে থাকে শুধু তিলি। ওধারে বিজয় আর বউ থাকে খানিকক্ষণ। তারপর ওদের ঘুমন্ত নিশ্বাস শোনা যায়। সুকুমারী একবার ঘুমোয় আবার জাগে। নকুড় সারারাত্রি কাশে, কী যেন বকবক করে গোঙানির মতো। সুকুমারী ধমকালে থামে। এই হয় সারারাত। শুধু অনেকক্ষণ জেগে থাকে তিলি।
আজও জেগে আছে। নিজেও জানত না, লীলার ঘরের টিনে কেন অতখানি কান চেপে শুয়েছে সে। কিছুই শোনা যায় না। একটু আধটু খুট খাট ছাড়া। ইঁদুরেরা করতে পারে সেরকম। মনে হয়, চিরকাল ইঁদুরের খুট খাট টুক টাক শব্দই শুনেছে সে৷ কোনও কণ্ঠস্বর, কিংবা কোনও পদশব্দ কোনওদিনই বাজেনি বুঝি কানে। যা বাজবে কানে, তা যে হৃদয়ে বাজবে।
এইখানে সে শুয়ে থাকে। তার পাশে শুয়ে থাকে এক বৃদ্ধ দম্পতি। তাদের বিড়বিড় করার অর্থ সে বোঝে না। এ বয়সের ভালবাসার ভাষাও জানা নেই। কেবল মাঝে মাঝে হয়তো সুকুমারী বলে নকুড়কে, দেখি, একটু হাত পা ছড়িয়ে শোও, আমি বাতাস করি।
সেটুকু এমন করে বলে সুকুমারী, যেন তিলির ঘুম না ভাঙে। ওদিকে, বিজয়ের অস্ফুট কণ্ঠ পরিস্ফুট হয় কোনও কোনওদিন রাত্রে। উভয়ের গলাও শোনা যায়। ছেলেটাও ঘুম ভেঙে মাঝরাত্রে কোল ধামসায় বাপ মায়ের। বিচিত্র মিষ্টি স্বরে হেসে ওঠে। বিজয় বলে, চাপা হেসে, চুপ কর শালার ছেলে। ওদের ঘুম ভাঙবে। সুকুমারী জেগে থাকলে শব্দ করে ওঠে খানিকক্ষণ বাদে। যাতে ওরা সত্যি চুপ করে। সবাই ভাবে, তিলি শুধু ঘুমোয়।
এত দিন তার শিয়রের এধারে ওধারে বয়সের উত্তর দক্ষিণ নিয়ে থাকত দুই জোড়া। পাশের ঘরে আজ আর এক জোড়া। তিন দিক থেকে তিন জোড়া ঘিরে আছে তাকে। সবাই ভাবে, তিলি বুঝি শুধু ঘুমিয়ে থাকে। জেগে থাকে শুধু ওরা।
তিলি ঘুমোতে চায়। পারে না। চব্বিশ বছরের চব্বিশটা ফণা মেলে এক অজানা সূতাশঙ্খ হিসহিস করে তার শিয়রে। ছোবলায়, বিষ ঢালে। সারা অঙ্গে বিষ নিয়ে আড়ষ্ট হয়ে পড়ে থাকে। সে ঘুমিয়েছে কবে। ভাবে, ঘুম আসবে কবে। ওদের মতে, এ ঘুমন্ত সংসারটার মতো গাঢ় নিদ্রা কবে বসবে এসে তার চোখের পাতা জুড়ে।
আজ কানের পাতা দুটিও টনটন করছে। কানে দুল পরেছে। ছিদ্র দুটি বন্ধ হয়নি। সঙ্কীর্ণ হয়েছে আরও। দুলের আংটাটা তার চেয়ে মোটা লাগছে। মাঝে মাঝে চমকে গলায় হাত দিচ্ছে। কী যেন ছপাৎ করে গলার এপাশে ওপাশে যাচ্ছে। গলায় হার রয়েছে।
তারপর লীলার কথা মনে হয়। কোথায় যেন খচ খচ করে লাগে তার মনে। স্বামীর কথা বললেই ঠোঁট উলটায়। তার চব্বিশ বছরের চেয়েও দিদির আগুনের হলকা যেন আরও তীব্র। বিতৃষ্ণা ও বাসনার যুগপৎ লীলায় দিদি প্রতিমুহূর্তে যেন ক্রুদ্ধ ও হিংস্র। কেন? জামাইবাবুকে ভালবাসে না নাকি? ওই রকম একটা ভাল মানুষ। সারাদিনে অনেকবার লক্ষ করে দেখেছে সে। মেঘুর দিকে। কেমন ভাবে মানুষটা তাকাচ্ছিল দিদির দিকে। পুরুষ অমনি করে তাকালে আর বুঝতে কি বাকি থাকে!
রাত্রি যেতে থাকে। তিলি এক সময়ে ওঠে। বারান্দায় গিয়ে বালতি থেকে জল নিয়ে দেয় চোখে মুখে। দিয়ে, পা ছড়িয়ে বসে বাইরে।
একটু পরেই, অন্যদিকের অন্ধকার কোলে জ্বলে ওঠে বিড়ির ফুলকি। মহেন্দ্ৰমিস্তিরির ভাই হরেন্দ্র। বাইরে শোয় রাত্রে। সারা রাত জেগে থাকে কিনা কে জানে। তিলি যখনই বাইরে আসে, তখনই বিড়ির ফুলকি জ্বলে ওঠে। তারপর চাপা শিস কেঁপে কেঁপে ওঠে। তিলি উঠে পড়ে। সবই ইঁদুরের খুটখাট। কী হবে শুনে।
শেষ পর্যন্ত কিন্তু জেগে থাকে একজন। অসহ্য গরমে ঘামে, কোনও কিছুতেই তার খেয়াল নেই। সে মেঘনাদ। চোখের উপর ভাসছে শুধু সিরাজদিঘির হাট। আর ভবিষ্যতের বিচিত্র সব পরিকল্পনা।

দিন চলে গেল।
মেঘনাদ রোজ বেরিয়ে যায়। বিজয় প্রতিদিন থাকে না। কারখানা ছুটির পর সে বাড়ি আসে না। মজুরদের অফিস আছে, ইউনিয়ন অফিস। সেখানে চলে যায়। মেঘনাদ একলা বেরোয়।
বেরিয়ে রোজ এসে দাঁড়ায় সেই হোটেলের কাছে, তন্দুরের সামনে। যে লোকটি গলদঘর্ম হয়ে রুটি বানায়, আলাপ হয়ে গেছে তার সঙ্গে। নাম তার ইদ্রিস। কথায় কথায় আলাপটা গাঢ় হয়ে। উঠেছে। মেঘনাদের মুখে বেকারির কথা শুনে ইদ্রিস ফেটে পড়ে উৎসাহে। মেঘনাদ কারবার। করতে চায় শুনে ইদ্রিসের আনন্দ আরও বেশি। মেঘনাদ ভেবেছিল ইদ্রিস অবাঙালি। কথায়। কথায় পরিচয় হয়েছে। ইদ্রিস বাঙালি। বাড়ি তার পাণ্ডুয়া, বর্ধমানের শুরুতেই।
কথায় কথায় জানা গেছে, ইদ্রিস শুধু কারিগর নয়। একজন ওস্তাদ মিস্তিরি। এক হাতে রুটির লেচি টিপে টিপে চওড়া করে। অন্য হাতে শিক দিয়ে, রুটি তোলে তন্দুর থেকে। আর বলে, বাবু আমার ঠাকুরদার ঠাকুরদা মুর্শিদাবাদের লবাববাড়ির কাজ করত। বাপ বলত, সেই তন্দুর দেখলে নাকি হাফ দিমাক খতম। রোজ একশো মন কাঠ পুড়ত লবাববাড়ির তন্দুল তাতাতে। আজকের বেকারি তো তার কাছে ছেলেমানুষ।
সত্যাসত্য পরে। ওইটুকুনই যথেষ্ট। আলাপ জমে দু জনেরই। মেঘু বলে, আচ্ছা?
ইদ্রিস বলে, তবে? আর এখনকার বেকারিতে ছ মন কাঠ পুড়িয়ে, চার মন ময়দার কাজ করে লোকে বলে জিন দত্যির কাজ করে ফেলল। আর ;বাববাড়িতে নাকি দশটা টিল্ডাল ছেল সিরিফ কাঠ পোড়াবার জন্য। আর আমার ঠাকুরদার ঠাকুরদা জরিদার কামিজ হেঁকে টিমপার দেখত। পঞ্চাশরকম ময়দার খাবার হত। পঞ্চাশটা লোক খাটত। লবাব খেয়ে বলত, তোফা।
জরিদার কামিজ পরে তণ্ডুলের টিমপার অর্থাৎ তাত পরীক্ষা করা যায় কি না, সেটা পরের কথা।
মেঘনাদ বলে, লবাবি খানা দু চারটে শিখে রেখেছে?
ইদ্রিস হাসে, লজ্জা আর হতাশার হাসি। মুখটি পরিষ্কার। কেবল চিবুকে ঘন এক গুচ্ছ দাড়ি। তার কটা রং-এর শক্ত বুকটা লাল হয়ে থাকে সব সময় তন্দুরের তাপে। বলে, তা হলে কি আর এখানে বসি। চলে যেতাম লবাব বাদশার ঘরে।
যেন লবাব বাদশার ছড়াছড়ি চারদিকে। ইদ্রিস দাড়ি নিংড়ে ঘাম ঝেড়ে বলে, তাই বা কী বলব বাবু। ব্যাটাদের নিয়ে কারখানা খুলেছিলাম চুচড়োয়। কিছু না হোক হপ্তায় মন খানেক মালের কাজ করতাম। লড়াই লাগল, ময়দা হাওয়া হয়ে গেল। চার ব্যাটাসুদ্ধ নিজে বেকার। এখন এক ব্যাটা কাজ করে হাওড়ায় এক বেকারিতে। আর তিন ব্যাটা গাঁয়ে বসে। এক ব্যাটা গেল সাল থেকেই খেত মজুরিতে লেমেছে। এই সালে বাকি দুই ব্যাটাও লেমে যাবে। কী করব? চার ব্যাটার চার বউ। দশটা আমার লাতি। দুই বেটির শাদি দিয়েছিলাম, দুই মিস্তিরির সঙ্গে। কলকাতা বেকারি কারখানায় কাজ করত তারা। লড়ায়ের ধাক্কায় বেকারি গেল। বেকার হল, এক জামাই মরে গেল না খেয়ে। মেয়েটা নিকা করল কি করল না, জানিনে। বে-পাত্তা হয়ে গেছে। আর একটা আছে, জামাইটাও বেঁচে আছে। গত সালের দাঙ্গার পর থেকে তাদের কোনও পাত্তা মেলেনি। তারপর, দেশ ভাগাভাগি তো শুরু হয়ে গেছে। এবার কোনদিন আমাকেও তলপি গোটাতে হবে।
মেঘুর মন জয় করে ফেলেছে ইদ্রিস প্রথম থেকেই। একের ব্যথা আর একজনের লাগে। এখন শুধু দু জনে দেখা হলে হাসে। চোখে চোখ তাকালেই মনের কথা বুঝতে পারে তারা।
কোনও কোনওদিন ইদ্রিস হঠাৎ বলে, আমাদের গাঁয়ে ছ ঘর এ কাজই করে আসছি। দু ঘরের একই হাল।
দেশের সর্বত্র উত্তেজনা। এখানে সেখানে সভা। প্রত্যেক শনি রবিবারই রাস্তায় রাস্তায় মিছিল। কেউ বলছে, হিন্দুস্থান চাই। কেউ বলছে চাইনে। ভাল মন্দ বোঝার কোনও উপায়। নেই। যুক্তি উভয় পক্ষেই আছে।
মেঘু ইদ্রিসকে ছাড়িয়ে যায় আরও দূরে। শহরতলির মানুষ ছড়ানো রাস্তা। চারদিকে বস্তির ভিড়। ধোঁয়ায় আর ধুলোয় যেন দম আটকে আসে। কখনও মনে হয়, নারায়ণগঞ্জের উপর দিয়ে চলেছে। কখনও চাঁদপুরের মেঘনার ধারে কিংবা ইসলামপুর–আরমানিটোলার ভিতর দিয়ে। তার পথের কোনও স্থিরতা নেই। সোজা যায়, সোজা আসে। বেঁকতে ভয় হয়। ভয় নয়, পথ হারিয়ে যাবে। সেজন্য যায় না।
বাইরে থেকে তার অস্থিরতা ধরা যায় না। কিন্তু তলে তলে প্রচণ্ড স্রোত পাড় ভাঙতে আরম্ভ করেছে। তার যাতায়াতের পথে তিন চারটে দেশি মদের দোকান পড়ে। পানের ঝোঁকটা অনেকদিনের। যে দিন মন টেনে নিয়ে যায়, সে দিন আর রুখতে পারে না। কোনও কোনওদিন ঢুকে পড়ে সেখানে। গেলাসের পর গেলাস খেয়েও অবাক হয়ে বসে থাকে। কিছুই হয় না।
দোকানের যারা রোজকার খদ্দের মেঘনাদ এলে তারা সবাই ঘিরে আসে তাকে। মেঘনাদের মদ খাওয়া দেখে তারা। মেঘনাদের মতো হিম্মতওয়ালা মহাপুরুষ তারা কোনওদিন দেখেনি নাকি। বলে, এ রকম মাল খাওয়া দেখলেই নেশা লাগে। খেতে হয় না। তাও মাত্র তিন চারদিন খেয়েছে। তার মধ্যেই পরিচয়টা ছড়িয়ে পড়েছে।
মেঘু বেরিয়ে আসে ভয়াবহ অতৃপ্তি নিয়ে। ভয়াবহ-ই বলতে হয় সেই অতৃপ্তিকে। একটু পা টলে না, মাথা ঘোরে না। শুধু চাউনিটা হয়ে ওঠে আরও ভয়ংকর। চলাফেরা হয়ে ওঠে ধীর। সব মিলিয়ে তাকে আরও প্রকাণ্ড দেখায়।
বাড়ি ফিরে এলে নকুড় ভয়ে মুখ খোলে না। সুকুমারী দূরে থাকে। ষোড়শী তো পালায়। লীলা বিদ্রূপ করে। হাসে খিলখিল করে। ঘরের মধ্যে দরজা বন্ধ করে ঝাঁপিয়ে পড়ে মেঘনাদের উপর। কথা বলাতে চায় মেঘনাদকে। মদ খাওয়ায় যে তার তেমন আপত্তি আছে মনে হয় না। কিন্তু মদ খেয়ে মেঘুর এই পাথুরে স্তব্ধতা আর অপলক চাউনি সে সহ্য করতে পারে না। সে চায় মত্ততা। হাসি ও সোহাগের মত্ততা। সমস্ত স্তব্ধতাকে সে ভেঙে ফেলতে চায় খান খান করে। ওই জমাট পাথরের অন্ধ গুহাটার মধ্যে অজস্র আলো জ্বালিয়ে তুলতে চায়।
কিন্তু মেঘনাদের বুকের অন্ধকারে আলো জ্বলে না। পাষাণ গলে না। কোনও গুঞ্জনই ওঠে না সেখানে। লীলা শুধু বিষদাঁত ভাঙা ক্রুদ্ধ কালসাপিনীর মতো পড়ে থাকে বিস্ত বেশবাসে। অসুরের মতো মেঘনাদ। একটা তুলোর দলার মতো ছিন্নভিন্ন করে ফেলে রাখে তাকে। ঢেকে রাখে। তার বদ্ধ হৃদয়ের অন্ধকার দিয়ে। তার পাথুরে স্তব্ধতার থাবাড়ি দিয়ে ফেলে রাখে। আর লীলা শুধু অসহ্য আক্রোশে ফোঁস ফোঁস করে। জ্বলন্ত চোখে মেঘুর বিশাল শরীরটার দিকে তাকিয়ে থাকে। অভিশাপ দেয়। অপমান বোধ হয়। দুরন্ত ক্রোধে গালে খামচি কেটে কেটে মোছে চোখের জল। দেহের তৃপ্তি নয়। মনের অতৃপ্তি জ্বলে ওঠে তারপর দাউ দাউ করে। মেঘনাদকে সে তার নিজের মতো করে ভেঙে গড়তে চায়। মেঘনাদের আসল যন্ত্রণা সে বোঝে না। সে জানে মানুষ মদ খায় সুখে। সুখ ভোগ বেপরোয়া প্রেমের জন্য।
অস্থির হয়ে ওঠে বিজয়। বাড়িতে সে কারও সঙ্গে এ বিষয়ে কথা বলে না। কথা বলে মেঘনাদেরই সঙ্গে। তার অস্থিরতা অন্য রকম। মেঘু সেটা বোঝে। বুঝেও, দু জনে আলোচনা ঠিক জমিয়ে তুলতে পারে না। আসল ব্যাপারের শুরুটা বিজয়ও ভাল জানে না।
তারপর বিজয় রাজীবের সঙ্গে আলোচনা করাই স্থির করে।
দূর থেকে তাকিয়ে দেখে শুধু তিলি। মা বাপের সঙ্গে এ বিষয়ে কথা বলে না সে। এ সব কতখানি বোঝে, সে-ই জানে। কেবল বড় বড় দুটি চোখে তাকিয়ে থাকে। লীলার সে সবটুকু। ভেবে উঠতে পারে না। দিদির ব্যবহারে কখনও তার বিতৃষ্ণা, কখনও বিদ্বেষ দেখা দেয়।
সে ব্যথা পায় মেঘনাদকে দেখেই। লীলা তাকে নিয়ে এখানে সেখানে যাচ্ছে। বাবা মা দিনরাত্রি ফুসুর ফুসুর, গুজুর গুজুর করছে। ষোড়শী ছেলে নিয়ে, সংসার ও বিজয়কে নিয়ে মেতে আছে। শুধু ওই একটি লোক। যার মুখে কোনও কথাই নেই। চোখ তুলে তাকালে মায়া হয়। যেন একটা বোবা জীব। অশ্রুহীন চোখে, দিবানিশি গুমরে গুমরে মরছে। যার খেতে সাধ নেই, কথায় মন। নেই। কাউকে আঘাত দেয় না। নিজের দুঃখের ভাগ দিতে চায় না কাউকে। সে বোঝে, এ সংসারে এক জনের দুঃখের কথা কেউ জানতে চায় না। এক জন যখন দুঃখে নীরব, আর এক জন তখন শুধু হাসে। এই তো সংসারের নিয়ম। এ বোধটুকু তিলির মর্মে মর্মে আছে।
অথচ মেঘনাদ বিজয়ের সঙ্গে হেসে কথাও বলে। তিলিকে মাঝে মাঝে ঠাট্টা করে। শ্বশুর শাশুড়ির সঙ্গে কথা বলে ভদ্রভাবে। অথচ দিদি জামাইবাবুকে শুধু বিদ্রূপ আর ঠাট্টা করে। রাগে জ্বলে ওঠে। সিনেমার নেশায় উন্মাদিনী। সন্ধে হলেই বলে, চল টকি দেখে আসি। টেনে নিয়ে যাবে তিলিকে। আর খালি বলবে, দ্যাখ ঠুমি, লোকটা কেমন ঠায় তাকিয়ে আছে মাইরি। বলে সে নিজেও তাকিয়ে থাকবে! প্রশ্রয়ের হাসি হাসবে রাস্তার হাসির জবাবে। আশকারা পেয়ে কেউ হয়তো পিছুই নেয়। তিলি ভয় পায়, রাগ করে।
লীলা বলে, হেসে, দ্যাখ, ভগবান ভক্তের মুখ চায়। এরাও তো ভক্ত।
তিলি বলে, তোর মুণ্ডু। জানিসনে তো। দেখবি একদিন সর্বনাশ করবে।
লীলা বলে, একটু হাসলেই সব ঠাণ্ডা। সর্বনাশ করবে ওরা?
ইতিমধ্যেই লীলার খ্যাতি রটেছে পাড়ায়। বিজয় মিস্তিরির দিদিকে নিয়ে সব জায়গায় আলোচনা। সিনেমার প্রতিটি কর্মচারী চেনে তাকে। সব জায়গায় কিছু কিছু রং ছুড়ে দিয়েছে। লীলা।
কোনও কোনওদিন তিলিকে ছাড়াই বেরিয়ে যায় লীলা। যতক্ষণ ফিরে না আসে তিলির বুকের মধ্যে ধুক ধুক করে। কেউ এসে ডাকলে চমকে ওঠে। হয়তো কোনও দুঃসংবাদ নিয়ে এসেছে। অথচ লীলাকে বলার কেউ নেই। মা তো দিবানিশি কেবলই খোশামোদ করছে। বাবাও তাই। বিজয় সংবাদই রাখে না হয়তো। তিলিকে মানে না লীলা।
দু দিকে দুই রকম। মেঘনাদের দিকে তাকালে তিলির বুকের মধ্যে টনটন করে। কোনও পাপ নিয়ে সে তাকায় না মেঘনাদের দিকে। এক জন অসহায় মানুষের দিকে যেমন করে তাকায়, তেমনি করুণ চোখেই তাকায়।
মেঘনাদ হঠাৎ ঠাট্টা করে বলে, কী গো, দিদি আর কিছু দিল?
তিলিও ঠাট্টা করে বলে, তোমার ভয়ে কিছু দেওয়ার যে আছে নাকি?
লীলা সামনে থাকলে বলে, নিজে দেও না এনে। খালি মুখে বলে কী হবে। মেঘনাদ হেসে বলে,দেব দেব, দাঁড়াও কাজে হাত দিই। যদি ভাগ্যে থাকে, গা ভরে দেব একেবারে।
লীলা বিদ্রূপ করে হাসে। তিলির মনটা যায় ভার হয়ে। . বিজয়ের কথানুযায়ী অপেক্ষা করতে লাগল মেঘনাদ। রাজীব আসবে দু একদিনের মধ্যেই। বিজয়দের রাজীবদা, তাদের ইউনিয়নের নেতা। বিজয় আশ্বাস দিয়েছে, রাজীব প্রাথমিক ব্যবস্থা একটা করে দিতে পারবে।
চৌদ্দোই আগস্ট সারারাত্রিই একটা কোলাহলের মধ্যে কাটল। রাস্তায় রাস্তায় লোকের ভিড়। গলিতে গলিতে সবাই জেগে। যাদের বাড়িতে রেডিয়ো আছে, তাদের বাড়ির সামনেই ভিড় সবচেয়ে বেশি। রাত্রি বারোটার পর জওহরলাল নেহরু বক্তৃতা দিলেন। পনেরোই আগস্ট শুধু মিছিল। মিছিলের পর মিছিল। ড্রাম আর বিউগলের বাজনা। বাড়িতে বাড়িতে পতাকা উড়ছে। দেশ স্বাধীন হয়ে গেল। দেশ ভাগাভাগি হয়ে গেল।
আজ শেষ দিন। সিরাজদিঘার হাট পাকিস্তানের আঞ্চলিক বন্দর। একটা পোস্টকার্ড আর দোয়াতকলম নিয়ে বসে রইল মেঘনাদ। বিপিনকে চিঠি লিখবে। কিন্তু লিখতে পারছে না। আঁকাবাঁকা করে খালি লিখেছে, ভাই বিপিনদা…।
বিজয় একবার বাড়িতে আসছে, আবার বেরিয়ে যাচ্ছে। মেঘনাদকে ডাক দিয়ে গেছে কয়েকবার। বলেছে, শত হলেও, নিজের দেশের লোকেরা দেশের ভার নিচ্ছে। আজ আমরা স্বাধীন। আজ আনন্দ করতেই হবে।
মাতামাতির কয়েকদিন পর রাজীব এল। এ বাড়িতে সে অনেকবার এসেছে, চেনে সবাইকে। এ মহল্লার সবাই চেনে তাকে। মাঝখানে আসতে পারেনি পনেরোই আগস্টের ব্যস্ততায়
নকুড় বলল, আসুন আসুন। বলে পায়ে হাত দিতে গেল। ব্রাহ্মণের কৃপাভিক্ষা নকুড়ের রক্তে। সুকুমারীরও তাই। তাড়াতাড়ি তার ছেড়া মাদুর পেতে দিল। বলল, বসুন, বাবা। অনেক দিন বাবাকে দেখতে পাইনি।বলে পায়ে হাত দিতে গেল। দু বারই পেছিয়ে গেল রাজীব। বলল, ছি ছি ছি, অনেকদিন বারণ করেছি। এ সব আমার খুব খারাপ লাগে। কিন্তু যে আলোতে সে ভাল মন্দ বোঝে, নকুড়ের কাছে সে আলো অনাচারের সামিল।
বিজয় বলল, বোনাই কোথায়?
বলে নিজেই ছুটে গেল কোণের ঘরে। চুপচাপ বসেছিল মেঘু গালে হাত দিয়ে। সেই ছোটবেলার অভ্যাস এমনি গালে হাত দিয়ে বসা। বিপিন ধমকে উঠত, গাল থেকে হাতটা নামাও দিকি।
বিজয় বলল, চলো, রাজীবদা এসেছে।
মেঘনাদ এল কাপড়ের খুট গায়ে দিয়ে।
ভাবে ভঙ্গিতে সব সময় যেন বড় ব্যস্ত রাজীব। মাঝারি লম্বা, রোগা রোগা দেখতে। ফরসা রং। ওর উপরে খদ্দরের পায়জামা পাঞ্জাবি তাকে মানিয়েছে ভাল। মাথার চুলগুলি বেশ বড়। একটু অগোছাল, কিন্তু অবিন্যস্ত নয় ! উড়ন্ত পাখির মতো দুটি অত্যুজ্জ্বল চোখ। দিকে দিকে দৃষ্টি। যেন কী ভাবে। কী যেন খোঁজে সব সময়। সব মিলিয়ে একটা তীব্রতা আছে তার মধ্যে। কোনও কথা বলে পার পাওয়া যাবে না এর কাছ থেকে। দৃষ্টির বাইরে পালিয়ে যেতে পারবে না কেউ।
মাইল খানেক দূরের এক মাঝারি ব্যবসায়ীর অনেকগুলি ছেলের এক ছেলে সে। বিয়াল্লিশের আন্দোলনে জেল খেটেছিল। লেখাপড়া ছেড়েছিল তার অনেক আগে। তখন সে ভাবত, পদব্রজে পৃথিবী ভ্রমণ করবে। কিন্তু বিয়াল্লিশ সালটা তার জীবনের মোড় ফিরিয়ে দিয়েছে। জেল থেকে ফিরে এসে দেখল, একটা নতুন রাজ্যে এসে পড়েছে সে। এতদিন সে ছিল আর দশটা ছেলেরই মতো। পাড়ায় এবং বাড়িতে সব জায়গাতেই। জেল থেকে ফিরে দেখল, সে অনন্যসাধারণ হয়ে উঠেছে। সে নায়ক হয়ে উঠেছে। যোগাযোগ ঘটে গেল কলকাতার সঙ্গে। কলকাতার নেতাদের সঙ্গে আলাপ আলোচনা হল। সেখান থেকে দু চারটে এমন কথা শুনল সে, তার চোখে কানে স্থির বিদ্যুতের মতো লেগে রইল সেগুলি। কলকাতার নেতাদের মধ্যে যাদের যাতায়াত ছিল এখানকার শ্রমিক অঞ্চলে, তাদের সঙ্গে ঘোরাফেরা করল সে। দেখা গেল, নেতৃত্বের ব্যাপারে তার প্রতিভা। কিছু কম নেই। আশেপাশে বিরোধ ছিল অনেক। কিন্তু তার সদ্য জেল-খাটা জীবনের ধারে, নিজেকে বিলিয়ে দেওয়ার কথার ভাবে আসর জমে উঠেছে তার।
নিজেকে বিলিয়ে দেওয়ার একটা তীব্র ইচ্ছে তার সত্যি। বিলোতে গিয়ে দেখল, নেবার পাত্র নেই। বিতৃষ্ণা এসে পড়ল মনে। দেখল, শ্রমিকদের মধ্যে আর যা-ই থাক, দেশপ্রেম বলে বস্তুটি নেই। উলটো বলো, সোজা বলো, সব কিছুতেই মাথা নেড়ে যায় এরা। ব্যক্তিত্বের কাছে সব বর্ষার কাদামাটির কেঁচো। মাঝে মাঝে খেপে যায়। তখন ওরা ভগবানকেও মানে না। সেটা এদের নীচ জীবনে যে পশু লুকিয়ে আছে, তারই কারসাজি। এক শ্রেণীর মানুষ আছে, তারা ওই পশুটাকে খেপিয়ে তোলে মাঝে মাঝে। এই মানুষগুলিকে নিয়ে তাকে আন্দোলন করতে হবে ভেবে, হতাশায় ভেঙে পড়েছিল সে এক সময়। এরা কখন শান্ত, কখন খ্যাপা, কখন কী বোঝে সেটাই আজ অবধি। ধরা গেল না। ছেড়ে দিতে চেয়েছিল এ কাজ।
কিন্তু কলকাতা ছাড়ল না। কলকাতা তাকে বুঝিয়েছিল, লোকগুলিকে সামলে রাখো। যে মহান ব্ৰত আমরা পালন করতে যাচ্ছি, এরা খেপে গেলে তা অনাচারে পথভ্রষ্ট হবে। ওদের জড়ো করো আমাদের রাস্তার ধারে ধারে
রাজীব সেই সামলে রাখার দিকটাই বজায় রেখে এসেছে এতদিন। ওটা মিশে গেছে তার হাড়ে মজ্জায়। সে জানে, সামলে রাখাটাই কাজ। তার জন্য বল বিদ্যা বুদ্ধির প্রয়োজন। দিনে দিনে সেটা আয়ত্ত করেছে রাজীব। তার সামনে জগতের বিচিত্র এক দুয়ার খুলে গেছে। তার পরিচয়ের পরিধি হয়েছে বিস্তৃত। রোমাঞ্চকরও নিঃসন্দেহে।
আজ সে এখানে কোনও আশা নিয়ে আসেনি। ভেবে চিন্তেও আসেনি। বিজয় ডেকেছে বলে এসেছে। বিজয় যেমন বাড়িতে, তেমনি কারখানায়। হেঁকে ডেকে সে সব জায়গায় এমন একটি অনায়াস আসর তৈরি করে রেখেছে, সেখানে আর কারও কথা বিশেষ চলে না। রাজীবকে বিজয়। মানে। কেন মানে, সেটা বড় বিচিত্র। রাজীবের জেল-খাটা জীবনের প্রতি, তার কথা ও চলাফেরা সব মিলিয়ে বিজয় খানিকটা মুগ্ধ আর রাজীব বোঝে বিজয়কে খানিকটা। সে জানে, কারখানার ওই দুর্বোধ্য মেজাজের লোকগুলিকে বিজয় জানে। বিজয় হল তার চাবিকাঠি। ওই চাবি দিয়ে সে ওই লোকগুলির অন্ধ কুঠুরিতে মাঝে মাঝে যাতায়াত করে। বিজয়কে সামলানো মানে, একটা। পশুশক্তিকে সামলানো। এইটুকুই বুঝে, রাজীব বিজয়ের ইচ্ছা পূরণে কার্পণ্য করে না।
বিজয় ডেকে নিয়ে এল মেঘনাদকে। রাজীব তার মুখের দিকে তাকিয়ে এক মুহূর্ত কথা বলতে পারল না। মানুষ ভেবে আসে এক রকম, হয় আর এক রকম। বিজয়ের ভগ্নিপতিকে যে রকম ভেবেছিল সে, সে রকম নয়। সে ভেবেছিল নিরীহ চেহারার আধবুড়ো একটি গেঁয়ো মানুষ হবে নিশ্চয়ই। কিন্তু সামনের লোকটি একেবারে অন্য রকম। মনে হয় কথা বলতে গেলে ধমকে উঠবে বুঝি।
কিন্তু ওটাই মেঘনাদের চেহারা। মানুষ হিসেবে দুর্দান্ত নয়। নিরীহ ভাবটুকু তার চোখেমুখে এমনভাবে আত্মগোপন করে থাকে, হঠাৎ ধরা যায় না।
রাজীব বলল, বসুন।
মেঘনাদ বসল। রাজীবের দিকে তাকিয়ে অস্বস্তি হতে লাগল তার। এ সব লোকের সঙ্গে কোনওদিন আলাপে অভ্যস্ত নয় সে। কারবারে তো অনেক দূরে। জীবনে দু একজন স্বদেশি লোক দেখেছে সে। সিরাজদিঘার কাছে শ্রীনগরের মহাদেব বসু এক ঘোরতর স্বদেশি মানুষ। তার জীবনের বিচিত্র কাহিনী শুনে মেঘু মনে মনে নমস্কার করেছে। এঁরা দেশ স্বাধীনে ব্যস্ত, প্রাণ তুচ্ছ। ব্যবসা, কোনও কিছু উৎপাদনের ক্ষেত্রে যে যন্ত্রণা, কষ্ট, প্রতি মুহূর্তে ঘা খাওয়া, ভেঙে পড়া, তবু মাথা তোলার জন্য আপ্রাণ চেষ্টা ; তার যে আনন্দ, যে মহত্ত্ব, এসব মানুষের সঙ্গে কথা বললে, সে সব কেমন নিরর্থক মনে হয়। স্বাধীনতা না বোঝা পাপ। কিন্তু রুটির কারখানার অবস্থা না বোকাটা তো তাদের অন্যায় নয় ! স্বদেশি করে ইংরেজ তাড়ানোর কথা বলে সবাই। মেঘনাদ ভাবে, সুযোগ পেলে ইংরেজের মতো যন্ত্র দিয়ে নতুন মাল বাজারে ছাড়ত সে। একবার দেখে নিত, কেমন করে পয়সা নিতে পারে ওরা। সে না হয়ে, গুনোহাটির বদরুদ্দিনও যদি এ কাজটুকু করতে পারত, তার কোনও বিদ্বেষ থাকত না। কেন না, যে কাজের মধ্যে সে নিত্য নতুন উদ্ভাবনের আনন্দ পেয়েছে, তার সেই কাজের প্রথা রীতি নীতিকে ওরা ওদের যন্ত্র ও অর্থের আলোয় চিরদিন বিদ্রূপ করেছে। চেয়েছে ধুয়ে মুছে দিতে। মিথ্যা দোষারোপ করে অপমান করেছে।
একই পথের শরিক হয়ে ওরা ডক্কা মেরে চলে। আত্মসম্মানে লাগবে না মেঘনাদের। কিন্তু এ বোধ তো দেশপ্রেম নয়। এ তো শুধুমাত্র ব্যবসায়ীর চিন্তা। রাজীবের সঙ্গে কী কথা বলবে সে। তার সমস্যা রাজীব বুঝবে কেমন করে।
রাজীব চঞ্চল ছেলের মতো একটু নড়েচড়ে বসল। আরও বার কয়েক দেখল মেঘনাদের মুখের দিকে। যেন সে কোনও বক্তৃতামঞ্চে উঠেছে। আড়ষ্টতা কাটিয়ে উঠতে পারছে না। মেঘনাদ এসে যদি বলত, এই যে এসেছেন কী ভাগ্যি! আপনারই পথ চেয়ে বসেছিলাম। তা হলে আর ছি ছি গোছের কোনও পোশকি কথা বলে শুরু করতে পারত সে। কিন্তু এমন পাথরের মতো নিরেট আর নিশূপ। যেন ধাক্কা মারলেও কথা বলবে না।
তারপরে হঠাৎ রাজীব বলে উঠল, তা হলে জামাইবাবু আপনার কী অসুবিধে হচ্ছে আমাকে বলুন তো।
তার এ আত্মীয়তার সুরটা যেন বেজে উঠল বেসুরের মতো। নকুড় আর সুকুমারী বিগলিত হয়ে হাসতে গেল। কিন্তু হাসি হাসি ভাবটা আড়ষ্ট হয়ে রইল। বিস্মিত খুশিটুকু কেমন যেন মূঢ় করে দিল। রাজীব জামাইবাবু বলছে ঝুমির বরকে! মেঘুর গৌরবে গরব নয়। এ গৌরব রাজীবের বলার গরবে।
মেঘনাদ বিব্রত হল। তার সমস্ত অস্বস্তিটুকু এসে জমা হল গোঁফের ফাঁকে। লজ্জিত হয়ে বলল, না, অসুবিধে আর কী!
কিন্তু কথাটা শোনাল যেন, না না জামাইবাবু বলার কী আছে। তা ছাড়া, কেমন যেন হাস্যকর মনে হতে লাগল সমস্ত ব্যাপারটা। মেঘনাদের অসুবিধা ! তাও শুনতে চায় রাজীব। কাজ যার স্বদেশি করা। মেঘনাদ অন্তত তা-ই জানে ! কত অসুবিধে! দেশ ভাগটাই একটা মস্ত অসুবিধে। সমস্ত কিছু ভেঙে তছনছ করে দেওয়ার মূলে। আর সেই দেশ বিভাগকে যুক্তি দিয়ে বুঝিয়েছে রাজীবেরা।
রাজীব ভোলেনি, মেঘনাদ আর যা-ই হোক, বিজয়ের ভগ্নীপতি। রাজীবের সামনে মুখ খুলতে তার লজ্জা সঙ্কোচ তো হবেই। দেখতে যা-ই হোক, চরিত্রটা যাবে কোথায়। সে যেমন করে শ্রমিকদের বোঝায়, তেমনি করে বক্তৃতা দিতে আরম্ভ করল মেঘনাদের সামনে। বিষয়বস্তু হল স্বাধীন ব্যবসা ও স্বাধীন দেশ। সে বলল, এতদিন মেঘনাদের মতো ব্যবসায়ীরা ছিল পরাধীন। তাদের পেছনে ছিল না কোনও শক্তি, কোনও শক্ত খুঁটি। কোনও সহৃদয় রক্ষাকতা, কোনও অভিভাবক। আজকে এসেছে সেইদিন। স্বাধীন ব্যবসার এতদিন কোনও অর্থ ছিল না। আজকেই তো শুরু করতে হবে। সেই শুভদিন উপস্থিত হয়েছে আজ। যে শুভদিনকে মেঘনাদেরা এনেছে সমবেতভাবে। …
মেঘনাদ অবাক হয়ে শুনতে লাগল। মোম লাগানো সুতোর মতো টান টান হয়ে উঠল তার গোঁফজোড়া। চিবুকের হাড় দুটো নেমে গিয়ে চোখ দুটি বেরিয়ে এল মোটা ভুর তলা থেকে। সে অবিশ্বাস করছে না রাজীবকে। বুঝতে পারছে না। বোঝার উপর নির্ভর করে বিশ্বাস অবিশ্বাস ! ব্যবসার কথা শুনেছে অন্যরকমভাবে। এরকমভাবে নয়! এরকম স্বদেশির মুখ থেকে। তা হলে একটু একটু মাথা নাড়তে পারত সে।
মাথা নাড়ছিল নকুড়। লোমহীন ভূ দুটি কাঁপিয়ে কাঁপিয়ে, বিস্মিত শ্রদ্ধায় মাথা নাড়ছে। যেন বলতে চাইছে, অ্যাাঁ ! আঁই এই হচ্ছে আসল কথা। সুকুমারী সবাইকেই দেখছে। মাথা নাড়ছে না, হাসছে না। এমনকী রাজীবের কথাগুলিও ঠিক শুনছে বলে মনে হচ্ছে না। বোঝা না বোঝা তো দূরের কথা। চোখে তার অন্য কিছু। মুখে তার অন্যভাব। দুশ্চিন্তার রেখাগুলি ঘন হয়ে উঠছে শুধু সারা মুখে। তার ঘষা ঘষা বৃদ্ধ চোখে দুরন্ত অভিমান ফুটছে থেকে থেকে, যখন সে নকুড়ের দিকে তাকাচ্ছে। কিন্তু নকুড় যেন রাজীবে লয়।
ভেতরের বারান্দার দরজার কাছে দাঁড়িয়ে আছে লীলা আর তিলি। লীলা রাজীবকে দেখছে। চোখ বাঁকিয়ে বাঁকিয়ে তাকাচ্ছে তিলির দিকে। ফিসফিস করে বলছে, বিজার রাজীবদা বেশ দেখতে। তুই কী বলে ডাকিস?
তিলি বলল, রাজীবদা-ই বলি।
কনুই দিয়ে একটু চাপ দিয়ে বলল, ভাব জমিয়েছিস বুঝি খুব?
হেসে বলল, তিলি, খুউব।
দরজার স্বল্প পরিসরে আবার কনুই দিয়ে ঠেলে দিল লীলা তিলিকে। বলল, অমনি চাপছিস। কত ছেনালি যে জানিস।
গালাগাল নয়। ওটুকু লীলার সোহাগের ভাষা। তিলি বলল চাপা হাসি হেসে, চাপলাম কোথায়। বললাম তো, একেবারে গলায় গলায় পিরিত।
তবু লীলার চোখ দুটি বেঁকে রইল। পুরোপুরি বিশ্বাস করতে পারেনি সে। আর এতক্ষণে বেঁকে বেঁকে উঠতে লাগল তিলির ঠোঁট। রাজীবের কথাই ভাবছে সে। রাজীবও তাকে ভাসিয়ে নিতে চায়। কিন্তু চোরাবন্যায়। রাজীব শিস দেয় না, গান গায় না। হেসে হেসে রাশি রাশি কথা বলে না প্রেমের। প্রেমে বোকা হতে চায় না সে। এমনকী তার ফরসা ধবধবে মুখে কোনও ভাবের উদয় হয় না। ভূ কাঁপিয়ে, চোখের নিঃশব্দ চোখা চোখা কথা ছুড়ে দেয় সে। যখন সে পুরোমাত্রায় সপ্রতিভ অনর্গল কথা বলে অন্য বিষয়ে, তখন চোখ দিয়ে সে বাণ ছোঁড়ে। অবলীলাক্রমে খবর পাঠায়। আর একটা জগৎ আছে যে রাজীবের। সেই জগতের সম্মানকে ক্ষুণ্ণ হতে দিতে চায় না সে। পারেও না যে। তা ছাড়া বিজয় মিস্তিরির বোন যে! নিজেকে প্রকাশ করবে কেমন করে। তাই শুধু নিঃশব্দ কথা। আশ্চর্য ! যার উদ্দেশে বলা, যেন তাকেও জানতে দিতে চায় না। যদি বা দেয় তা অস্পষ্ট। হঠাৎ আক্রান্ত হলে, যেন চট করে জবাব দিতে পারে। আত্মসম্মান ও পালটা আক্রমণের পথ থাকে যেন খোলা
আর তার চোখের নিঃশব্দ কথাগুলি যত শোনে তত হাসি পায় তিলির। কী বোকা ! স্কুল উল্লসিত মানুষগুলির চেয়ে, এ বোকামি আরও বড়। সব ঢেকে একটুখানি খুলে রাখার মতো। বাকি মানুষগুলির সবটাই ভোলা। বুঝতে কারওই কষ্ট হয় না। বরং বিশ্বাসের তারতম্য ঘটে। নকুড়ের সঙ্গে কথা বলতে, সুকুমারীর কথা শুনতে বিজয়কে কারখানার কথা বোঝাতে বোঝতে কথা বলে সে চোখে চোখে, বাঃ বেশ। কী সুন্দর তুমি। তোমার মুখ, তোমার বুক, চলায় চলায় তোমার কী বিচিত্র কটি-তল উল্লাস। আমাকে কেমন লাগে? আমি রাজীব মুখুজ্জে, রাজনীতি জ্ঞানসম্পন্ন, শ্রমিক নেতা, আমার এই সুন্দর চেহারা। কেমন লাগে?
তিলি কাছে কাছে, দূরে দূরে কাজে কাজে ফেরে, আর নিঃশব্দে বলে, বুঝিনে বুঝিনে কিছু। না বুঝে সে সরলভাবে মিঠে মিঠে হাসে। অবাক হয়ে চায়। মুখ ঘুরিয়ে হাসে, বিদ্রূপ করে। অপমানে। ও ব্যথায় খচ করে একটা ব্যথা ধরে যায়। কেউ বোঝে না, বুঝবে না। ভাসিয়ে নিয়ে যাবে আর অতিকায় সরীসৃপের মতো জড়িয়ে জাপটে ডুবিয়ে দেবে অতলে। অথচ এ শূন্য বুকের ঝড় আর। সহ্য হয় না।
লীলাকে কী বলে বোঝাবে সে। ওর কাছে পুরুষ যেন তাসের সারি। সেরা রংটি এলে, রং। খেলে, খেলার নম্বর নেয় গুনে গুনে।
মেঘনাদও ঠিক বুঝতে পারছে না। রাজীবের কথাগুলি যেন অন্য কোনও জগৎ থেকে ভেসে আসছে। কোনও দূর বেতারের অস্পষ্ট নিরর্থক বক্তৃতার মতো। তবু মাঝে মাঝে এক একটা কথা মনটা টেনে নিচ্ছে। রাজীব যখন বলছে, আপনারা দেশের সম্পদ। আপনারাই তো দেশের পয়সা দেশে রাখতে পারবেন। সম্পদ কিনা মেঘনাদ জানে না। কিন্তু দেশের পয়সা দেশে থাকার প্রয়োজনীয়তা কেতাবে শেখেনি সে। ওটা তার ব্যবসা জীবনের অভিজ্ঞতা। নিজের কারখানার মাল যদি সে নিজে দশটা জেলায় দশটা দোকান করে কাটাতে পারত, তবে পাইকেরের ঘরে পয়সা যেত না। এটা সেই রকম। দেশে সে তো একলা নয়। কারবারি আছে আরও অনেক। সকলে যেটা রাখতে পারত ঘরের ব্যবসা বাড়াতে, সেই টাকাটা অন্য দেশে গিয়ে অন্য ব্যবসা ফাঁদছে।
রাজীবের গলা আস্তে আস্তে ভারী আর আবেগে উঠল ভরে, এবার আপনাদের গভর্নমেন্ট পেয়েছেন। আপনাদের সকলের সুযোগ সুবিধে সকলের আগে। আপনারা যাতে আরও উন্নতি করতে পারেন, ব্যবসাকে আরও বাড়াতে পারেন, গভর্নমেন্ট সেদিকেই নজর দেবে। স্বাধীন যুগে আমাদের বাণিজ্য জাহাজ ভিড়েছে বিশ্বের বন্দরে বন্দরে। আজ আবার আমরা বাণিজ্য করতে বেরিয়ে পড়ব সমুদ্রে…
কলকল করে জলোচ্ছ্বাস প্লাবিত করল হঠাৎ মেঘনাদের মন। আজ বয়স হয়েছে, বুদ্ধিও বেড়েছে। তবু, সেই সওদাগর বসে আছে বুকে মসলিনের ছিন্ন পোশাকে মুখ ঢেকে। পৃথিবীর হাটে হাটে, ঘাটে ঘাটে বাণিজ্য করে ফিরবে সে। এই তার মনে ছিল।
সেই মন আজ পেকেছে অনেকখানি। আজকের সওদাগর সপ্তডিঙা ভাসায় না। তার দ্রব্যসম্ভার যায় পৃথিবীর দেশে দেশে জাহাজ ভাসিয়ে। পূর্ববঙ্গের জেলায় জেলায় গেছে একদিন। আজ রাজীব তাকে আরও বিস্তৃত করে দিচ্ছে চোখের সামনে। আচ্ছা যদি, রাজীবের কথাই সত্য হত । যদি সত্য হয়। মদন সা’র বেটা মেঘুর তা হলে স্বপ্ন সার্থক হয়। সে হবে ধনপতি সওদাগর। সওদাগর মেঘনাদ দাস। ওটাই তো তার হৃদয়ের মূলধন।
রাজীব বসেছে বারান্দার দরজার মুখোমুখি। কিন্তু নজরে পড়েনি দুই বোনকে। সে কথা বলতে বলতে লক্ষ করছে মেঘনাদকে। মেঘনাদের প্রতিটি ভূভঙ্গি, গোঁফের ওঠানামা, চোখের আলোছায়া। এমনকী মেঘনাদের অঙ্গপ্রত্যঙ্গ। যেমন করে সে তার পরিচিত প্রত্যেকটি মজুরকে দেখে। এমনি করেই দেখে। এমনি দ্রুত চিন্তিত অস্থির তীক্ষ্ণ চোখে। মজুরকে দেখে, তার। নির্দেশের এবং আদেশের অন্তরায় হবে কিনা। মজুর যাচাই করাই তার কাজ।
আরও কিছু তার কাজ আছে জীবনে। যে জীবনটাকে আজ সে ত্রিশ বছর পার হয়ে সুচিন্তিত ও ধীরভাবে দেখতে শিখেছে। জীবনে একটা পথ বেছে নিয়েছে সে। অনেক দূরে, বহু দূরে, অনেক উঁচুতে গেছে তার নজর । একটা অস্পষ্ট সিঁড়ি তার চোখে পড়েছে। যে সিঁড়িটার সামনে অনেক। ভিড়, ঠেলাঠেলি, মারামারি, কাড়াকাড়ি। ভিড় করা লোকগুলির সব গাল-ভারী স্বদেশি পদবি আছে। কিন্তু রাজীবের তুলনায় তারা ইডিয়েট। রাজীব তা বোঝে। সে বিশ্বাস করে, তার মতো স্কুল পালানো, সেই দুরন্ত ছেলেটাই আজ সবচেয়ে ভাল খেলোয়াড় হতে পারে। পাখোয়াজ হিরোর মতে পারে ওই ভিড় কাটিয়ে তরতর করে সিঁড়ি বেয়ে উঠতে। সে অনেক অভিজ্ঞতা নিয়ে অগ্রসর হচ্ছে। আর তার হাতেখড়ি হয়েছে এই শিল্প এলাকায়। যেখানে বিজয়দের মতো লোকেরা। এমনিতে শান্ত। সংশয় হলেই মুঠি বাড়ায়। শত্রুকে হাতে পেলেই প্রাণের ভয় না করে ঝাঁপিয়ে পড়ে। মজুর জীবন থেকে, কলকাতার চেম্বারের প্রতিটি অন্ধ গলির অন্ধিসন্ধি জানা আছে তার। ওই লোকগুলির মতো সে দুর্বল নয়, ভীরু নয়, যারা শুধু চেয়ারে বসে আমলা দিয়ে কাজ চালাতে চায়। বোকার মতো অবিশ্বাস্য সব বক্তৃতা দেয় জনসাধারণের সামনে।
কিন্তু অনেক দুরূহ পথ পার হতে হবে তাকে। এই পথে, সেই মেঘনাদেরাও এক একটি পরীক্ষাকেন্দ্র।
আর মেঘনাদ ! রাজীবের চোখে যেন একটা খ্যাপা আর বোকা মানুষ বলে মনে হচ্ছে। এবার সে মুখ খুলেছে।
বলল, আজ্ঞে হ্যাঁ, ব্যবসা তো করবই। সেই জন্যই এসেছি। ভয় পাইনে, তবে নতুন জায়গা, জীবনে কোনওদিন আসিনি তো। তা–আপনারা দশজনে রয়েছেন।
মেঘনাদ হাসল। গোঁফের ফাঁকে তার শক্ত দাঁতের সারি চকচক করে উঠল। সে আবার বলল, জীবনে কখনও বসে খাইনি, জানেন। এখন খেতে গেলে হাত ওঠে না। মানুষ দু পয়সা রোজগার করলে খরচ করতে পারে। রোজগার নেই। এদ্দিন এসেছি মশাই একটা তণ্ডুল চোখে দেখিনি।
রাজীব অবাক হয়ে বলল, তণ্ডুল কী?
মেঘনাদের বড় বড় চোখ দুটো ঝিকিমিকিয়ে উঠল। নাকটা আরও বোঁচা হয়ে, বোকা হয়ে উঠল হাসিটা। বলল, তণ্ডুল মাল সেঁকে। উনুন বলতে পারেন, তাতানো খোপ বলতে পারেন। কারখানার ওইটাই অর্ধেক। মুসলমানেরা বলে তন্দুর।
রাজীব বলল, ও, বুঝেছি ; আপনি বলছেন যাতে তন্দুরি রুটি তৈরি হয়।
মেঘনাদ হাসল, রাজীবের বুঝতে পারাটা দেখে।
রাজীবের চোখ পড়েছে তখন দুই বোনের দিকে। তিলিকে সে চেনে। লীলাকেই দেখছে বেশি। বিজয়ের মতো দেখতে। কিন্তু একটা অদ্ভুত তীব্রতা চোখে মুখে এবং দেহে। তিলিকে যেন নিভই মনে হয়। হঠাৎ মনে হয় রাজীবের চোখ দুটি বাঁদরের মতো। চকিত এবং ঘূর্ণিত। আনমনা সে। তাই মেঘনাদের প্রতি কান দুটো গরহাজির হতে লাগল।
মেঘনাদ বলেই চলল, হাতের কাজ, পরোয়া করিনে। তবে ভেবেই ঠিক করতে পারছিনে, কী ভাবে শুরু করব। তাল পাইনে। একলা কাজ তো নয়। ছোট করে করলেও দু চার জন লোক লাগবে। বাজারটা ঘুরে দেখেছি। মনে হয়, খুব খারাপ হবে না। তবে বিলাতি কোম্পানি একচেটে করে রেখেছে, তাদের মার নেই।…
রাজীব এক ফাঁকে বলে ফেলল, আপনার আগের কারখানা কেমন ছিল?
রাজীব অন্যমনস্কভাবে জিজ্ঞেস করেছে। কিন্তু ব্যথা ও সঙ্কোচে বিচিত্র হয়ে উঠল মেঘনাদের মুখ। গজ চোখের দৃষ্টি যেমন দুদিকে চলে যায়, তেমনি তার দুটি চোখের একটি মণি রাজীবকে ছাড়িয়ে চলে গেল পিপুলতলায়। সঙ্কোচ তার, নিজের সুদিনের কথা বলতে। ব্যথা, সে সুদিন নেই। সে প্রায় চাপা গলায় বলতে লাগল, কী রকম কারখানা ছিল তার…।
কিন্তু রাজীবের কানে গেল না সব কথা। মন নেই, ভাল লাগছে না। তবে মেঘনাদকে একেবারে হাতছাড়া করতে চায় না সে। তারপর হঠাৎ মধ্যপথেই বলে উঠল, আচ্ছা আপনার ময়দা চাই তো? তার জন্য একটা পারমিট দরকার। সে জন্য কোনও ভাবনা নেই। আপনার কাছে আমি বিনয়বাবুকে নিয়ে আসব। মস্তবড় লোক, শিক্ষিত মানুষ। ওঁর এরকম ব্যবসা করার ইচ্ছে ছিল। এক বেকারি কারখানার ব্যবসা। বিনয়বাবুর সঙ্গে কথা বললে, আপনি সব ঠিক করতে পারবেন, আপনাকে অনেক সাহায্য করতে পারবেন। পারমিট বলুন, লোকজন বলুন, সব। আমি তো রইলামই।
মেঘনাদ একটু অবাক হয়ে চুপ করে গেছে। ভ্রূ দুটি কুঁচকে যাওয়ায় হাঁ করা মুখটা কঠিন দেখাচ্ছে। যদিও মন তার কঠিন হয়নি। কথা বলতে বলতে হকচকিয়ে গেছে মাত্র।
সুকুমারী উঠে গেছে অনেকক্ষণ। নকুড়কে আচ্ছন্ন মনে হচ্ছে। নাক ঠোঁট লাল, সব যেন ঝুলে পড়েছে। নাকের পাশের গভীর কোঁচ দুটিতে রাজ্যের বিতৃষ্ণা ও বিষাদ। সে অনেকক্ষণ থেকেই কোনও কথা শুনছে না আর।
রাজীব ভেতরের দরজার দিকে তাকিয়ে বলল, কই ঠুমি, একটু চা খাওয়াবে নাকি?
চমকে উঠল নকুড়। ডেকে উঠল সে, কই লো ঠুমি।
তিলি বলে উঠল, হ্যাঁ, এই যে দিচ্ছি।
তিলি ভিতরে চলে। লীলা তার চুলের কুঁটি নেড়ে দিয়ে বলল, ও। তলে তলে বেশ জমিয়ে রেখেছিস। দু চোখ মেলে তো গিলছিল দেখছিলাম।
তিলি বলল, তোকে না, আমাকে?
লীলা বলল, আমাকে কেন ! অমন মিষ্টি করে ঠুমি ডাকলে তোকে।
তিলি বলল, বেশ, এবার থেকে তোকে ডাকতে বলব।
হেসে উঠল সে। বারান্দায় রান্না করছিল তার মা, বাটনা বাটছে ষোড়শী।
তিলি হঠাৎ ভ্রূ কুঁচকে কামড়ে ধরল। বলল, ওমা! চা–নেই যে! কী দেব!
লীলা বলল, কিনে নিয়ে আয়।
কিনে নিয়ে এসে চা দিতে দেরি হবে। ভাড়াটেদের কাছ থেকে চা চেয়ে নিয়ে এল সে। এদিকে আবার দুধ নেই। সারাদিনে এক পো দুধ। কয়েক চামচ চায়ে যায় আর বিজয়ের ছেলে সাবুর সঙ্গে খায়।
লীলা বলল, পয়সা দিচ্ছি, কিনে নিয়ে আয়।
তিলি বলল, কিনতে যাব কোথায়। সে যে বড় রাস্তার ওপরে।
তার এ অস্থিরতাটুকু লীলার কাছে প্রেমের ব্যাকুলতা মাত্র। ঠোঁট টিপে বলল, তবে না হয় নাই দিলি।
তিলির মনে ভদ্রতা ও আতিথেয়তার দুশ্চিন্তা। একটু চায়ের জন্য দারিদ্র্য স্বীকার করতে বাধে তার। ঘরের মানুষ নয়। আপনজন নয়, ঘনিষ্ঠও নয়, যাকে বলা যায়, দিতে পারলাম না। না দিতে পারলেই রাজীবেরা বিরক্ত হয়ে করুণা করতে চায়। বলল, ছি, তা কী করে হয়।
ষোড়শীকে জিজ্ঞেস করল, বউদি, সোনাদা কোথায় গেল?
বউ বলল, জানিনে তো।
অগত্যা আবার গেল মহীন্দর মিস্তিরির বউয়ের কাছে। মহীন্দরের ঘরে লোক কম। সুকুমারীর ভাষায়, দুধখেগো যম নেই। অর্থাৎ শিশু নেই ঘরে। রাজীবের নাম শুনে একটু দুধ দিল সে। দিয়ে বলল, তোমার বোনাইয়ের কারবারের জন্য এসেছে বুঝি?
তিলি বলল, হ্যাঁ।
ও! বলে মহীন্দরের বউ ভাল মানুষের মতো অপাঙ্গে দেখল একবার তিলিকে।
ঠাণ্ডা গলায় বলল, যাও, চা দেও গে।
মুখ ঘুরিয়ে চলে এল তিলি। কী কুৎসিত ঠাণ্ডা গলা। কী ভয়াবহ ভালমানুষ বউ! কী অদ্ভুত চাপা ইঙ্গিত! ভাল মন্দ, সকলের একটাই সংশয়। হবেই তো ! চব্বিশ বছরের আইবুড়ো মেয়ে যে ! সংসারের কোথাও পিছল নেই তো। পিছল যে তারই পায়ের তলাটুকু শুধু।
বারান্দায় এসে দেখল, লীলা ঘরের দরজায় দাঁড়িয়ে আছে। তাকিয়ে আছে ঘরের দিকে। পরিষ্কার বোঝা যায়, নজরটা রাজীবের দিকে। তিলি ঠোঁট টিপে হাসল আপন মনে। রাজীব অবাক মুগ্ধ চোখে অনেকবার তাকিয়েছিল লীলার দিকে। রাজীবের অবাক মুগ্ধতা ! জোরে হেসে উঠতে ইচ্ছে করল তিলির। কিন্তু জোরে হাসা যায় না এখন। সত্যি, দিদিকে এখন কী সুন্দর দেখাচ্ছে। অন্যমনস্কতার ভান করে কেমন তাকিয়ে আছে। কপালের পাশ দিয়ে নেমে গেছে কোঁচকানো চুলের গোছা। একটু অগোছাল উড় উড় কুন্তলচুর্ণ। আঁচল তার সব সময় খসেই থাকে। জামার বোতাম বন্ধ থাকে না পুরো কখনওই। সোনার হারটি এমন বিচিত্রভাবে এলিয়ে থাকে ওর বুকে। পান-খাওয়া রক্তঠোঁটে চোরা হাসি। চোখ দুটি যেন ছুরির ফলার মতো চকচক করে।
মহীন্দর মিস্তিরির ভাই যেমন গায়, ও সে হোক না কালো আমার বড় ভাল লেগেছে, পটলচেরা চক্ষু দিয়ে চাকু মেরেছে!…তারপর বলে ওঠে, মাইরি !
তিলির তেমনি বলে উঠতে ইচ্ছে করে, মাইরি! তার কালো রূপে আর ভাল কী আছে। কালোরূপ তার দিদির ! চাকু কেন, অনেক কিছু মারতে পারে। বুঝি প্রাণেও মারতে পারে।
চায়ের জল বসিয়ে টুক করে ঢুকে গেল সে লীলার কোণের ঘরে। ছোট্ট একটি ফোকর দিয়ে উঁকি মেরে দেখল পাশের ঘরে। যা ভেবেছে ! রাজীবের লাল মুখ ঘামছে দরদর করে। চোখ দুটি বেঁকে গেছে। যাকে বলে খোঁচা খেয়ে বেঁকে যাওয়া। দিদির এক খোঁচায়, ভেঙে দুমরে যাচ্ছে। রাজীব আস্তে আস্তে।
আর মেঘনাদ ! বোনাই আবার মুখ খুলেছে। কী বিশাল শরীর! পাশে রাজীবকে যেন লিলিপুটিয়ানের মতো দেখাচ্ছে। সঙ্কোচের বাঁধ খুলে গেছে মেঘনাদের গলার। টিনের শেড ঘরটার মধ্যে গমগম করছে গলার স্বর । কী বড় বড় চোখ ! এখন খুশি উত্তেজিত দৃষ্টি পূর্ণ উন্মীলিত। মুখের কোথাও অসবলতা নেই। অন্যমনস্কতা নেই একটুও নিজের কথায়। বলছে, দু মন, চার। মন, যা-ই হোক ময়দার ব্যবস্থা না হলে কিছুই করতে পারছি না। লোকজন পেতে কিছুই কষ্ট হবে না। ইদ্রিসের ছেলেদের নিয়ে আমি কাজ আরম্ভ করতে পারি। এই পারমিট, কী যে অভিশাপ ! কী বলব আপনাকে! তবে হ্যাঁ, বিলাতি কারখানার মতো মেশিন বসাবার আমার বড় সাধ ! উপায় থাকলে, কী বলব আপনাকে
বলতে বলতে স্বপ্ন নেমে এল মেঘনাদের চোখে। কিন্তু কে শুনছে !
সমস্ত দৃশ্যটি উড়িয়ে নিল তিলির ঠোঁটের হাসি। ভার হয়ে উঠল বুকটা। বাইরে থেকে ডাক দিল সুকুমারী, তুমি, চায়ের জল গরম হয়ে গেছে।
নিঃশব্দে বাইরে এসে পড়ল তিলি ! জল নামিয়ে চা তৈরি করতে লাগল। ভাঙা কাপ। রাজীব একটুখানি খেয়েই দেবে রেখে। তবু চায়। চা খানিকটা কমিয়ে আর একটা গেলাসে ঢালে সে। নইলে, নকুড় আধ কানার মতো তাকাবে আর সাপের মতো জিভ দিয়ে চাটবে ঠোঁট। মুখে বলতে পারবে না কিছুই। অভিশাপ দেবে মনে মনে।
তিলি মনে মনে ভাবে
ভালবাসা ! ভালবাসা !…হায়রে ভালবাসা ! মেঘনাদ যে কী অপরাধ করেছে এই মানুষগুলির কাছে, তা ওরাই জানে। দিদি শুধু সর্বনাশের মাতাল। আগুন নিয়েই ওর খেলা দিবানিশি। আর বিজয় কেন এনেছে রাজীবকে, কে জানে। সে শুধু অন্যমনে যেন কীসের ছল খুঁজে বেড়াচ্ছে।
সুকুমারী জ্বলন্ত চোখে দেখে তিলিকে। চোখে তার মহীন্দর মিস্তিরির বউয়ের মতোই সন্দেহের বিষ। হঠাৎ চাপা তীব্র গলায় বলে উঠল, এখন দিয়ে আয় চা, ভাবিস পরে।
উঠে পড়ল তিলি ! নতুন তো নয়। মায়ের মুখের দিকেও তাকাবার কোনও দরকার নেই।
এ তো জানাই কথা। ভেবেও সে যে কিছু করতে পারে না, সেটাই তো মায়ের দুঃখ।
দরজায় এসে বলল, সর দিদি।
লীলা ফিরল। চোখ বাঁকিয়ে চাপা গলায় বলল, হল চা এতক্ষণে ! বেচারি মরছে।
তিলি শুধু বলল, বাঁচা যেত মরলে। তুই মরিসনে কেন।
লীলা হেসে উঠে বলল, আমার তো মরণ নেই। মরবার পালা তো কেবল তোরই।
বলে আঁচলের চাবির গোছা দিয়ে মারল তিলির পিঠে।
রাজীব বলে উঠল, কই ঠুমি,তুমি তো আর নারী সমিতিতে যাও না।
তিলি হাসল। একবার চোখাচোখি করল লীলার সঙ্গে। চা দিয়ে বলল, সময় পাই না একেবারে।
রাজীব রীতিমতো উৎফুল্ল। লীলা তিলি, দু জনের মাঝখানে হৃদয় তার প্লাবিত হয়ে যাচ্ছে রসে। বলল, তা বললে কী হয়। একটু সময় করে তোমার যাওয়া উচিত। মজুর পরিবারের মেয়েরা, লেখাপড়া শিখে, হাতে কলমে কাজ শিখে বড় হয়ে উঠুক, এইটি আমরা চাই। আবার নতুন করে নারী সমিতি বসছে। আমিও গেছি কয়েকদিন। তুমি এসো না?
চোখ তার দুদিকেই ঘুরছে। আর দুদিকেই সে একই কথা ছুড়ে মারতে চাইছে।
তিলি না হেসে পারছে না।
নকুড় এবার বলে উঠল, হ্যাঁ গেলেই তো হয়। আমি বলেছি।
নীরব শুধু মেঘনাদ। নারী সমিতি, মজুর পরিবার, এই সব কথাগুলির অর্থ হৃদয়ঙ্গম করতে চাইছে যেন।
রাজীবকে বলল তিলি, আচ্ছা দেখি। আমার দিদিকে পাঠাব।
রাজীব চকিতে একবার লীলার দিকে তাকাল, বলল, নিশ্চয়, নিশ্চয় ! তোমার দিদি মানে, মেঘনাদবাবুর স্ত্রী তো। খুব ভাল হবে।
লীলা আচমকা হেসে উঠল খিলখিল করে। বলল, আমি?
বলে আবার হেসে উঠল। কেঁপে কেঁপে উঠল তার শিথিলবাস অঙ্গ। আর সকলের হাসিটুকু অবাক বিস্ময়ে আড়ষ্ট হয়ে গেল। বিশেষ রাজীবের।
তিলি বলল মেঘনাদকে, তোমার হয়েছে বোনাই?
মেঘনাদ বলল, হ্যাঁ, হল, কথাটা শেষ করে নিই।
তিলি হঠাৎ বলে উঠল, আর কতক্ষণ কথা বলবে।
মেঘনাদ তিলির মুখের দিকে তাকিয়ে হেসে উঠল। পাকা গিন্নির মতো রীতিমতো গম্ভীর মুখ তিলির। মেঘনাদের ভাল লাগল। বলল, বলতে হয় গো
কিন্তু কথা বলা তার আর হল না। রাজীব উঠল। হঠাৎ আরও ঘনিষ্ঠ হয়ে বলল, আমি কাল আসব জামাইবাবু। পারি তো বিনয়বাবুকে নিয়েই আসব।
তিলি চোখ কপালে তুলে বলল, এখেনে নিয়ে আসবেন?
রাজীব বলল, নয় কেন? তোমরা যা ভাবছ, তা নয়। বিনয়বাবু বড় লোক বটে, কিন্তু নিরহঙ্কার। জানো তো, বস্তিতে বসেও উনি আড্ডা দেন। তখন বোঝা যায় না যে, লোকটা এম, এ. পাশ করেছেন। জামাইবাবুর সঙ্গে আগে ভিড়িয়ে দিই, তারপরে দেখো, কী রকম কাজ হয়। ব্যবসা বোঝেন কি না। বিজয় কোথায় গেল।
তিলি বলল, কী জানি। বোধ হয় বেরিয়ে গেছে। বিকেলে
দেখা করতে বোলো। চলি জামাইবাবু। বলে রাজীব তাকাল লীলার দিকে। লীলার পান খাওয়া ঠোঁট বেঁকে ছিল। ভ্রূ দুটি কেঁপে উঠল কয়েকবার
রাজীবের মুখ আবার লাল। তিলির মুখের দিকে একবার দেখে বেরিয়ে গেল সে।
মেঘনাদ অবাক চোখে তাকিয়ে রইল বোকার মতো। তারপর হঠাৎ হেসে উঠে বলল তিলিকে, তা হলে কাজ আরম্ভ করা যাবে শিগগিরই মনে হচ্ছে।
তিলি আড়ষ্ট হাসি হেসে একটি দীর্ঘনিশ্বাস ফেলল। লীলা চোখ কুঁচকে একবার মেঘনাদকে দেখে নিঃশব্দে বেরিয়ে গেল।

বুড়োবুড়ি বসে আছে মুখোমুখি। দুপুরে ঘুমোচ্ছ সবাই। মুখোমুখি বসে আছে নকুড় আর সুকুমারী।
সুকুমারী জ্বলন্ত চোখে তাকিয়ে ভেংচে উঠল, তুমি কিছুই পারবে না।
নকুড় খেঁকিয়ে উঠল, কী করে পারব। তোমার ছেলেই তো সোহাগ করে রাজীবদাকে ডেকে নিয়ে এল। সেখানে আমি কী কথা বলব? কিছু বললে ভাববে যে, বুড়ো আবার মুখ খুলছে কেন?
সুকুমারী ঘরের ঘুমন্ত মানুষগুলির দিকে তাকিয়ে, প্রায় ফিসফিস করে বলতে লাগল, মেঘুর আসল কারবারে নাক গলাতে না পারো, অন্য কিছু করো। মেজাজ বুঝে এক সময় বলল না, একটা মুদি দোকান যদি করে দেয়।
: হ্যাঁ, টাকার থলি খুলে রেখেছে। বললেই ঝেড়ে দেবে।
কিন্তু সুকুমারীর চোখ সরে না ঝুমি ঠুমি ষোড়শীর উপর থেকে। যেন ওদের দিকে তাকিয়ে আপন মনে বিড়বিড় করছে, রাজীবকেই বা এত বিশ্বাসের কী আছে। কার মনে কী আছে, কিছু বলা যায়?
নকুড়ের ঘষা ঘষা চোখ দুটো লাল হয়ে উঠল। বলল, সে জানে বিজা শুয়োরের বাচ্চা।
: বিজা শুয়োরের বাচ্চা কেন?
: সে বানচোত-ই তো আমাকে কিছু বলতে দিচ্ছে না।
দু জনেই চুপচাপ। বাইরে বাতাস বইছে। কাঁচা নর্দমার ধারে জঙ্গলগুলি মাথা দোলাচ্ছে। পিপুলের ডালে ডালে সাঁই সাঁই শব্দ। তার ছায়াতলে এক রাশ চড়াই দুর্বোধ্য আলাপে ব্যস্ত। যেন একদল কৌশল আঁটছে, আর একদল নাকচ করে দিচ্ছে। নইলে এত ব্যস্ত ডাকাডাকির সভা কীসের।
আকাশে মেঘ ও রৌদ্রের খেলা। শরতের ঘন নীল আকাশে, মেঘের দৌড়ের চলেছে প্রতিযোগিতা। কোথায়, কোন দূরে, কোন দেশে তার মুখ, কেউ জানে না।
উঃ শব্দে একটি নিশ্বাস ফেলল নকুড়। বলল, আমার কিছু হবে না। আরও খানিকক্ষণ চুপ করে থেকে বলল, তুমি যদি একবার মেয়েটাকে
সুকুমারীর চোখে ভয় দেখা দিল। বলল, যা মেয়ে।
ঘণ্টাখানেক পরেই সবাই উঠল। সুকুমারী তাড়াতাড়ি চিরুনি হাতে এগিয়ে এল লীলার কাছে। বলল, বোস ঝুমি, আমি চুল বেঁধে দিই তোর।
লীলা ভ্রূ কুঁচকে একবার মাকে দেখল। ধ্বক করে উঠল সুকুমারীর বুকে। কিন্তু লীলা বসে পড়ল প্রতিবাদ না করে।
নকুড় বেরিয়ে পড়ল টুকটুক করে। তিলি গেল উঠোনে। ষোড়শী ছেলে নিয়ে বসে রইল অদূরে। আজ ছুটির দিন। কিন্তু বিজয় বাড়ি নেই। খেয়েছে, খেয়েই আবার বেরিয়ে গেছে। কোথায় নাকি মিটিং আছে।
সুকুমারী পাশ দিয়ে লীলার মুখ দেখতে চেষ্টা করল। চোখ বুজে আছে লীলা। কী চুল! হিমশিম খাচ্ছে সুকুমারী। এতবড় চুলে আজ এক যুগ হাত দেয়নি সে। বিরক্ত লাগে, রাগ হয়। মনে হয়, ধরে ক্যাঁচ করে কেটে দেয়।
কিন্তু বলল, এমন চুল, বড় অযত্ন করিস তুই ঝুমি।
সত্যি! মনে মনে বলে উঠল ষোড়শী। কী সুন্দর চুল ! তার নিজেরও যে বড় বড়।
চুল অবহেলায় নষ্ট হয়ে যাচ্ছে, সে কথাটি একবারও মনে থাকে না। ননদের চুল দেখে তার। আপসোস হয়।
লীলা বলল, কে অত করে, বলো?
সুকুমারীর মুখে এল, কেন, এত সাবান কাপড় গহনার বাড়াবাড়ি। চুলগুলি রোজ বাঁধা যায় না। কিন্তু বলল, বেশ তো, ঠুমি বউ আমি রয়েছি, বসলেই তো পারিস। একটা ভাল তেল আনিয়ে নিস।
লীলা নির্বাক। সুকুমারী আবার বলল, কত বেঁধে দিয়েছি তোর চুল। যা মেয়ে ছিলি । থির হয়ে দু দণ্ড বসতিস না। ধরে ধরে এনে বিনুনি বাঁধতুম, সে জন্যেই আজ এত চুল।
তারপরেই হঠাৎ গলাটা ধরে আসতে থাকে তার। ঠোঁট কাঁপে। কান্নায় ঠিক নয়, ভয়ে ও উৎকণ্ঠায়। থেমে থেমে বলতে থাকে, তবু মা তোকে ভাল ঘরে দিতে পেরেছিলাম। পাশ দিয়ে তাকাল সুকুমারী। চোখ খুলেছে লীলা ! ঠোঁট দুটি যেন বেঁকে উঠছে। আর পান খেলে মেয়েটার ঠোঁট যে কী লাল হয়। ভয় ধরে যায়।
হঠাৎ সুকুমারী ফুঁপিয়ে ওঠে। ফুঁপিয়ে উঠে, লীলার পিঠের জামাটা খুলে ফেলে। পিঠের সেই ক্ষত। একদিন নকুড় কাটারি মেরেছিল। সেই ক্ষতে হাত দিয়ে ফুপিয়ে বলে উঠল, আহা, এমন সোনার অঙ্গে ।
বিদ্যুম্পৃষ্টের মতো ফিরল লীলা। আবাঁধা চুল ছড়িয়ে পড়ল বুকে। ধ্বক করে জ্বলে উঠল চোখ। চকিতে ঠাস করে সুকুমারীর গালে এক চড় বসিয়ে দিয়ে হিসিয়ে উঠল, সোহাগ দেখাচ্ছ আজকে?
বলেই ফণা তোলার মতো উঠে দুরদুর করে বাইরে চলে গেল।
সুকুমারী গালে হাত দিয়ে ফিসফিস করে উঠল, মারলি, মারলি আমাকে?
দুই বিন্দু রক্ত দেখা দিল তার চোপসানো ঠোঁটের কশে। কাঁপতে লাগল থরথর করে। ষোড়শীর গলা দিয়ে শুধু একটি চাপা তীক্ষ্ণ আর্তনাদ বেরোল। ভয়ে আতঙ্কে শক্ত হয়ে বসে রইল। কী করা উচিত ভেবে পাচ্ছে না। কেবল, তার কোলের ছেলেটা কী ভাবল কে জানে। সুকুমারীর দিকে তাকিয়ে, হেড়ে গলায় হেসে উঠল খলখল করে।
বেলা গেছে। পিপুলের তলা দিয়ে, রাস্তায় ওপাশের খোলার চালার উপর দিয়ে এক চিমটি আকাশ দেখা যায়। রক্তাকাশের গায়ে একটা পুচ্ছ বাঁকানো হাঙ্গরের মতো কালো মেঘ। পিপুলের বাসায় ফিরে-আসা বাসিন্দা বিহঙ্গদের জটলা
ভয়ে উঠতে পারছিল না ষোড়শী। কিন্তু জল কলে ভাজা লাগাতে যেতে হবে। সে ভয়ে ভয়ে উঠল। পুরুষের মতো মোটা গলায় বলল সুকুমারী, এ কথা কাউকে বললে গলায় পা দেব বউ।
লীলা সেজেছে এমন বিচিত্র সাজ ! পান খেয়ে, চুল বেঁধে, গহনা পরে, পায়ে স্যান্ডেল দিয়ে কেমন একটা কুৎসিত সাজ তার সর্বাঙ্গে প্রকট হয়ে উঠেছে। শহুরে সাজ সাজতে জানে না সে। সাধারণ সাজে সে কালো রূপসী হয়ে ওঠে।
মেঘনাদের বেরোবার মুখে বলল সে, আমাকে নিয়ে টকিতে চলল।
অবাক হল মেঘু। যেতে বাধা দেয় না। নিজে যায় না। তিলিকে নিয়ে, নয়তো লীলা একলাই যায়। দেখল, লীলার চোখেমুখে উত্তেজনা। সাজগোজ দিয়ে সেটুকু ঢাকা যায়নি। নাকের নাকছাবিটি পর্যন্ত কাঁপছে। হয়তো কোনও দুঃখে, কোনও রাগে, কিন্তু সেটুকু জিজ্ঞেস করতেও বাধে মেঘনাদের। তবু বুকে বড় বাজে। রাজীবের সঙ্গে কথা বলে মন তার উল্লসিত হয়ে ওঠেনি। বিজয় নেই। মন খুলতে চলেছিল সে ইদ্রিসের কাছে। কিন্তু সে এক কথাতেই রাজি হল। বলল, বেশ, চলো। তবে, তিলি আর শালাজকেও নিয়ে চলো।
শালাজ ষোড়শী। লীলা তীব্র চাপা গলায়, ভু বাঁকিয়ে বলল, কেন, আমাকে একলা নিয়ে যাওয়া যায় না?
এক কথাতেই বিরূপ হয়ে উঠছিল মেঘনাদের মন। তবু বলল, টকি দেখার ব্যাপার তাই বলছি। ভাল, একলা যেতে চাও, চলো।
বাড়িটা থমথম করতে লাগল। সোড়শী বাঁচল জলের কলের ভাজায় গিয়ে। কেবল তিলি অবাক হয়ে রইল সমস্ত ব্যাপারটি দেখে।
.
রাত্রে ঘুম ভেঙে গেল তিলির। ফোঁস ফোঁস করে কে কাঁদছে। পাশে হাতিয়ে দেখল, মা নেই। শিয়রের দিকে দেখল, একটি ছায়ার বুকে আর একটি। নকুড়ের বৃদ্ধ বুকে পড়ে সুকুমারী কাঁদছে। শুধু বলছে, তোমারি জন্যে, শুধু তোমারি জন্যে !…
নকুড়ের চোখে জল ছিল কিনা কে জানে। সে ভাঙা-গলা টিকটিকির মতো বলছে, সত্যি, সত্যি, সত্যি ।
তারপর নকুড় বলল, আমার মরণ-ই ভাল।
সুকুমারী বলল, ছি ! ওকথা বলো না। আমি কী নিয়ে থাকব গো।
বুঝি যৌবনে সুকুমারী যে কান্না কাঁদেনি, নকুড় করেনি সোহাগ, আজ এই বয়সে সেই রাত এসেছে তাদের।
তিলি বুকে হাত দিয়ে পড়ে রইল। কিছুই জানে না। কিন্তু বুকটার মধ্যে কেমন করছে।
আর একজন জেগে ছিল। ষোড়শী। সে কিছুই বলতে পারেনি বিজয়কে। শাশুড়ির গলায় পায়ের ভয়ে নয়। বিজয়ের মনে কী হবে সেই ভয়ে। সে আড়ষ্ট হয়ে পড়ে ছিল। তারও বুকে কান্না থমকে রয়েছে কেন যেন।
জেগেছিল আর একজন। মেঘনাদ। পাশে শুয়ে তার লীলা। অন্ধকারেও চোখে ভাসে তার ঘুমন্ত লীলাকে। বিস্ত, অর্ধ উন্মুক্ত শিথিল তনু। ঘুমন্ত চোখের পাতা পুরো বোজে না। কেমন। অসহায় আর শান্ত। জাগলে কী দুর্নিবার ! তার যা দরকার সবটুকু দিয়েও সে যাকে পায়নি। কেন। তা সে জানে না। স্ত্রী অতৃপ্ত, স্বামীর এই লজ্জা নিয়ে নিয়ে সে ঘুরছে সর্বত্র।
আজ কেন লীলা তাকে ডেকে নিয়ে গেছে, সে জানে না। কেন বা এসে পাশ ফিরে শুয়েই একেবারে আঘোরে ঘুমিয়ে পড়েছে, তাও জানে না। আজ এ বাড়িতে শুধু তারই ঘুমোবার পালা। এই এক ক্ষত তার বুকে।
আজ তার সামনে অনেক আশা ও সংশয়। নয়াপাড়ির আশা। কোথায় মেঘ দেখা দেবে, কে জানে। ঝড় উঠলে এ ঢেউ সামলানো দায়। ডুবলে ভরা ডুবি। বিপিনের চিঠির কোনও জবাব। আসেনি। সামনে সপ্তসিন্ধু। সেই সপ্তসিন্ধুতে ডাইস মেশিন, বিরাট হিটারের পাতে থরে থরে সাজানো নানান আকারের পিষ্ট ময়দা। আকাশে উড়ছে বিশাল চিমনির ধোঁয়া। বিরাট ফ্যাক্টরি। ওইটুকু সওদাগরের স্বপ্ন।
.
বিনয় এল পরদিন। নিয়ে এল রাজীব। এ অঞ্চলে বিনয় চৌধুরী নামে তাকে সবাই চেনে। বয়স খুব বেশি নয়। পঁয়ত্রিশ ছত্রিশ হবে। দোহারা গঠন, গোঁফ কামানো মুখ। দেখলে মনে হয় অতি সাদাসিধে মানুষ। অল্প দামের পাঞ্জাবি আর সাধারণ ধুতি কোঁচা দিয়ে পরা। পায়ে মোটা সোলের স্যান্ডেল। আঙুলে নীলা আর পলার দুটি আংটি।
কথা বলে ক্লান্ত গলায়। শুধু চোখ দুটি অপলক। কোনও কোনও সময় হঠাৎ বিমর্ষ মনে হয়। করুণ হয়ে উঠে চোখ দুটি। মনে হয় যেন জীবনে অনেক দুঃখ আছে। মাঝে মাঝে তা চেপে তো আসবেই। যতটা পারো, তারই মধ্যে হেসে নাও। স্বভাবতই তাকে খানিকটা প্রাণখোলা নিরহঙ্কার বলে মনে হয়।
তার সম্পর্কে এখানকার লোক, জানা অজানার মাঝামাঝি। মফস্বলের এই শহরের এমন এক বাড়ির ছেলে সে, যে বাড়ির পুরুষদের কেউ কখনও চাকরি কিংবা ব্যবসা করতে দেখেনি। এই শহরেই কিছু জমিজমা আর পুবের গাঁয়ে অল্পবিস্তর ধানজমি নেড়েচেড়েই চালিয়ে দিয়েছে নাকি। আর বিবাদ করেছে পরস্পরের মধ্যে। বড় রাস্তার উপরে নিজের মস্ত বড় বাড়ি। যৌবনের প্রারম্ভে সে এ অঞ্চলের রত্নতুল্য ছিল। রাস্তা দিয়ে গেলে আঙুল দিয়ে দেখাত তাকে লোকে। বাংলায় আর ইতিহাসে সে দুবার এম. এ. পাশ করেছে। ভাল ভাবেই পাশ করেছে। পাশ করে সে বাইরে চলে গিয়েছিল প্রফেসারি নিয়ে। ফিরে এসেছিল হঠাৎ যুদ্ধের সময়। বাইরে থেকেই বিয়ে করে ফিরেছিল।
প্রথমে কী কাজ সে করত, কেউ জানত না। হঠাৎ তার নিজের নতুন বাড়ি উঠতে আরম্ভ করেছিল। এমন কী, বাইরে থেকে ফিরে এসেও সে তার ভাইদের বাড়িতে ওঠেনি। ভাড়া বাড়িতে উঠেছিল প্রথম। তারপর হঠাৎ তার বাড়ি উঠতে দেখে, সবাই অবাক হয়েছিল।
বনের মধ্যে নতুন জানোয়ার এলে যেমন অন্যান্য জানোয়ারদের মধ্যে একটা সাড়া পড়ে যায়, এখানেও হল তাই। এ কোন বনের কোন জীবটি এসেছে, আসার উদ্দেশ্য কী, একদলের এই অনুসন্ধান চলল কলকাতা ও মফস্বলের কেন্দ্রীয় বনবিভাগে। সাধারণ মানুষের শুধু বিস্ময় আর সংশয় সম্বল।
রটনা হয়ে গেল, একটা বেসরকারি ব্যবসা প্রতিষ্ঠানের মালিক সে। এখন যুদ্ধের জন্য পুরোপুরি সরকারি কাজে লাগছে। প্রচুর টাকার কারবার।
বিনয় নিজে বাইরের লোকের সঙ্গে মিশত। কেবল তার কাজের কথা ছাড়া। যুদ্ধের পরে সে কয়েকটা চটকলের সঙ্গে চুক্তি করে, বেপরোয়া চটের ফেঁসো কিনতে আরম্ভ করেছিল। দেখা গেছে স্থানীয় বহু লোকের খালি জমিতে ওই ফেঁসোর পাহাড়। এমনকী রাস্তার ধারেও। ফলে অনেক লোক আর মিউনিসিপ্যালিটির সঙ্গে তার মামলা হয়েছিল। অনেকগুলি জায়গা সে আটক করেছিল। শেষ পর্যন্ত দেখা গেল অধিকাংশ জমি তার দখলেই এসেছে। কেবল মিউনিসিপ্যালিটির জমিগুলি ছাড়া। অবশ্য জমিগুলির কিছু মূল্য সে দিয়েছিল। তা ছাড়া অনেকগুলি, পুরনো মর্টগেজ দেওয়া জমি সে কিনেছিল শস্তা দামে।
এই ফেঁসো ঝাড়াই করে যে কুঁচো পাওয়া যায়, সেটাই চালান যায় তার বিদেশে। এই কুঁচো চটের দাম অনেক। এদেশে যাকে বলে বিলাতি পশমের কম্বল, তারই মিক্সচার হিসাবে এগুলি চলে। এ ছাড়া, এ অঞ্চলে তার আর কোনও স্থানীয় ব্যবসা আছে বলে কেউ জানে না। কিন্তু লোকের ধারণা, বাইরে তার আরও ব্যবসা আছে।
পুরনো যন্ত্রপাতি কেনাটা তার অন্যতম কারবার। ফেঁসো ঝাড়াইয়ের কারখানায় একটা চালাঘরে শুধু পুরনো যন্ত্রপাতি ঠাসা। সে জন্য, ছোটখাটো কারখানার লোকের যাতায়াত আছে তার কাছে।
একটি সেকেন্ডহ্যান্ড মোটর গাড়ি আছে তার। গাড়িটা তার ঝরঝরে হয়ে গেছে বটে, বাইরে থেকে বোঝার উপায় নেই। সে নাকি এর চেয়ে ভাল এবং দামি গাড়ি কিনতে পারে। কেনে না, কারণ সে নাকি ভয়ঙ্কর কৃপণ, এরকম দুনাম আছে তার। গাড়িটা স্টার্ট দিলে, বাচ্চা কুকুরের ঘেউ ঘেউ করার মতো একটা শব্দ হয় ! সাধারণ লোকে বলে, চৌধুরীর গাড়ি আসছে। যারা তার উপর বিরূপ, বিশেষ যুবকেরা, তারা বলে, বিনচৌ-এর গ্রে হাউন্ড আসছে। বিনচৌ, বিনয় চৌধুরী। তার এই সংক্ষিপ্ত বিচিত্র নামটা বিনয় নিজেও জানে। শুধু যে ঠাট্টা তা-ই নয়। অনেকে, বিশেষ অবাঙালিরা জানে, বিনচৌ-টাই আসল নাম ! বলে বিনচৌবাবু। কিন্তু জেনেও ঝগড়া করার কোনও বাসনা নেই। যে সব ছেলেরা তার এ-নাম বলে,তারা অনেকেই আশেপাশের কলকারখানায় কাজ করে। ইচ্ছে করলে বিনয় তাদের ক্ষতি করতে পারে। কলকারখানার কর্তা ব্যক্তিদের সঙ্গে তার রীতিমতো ওঠাবসা আছে, কিন্তু ক্ষতি করেনি। ধৈর্যটা বিনয়ের মস্ত বড় গুণ। তাকে কেউ কোনওদিন ক্ষিপ্ত হতে দেখিনি। দেখেনি ব্যস্ত হয়ে চলতে। চেঁচিয়ে কথা বলতে কিংবা গলা চড়িয়ে কাউকে ডাকতে শোনেনি কেউ। তার শিক্ষার জন্য তাকে ধারালো মনে হয় না। ভারী মনে হয়। ভারী আর অমায়িক ! আর আশ্চর্য শান্ত ব্যথিত চোখ-দুটি বিনয়ের। করুণ আর অসহায়। এটা তার হৃদয়ের প্রতিবিম্ব কিনা, বোঝা মুশকিল। আপাতদৃষ্টিতে তার জীবনেও কাজেকর্মের সঙ্গে ওই চোখের কোনও মিল নেই।
সে ঠিক খোলাখুলি রাজনীতি করে না। কিন্তু এখানকার রাজনীতিতে নাকি তার হাত আছে। পুরোপুরি। এখানকার অনেকগুলি শ্রমিক ইউনিয়নের সে উপদেষ্টা। কয়েকজন প্রতিষ্ঠাবান রাজনৈতিক নেতার রীতিমতো যাতায়াত আছে তার বাড়িতে। সেই সব নেতাদের উপর এখানকার গরিব জনসাধারণ খগহস্ত। হয়তো সেইজন্যই বিনয়ের উপরে অনেকে বিরূপ। বিরূপতার চেয়ে বলা ভাল, একটা অপরিচয়ের সংশয়। সে নিজে এখানকার লোকের সঙ্গে মেশে, মিশতে দেয় না।
তার বাড়ির সংবাদ কেউ জানে না। বিনয়ের স্ত্রীকে দেখা যায় কম। বাইরের লোকে জানে, স্ত্রী তার অসুস্থ। বাড়ি থেকে বড় একটা বেরোয় না। যারা দেখেছে তারাও খুব কম দেখেছে। কোনও সন্ধ্যায় হয়তো, কুকুর বাচ্চার ঘেউ ঘেউ করা গাড়িটাতে করে বেরুতে দেখেছে তাকে কেউ। বলেছে, কে, বিনচৌ-এর বিবি না? আচ্ছা, দেখতে ঠিক কেমন? ফরসা, বেশ ফরসা। মাথায় খুব চুল। আর বেশ বড়সড় মানুষ। কিন্তু যেন পুতুলের মতো। চোখের পাতা পড়ে না, ভু কাঁপায় না, নির্বিকার বিষণ্ণ। অনেক সেজেগুঁজেও বিধবার মতো দুঃখী যেন।
দুটি ছেলে আছে বিনয়ের। তারা এখানে থাকে না। শান্তিনিকেতনে আছে। ছুটিতে তারা আসে। তখন বিনয়ের স্ত্রীকে একটু বেশি দেখা যায়। মা বলে মনে হয় তখন তাকে। মনে হয় না, বিনয় চৌধুরীর সেই অপরিচিতা অন্তরালবর্তিনী বিষাদ মূর্তি বউটি। শুধু মা ; স্নেহময়ী পাগলিনী। তখন সে বৈধব্য বেশে বিষণ্ন সধবা নয়। হাসিখুশি মা
বিনয়ের সঙ্গে যারা মেশে ; দু দিন বাদে দেখা যায়, তারাও কেমন অস্পষ্ট হয়ে উঠেছে। বিজয়দের মিলের হাসপাতালের কম্পাউন্ডারের সঙ্গে কিছু দিন বিনয়ের মেলামেশা হয়েছিল। কম্পাউন্ডারের চারটি মেয়ে আর স্ত্রী, প্রায়ই যাওয়া আসা করত। হঠাৎ যাওয়া আসা, আবার হঠাৎ বন্ধ। একেবারে বন্ধ। কেন কেউ জানে না কম্পাউন্ডারও কোনওদিন কিছু বলে না।
এখানকার ডাক্তার সীতানাথ প্রায়ই আসেন। তাঁর স্ত্রী শ্রীমতী সুধা হঠাৎ কিছু দিন খুব যাওয়া আসা করেছিলেন। এমনকী, বিনয়ের সঙ্গে একলাও তাকে বেরোতে দেখা গেছে। কিছু দিন পরে আর দেখা যায়নি। মনে হয় না, এ বাড়িতে সুধা কোনওদিন এসেছিলেন।
আগুরিপাড়ার বুড়ি অবলা মেয়ে মুক্তকে নিয়ে হঠাৎ কিছু দিন যাওয়া আসা করেছিল। তারপরে হঠাৎ বন্ধ। একমাত্র এরাই বিনয়ের নামে কিছু খারাপ কথা রটিয়েছিল। কিন্তু সত্য মিথ্যা প্রমাণসাপেক্ষ। প্রমাণ একটিমাত্র আছে। বুড়ির মেয়ে মুক্ত যে ভিটে জমিটুকু বাঁধা রেখেছিল, সেটুকু ছ মাসের মধ্যেই বিনয়ের দখলে এসে পড়েছে।
গঙ্গার ওপার থেকে জনাকয়েক অধ্যাপক প্রায়ই তার বাড়িতে আসেন। অধ্যাপকেরা বিনয়ের সহপাঠী। তা ছাড়া ছোট কারখানার ব্যবসায়ীদের আনাগোনা আছে।
এখানে সবচেয়ে বেশি আলোড়ন তুলেছিল সে, জমি কেনা ও দখলের ব্যাপারে। মনে হয়েছিল সে এখানে এসেছে শুধু নানা উপায়ে কতগুলি জমি দখল করতে।
সব মিলিয়ে এমন একটি অস্পষ্টতা, যে বিস্মিত সংশয় সকলের। সংশয়ের শেষ নেই বলে, অবিশ্বাস বিদ্বেষে পৌঁছেছে। ব্যবসায়ী থেকে শুরু করে শ্রমিক সকলেরই এক ভাব। সকলেরই যেন একটু সন্ত্রস্ত ভাব ।
গতকাল শুনেই বিজয় বলেছিল রাজীবকে, বিনচৌকে জোটাচ্ছেন রাজীবদা?
রাজীব জানত, বিজয় এ কথা বলবে। এ বিষয়ে রাজীবের রাগ ছিল। কোনওদিন প্রকাশ করেনি। সে জবাব দিয়েছিল হেসে, এ তো আর তোমার মজুর ইউনিয়ন নয়, ব্যবসা। যাকে দিয়ে যেদিকে উপকার হবে, সেটাতে আপত্তি করব কেন?
বিজয় আপত্তি করেনি। অবিশ্বাস আছে তার। কিন্তু সে নীরব হয়েছিল। রাজীব যদি ভাল বোঝে, জোটাক। বোনায়ের যদি উন্নতি হয়, ক্ষতি কী? তবে বিনচৌ-এর বুদ্ধি, সেটুকু দুর্বুদ্ধি, নাহলেই বাঁচোয়া। বিনয় চৌধুরী আজ পর্যন্ত কারও উপকার করেছে, এ কথা শোনা যায় না।
.
বিনয় এল। আসবার পথে, প্রথম গুজব উঠল অমৃতর দোকানে। অমর্তের মুদিখানায়। দু চার জন আড্ডাবাজ ছিল, খদ্দের নয়। অমর্ত নিজে বসেছিল পরনের কাপড়টি আলগা করে।আঙুল বুলিয়ে আরাম করছিল। রাজীবের সঙ্গে বিনয়কে দেখেই, আবডালে লুকনো দুর্বল নেড়ি কুত্তার মতো সচকিত হয়ে উঠল সে। বলল, চৌধুরী না?
বিষ্টু ছিল, বেকার মিস্তিরি। বলল, হ্যাঁ, বিনচৌ।
: বিজার বাড়ি যাচ্ছে?
: হ্যাঁ, বিজয়ের বোনাইয়ের কাছে।
: কার কাছে, সে আর আমি জানি নে? বিজয়ের বাড়িতে এখন সব ঐশিয্যিই আছে।
ঝাঁঝালো তিক্ত গলায় বলল অমর্ত। কপালে কুঁচকে, ঢেউ খেলে গেল রসকলি। তার মনের ঘা দগদগিয়ে উঠল যেন কোমরে
বিষ্টু বাঁকা চোখে উদাস গলায় বলল, তোমার রসের কেড়েটি শালা ফাটাব মাঝখানে থেকে। সমস্ত কোমরটা এবার একেবারে খুলে গেল। রাধা কেষ্টর নাম নেই, সকাল বেলা মারাত্মক কটুক্তি করে বলে উঠল, আমার রসের কেড়ে কোনও শালি নয়। খতেনের হিসেব আমার ওসব রস বোঝে । সত্তর টাকার উপর পাওয়ানা হয়েছে। বিজা মিস্তিরির বোনকে পাই পয়সাটি শুধতে হবে।
বিষ্টু বলল, বোন কেন? মিস্তিরির বোনকে দেখে কি দিয়েছ?
: তবে কি, এতগুলান টাকার মাল বিজা মিস্তিরির মুখ চেয়ে দিয়েছি? অত কাঁচা ছেলে অমর্ত কুণ্ডু নয়।
বিষ্টু বলল, তা তো বটেই। কিন্তু মেয়েমানুষ অতগুলো টাকা দেবে কোত্থেকে।
অমৃত কুদ্ধ চোখে তাকাল রাস্তার বিজয়ের বাড়ির দিকে। চিবিয়ে চিবিয়ে বলল, মেয়েমানুষ হয়ে নিতে পারলে, আর দিতে পারবে না? কিছু দিতে হবে বইকী! মেয়েমানুষের মতোই দিতে হবে।
বিষ্টু বলল, তাও তো বটে।
বলে মুখ টিপে হাসল। অমৃত বার বার দেখতে লাগল রাস্তার দিকে, আর বিড়বিড় করতে লাগল। দেশে আছে বউ, গুটি ছয়েক ছেলেমেয়ে। তাদের সে কোনওদিন এখানে আনেনি। তিলিকে দেখে অবধি মনে আশা জেগেছে। আর একটি সংসার যদি এখানে পাতা যায়। যদি নয়, পাতা যাবে না কেন। নকুড় সা’র অনুমতি পেতে কতক্ষণ! একবার বললে হয়, বুড়ো মা হুমড়ি খেয়ে পড়বে। ভাবেভঙ্গিতে মনের কথাটি তিলির কাছে সে ব্যক্ত করেছে অনেকবার। করলে কী হবে। বয়স হয়েছে, হুঁড়ি তো এখন পাড়ার মাথা কিনে বসেছে। ধমকে যায় অমৃতকে। একবার সাত পাক হয়ে যাক, হাতে হাত পড়ক। পাড়া-জমানো ছেনালি দু দিনে ঠাণ্ডা হয়ে যাবে। সম্প্রতি দেশ ভাগাভাগির ব্যাপারে সে একটু অস্থির হয়ে উঠেছে। যশোর থেকেই বউ ছেলেমেয়ে যদি চলে আসে, তা হলেই গণ্ডগোল। শোনা এক কথা, চোখের সামনে অতগুলি ছেলেমেয়ে দেখলে কি আর নকুড় সাই তখন ভিড়বে। সেই জন্য সে একটু ব্যস্ত হয়ে উঠেছে মনে মনে।
তার উপর বিনয় চৌধুরী। একে তো রাজীবকে যেতে দেখলেই কোমরের চেয়ে বুকের ঘা দগদগিয়ে ওঠে বেশি। সরষের তেল মাপতে মাপতে সে মানস-চক্ষে দেখতে পায় রাজীবের বক্ষলগ্ন হয়ে তিলি হেসে লুটোপুটি হচ্ছে। তখন মনের জ্বালায় খদ্দরের মালের ওজনটা শুধু কম পড়ে যায়। আবার বিনয় চৌধুরী। একা রামে রক্ষে নেই, সুগ্রীব দোসর। ছুঁড়ির কি এখন আর অমর্ত মুদির কথা মনে থাকবে ! না, মনে থাকবে দোকানের দেনার কথা ! তার থেকে রাজীব আর বিনয়ের ভার অনেক বেশি। কিন্তু যত ভারই হোক পাল্লার ভার কমাতে অমৃতর হাতও অপটু নয়।
সারা বাড়িটিময় সাড়া পড়ে গেল যেন। বিনচৌ এসেছে ! এই বস্তিতে তিন ঘরের বাস বটে। তবু বস্তি-ই। এ বাড়ির মেয়েরা বিনয়কে বিনচৌ বলে। পুরুষদের কাছ থেকে যে রকম শোনে, সে রকমই বলে। ছোট ছেলেটি বলে, জানিস। বিনচৌয়ের বাড়ির সামনে দুটো কুকুর লড়ছিল খুব। বক্তব্য কুকুরের লড়াই। স্থানের উল্লেখ এই ভাবেই হয়। বিনচৌয়ের ফেঁসোর কারখানা রাস্তায়, বিনচৌয়ের বালিপুকুরে, বিনয়ের নামটি এমনিভাবেই বলে তারা।
কালকের থমথমে ভাবটি আজও কাটেনি। নকুড় নীরব। কাল সারা রাত তার বুকে পড়ে সুকুমারী কেঁদেছে। তার এই ভাঙা নড়বড়ে বুকে। যে আশাটুকু মাথাচাড়া দিয়ে উঠেছিল বুকে, একটি আঘাতে সে মাথা ডুবে গেছে, ভেঙে পড়ছে সমস্ত আশা।
সুকুমারীর রেখাঙ্কিত চোখের কোণ দুটি ফুলে উঠেছে। এ সংসার তার সংসার। তবু সে শোকে ও অপমানে বেড়াচ্ছে মুখ ঢেকে। আজ সে রান্নার খোঁজ করেনি। উনুনের কাছে যায়নি। এমনকী, ষোড়শীকে পর্যন্ত দেয়নি মুখঝামটা। ষোড়শীকে সে শাসিয়ে রেখেছে বটে। কিন্তু শাশুড়ির দাবড়ানি দেওয়ার তীব্র মুখটি তার লীলা ভেঙে দিয়েছে সোড়শীর সামনেই। সে পালিয়ে বেড়াচ্ছে। জলকলে ভাজা লাগাতে যাচ্ছে। পিপুলতলায় গিয়ে বসছে নয়তো অন্য বাড়িতে, আর কারও ঘরে দূরে দূরে সরে যাচ্ছে। পাশাপাশি ঘর। কান পাতলে কথা শোনা যায়। ভাড়াটে মেয়ে বউরাও লক্ষ করেছে সুকুমারীর ভাবান্তর। তারা বিস্মিত, কৌতূহলী। জিজ্ঞেস করেছে তিলিকে, তোমার মায়ের কী হয়েছে। ষোড়শীকে বলেছে, শাউড়ির কী হল গো?
কেউ কিছু বলতে পারে না। এক জন জানে না। আর এক জনের করুদ্ধ ভয়ে। ছটফট করছে তিলি। কী হয়েছে? লীলা ঘর ছেড়ে বেরুচ্ছে না। বেরুলেও, কথা নেই মুখে। হাসি তো। দূরের কথা। তিলির দিকেও তাকাচ্ছে না চোখ তুলে। খালি কাল রাতের কথা মনে পড়ে যায়। মায়ের সেই কান্না, বাবার গোঙানি। জিজ্ঞেস করে, তুই জানিস বউদি? জানিসনে? কী যে হল। সে নিজেই রান্নার দিকে এসে পড়েছে।
ষোড়শীর ভয়চকিত চোখ। এদিক ওদিক দেখে, ঘর ঝাঁট দেয়। এদিক ওদিক দেখে, বাটনা বাটে। গলার কাছে পাক দিয়ে উঠেছে কীসের আবর্ত। ঠেলে ফুলে উঠে আসতে চাইছে। তিলির সামনে যেতে চায় না। যদি বলে ফেলে। বেরিয়ে যায় যদি। সারাটি রাত কেটেছে এমনি করে। যদি বলে ফেলে বিজয়কে। দিনের বেলাও তাই। তার শুধু ভয়। কী যে ভয়! সবচেয়ে বেশি ভয় যেন লীলাকে। কালসাপিনীর মতো ননদের সেই দপদপে চোখ, সেই চাপা গর্জন। সে যেন নিজেরই গাল বাঁচিয়ে বেড়াচ্ছে, কখন বুঝি তার উপরেই ঝাঁপিয়ে পড়বে লীলা। কাজ করে, ছেলে সামলায় আর কান পাতে। কলের বাঁশি বাজবে কখন। কখন আসবে সেই লোকটি, তার সর্বভয়হর। কখন শোনা যাবে মুক্ত কণ্ঠের সেই হাঁকডাক। যখন চারপাশের এই ভিড় করা অদৃশ্য ভয়গুলি মুখ ঢেকে পালাবে। হাওয়া খেলবে ঘরে। সেই মানুষটি আসবে কখন, তার ভয়ভঞ্জন। বিপদভঞ্জন। বিজয় নয়, শ্রীমধুসুদন!
লীলা কুঁসছে নিঃশব্দে। পিঠের সেই ক্ষতচিহ্ন দগদগে হয়ে উঠেছে হঠাৎ। জ্বালা করছে। অনেকদিন কোনও জ্বালা ছিল না। টের পাওয়া যেত না। আদরের ছলে, সেটুকু খুচিয়ে দিয়েছে সুকুমারী। সে তো বেশ ছিল, ভাল ছিল। এত কথা থাকতে ওইখানটিতেই সোহাগ উথলে উঠল তার মায়ের। যেখানে তার জীবনের আগুন ছাইচাপা হয়ে পড়েছিল। তার নিষ্পাপ জীবনের কলঙ্ক, অপমান, ব্যথা যেখান থেকে তাকে আজও বার বার ঠেলে ঠেলে দিচ্ছে পাপের মধ্যে। তাকে উসকে দিল মা। উসকে দিল সেই স্মৃতিকে, যে স্মৃতি ক্ষয় করছিল শুধু তলে তলে। ধন, মন, জন নিয়ে সোহাগ ভাল লাগে। জীবনের সবার বড় ঘৃণা নিয়ে সোহাগ সহ্য হয় কার ।
চুল তার এলানো। জামা নেই গায়ে, কাপড় জড়ানো। দপদপে চোখে আড়ে আড়ে দেখছে মেঘনাদকে। মেঘনাদ চিন্তিত। খাতা কলম নিয়ে হিসাবে ব্যস্ত। নতুন কাজের শুরুতে হিসাব করতে বসেছে সে। লোকজন, কী কী মাল তৈরি হবে, প্রথম কত ময়দা দিয়ে শুরু করা যাবে, এই সব। কেন না, রাজীব যাকে নিয়ে আসবে, তার সঙ্গে আলোচনা করতে হবে তো!
তার ফাঁকে অনেকবার দেখেছে লীলাকে। কাল রাত থেকেই দেখেছে। আজ সকালে কয়েকবার ডেকেছে। কিন্তু সাড়া পায়নি।
তার কাজ শুরু হতে যাচ্ছে। বড় আশা ছিল প্রাণে, এখানে মা ভাই বোনের কাছে এসে লীলা নতুন হয়ে দেখা দেবে।
কিন্তু কী হয়েছে কে জানে? সে এখানে এসেও মানিয়ে নিতে পারল না।
সে তিলিকে জিজ্ঞেস করেছে, তিলি, তোমার দিদি কি ঝগড়া করেছে কারও সঙ্গে?
তিলি বলেছে, কী জানি, আমি তো কিছুই জানিনে। তোমার সঙ্গে হয়নি তো?
অসহায় বিস্ময়ে বলেছে মেঘনাদ, না, আমি তো কিছু বলিনি।
দুঃখেও হাসি পেয়েছে তিলির। কী বিপদ! বউ কেন রাগ করেছে, তাও জানে না লোকটি। বলেছে, তালে বোধহয় মার সঙ্গে কিছু হয়েছে। একটু তোয়াজ-টোয়াজ করে দেখো না।
তোয়াজ! অদ্ভুত তিক্ত ব্যথিত হাসি ফুটেছে মেঘনাদের ঠোঁটে। বলেছে, ঠুমি, রাগ হলে। সামলানো যায়। তোমার দিদির যে সব কিছুতে বড় ঘেন্না।
সাদাসিধে লোকটি এরকমভাবে কথা বললে অদ্ভুত মনে হয়। সে বলে উঠেছে, না না । হ্যাঁ গো হ্যাঁ বলে মেঘনাদ অদ্ভুতভাবে হেসে উঠেছে, আমি জানি, শুধু বুঝিনে। খালি জানি, আমার কাজকে তার বড় ঘেন্না। কিন্তু এই কাজের জন্য, কী যে করেছি, তা তোমার দিদি জানে না। আরও যে কী আছে কপালে, তা জানিনে। কিন্তু তোমার দিদিকে তো আমি কিছু না দিয়ে রাখিনি।
কিছু বলবে না ভেবেছিল তিলি। মুখ ফিরিয়ে নিয়েছিল। তবু না বলে পারেনি, হয়তো কিছু একটা দেওনি বলে ফেলেও লজ্জায় কুঁকড়ে উঠেছে তিলি। ভীত হয়েছে। এরকমভাবে মেঘনাদের সঙ্গে কথা বলতে সাহস হয় না তার।
মেঘনাদ বলেছে, তোমার দিদি মিছে বলে না। এই একটা কাজেই হাত পাকালাম চিরদিন। তাও আবার ঠেকে গেছি। ঝুমির সেই একটা কিছু যে কী, তা কোনওদিন আর জানতে পারলাম না বলে সে ঘরে চলে গেছে। নির্বাক বিস্ময়ে দাঁড়িয়ে থেকেছে তিলি। সংশয় ছিল তার বোনাইয়ের সম্পর্কে একটু অবুঝ ভালমানুষ বলে। কিন্তু, এ তো সবটুকু অবুঝের কথা নয়।
এমন সময় এল রাজীব। একেবারে তিলির কাছে এসে বলল, তুমি, একটা চেয়ারটেয়ার কিছু আছে?
তিলি চমকে ফিরে তাকাল। দেখল, পিপুলতলায় বিনচৌ। বলল, এ কী বিনচৌকে নিয়ে এসেছেন?
রাজীব বলল, হ্যাঁ। ভয়ের কিছু নেই।
বাড়ির সবাই কানাকানি করতে লাগল, বিনচৌ এসেছে বিজয় মিস্তিরির ঘরে।
তিলি গেল মহেন্দ্রর বউয়ের কাছে। ওদের একটা চেয়ার আছে। কতকালের চেয়ার কেউ জানে না। কেউ বসেও না। বারোমাস এইটার উপর মালপত্র থাকে। তাড়াতাড়ি পরিষ্কার করে ঘরে এনে পেতে দিল তিলি ।
নকুড় হাত জোড় করে দাঁড়িয়ে উঠেছে। বিনয়কে আপ্যায়ন করতে গিয়েও কথা ফুটল না তার মুখে। তার বুড়ো বুক টনটন করছে। এই সমস্ত লোক আসছে আজকে ওর বাড়িতে। তবু তার কোনও আশা নেই।
জামধরা বুকটাকে ঠেলে তবু খ্যাঁকারি দিয়ে উঠল নকুড়। সবই দেখছে সে। কিন্তু একদিনও তো মেঘুর সঙ্গে কথা বলেনি। সবার চেয়ে বড় আশা যে, সে তত দূরে সরিয়ে দেয়নি তাকে এখনও ! শোনা যাক কী কথা হয়। যদি কাজ আরম্ভ হয়, তার মাঝে কি নকুড়ের একটু ঠাঁই হবে না। বিনয়কে বলে উঠল সে, কী ভাগ্য আমার ! বসেন বসেন। বিনয় হেসে উঠল। বলল, থাক না, বুড়ো মানুষ, আবার উঠে দাঁড়াবার কী আছে? বসলেই তো হয়।
রাজীব বলল, বিজয়ের বাবা।
নকুড় আপ্যায়িত হয়ে স্বীকার করল, আজ্ঞে ।
বিনয় বলল, ও!
মেঘনাদ এসে দাঁড়াল। এক মুহূর্ত অপলক চোখে তাকিয়ে রইল বিনয়। একটু যেন অবাক হয়েছে। বোধ হয়, মেঘনাদের চেহারাটা অকল্পিত মূর্তি ধরে দেখা দিয়েছে তার চোখে।
সত্যি, মেঘনাদের চেহারাটা সম্প্রতি একটু নতুন হয়েছে। তার মস্ত বড় স্থূল মুখটি এখানে এসে সামান্য রোগা হয়েছে। সেইজন্য মুখটি তীব্র হয়েছে আগের তুলনায়। তার পোড়া গৌরবর্ণ তামাটে ছিল। তামাটে রঙের মধ্যে এখন একটু কাঁচা সোনার চাপা আভাস। চুল তার ঈষৎ পিঙ্গল। তখন ছোট ছিল। এখন বড় হয়ে তার মস্ত মুখটির সঙ্গে মানানসই দেখাচ্ছে।
মেঘনাদের চেহারা দেখে এক মুহূর্ত থমকে গেল বিনয়।
তারপর হাত তুলে নমস্কার করল। বলল, আসুন।
মেঘনাদ অনেকখানি নত হয়ে কপালে হাত ঠেকাল। ঠিক সিরাজদিঘার পাকা ব্যাপারির মতো। বিনয়ের অবতার। শুধু কপালে নেই হরিনামের ছাপ, গলায় নেই তুলসীমালা। কিন্তু মেঘনাদের নেই বৈষ্ণববাচিত বিনয় । মাথা নুয়েছে তার বিনয়ের বিদ্যার কাছে। সে শুনেছে, বিনয় বল এম. এ. পাশ। সেটা যে কত বড় পাশ, সবটুকু সে জানে না। বাজারদরটা জানে। বল এম.এর নগদমূল্য, রাস্তায় বেরুলেই অনেক ভক্তি শ্রদ্ধা সম্মান আর বিস্ময় ঝাঁপ দিয়ে পড়ে তার সর্বাঙ্গে। এখানে অর্থমূল্য গৌণ। বিধিমতে বিদ্যাকে ভক্তি করাই মেঘনাদের ধর্ম। অজানাকে ভয় ভক্তি, সে যে মানুষের চিরকালের ধর্ম। ওইটুকু দিয়ে সে ধন্য। তা ছাড়া, অনেক সংশয় পার হয়ে এসেছে। মেঘনাদ। বিনয়ের মতো শিক্ষিত মানুষ এগিয়ে এসেছে তাকে বুদ্ধি দিয়ে সাহায্য করতে। ধানমণ্ডাইয়ের সাহেবের কথাই মনে পড়ছে তার ভিন্নবেশে, সেই সাহেবের মতোই যেন আজ তার সামনে এসে দাঁড়িয়েছে বিনয়। ধানমণ্ডাইয়ের সাহেবের প্রতিও তার কিছু সংশয় ছিল মনে। আবার কেটে গিয়েছিল। আজও সংশয় কিছু আছে বইকী! কেটে যাবে তাও। সে তো সংশয়বাদী নয়। ঘরপোড়া গরু সিঁদুরে মেঘ দেখলে ভয় পায়। জীবনের অভিজ্ঞতাটুকু যাবে কোথায়? মেঘ কেটে যাবে সেটুকুনি তো ভরসা।
বিনয় বলল, বসেন।
অনাড়ম্বর বেশ, বয়সের পাল্লা ও শিক্ষা সব মিলিয়ে রাজীবের তুলনায় বিনয় তাকে আশ্বস্ত করেছে বেশি, বিনয় বড় অমায়িক, অত্যন্ত ভদ্রলোক। বলল, আপনি গৃহকতা, বসা উচিত তা-ই আমারই। কিন্তু, আলোচনার আসল কতা তো আপনি। আপনিই বসুন।
মেঘনাদ আন্দাজে বুঝে নিল, বিনয় পরিহাস রসিক। নইলে, তাকে কখনও বসতে বলে। তা ছাড়া, চেয়ারে কবার বসেছে সে এ জীবন। লক্ষ্মণ সা’র গদিতে একটা চেয়ার ছিল। কেউ না থাকলে মাঝে মাঝে সেটায় বসে পা দোলাত । সেটা ছিল চেয়ারে বসে খেলা। টকি দেখতে গিয়ে, কিংবা এখানে সেখানে এক আধবার জড়োসডো হয়ে বসেছে, শেষের দিকে বসেছে গদিতে। তাও চৌকির উপর বিছানো মাদুর। চেয়ার নয়। সে হেসে উঠল ; হাসলে তার চোখ দুটি ছোট হয়ে যায়। বলল, এখন আপনি কতা। আপনি বলবেন, আমি শুনব। আপনি এতবড় মানুষ, আপনার সামনে কখনও আমি বসতে পারি?
বিনয় হেসে উঠল। ক্লান্ত মানুষের হাসি। চোখের চাউনি তেমনি করুণ বিষাদমাখা। যেন এই হাসি, এই মানুষটি সব নয়। আড়ালে আছে আর একজন। সেই বিষাদভরা চোখ দিয়ে মেঘনাদকে দেখছে বিনয়। কোনও অনুসন্ধিৎসা নেই, তীব্রতাও নেই। তারপর তার সারা মুখটিও ভরে উঠল যেন বিষাদে। কিন্তু বিষাদ নয়, বিনয়ের গম্ভীর মুখোনিই এ রকম দেখায়। চেয়ারে বসল না সে। একখানি পা তুলে দিয়ে, মুখটি আরও ভার করে বলল, আচ্ছা, আপনি কী ভাবে আরম্ভ করবেন মনে করছেন?
মেঘনাদ তার লেখা কাগজটি আনেনি। লজ্জা করছিল আনতে। লেখবার মতো ব্যাপার কিছু নয়। মনের মধ্যেই আছে সব কিছু। তবু লিখেছিল, বিষয়টি অনুভব করার জন্য, একলা একলা ভাববার জন্য। সে ছোট করে আরম্ভ করতে চায়। ছোট থেকে শুরু করে ছড়িয়ে পড়তে চায় ধীরে ধীরে। যেমন করে সে একদিন আরম্ভ করেছিল সিরাজদিঘায়। কেয়োর মতো ক্ষুদ্র ও ধীরগতিতে, সন্তর্পণে, আশপাশ দেখে, প্রায় পা টিপে টিপে চলতে হবে। চোরাবালিতে না আটকায়। এদিক ওদিক হলে ভরাডুবি হতে কতক্ষণ। যদি হয়, তবে অল্পের উপর দিয়ে যাবে, ঘা লাগবে, প্রাণে মরবে না। অবশ্য সিরাজদিঘায় সে তার সর্বস্ব দিয়েছিল। কিন্তু সেখানে ছিল লালমিঞা।
সে বলল, ভাবছি, ছোটখাটো করেই আরম্ভ করব। নতুন জায়গা, জানিনে শুনিনে কিছু।
বলতে বলতে সঙ্কোচটা কেটে গেল মেঘনাদের। বলল, বাজার আমি অবশ্য দেখেছি। মাল কাটবে কিছু এখানে।
বিনয় অপলক চোখে তাকিয়েছিল মেঘনাদের দিকে। কথাগুলি শুনেছে কিন্তু ভাবান্তর হয়নি তার কিছুই। বলল, কারখানার কী করবেন ঠিক করেছেন?
মেঘনাদ বলল, একটা ঘর ভাড়া নিয়ে
মনে হল বিনয় একটু হাসল, ঘর ভাড়া পাওয়া যাবে কিন্তু কারখানা করতে দেবে কেন আপনাকে?
কারখানা আর কী, একটা তো তন্দুর হবে।
যাই হোক, আগুন তো জ্বালাতে হবে। ঘর নষ্ট হবে। মালিক তার ঘর আপনাকে নষ্ট করতে দেবে কেন? তা ছাড়া ছাদ ফুটো করে চিমনি করতে হবে।
মেঘনাদ হঠাৎ জবাব দিতে পারল না। বিনয় হাসল, বুদ্ধিদীপ্ত অলস হাসি। চেয়ার থেকে পাটা নামিয়ে সে চিন্তান্বিত মুখটা ফেরাল ভেতরের দরজার দিকে। তিলি দাঁড়িয়েছিল। সরে গেল চকিতে।
মেঘনাদের মুখের দিকে তাকিয়ে বিনয় বলল, আপনি ছোট ছোট করছেন কেন? বড় করতে আপনার আপত্তি কী?
মেঘনাদ কিন্তু আগের কথার জের টানল। বলল, আমি ছাতওয়ালা ঘরের কথা বলছি না। কারখানা তো টিনের চালাঘরেই হবে। টিন সরিয়েও চিমনি করা যাবে।
একমুহূর্ত চুপ হয়ে গেল বিনয়। ঠিক। কারখানার সঙ্গে পাকা ঘরের তো কোনও প্রশ্ন নেই। তার চোখের তারা দুটি চিন্তিতভাবে এদিক ওদিক করল কয়েকবার। যেন ভেবে নিল বিষয়টি। তারপরে হঠাৎ বলল হেসে উঠে, বেশ, তো, টিনের চালাঘরেই করবেন, কিন্তু কাজটা তো আগুনের। ঘরের মালিক মানবে কেন? আপনার দেশে যেটা ছিল, সেটা কী রকম ছিল? ভাড়া নিয়েছিলেন, না নিজেরই ছিল?
মেঘনাদ হাসতে গেল, পারল না। হঠাৎ কোনও কথাও জোগাল না তার মুখে। প্রশ্নের সঙ্গে সঙ্গেই চোখের সামনে ভেসে উঠেছে সেই ঘর। করোগেটে টিনের বেড়া, টিনের চাল। সে কি ভাড়া, না তার নিজের? সে ভাড়াও নয়, নিজেরও নয়। সে দান। লালমিঞা দান করেছিল তাকে। বলল, ওটা কিছু নয়। আমাকে একজন দান করেছিল ওটা।
বিনয় বলল, সে যা-ই হোক, ছিল আপনার নিজেরই। ব্যবসায়ী মানুষ আপনি, নিজেই বুঝতে পারেন, যা হয় তা নিজের হওয়াই ভাল। পরের ঘরে লক্ষ্মী পাতা, আমি ও সব ভাল বুঝিনে মশাই। কী বলেন?
ঢুলুঢুলু করুণ চোখ দুটি তুলে ধরল বিনয়।
কী বলবে মেঘনাদ। খাঁটি কথা, সত্য কথা। পরের ঠাঁইয়ে লক্ষ্মী পাততে চায় কে? প্রাণের কথা বলেছে বিজয়। কিন্তু মনটা ততখানি চনমন করে ওঠে না। সাধ্য থাকা চাই। মেঘনাদ পূর্ববাংলার মানুষ। এখানে এসে, জমির দাম সে শুনেছে। শুনে ভয় হয়েছে তার। সিরাজদিঘায় যে জমি হাজার টাকায় পাওয়া যায়, এখানে তার দাম দশহাজার। সাহা ঘরের সন্তান হলেও, টিপে চলার মতো খাটো প্রাণ নয় তার। কিন্তু যেটুকু আছে, যা আছে, আবেগের স্রোতে তাকে নয় ছয় করে দিতে পারবে না। কথায় বলে, উনো ভাতে দুনো বল। সে উনো দেবে, দুনো নেবে। দিতে গিয়ে, দুনো দিলে যে সব ফকিকার। বলল, আজ্ঞে, বলেছেন ঠিকই। আর এই নতুন দেশের। জমিজায়গার বড় দাম। ভাবছি প্রথমে শুরু করি হোক করে। সময় এলে আমাকে রুখবে কে।
বিনয় হাসল অভিজ্ঞ উজ্জ্বল শান্ত হাসি। রাজীবের দিকে একবার তাকাল! রাজীব তাকিয়েছিল ভিতরের দরজার দিকে। বিনয়ও একবার দেখল সেদিকে। কেউ দাঁড়িয়ে নেই সেখানে। বোঝ যায় চলাফেরা করছে অনেকে। পর মুহূর্তেই বিনয়ের হাসি হয়ে উঠল গম্ভীর বিষণ্ণ। বলল, দেখুন মশাই, সময় কখনও আসে না। আপনি করতে পারেন সে রকম করে। তবে সময় কোনওদিন বসে থাকে না। যে আজ আছে সে কাল নেই। আপনাকে আমি ব্যবসার নামে, টাকা নিয়ে জুয়া খেলতে বলছি না। তবে সাহস করে, প্রাণ ধরে এগুতে হবে। আপনাকে আর আমি কী শেখাব? লোকে জুয়া খেলে কোন ভগবানের নাম নিয়ে, তা জানিনে। কিন্তু সিদ্ধিদাতা গণেশের ইজ্জতকে খাটো করব কেন? যাকে প্রাণমনে চেয়েছি, তাকে সব দিতে ভয় কীসের? যিনি আজ হাত বাড়িয়ে আছেন, কাল তিনি হাত গুটিয়ে নিলে যে আমারো সব গুটিয়ে গেল।
মেঘনাদ তাকিয়েছিল দরজার বাইরে দুর্বা ছাওয়া আঙ্গিনায়। পিপুলের ছায়ায় শালিকেরা খেলা করছে। কিন্তু চোখে তার এক ফেলে-আসা দিনের স্বপ্নের ঝিকিমিকি। যৌবনের প্রথম পাড়ির সেই দিনটি। কে হাত বাড়িয়ে নেবে মেঘনাদের নৈবেদ্য, কে নেবে না হাত গুটিয়ে অসময়ে সে কথা ভাবছে না সে। তবু, এ ব্যবসা তো তার কাছে শুধু ছাপানো নোট ও মালের লেনদেন নয়। কোথায় যেন আছে এর একটি জীবন্ত সত্তা ; তাকে দেখা যায় না, ছোঁয়া যায় না। সে দেবতা নয়, বন্ধু। মেঘনাদের মনে হয়, মেঘু যেন মনে মনে কত দিন কথা বলেছে তার সঙ্গে। সে যেন কে, কে একজন আছে। সে গণেশ নয়। পিতৃ-পুরুষের আরাধ্য দেবতা শ্রীহরি নয়। এ সে-ই, যে তার সঙ্গে সঙ্গে ফিরেছে আশৈশব। তার দুর্দিনে সুদিনে। রাত্রের অন্ধকারে, খালে বিলে বিজনে বনে। গদির আসনে, কর্মময় তৃপ্তিদায়ক সান্নিধ্যে। এমনকী, তার ঘরোয়া জীবনের যন্ত্রণায়, হৃদয়ের বেদনায়।
মেঘনাদের হৃদয় যেখানে সায় দেয়, বুদ্ধি সেখানে বড় রকমের ঠাঁই পায় না। বিনয়ের কথার মধ্যে এক গৃঢ় সত্যের সন্ধান পেল সে। তার কিশোর কাঁচা রক্তের বিনিময়ে যা সঞ্চয় করেছিল, একদিন সব সে ধরে দিয়েছিল লালমিঞার হাতে। কোন প্রাণে সে দিয়েছিল? দিয়েছিল কোন সাহসে? আজ কেন ভয়? সঙ্কোচ কীসের? যাকে দিতে হবে, তাকে রয়ে সয়ে দিয়ে লাভ কী। এ তো জুয়া নয়।
তবু এত দিনের ব্যবসায়ী মন তার সহজে চিড় খেতে চায় না। বিনয়ের প্রস্তাব তাকে ভেবে দেখতে হবে আর একটু।
কিন্তু চুপ করে নেই বিনয়। তার বিষণ্ণ চোখের ভিতরে খেলছে একটা চাপা ঝিলিক। বলল, দেখুন মেঘনাদবাবু। সামান্য যা করেছি, অনেক দিয়ে পেয়েছি। যা হোক আপনাকে অর্ধেক দামে আমি নিজে জমি দেব। যত ভাল, আর যত দামেরই হোক। যে দামে আপনাকে সবাই দেবে, আমি দেব তার অর্ধেক। আর দেখুন, সব কিছু কেবলি পুতুপুতু করে ধরে রাখার কোনও মানে হয় না। বিলাতি কোম্পানিগুলো কোথায় উঠেছে আজ? আর আপনারা চিরকাল কাঠ জ্বালিয়ে ময়দার ড্যালা সেঁকে দেবেন, এ চলতে পারে না। কম্পিটিশনে আপনাকে নামতেই হবে। বেকারি-ই করুন আর আলু পটল-ই বেচুন। যুগটা-ই তাই। চিরকাল মশাই আপনিই কি এরকম থাকবেন না, থাকা চলে? ব্যবসা করতে হলে, আপনাকেও আস্তে আস্তে আধুনিক যন্ত্রপাতির ব্যবস্থা করতেই হবে। সেই ভবিষ্যতের দিকে চেয়ে আপনি কাজ আরম্ভ করুন। এই হচ্ছে আমার কথা।
মেঘনাদ বলে উঠল, ঠিক কথা বলেছেন।
নকুড় কম্পিত ঘাড় তুলে, অবাক ব্যাকুল চোখে তাকাল মেঘনাদের দিকে। মেঘনাদের মস্তবড় মুখটি উদ্দীপ্ত হয়ে উঠেছে। খুশি মাখানো হাসিতে হঠাৎ অনেকখানি অন্তরঙ্গ হয়ে উঠল বিনয়ের। চোখে তার দূর দিগন্তের স্বপ্নের ছায়া। বলল, আমিও তাই চাই, জানেন। এ আমার অনেক দিনের আশা। আমি নিজের চোখে দেখেছি সে সব যন্ত্রপাতি। সত্যি, কী না হয় যন্ত্রে। মানুষগুলো আগুনে খেটে খেটে পুড়ে মরে। মাল তৈরি হতে দেরি লাগে। আর মেশিনে কত সুন্দর, কত তাড়াতাড়ি ভাল মাল করা যায়। আপনি অনেক কথা বললেন, তাই বলছি, একটু যদি কোনওক্রমে গুছিয়ে নিতে পারি, তবে একবার চেষ্টা করব-ই।
নকুড় নিজেরই অজান্তে বার বার মনে আওড়াচ্ছিল, মেশিন ! মেশিন কিনতে চায় মেঘু। তবে? তবে, যা ভেবেছিল নকুড় তাই ! জামাই তার অনেক ভারী হয়েই এসেছে তা হলে। কিন্তু সে যে একবারও মুখ খুলতে পারছে না। একবারও যোগ দিতে পারছে না তাদের কথায়। যেন নিজেকে কোনওরকমে গুঁজে দিতে চাইছে সে তাদের মধ্যে, তাদের বিচ্ছিন্ন ব্যুহের মধ্যে। তার বৃদ্ধ বুকটা ছেলেমানুষের মতো কেঁদে উঠতে চাইছে।
রাজীব এবার একটু পাশ নিয়ে দাঁড়িয়েছে। যেখান থেকে স্পষ্ট দেখা যায় তিলিকে। যেখানে তিলি আঁচল লুটিয়ে, চুল এলিয়ে খুন্তি নাড়ছে, বাটনা বাটছে। ভাঙা পাখাঁটি নিয়ে খচখচ করে হাওয়া দিচ্ছে উনুনে। যেখানে ষোড়শী উদাস অঙ্গে স্তন পান করাচ্ছে ছেলেটিকে।
বিস্মিত চোখে আলোছায়ার খেলা। ঠোঁটের পাশে, কপালে কয়েকটি ছোটখাটো চিন্তার রেখা। ছোট অথচ গম্ভীর। কিন্তু উপর থেকে তা বোঝা যায় না। বলল, চেষ্টা কেন? ওই ভেবেই আপনি করুন। আপনার পারমিটের ব্যবস্থা আমি করে দেব, আপনি নিশ্চিন্ত থাকুন। সত্যি যদি কেউ কিছু করে আমি তার পক্ষে আছি। আপনি প্রথম থেকেই ছোট ছোট করছেন। স্বাভাবিক, খুবই। স্বাভাবিক। না এগুলে কি আগের কিছু দেখা যায়? এ আর আপনাকে আমি কী বলব।
মেঘনাদ বিনীত হয়ে উঠল, বিনীত হলে তাকে বোকা মনে হয়। বলল, বলবেন বইকী, নিশ্চয়ই বলবেন। তারপর হঠাৎ তার গলাটা মোটা আর গম্ভীর হয়ে উঠল। বলল, জানেন, জীবনকে ভয় কখনও করিনি। খাটব খাব, সেটুকু তো কেউ কেড়ে নিতে পারবে না। ছোটকাল থেকে আছি এর পেছনে, জীবনে অনেক করেছি, এই ভেবে দুঃখ করে আমার কী হবে? আরও কত কী করতে হবে। সেইটুকু ভাবনা।
বিনয় যেন মিশে গেছে মেঘনাদের সঙ্গে। সে যে বিনয় চৌধুরী বুঝি সেটাও মুছে ফেলতে চাইছে সে। বলল, বাঙালি ব্যবসায়ীদের আমি ওই জন্য দু চক্ষে দেখতে পারিনি। দুপয়সা পেলে তো, সে আর ঘরের দরজা ছেড়ে নড়ছে না। সেই জন্যই মুদিখানা করা ছাড়া তার কপালে আর কিছু ঘটে উঠে না। আর বাঙালি সওদাগরেরা আগে বাণিজ্য করত সমুদ্র পাড়ি দিয়ে। এখন। মুদিখানা নয় তো শুধু সওদাগরি দপ্তরের কেরানিগিরি।
সওদাগর ! মদন সা’র বেটা শিশু মেঘু জেগে উঠল মেঘনাদের মধ্যে। দূর দূর সমুদ্র ! শতেক মাল্লার বৈঠা পড়ে। বাতাসে পাল পড়ে ছিঁড়ে। নৌকা ডুবুডুবু। দেবীর কোপ হয়েছে। এদিকে দ্বিতীয় পক্ষের বউ ঘরে, প্রথম সতীনের ছেলেমেয়েগুলিকে দূর দূর করে। নিজের বেটা বেটি নিয়ে পিঠা পায়েসে চাকুম-চুকুম, সোনা গহনার ঝকরমকর, চুবচুবে তেলে নাকন-চিকন…নাটাই চণ্ডীর ব্রত কথা মনে পড়ছে তার।
হাসির কথা। তবু ব্যথা লাগে। বিচিত্র ব্যথা ও হাসিতে মেঘনাদের তামাটে মুখটায় আগুন লেগে গেল। সিংহের কেশরের মতো চুলগুলি তার সেই আগুনের শিখা যেন। গোঁফ জোড়া খাড়া হয়ে উঠল পশুরাজের মতোই।
স্বপ্ন দেখল সে চোখ চেয়ে দাঁড়িয়ে, মস্তবড় কারখানা ঘরে তার মেশিন চলছে ঝম ঝম করে। লোক খাটছে, শত শত। মিঠে বিস্কুটের গন্ধে ভরে গেছে আকাশ বাতাস।
বিনয়কে অবাক করে দিয়ে, চাপা গলায় ফিসফিস করে বলল সে, আজকাল তো আর তেমন সওদাগরি চলে না। কিন্তু ব্যবসায় আমি ভয় করব না। চুপ করে পড়ে থাকব না। ঝাঁপ দেবই, জানেন। দেশে থাকতেই ভারী সাধ ছিল, বড় কারখানা করব। সময় পেলাম না। তারপর এক মুহূর্ত চুপ করে থেকে পরিষ্কার গলায় বলল, বেশ আপনার কাছ থেকেই জমি নেব আমি, ঘর তুলব নিজেই। আমি আমার বুক দিয়ে আগলাব। তবু মন গুমরে আর পড়ে থাকব না।
গায়ের থেকে তার ধুতির জড়ানো অংশ খুলে গেছে। তার শক্ত চওড়া পেশীল বুকটা দেখাচ্ছে লাল টকটকে। সত্য বুঝি এই বুক দিয়ে বিশ্ব আগলানো যায়। পিছনে পড়ে সব ভয় সংশয়। শত আঘাতেও ভাঙবার নয় তামার পাতের মতো বুকটা।
এক মুহূর্ত বিনয় সেই বিশাল মূর্তির দিকে চাপা বিস্ময়ে তাকিয়ে রইল। রাজীবও। তাদের মনে হল, বুকটা জগদ্দল পাথরের মতো তাদের মুখ থেতলে দিতে আসছে। লোকটিকে চিনতে দেরি হয় না। এত সাধারণ, আর এত সহজ মানুষ মেঘনাদ। অথচ লোকটার মুখের দিকে তাকালে মনটা শিউরে শিউরে উঠে।
তবু এক স্পর্শহীন বাতাসে কুটোস কাটির মতো বিনয়ের মুখের রেখাগুলি কোথায় উড়ে গেল। বিন্দু বিন্দু ঘাম দেখা দিয়েছে তার মুখে। আর তার পাশে, রাজীবকে মনে হচ্ছিল সপ্রতিভ শিশু। একটি মতলববাজ দুষ্টু ছেলে। এতক্ষণে সে হেসে বলল, তা হলে শুভস্য শীঘ্রম্। লেগে পড়ুন।
কিন্তু অসহ্য হল নকুড়ের। বুকের ভেতরটা ধড়ফড় করছে। সময় চলে যায়। সুযোগ চলে যায়, সে তত কিছুই বলতে পারছে না। পরামর্শ, আলোচনা। তার শরিকানা তো রইল না একেবারেই। সে কি তবে হেরে গেল। জিতে গেল ওই লোক দুটো। সে যে শ্বশুর। সবাইকে অবাক করে দিয়ে গলা থেকে একটা তীব্র শব্দ বেরিয়ে এল তার। যেন কেঁদে কঁকিয়ে উঠল ভাঙা জেদি গলায়।
সবাই চমকে ফিরল তার দিকে। ছুটে এল তিলি। মুখে তার ঘাম, চুল তার খোলা। হাতে মাখামাখি হলুদ। হুতোশে গলায় জিজ্ঞেস করল, কী হয়েছে বাবা, ওরকম করছ কেন?
হাঁপাতে লাগল নকুড়। হাঁপাতে হাঁপাতে চোখ পিটপিট করে বিস্মিত শান্ত গলায় টেনে টেনে বলল, অ্যা? কই, কী রকম করছি? কিছু করিনি তো। গলায় কেমন একটা কাশির দলা আটকে গেছে, তা-ই
মেঘনাদ এসে দাঁড়িয়েছে শ্বশুরের সামনে। তিলি বলল, তোমার তো এরকম কখনও হয় না।
না তো ! হঠাৎ কী রকম হয়ে গেল!
বিনয় বলে উঠল, বয়স হয়েছে তো।
তিলি নকুড়ের বুকে হাত দিয়ে বলল, একটু হাত বুলিয়ে দেব বুকে?
নকুড় বলে উঠল, না না। সামলে উঠেছি। তুই যা, রাঁধগে। বিজাটার আসবার সময় হল।
কথাটা মিথ্যে নয়। কাঁচের চুড়ির শব্দ করে চলে গেল তিলি। তার পেছনে পেছনে গেল রাজীব। এ বাড়িতে তার অবাধগতি।
তারপর, যেন কিছুই হয়নি, এমনিভাবে মেঘনাদের দিকে তাকিয়ে জিজ্ঞেস করল নকুড়, তা হলে, কী ঠিক হল বাবা?
মেঘনাদ বলল, আরম্ভ করে দেওয়াই ঠিক করলাম। কারবার যখন করবই তখন বসে থেকে লাভ কী। ওনারা আছেন, আপনি আছেন, নেমে পড়ি ভরসা করে। ঘড়ঘড়ে গলায় নকুড় বলল, আমি আছি? আমি আর কী করব। বুড়ো মানুষ..
নকুড় যেন ছেলেমানুষ। মেঘনাদ সস্নেহ গলায় বলল, বুড়ো মানুষ বলেই তো দরকার। আপনি কাছে থাকলেই যে অনেকখানি।
নকুড়ের একবার চোখ ফেটে জল এসে পড়ল। তবু সে যে বুড়োমানুষ। কান্নাটাকে রূপান্তরিত করল শারীরিক কষ্টের মধ্যে। আরও দুবার কেশে, শান্ত গলায় বলল, নাঃ, শরীরটার কী যে হল। যাক। তারপর, তোমাদের আর কী কথা হল?
যেন সে এতক্ষণ শোনেনি কিছুই। মেঘনাদ বোঝাতে লাগল তাকে। এতক্ষণে ঘর ছেড়ে বেরিয়ে এল লীলা। সে দেখতে আসছিল, কে এসেছে আজ তার স্বামীর সঙ্গে ব্যবসার কথা বলতে। এতক্ষণ তাও বেরুতে ইচ্ছে করেনি তার। সবাই যে ছুটে এল নকুড়ের জন্য, তখনও কোনও চাঞ্চল্য বোধ করেনি সে। ঘরের বাইরে এসে দেখল, রাজীব কথা বলছে তিলির সঙ্গে। তিলি কাজ করছে আপন মনে। ঠোঁটের কোণে টেপা টেপা হাসি। মুখ ফেরানো অন্যদিকে।
ষোড়শী বসে আছে ঘোমটা টেনে। আর রাজীব বোঝাচ্ছে সমিতির কথা। কথাটা নারী সমিতির বর্তমান কার্যাবলীর বিষয়।
অগোছাল বেশ লীলার। জামাকাপড় চটকানো । শুয়েছিল সে। চোখগুলি ফোলা ফোলা। চোখে তার চাপা হিংস্রতা, ঠোঁটের কোণে বিদ্রূপ। নাকের পাটা ঈষৎ ফোলানো। এই একই মূর্তি তার গতকাল থেকে।
ঘরে এসে ঢুকল সে। লজ্জা দূরের কথা, বরং বিদ্বেষের উদ্ধত ভঙ্গিতে সে ঢুকল। মেঘনাদ কথা বলছে নকুড়ের সঙ্গে। বিনয় ফিরে তাকাতেই চোখাচোখি হল তাদের। চমকে উঠল বিনয়। মনে হল, তাকে যেন কেউ চোরাগুপ্তি নিয়ে নিঃশব্দে এসেছে তাড়া করে। তবু সে চোখ নামাতে পারল না। ফিরে তাকাল আবার। তাকাবার মতো চোখ ছিল তার। তার বিনচৌ-এর নির্ভয় হৃদয় আর মেঘমেদুর বিষণ্ণ অসহায় চোখ। ওই চোখে কখনও কোনও প্রতিবাদ নেই, রাগ নেই, বিদ্বেষ নেই। শুধু তুমি এবার মোরে লহ হে নাথ গানের সুরে যেন ভরা। এক বিচিত্র ব্যথিত আকুতি ও ভিক্ষা সব পাওয়া রিক্ত সন্ন্যাসীর মতো। ঠোঁটের হাসি যেন ব্যথিত বুদ্ধের।
বিতৃষ্ণা ও বিদ্বেষে জ্বালাভরা চোখ লীলার। নির্লজ্জ অপলক চোখে দেখে নিতে চাইল বিনয়ের মর্মস্থল পর্যন্ত। মেঘনাদের সহকর্মী, বিপিনের দিকে তাকায় সে এমনি করেই। কয়েক মুহূর্ত নিষ্পলক দৃষ্টিতে চেয়ে থেকে হঠাৎ চোখ ফিরিয়ে নিল সে। তাকাল নকুড়ের দিকে। যেন নকুড়ের কাছেই এসেছে। তবু ফিরে তাকাল আবার।
বিনয় তাকিয়েছিল তখনও, বিষণ্ণ করুণ চোখে মিশেছে মুগ্ধ বিস্ময়, কিছু ব্যাকুলতা। যেটুকু ঢেকে দিয়েছে তার পুরুষ চোখের নির্লজ্জতা।
কল নেড়ে হ্যারিকেনের শিস্ কমিয়ে দেওয়ার মতো নিবে এল লীলার চোখের আগুন। হঠাৎ থিতিয়ে এল জ্বালা। ভাবল, লোকটার নাম যেন কী? বিনচৌ, হ্যাঁ বিনচৌ, বলেছিল তিলি। কিন্তু এ তো বিপিনের চোখ নয়। ব্যবসার এত পরামর্শ, এত আলোচনার মধ্যেও ওই চোখ তাকে যেন বলছে, সবার উপরে তুমি। শুধু তুমি! এত কথার মধ্যেও যেন ওই চোখ অপেক্ষা করেছিল, তাকে দেখবে বলে।
লীলার অতৃপ্ত হৃদয় পূজা-প্রত্যাশিনী। দর্পিতা চ্যাংমুড়ি কানীর বিষপ্রাণে হঠাৎ ভেসে উঠল অমৃত। কী চায় লোকটা ! কেন, তাকায় অমন করে? রাধা নামের সাধা বাঁশিটি এক হাতে, অন্য হাতে ভিক্ষার ঝুলি ধরা দীন বোষ্টম লোকটা। চাওয়ার রকমফেরে ভরা দুটি চোখ। মার নেই। কোনওটিরই।
ভয় নেই, চমকায় না একটুও লীলার প্রাণ। ভাবল, কিছু চায় লোকটা। যে বস্তু অশ্রদ্ধা ও অরুচির ভাতের মতো সে ছড়িয়ে ছড়িয়ে দিতে চায় লুব্ধ কাকের মুখে। কিন্তু দেয় না। খেলাটুকু জমে। যে বস্তু নিয়ে সে প্রশ্রয়ের হাসি হাসে খেলা করে, লোভ দেখায় ঘরে বাইরে, ঘাটে বাটে। কিন্তু সেখানে সর্বত্রই তার ঘৃণা ও অবিশ্বাস। সব তো হ্যাংলা কাক। যে বস্তু বাসরশয্যা থেকে আজ পর্যন্ত, তার অনিচ্ছায় কেড়েছে দলেছে মেঘনাদ। তা-ই তার বিশ্বাস। তাই তার ঘৃণা, অপমান ও বিদ্বেষ। তাই সে বস্তু হয়েছে বিষ। সে বস্তু তার বিষের প্রাণের ভালবাসা ও দেহ। আজ সবই বিষ শুধু বিষ।
বিনয়ের চোখে কিছু ছিল। তার চোখের দিকে তাকিয়ে লীলার ঘৃণা ও অবিশ্বাস হল না। পথঘাটের লোকগুলির সঙ্গে এক করে ফেলতে পারল না বিনচৌকে। তার মুখের দুদিনের রোষ, থমকানি কাটিয়ে নিঃশব্দে হাসিতে বেঁকে উঠল ঠোঁটে। প্রশ্রয়ের হাসি। একটু বা বিদ্রুপের আভাস তাতে, কর্দমাক্ত কালো মাটিতে চলকে পড়া রোদের মতো চকচকিয়ে উঠল মুখ। নাকছাবির পাথরে ঝিকিমিকি। পিঠে এলানো রুক্ষ চুলের গোছা টেনে আনল ঘাড় পেরিয়ে বুকে। ঘোমটার ফাঁকে, খর চোখের তারা দুটি, ছিটিয়ে দিল আগুন। তারপর তরতর করে এগিয়ে গেল নকুড়ের কাছে। মেঘনাদের ব্যবসার পরামর্শদাতাকে আর চোখের ঘৃণায় পুড়িয়ে মারা হল না। জিজ্ঞেস করল, বাবা, তোমার কী হয়েছে?
নকুড়, মেঘনাদ, কেউ টের পায়নি তার ঘরে আসা। নকুড় চমকায়নি। চমকাল মেঘনাদ। অবাক হয়ে তাকাল লীলার মুখের দিকে। কাল বিকেল থেকে কথা ছিল না লীলার মুখে। হাসি ছিল না এক ফোঁটা। অবাক হয়ে ভাবল, কী হল আবার? কেমন করে কাটল অমন সর্বনেশে মেঘ !
লীলা এসে বসে পড়ল বাপের কাছে। পান না খেলেও আগুন লেগেছে ঠোঁটে। চোখ দুটি হাসছে আপন মনে।
দেখে শুনে খুশি হয়ে উঠল মেঘনাদ। বাপের কাছে এসে লীলার বলা, জিজ্ঞেস করা, এইটুকুতেই তার মনের সব সংশয় যেন বেরিয়ে গেল বুকের আর একটি দরজা দিয়ে। বড় দুঃসময়ে লীলা এসেছে এই বিচিত্র রূপ ধরে। হেসে তাকাল সে লীলার দিকে। সে হাসির মধ্যে স্নেহের আভাস। আরও আভাস, একটু প্রেমের।
লীলা কয়েকবার চকিত দীপ্ত চোখে ফিরে তাকাল তার দিকে। তারপর জিজ্ঞেস করল আবার নকুড়কে, কী হয়েছে তোমার বলো তো?
সিঁটিয়ে গেল নকুড়ের হৃৎপিণ্ড। ঘৃণায় ভয়ে ও ব্যথায় এক মুহূর্ত কথা বলতে পারল না সে।
গত রাত্রের কথা সে ভোলেনি। এখনও সুকুমারীর কান্না বাজছে তার বুকে। তবু বললে ঘড়ঘড়ে গলায়, অ্যাঁ? না, কিছু তো নয়। একটা কাশির বেগ
মেঘনাদ ফিরে তাকাল বিনয়ের দিকে। বিনয় তাকিয়েছিল এদিকেই। মেঘনাদ ফিরতেই বলল, তা হলে আমি আজ চলি। কথা আবার পরে হবে।
মেঘনাদ উঠে এল তাড়াতাড়ি। বলল, আপনি বসলেন না একদণ্ড। আসা ইস্তক দাঁড়িয়ে রইলেন।
লীলার দিকে না চেয়েও, বিনয়ের চোখ পড়ে আছে ওই দিকেই। বলল, তাতে কী? আবার আসব, অনেকবার বসব, সে জন্য ভাববেন না। এখন আপনার কাজটা ভালয় ভালয় আরম্ভ করে দিতে পারলেই হয়।
মেঘনাদের মনের কোথায় লেগেছে নতুন জোয়ার। বলল, আরম্ভ করতে দেরি করব না আর। আপনি জমি দেখাবেন কবে?
একটু অন্যমনস্ক ভাব বিনয়ের। বিষণ্ণ উদাস চোখে বিচিত্র ঝিকিমিকি। বলল, চলুন না যেদিন খুশি। কালকেই চলুন। তবে একটা কথা আপনাকে কিন্তু বলা হয়নি।
বোঝা গেল, চোখে অন্যমনস্ক বিনয়। মনে নয়। মেঘনাদ বলল, বলেন।
বিনয়, বিনয় করে হেসে বলল, যখন আরম্ভ করি, তখন আমি একেবারেই ছোট করে ভাবতে পারিনে। ময়দার পারমিটটা যাতে সেন্ট্রালের হয় সেইটাই আমি চাই।
চট্র করে সেন্ট্রাল শব্দটা উচ্চারণ করতে পারল না মেঘনাদ। জিজ্ঞেস করল, কোথাকার?
চোখের দৃষ্টি বিনয়ের বড় বড় ঢেউয়ের মতো ছড়িয়ে পড়তে লাগল দূরে। দূরে ; যেখানে উন্মুখ পাড় হাসছে সূর্যালোকে। বলল, সেন্ট্রালের মানে দিল্লির, আমাদের কেন্দ্রীয় সরকারের। বাংলা দেশের গভর্নমেন্ট যে পারমিট দেবে, তাতে খুব বেশি ময়দা তো পাওয়া যাবে না। যদি আপনার ব্যবসা ভাল হয়, পরে আবার ছুটতে হবে দিল্লিতে। তার চেয়ে গোড়া বেঁধেই আরম্ভ করা যাক না।
এক সময়ে মেঘনাদ পুরোপুরি নির্ভরশীল ছিল লালমিঞার উপর। আজও কোন ফাঁক দিয়ে কখন একটু নির্ভরতা এসে পড়েছে তার বিনয়ের প্রতি। বলল, বেশ তো। তা কী করতে হবে বলেন।
উদাস চোখ আশ্বাসের হাসি ফুটিয়ে বলল, এমন কিছু নয় সেটা। গভর্নমেন্টের ব্যাপার তো বোঝেন। দিল্লি পারমিট দেওয়ার আগে দেখে নেয়, মালিকের যন্ত্রপাতি আছে কি না। দেশি : বেকারি হলে দিল্লি পারমিট দেয় না। হাতের কাজ তো। দেশি কায়দায় কত আর মাল হবে। সে জন্যে, বড় বড় মেশিনওয়ালা কারখানাগুলিকেই দিল্লি পারমিট দেয়। পারমিটের ওজনটা অনেক বেশি কিনা। প্রথম চোটেই ষাট মনের পারমিট পাওয়া যাবে প্রতি সপ্তাহে।
ষাট মন একেবারে? চমকে উঠল মেঘনাদ। এত ময়দা নিয়ে সে কী করবে? আর প্রথমেই যন্ত্রপাতি দিয়ে কারখানা তো সে চালাতে পারবে না।
সে বলল, কিন্তু অত যন্ত্রপাতি…
বিনয় বলল, অত কীসের? আপনাকে তা বলে আমি মেশিন দিয়ে কারখানা করতে বলছিনে। আপনি একটা থিন বিস্কুটের ডাইস-মেশিনই কিনুন না। সেইটে দেখিয়েই আমি এখন কাজ আদায় করে নেব।
ডাইস-মেশিনের নামটা অনেকবার শুনেছে মেঘনাদ। তবু, প্রথমেই মেশিন ! মনটা তার একটু খচখচ করতে লাগল।
বিনয় বলল, ভাবছেন অনেক টাকা লাগবে। আমি আপনাকে একটা সেকেন্ডহ্যান্ড ডাইমেশিন দেব। নতুনের দাম ধরুন তিন থেকে সাড়ে তিন হাজার টাকা। পুরনো হলেও সেটা একেবারে নতুনের মতো আছে। দু হাজার টাকায় পাবেন আপনি সেটা। সেটা দিয়ে যে আপনাকে কাজ আরম্ভ করতেই হবে তার কোনও মানে নেই। ফেলে রাখবেন ঘরে। লোহার যন্ত্র, পোকায় কাটবে না, উইয়েও ধরবে না। মাঝে মাঝে একটু তেলটেল দেওয়া। কিন্তু একটা জিনিস তো হয়ে থাকল। ওদিকেও কাজটা মিটে যায়। আর না হয় বেচেই দেবেন আবার।
ভয় সংশয় সবই ছিল মেঘনাদের। কিন্তু মেশিনের জন্য মন তার প্রস্তুত হয়েই ছিল তলে তলে। আজ আর না বলবে না সে। শুরু তার আজ থেকেই সব। আজ তার সূত্রপাত তোক এমনি করেই। বলল, কিনব।
নকুড় সবই শুনছিল। শুনতে শুনতেও, পিটপিট করে দেখছিল লীলাকে। তারই পাশে বসে লীলা কার দিকে চেয়ে চেয়ে হাসছে, দাঁতে ঠোঁট কেটে। মেঘনাদের দিকে?
ওদিকে তিলি, অন্যমনস্কভাবে হেসে কথা শুনছে রাজীবের। চোখ রয়েছে দিদির দিকে। অবাক বিস্ময়ে দেখছে দিদির কাণ্ডকারখানা। এত রাগ, কিন্তু কোথায় কী হল। দিব্যি চোখে-মুখে টিপে টিপে হেসে মরছে বিনচৌ-এর দিকে চেয়ে। বিনচৌ-এর ভাবখানা দেখেও বড় হাসি পাচ্ছিল। রাগও হচ্ছিল। কিন্তু হঠাৎ মনটা ব্যথায় ও ভয়ে ভরে উঠল তার। এ কী খেলা তার দিদির! ঘরে জামাইবাবু রয়েছে। এত সামনে, এত কাছে স্বামী, তবুও কি একটু ভয় নেই প্রাণে। মায়াদয়া নেই। কি একটুও মনে। এ কী খেলা আগুন নিয়ে ! যেন দিদি আগুন লাগাতে চায় সবখানে। কিংবা এ শুধুই খেলা হয়তো। সে জানে কতটুকু লীলার। মেঘনাদ তাকে নিশ্চয়ই চেনে অনেক বেশি।
চিনুক। তবু মনটা মানে না তিলির। সংসার, স্বামী-পুত্র-কন্যা নিয়ে, ভাজা ভাজা হয়ে পাকা গিন্নি সে হয়নি। তবু, এ সংসারের অনূঢ়া জীবনে যে অভিজ্ঞতাটুকু জমেছে তার, সেটুকু কম নয়। সে নকুড়ের মতো ভাবেনি, সুকুমারীর মতো ভাবেনি। মেঘনাদ ও লীলার আসা, সব মিলিয়ে সংসারে একটু হাসি, একটু শান্তি আশা করেছিল। কিন্তু এর মধ্যে কোথায় যেন সর্বনাশ পা টিপে টিপে ঘুরছে ছায়ার মতো। বুকের ভয় ব্যথা তার গেল না।
রাজীব তখন বলছে, নারী সমিতির আমরা আলাদা আলাদা ডিপার্টমেন্ট খুলব ভাবছি। সেক্রেটারিরও তা-ই ইচ্ছা। আর নারী সমিতির তৈরি জিনিসপত্র কিনবে স্বয়ং গভর্নমেন্ট।
বড় অসহ্য লাগল রাজীবের বকবকানি। যেন নেই-আঁকড়ে ছেলেটা ঘ্যানঘ্যান করছে খাবারের সামনে বসে। দু হাত বাড়িয়ে কী খেতে দেবে ওকে তিলি। বিরক্ত হয়, হাসিও পায়। পুরো বিরক্ত হওয়া যায় না। এ বয়সের ওইটিই রীতি। শত হলেও রাজীব একটা ছেলে কিনা।
তবু বড় বিরক্ত লাগে তিলির। ঠোঁট টিপে সোজা তাকাল রাজীবের চোখের দিকে। বলল, বুঝেছি।
রাজীব বলল, অ্যাাঁ?
তিলি বলল, চা খাবেন?
পরমুহূর্তেই সজাগ হল রাজীব। বলল, এতক্ষণে মনে পড়ল বুঝি সে কথা। ঘড়ি দেখে, ফিরে তাকাল ঘরের দিকে। জিজ্ঞেস করল এখান থেকেই, কী হল বিনয়দা !
বিনয় বলল, তোমার জন্যেই বসে আছি।
রাজীব এদিকে ফিরে বলল, সময় নেই, আর এক দিন এসে খাব।
বলে চলে গেল। ঘরে আসতেই বিনয় বলল, কাল সকালে এসে তুমি মেঘনাদবাবুকে নিয়ে যেয়ো আমার ওখানে। আজ তা হলে চলি।
বলে সে ফিরে তাকাল মেঘনাদের দিকে। কিন্তু মেঘনাদকে টপকে সে দৃষ্টি বাতাসের মতো গিয়ে লাগল লীলার গায়ে।
লীলাও উঠে দাঁড়াল।
মেঘনাদ বলল তার গ্রাম্য বিনয়ে, কী আর বলব। আপনি বসলেন না। একটু কিছু খাওয়ানো হল না আপনাকে। বলবই বা কী। আপনি এত বড় মানুষ, বিদ্বান মানুষ…।
রাজীব দেখল অবাক হয়ে, বিনয় চৌধুরী এদের সঙ্গেও মিশতে কী রকম পটু। হেসে বলল বিনয়, ছি ছি, ও সব বলবেন না মশাই। বিদ্বানের মতো বিদ্যা আমার নেই। আর খাওয়া? খাওয়াতে তো আপনাকে হবেই। দাঁড়ান, খাওয়াটা বেশি করে পাওনা হোক, তখন খাব।
মেঘনাদ জোড় হাতে মাথা নত করল। এ মূর্তি সেই, সিরাজদিঘার গদির মালিক মেঘু সা’র। বলল, আমার ভাগ্যি।
লীলা তখন চোখের বিদ্যুতে, বুঝি বিদায় জানাচ্ছে তাকে। কী পেল সে বিনচৌ-এর চোখে, সে-ই জানে। রাজীবের সঙ্গেও চোখ ঠোঁট দিয়ে খেলা খেলেছে সে। আজ একটু অন্য রকম।
বারান্দা থেকে ডেকে উঠল তিলি, দিদি শোন।
লীলা ফিরল। চলে গেল বিনয় আর রাজীব।
.
বাড়ির অন্যান্য ভাড়াটে বউদের তখন চোখে চোখে, ঠোঁটে ঠোঁটে অনেক কথা হয়ে গেছে। কে বলে উঠল, কত রঙ্গ দেখালি, দাঁতের মধ্যে আটালি। দেখে দেখে শালা চোখ পচে গেল।
তিলি বোঝে, এ সব বলছে তাকে। এতক্ষণ যে রাজীব তার সঙ্গে কথা বলছিল। ওদের স্বামীরা সকলেই রাজীবের মজুর ইউনিয়নের মেম্বার। তবু, তিলিকে তারা ছেড়ে কথা বলবে কেন। কিন্তু ও সবে কান দেয় না তিলি।
লীলা এসে দাঁড়াতেই, বিদ্রূপ করে বলল সে, ওমা! এত যে হাসছিস্? কোথায় গেল তোর অত রাগ?
এক মুহূর্ত তিলির চোখে চোখ রেখে লীলা হেসে উঠল। বলল, রাগ কোথায় দেখলি?
তিলি বলল, ভ্রু কুঁচকে কেন? তোর রাগ দেখে তো সারা বাড়ি ভয়ে মুখ লুকিয়ে আছে সকাল থেকে।
পেছন থেকে মেঘনাদ বলে উঠল, রাগ কোথায় দেখলে গো ঠুমি ঠাকরুন। এই তো দিব্যি হাসছে তোমার দিদি।
দু জনেই অবাক হয়ে মেঘনাদকে দেখল। তারপর হাসল চোখাচোখি করে। মেঘনাদ কেবলই ফিরে ফিরে দেখছে লীলাকে।
তিলি বলল, তাই তো বলছি। এতক্ষণ তো পেত্নির মতো মুখ করেছিল।
মেঘনাদ আড়চোখে লীলার দিকে দেখে বলল, সে তো ভাই আমার কপালগুণে।
লীলাও আড়চোখে দেখে নিঃশব্দে শুধু ঠোঁট ওলটাল। তিলি দেখছে দুজনকেই। মনের তলে চাপা অস্বস্তিটুকু গেল না তবু। হেসে বলল মেঘনাদকে, উঃ, ভারী যে বউয়ের সোহাগ হচ্ছে।
মেঘনাদ মনটা আজ খুলে দিয়েছে। মুখটাও খুলে দিল এবার। বলল, যদি হিংসে হয়, সোহাগ হয় তোমাকেও করব গো !
তিলি বলল, ইস্!
মেঘনাদের ঠাট্টায় এবার লীলাও ঠোঁট ফুলিয়ে হেসে বলল, মরণ !
এমনকী ষোড়শীর ঘোমটা ঢাকা ময়লা শাড়িতেও হাসির আভাস দেখা গেল।
মেঘনাদ বলল, দেখি, একবার ডাকঘরে যেতে হয়। পোস্টকার্ড এনে বিপিনদাকে একটা চিঠি লিখে দিই। এবার তাকে আসতেই হবে। সে জামা গায়ে দিতে গেল। বিপিনের নাম শুনে লীলার ভু দুটো কুঁচকে উঠল একবার। তেরছা চোখে মেঘনাদকে দেখে তিলিকে বলল, হ্যাঁ রে, মুখপুড়ি, একটু হেসেছি বলে এত তোর গায়ে লেগেছে কেন?
হাসতে হাসতে তীক্ষ্ণ চোখে একবার লীলার চোখের দিকে তাকাল তিলি ; বলল, তা হাস না তোর যত খুশি। তবে দেখিস দিদি, হেসে হেসে যেন মরিস নে।
লীলাও তৎক্ষণাৎ জবাব দিল স্পষ্ট গলায়, মরলে যদি জ্বালা জুড়োয়, না হয় মরব।
দুই বোনের তীক্ষ্ণ দু জোড়া চোখের চাউনি যেন শাণিত দুটি ইস্পাতের ফলা পরস্পর ঠোকাঠুকি করল। তবু কেউ হাসিটুকু ছাড়ে না।
তিলি বলল, দ্যাখ দিদি, মরলে যদি জ্বালা জুড়োত, সবাই তবে মরত।
লীলা : তবে মরেই দ্যাখ।
তিলি : সত্যি প্রাণ চায় বড়।
বলে দু জনেই হেসে উঠল হঠাৎ খিলখিল করে। লীলা বলল, বড় পেকেছিস।
তিলি আর হাসতে পারছে না। মনে হল, ফুঁপিয়ে কেঁদে উঠবে বুঝি এখুনি। তবে হাসি বজায় রেখেই বলল, সত্যি কাঁচা থাকতে আর দিলে না।
এমন সময় বাঁশি বেজে উঠল কারখানার। ষোড়শী উঠল ধড়ফড়িয়ে। সে দুই ননদের কথা শুনছিল এক মনে।
তাকে লাফ দিয়ে উঠতে দেখে লীলা বলে উঠল, দ্যাখ মাগির কাণ্ড। চোখেমুখে আর পথ দেখতে পাচ্ছে না।
তিলি বলল, তাই না বটে। কলের জল এনে রেখেছিস বউদি?
ষোড়শী বলল সভয়ে, না তো।
শিগগির যা রাককুসি। নইলে দাদা এসে হাত পা ছুঁড়বেখনি তেল কালির হাত ধোবার জল না পেলে।
মনে মনে বলল ষোড়শী, ছুঁড়ক। বলার সাহস তার আছে। তবু ঘুমন্ত ছেলেকে শুইয়ে, বালতি হাতে ছুটে গেল কলে।
মহেন্দ্র মিস্তিরির বেকার ভাইটা এতক্ষণ বসে বসে সব দেখেছে। এবার হঠাৎ গেয়ে উঠল,
তোমার সবার কাছে আনাগোনা।
শুধু আমায় চেয়ে দেখ না ॥
বলে চোখের কোণ দিয়ে, বারান্দার দিকে দেখে বেরিয়ে গেল। এ সময়ে তাকে বেরোতেই হবে। মহেন্দ্র এ সময়ে তাকে এসে বাড়িতে দেখলেই খেপে যাবে। কাজের খোঁজ না করে বসে থাকা সহ্য হয় না।
লীলা তিলি চোখাচোখি করল।
তারপর বিজয় এল। সঙ্গে সঙ্গে বউও ঢুকল জল নিয়ে। জমে উঠল বাড়ি আর পাড়া।
আচার্য প্রফুল্ল চন্দ্র রোডে সাড়া পড়ল। ছিনে জোঁকের মতো ঘিরে এল সবাই জলকলে।
নকুড় চোখ পিটপিট করে দেখল এদিক ওদিক। সুকুমারীকে খুঁজছে। বুড়ো মনটা বড় আনচান করছে। বুড়ি গেল কোথায়।…এল না দেখে, টুকটুক করে গেল জংলাপুকুরে চান করতে।
বিজয় এল, খেল, চেঁচাল, ছেলে জাগাল, কাঁদাল। মা কোথায়, জিজ্ঞেস করল কয়েকবার। মেঘনাদ আসতে বিনচৌ-এর বিষয় কথা হল। বিজয়ের মনটা একটু খচখচ করতে লাগল তবু হঠাৎ কিছু বলা ঠিক নয় ভেবে বলল না কিছু। চলে গেল কাজে। যাওয়ার আগে, এক ফাঁকে গাল দুটি টিপে দিয়ে গেল ষোড়শীর। ষোড়শীও বোধ করি সেইজন্যই এতক্ষণ চান করতে যেতে পারছিল না।
অনেক বেলা অবধি মেঘনাদ একখানি চিঠি লিখল বিপিনকে, বিপিনদাদা, তামাকের আড়তদার রমজান মিঞার কাছে সব দেখাশোনার ভার দিয়া চলিয়া আইস। তুমি না আসিলে আমার আর চলে না।
তারপর সকলের খাওয়া-দাওয়ার পাট চুকে গেল।
সকলের সব পাট চুকে গেল। সুকুমারী বাড়ি আসেনি তখনও। নকুড় ঘুমোতে পারছে না। ছটফট করছে।
রোদ মাথা থেকে গেছে কখন। বেঁকে পড়েছে। পিপুলের ছায়াটা হেলে পড়ে দরজার সিঁড়িতে এসে পড়েছে। আশ্বিনের শেষ। রোদ এখনও বেশ চনচনে। আর বড় চনমনে হয়ে উঠেছে। এর মধ্যেই তরতর করে আসে, যায়ও তেমনি। বর্ষা গেছে নাবিতে। পেছনে পড়া মেঘের ছুটকো দল চলেছে সারাদিন। রং আর তার জলভারে কালো নয়, তুলোধোনা হয়ে গেছে।
গাছগাছালি ডাঁটোসাঁটো ঘোর সবুজ। পিপুল ঝাড়ালো হয়েছে। ঘাস বড় হয়ে উঠেছে উঠোনের। চারপাশে বেড়েছে বন। বুক চিতিয়ে উঠেছে মান। আগুন ছিটানো বিছুটিও কেমন সবুজের ঝাড় বেঁধেছে। অল্প অল্প হাওয়া আছে।
হাওয়ার শব্দে, শালিকের ডাকে চমকে চমকে নকুড় বাইরে তাকায়। সুকুমারী আসে না। চোখ দুটো টনটনিয়ে উঠছে। রাগে দুঃখে বুকের মধ্যে গুমরে গুমরে উঠছে। কারও খেয়াল নেই। বারান্দায় বসে আছে সবাই। তিলি, লীলা, ষোড়শী, আরও কয়েকজন। বাড়ির বুড়িটার কথা কারও মনেও নেই।
আছে, মনে আছে। তিলির মনটা আর মানছে না। রাগ করলে অবশ্য সুকুমারী এরকম দেরি করে মাঝে মাঝে। বসে থাকে গিয়ে পাড়া প্রতিবেশীর ঘরে। কিন্তু আজ যেন বড় বেশি হচ্ছে। বড় ছটফট করছে মনটা। ঘরে বাইরে, কাজে আড্ডায় ঘোরে সে সারাদিন। জানে, মা আছে কাছে কাছে। এখন তিলির মনটা বড় খারাপ হয়ে উঠল। উঠে পড়ে সে।
লীলা বলল, চললি কোথায় ঠুমি।
তিলি বলল, একটু দেখে আসি, মা কোথায় গেল।
কী ভেবে লীলা বলল, চল তবে আমিও যাই।
ষোড়শীর মনটা ছটফট করছিল। সে পথ চেয়ে রইল বসে।
বেরোল দু জনে। রাস্তায় এসে, এদিক ওদিক দেখে এগুল পশ্চিমে। খানিকটা গিয়ে নগার বাড়ি। নগার বাড়ির উত্তরে ফটিক কেওরার বাড়ি। নগার বউ টেপি গোবর কুড়োয় এখানে সেখানে। তাকে গিয়ে জিজ্ঞেস করল তিলি, টেপিদি, মা এসেছে তোমাদের এখেনে?
টেপি ঘর থেকে বেরিয়ে বলল, না তো।
কোথাও যেতে দেখেছ?
টেপি এদিক ওদিক চেয়ে বলল, হ্যাঁ, তোমার মাকে রেল লাইনের দিকে, পুবে যেতে দেখেছি।
রেললাইনের দিকে? হঠাৎ আতঙ্কে চোখ দুটি বড় হয়ে উঠল তার। বলল, কখন গো?
তা হবে, বেলা পেরায় এগারোটা লাগাত।
অ্যা?
কান্নায় কথা আটকে গেল তিলির গলায়। লীলা বলল, ওরকম করছিস কেন ঠুমি?
তিলি বলল, মা যে রাগ করে গেছে। রাগ করে এপাড়া থেকে মেয়েরা রেল লাইনে গেলে আর ফিরে আসে না কেউ।
কাঁটা দিয়ে উঠল লীলার সারা গায়ে। কালো চকচকে মুখ ফ্যাকাসে ছাই ছাই হয়ে উঠল। এ যেন সেই লীলাই নয়। সে যেন কী পাপ করেছে।
তিলি বলল, চল দিদি যাই।
দু জনে ছুটল হনহন করে।
ঘরে গিয়ে কেশো গলায় হিহি করে হেসে উঠল টেপি। শুকনো মুখে, সুকুমারীও হাসছে। কয়েকটা দাঁতে। টেপিকে সে ওই কথা শিখিয়ে রেখেছিল। বেড়ার ফাঁক দিয়ে দেখেছে সবই। নিজের মনেই বলে উঠল, কেন, এখন কেন? মা মলে তো সবাই বাঁচিস। তবে আবার অমন ছোটা কেন? ছোট, ছোট হারামজাদিরা।
টেপি তো হেসে বাঁচে না। হাসে আর বলে, ও মা গো ! খুব শোধ নিয়েছ খুড়ি। তারপর হঠাৎ গম্ভীর হয়ে বলল, ভর দুপুরে মেয়ে দুটো গেল। তা তোমায় না পেয়ে যদি ডবকা চুড়ি দুটোই রেলে মাথা গলিয়ে দেয়?
কী বললি? শিউরে উঠে সুকুমারী চেঁচিয়ে বলল, ডাক ডাক ওদের, চেঁচিয়ে ডাক।
দ্যাকো কাণ্ডো! বলে রাস্তায় এসে টেপি চড়া গলায় চিৎকার করে উঠল, তুমি। এই ইমি …।
দু বোন তখন গলি পেরিয়ে প্রায় বড় রাস্তায় পড়ো পড়ো। থমকে দাঁড়াল। টেপি হাতছানি দিল। বলল, ফিরে আয়, ফটিকদের বাড়িতে নাকি বসেছিল।
নিজের ঘাড়ে দোষটা নিল না সে।
কিন্তু টেপির গলায় ঠুমি চিৎকার শুনে চমকে উঠল নকুড়। ঝিমুনো মাথাটা তুলে ধরল হঠাৎ। সন্ত্রস্ত গোসাপের মতো। মনটা কু গাইছিল। হঠাৎ তুমি চিৎকারে, ভয়ে অবশ হয়ে গেল। খালি ভাঙা গলায় বলতে লাগল, কী হল? কী খবর? চেঁচায় কেন?
দরজার কাছে এসে জবাব দিল সুকুমারী, কিছু নয়, এমনি। ঘুমোওনি?
নকুড় উদগ্রীব হয়ে বলল, কে, বিজার মা? এলে?
পরমুহূর্তেই দারুণ অভিমানে গলাটা বুজে এল তার। খালি বলল, বিজার মা, আমার আর বাঁচতে সাধ নেই। একটুও না।
ভেউক, ভেউক–পোঁ-পোঁ—
বিজয় বলল, সরে এসো বোনাই। বিনচৌ-এর গাড়ি আসছে।
সন্ধ্যাবেলা বেরিয়েছে শালা ভগ্নীপতি। মেঘনাদ সরে গেল ধারে। গাড়িটা চাপা স্বরে খেউ খেউ করতে করতে, আস্তে আস্তে এগিয়ে গেল। বিজয় দেখল বিনয়ের বউ আর দুটি ছেলে রয়েছে। গাড়ির মধ্যে।
নিজের মনেই বলে উঠল সে, ও, পুজোর ছুটিতে ছেলেরা এসে পড়েছে।
মেঘনাদ বলল, কার ছেলে?
বিজয় বলল,  বিনচৌ-এর। ওই যে, গাড়িতে গেল বউ ছেলেরা।
এক মুহূর্ত থেমে বলল, শালা আশ্চর্য মাইরি, জানো বোনাই বিনচৌ-এর বউকে কোনওদিন সোয়ামির সঙ্গে কেউ বেরোতে দেখেনি! ছেলেগুলোও ছুটিছাটাতে বাড়ি এলে, বাপের সঙ্গে বেরোয় না।
মেঘনাদ বলল, কেন?
কী জানি ! ওদের মাগ-ভাতারকে কেউ কোনওদিন কথাই বলতে দেখেনি। বউটাকে দেখতে কিন্তু মাইরি খুব ভাল মানুষ মনে হয়। শুনেছি দিল্লির মেয়ে। খুব লেখাপড়াও জানে।
সন্ধ্যা হয়েছে। বাতি জ্বলে উঠছে দোকানে। ভিড় হচ্ছে চা-খানায়, খাবারের দোকান আর হোটেলে। অল্প বাতাস, মন্থরগতি। শহরের ধোঁয়া ধুলো সহজে নড়ছে না।
মেঘনাদ দূরের দিকে তাকিয়ে বলল, দেখো বিজয়, তোমার বিনচৌ-ই বলল আর ভগবানই বলো, বউ-সোয়ামির মনের সুখে জমজমাট সংসার বড় ভাগ্যির কথা। এ সংসারে মন পাওয়া বড় দায়। মনের মিল কী চাষ্টিখানি কথা।
কথাটা কেমন করে যেন বেরিয়ে গেল মেঘনাদের মুখ দিয়ে। আর কথাটি শুধু কথা নয়। কথাটির মধ্যে কোথায় যেন বোনাইয়ের মনঃকষ্টের ব্যাপার ছিল। লীলাকে দেখে সেটা একটু আঁচ করতে পারে বিজয়। কিন্তু বুঝতে পারে না।
কথাটি বলেও মেঘনাদের দীর্ঘনিশ্বাস পড়ে না। বুকের ফানুসটা আরও ফুলে ফেঁপে, তার চেহারাটিকেই শুধু মস্ত করে তোলে।
বিজয় বলল, ঠিকই বলেছ বোনাই। মনের মানুষ ক-জনা পায়?
তারপর বলল,  বিনচৌ আর তার বউয়ের মধ্যে কী যেন একটা আছে, জানো ! ভেতরে না-ই গেলে। সোয়ামি ইস্তিরি একটা বাড়িতে থাকে, সেটা বাইরে থেকে আঁচ করা যায় না?
বলে হঠাৎ দাঁড়াল। এখানটায় দোকানপাট একটু কম। সামনেই, পুবদিকে একটা মস্তবড় বাড়ি। যেন ভুতুড়ে বাড়ি। এত বড় বাড়ি কোনও সাড়া শব্দ নেই। দরজা জানালা বন্ধ অন্ধকার। ইলেকট্রিক কানেকশন্ নেই। একটি ঘরের জানালায় সামান্য হারিকেনের আলো দেখা যাচ্ছে। কিন্তু ভেতর থেকে অনেক মানুষের চাপা গুলতানি শোনা যাচ্ছে। বাড়িটা দেখিয়ে বিজয় বলল, বোনাই, এইটে বিনচৌদের আসল ভিটে। ভেতরে অনেক বড়। বিনচৌ-এর আর আর ভাইয়েরা থাকে এখানে। কিন্তু শালা, বিনচৌ দূরের কথা, এদ্দিন এসেছি, এই বাড়িটার ভাব কিছু। বুঝলাম না মাইরি !
আবার এগুল দু জনে। বিজয় বলল, আমরা যখন এখানে এসেছি, তখনও বিনচৌ কলকাতায় পড়তে যায়। এই বাড়িটাতে থেকে বিনচৌ-এর জ্যাঠা বিনচৌ-এর বাপকে জ দিয়ে দিলে, জানো।
মেঘনাদ বলল, কী করে?
কী জানি কী করে। পূবে, রেললাইনের ওপারে ওদের অনেক জমি ছিল। কী যে করলে শালা ওর জ্যাঠা, ওর বাপ মাথায় হাত দিয়ে বসল। এক আধবার না, অনেকবার। বছরে একটা করে কাণ্ড ঘটত ওদের বাড়িতে। বিনচৌ-এর ভাইয়েরা তো জ্যাঠাকে ঠ্যাঙা নিয়ে খুন করতে চেয়েছিল।
বিনচৌ চায়নি?
না, এইটেই শালা অবাক ব্যাপার মাইরি। বিনচৌ সেরে লেখাপড়া নিয়ে থাকত, আর পাড়ার লোকে ওকে বড় ছেদ্দা করত। তখন কিন্তু কেউ ওকে বিনচৌ বলত না। সবাই বলত, এই ছেলেই বাপের সব দুঃখু ঘোচাবে।
ঘোচায়নি?
কোথায়? কলকাতায় দুটো ডবল পাশ করে চলে গেল বাড়ি ছেড়ে। জ্যাঠা বাড়ি ছেড়েছিল অনেক আগে। বাপ মল কিছুদিনের মধ্যে। তারপর বাকি তিনটে ভাই শালা রোজই দাঙ্গা করত। তারপর অনেকদিন বাদে বিনচৌ এল ফিরে। সঙ্গে বউ আর দুই ছেলে। এখন শুনি, এ বড় বাড়িটাও কিনে নিয়েছে বিনচৌ। কোনও ভাইয়ের আর শরিকানা নেই। থাকবে কী করে? ট্যাক্স খাজনা দেবে না। কেউ তো কিছু করত না। একে তাকে জগ দিয়ে চালিয়ে দিল চিরটাকাল। বিনচৌ এসে ট্যাক্স খাজনা মেটালে, সব ভাইয়েদের কিছু কিছু টাকা দিলে। টাকার তোয় লিখে দিলে সকলে।
ভালই তো হয়েছে। নইলে ওরা আর কাউকে বাড়িটা বিক্রি করে দিত।
হ্যাঁ, এখন বিনচৌ-এর ফেঁসো কারখানার দরোয়ান আসে বাড়িভাড়া আদায় করতে।
হঠাৎ যেন কিছু মনে পড়েছে, এমনিভাবে ডাকল মেঘনাদ, বিজয়।
বলো।
বিনচৌকে তোমার ভাল লাগে না, অনেকবার বলেছ। সে যে আমার কারবারে একটু দেখাশোনা করতে চায়, সে কি তোমার ভাল লাগছে না?
বিজয় বলল, কথাটা যদি তুললেই বোনাই, তবে বলি, বড় ভয় করে, জানো ! ওর বড় দুর্নাম। নিজের চোখেই দেখেছি, কত লোকের জমি মেরে দিলে। ওর ফেঁসো কারখানায় তিরিশটা মেয়ে কাজ করে। শালা, কেউ ওকে ভাল বলে না। জান, ও আমাদের চটকলের কেউ নয়, তবু আমাদের বিষয় নিয়ে মালিকের সঙ্গে কথা বলে। জানি রাজীবদাই ওকে গুরু মেনেছে। কিন্তু ও আমাদের কোনওদিন ভাল করেনি। এই নিয়ে রাজীবদার সঙ্গে কতবার আমাদের ঝগড়া হয়েছে। আমরা ইউনিয়ন তুলে দিতে চেয়েছি। বিনচৌ ইউনিয়নের কেউ নয়, কিন্তু শালা আমাদের লিডাররা ওর কথা ছাড়া চলে না, আমরা জানি। সবটাতেই এমনি, বিনচৌ-এর হাত আছে।
এক মুহূর্ত থেমে আবার বলল, তবে বোনাই, তুমি পুরনো কারবারি। টাকার স্বাদ পেয়েছ তুমি, মর্যাদা তুমিই জানো। আমার শালা হপ্তার টাকা ডাইনে আনতে বাঁয়ে কুলোয় না। অথচ দেখেছি আমার মতো মিস্তিরি আবার মুদি কারবার করে। একটার বদলে দুটো বউ পোষে। কোত্থেকে করে শালারা, ভগবান জানে। তাই বলছি, এ সব কারবারে আমার চেয়ে বিনচৌকে তুমি বুঝবে ভাল।
তাদের খেয়াল নেই, কোথায় এসেছে তারা। দুজনেই মগ্ন নিজেদের কথায়। মেঘনাদের ভারী মুখে চিন্তার ছায়া।
চিন্তা নয়, অস্বস্তি। মনের কথাটি ঠিক বুঝিয়ে বলতে পারছে না বিজয়কে। থেমে থেমে খাপছাড়া ভাবে বলল, আজ আর আমি শুধু ব্যবসাই করতে যাচ্ছিনে বিজয়। টাকার স্বাদ কে না পেতে চায়। টাকা চায় সবাই। তুমি চাও, আমিও চাই : বাটপাড়ি করে তো চাইনে।
তারপর কী বলতে গিয়ে তার সারা মুখ বিচিত্র আলোয় ভরে উঠল। এক মুহূর্ত চুপ করে থেকে বলল, বিজয় লোকে ভক্তি করে মন্দির গড়ে। সেখানে ঠাকুর পিতিষ্ঠে করে। করে না?
বিজয় অবাক চোখে বলল, তা করে।
মেঘনাদ চাপা আবেগভরা গলায় বলল, আমিও মন্দির গড়তে চাই।
আরও অবাক হল বিজয়। মেঘনাদকে বোকা আর পাগল মনে হতে লাগল। বলল, কীসের মন্দির বোনাই।
মেঘনাদ বিজয়ের ঘাড়ে তার ভারী হাত রেখে বলল, কারখানা হে কারখানা, বড় কারখানা, তাতে আমি মেশিন পিতিষ্ঠে করব। আমার মাল অল্প, কিন্তু একটু একটু করে খাড়া করব। সেই মন্দিরে আমার টাকার পুণ্যি কবে হবে জানি না। কিন্তু এ না হলে আজ আর সিদ্ধিলাভ হবে না। এখন নতুন করে কাজ শিখতে হবে। নতুন কাজের মিস্তিরি হব আমি। পেছিয়ে কেন থাকি? আজকে সময় পড়েছে অন্যরকম, সেইরকম করতে হবে। হাতে কলমে হেঁকে পুড়ে যা শুরু করেছি, যন্তরেই যদি তার শেষ হয়, তা হলে সেই শেষ দেখব না? বড় সাধ। সেই দেখে যেন আমি মরি। আমি সোনার পালঙ্ক আর হাওয়ার গাড়ি চাইনে। আমি যেন নতুন কিছু করে যেতে পারি এই কারবারে।
সে যেন দিব্যচোখে দেখতে পেল তার সেই যন্ত্র-মন্দির। ঘরঘর করে মেশিন চলছে। ময়দা ডলছে, তাতছে, ছাঁচ কাটছে, ঝাঁজরি মুখে দুধ পড়ছে ফিনকি দিয়ে। মেশিনে হবে না মেঘার মালপো? কিংবা ঝুমির ঝুরি!
আরও ঘন হয়ে, সে প্রায় বিজয়ের কানে ফিসফিস করে বলল, বিজয়, আস্তে আস্তে আমি সেই মন্দির গড়তে যাচ্ছি। আমি হরিসেবায় কোনওদিন দশটা টাকা খরচ করিনি। কিন্তু আমার যা আছে সব দিয়ে আমি ওইটে করতে পারব না? তবে আস্তে, খুব আস্তে। ডান হাতে নিয়ে বাঁ হাতে ঢেলে দেব ওইদিকে।
নির্বোধের মতো তাকিয়ে রইল বিজয়। কখন তারা ঘুরে ফিরে সেই গঙ্গার ধারে এসেছে, টের পায়নি। দূরে খেয়াঘাটের আলোয়, মেঘনাদকে অচেনা লাগল বিজয়ের। একটা অতিকায় বিরাট অমানুষিক মূর্তি। চাপা উল্লাসের লক্ষণ তার সর্বাঙ্গে। বিজয় এ মানুষটাকে চেনে না। মানুষটার কথাও বুঝল না। একটুও অনুভব করতে পারল না তার উল্লাস।
মেঘনাদ বলল, কিন্তু এখুনি নয়। এ তো আমার সারা জীবনের কথা হে। কিন্তু বলল, এ বিষয়ে আমাকে কে দুটো কথা বলে একটু সাহায্য করবে। কে একটু পরামর্শ দেবে, একটু দেখবে শুনবে? যার কথা বলল, আমি তার কাছেই যাব।
কী বুঝলে বিজয়, জানিনে। সে হঠাৎ দৃঢ় গলায় বলল,  বিনচৌ ছাড়া এখানে আর কারও কথা তো আমার মনে হচ্ছে না বোনাই। সে যদি সত্যি সত্যি তোমাকে দেখে, তা হলে তোমার ভাল বই মন্দ হবে না।
মেঘনাদ বলল, লোকটাকে তো তাই আমার তেমন খারাপ মনে হল না। একটু বেশি বড় বড় বাই আছে লোকটার। বোধ হয় খেটে ব্যবসা করতে হয়নি তাকে তা-ই
বিজয় তখন অন্য কথা ভাবছে। গঙ্গার ধার থেকে তাদের কারখানাটা দেখা যায়। কারখানার চিমনির মাথায় দুটো লালবাতি জ্বলছে। একপাল শুয়োর ছড়িয়ে পড়েছে গঙ্গাধারে, আলো-আঁধারি আনাচে কানাচে।
মেঘনাদের মন্দির গড়ার কথা শোনার পর থেকে তার চোখের সামনে বারবার ভেসে উঠছে, ওই চটকল কারখানা। বোনাইয়ের যন্ত্র কারখানা যদি মন্দির, তবে ওইটাও মন্দির। তারও বিরাট যন্ত্র। ওইটা যদি মন্দির, তবে তার সেবাইত নিশ্চয় কোম্পানি। আর পূজারী হল ওই ম্যানেজার, সেলসাহেব, কেরানিসাহেব আর লেবার অফিসার। তবে আমরা কী?
মুহূর্তে তার মুখ কঠিন হয়ে উঠল। দু চোখে জ্বলে উঠল ঘৃণার আগুন। ওই মন্দির তাদের দিবানিশি শুষছে। ফাঁক পেলেই ঠকাচ্ছে। কাজ নয়, যেন চোরাবালিতে চলেছে তারা পা টিপে টিপে, কখন ভরাডুবি হবে, সেই ভয়ে।
চকিত আলোয় সব অন্ধকার দূর হয়ে গেল তার চোখ থেকে। মনে মনে বলল, বুঝেছি, বোনাইয়ের এত খুশির কারণ বুঝেছি। বোনাইয়ের লোভ বেড়েছে। সে আজ আর অল্প তুষ্ট নয়। সে ওই কারখানার মতো মন্দির গড়ে, নতুন সেবাইত হতে চায়।
সে ডাকল, বোনাই।
মেঘনাদ তন্ময় ছিল নিজের ভাবনায়। তন্ময় ছিল, আপনার বেগে চলা ওই গঙ্গার মতো।
বলল, বলো।
: তা হলে আমাদের কারখানাটাও মন্দির।
হঠাৎ আন্দাজ করতে পারল না মেঘনাদ তার কথা। বলল, হ্যাঁ, তা তো বটেই।
বিজয় বলল, বুঝেছি বোনাই। আমরা শালা হাজারগণ্ডা ওই মন্দিরে পেষাই হই। তুমিও শয়তানের মন্দির গড়তে চাও।
হৃৎপিণ্ডে তীরবিদ্ধ পশুর মতো অস্ফুটে আর্তনাদ করে উঠল মেঘনাদ, না না।
বিজয় : তা-ই বোনাই, তা-ই। তোমাদের জাত আলাদা। বড় বড় কথা বলছ, পুজো, মন্দির। ছেলের সাবিত্রী ব্রত। তোমাদের মতো ধর্মিষ্টিরা কেন ওই মন্দির গড়ে, তা আমরা হাড়ে হাড়ে জানি। শালা, সেরে টাকার নেশা আর লোভ।
ব্যথা ও বিস্ময়ে দলা পাকিয়ে গেল মেঘনাদের মুখ। গোঁফজোড়া কাঁপতে লাগল। সে ডাকল, বিজয়।
বিজয় তবু বলে গেল, আমার মতো অনেক লোকেরা তোমার কারখানার একদিন মিস্তিরি হবে। তুমি আমার বোনাই, বোনের বর, তোমার যন্ত্রের কারখানা হবে। আমার শালা কত সুখ। কিন্তু বোনাই দোহাই মাইরি মন্দির বোলো না ওটাকে। বলির পাঁঠার মতো আমার গায়ে কাঁটা দিয়ে ওঠে।
বিজয়কে ভালবাসে মেঘনাদ। তার আর সহ্য হল না। বলে উঠল, শালা, তুই কী বলছিস।
ঠিক বলছি বোনাই। তুমি বলো, কারখানা হবে, তোক হবে। এক দিন তোমার কারখানার মজুরেরা ইউনিয়ন করবে, লড়বে। হায়রে শালা মন্দির। ঠিক বলেছ বোনাই। অমন খাসা মন্দির আর হয় না, সংসারে। মেঘনাদ চুপ। দু জনেই চুপ। আগে, মেঘনাদের কথা বুঝতে পারছিল না বিজয়। এখন বিজয়ের কথা বুঝতে পারল না মেঘনাদ। বুকভরা একটা দুরন্ত চিৎকার পথ না পেয়ে ফুলে ফুলে উঠতে লাগল। বিজয়ের দিক থেকে চোখ সরিয়ে নিয়ে তাকিয়ে রইল মধ্য গঙ্গার স্রোতের ঝিকিমিকিতে। চোখে তার বোবা বিস্ময় ও ব্যথা। টাকার নেশা, ইউনিয়ন, লড়াই…। বুঝল না কিছু।
আকাশে মিটি মিটি তারা, ধোয় আকাশে জ্বলছে সোনার বিন্দুর মতো। যেন টোকা দিলে বেজে উঠবে টিং টিং করে, ঘোঁৎ ঘোঁৎ করছে শুয়োরগুলি, দূরের খেয়াঘাট থেকে আসছে চাপা গুলতানি।
হৃদয়াবেগে দুজনেই সমান। মেঘনাদ ভাবল, সর্বস্ব পণ করে আমি যাত্রা করছি। কিন্তু এ কীসের তুলনা দিচ্ছে বিজয়। শয়তানের মন্দির। কেন, কেন? আমি পড়ে থাকব পেছিয়ে, মান্ধাতার আমলে। যা শুরু করেছিলাম, তার শেষ দেখব না ! এ কী আমার পাপের আশা। আমার এত সাধ, এত বাসনা। আমি কাউকে মারতে চাইনে, ডোবাতে চাইনে, ঠকাতে চাইনে। কিন্তু যন্ত্র দিয়ে। কারখানা গড়ব এক দিন পুরোমাত্রায়, আমার সেই সৌভাগ্য অপরাধ ! কেন, কেন?
যদি স্টিমার পাই, তবে কেন বৈঠা ধরে হাল টানি। সে না ফিরেই দৃঢ় গলায় বলল, বিজয়, তোমার কথা আমি সব বুঝলাম না। কিন্তু যা-ই বলো, ওই আমার চাই। যতদিন বাঁচব, খাটব, শুধু ওই জন্য। ঘরছাড়া হয়েছি, সর্বস্ব নিয়ে এসেছি। লোভ বলল, নেশা বলল, যা বলল, পলে পলে খেটে খেটে ওইখানেই যেতে চাই। মরবার আগেও। সে-ই আমার সুখ। আমার চিরকালের আশা।
বিজয় কী দেখল মেঘনাদের মুখে, কথা বলতে পারল না। পাপ লোভ নেশা, কিছুই দেখতে পেল না তার মুখে। বরং সেই সুদূর দিনের আশার আবেগটাই আবার এসেছে ফিরে। মুখ ভরে উঠেছে স্বপ্নে।
সে কী বুঝল কে জানে। নিজের সংশয় ও জ্বালাকেই চাপা দিল সে। বলল, বোনাই, খুব রাগ করেছ?
: না। তুমি এত কথা বললে, আমি আমার দোষ ধরতে পারলাম না।
মেঘনাদের অস্পষ্ট মুখের দিকে তাকিয়ে এক মুহূর্ত আবার চুপ করে রইল বিজয়। তার কথা কি বোনাই একেবারেই বোঝেনি। আশ্চর্য ! বলল, বোনাই, কী কথা যে বলেছি, তা বোধ হয় নিজেই শালা ভাল বুঝিনে। ঘর পোড়া গরু কিনা তাই অমন ফোঁস ফোঁস করে উঠেছি। তোমার সে দিনের তো দেরি আছে এখনও।
: হ্যাঁ, বুঝি অনেক দেরি।
: আসুক সেদিন। সেদিন যদি মাইরি তোমার প্রাণটা এমনি থাকে, তবে বেঁচে যাই। তারপর এক মুহূর্ত নীরবতার ফাঁকে, সে দিনের ছবিটা ভেসে উঠতে লাগল। তারই সঙ্গে, বাপ মা ভাই বোন, এমনকী লীলা, যাকে নিয়ে বোনাইয়ের প্রাণে হয়তো কিছু ব্যথাও আছে, সকলের একটা পালটা ছবি দেখা দিল। হঠাৎ বলল হেসে, দেখো বোনাই, সেদিন যেন আমার দিদি, তোমার কালো বউটাকেও ভুলে যেয়ো না।
মেঘনাদ হেসে উঠল। হাসতে হাসতে, হঠাৎ ব্রেক কষার মতো চাপা শব্দে থেমে, দাঁত খিচানো যন্ত্রের মতো বিকৃতমুখে বলল, ভাই তোমার দিদির কালো মুখ কোনওদিন পাইনি। যদি কালো পায়ে একটু ঠাঁই পাই, মেঘু সা’র তা-ই অনেক ভাগ্য।
বলে আবার হেসে উঠল। তীব্রস্বরে চিৎকার করে উঠল একটা শূকরী। পর মুহূর্তেই একটি বিচিত্র জাদু মাখানো সুর ভেসে এল, হা-হুঁত্ ! হা-হুঁত্ !..সেই শব্দে উত্তীর্ণ হয়ে উঠল জানোয়ারগুলি। জান্তব সোহাগে নাক দিয়ে কোঁৎ কোঁৎ শব্দ করে সেই স্বরের দিকে এগুতে লাগল। ডাক পড়েছে ওদের পালকের !
গঙ্গা ছলছল করছে।

সেই সময়ে, গঙ্গার ওপারে, খেয়াঘাটের ভেজা মাটি স্বপ্নাতুর হয়ে উঠল নারীকণ্ঠের চাপা হাসিতে। লীলা আর তিলি এসেছিল নদী পার হয়ে সিনেমা দেখতে। একপারের ছবিগুলি দেখা হয়ে গেছে আগেই। এবার আর একপারের সিনেমা দেখে, ছুটে আসতে আসতেও খেয়া নৌকাটি গেছে ছেড়ে। তাই হাঁপ-ধরা গলায় দু বোনের এত হাসি। এত বিব্রত এলোমেলো ভাব।
তিলি আজ আসতে চায়নি। লীলা তাকে চুল ধরে টেনে এনেছে প্রায়। যাবিনে কি লো মুখপুড়ি। আজ তার প্রাণে তীব্র স্রোত। আজ সে বেরুবেই, ঘুরবেই, ছুটবেই, হাসবেই। প্রাণ না চাইলেও, না এসে তিলির উপায় কী। বাদলাপোকার বোবা উল্লাস লেগেছে মনে। মহামরণের আলেয়া জ্বলছে দিকে দিকে দপদপ করে।
হাঁপাতে হাঁপাতে হাসতে হাসতে এল দুই বোন। তিলি বলল, মুখপোড়া মাঝি একটু দেখতেও পেলে না আমাদের!
লীলা বলল, সে চোখ কই ব্যাটার !
হেসে উঠতে গিয়ে থামল দু জনেই। একটা নৌকা নোঙর তুলছে। ঘাটে বাঁধা কিন্তু খেয়াপারানি নৌকা নয়। লোকে বলে এগুলিকে প্রাইভেট নয়তো রিজার্ভ। খেয়াঘাটে পয়সা দিতে হয়, আবার এদেরও দিতে হয় অনেক বেশি। নৌকার যাত্রী দেখা যায় না।
দুই বোন কিছু বলবার আগেই, নৌকাটা একটি পাক খেল। তারপর হঠাৎ স্থির হয়ে গেল। পশ্চিমা মাঝি যেন কার সঙ্গে কথা বলল। নৌকা একেবারে কিনারে নিয়ে এসে বলল দুই বোনকে, আইয়ে মাইজি।
দুই বোন চোখাচোখি করল। তিলি জিজ্ঞেস করল, কত বেশি নেবে?
মাঝি ফিরে তাকাল ছইয়ের ভিতর। ছইয়ের ভিতর থেকে বেরিয়ে এল এক জন পুরুষ। ধুতি পাঞ্জাবি পরা ভদ্রলোক। ঘাটের ওপরের আলোয় চট করে চেনা যায় না। বেরিয়ে এসে বলল, ওপারে যাওয়া হবে তো? আমি রিজার্ভ করেছি, পয়সা কেন? আমিই তো রয়েছি।
দুজনেই চমকে উঠে দেখল বিনচৌ। সঙ্গে সঙ্গে মুখোমুখি তাকাল তিলি আর লীলা। লীলার চোখে বিস্ময় ও চাপা হাসি। তিলির বিস্ময় ও তীব্র অনুসন্ধিৎসা। চাপা অসহায় ও ভয়। হঠাৎ মনে হল, সবটাই যেন সাজানো, পূর্বপরিকল্পিত। কিন্তু লীলার হঠাৎ বিস্ময়ে, ষড়যন্ত্রের কোনও চিহ্ন নেই। মানুষের মুখ দেখে তো বোঝা যায়।
দু জনকেই নীরব দেখে বিনয় বলে উঠল, ভুল করিনি নিশ্চয়ই। আমাদের বিজয়ের বোন তুমি তো তুমি।
ওমা ! নামও জানে দেখছি। না জানবে কেন। রাজীবের কাছে শুনেছে নিশ্চয়। তা বলে ডাক নামটা-ই! তিলির ইচ্ছে হল, বলে, ঠুমি নয়, তিলকরাণী সাহা। আজকাল নাকি দাসী বলা উঠে গেছে।
জবাব দিল, হ্যাঁ।
বিনয় বলল, তবে এসো, আর দেরি কোরো না।
লীলা বলল, চ’না।
তিলি দেখল দিদির চোখে, ছেড়া নোঙরের টান। সে উঠবেই, ভাসবেই ওই নৌকায়। তবু বড় ভয় করে। তবু উঠতে হল।
বিনয় বলল, তোমরা ছইয়ের ভেতরে বসতে পারো ঠুমি, আমি বাইরেই আছি।
ছইয়ের ভিতরটা অন্ধকার। বিনচৌ অচেনা নয়। তবু তিলি আড়ষ্ট হয়ে দাঁড়িয়ে ছিল পাটাতনের উপর। তবে শক্ত করে ধরে লীলার আঁচল। যেন লীলা ঝাঁপ দিতে না পারে জলে।
বিনয় বলল, যদি ভেতরে না বসো, তবে ছইয়ে হেলান দিয়ে দাঁড়াও। নয়তো পড়ে যাবে।
তাই দাঁড়াল দু জনে। বিনয় দাঁড়াল একটু সরে। নৌকা ছেড়ে দিল মাঝি। ডাঙায় বাতাস তেমন টের পাওয়া যায় না। কিন্তু গঙ্গার বুকে বাতাস আছে। পাল তুলে দিল মাঝি।
মধ্যঋতুর শেষ টানে ঢলো ঢলো গঙ্গা। ছোট ছোট ঢেউ ছপাৎ ছপাৎ করে লাগছে নৌকার গায়ে।
তিলি দেখল, লীলার বাঁকা ঠোঁটে হাসি। বিনচৌ তাকিয়ে আছে সকালের মতোই। চাউনির অর্থটা অস্পষ্ট নয়। কিন্তু কোনও নগ্ন কদর্যতা নেই। বিনচৌ-এর চোখে আরও কিছু ছিল। তার চোখের বিষণ্ণ ব্যাকুলতা।
হঠাৎ বিনয় বলল, কোথায় গেছলে?
কাকে বলল। দু বোনই ফিরে তাকাল। বিনয় আবার বলল, ঠুমি?
তিলি বলল, সিনেমায়।
বিনয় বলল, ও। তারপরে বলল তার ভদ্রভাষায়, ইনি বুঝি তোমার দিদি?
তিলির রাগ হল। কিন্তু, প্রতিপত্তিশালী ভদ্রলোক বিনচৌ। তাকে তো যা তা বলা যায় না।
বলল, হ্যাঁ।
জানে বিনয়। তবু, এতক্ষণে আইনত ফিরে তাকাবার অধিকার পেল যেন। লীলার কাছ থেকে হাতখানেক দূরে সে। আঁচল এসে উড়ে লাগল প্রায়। বিজয় মিস্তিরির বাড়ির কাউকে আপনি করে। বলা বিনয়ের পক্ষে শক্ত। কিন্তু লীলা মেঘনাদের স্ত্রী। বলল, ও, আপনি তা হলে মেঘনাদবাবুর স্ত্রী।
লীলা ভ্রূ তুলে, একটু যেন বিদ্রূপভরে তাকাল। ভাবখানা, সে কথা বুঝি এখনও জানে না?
আর জ্ঞানী গুণী বিত্তশালী বিনয় চৌধুরীকে বলল, আপনি তো বিনচৌ।
তিলির সর্বাঙ্গ আড়ষ্ট হয়ে গেল ভয়ে। বিনয় এক মুহূর্ত থেমে হেসে উঠল হা হা করে। বলল, শোনা হয়ে গেছে দেখছি এর মধ্যেই। কে বলল?
আরও ভয় পেল তিলি, সর্বনাশী নাম করবে নাকি! কিন্তু লীলা বলল, অনেকেই।
হাসির রেশটা যায়নি তখনও বিনয়ের। বলল, ও।
তিলির মুখের দিকে আড়চোখে দেখে লীলা আবার ঠোঁট উলটে বলল, খুব রাগ করলেন নাকি?
: কেন?
: ওই নামটা বললাম বলে?
: না। বরং ভালই লাগল। বলে ঘাড় কাত করে তাকাল বিনয়। যেন বলতে চাইল, অন্তত তোমার মুখে ভালই লাগে। তারপর বিষাদ অথচ খুশি মাখানো চোখে তাকিয়ে রইল এক মুহূর্ত। আবার বলল, ওই নামে ডাকে আমাকে সবাই। তবে আড়ালে। যদি ভাল লাগে, ডাকুক। আপনার যদি ভাল লাগে ।
তা হলে ওই নামে ডাকব? বলে খিলখিল করে হেসে উঠল লীলা। হাসতে হাসতেই বলল, তা আমার বেশ লাগে ওই নামটি। বড়মানুষি বড়মানুষি গন্ধ থাকে না। বরং
চোখের কোণ দিয়ে বিদ্যুৎ হানল লীলা। মধ্যগঙ্গার তরঙ্গে তরঙ্গে দুলছে তার শরীর। বিনয় বলল, বরং
লীলা বলল, কাছের মানুষ মনে হয়।
: সত্যি! বিনয় হেসে হেলে পড়ল যেন আরও। আর লীলা হঠাৎ হুমড়ি খেয়ে পড়ে যাওয়ার উপক্রম করে, তিলির গায়ে পড়ল। তিলির আর সহ্য হয়নি। সে লীলার আঁচল ধরে হ্যাঁচকা টান দিয়েছে। লীলা সামলাতে পারেনি। বলল, কী লো মুখপুড়ি, এখুনি যে পড়ে মরতাম।
তিলির কথা পর্যন্ত ফোটে না মুখে। মনে মনে দাঁত পিষে বলল, বাঁচা যেত তা হলে।
আর কী বিচিত্র বিনয় চৌধুরী। লোকে দেখলে হয়তো বিশ্বাস করতে পারত না, সে এমনি করে কথা বলছে সদ্যপরিচিতা বিজয় মিস্তিরির দিদির সঙ্গে। এমনি হেসে হেসে, প্রেম নয়, এমনি পিরিতে গদগদ হয়ে। যারা তাকে বিনচৌ বলে, তারাও ভাবতে পারে না বোধ হয়। পশ্চিমা মাঝিটা অনেক দিনের মানুষ। অনেকদিন পার করেছে বিনয়কে। সেও কোনওদিন বাবুর এমনতরো জোয়ার ঢালা গঙ্গার কলকলানি দেখেনি। ভাবছে, কে হবে এই জেনানা দুটো !
ইতিমধ্যে বিনয়ের উদাস চোখ চলে গেছে দূর গঙ্গায়। ঈষৎ ফিরে বলল, মেঘনাদবাবু আসেননি যে আপনাদের সঙ্গে।
লীলা বলল ঠোঁট উলটে, নাদবাবুর এ সব স্বাদ ভাল লাগে না। রুটির কারখানা করবে কে তবে?
তিলির ক্রোধ চড়তে লাগল। বিনয়ের চোখে অন্ধকার গঙ্গার তরঙ্গের ঝিকিমিকি। সহৃদয় গলায় বলল, সত্যি, ভদ্রলোকের এতবড় একটা আশা ! জমজমাটি কারবার ফেলে চলে এসেছেন। দেখা যাক, মনে হয় ওঁর কারবার ভালই চলবে।
সত্যি নাকি? তা হতে পারে। বিনচৌ যখন আছে বলে বিদ্রূপভরে হেসে উঠল।
এক মুহূর্ত দিশেহারা মনে হল বিনয়কে। বিদ্রুপের পাল্লাটা ঝুঁকছে কোন দিকে, ঠিক ধরতে পারছে । বলল, আপনারা স্বামী-স্ত্রীতে খুবই মনঃকষ্টে আছেন, বুঝতে পারি।
লীলা মনে মনে বলল, মাইরি! তাম্বুলরঞ্জিত ঠোঁট রেখায়িত করে বলল তীব্র গলায়, সত্যি, বুঝতে পারেন? তবে মনঃকষ্ট দূর হবে নিশ্চয় !
পর মুহূর্তেই সে উঃ বলে আর্তনাদ করে উঠল। তিলি প্রাণপণ জোরে চিমটি কেটেছে ডানায়। রাগে তার কান্না পাচ্ছে এবার।
লীলা বলে উঠল, রাককুসি , খুন করবি নাকি?
চাপা গলায় বলল তিলি, হ্যাঁ।
লীলা হেসে উঠল। আর বিনয়ের মন, তার চাউনি দুলতে লাগল দূরগঙ্গার অন্ধকার ও হঠাৎ আলোর ঝিকিমিকির মতো। ঘাট এসে গেছে সামনে। সে অল্প ঝুঁকে উদাস মেলায়েম গলায় বলল, মনঃকষ্ট দূর করতে পারব কি না জানি নে, চেষ্টা করব।
গলায় তার অদ্ভুত গাম্ভীর্য ও গভীরতা। লীলা ফিরে তাকাল। চোখাচোখি তাকিয়ে রইল এক মুহূর্ত। তারপর বিনয় সরে গেল অনেকখানি। ঘাটের আলো এসে পড়েছে নৌকায়।
নৌকা লাগতেই ছুটে এল দুটি রিকশাওয়ালা। বিনচৌ বাবুকে নিয়ে যাবে তারা। বিনয় বলল, রিকশায় যাবেন তো?
তিলি বলল, লীলাকে, না, পায়ে হেঁটে যাব। বেশি দূরে তো নয়।
আর একবার চোখাচোখি করে বিনয় চলে গেল রিকশায়। অস্ফুটে বলে গেল, চলি, দেখা হবে পরে।
তিলি নীরব। হনহন করে চলেছে লীলাকে পেছনে ফেলে। লীলা পা চালিয়ে কাছে এল। তিলি হিসিয়ে উঠল চাপা ঝাঁঝালো গলায়,  বিনচৌ-এর বুকে পড়তে ইচ্ছে করছিল বুঝি?
লীলা বলল, তা যা-ই বল, মানুষটি বেশ।
: তুই তো বেশ বলবিই। বড় ভাল লেগেছে কি না।
: মন্দ লাগার কী আছে। তোদের এখানে মস্ত মানুষ। প্রাণে রসও আছে। কেমন করে তাকাচ্ছিল।
: যেন তোর সঙ্গে পিরিত করছিল।
লীলা হেসে বলল, মাইরি, সেইরকমই মনে হচ্ছিল।
রাস্তাটি মিলের পাঁচিলের পাশ দিয়ে গেছে, আর এক দিকে মাঠ। বড় বড় গাছ ধারে ধারে। কৃষ্ণচূড়া, পিপুল পিটুলি, তেঁতুল ঢেকে দিয়েছে রাস্তাটার মাথা। খেয়াঘাটের যাত্রী ছাড়া মানুষ থাকে না। এখন একেবারে ফাঁকা।
তিলির রাগ সপ্তমে উঠেছে। বলল, লজ্জা করে না?
: কীসের লজ্জা!
: লজ্জা যাক, ভয়ও কি নেই?
: কেন, কীসের ভয়?
: হ্যাঁ, তোর বড় বুকের পাটা। ভয়ও নেই। তা বলে কি একটু মায়া-মমতাও নেই?
বলতে বলতে লীলার হাত ধরে ফুঁপিয়ে উঠল সে, তোর পায়ে পড়ি লো দিদি, পায়ে পড়ি, এমন করিসনে।
বিষয়টিকে ভয়ের কিংবা লজ্জার মনে হয়নি একটুও লীলার কাছে ! তা হলে এ জীবনে অনেক আগেই লজ্জায় মরতে হত ! মায়া মমতা ! তার কী দাম আছে এ সংসারে। সকলেই আছে নিজ নিজ পথে। আপন আপন স্বার্থসিদ্ধির আশায়। কে কবে কার প্রাণের দিকে তাকিয়েছে। একটি চাবিকাঠি পেয়েছে সে একজনের। যৌবনের চাবিকাঠি। ভাবে, আজ দেখি পুরুষের ওইটিই। সবচেয়ে শস্তা। পথে ঘাটে বেড়ায় ফেলে ছড়িয়ে। কী দাম তার। বুকভরা আগুন নিয়ে সে। ছুটেছে দিকে দিকে।
তিলির ব্যাকুল ফোঁপানিতে একটুও মন ভিজল না তার। তীব্র গলায় বলল, ন্যাকামো রাখ তুমি, এ সব আমার ভাল লাগে না। যা পাইনি তার জন্য আমার লজ্জা ভয় মায়া-মমতা নেই।
তারপর তীব্র বিদ্রূপ করে বলল, চব্বিশ বছর পার করতে চললি, বলিস বুকে তোর আঁচড় লাগেনি একটুও। বুক ভরে, মন ভরে কিছু চাসনি, তুই কি বুঝবি? কাঁদছিস তুমি, তোর কে আছে? কী আছে?…
অসহ্য যন্ত্রণায় চাপা গলায় ফিসফিস করে উঠল তিলি, চুপ কর চুপ কর দিদি। ঘাট হয়েছে, আর বলব না, কখনও না ।
আর কোনও কথা না বলে, হেঁটে চলল তারা। গলির মোড়ে এসে তিলি হঠাৎ তরল গলায় বলল,দেখো। আবার বাড়ি গিয়ে যেন মুখ হাঁড়ি করে থেকো না। সবাই ভাববে, আমি আবার কিছু বলেছি।
লীলা হেসেই বলল, বলেছিস তো মুখপুড়ি।
বিজয় আর মেঘনাদ তখনও বাড়ি ফেরেনি। নকুড় জড়িয়ে জড়িয়ে নামগান করছে। সুকুমারী ভাড়াটেদের ঘরে কথা বলছে। শুধু পথ চেয়ে বসে আছে ষোড়শী। ঘরের মাঝখানে কাপড় টাঙানো, পার্টিশন খাড়া করা হয়ে গেছে। অতন্দ্র দুই চোখ অন্ধকার ঘরে। কোলের কাছে ছেলে ঘুমন্ত। মানুষের সাড়া পেয়ে উঠে দাঁড়াল। দেখল দুই ননদ।
জিজ্ঞেস করল তিলিকে, কী দেখলে আজ ঠাকুরঝি?
সিনেমায় যাওয়ার সময় তিলি তাকে ডেকেছিল। সে যায়নি। ভয় করে কেন যেন। বোধ হয় বিজয় সঙ্গে থাকে না বলে। তিলি বলল, তখন বললাম, গেলিনে কেন। আমি বলতে পারব না।
তারপরে বলল, আচ্ছা, বলবখনি।
কিন্তু বলা আর হল না। খাওয়াদাওয়া হল। একে একে শুয়ে পড়ল সবাই।
লীলা ঘুমোল, নকুড়, সুকুমারী, ষোড়শী, সবাই। বিজয় মেঘনাদ ফিরে আসেনি। জেগে বসে আছে তিলি। কেন যেন মেঘনাদের উপর তার প্রচণ্ড রাগ হয়েছে : মেঘনাদ তার বউকে সামলাতে পারে না। কয়েকটি কড়া কথা বলবে তাকে।
শুক্লপক্ষের তৃতীয়ার চাঁদ ডুবে গেল। নিকষ অন্ধকারে গাছপালা জেগে রইল একটি ছমছমে ভূতুড়ে বড় সত্তায়। ঝিঁঝির একটানা ডাক আর শিউলির গন্ধ বাতাসে।
বেশ একটু দেরিতেই ফিরে এল দুজনে। হাত মুখ ধুল। খেতে বসবার আগে হঠাৎ বলল তিলিকে, কী তুমি ঠাকরুন! অমন করে বারবার তাকাচ্ছ যে? কী হয়েছে? ১৩৪
তিলি বলল, তোমার উপর বড় রাগ হয়েছে।
: কেন বলো তো?
তিলি হঠাৎ হেসে উঠে চাপা দিল মুখের ভাব। বলল, কেন আবার। এত দেরি করলে কেন?
: ও, এই কথা !
মেঘনাদ ফিরিস্তি দিতে লাগল তাদের ঘুরে বেড়াবার।
বিজয় খালি বলল, কাল ভোরে আর উঠতে পারব না।
আর তিলি ভাবতে লাগল, বিশ্বসংসারে বুঝি সবই মিথ্যে, সত্য শুধু, তার কিছু নেই, কিছু না।
পরদিন সকালে রাজীব এল। মেঘনাদ তৈরি হয়েছিল যাওয়ার জন্য, বলল, আসেন। আপনার জন্য বসে আছি। বিজয় চলে গেল কারখানায়। সে সঙ্গে গেলে বড় ভাল হত।
রাজীব বলল, কেন, বিজয়কে আপনার কী দরকার জামাইবাবু।
মেঘনাদ একটু সঙ্কুচিত হয়ে বলল, মেশিনপত্রের ব্যাপার তো ঠিক বুঝি না। বিজয় সঙ্গে গেলে একটু দেখেশুনে নিতে পারত। বিনয়বাবুকে আমার অবিশ্বাস নেই তা বলে। তবে আমার একটা কর্তব্য তো আছে।
রাজীবের ঘূর্ণায়মান দৃষ্টি এক মুহূর্ত স্থির হয়ে রইল। ব্যস্ত চিন্তিতভাবে, আঙুল দিয়ে চিবুকে ঠুকল একটু। তারপর হঠাৎ বলল, বাইরে চলুন। রাস্তায় যেতে যেতে আপনাকে কয়েকটি কথা বলব।
মেঘনাদের মুখে একটু অস্বস্তি দেখা দিল। কী আবার বলবে রাজীব। দুঃসংবাদ যদি কিছু থাকে, এখানেই বলুক
রাজীব হেসে বলল, কী হল, ঘাবড়াচ্ছেন নাকি? খারাপ কিছু বলব না। বলতে বলতে রাজীবের চোখ ব্যস্ত চিলের মতো ঘুরতে লাগল আশেপাশে। কাকে যেন খুঁজছে। ভাবছে, আর কেউ কি নেই এ বাড়িতে। নকুড় হয়তো কোথাও গেছে। কিন্তু তিলি কিংবা তার দিদি এরা সব। কোথায়?
তিলি ছিল বারান্দাতেই। ইচ্ছে করেই নিজেকে আড়াল করে রেখেছিল।
লীলা ভাড়াটেদের কারও ঘরে আলাপে ব্যস্ত।
মেঘনাদের সঙ্গে বেরিয়ে এল রাজীব। মেঘনাদ পাটভাঙা বাগেরহাটের ময়ূরকণ্ঠী রঙের পাঞ্জাবি পরেছে আজ। ধুতি পরেছে ধোপদুরস্ত। যদিও দশহাতে কাপড় তার খাটো হয়। পায়ে পরেছে। পাশু। কেবল মাথার চুলগুলি তার বাগ মানেনি। শুধু জলে কিছু হয় না। ভাল করে তেল জল। মাখলে তবে আঁচড়ানো যায়। নইলে, পাকিয়ে পাকিয়ে পাঁশুটে কোঁকড়ানো চুল সাপের ফণার মতো ফোঁস ফোঁস করতে থাকে। তার চেহারা দেখলে এমনিতেই একটু ভয় ভয় করে। আজ পোশাকের পারিপাট্যে খানিকটা সম্ভ্রমের উদয় হচ্ছে।
বিজয় কাল বলে রেখেছিল, বোনাই একটু ফরসা জামাকাপড় পরে যেয়ো। হাজার হোক তোমার একটা ইজ্জত আছে।
জামাকাপড়ে ইজ্জত কতখানি বাড়ে, সে জানে না। কিন্তু তাকে অনেকবার তাকিয়ে তাকিয়ে তিলি দেখেছে। তারপর ঠাট্টা করে বলেছে, যা-ই বল বোনাই, তোমার চেহারাটা-ই এমনি, মনে হয় না যে বিজয় মিস্তিরির বাড়ি থেকে বেরুচ্ছ।
মেঘনাদ বলেছে, সকালবেলাই এ সব কী বলছ। তা হলে আমি আর বেরুতে পারব না কিন্তু।
: না, সত্যি বেশ দেখাচ্ছে তোমাকে
মেঘনাদ গোঁফ পাকিয়ে বলেছে, পছন্দ হয় তা হলে?
তিলি বলেছে, ইস!
কিন্তু বলতে গিয়ে বুকটা খচ করে উঠেছে। মেঘনাদের কথার জন্য নয়। গতকাল লীলার কথাগুলি মনে পড়ে গেছে।
রাস্তায় বেরুতে প্রথম দর্শন হল অমৃতর সঙ্গে। অমৃত চেঁচিয়ে জিজ্ঞাসা করল, কোথায় চললেন জামাইদা?
নিশ্চয় পারিপাট্যের জন্যই এ প্রশ্ন। লজ্জিতভাবে জবাব দিল মেঘনাদ, বিনয়বাবুর কারখানায়।
অমৃতর বৈষ্ণব হাসি বাঘের দাঁত খিচানোর মতো দেখাল।
বড় রাস্তা পার হয়ে, পাড়ার ভিতর দিয়ে পুবদিকে চলল তারা। যুদ্ধের সময় পুবদিকের মাঠে ছোটখাটো দু-একটা কারখানা হয়েছে। কিন্তু পাড়াগুলির গ্রাম্যতা কাটেনি একটুও।
পানাভরা পুকুর আর শেওলাপড়া ভাঙা ঘাট। বাসনমাজা কাপড়কাঁচার ভিড় সেখানে, চালকুমড়োর মাচা নয় তো পুঁই লাউডগা ফোঁস ফোঁস করে করে উঠেছে ছাদে কিংবা চালায়। গাছগাছালির ভিড়, শরতের রৌদ্রছায়ায় এক বিচিত্র বর্ণবাহার। কান পাতলে পাখিরও ডাক শোনা যায়। এখনও বাগদিপাড়া, দৃলেপাড়া, বামুনপাড়ার নাম ঘোচেনি, রূপও ঘোচেনি।
রাজীব বলল, আপনাকে বলেছিলাম, দেখুন সে যা-ই হোক, বিজয় আমার অনেক আপন। আপনাকে সেই জন্য আমি জামাইবাবু বলেছি। আমি যখন সঙ্গে আছি, তখন আপনি আমার উপর। ভরসা করতে পারেন।
মেঘনাদ খুশি হয়ে ফিরে তাকাল রাজীবের দিকে। রাজীব আবার বলল, বিনয়বাবু তোক খুব। ভাল। দেখুন, মানুষ একটু বড়লোক হলে, তার বিরুদ্ধে লোকে অনেক কথা বলে। বলবেই, নইলে। দুনিয়াটা সুদ্ধ একদিনেই সবাই ভগবান হয়ে যেত। কিন্তু ধরুন, বিনয়বাবু যদি আপনাকে ঠকাতেই। চান, আমরা কি সব মরে গেছি?
মেঘনাদ শশব্যস্ত হয়ে বলল, না না, আমি কিন্তু বিনয়বাবুকে মোটেই খারাপ মনে করিনে। উনি বিদ্বান বুদ্ধিমান মানুষ
বাধা দিয়ে রাজীব বলে উঠল, না আমি বলছি, আপনি ভাবলেও কিছুমাত্র অন্যায় করেননি জামাইবাবু। টাকাপয়সার ব্যাপার। বিদ্বান বুদ্ধিমান হলেই তাকে যে একেবারে পুরোপুরি বিশ্বাস করতে হবে, তার কি মানে।
রাজীব একটু থামল। কিন্তু কোনও সমর্থনসূচক কথা-ই বেরুল না মেঘনাদের মুখ দিয়ে। মানুষকে কেন সে খারাপ ভাববে, কেন অবিশ্বাস করবে অকারণে।
রাজীব কী বলতে চাইছে। এ যে দু রকমের কথা হয়ে গেল। অবিশ্বাস করবে না আবার বিশ্বাসও করবে না পুরোপুরি। এ সংশয় মনে নিয়ে কাজ আরম্ভ করবে কী করে সে। তার মুখের দিকে চকিত দৃষ্টি হেনে রাজীব বলল, আমি কী বলছি জামাইবাবু জানেন। বলছি, বিনয়বাবু যা-ই করুন, সেটুকু দেখাশোনার ভার আপনি আমার উপর দিতে পারেন। আমার এইটুকু অনুরোধ যখন। যা-ই করুন, আমাকে একটু জানাবেন আগে। বিনয়বাবুকে আপনার কাছে আমিই ডেকে নিয়ে এসেছি। পান থেকে চুন খসলে, বিজয়ের কাছে আমার আর মুখ থাকবে না। আপনি সবই করুন, আমার কথাটা ভুলবেন না। আপনার সব কাজে আমাকে একবার স্মরণ করবেন।
রাজীবের কথায় মনের অস্বস্তিটুকু দূর হল মেঘনাদের। সে বুঝল, রাজীব যে তার ভরসা, এ কথাটি বলবার জন্য সে উন্মুখ হয়েছিল। সকলের আড়ালে মেঘনাদের কাছে সে তার প্রাণটা খুলে দিয়েছে। যদি কিছু হয়, সেই ভয়ে, আত্মসম্মানের জন্য আগেই সে নিজের কর্তব্যটুকু করে রাখল। সে বলল, আপনারা ছাড়া, আর কার কাছে যাব। আপনি বলবেন, তবে যাব? আমি নিজে বুঝি আপনার উপর ভরসা করিনি।
রাজীব বলল, জানি, তবু বললাম। জানেন আমাদের বংশ চিরকাল ব্যবসায়ী। একমাত্র আমি ছিটকে চলে এসেছি অন্যদিকে। না এসে পারিনি। স্বাধীন হয়েছি কিন্তু এখনও অনেক কাজ বাকি।
তারপর হঠাৎ হেসে তার চিল-চোখে তাকিয়ে বলল, তা না হয় ঘরের ব্যবসা দেখিনি। দেশের কাজ করতে করতেও না হয় আর একজনের ব্যবসাই একটু দেখব। গায়ের রক্তটা তো ব্যবসায়ীর।
হেসে উঠল সে। মেঘনাদের চোখ পড়েছে ততক্ষণে একটি বিরাট ঢিবির উপরে। উইঢিবি এত বড় হয় না। যেন পাঁশুটে বর্ণের একটি টিলাপাহাড়। জিজ্ঞেস করল, ওটা কী?
রাজীব বলল, ওই তো বিনয়দার কারখানা। ওটা দেখছেন ঝাড়াই ফেঁসোর ময়লা।
কারখানার বেড়া বেষ্টনীর মধ্যে এসে ঢুকল তারা। কম্পাউণ্ডটি বেশ বড়। একদিকে চালাঘরে ফেঁসো ঝাড়াই হচ্ছে। আর একটি বড় ঘর গুদামঘরের মতো লম্বা। পাশেই আর একটি ছোট কোঠাঘর। বিনয়ের অফিস। অফিসের দরজার সামনে একটি লোক বসে রয়েছে টুলে। সে চাকর। কাজ করছে অধিকাংশই মেয়েমানুষ। ছোট ছোট ছেলেমেয়েও আছে কয়েকটি। কোলের ছেলে নিয়েই কাজে এসেছে কয়েকজন মেয়ে মজুর। ছেলেগুলি গাছতলায় কাঁদছে, খেলছে, কেউ কেউ ঘুমোচ্ছ।
বিনয়ের অফিসে আসতে সে হেসে অভ্যর্থনা করল মেঘনাদকে। চেয়ার দিল বসতে। সিগারেটের টিন দিল বাড়িয়ে।
মেঘনাদ জোড় হাতে সঙ্কোচভরে বলল, আরে না না, কী করছেন?
এরকম অভ্যর্থনায় সে কোনও দিনই অভ্যস্ত নয়। দাঁড়িয়ে দাঁড়িয়েই বিনয়ের অফিস দেখতে লাগল। দেওয়ালে খানকয়েক ছবি। কয়েকটি যন্ত্র আর মোটা কম্বলের মতো কাপড়ের ছবি। টেবিল, চেয়ার, টেলিফোন, সবই ঝকঝকে তকতকে।
মেঘনাদ বুঝল, কারখানার চেহারা যা-ই হোক, বিনয় বড় কারবারি। বিনয় তাকে কারখানা দেখাল ঘুরিয়ে। মেঘনাদের বুকের মধ্যে হু হু করে উঠল। হিংসায় নয়। তার কর্মহীনতা, অনিশ্চিত ভবিষ্যতের বেদনায়।
বিনয়ের ঝাড়াই মেশিন নেই। লোহার মিহি জালের উপর উপুড় হয়ে মেয়েরা ফেঁসে চটকাচ্ছে। বিনয়ের চেয়েও বেশি দেখছে সবাই মেঘনাদকে। তাকে ভেবেছে একজন অবাঙালি। বাবুসাহেব। কিন্তু আশ্চর্য ! সেলাম করছে রাজীবকে। এই ঝাড়াই কারখানার ইউনিয়নেরও নেতা রাজীব।
তারপর বড় গুদামঘর খোলা হল। অন্ধকার ঘর। দরজাগুলি সব খুলে দেওয়ার পর আলো দেখা দিল। একদিকে ডাঁই করা রয়েছে ফেঁসোর বস্তা। আর একদিকে নানানশ্রেণীর মেশিন। জংধরা সেলাই মেশিন থেকে পেপার প্রেসার কাটার পর্যন্ত আছে, কিছু কিছু চটকলের তাঁত আর স্পিনিং-এর পার্টও আছে। গত বছরে, কারখানার দাঙ্গার সময় একদল গুণ্ডা এগুলি লুঠ করে এনে তাকে সের দরে বিক্রি করেছিল। দোষ পড়েছিল শ্রমিকদের উপর।
দরজার কাছেই তুলে এনে রাখা হয়েছে ডাইস মেশিনটি। মেশিনটি মানে, একটি মেশিন নয়। খণ্ড খণ্ড, টুকরো টুকরো রয়েছে। কাজের সময় জোড়া লাগিয়ে নিতে হবে। বোঝা যাচ্ছে, মেশিন সদ্য ঝাড়াপোঁছা করা হয়েছে। মাইলখানেক দূরে ছিল রহমতের বেকারি। সাম্প্রদায়িক দাঙ্গার পর তার বেকারি উঠে যায়। মেশিনটি সে কিনেছিল, ভবিষ্যতের জন্য। ব্যবহার করা হয়নি আজও। তার কাছ থেকে কিনে নিয়েছিল বিনয়। কত দামে কিনেছিল, সেটা রহমত ছাড়া বোধ হয় আর কেউ জানে না।
আজ সেই মেশিনের খরিদ্দার হয়ে এসেছে মেঘনাদ।
বিনয় তাকে খুঁটিয়ে খুঁটিয়ে দেখাতে লাগল মেশিনটি। এইটি মিক্সিং, এইটি মিক্সিং-এর চাকা, মশলা মেখে ময়দার ড্যালা এর মধ্যেই ঢেলে দিতে হবে। এইটি প্রেসার, এর তলা দিয়ে, কাচির ধুতির মতো মিহি ময়দার পাত বেরিয়ে আসবে এই পথে। সারাদিন ধরে খালি ডলবার কোনও দরকারই হবে না। ছাঁচের যন্ত্রটি আছে আলাদা। যে চওড়া রেলিংটার উপর দিয়ে যাবে ময়দার পাত, তার উপর প্রেসার দিয়ে নিমেষে নিমেষে শত শত ছাঁচ কেটে দেবে কাটার। এ মেশিন ইলেকট্রিকে চলবে। ডিজেলেও চালানো যায়। ইলেকট্রিক হিটার থাকলে, তন্দুরের দরকারই নেই ।
বিস্মিত খুশির হাসি ছড়িয়ে পড়েছে, মেঘনাদের সারা মুখে। একটা বোবা বন্য খুশি তার গোঁফের ফাঁকে, গালের ভাঁজে। যেন দূর বনপাহাড়ের কোনও ট্রাইবেল পুরুষ দেখছে সভ্যজগতের জাদুকরি কারসাজি। মেশিনের সবচেয়ে বড় চাকাটা, যেন বড় স্টিমারের সারেঙ্গের হাতের হুইল। তার সর্বাঙ্গ ছটফট করছে, একটু হাতের স্পর্শের জন্য। কী আশ্চর্য! কী সুন্দর ! হাত দিলে যেন সারা গায়ে তড়িৎপ্রবাহ খেলে যাবে। কিন্তু লজ্জা করছে, হয়তো এরা কিছু ভাববে।
তবু বড় চাকাটার গায়ে হাত দিল সে। ঠাণ্ডা, শক্ত, তবু একটি বিচিত্র শিহরণ খেলে গেল মেঘনাদের গায়ে।
বিনয়ের সেই একই ক্লান্ত উদাস গলা। বলল, পারিবারিক ব্যাপারে একটু ব্যস্ত আছি আমি। কেনাকাটার ব্যাপারটা কয়েকদিন বাদেই হবে, কী বলেন।
মেঘনাদ যন্ত্রের ঘোরে আচ্ছন্ন। বলল, কিন্তু জমিটা
বিনয় বলল, দেখাব! আমার স্ত্রী-পুত্র সব পুরী যাবে দু-একদিনের মধ্যে। আমি একটু ব্যস্ত থাকব। তারপরেই হবে। আজকে শুক্রবার। আগামী মঙ্গলবার জমি দেখাব আপনাকে। সে আমি সব ঠিক করেই রেখেছি, আপনাকে ভাবতে হবে না। এখন রাজমিস্তিরিদের সঙ্গে কথা বলতে হয়। আর পারমিটের জন্য এক দিন যেতে হয় র‍্যাশন অফিসে। কবে যেতে চান?
মেঘনাদ বলল, আমি তো পা বাড়িয়েই আছি। যখনি বলবেন।
রাজীব বলে উঠল, মঙ্গলবারের পর।
বিনয় তাকাল রাজীবের দিকে। রাজীব বলল, একসঙ্গে তো সব হবে না।
তারপরে আবার বলল যেন বিনয়ের চাউনির জবাবে, একটার পর একটা করতে হবে।
বিনয় বলল, সেই ভাল।
বিদায় নিয়ে ফিরে চলল রাজীব আর মেঘনাদ। খানিকটা গিয়ে হঠাৎ রাজীব বলল, এক মিনিট জামাইবাবু, আসছি।
বলে সে ছুটে গেল বিনয়ের কাছে। বলল, আপনার স্ত্রী পুরী যাবেন, তাতে কি আপনি সত্যি ব্যস্ত থাকবেন বিনয়দা?
বিনয়ের বিষণ্ণ-উদাস চোখে হঠাৎ রক্তাভা দেখা দিল। বলল, সেটাও তোমাকে বলতে হবে নাকি?
রাজীবের ঠোঁটের পাশে সামান্য একটু বাঁকা হাসির আভাস। বলল, না, উনি মানে আপনার স্ত্রীর যাওয়ার জন্যে যে আপনি ব্যস্ত থাকবেন, আমি বুঝতে পারিনি। এদিকে আবার দেরি হবে তো।
বিরক্ত হয়ে বিনয় বলল, ওই করে তুমি অনেক ক্ষতি করেছ। বাড়ির ছেলে বউ বাইরে যাবে, আর আমি এ সব নিয়ে মশগুল হয়ে আছি, সে সব কি তোমার নতুন জামাইবাবুর চোখে ভাল ঠেকবে?
নতুন জামাইবাবু অর্থে মেঘনাদ। এক মুহূর্ত চুপ থেকে রাজীব বলে উঠল, সত্যি, ঠিক, ভুল হয়ে গেছে। সন্ধ্যাবেলা বাড়ি থাকবেন তো?
: থাকব।
: কিংস্ মিলের ইউনিয়নের সেক্রেটারি রতন সিং আসবে আজ আপনার কাছে। বোধ হয় একটা কিছু গণ্ডগোলে পড়েছে।
চলে গেল সে। বিনয় বিষণ্ণ বঙ্কিম ঠোঁটে হাসল।
.
পুজো এল, পুজো গেল। এর মধ্যে এক দিন সবাই দেখল, বিনচৌ-এর গাড়িটাতে কিছু লটবহর চাপল।
এই সময়ে বিনয় দাঁড়িয়েছিল নীচের ঘরে সিঁড়ির কাছে। পাশে দাঁড়িয়েছিল গোপাল, বিনয়ের বিশ্বস্ত চাকর। সে যাবে বিনয়ের স্ত্রী, সুলতার সঙ্গে।
দিল্লী থেকে এখানে আসার পর এই প্রথম সুলতা বাংলাদেশের বাইরে যাচ্ছে। এই প্রথম অনুমতি পাওয়া গেছে বিনয়ের কাছ থেকে। সঙ্গে যাবে গোপাল, বিনয়ের প্রতিনিধি।
প্রথমে সিঁড়ি দিয়ে নেমে এল দুই ছেলে। সিঁড়ির মাঝপথেই থেমে গেল বিনয়কে দেখে। বিনয়ের মতোই প্রায় দেখতে। একটি ন বছরের আর একটি সাত বছরের। হঠাৎ যেন লজ্জায় ও অস্বস্তিতে দু জনেই জড়োসড়ো হয়ে পড়ল। আর একটু খোশামোদের হাসি কাঁপছে ঠোঁটের কোণে।
শান্তিনিকেতনের নিরীহ সৌম্য আবহাওয়ায় তারা মানুষ। তা ছাড়া ছোটকাল থেকে তারা দেখেছে, মায়ের সঙ্গে বাবার কোথায় যেন একটা মস্ত ব্যবধান। সেই ব্যবধানের মধ্যে এক অজানা বিস্ময় ও ভয় ছিল মিশে। আরও ছিল, দারুণ অস্বস্তিকর স্তব্ধতা। বাবার কাজ ও কথাকে তারা চিনত না। এক বাড়িতে দু রকমের দুটি মানুষ। মা আর বাবা। তাদের টান গেছে মায়ের দিকে বেশি। ভয় ধরানো থমথমানির মধ্যেও মা তাদের নিয়ে হেসেছে, গান করেছে গুনগুন করে। আর দেখেছে, মায়ের চোখে কী এক চাপা ব্যথা। মাকে তারা চেনে, ভালবাসে। শান্তিনিকেতনের আবহাওয়া পুষ্ট করেছে তাদের মাতৃ-প্রেম। আর এক দুর্বোধ্য ভয় বিদ্বেষ দূরে সরিয়ে দিয়েছে বিনয়ের কাছ থেকে।
এবার নেমে এল সুলতা। এক মুহূর্ত সেও থমকাল। তারপর ছেলেদের হাত ধরে নেমে এল তরতর করে। খসা ঘোমটা দিল টেনে। বড় ছেলেটির হাত টিপতেই সে কলের পুতুলের মতো বলে উঠল, বাবা, আমরা যাচ্ছি।
বিনয় ঘাড় নাড়ল।
সুলতা ফরসা, দোহারা। চোখে-মুখে বুদ্ধির দীপ্তি কিন্তু বিষণ্ণ। কপালে সিঁদুর নেই। সিঁথিতে আভাসমাত্র। হঠাৎ নজরে পড়ে না। বলল, যাচ্ছি।
বিনয় বলল, ফিরে আসার দিনটা মনে আছে নিশ্চয়ই।
বিষণ্ণতার মধ্যেও একটু খুশির আমেজ ছিল সুলতার মুখে। সে আমেজটুকু কেটে গিয়ে গম্ভীর হয়ে উঠল তার মুখ। বলল, আছে।
বিনয় বলল, গোপাল সব সময় সঙ্গে থাকবে।
ঠোঁটের পাশ দুটি কঠিন হয়ে উঠল সুলতার। কিছু বলল না।
বিনয় আবার বলল, ছেলেরা যদি চায়, তবে ওদের বোলপুর পৌঁছে দিয়ে আসতে পারো। বলে উদাস চোখ ফিরিয়ে নিল সে। সবাই চলে গেল। হঠাৎ খেউ খেউ শব্দে বিনয় বুঝল, গাড়িটা ছেড়ে দিয়েছে।
দিল্লির কথা মনে পড়ল তার। মনে পড়ল, ব্রাহ্ম পরিবারের সেই অঙ্কশাস্ত্রের অধ্যাপকের বাড়ির কথা। অধ্যাপক নগেন্দ্রনাথ নিজে একদিন নিমন্ত্রণ করে নিয়ে গেলেন, নতুন ইতিহাসের অধ্যাপক বিনয়কে। পরিচয় করিয়ে দিয়েছিলেন, মেয়ে সুলতার সঙ্গে। সুলতা তখন ইংরেজি পড়ত। বিনয়ের বাংলাটাও পাশ করা ছিল। সুলতার ঝোঁক গেল বাংলাকাব্যের দিকে।
দূর প্রবাসে, সুলতার কাছে বাংলা ছিল অমৃতের মতো। দূর প্রবাসের প্রেমিকের মতো সেই ভাষা। শৈশবে হেসেছে খেলেছে হিন্দি ভাষায়। বড় হয়ে ইংরেজি হিন্দি বাংলার জগাখিচুড়ি দিয়ে ঝগড়া করেছে চাকরের সঙ্গে, কথা বলেছে বাপের সঙ্গে। বিনয় যখন গিয়েছিল তখন, মাতৃহীন সংসারের সে ছিল সর্বময়ী কত্রী।
সুলতাদের একটা সমাজ ছিল। তার সঙ্গে বিনয়ের চাক্ষুষ দূরের কথা, দুর-পরিচয়ও ছিল না একরকম। সে জানত, পবিত্রতার নামগন্ধহীন, রং মাখা এ এক কুৎসিত সমাজ। না হিন্দুর গরু, না মুসলমানের শুয়োর।
সুলতা যখন ঘরে থাকত, মুখে রং মাখত তখনও। ঠোঁটের রং বাসি হত না। জর্জেটের বাঁধুনি শিথিল হত না এক মুহূর্ত। চাকরকে ডাকত বোয় বলে, ঝিকে আয়া। বাড়িতে দিবানিশি নানান লোকের আসাযাওয়া। অধিকাংশই সুলতার মেয়ে আর ছেলে বন্ধু। অল্প স্বল্প নগেন্দ্রনাথের প্রবীণ বান্ধব। ছেলে মেয়ের দলে বাঙালি ছাড়াও দিল্লি, মারাঠি, পঞ্জাবি, মাদ্রাজি সবরকমই ছিল। নানান প্রদেশের তীর্থক্ষেত্র বিশেষ।
বাপের ঘরে শাহাজাদির মতো সুলতা। তার ঠোঁটের রং, চোখের কাজল আর জর্জেটের ঢেউয়ের একটা নেশা ছিল বিনয়ের। মনের এই নেশাটা সে করত চোরের মতো লুকিয়ে। যে পরিবারে সে মানুষ, সেখানে প্রেমের চোখে চাওয়াটাই নোংরামি ! তা ছাড়া ছিল ভীরুতা। এই আভিজাত্যকে সমীহ না করুক, ভয় ছিল। সুলতাকে প্রেম নিবেদনের সাহস তার ছিল না। প্রেম করাটা তার মাথায়ও আসেনি। তাই তার ব্যবহার ছিল শান্ত, মিষ্টি আর খানিকটা নির্বিকার। সুলতার কাছ থেকে যেটুকু পেত, সেটুকু যেন কোনও স্বৈরিণীর কাছে লুকিয়ে পাওয়া অনাচারগ্রস্ত পাকানো রসের মতো। সে রস প্রেম না। সুলতাদের দেহ ও প্রেম বলে কিছু নেই, এটাই তার বিশ্বাস ছিল।
ইউনিভার্সিটিতে মেয়েদের কাছাকাছি এসেছে সে। কোনও মেয়েকেই সে কোনওদিন ভাল চোখে দেখেনি। ভাল হয় না, এইটাই তার জানা ছিল, রক্তে ছিল অবিশ্বাস। তার মা, জ্যাঠাইমা, তার বোন, বউদিরা অন্য মানুষ। তারা ভিন্ন জগতের। তারা হিন্দুনারীর দোষে গুণে মহৎ। সুলতাদের ঠাঁই নেই সেখানে।
সে যে ঘর ছেড়ে গেছল, তার কারণ তার বাবা। লোকটি জ্যাঠামশায়ের কাছে মার খেয়ে খেয়ে, বিরাগ ও অশ্রদ্ধা জাগিয়ে দিয়েছিল বিনয়ের মনে। জ্যাঠামশায়ের অদ্ভুত ক্ষমতাটাই তাকে উদ্দীপ্ত ও কৌতূহলী করেছে। লজ্জায় ও ভয়ে জিজ্ঞেস করতে পারেনি, জেঠু, তুমি বাবাকে কী করে ঠকাচ্ছ? জ্যাঠামশাই এদিকে দিনরাত্রি ব্লাডপ্রেসারে আর পেটের ব্যারামে কাতরাত। লোকের সঙ্গে মিষ্টি হেসে। কথা বলত। সেই লোকটাই কী করে বাবাকে পাগল করছিল !
বড় হয়ে বাবার জন্য তার কষ্ট হয়েছিল। কিন্তু জ্যাঠামশায়কে সে উপযুক্ত নায়ক মনে। করেছিল। বুঝেছিল, এরকম না হলে মানুষ কিছু করতে পারে না বোধহয়। বাবা ভুল করেছে, সে । নিজে অন্তত আর এভাবে বোকা হবে না।
এই রকম মন নিয়ে দুবার পাশ করেছে সে। আশ্চর্য? পাশ করাটা তার কাছে কোনও সমস্যাই নয়। সারাজীবন পড়লে, সারাজীবনই পাশ করতে পারত।
কিন্তু অর্থের প্রয়োজনে ঘর ছেড়েছিল সে। বাইরে এসেছিল পূর্ণ অভিজ্ঞতার সজাগ মন নিয়ে, পা টিপে টিপে। পা টিপে টিপে এসেছিল সহৃদয় নগেন্দ্রনাথের বাড়িতে। তার প্রবাস জীবনকে স্নেহ-সিক্ত করতে চেয়েছিলেন নগেন্দ্রনাথ। সুলতাও চেয়েছিল।
সেই প্রথম বিনয়ের একটি মেয়ের সঙ্গে ঘনিষ্ঠতা জন্মেছিল। দুপাচ্য খাবার, কিন্তু খেতে ভাল। সুলতার ঠোঁটের রং কদর্য সমাজ-চরিত্রের লক্ষণ, কিন্তু দেখতে ভাল লাগে। নেশাটা রক্তের মধ্যে ধরে গেছল। সোঁদা মাটির টানে কেঁচোর মতো বুকে হেঁটে হেঁটে এগুচ্ছিল সে।
সুলতারা দেখছিল এক স্বল্পবাক, শিক্ষিত স্বাস্থ্যবান বাঙালি যুবক। চোখে তার স্বপ্ন, প্রবাসের বিষণ্ণতা। সুলতা বাংলা শিখতে চেয়েছিল আর তার একলা জীবনে দিতে চেয়েছিল মিষ্টি সাহচর্য।
সত্যি, অনেকে ঘিরেছিল সুলতাকে। তার মধ্যে প্রথম হয়ে উঠেছিল বিনয়। শেষ পর্যন্ত, বিনয়ের রাত্রে খাওয়াটাও সারতে হত সুলতাদের বাড়িতেই। বাংলা রান্না খাওয়ার জন্য, সব সময়েই সুলতার কোনও না কোনও ভিন্নদেশের বন্ধুরও থাকত নিমন্ত্রণ।
বিনয় জানত, এ খাওয়ানো মানে সুলতার রঙের আসর জমিয়ে রাখার কারুমিতি। যখন যাকে ভাল লাগে, তাকেই খাওয়ায়। সুলতার ছেলেবন্ধুদের নেশাটার আরও গুঢ় কারণ বুঝেছিল সে। বুঝেছিল, ওরা সুলতার সব রকমেরই সঙ্গী।
কিন্তু আশ্চর্য ! হিংসে হত তার। তার একলা ঘরের অন্ধকারে ছটফট করত। যে দিন রাত্রে সুলতা অন্য কোনও বন্ধুকে সঙ্গে নিয়ে বিনয়কে পৌঁছে দিয়ে যেত, তার বুকের মধ্যে একটি অসহায় ক্রুদ্ধ সত্তা নিঃশব্দে চিৎকার করত। আর ভাবত, যে বন্ধুর সঙ্গে সুলতা ফিরে গেছে, হয়তো এতক্ষণ বক্ষলগ্ন হয়েছে তার। কেন না ওদের সমাজে যে সবই চলে। ভাবতে ভাবতে অসহ্য যন্ত্রণায় তাকে মাথায় জল ঢালতে হত।
শুধু জানত না, ফিরে যাওয়ার পথে দিল্লির ঘুমন্ত প্রাসাদের আনাচেকানাচে আটকা পড়ে থাকত সুলতার দীর্ঘশ্বাস। সুলতা নির্বাক উদাস বিষণ্ণ স্বভাব বিনয়কে ততদিনে ভালবেসেছিল।
সুলতা ভাবে ভঙ্গিতে সম্মতি দিয়েইছিল। প্রস্তাব করেছিলেন নগেন্দ্র। কেন না, বিনয়ের পক্ষে প্রস্তাব করা সম্ভব নয়, এইটাই অনুমান করেছিলেন। হঠাৎ পাংশু মুখে চুপ করে গেছল বিনয়। বিয়ে ! সুলতাকে ! কয়েকদিন সময় নিয়ে শুধু ভেবেছিল। ভাবার কোনও দরকার ছিল না। জীবনে সেই প্রথম আগুন লেগেছিল তার রক্তে। প্রতিটি শাণিতবিন্দু সুলতাকে কামনা করছিল।
তা ছাড়া, সেই প্রথম মনে হয়েছিল, সে তার জেঠুর মতো একটা কাজ করতে যাচ্ছে। অঙ্কশাস্ত্রের হেড অফ দি ডিপার্টমেন্ট নগেন্দ্রনাথের সারাজীবনের সঞ্চিত টাকাটা তো পাবে সে-ই।
সুলতাদের সমাজ সংসার মানুষ, সবই পাপ। বিনয় জানত, সে পাপের দুর্নিবার আকর্ষণ রোধ করতে পারছে না। বাড়ির ঠিকানা, পিতৃ-পরিচয়, সবই দিয়েছিল সে নগেন্দ্রনাথের কাছে। দিয়ে বলেছিল, ওই বাড়ির সঙ্গে কোনও সম্পর্ক সে ভবিষ্যতে রাখবে না। আর, তারাও দেবে না সম্মতি এ বিয়েতে।
সেদিক থেকে সংস্কারমুক্ত ছিলেন নগেন্দ্রনাথ। বিশ্বাসও করতেন বিনয়কে।
বিয়ের পর আলাদা বাসা করেছিল বিনয় সুলতাকে নিয়ে। গোদের উপর বিষ ফোঁড়ার মতো দ্বিগুণ জ্বালা চেপেছিল বিনয়ের মনে। সে দেখছিল, সুলতার বিয়ে হয়েছে বটে, সঙ্গীরা তাকে ছাড়েনি। সেও ছাড়েনি সঙ্গীদের। তাদের যাওয়া আসা একই রকম চলছিল। খাওয়াদাওয়া, আচ্ছা, সবই ঠিক ছিল। বদল হয়েছিল শুধু বাড়িটা।
সুলতার তখন প্রথম সন্তান হয়েছে। বিনয়ের বিষণ্ণ উদাস চোখের দিকে তাকিয়ে একদিন সে অদ্ভুতভাবে আবিষ্কার করেছিল, তার বন্ধুদের, বিনয়েরই ছাত্রদের এ বাড়িতে আসা সে পছন্দ করে না।
মনে মনে কষ্ট পেয়েছিল সুলতা। এরা সকলেই প্রায় তার শৈশবের সঙ্গী। বলেছিল, কেন বলো তো?
বিনয় বলেছিল, এখন তো আমিই আছি।
সেই জীবনে প্রথম সুলতার রং মাখা ঠোঁট ফ্যাকাসে হয়ে গেছল। বিনয়ের কথার আসল অর্থ বুঝতে তার একটুও অসুবিধা হয়নি।
তারপর দিনে দিনে বিনয়ের রূপটা খুলেছিল আস্তে আস্তে। ঠিক বিনয়ের মতো করেই। সুলতার প্রতি তার আসল ধারণা, আসল বাসনা ফুটেছিল তার একই বিষণ্ণ চোখে, অল্প শান্ত কথায়।
তখন দ্বিতীয় দফায় আসন্নপ্রসবা সুলতা।
কিন্তু সুলতা, চোখের জল না ফেলে, বিনয়ের এ বিশ্রী গোঁড়ামিটা ঝেড়ে ফেলতে চেয়েছিল তার প্রেমের উচ্ছ্বাসে হেসে। ভেবেছিল, ওর পারিপার্শ্বিকের ঠুলিটা দেবে ফুটো করে। বাইরে যেত, ডেকে আনত বন্ধুবান্ধবীদের, বেশি করে আলাপ করিয়ে দিত বিনয়ের সঙ্গে।
বিনয় বুঝেছিল বিপরীত। ভেবেছিল, চোরা না শোনে ধর্মের কাহিনী। একই কথা ভেবেছিল সুলতাও।
সে নির্বাক হয়ে, বিমর্ষ চোখে আরও কঠিন হয়ে উঠেছিল। বেরুতে না-দেওয়া আর কাউকে না আসতে দেওয়ার (কাউকে অবশ্য বিনয় নিজের মুখে আসতে বারণ করেনি, সে-সবই সুলতার দায়।) অপমানকর ঘটনা ঘটতে আরম্ভ করেছিল অনেক। সেই সঙ্গে, নিরালায় পেয়েও কম অপমান করেনি সুলতাকে।
সুলতা চমকে চমকে উঠেছিল বিস্ময়ে, ব্যথায়। তারপরে ভয়ে ও ঘৃণায়। কিছুদিন পরেই তার দ্বিতীয় সন্তান হয়েছিল।
কথাটা চাপা থাকেনি। ফলে, আস্তে আস্তে, বন্ধুবান্ধবদের কান থেকে কথাটা গিয়ে পৌঁছেছিল কলেজের ছেলেদেরও কানে। বিনয় যে শুধু তরুণদের কাছে অপ্রিয় হয়ে উঠেছিল তা নয়, কলেজে ছেলেরা লেগে গেছল বিনয়ের পেছনে। পেছনে লাগার ব্যাপারটা এমনই হল, কলেজের গভর্নিং বডি বিনয়কে কাজে ইস্তফা দিতে বললেন। নগেন্দ্রনাথ অসহ্য ব্যথায় চুপ করে ছিলেন একেবারে।
বিনয় বুঝেছিল, এটা একটা প্যাঁচ। সারা দিল্লিটাই সুলতার ঠোঁটের আশায় ছিল। আর বুড়ো বেহ্মজ্ঞানী নগেন্দ্রনাথ খেলছিল নিশ্চয়ই কড়া অঙ্কের প্যাঁচ।
সুলতা বিনয় ও বাবাকে ছাড়া সবাইকে অভিসম্পাত দিয়েছিল তখন। সে জানত, সবাই মিলে বিষিয়ে তুলেছে তার জীবনটা।
অধ্যাপনায় ইস্তফা দিয়েছিল বিনয়। তার সমস্ত রাগ ও ঘৃণা এসে জড়ো হয়েছিল সুলতার উপর। বড় বড় দুটি আরক্ত চোখে, আশ্চর্য শান্ত গলায় কোনও অপমান করতে সে বাকি রাখেনি সুলতাকে।
সুলতাদের সমাজে, আচারে বিচারে ও শিক্ষায়, এর প্রতিকারের ব্যবস্থা ছিল। কিন্তু সুলতা ধৈর্য ধরে ছিল, বিনয়কে সে ভালবেসেছিল।
সেই সময়টা যুদ্ধের ঘটা পেকে উঠেছে। তেতাল্লিশের উপোসী বাংলার উপর সারা ভারতের ব্যবসায়ীদের নজর । একদিকে ক্ষুধা, আর একদিকে বোমার ভয়ে জুজুবুড়ি কলকাতা। বেকার বিনয় একটু বেকায়দা বোধ করছিল। সেই সময় জুটেছিল এসে উধম সিং। বাড়ি আগ্রায়। কলেজে। চাকরি করত লাইব্রেরিয়ানের। আসলে সে ছিল ইনটেলিজেন্ট ব্রাঞ্চের লোক। কাজ ছিল ছাত্রদের উপর নজর রাখা আর রিপোর্ট করা। তার সমবেদনা এসে পড়েছিল বিনয়ের উপর।
সে প্রথমেই খোঁজ করেছিল, বিনয়ের টাকা আছে কী পরিমাণ। কিছু ছিল। একলা মানুষ, বাড়িতে টাকা পাঠাবার দায়িত্ব সে মনেও রাখেনি। বাপের মৃত্যু সংবাদে, কোনওরকমে হবিষ্যটা করেছিল থান পরে। ছাত্র অবস্থায় পয়সার জন্য কোনও ব্যাকুলতা ছিল না। কর্মজীবনে পয়সাটা চিনে ফেলেছিল আশ্চর্যরকমভাবে। সুতরাং কিছু হাতে ছিল।
উধম এসে বলেছিল, এক ওয়াগন মাল এসেছে কানপুর থেকে। যার নামে এসেছে, সে টাকাটা দিতে পারছে না। হাজার তিনেক টাকা লাগবে। যদি বিনয় নিতে পারে সেটা, কাজ হবে।
মালটা কী? নতুন পুরনোয় মেশানো কিছু যন্ত্রপাতি আর নাটু এবং বোল্টস আছে। লাভ? সেটা উধম পরে বুঝিয়ে দিয়েছিল।
মালটা নিয়ে খালাস করে পাঠানো হয়েছিল বাংলাদেশে। এক সপ্তাহের মধ্যেই বিনয় দেখেছিল, পুঁজি তার দ্বিগুণের বেশি হয়ে গেছে।
উধম বুঝিয়েছিল, যে মালগুলি আসছে, ওগুলি কারখানারই পুরনো মাল। যে পাঠায়, সে কিছু নতুনও পুরে দেয় এবং যে দরে দেয়, সেটা দিল্লির দর। আবার বাংলাদেশে ফিরে গেলেই দরটা যায় চড়ে। চড়েও সাংঘাতিক রকম। বিশেষ করে কলকাতার বাজারে তখন লোহালক্কড় সোনা হয়ে গেছে।
এ ঘটনার পর অধ্যাপক জীবনের প্রতি করুণ অবহেলাভরে তাকিয়েছিল। সে স্বাদ পেয়েছিল অনেক বড় জিনিসের। তার বাবা শুধু কেঁদেই মরেছিল। জ্যাঠামশাই ছাড়া সে দিন বুঝি আর কেউ ছিল না তাকে বাহবা দেওয়ার। উধম সিংকে পারেনি সে ছাড়তে। বেচে তাকে দিয়েছিল টাকা।
উধম তাকে মাত্র আঙুল দিয়ে রাস্তা দেখিয়েছিল। তারপরে চিনিয়ে দিয়েছিল অলিগলি। জমে উঠেছিল ব্যবসা।
ওদিকে টের পাচ্ছিল, সুলতা সংযোগ রেখে চলেছে নগেন্দ্রনাথের সঙ্গে। চাকরগুলিকে বিশ্বাস করা যাচ্ছিল না।
প্রতিমুহূর্তে দেখছিল পাপের কারসাজি চলেছে যেন বাড়িটার দেওয়ালে দেওয়ালে। এমনকী, বিনয় একথাও ভাবত, সুলতার ছেলে কার ! ভাবে-ভঙ্গিতে সেটা জিজ্ঞেসও করত সুলতাকে।
অল্পদিনের মধ্যেই, উধমের সাহায্যে পাড়ি দিয়েছিল সে বাংলায়। সুলতা আশা করেছিল দিল্লির পাপ থেকে বিনয় নিজে মুক্ত হয়েছে। এবার ভোলা মনে তার সঙ্গে সংসার পাতবে।
কিন্তু আশ্চর্য ! কোনও নড়চড়ই হয়নি। আজন্মের দিল্লি ছেড়ে সে এসে বন্দিনী হয়েছিল চব্বিশ পরগনার দূর উত্তরের ধোঁয়া ধূসরিত মফস্বল শহরে। বিনয় তার একটি কথা রেখেছিল। ছেলে দুটিকে সরিয়ে দিয়েছিল এ বাড়ি থেকে শান্তিনিকেতনে।
রং? সে শুধু ঠোঁটে কেন। মন থেকেই তো তার দাগ উঠে গেছল কবে। বিনয় এখনও ভাবে, সুলতার রং মেখে রং করা ঘুচিয়ে দিয়েছে সে চিরদিনের জন্য।
অনেক দিন বাদে দিল্লির কথা ভাবতে ভাবতে ডুবে গেল বিনয়। আজও তার সেই উদাস চোখ। কিন্তু ঠোঁটের কোণে একটি তৃপ্তির হাসি চমকাচ্ছে।
রাঁধুনি ঠাকুরটি একটু গিন্নি গিন্নি ভাবের। সে ভাবল, বাবুর আজ মন কাঁদছে বউ-ছেলে ছেড়ে। তাই অত ভাবনা। তাই এক সময়ে এসে বলল, বাবু অত ভেবে আর মন খারাপ করে কী হবে। নেয়ে খেয়ে নেবেন চলুন।
বিনয় এক মুহূর্ত অবাক হয়ে হেসে বলল, ঠিক বলেছিস চল।
উপরে এসে, হঠাৎ কী মনে করে সুলতার ঘরে গেল। এ ঘরে সে মাসে একবারও ঢোকে কিনা সন্দেহ।
মনে পড়ল, এখানে এসে সুলতার সঙ্গে তার সব সম্পর্কের বিচ্ছেদ ঘটে গেছে।
সুলতা তাকে ঢুকতে দেয়নি এ ঘরে। সুলতার সেই মূর্তি অদ্ভুত ! লোক জানাজানি অনর্থ করতেও পেছপা ছিল না।
বিনয় বুঝেছিল, সব রং হারিয়ে আজ সুলতা ক্ষিপ্ত। ঠিক আছে। হঠাৎ ঘন ঘন, সপরিবারে নিমন্ত্রণ করে পাঠাতে লাগল সে ললিত মজুমদার কম্পাউন্ডারকে। কম্পাউন্ডারের বড় মেয়েটা জেনে নিল বিনয়ের কাছে, তাদের স্বামী-স্ত্রীতে নিদারুণ বিচ্ছেদ। দরিদ্র মেয়েটা, বিনয়কে করুণা করতে গিয়ে ডুবল। দিনে দিনে ডুবল সুলতারই চোখের সামনে। বিনয় ভাবছিল, দিল্লির শোধ নিচ্ছে কষে।
তারপর ডা. সীতানাথের স্ত্রী। একই ব্যাপার। সুলতার উপর শোধ নিতে গিয়ে একটা যুক্তিও খাড়া করেছিল সে। নতুন নতুন প্রেমের লোভটাও দুর্নিবার হয়ে উঠেছিল। ডাক্তারের স্ত্রী তার উদাস ক্লান্ত জীবনে বন্ধুর মতো এসেছিল। দাম্পত্য জীবনের কোথায় তার কিছু ফাঁক ছিল। সেই ফাঁকের মাঝখান দিয়ে বিনয় দাঁড়িয়েছিল সামনে। তারপর পালিয়েছে।
বালবিধবা উগ্রক্ষত্রিয়দের মেয়ে মুক্ত এসেছিল অন্যভাবে। বেচারির বন্ধকি জমিটুকু হাতছাড়া হওয়ার ভয়ে টাকা চেয়েছিল বিনয়ের কাছে। বন্ধক ছিল চারু স্যাকরার কাছে। বিনয় টাকা। দিয়েছিল। মুক্ত নিজেই সামলাতে পারেনি। ভাল মানুষ ভাল মানুষ করে এলিয়ে পড়ল এমন, দেখল, শেষে জমিটাই বিনয়ের দখলে। ওই জমিটা চারু স্যাকরার কাছে পাঁচ বছর আগে বাঁধা দিয়ে মুক্ত তার স্বামীকে রোগমুক্ত করতে চেয়েছিল।
বিনয়ও অবাক হয়েছিল। ব্যাপারটা সে মোটেই ভেবে করেনি। বরং পড়ে পাওয়া চৌদ্দআনা জমিটা যতদিন সে নেয়নি, তার অস্বস্তি হচ্ছিল। তার নানান কাজে কর্মে মনে পড়ত সব সময়। তারপর যখন নিয়ে নিল, তখন সব অস্বস্তির অবসান হয়ে গেল।
বিনয় জানালা দিয়ে তাকাল দক্ষিণের আকাশে। রাস্তায় ভিড় লেগেছে। মিষ্টি মিষ্টি রোদে ভরে গেছে দিনটা। বাড়িটা একেবারে নিঝুম। অবশ্য নিঝুমই ছিল চিরদিন।
চোখের সামনে ভাসতে লাগল মেঘনাদের স্ত্রী লীলাকে। কম্পাউন্ডারের মেয়ে। ডাক্তারের স্ত্রী সুধা, মুক্ত এমনকী সুলতা, কাউকে দিয়ে হঠাৎ তুলনা করা যায় না লীলার। কালোরূপের এত আগুন আর দেখেনি সে। যে আগুন লেলিহান শিখার মতো হাসির ছটায় পুড়িয়ে দিতে চায়। কী সাহস! প্রাণ চাইলে হয়তো মাঝ গঙ্গায় নৌকা ডুবিয়ে বিনয়কে মেরে মরতেও পারত।
দীর্ঘশ্বাসের শব্দে চমকে ফিরল সে খাটের দিকে। শূন্য বিছানা, সাজানো গোছানো। দরজার দিকে ফিরে দেখল রাঁধুনি ঠাকুর দাঁড়িয়ে আছে।
বেচারি ! গিন্নিমন্ত ঠাকুর। সে ভাবছে, আহা। বাবু বেচারির কী ব্যথা ! থাকতে যাকে মনে লাগেনি, আজ তার জন্য এ খালি ঘরে মনটা হু-হুঁ করছে। এ কথা আজ সে কাকে বলবে। ভোলা রইল, মা এলে বলবে। সে তো পরের কথা। উলটে নিজের বামনির কথাটাই মনে পড়ে যাচ্ছে।

পুজো গেল। কোজাগরী পূর্ণিমা পড়ে গেল কার্তিক মাসে। আকাশে রং লেগেছে হেমন্তের। শরতের সোনায় পাক ধরে যাওয়া কেমন যেন গোলাপি আভা লেগে গেছে রোদে। হালকা বাতাস বইছে মাঝে মাঝে উত্তর থেকে। হিমালয়ের বাতাস, হেমন্তে পূর্বাভাস দিচ্ছে শীতের।
মেঘনাদ বেরুবার জন্য অপেক্ষা করছে। রাজীব আসবে। লীলা বিছানায় শুয়ে শুয়ে দেখছে। তিলি আর সুকুমারী গেছে গঙ্গায় স্নান করতে। নকুড় বসে আছে বড় ঘরে। ষোড়শী একলাই রান্নার আয়োজনে ব্যস্ত। লীলা শুয়ে শুয়ে দেখছে মেঘনাদকে। দেখছে সিরাজদিঘার সেই পাগলা বাতাস ছুটে এসেছে এখানে। মেঘনাদ মত্ত হয়ে উঠেছে। আপন মনে হাসছে, ভু কোঁচকাচ্ছে। চলতে ফিরতে হঠাৎ কখনও আদরও করছে লীলাকে। এমনকী হাঁকডাকও শুরু করেছে সিরাজদিঘার মতোই। লীলা বুঝতে পারে, এ সব কিছুর মধ্যেই এক নতুন আনন্দ নতুন ফুর্তি আছে। এক নতুন উদ্যম ও নতুন প্রেরণার বশে সে দিবানিশি আচ্ছন্ন।
লীলা যে ঠিক পদে পদে মেঘনাদের পরাজয় নিরাশা আর গ্লানি চেয়েছে, তা নয়। তবু, মেঘনাদের এই আশার উচ্ছ্বাস, আনন্দ কেন যেন তার রক্তে কেবলই জ্বালা ধরায়।
চোখের সামনে ভেসে ওঠে বিনচৌ-এর করুণ চোখ দুটি। কী ব্যাকুলতা সেই চোখে। তেমনি করে মেঘনাদ একদিনও ফিরে তাকায়নি তার দিকে। বিনচৌও ছোট কারবারি নয় কিন্তু পুরুষ হিসাবে মেঘনাদ আর সে কত তফাত। বিনচৌ চাইতে পারে, টানতে পারে, ডাকতে পারে। একটু পাওয়ার জন্য লুটিয়ে পড়তে পায়ে পায়ে।
আর মেঘনাদ। কাজ ও উদ্যোগের এক বিশাল যন্ত্র। ফাঁক পেলে, প্রেমের ভারে চটকে দলা পাকিয়ে দিয়ে যায়। তা ছাড়াও তিলির কাছে, এ বাড়ির মেয়েদের কাছে বিনচৌ-এর সম্পর্কে অদ্ভুত গল্প শুনেছে সে। শুনেছে, বিনচৌ নাকি তার বউয়ের সঙ্গে কথা বলে না, বেরোয় না। তাদের মুখ দেখাদেখি নেই। বিনচৌ-এর বাড়ির ঠাকুর চাকরের কাছেই নাকি তারা শুনেছে। কী একটা আছে, কে জানে। বড় আশ্চর্য ! আগুরিদের মুক্তই তো বলেছে, বিনচৌ-এর বিবির সঙ্গে নাকি বিনচৌ-এর বিয়েই হয়নি। দিল্লি থেকে চুরি করে নিয়ে এসেছে। সে বিবি এখন বিনচৌকে তার ঘরেই ঢুকতে দেয় না।
তবে সবাই বলেছে, দেখতে কিন্তু বেশ।
কত বেশ ! বেশ ! মনসার রক্তে রক্তে বিষ বিস্তার হয়েছে। লীলা তার কালো রূপের কথা জানে । যৌবনের স্পর্ধা তার বড় বেশি। আর, রক্তে রক্তে তার কৌতূহল বিনচৌ-এর জন্য। সেই তো সেই চোখ, ভিক্ষুকের প্রাণঢালা সরলতা। ভয়ই বা কীসের।
লীলা শুনেছে, বিনচৌ-এর বউ বাইরে গেছে। ঠোঁটের কোণ কুঁকড়ে ওঠে লীলার। মনে হয়, বিনচৌ-এর ঢুলু ঢুলু চোখ যেন তার দিকে তাকিয়ে বলছে, তোমারি জন্য, তোমারি জন্য।
মেঘনাদের দিকে তাকাল সে। সংবিৎ নেই যেন মানুষটির। দাঁড়িয়ে আছে সোজা। সারামুখে ভাবনা ভরা। চুলগুলি অনেক বড় হয়েছে। সিংহ কেশরের মতো পাকিয়ে পাকিয়ে পড়েছে ঘাড়ে । লাউডগার মতো এসে পড়েছে কপালের দিকে। গোঁফজোড়ার শেষাংশ ঢেউ খেলে গেছে পাকিয়ে। যেন যাত্রার দলের রাজা।
হঠাৎ লীলা কাত হয়ে, জামা ধরে টানল তাকে। একটু জোরেই টেনেছে। মেঘনাদ সরে এসে, তাকাল তার দিকে। স্থির দৃষ্টি লীলার।
কী ভাবছ?
মেঘনাদ বলল গভীর চিন্তিত স্বরে, বিপিনদার চিঠি কেন এল না, তাই ভাবছি।
লীলা অবাক হয়নি। মনটা মিইয়ে গেল। বলল, বোধ হয় মরে গেছে। মরে গেছে? মেঘনাদ বিস্মিত ব্যথায় চমকে উঠল। বলল, কেন, মরবে কেন?
লীলা হেসে উঠল, তোমার জন্য মরতেও পারবে না নাকি?
মেঘনাদ বলল, বিপিনদা মরে যাবে, এ কথা ভাবতে পারিনে মহাজনগিন্নি।
মহাজনগিন্নি ! ওই নামে কারখানার সবাই ডাকত। মেঘনাদ আদর করে ডাকত ওই নামে।
লীলার ঠোঁট বেঁকেই উঠল। বলল, তা হলে বাজারের সেই বেশ্যেটা নিয়ে এখন কতার ভিটেয় সুখে আছে। আর জবাব দিতে মন চাইছে না।
এমন সময় নকুড়ের ডাক ভেসে এল, বাবাজি এসো। রাজীবঠাকুর এসেছেন।
মেঘনাদ উঠে পড়ল। বালিশের তলা থেকে, ঠোঙায় পোরা একরাশ টাকা বার করে পকেটে নিল। লীলা বলল, কোথায় যাচ্ছ?
লীলার কথায় মনটা খারাপ হয়ে উঠছিল মেঘনাদের। নতুন দিনের ডাক এসে পড়ল। মন খারাপ করতে পারল না। বলল, আজ যে মেশিন কিনব।
বেরিয়ে গেল সে। সেইদিকে তাকিয়ে অবশ হয়ে পড়ে রইল লীলা। হঠাৎ বিনচৌ, রাজীব, সকলের উপরেই বিদ্বেষের একটা ঝিলিক দিয়ে উঠল তার মনে।
রাজীব বলল, বিনয়দার কারখানায় যেতে হবে।
মেঘনাদও তাই চাইছিল। যন্ত্রটি আবার দেখে আসা হবে। আপাতত যন্ত্রটি বিনয়ের কাছেই থাকবে। মেঘনাদের ঘর উঠলে আনা হবে। তা ছাড়া রাখবার জায়গা কোথায়।
নকুড় বলল, একটু আস্তে আস্তে যেতে হবে কিন্তু। আমিও যাব। ১৪৪
রাজীবের ভ্রূ দুটি কুঁচকে উঠল। দেখল মেঘনাদের মুখের দিকে। মেঘনাদ খুশি হয়ে বলল, যাবেন বইকী! চলুন, আস্তেই যাব।
নকুড় চলতে চলতে আপনমনেই বলল, যেতে হয়, বুঝলে বাবা! আজ বড় আনন্দের দিন কি । তোমার বাবা থাকলে
কথাটা শেষ হল না। মনে মনে বলল, আর কি সুযোগ আছে কিছু! আর কি সময় আছে। আশা আছে! কী যে মরীচিকা। কিছুতেই চুপচাপ বসে থাকা যায় না।
বিনয় প্রস্তুত হয়েছিল। আরও দু জন লোক ছিল তার অফিসে। টাকাটা গুনে দিল রাজীব বিনয়ের সামনে। স্ট্যাম্পকাগজে সই করে দিল দু জনেই। সাক্ষী হিসাবে সই করল নকুড় আর রাজীব।
তারপর আবার যন্ত্রটি দেখতে গিয়ে মনটা ভরে উঠল মেঘনাদের। তবু বুকটার মধ্যে খচখচ করতে লাগল। তারই জিনিস, কিন্তু জায়গার অভাবে নিয়ে যেতে পারবে না। নকুড় বলল, তা হলে একবার বাড়ি গিয়ে ঝুমি ওদের পাঠিয়ে দিতে হয়। মেঘনাদ বলল, কেন? কেন কি বাবা ! তুমি সা ঘরের সন্তান। কারবারের দস্তুর। তেল সিঁদুর দিয়ে, ঘরের লক্ষ্মীকে নমো হয়ে বরণ করতে হবে তাকে।
ব্যবসার মধ্যে লৌকিক আচারটা কোনওদিনই রপ্ত করতে পারেনি মেঘনাদ। আপত্তি করল না সে। কেন-ই বা করবে। বলল, বেশ তো। আপনি তা হলে বলুনগে ওদের, ওরা আসুক।
তাই যাই।
লাঠি ঠক ঠক করে চলল নকুড়। তার মনে প্রাণে যেন হঠাৎ নতুন বল এসেছে। মনে মনে ভাবছে, চুপ করে বসে থাকলে চলবে না। থাকতে হবে সঙ্গে সঙ্গে। থাকতে থাকতে মিশে যাবে। কাজে। কাজের মধ্যে থাকলে তার কি কোনও প্রতিদান সে পাবে না। কোনও নতুন রাস্তাই কি খুলবে না চোখের সামনে।
মেঘনাদের মনের পালে বাতাস লেগে গেছে। সত্যি, আজ তার বাবা বেঁচে থাকলে কী করত ! তার সেই ছেলে মেঘু, আজ মেশিন কিনল। অনন্তীর ঘাটে শেষ বিদায় দিয়ে আর তো দেখা হয়নি বাবার সঙ্গে।
তার মুখের দিকে তাকিয়ে রাজীব আর বিনয় চোখাচোখি করতে লাগল। কারখানার মেয়েরা কাজের ফাঁকে ফাঁকে দেখছে এদিকে তাকিয়ে। কথা বলছে নিজেদের মধ্যে। তাদের সদার নাগাই চিৎকার করে হুকুম দিচ্ছে, হাত চালাও মাগিলোগ, হাত চালাও, হাত চালাও।
চটকলের লরি এসে পড়ল ফেঁসো নিয়ে। বিনয় গেল, দেখতে।
আধঘণ্টা পরেই এল সবাই। সকলের আগে তিলি, তারপর লীলা। সুকুমারী। লীলার সঙ্গে আবার ভাব হয়েছে সুকুমারীর। তবে একটি ফাঁক যেন কোথায় থেকেই গেছে।
ব্যাপার দেখে কাজ প্রায় সব বন্ধ হয় কারখানার। নাগাই চিৎকার করেই চলেছে।
তিলির হাতে পেতলের রেকাবি। রেকাবিতে ধান দুর্বা সিঁদূর পান সুপারি । পেতলের ছোট একটি ঘটে জল। ব্রত নয়, পুজো নয়, এ শুধু বরণ।
লীলার প্রথম চোখ পড়ল বিনয়ের উপর। দাঁড়িয়েছিল লরির পাশে। চোখাচোখি হতেই, বিনয় ঢুলু ঢুলু চোখে হেসে বিচিত্রভাবে ঘাড় নোয়াল। লীলা রানির মতো সোজা যেতে যেতে তাকাল চোখের কোণ দিয়ে। ভু কাঁপাল, হাসল ঠোঁট টিপে। পাশ থেকে তিলি শুধু বলে উঠল চাপা গলায়, দেখিস একেবারে লটকে পড়িসনে।
লীলা বলল, পড়বই তো।
মেঘনাদ তাড়াতাড়ি এগিয়ে এল। তার খুশি দেখে লীলার ঠোঁট কুঁকড়ে উঠল।
মেঘনাদ বলল, এসো যন্ত্র দেখবে।
তিলি বলে উঠল, বউটিকে ডেকে তো দেখাচ্ছ। তা বরণের কথা কি একবারও মনে পড়েনি কাল? কথা নেই বার্তা নেই উপশান্তর গিয়ে সব হাজির।
সুকুমারী ঘোমটা টেনে বলল, ও-সব কি ওর মনে রাখার কথা। ঘরের মেয়ে-বউরাই সে-খবর রাখে।
রাজীব দেখছিল তিলিকে। মাঝে মাঝে লীলাকে, লীলার দিক থেকে দূরে বিনয়কে আর সামনে মেঘনাদকে দেখছে। কিন্তু তিলির সঙ্গেই চোখাচোখি করতে চাইছে।
তিলি তা জানে। সদ্য গঙ্গা স্নান করে এসেছে সে। চুল এলানো। ধোয়া জামা পরা। সে জানে, রাজীব তাকিয়ে আছে তার দিকে। কিন্তু একবারও তাকাতে ইচ্ছে করছে না।
সবাই এল গুদামঘরে। মেঘনাদ যন্ত্র দেখাল। সুকুমারী অবাক হয়ে বলল, ঝুমি, চান করিসনি সকালে?
লীলা ঘাড় নাড়ল। সুকুমারী হতাশ হয়ে বলল, তা হলে? কাপড় ছেড়েছিস সকালে?
লীলা বলল, ভ্রু কুঁচকে, তা ছেড়েছি। কিন্তু কেন?
সুকুমারী বলল, ও মা! বরণ তো তুই করবি।
লীলা চকিতে একবার রাজীবকে দেখে অবজ্ঞাভরে ফিরে তাকাল মেঘনাদের দিকে। মেঘনাদ তার দিকেই তাকিয়েছিল।
রাজীব হেসে বলল, অভাবে নিয়ম নাস্তি। হয়ে যাক এইভাবেই। গঙ্গা জল ছিটিয়ে একটু শুদ্ধ করে নেওয়া যাক।
সুকুমারী আর একবার ঘোমটা টেনে ফোগলা দাঁতে সলজ্জ হেসে বলল, তা বটে। বামুন রয়েছে কাছে। দে ইমি, রেকারি দে ঝুমির হাতে।
লীলা আবার ভু কুঁচকে তাকাল মেঘনাদের দিকে। ভাবখানা, এ সবও আমাকে দিয়ে?
রেকাবি নিল সে হাতে। সুকুমারী বলল, গায়ে তেল সিঁদুর দে, ধান-দূর্বা, পান-সুপারি দে, গঙ্গাজল দে। বল, আমার ঘরে তুমি ধন-দৌলত দাও, লক্ষ্মী ছিরি দাও, সুখ শান্তি পুত্র কন্যা দাও। তোমাকে আমি বরণ করে ঘরে তুলোম। যেন জন্ম জন্ম তুলতে পারি।
লীলা মন্ত্রের মতো বলে গেল মনে মনে। তেল সিঁদুর ধান-দূর্বা দিল। সুকুমারী বলল, গলবস্ত্র হয়ে পেন্নাম কর।
লীলা হেসে উঠে তাই করল। সুকুমারী লু লু করে উলু দিয়ে উঠল।
মেঘনাদের মনে হল, কীসের একটা তীব্র স্রোত কলকল করে তার বুকের থেকে ফেটে বেরিয়ে আসছে চোখ দিয়ে।
মনে মনে বলল, জন্মে জন্মে নয়, যেন এ জন্মেই অনেক, অনেক যন্ত্র তুলতে পারি। এক সঙ্গে মিলে সেই যন্ত্র উচ্চরোলে মাতিয়ে তুলবে শহর।
কারখানার মেয়েরা কাজ করবে কি ! তাদের সর্দার নাগাইও অবাক হয়ে এ-দৃশ্য দেখছে।
বিনয় এসে সামনে দাঁড়িয়েছে ততক্ষণ। সুকুমারী বলল, ঝুমি, এনারা বামুন। পেন্নাম কর, আশীবাদ চা।
লীলার চোখের চকিত বিদুৎ খেলে গেল বিনয়ের মুখে। এক মুহূর্তের জন্য বিনয়ের মন এলোমেলো হয়ে গেল। এক মুহূর্তের জন্য এ সমস্ত পরিবেশ তার বুকের এক অন্ধ গুহায় খোঁচা দিল। সে বলতে চাইল, থাক থাক। পারল না।
লীলা তাকে প্রণাম করল পায়ে হাত দিয়ে। অপ্রতিভভাবে শুধু হাসল বিনয়। সে সোজাসুজি তাকাতে পারল না লীলার মুখের দিকে।
তারপর রাজীবের আপত্তি থাকা সত্ত্বেও প্রণাম নিতে হল।
একে একে তিলি সুকুমারীও প্রণাম করল। ব্রাহ্মণ নমস্য। কিন্তু অবাক হল সুকুমারী মেঘনাদকে দেখে। সে শুধু হাঁ করে দেখছে। সা বংশের ছেলে। এমনদিনে ব্রাহ্মণের পায়ে হাত দিচ্ছে না ! নকুড় হলে এতক্ষণে ব্রাহ্মণের পায়ে গড়াগড়ি দিত।
সুকুমারী না বলে পারল না। এমন দিনে নইলে পাপ হবে যে ! বলল, বাবা মেঘু, তুমিও এনাদের আশীর্বাদ চাও বাবা। নিজের গাঁয়ে ভিটার হলে আজ সারা গাঁয়ের বামুনকে ঘুরে ঘুরে পেন্নাম করতে হত।
সংবিৎ ফিরে পেল যেন মেঘু। কিন্তু কই, সিরাজদিঘার শুরুর দিনে তো কাউকে সে প্রণাম করেনি ঘুরে ঘুরে। হয়তো লালমিঞার সাকরেদ ছিল বলে। শাশুড়ির কথা রক্ষার্থে এগিয়ে এল সে।
সে এক বিচিত্র দৃশ্য ! বিশাল দেহ কুঞ্চিত কেশ মেঘনাদ যেন সাকার্সের শিক্ষিত সিংহের মতো এগিয়ে এল। আর বিনয় ও রাজীবের মুখ দুটো আড়ষ্ট হাসিতে অন্ধকার। দুই ব্রাহ্মণ পরস্পর মুখ চাওয়াচাওয়ি করে, প্রায় লাফিয়ে উঠল, আরে না না, ছি ছি…।
উবু হওয়া আর হল না। প্রণাম হল আধখ্যাচড়া। চিৎকার শোনা গেল বিজয়ের। সেও এসে পড়েছে ততক্ষণে। বোধ হয় কারখানা থেকে বাড়ি গিয়েই সোজা এসেছে।
সকলের ব্যস্ততার ফাঁকে রাজীব বলল তিলিকে, ব্রাহ্মণের দক্ষিণাটা পাওনা রইল।
তিলির চোখে সেই একই মিঠে বিদ্রুপের হাসি। যে হাসিতে প্রতিপক্ষের লাগে আমেজ।
মেঘনাদ তখন বিজয়কে মেশিন দেখাতে ব্যস্ত। বিজয় খুঁটিয়ে দেখল। একজন ওস্তাদ মিস্তিরির মতো ঝুঁকে পড়ল সে মেশিনের উপর। মিসিং-এর গোল হ্যান্ডেল ধরে ঘোরাতেই কয়েক পাউন্ড ওজনের পাথরের দুটি চাকা পরস্পর দু দিকে ঘুরে গেল। বিজয় বুঝে নিল, ওর চাপেই ময়দা ঠাসা হয়। কিন্তু এক সঙ্গে সাজানো থাকা সত্ত্বেও পাশের মেশিনটি অনড়। তারপর..এটা…এটাকে কী যেন বলে? হ্যাঁ রোলিং, তারপরে এটা ফেনসিং..
সুকুমারী তাকিয়ে দেখছে তাদের দিকে।
লীলা এদিকে আর বিনয়কে, দু দিকেই দেখছে। বিনয় হঠাৎ বলল, একদিন মেঘনাদবাবুর সঙ্গে আসুন না আমাদের বাড়িতে। লীলার সব কিছুতেই, একটু চোখমুখ ঘোরানো অভ্যাস। বলল, একলা-ই না হয় যাব।
বিনয় অফুটে বলল, বেশ তো।
তারপর তার চোখ পড়ল নাগাইয়ের উপর। চোখাচোখি হতেই নাগাই হাঁক দিল, খাটুকে খাও মাগিলোগ।
সবাই চমকে উঠল। সকলে পুবপাড়ার ভিতর দিয়ে বড় রাস্তায় এসে পড়ল ; মেঘনাদ চলল দক্ষিণের দিকে।
বিজয় বলল, চললে কোথায় এত বেলায়?
মেঘনাদ বলল, তোমরা যাও, আমি একটু ইদ্রিসের কাছে যাব। আমার তন্দুর তৈরি করবে কে, তাই ভাবছি।
সুকুমারী বলল, এত বেলায়?
লীলা বলল, এত বেলায় আর কি। সারাদিনে ফেরে তবে তো?
মেঘনাদ চলে গেল। বিজয় বলল লীলাকে, জানিস দিদি, বোনাই বড় কড়া মানুষ। কাজে ফাঁকি পাবে না।
লীলা বলল, ঢেঁকির মতো। স্বর্গে গেলেও ধান ভানবে তোর বোনাই।
এতক্ষণ উনুনের ধারে বসে ষোড়শীর মুখ অভিমানে থমথম করছে। বুঝি ঠোঁটও ফুলছে। ষোড়শী বুঝি মানুষ নয়। তার কাছে বুঝি এক দণ্ড একলা থাকতে নেই বিজয়ের।
মেঘনাদ ততক্ষণে মুসলমান হোটেলে এসে উঠেছে। তার নামটি এখন সর্বত্র প্রচারিত। সে বেকারি খুলতে যাচ্ছে, জানে সবাই। তাকে চিনেছে সকলে। খাতির বেড়েছে। হোটেলের মালিক ডেকে বসাল। এ সময়টা হোটেলে শ্রমিকদের খাওয়ার ভিড়। ইদ্রিস তার তন্দুর ছেড়ে নড়তে পারছে না। তন্দুরের চাপাটি গরম গরম সেঁকে না দিলে খেতে চায় না কেউ।
তবু, অল্পক্ষণ পরেই ইদ্রিস এল তার কাছে। চিবুকের দাড়িতে ঘাম নিংড়ে বলল, কী খবর বাবু?
মেঘনাদ বলল, ইদ্রিস ! মেশিন তো কিনে ফেললাম। আজকালের মধ্যেই জমি দেখে, আমার কারখানা তুলব। দু-এক মাস লেগে যাবে তাতে। কিন্তু আমার তন্দুর বানাবে কে?
তন্দুর। খামচি দিয়ে ইদ্রিস ধরল তার দাড়ি। ভাববার কথা। বলল, বাবু, এই সারা। পশ্চিমবাংলা মুলুকে তন্দুর বানাবার মিস্তিরি নেই আর।
মেঘনাদের চোখের বদলে গোঁফজোড়াই বড় হয়ে উঠল। তবে? ঘোড়া নেই, চাবুক কিনে বসে আছে সে। মেশিনের কারখানা হলে দেশি তন্দুরের দরকার হত না। কিন্তু সারা দেশের বেকারি তো এখনও দেশি তন্দুরেই চলছে।
মেঘনাদ বলল, বলছ কী মিঞা ! এদেশে তন্দুর বানাবার লোক নেই? তা হলে ব্যবসা হবে কী করে?
ইদ্রিস বলল, নেই কী করে বলি, আছে। মাত্তর এট্টা বংশ আছে। বস্ফোমানের জলিল শেখ জানত। নিজের ব্যাটা আর ভাইটাকে শিখিয়ে গেছে। সেই খুড়ো-ভাইপো ছাড়া সারা দেশে আর তন্দুরের মিস্তিরি নেইকো। কলকাতা-ই বলেন আর ইদিকের শহরের কথা-ই বলেন। সে বড় বড় তন্দুর ওরা খুড়ো-ভাইপোতে করেছে।
মেঘনাদ জানে, ঢাকাতেও তন্দুরের মিস্তিরির বড় অভাব। ঢাকা বরিশাল আর চাটগাঁয়, তিন জায়গায় আছে অল্প দু এক জন করে। কিন্তু এখন চিঠি লিখে তাদের এখানে আনাতে, অনেক কাঠখড় পোড়াবার ব্যাপার। বলল, ইদ্রিস তাদের কোথায় পাব?
ইদ্রিস বলল, গাঁয়ের নামটা তো ভুলে গেছি বাবু। বদ্ধামানের দুএকটা আগের ইস্টিশান হল মেমারী। মেমারী থেকে কোশ দুই আড়াই হবে জলিল শেখের ঘর। শুনেছিলাম, তারা আবার পাকিস্তানে চলে যাবে। গেল কিনা এতদিনে, কে জানে?
মেঘনাদ : পাকিস্তানে কেন যাবে তারা?
ইদ্রিসের চোখে দুশ্চিন্তা দেখা দিল। বলল, বাবু কেন যাবে, সে কথা এই দিনকালকে পুছ করেন। যেমন দিনকাল হয়েছে, তেমন তো হবে।
মেঘনাদ এক মুহূর্ত চুপ করে রইল। বলল, তবু একবার দেখতে হবে মিঞা। নইলে আমার সব আয়োজন যে ভণ্ডুল হয়ে যাবে।
মেঘনাদের মুখের দিকে তাকিয়ে অনেকক্ষণ চুপ করে রইল ইদ্রিস। তারপর হঠাৎ বলল, বাবু, আপনি যাবেন?
: কোথায়?
: মেমারী?
:এদেশ কোনওদিন দেখিনি, চিনিনে। বলো তো যেতে পারি। একটু ভাল করে বুঝিয়ে সুঝিয়ে দাও।
ইদ্রিস আবার চুপ করে রইল। বলল, বাবু এবার আবাদ ভাল হয় নাই, ব্যাটার চিঠি এসেছে কাল। তা আমার একটা ব্যাটাকে আপনার কারখানায় নেবেন তো?
মেঘনাদ একটু অবাক হল ইদ্রিসের কথা শুনে। সেই সত্যি করিয়ে ইদ্রিস তাকে তন্দুর-মিস্তিরির ঠিকানা বলবে নাকি। বললে, মিঞা, কারখানা হলে তোমার ছেলেই তো আগে আসবে। এক ব্যাটা কেন? তোমার দুই ব্যাটা আর তুমি, তোমাদের তিন বাপ-ব্যাটাকেই আমি চাই।
শোহানআল্লা। গোঁফহীন উপর ঠোঁট তুলে, দাড়ি কাঁপিয়ে হেসে বলল ইদ্রিস, আপনাকে দিয়ে কসম খাওয়াচ্ছিনে বাবু। গোসা করবেন না ; তা হলে নিজেই একবার যেতাম আপনার সঙ্গে। মেমারীর পথে একবার বাড়ি হয়ে আসতাম। তবে আপনাকে যেতে হবে তন্দুর-মিস্তিরির বাড়ি। আমার কথায় যদি না আসে।
মেঘনাদের গোঁফজোড়া হাসিতে খাড়া হয়ে উঠল। বলল, যাব বইকী, নিশ্চয় যাব। কবে যাবে?
: পরশুকে চলেন।
: পরশু আমার জমি রেজিস্টারি হবে।
: তবে এতোয়ারটা বাদ দিয়ে, সোমবার লাগাত চলেন।
: সেই ভাল। ক-দিন লাগবে?
: এক দিনে হয়। দু দিনেই ভাল হয়। একটা রাত্রি গরিবের ঘরে কাটাবেন।
: তিন রাত কাটাবার আমার সময় নেই। নইলে তাই কাটাতাম গো ইদ্রিস মিঞা। হাসতে হাসতে চলে গেল মেঘনাদ।
জমি দেখা হল তার পরদিনই। একটু উত্তরে, বড় রাস্তার উপরেই পশ্চিমদিকে, জমিটা ছিল বিধবা মুক্তর। বন্ধকি থেকে হয়েছিল বিনয়ের মৌরসি। জমিটার আশেপাশে দুতিন ঘর আগুরির বাস। আছে এখনও। আরও উত্তরে কিছু বস্তি, কয়েকটা দোকানপাট, একটি ইঞ্জিনিয়ারিং কারখানা।
দক্ষিণে জংলা পুকুর, তারপর পাড়া ; পুবদিকেও পাড়া, সামনের দিকে নানান শ্রেণীর দোকান।
বিনয় যখন জমি দেখাচ্ছে বিজয় মিস্তিরির বোনাইকে, দূরের শজনেতলা থেকে দাঁড়িয়ে দেখল মুক্ত। একটি কথাও বলল না। তার মা অবলা ফুঁসে উঠতে চাইল। মুক্ত দিল না। করের রাড়ি ঘুসকি বলে তাকে সবাই। সে ঘুসকি কি না কে জানে। কিন্তু বিনচৌ তার সব লজ্জা-ই লুটে নিয়েছে। তবু, খারাপ মেয়েমানুষ হয়েও তার লজ্জা হল কিছু বলতে। শুধু দেখল সে নীরবে। আর দেখল অবাক হয়ে, বিজয় মিস্তিরির বোনাইকে।
জমি মাপজোক হল। খুঁটি পোতা হল। প্রায় সোয়াবিঘা জমি আছে। জমি দেখা হল সকালে। দরাদরি হবে বিকালে।
নকুড় বলল মেঘনাদকে, বলো তো আমি একবার মিত্তির মশাইদের জিজ্ঞেস করে আসি, জমির দর কী রকম যাচ্ছে। ওঁরা তো মেলাই জমি বিক্রি করছেন।
বিনয়ের উপর কোনও সংশয় ছিল না মেঘনাদের। তবু বলল, দেখতে পারেন। দোষ কী আছে।
নকুড় লাঠি ঠুকঠুক করে বাইরে এল। প্রথমে এল অমর্তের মুদি দোকানে। অমর্ত শ্বশুরের মতো খাতির করে বসাল তাকে। নকুড় বলল, নতুন মানুষ জামাই ; বললেন, বাবা একবার জমির দামটা কী রকম যাচ্ছে, জেনে আসুন কোথাও। তাই বেরিয়েছি।
অমর্ত বলল অন্য কথা।
বিনয়ের বিরুদ্ধে কিছু বলল না। বলল, জামাই কাছে থাকতে থাকতে ছোট মেয়েটার বে দিয়ে দিন না? বলে ছানি পড়ার মতো ভু কুঁচকে তাকাল সে।
নকুড় বলল, সে তো জামাই দিয়ে দেবে বলেছে। আমাকেও বলছিল একটা মুদিখানা করে বসতে।
অমর্তের বুকে কেটে কেটে বসল বুড়োর কথাগুলি। মেয়েটাকে বিয়ে দেবে। আবার মুদিখানা করবে! জিজ্ঞেস করল, মুদিখানা কোন পাড়ায় হবে?
নকুড় বুঝল, অমর্ত নিজের কথা ভাবছে। যদি এ পাড়ায় হয়, তবে তার মুশকিল। বলল, হলে, বাজারের দিকেই হবে। তবে, এই বুড়ো বয়সে, বুঝতেই তো পারছ অমর্ত…
নকুড়ের বুকের মধ্যে কনকনিয়ে উঠল। বিদায় নিয়ে বাইরে এসে, আবার রাস্তা ধরল। মিত্তিরের বাড়ির বড় ছেলের সঙ্গে কথা বলে বুঝল, বড় রাস্তার উপরে কম করে প্রতি কাঠা পাঁচশো টাকার কম হবে না। অনেকদিনের চেনা মানুষ মিত্তিরেরা। খবরও রাখে সব। বড় ছেলে নকুড়কে বলল, আপনার জামাই তো জমি কিনবে শুনছি চৌধুরীর কাছ থেকে। একটু দেখে-শুনে কিনতে বলবেন। মুক্ত ঘুড়ির জমিটা তো পাঁচশো টাকায় ফুসলে নিয়ে নিল।
নকুড় ফেরার পথে দেখল, সে মাঠের রাস্তায় এসেছে। হেমন্তের হলেও রোদ বেশ কড়া লাগছে। ঘাম ঝরছে। কিন্তু মাঠের পথে কেন। বুকটা ধুক ধুক করছে নকুড়ের। বড় ভয় করছে ; যাব না যাব না করে বিনয়ের কারখানায় এসে পড়ল। কিন্তু কেন? কী বলবে সে বিনয়কে?
বলবে নাকি, মিত্তিরদের কাছে এই শুনে এলাম। জামাই আমাকে জমির দর জানতে পাঠিয়েছে। তা যদি আমাকে জমির টাকা কিছু দাও…তবে…
সেই মুহূর্তে বিনয় বেরিয়ে তাকে দেখতে পেয়ে অবাক হয়ে বলল, কী খবর?
নকুড় ততোধিক বিস্মিত হাঁপ ধরা গলায় বলল, অ্যাাঁ? ও! কী কাণ্ড দেখুন। কোথায় যাব, কোথায় এসেছি। ভুল করে এসে পড়েছি। হেঁ হেঁ…..
ফিরে চলল সে। বিনয়ের ঠোঁটের কোণটা কুঁকড়ে উঠল। বলে উঠল, দরকার হলেই যেন আসা হয়। আমি কিছু মনে করব না।
: আজ্ঞে? হ্যাঁ হ্যাঁ, আসব। আসব।
বলতে বলতে গলাটা ধরে এল নকুড়ের ; কোঁচকানো গাল বেয়ে জল ঝরে পড়ল। হঠাৎ দেখলে মনে হয়, বুড়োর ঘাম ঝরছে সারা মুখে, পড়ছে টপটপ করে।
তবু, বিনয় অবাক হয়ে দাঁড়িয়ে রইল কয়েক মুহূর্ত।
.
বিকেলবেলা মেঘনাদ এল বিনয়ের বাড়ি। কিন্তু ইতিমধ্যেই বিমর্ষ হয়ে উঠেছে সে। জমির সম্ভাব্য দামের কথা শুনে সে থমকে গেছে। তার মধ্যে সেই মানুষটি আবার মাথা চাড়া দিয়ে উঠছে। যে মানুষ আবেগে চলতে চলতে, হঠাৎ ঝিমিয়ে পড়ে ভাটার বেলায়। ঝিমিয়ে পড়ে, শঙ্কিত হয়। নাবির মুখে, তলে তলিয়ে যাবে বুঝি। নাবির মুখে, মোহনার ঢেউ সমারোহ বড় বেশি। সেখানে ধাপে ধাপে ওঠার কোনও রাস্তা নেই।
মেঘনাদ ছোট, বড় ছোট। আজ সব দিক থেকে এইটি বড় যন্ত্রণা। চারদিকে সবই বিপুল, বিশাল, বিরাট আয়োজন। মেঘনাদ সেখানে কত তুচ্ছ, কত ছোট। যেন একটি বড় চাকে, একটি মৌমাছির মতো। ছোট হওয়ার অনেক লজ্জা, অনেক ব্যথা। এখানে ছোট করে ভাবতে পারে না। এখানে অনেক বড় শুরু, তারপর আরও বড়, তারও চেয়ে বড়। আর বর্ষাকালের পিঁপড়ের মতো মাটিতে বুক ঠেকিয়ে ধীরগতিতে চলেছে মেঘনাদ। পিঁপড়ের অভিযান, সে তো শুধু মাত্র শীতের সঞ্চয়। কিন্তু সওদাগরের অভিযান, সে তো কোনও ঋতুর সীমা মানে না। ছোট, মেঘনাদ বড় ছোট। কেমন করে তাল মিলিয়ে ছুটবে সে আজ এখানে !
বিনয় ছিল বাইরের ঘরেই। হেসে অভ্যর্থনা করল মেঘনাদকে। বসতে দিল চেয়ারে। মেঘনাদ হাসতে চেষ্টা করল। সারা মুখে দুশ্চিন্তা। গোঁফের ফাঁকে হতাশা ও লজ্জায় মেশা অদ্ভুত হাসি। বিনয়ের কাছে সে ভিক্ষে করতে আসেনি। হার স্বীকার করতে এসেছে। চেয়ারে বসতে তার কত কুণ্ঠা ছিল। কিন্তু সে কুণ্ঠার কথা মনেও নেই এখন। নিঃশব্দে বসল শোফায়।
বিনয় অপলক তীক্ষ্ণ চোখে দেখল মেঘনাদকে।
তার কারখানার অফিস ঘরের সঙ্গে, এখানকার কোনও মিল নেই। এখানে দেওয়ালে দেওয়ালে কামিনী রায় আর রতনলালের পেন্টিং। রবীন্দ্রনাথের মস্তবড় ছবি।
সবিনয় বলল, কী ব্যাপার, আপনাকে এত ভার ভার দেখছি যে! কিছু হয়েছে নাকি?
মেঘনাদের শিরদাঁড়ায় মোচড় লেগেছে। সে যেন নত হয়ে পড়ছে। মুখে তার অসহায় করুণ ভাব। বলল, ভার? ভার নয়, বোধ হয় একেবারেই পাতলা হয়ে যাবে এবার।
বলে, এক মুহূর্ত নীরব রইল। বিনয়ও চুপ। সে মেঘনাদের মুখ থেকেই কিছু শুনতে চাইছে। মেঘনাদ আবার বলল, জমিটা আমার পছন্দ হয়েছে। দামের বিষয়টা আপনার সঙ্গে একটু
হ্যাঁ, নিশ্চয়ই, আমি তো সেইজন্যেই বসে রয়েছি।
বিনয়ের টানা টানা চোখে দুষ্টামির ঝিকিমিকি। কাগজ টেনে, কলম নিয়ে লিখতে লিখতে, না তাকিয়েই বলল, আপনি হয়তো জানেন রাস্তার ধারের জমি, খুব কম করেও পাঁচশো টাকার কমে কাঠা পাওয়া যাবে না। অবশ্য জমির দাম আরও বাড়বে, শিগগিরই বাড়বে। যে রেটে পূর্ববঙ্গ থেকে আসতে আরম্ভ করেছে মনে হয় না আর এক ছিটে জমিও পড়ে থাকবে। সে যাকগে, পাঁচশো টাকা কাঠা হলে সোয়াবিঘার দাম কত হয় মেঘনাদবাবু?
কত হয়? তা কি জানে না বিনয়। বিনয়ের গলায় কোথাও কি বিদ্রুপের আভাস রয়েছে ! না কি নিষ্ঠুর উপহাসে মেঘনাদকে ভাসিয়ে দিতে চাইছে। বুকের রক্তে নাগের বিষ যেন পড়ছে টপটপ করে। সোয়াবিঘার দাম কত হয়, সেটাও কি কষতে পারবে না মেঘনাদ। শুধু হিসাব কষা কেন, মেঘনাদ কি সেই দামেই জমি নিতে পারে না। পারে।
পারে, কিন্তু সঞ্চয়ের থলিটায় এত বড় একটা থাবা ফেলবার জন্য প্রস্তুত হয়নি তার মন। তবু বলল, সাড়ে বারো হাজার টাকা দাম হয়।
বিনয় হেসে উঠে বলল, আশ্চর্যরকম শস্তা। অবশ্য আপনার পক্ষে বলছিনে। কোনও সাহেব কোম্পানি সাড়ে বারো হাজার টাকায় কারখানার সোয়াবিঘা জমির দাম শুনলে দশ হাত লোহা ঢুকিয়ে দেখত সেই জমিতে, নীচে পুকুর আছে কিনা। নইলে অত শস্তা কেন? কলকাতায় লোকে বসতবাড়ি করে দশ হাজার টাকায় এক কাঠা কিনে। আর মফস্বলে এখনও জলের দর।
জলের দর। সত্যি হয়তো জলের দর। কিন্তু মেঘনাদের কাছে, তা যেন জলহীন মরুভূমির বুকে, প্রাণের বিনিময়ে তৃষ্ণার একফোঁটা জলের দাম।
বিনয় আবার বলল, অবশ্য এর থেকে অনেক অল্প দামের জমি আপনাকে আমি দেখাতে পারি। কিন্তু মেঘনাদবাবু, আপনার একটা ভবিষ্যৎ আছে। তা ছাড়া, বেশি ভেতরে হলে, পাইকেরদের নজর এড়িয়ে যাবে, খুচরা ব্যবসায়ীরা যেতে চাইবে না। ভেতরে ঢুকে যাওয়ার অনেক সমস্যা।
তারপরে কয়েক মুহূর্ত চুপ করে থেকে হঠাৎ বলল, আপনার সঙ্গতি কেমন তা তো আমি জানিনে। তবে, আমার মনে হয়, সাড়ে বারো হাজার টাকা জমির পেছনে ব্যয় করা আপনার পক্ষে এই সময়ে বোধ হয় একটু অসুবিধে হবে।
মেঘনাদ একটু করুণভাবে হাসল। হাসিটুকু বোধ হয় তার অসুবিধা স্বীকারের হাসি। পর। মুহূর্তেই মেঘনাদের মুখ গম্ভীর হয়ে উঠল। গোঁফের ফাঁকে একটি অদ্ভুত দৃঢ় রেখা উঠল ফুটে। বলল, হ্যাঁ, অসুবিধে তো আছেই। আমার সবই খুব সামান্য। বুঝতেই তো পারছেন। আমরা বিলের দেশের মানুষ, জমির বিষয়ে আমরা মাথায় হাত দিয়ে কোনওদিন ভাবিনি। কিন্তু আমি যা। করতে যাচ্ছি, তা শুরু করতে গেলে এ দেশে আমাকে পেছুলে তো চলবে না।
বিনয়ের স্বরে তরলতা, সুর অন্তরঙ্গ। বলল, কিন্তু আপনি এত বিমর্ষ কেন? জমির জন্য বুঝি ! বুঝতে পারছি, ওই জমিটা আপনার সবচেয়ে বেশি প্রয়োজন। আমিও সেইজন্যই ওটা আপনাকে দেখিয়েছি।
বলতে বলতে সেও হঠাৎ গম্ভীর হল। বলল, যত দাম-ই হোক, আমি আপনাকে ওইখানেই কারখানার ভিত গাড়তে বলব। ফ্যাক্টরির প্রেস্টিজ চাই। সামনেই একটি ইঞ্জিনিয়ারিং ফ্যাক্টরি। রয়েছে আর একটি নতুন কারখানা করবার কথা শোনা যাচ্ছে কাছেপিঠে। মেঘনাদবাবু–যেন অনেকগুলি ওয়ার্নিং বেলের পর, হঠাৎ ফাঁইনাল ঘণ্টা বেজে উঠল বিনয়ের গলায়। মেঘনাদ বলল, বলেন।
বিনয় বলল, আমি ব্যবসা করি। আমিও আপনার মতো বড় হতে চাই। আপনাকে আমি যা তা বলতে পারব না। সাড়ে বারো হাজার আমি চাইব না আপনার কাছ থেকে।
মেঘনাদের দু চোখ নিঃশব্দ উচ্ছ্বাসে বলে উঠল, কত, কত?
বিনয়ের চোখের সামনে মুক্তর মুখখানি ভেসে উঠেছে। কাঁদো কাঁদো করুণ অবলা মুখ নয় । ভয় ভয়, শ্রদ্ধামাখা গোপন প্রেমের নেশা লাগা মুক্তর দুটি চোখ। মুক্তর পায়ের থেকে মাথা পর্যন্ত, সব দেখা যাচ্ছে। স্বাস্থ্যবতী মুক্ত, পুষ্ট, উন্নত। স্বামীর শোকটা যেন দেহ ও মন থেকে ঝেড়ে ফেলে, মুক্ত হতে চেয়েছিল। আর মুক্ত হতে চেয়েছিল, চারু স্যাকরার পাঁচশো টাকা বিনয়ের কাছ থেকে নিয়ে। আজ বিনয়ও মুক্ত হতে যাচ্ছে। বিনয় বলল, আপনি আমাকে দশ হাজার টাকা দেবেন মেঘনাদবাবু। বাকি আড়াই হাজার টাকা আপনার অন্য কাজে লাগবে, সেটা আপনাকে আমি বলছি। আর সেই আড়াই হাজার টাকাই দেবে আপনাকে আসল জিনিস।
গানের ওস্তাদ যেন দ্রুত লয়ে গেয়ে চলেছে। আর উৎসুক সাকরেদের মতো মেঘনাদ বিনয়ের প্রতিটি কথা শোনবার বোঝবার চেষ্টা করছে। আসল জিনিস আড়াই হাজার টাকায়। সেটা আবার কী!
বিনয় বলল, আপনি রাজি মেঘনাদবাবু।
একটু ধীরে। শত হলেও মেঘনাদ ধলেশ্বরী তীরের মহাজন। সব কথা সহজে বোঝে না। বলল, কীসে রাজি!
: জমির ব্যাপারে !
: নিশ্চয়। আমি তো বললাম আপনাকে, আমি পেছুব না। কিন্তু আসল জিনিস কী বলছেন আপনি, আমি বুঝতে পারছি না।
বিনয়ের গলায় একটু উত্তেজনার ধার ফুটে ছিল। চোখে মুখেও ছিল সেই আভাস। যেন এই মাত্র ঘোড়দৌড়ের মাঠ থেকে চোখ ফিরিয়ে নেওয়ায় হঠাৎ উত্তেজনা শান্ত হয়ে গেছে। বলল, বলছি।
রাস্তায় রাস্তায় একটা গণ্ডগোল শোনা যাচ্ছে। ছুটি হয়েছে, কিন্তু শুধু ছুটির গণ্ডগোল নয়। আরও কিছু যেন পথে পথে কীসের জটলা চলছে।
বেলা ছোট হয়ে গেছে। সন্ধ্যা নামছে এর মধ্যেই। বিনয় বলল, দেখুন, যতদূর জানি বাংলা দেশের গভর্নমেন্ট বোধ হয়, এ দেশে বিস্কুট ম্যানুফ্যাকচারিং বন্ধ করে দেবে। অর্থাৎ বাংলা দেশে। বোধ হয় নয়, দেবেই বন্ধ করে দু এক মাসের মধ্যে। সুতরাং পারমিটটা আমাদের আদায় করতে হবে। দিল্লি থেকেই। আপনাকে আমি সেন্ট্রালের পারমিটের কথা এই জন্য আগেই বলে রেখেছিলাম।
আমি দরখাস্তের সব রকম ফর্মই এনে রেখেছি, আপনি সই করে দেবেন।
ড্রয়ার থেকে কয়েকটি ফর্ম বের করল সে। কিন্তু আসল কথা বলা হয়নি তখনও। বরং অন্য কথা জিজ্ঞেস করল সে, আপনি নিজে দিল্লি যেতে পারবেন তো?
দিল্লি ! মেঘনাদ অবাক হয়ে বলল, দিল্লি কোথায় যাব?
বিনয় আশ্বস্ত করার সুরে বলল, আপনাকে একলা যেতে বলছিনে। সঙ্গে রাজীবও যাবে। নিশ্চয়ই বোঝেন, এরকম হাজার হাজার ফর্ম সই হয়ে, কলকাতার ফ্রি স্কুল স্ট্রিটের পারমিট অফিসে পড়ে আছে। পড়ে আছে, ধুলো পড়ছে, নষ্ট হচ্ছে, শত শত রিমাইন্ডার পড়ছে। কিছুই হচ্ছে না। নিয়মমাফিক দরখাস্ত আমরাও করব। কিন্তু, দরখাস্তে যোবা কথা বলে না। নিজেদের কাউকে দিল্লিতে যেতে হবে, আর.আর…
হেসে উঠল বিনয়। বলল, আর বোবাকে কথা বলাবার জন্য কিছু টোটকাটুটকিও করতে হবে।
মেঘনাদ কিছুটা বিস্মিত, বেয়াকুফ হয়েছিল এতক্ষণ। শুধু শুনছিল, একটার পর একটা কথা। নতুন নতুন তার মানে। এবার গোঁফজোড়া নড়ে উঠল ঈষৎ। হাসি ফুটল মুখে, কিছুটা শ্লেষপূর্ণ বাঁকা হাসি। বলল, টোটকা আর কী ! টোটকা একমাত্র টাকার বাজনা বাজাতে হবে কানের কাছে।
বিনয় হাসল। দৃষ্টির তলে তলে তার বিস্ময়। অদ্ভুত বুদ্ধিদীপ্ত তীব্র ব্যক্তিত্বসম্পন্ন মনে হচ্ছে মেঘনাদকে। এরকম কথাও কি বলতে পারে নাকি সে।
পারে, মার খাওয়া মানুষ পারে। ঢাকা শহরেই দুই জন কেরানিকে সে হাজার টাকা দিয়েছিল জল খেতে। ঘটনার ধাপে ধাপে সেই কথাই মনে পড়ে গেছে তার। পারমিট নেওয়ার জন্য দরখাস্ত করতে হবে, ঢাকা না গিয়ে যেতে হবে দিল্লিতে। তারপর…তারপর তো বোবাকে কথা বলানোর কাজ ছাড়া আর কিছু নেই। তা হলেই সব আসবে। এই তিক্ত অভিজ্ঞতা সঞ্চিত আছে আগেই। সুতরাং বলতে পারবে না কেন এমন কথা। তবে, সেইটা ঢাকা, এটা কলকাতাও নয়, একেবারে দিল্লি। দিল্লির বোবারা কততে কথা বলে কে জানে।
বিনয় বলল, দিল্লি আর কলকাতা দু জায়গাতেই কিছু দিতে হবে। অবশ্য দেওয়ার বন্দোবস্ত আমিই করব । এইটিই আপনার আসল কাজ বলছিলাম। আড়াই হাজার টাকা
মেঘনাদ বলে উঠল, তা হলে আপনাকে আমার একটি কথা রাখতে হবে। আড়াই হাজার টাকা আমি দেব সে জন্য। কিন্তু, ওই সোয়াবিঘা জমি থেকে পাঁচ কাঠা আপনি আলাদা করে ঘিরে রাখেন। বিক্রি করে দেন আর কাউকে। এতগুলো টাকার ক্ষতি কেন করবেন আপনি আমার জন্য?
যদিও বোঝা যায় না ওপর থেকে, তবু সন্দিগ্ধ হয়ে উঠেছে বিনয়ের চোখ। মেঘনাদকে অন্যরকম লাগছে। করুণ অসহায় ছায়াটুকু সরে গেছে মেঘনাদের মুখ থেকে। এখন যেন কিছুটা ঝাঁঝের আভাস।
সত্যি, জ্বলছে মেঘনাদের বুকের মধ্যে। যত জ্বলছে, তত সংশয় পুড়ে পুড়ে ছাই হচ্ছে মনের মধ্যে। দৃঢ় হচ্ছে মন। ভাবছে, কেন সে ভুলে গেছল, সে সব ছেড়ে এসেছে। এসেছে রাজধানী, মহারাজধানীর পাল্লায়। সব দিতে হবে, সর্বস্ব। অনেক ঘুষ দিতে হবে সব কিছুর জন্য। আর কী রকম আশ্চর্য শান্ত গলায় প্রতিটি কথা বলছে বিনয় । বিনয় যত শান্ত, তত অশান্ত তার হৃদয়। কিন্তু, কেন এত অশান্ত হচ্ছে সে। কী লাভ তাতে। সে ছোট, অনেক ছোট। কিন্তু তাতে ভেঙে পড়ে কী হবে। করুণ হয়ে লাভ কী, বিনয়ের পাঁচ কাঠা জমি বিনামূল্যে নিয়ে, যদি কুড়ি কাঠার দাম। দেওয়া যায়।
বিনয় লালমিঞা নয়। তবু ব্যবসায়ীর দরদে পাঁচ কাঠাও দিতে চেয়েছে। ব্যবসায়ী হয়ে সে কেন ব্যবসার মর্যাদা নষ্ট করে।
বিনয় হঠাৎ অস্বস্তিকর ভঙ্গিতে মাথায় হাত ঘষল। তারপর বলল বিষঃ গলায়, মেঘনাদবাবু, পাঁচ কাঠা জমিটাই বড় হল? বন্ধু না হতে পারি, সামান্য চেনাশোনার জন্যেও কি এটুকু আমি করতে পারিনে! মেঘনাদবাবু, আপনি যদি ওই পাঁচ কাঠা আলাদা করেন, আমি খুব দুঃখ পাব।
সন্ধ্যা ঘনিয়ে এসেছে। পশ্চিমের দরজা জানালা দিয়ে গাঢ় রক্তাভা এসে পড়েছে সরল রেখায়। হেমন্তর ঝকঝকে তীব্রতা সেই রঙে।
মেঘনাদের মনটা ভরে উঠল। একটি স্নিগ্ধ প্রলেপ বুলিয়ে দেওয়ার মতো বিনয়ের কথাগুলি। বিনয়ের সব কথাই এমনি শান্ত। ব্যবসার কথা, দুঃখের কথা, কোনও কথার সুরে নেই ওঠা নামা।
মেঘনাদ নিজেই লজ্জিত হয়ে উঠল। সে বলল, না না, আপনি কেন দুঃখ পাবেন ; আমি আপনার ক্ষতির কথা বলছিলাম। আপনি যদি কিছু দেন, সে তো আমার সৌভাগ্য।
বিনয় বলল, সৌভাগ্য নয়, আমারই ভাগ্য, নিজের ক্ষতি না করেও আপনার সামান্য উপকারে লাগল।
বিনয় হাসল শান্তভাবে। শান্ত, অথচ দ্রুত, আকাশের রং বদল হয়ে যাচ্ছে। রাস্তার মানুষের, চোখ নাক মুখ হারিয়ে যাচ্ছে আস্তে আস্তে। ছায়া ছায়া হয়ে উঠছে। ঘনিয়ে আসছে আকাশটা। আরও লাল হচ্ছে, কালচে লাল, কালকের আরও আগের জমানো, গতদিনের রক্তের মতো।
মেঘনাদ বলল, আড়াই হাজার টাকায় ওদিকটা হবে তো?
বিনয় বলল, ওই টোটকা? হবে বইকী। আর আপনি যদি যান দিল্লি
মেঘনাদ বলল, আমি যেতে পারব না। যেতেও চাই না। এ কাজ রাজীববাবু একলা পারবেন না?
তা পারবে। কাজ তো কিছু নয়, শুধু দিল্লি যাওয়ার কষ্টটুকু ছাড়া। আমি চিঠি দিয়ে দেব। সেইটি নিয়ে দিতে হবে গিয়ে। বরং রাজীব একলা গেলে আপনার কিছু খরচা কমই হবে।
মেঘনাদ বলল, সে-ই ভাল। রাজীববাবুই যান। আমাকে আবার দু এক দিনের মধ্যেই একবার বর্ধমান যেতে হবে তন্দুর মিস্তিরির জন্য। এখন থেকে তাদের বায়না দিয়ে না রাখলে, সময়মতো পাওয়া যাবে না।
রাস্তায় চিৎকার চেঁচামেচি চলেছে। কিছুটা উত্তেজনার আভাস পাওয়া যাচ্ছে। কে একজন চিৎকার করে উঠল, হারগিস নহি চলেগা। বিনা খানা মে কারখানা নহি চল সকতা।
কারখানা নহি চল সকতা! বিনয়ের কানের মধ্যে কথাটা আটকা-পড়া মাছির মতো ফরফর করতে লাগল।
হঠাৎ, কীসের জটলা শুরু হল চারদিকে। অস্বস্তি দেখা দিচ্ছে তার মুখে, অন্যমনস্ক হয়ে পড়ছে। তবু, ফর্ম এগিয়ে দিল মেঘনাদের দিকে।
ইংরেজি লেখা ফর্ম। কালো কালো অক্ষরের কতগুলি অজানা কথা। মেঘনাদ বোঝে না। তার অতবড় মুখটি ভরে উঠল ছেলেমানুষের বিস্ময়ে, কৌতূহলে। এ বেদনা বয়স্ক মানুষের।
বিনয় ফাউন্টেন পেন দিল তার হাতে। জায়গা দেখিয়ে দিল সই করবার। একটু অবিশ্বাস কিংবা সংশয় হল না তার মনে। গুটি চারেক সই করল মেঘনাদ, বাংলায় আঁকাবাঁকা অক্ষরে, শ্রীমেঘনাদ দাস।
বিনয় বলল, তা হলে জমি রেজিস্টারি কালকেই করবেন?
মেঘনাদ বলল, তা ছাড়া আর তো সময় নেই।
বিনয় বলল, হ্যাঁ। জমির কাজটা মিটে গেলেই, রাজীবকেও পাঠিয়ে দেওয়া যাক দু এক দিনের মধ্যেই।
পরদিন, শনিবারেই জমি রেজিস্টারি সম্ভব হল না। সোমবার জমি রেজিস্টারি হল। অনেকগুলি টাকা ব্যয় করে, বুকের জ্বালাটা বাড়ল না মেঘনাদের। বরং কমে গেল। আরও কাজের নেশা পেয়ে বসল তাকে।
বিজয় কারখানার ব্যাপারে ব্যস্ত রয়েছে। আবার নতুন গণ্ডগোলের সম্ভাবনা দেখা দিয়েছে। কোম্পানি নোটিশ দিয়েছে, তারা ভাবছে চিপ র‍্যাশন বন্ধ করে দেবে। তার দামটা দিয়ে দেবে শ্রমিকদের।
সমস্ত কারখানায় উত্তেজনা, রাজীব বলছে, কোম্পানি ভাবছে মাত্র, বলেনি বন্ধ করে দেবে। এর মধ্যেই চেঁচামেচি শুরু করার কী আছে। আলাপ-আলোচনা চলুক। শোনা যাক কোম্পানির যুক্তি। শ্রমিকদের দাবি হাজির করা হবে পরে।
বিজয় দিশেহারা অবাক। সে বলল, কী বলছেন রাজীবদা! কোম্পানির ভাবার মানে, এও কি আবার বুঝতে হবে।
রাজীবকে শান্ত নির্বিকার দেখে, শ্রমিকেরা অবাক। তারা চিৎকার করছে, ইউনিয়ন থাক। মজুর তার নিজেরটা নিজে বুঝে নেবে।
এই রকম সংশয় আর উত্তেজনার মুহূর্তে, বিজয় শুনল, বোনাই তিন হাজার টাকা দিয়েছে শুধু ময়দার পারমিট বের করার জন্য।
বিজয় বলল, কবে টাকা দিলে বোনাই?
মেঘনাদ বলল, কেন, আজই জমি রেজিস্টারির সময়।
কে নিল টাকাটা তোমার কাছ থেকে? বিনচৌ?
বিনচৌ! বলল, ও, হ্যাঁ বিনচৌ।
বিজয় বিস্ময়ে স্থবির হয়ে রইল কয়েক মুহূর্ত। অবুঝ শিশুর মতো বলল, তবে যে রাজীবদা বলে, এটা এখন স্বাধীন দেশ !
মেঘনাদের জ্বালা অনেকখানি থিতিয়ে এসেছে। তবু, তীব্র বিদ্রুপে হা-হা করে হেসে উঠল। বলল, বিজয়, তুমি পাক্কা শালা। স্বাধীন হলে বুঝি ঘুষ নেয় না?
কিন্তু বিজয় তেমনি বিস্মিত বিভ্রান্ত। তাকে দেশপ্রেমিক বলা যাবে কি না, জানিনে। মজুর ইউনিয়নে থাকতে থাকতে, অনেক কথা শুনতে শুনতে এ দেশের ভালমন্দ সে ভাবতে আরম্ভ করেছিল। অবশ্য তার নিজের মতো করে। স্বাধীনতার ব্যাপারেও তাই। সে ভাবল, স্বাধীন যদি, তবে আবার ঘুষ কেন, আর সেই ঘুষের টাকা-ই হাতে করে নিয়ে যাবে রাজীবদা ! আবার রাজীবদাই বলবে, এ দেশ তোমার, এ দেশ স্বাধীন!
তার মাথার মধ্যে দলা পাকিয়ে গেল সব। চটকল কোম্পানি চলে তার নিজের মরজি মতোই, চারদিকে যেমন ছিল তেমনই আছে। সেই পাপ লোভ লুঠ। আসলে, কারখানার ব্যাপারটিই তার মাথায় ঘুরছে চক্রাকারে।
সে ছুটে গেল রাজীবের কাছে। রাজীব তাকে বুঝিয়ে দিল অনেক কিছু। সে জানত, বিজয় এমনি মজুর-সুলভ কিছু বলবে তাকে। সে বোঝাল, কিন্তু বিজয় বুঝল না।
রাজীব অপমানিত বোধ করে, তীব্র গলায় বলল, তোমার বোনাইয়ের ব্যাপারে, তুমি কেন মাথা গলাচ্ছ। তোমার বোনাই তুমি নয়। কিছু আদায় করতে গেলে কিছু দিতে হয়। ওটা শোধবোধের ব্যাপার। কিছু না বুঝেই কি তোমার বোনাই তিন হাজার টাকা দিচ্ছে। সে একজন কারখানার মালিক হতে যাচ্ছে। ঘুষ দিচ্ছে সে তার স্বার্থে।
কথাগুলি শুনল বিজয়। কিন্তু কতগুলি নিরর্থক প্রলাপের মতো সব কথাগুলি তার মগজটিকে খুঁচিয়ে খুঁচিয়ে খেপিয়ে তুলল। রাজীবের কথার মধ্যে কোনও সামঞ্জস্য খুঁজে পেল না সে। সে চিৎকার করে উঠল, ধোঁকাবাজি, সব ধোঁকাবাজি। শালার দুনিয়াটা আমাদের উল্লুক ঠাউরেছে।
তারপর ঘুরে ফিরে এল সেই কথা, ইউনিয়ন নিয়ে যা খুশি করুন আপনারা রাজীবদা। কোম্পানির শস্তা র‍্যাশন আমরা চাই। মজুরেরা নিজেদেরটা নিজেরা বুঝে নেবে।
ক্রোধে ও বিস্ময়ে আত্মহারা রাজীব নির্বাক। বিজয় পথে আসতে আসতে, ভাবতে ভাবতে হঠাৎ নতুন জিনিস আবিষ্কার করল। মনে পড়ল বোনাইয়ের সেদিনের কথা। সেই মন্দির! সবটাই তো ধোঁকাবাজি। সবটাই তো শেষ পর্যন্ত সেই একই পাপের কারসাজি।
মেঘনাদকে সে কিছু বলতে পারল না। এখন মনে হল, বোনাই যে হেসে উঠেছিল তার কথা শুনে, সে হাসি এই মিস্তিরি শালার পাগলের মতো কথা শুনে। পাগলের মতো কথা ! বোনাইদের পয়সা আছে, কারখানাকে বলে মন্দির। ওদের কথা সে বুঝবে না। ঘুষ দিতে ওরা পেছপা নয়, কিছু পাবে বলে। পাগলই তো সে।
তবু বুকটা ভরে উঠল অভিমানে। অভিমানে রাগে ঘৃণায়। রাজীব, বিনচৌ, ইউনিয়ন আর বোনাই, সব মিলিয়ে স্তব্ধ হয়ে রইল সে। আশ্চর্য ! বোনাই মানুষটিকে সে ভালবেসেছে। যাদের জীবনে কোথাও মিল নেই, কোনওদিন থাকবে না, তাদের আবার ভালবাসা। দায়ে পড়ে যে আছে। আজ তার ভাঙা ঘরে, কাল সে মুখ ফিরিয়ে চলে যাবে। যাবেই তো। এ মিস্তিরির ঘরে তো বোনাই চিরকাল থাকতে আসেনি।
বিজয়ের ভাব কেউ না বুঝলেও মেঘনাদ কিছুটা আন্দাজ করল। সবটুকু যে বুঝল, সে ষোড়শী। এই কালো শক্ত রূঢ় মুখটিতে কখন কোন রঙের ছায়া, সে চেনে। কিন্তু বিজয় তাকে শুধু ভালবাসে। শুধু সোহাগ করে। রাগ-দুঃখ, চিন্তাভাবনা, কোনও কথা বলে না।
নকুড় একেবারে নির্বাক। সে যেন এ বাড়িতে নেই। কত কথা ভেবেছিল, কত পন্থা চিন্তা করেছিল। পারল না কিছু করতে। তারই চোখের সামনে, তারই ঘরে বসে হাজার হাজার টাকার লেনদেন চলেছে। সে বসে রইল স্থবির জড় পদার্থের মতো। যন্ত্রণা শুধু, সেই জড়ের মধ্যেও প্রাণ চলছে এখনও ধিকিধিকি, জ্বলছে ধ্বকধ্বকিয়ে। স্থবিরের এই পোড়া চোখ দুটিতে এখনও নজর আছে। এখনও দেখতে হচ্ছে।
ঠাকুরগলির বেশ্যাপল্লীতে তার ছেলে অনন্ত তাকে বুদ্ধি দিয়েছিল, নজর রেখো, রেজিস্টারির সময়, মুক্তকে দিয়ে সই করিয়ে নেওয়া দলিলটি বিনচৌ বোনাইকে দিয়ে দেয় কি না। যদি না দেয়, সামনে কিছু বোলো না, আড়ালে গিয়ে ধরা বিনচৌকে। কিছু আদায় হয়ে যাবে। বড় ভয় করেছিল নকুড়ের। চোখের দিকে তাকাতে পারেনি বিনচৌ-এর। কিন্তু পাকা লোক বিনচৌ। জানত, চেনাশোনা সাব-রেজিস্ট্রারকে সে ফাঁকি দিতে পারবে না। মুক্তর দলিল গোপন করেনি সে।
নকুড় মনে মনে বলেছে, আমি সেই চিরকালের ব্যর্থ নকুড়, হাজা মজা পচা, অলক্ষ্মীর কালপ্যাঁচা। আমারই দুর্ভাগ্য, বিনচৌ ফাঁকি দিতে পারল না।
আর সুকুমারীর চোখে কী তীব্র ধিক্কার। তলে তলে প্রচণ্ড ঘৃণা লীলার উপর। তবু, যেন ভুলে গেছে সব অপমান। মানিয়ে নিয়েছে। কিন্তু নকুড়কে বিদ্যুৎ হানছে প্রতিমুহূর্তে। চোখে তার এত বহ্নি যৌবনেও কোনওদিন, বুঝি দেখেনি নকুড়। চোখের কালো কোলে তার হাজার রেখা। নির্বাক ধিক্কার হানছে, পারলে না তুমি। আজও চাই মুখে পান, পায়ে আলতা ; কপালে সিন্দুর দিয়ে গলায় পরব সোনার সাতনরী হার। নতুন গদিতে বসবে তুমি, আমি হব মহাজনগিন্নি। আমার চিরজন্মের সাধ। কিন্তু পারলে না তুমি। লক্ষ্মী গড়াগড়ি যাচ্ছে তোমারই দরজায়। তুমি বসে আছ ঘাটের মড়ার মতো।
বুঝি তাই। নকুড় যেন বোবা অন্ধ হয়ে গেছে। মড়মড় করছে বুকের হাড়। তবু ভাঙছে না।
মেঘনাদের মনে হয়েছিল একটু, শ্বশুর যেন নিস্পৃহ চুপচাপ। একটু আনন্দও নেই। কিছু যে হয়েছে, মেঘনাদ যে কিছু করেছে সেটুকুও বোঝা যাচ্ছে না তাকে দেখে। অথচ মেশিন কেনার দিন কত উৎসাহ ছিল। শাশুড়িও তেমনি। নির্বিকার একেবারে।
তারপর ভেবেছে, শ্বশুর-শাশুড়ি, দুজনেরই নিশ্চয় অসুখ করেছে। কেমন যেন শুকিয়ে উঠছে দু জনেই। কিংবা, বুড়ো বুড়ি মানুষ, মন খারাপ আছে কোনও কারণে।
কিন্তু তীব্র বিদ্রূপভরা হাসি নিয়ে তার দিকে ফিরে তাকাল লীলা। তেরছা নজরে চেয়ে দেখল নতুন দলিলটি মেঘনাদের হাতে। মেঘনাদ হাসতে হাসতে এল। দশ হাজার টাকার সম্পত্তি তার। এসে হাতে দিতে গেল তার।
লীলা বলল, আমাকে কেন? কী করব ওটা দিয়ে আমি?
মেঘনাদ বলল, রেখে দেও।
লীলা বলল, বিতৃষ্ণাভরা গলায় তোমার কারখানার দলিল, তুমিই রাখো। মলে আমাকে পোড়াবার সময় চিতায় দিয়ো। তবু বুঝব, মরার পরেও তোমার সব কিছুর চেয়ে আমিই বড় ছিলাম। তখন পারবে তত দিতে?
কেন, জ্যান্ত থাকতেই তো দিতে চাইছি।
তোমার এখন কারবারের আনন্দ। কী না দিতে পারো এখন। তোমার দশটা হাত পা গজাবে, রাজা হবে। আমার কী!
তার কী ! লীলার কি কিছুই নয়। এ তর্ক অনেক হয়েছে জীবনে। তর্ক করার ধরনধারণ, তর্কে ধরাশায়ী করার ছলাকলা মেঘনাদ শেখেনি। যত তর্ক হয়েছে জীবনে, লীলা তত হিস হিস করে বিষ ঢেলেছে।
জীবনের মাঝখানে কোপ মেরে দুভাগে ভাগ করে দিয়েছে লীলা। যাকে হয় বেছে নাও। ময়দার ড্যালার সুখ দুঃখের উদ্বৃত্তে প্রাণ ভরবে না লীলার।
কিন্তু ময়দার ড্যালার সুখ দুঃখের উদ্বৃত্তের কথা কোনওদিন ভাবেনি মেঘনাদ। সে জানত, তার ব্যবসা, সতীনের চেয়েও ঘৃণার বস্তু লীলার কাছে। ওই দিয়ে নাকি সে লীলাকে শুধু ঠকিয়েছে, জ্বালিয়েছে, পুড়িয়েছে। কেমন করে, সেটা আজও জানে না মেঘনাদ।
সে জানত, আজকেও এ কথাই বলবে লীলা। তবু, প্রাণ চেয়েছিল, তাই এসেছিল কাছে। আজ কারবারের আনন্দ না থাক, উন্মাদনা আছে দারুণ। সে আর স্থির থাকতে পারছে না।
থমথমে মুখেও হাসি ফুটিয়ে নিজেই সে দলিলটি রাখল। তবু, বুকটার মধ্যে টনটন করতে লাগল। এ সময়ে, একমাত্র মনে পড়ছে বিপিনদার কথা। যে তাকে হেসে, আনন্দ করে, উৎসাহ দিতে পারত। কিন্তু তার কোনও চিঠিপত্রও পর্যন্ত এল না।
তিলি বাইরে দাঁড়িয়েছিল। শুনেছে সব কথাই। হাতে তখনও হলুদের জল রয়েছে লেগে। আসছিল, মেঘনাদকে বকুনি দিতে। সেই গেছে বেলা দশটায় না খেয়ে। সন্ধ্যা হয়ে গেছে কখন। রুক্ষ মুখ, পাগলের মতো একমাথা চুল। ও বেলার বাড়া ভাত রয়েছে তেমনি। কাজের ফাঁকে কি একবার খেয়ে যেতেও পারত না সে।
কিন্তু, দিদির সঙ্গে কথাবার্তা শুনে দাঁড়িয়ে পড়েছে। শুনতে শুনতে বুকের মধ্যে একটি যন্ত্রণা পাকে পাকে জড়াতে লাগল। হঠাৎ মনে হল, সত্যি যেন দিদির জীবনে কোথায় কী ঘটিয়েছে। বোনাই। নইলে বারে বারে ঘুরে ফিরে সেই কথা কেন।
কিন্তু মেঘনাদের মুখের দিকে তাকিয়ে, পাকে পাকে জড়ানো যন্ত্রণাটা তীব্র ব্যথার মতো টনটন করে উঠল। ওই মুখে সেই পাপ কোথায়, ভীরুতা কোথায় !
চব্বিশ পঁচিশের অনূঢ়া বুকের এ ব্যথা এই সংসারের চোখে পাপ। কিন্তু, তিলি নিজে তো জানে, কোনও পাপই নেই তার প্রাণে। দিদি ভগ্নীপতি, দু জনকেই ভালবাসে সে। তাই বড় লাগে বুকে।
তারপর হলুদের হাত মুছতে মুছতে ঘরে ঢুকল সে। হেসে হেসে ধমকের সুরে বলল, কী হচ্ছে দু জনের ঘরে বসে বসে। দু জনেই কি রাজা-রানি হয়ে বসে আছ নাকি? খাওয়াদাওয়া সব কি চুকেবুকে গেছে?
লীলা বলল ঠোঁক বেঁকিয়ে, রানি হয়নি কেউ। রাজা হয়ে এসেছে তোর বোনাই।
তিলি বলল, তাই দেখছি। সারাদিনে নাওয়া-খাওয়া নেই, বাড়ি আসা নেই
মেঘনাদ বলল, কী করে আসি বলো। কাজটি তো আর ছোটখাটো নয়। আজ যে জমি রেজিস্টারি হল আমার।
তিলি বলল, আমার আমার করে তো খুব মশগুল আছ। আমাদের বুঝি আর একটু আনন্দ করতে নেই!
তোমাদের আনন্দ ! মেঘনাদের মুখে আলো ফুটে উঠল। বলল, আমার কাজে তোমাদের আনন্দ, তা কি হবে কোনওদিন?
তিলি লীলার দিকে চেয়ে হেসে বলল, আনন্দের ভাগ দিলে কেন হবে না। যা একালসেরে তুমি!
তারপরে হঠাৎ বলল, তা, দু জনে অমন চুপচাপ বসে আছ যে? ঝগড়া করেছ নাকি?
মেঘনাদ বলল, ঝগড়া নয়। তোমার দিদিকে দলিল দেখাচ্ছিলাম।
লীলা তেমনি নির্বিকারভাবে চুপ করে রয়েছে। তিলি বলল মেঘনাদকে, আমাকে তো একটু দেখালে না।
মেঘনাদ বলল, দেখবে !
কত আগ্রহ মেঘনাদের। দিদি রাগ করতে পারে ভেবে বলল, পরে দেখব, তুমি আগে হাত পা ধুয়ে এসে খেয়ে নাও।
মেঘনাদ বলল, না, আমি চান করব। হাত পা ধুলে শরীরের গ্লানি কাটবে না।
সে স্নান করতে গেল। তিলি বলল, দলিলটা তুই নিলিনে কেন দিদি?
লীলা বলল, আমার বয়ে গেছে নিতে। ওর দশ লাখ টাকার দলিলও আমি ছুঁতে চাইনে।
কেন ছুঁবিনে?
আমার খুশি।
তিলি বলল, খুশির মরণ তোর। বিনচৌ-এর কথা ভাবছিলি বুঝি?
লীলা হেসে উঠল, সত্যি। চল এক দিন যাই ঠুমি।
কোথায়?
বিনচৌ-এর বাড়িতে।
মরতে?
হ্যাঁ।
তিলি রেগে উঠল মনে মনে। হাসল না। কিন্তু রাগ প্রকাশ করতেও সাহস করল না। মনে আছে সেদিনের কথা। শুধু মুখ তার কালো হয়ে উঠল আরও। এই ভরা সংসারের রন্ধ্রে রন্ধ্রে কী ভীষণ জ্বালা। বুকের মধ্যে যন্ত্রণা নিয়ে সরে গেল সে। ওদিকে রান্না পুড়ছে।

দিকশূল
ভিত কাটা চলছে। একদল কামিন ভাঙছে ইট। লরি এসে মাল নামাচ্ছে। সবাই ভিড় করছে আশেপাশে। কী হবে? কারখানা ! রুটি বিস্কুটের কারখানা।
মেঘনাদ তখন চলেছে ইদ্রিসের সঙ্গে। স্টেশন থেকে তিন ক্রোশ রাস্তা হেঁটে এসে উঠল তন্দুর মিস্তিরি গোলামিঞার বাড়ি। গোলামিঞা, বড়মিঞা নামে খ্যাত। ভাইপোর নাম খাঁদন আলী। খুড়ো ভাইপো তন্দুর মিস্তিরি। সন্ধ্যাবেলা গিয়ে শুনল, বাড়ি নেই, কলকাতায় আছে। ঠিকানা নিল। রাজাবাজারের এক বস্তিতে আছে।
স্টেশনে ফিরতে ফিরতে রাত হল। সেখান থেকে পাণ্ডুয়ায় ফিরে এল ট্রেনে, ইদ্রিসের বাড়িতে।
অনেক রাত হয়েছে, উনুনে কাঠ জ্বালিয়ে বসে আছে ইদ্রিসের বিবি আর ব্যাটার বিবিরা। ব্যাটারাও বসে আছে, মেহমানের সঙ্গে কথাবার্তা বলবে, খাতির যত্ন করবে। পাড়ার আরও কয়েকজন এসেছে, সকলেই মুসলমান আর সকলেই রুটি বিস্কুটের কাজের কারিগর। র‍্যাশনিং আর পারমিটের যুগে এখন সকলেই বেকার হয়ে পড়েছে। ময়দা নেই দেশে, কারখানাগুলি উঠে গেছে একে একে। নিজেদের টিমটাম ব্যবসাও তুলে দিতে হয়েছে ময়দার অভাবে। এখন সকলেই খেতে মজুরি করে। এদের মধ্যে ইদ্রিসের অবস্থা একটু ভাল ।
মেঘনাদের বার বার লালমিঞার কথা মনে পড়ল। তারপর যখন শুনল, তার জন্য নতুন হাঁড়ি রয়েছে, নিজের হাতে রান্না করে খেতে হবে, তখন সে অবাক হল। বলল, নিজেরটা ফুটিয়ে খেতে পারি, সেটা তেমন কিছু নয়। কিন্তু আমি তো মুসলমানের বিচার কোনও দিন করিনি। করব কী করে। আমার সে সাহস কই।
কিন্তু ইদ্রিসও সাহস করতে পারছে না। পাশেই এক হিন্দুবাড়ি ছিল। সেখান থেকেই রান্না হয়ে এল।
মেঘনাদ ইদ্রিসের ছেলেদের সঙ্গে কথা বলে নিল। পনেরো দিন বাদে এক ছেলে চলে যাবে মেঘনাদের কাছে কাজ করতে। এখান থেকেই, পাড়ার আরও দু জনকে মেঘনাদ কাজে নিল। বলল, নতুন শুরু করতে যাচ্ছি। কারবারটা জমুক। তেমন দিন এলে আমি অনেককেই নিয়ে যাব।
কিন্তু শেষ পর্যন্ত পাণ্ডুয়ার সমস্ত কারিগরদের একটি কথা বলে সে নিরাশ করে গেল। লে গেল, ভবিষ্যতে আমি যন্ত্র দিয়ে কারখানা করব, এই আমার বড় আশা।
পরদিন একটি বেলা অপেক্ষা করতে হল ইদ্রিসের জন্য। কাজ মিটিয়ে কলকাতায় পৌঁছুল বিকালে। বড়মিঞা আর খাঁদনকে পাওয়া গেল। দু জনেই আসাম যাবে পরদিন। পথ খরচা আর বায়নার টাকা পেয়ে গেছে।
মেঘনাদ দুশ্চিন্তায় মাথায় হাত দিল। বলল, ক-দিন লাগবে সেখানে?
গোলামিঞা বলল, তা আজ্ঞে বলা যায় না। দূরে গেলে, যার যা কাজ আছে, সবই করিয়ে নেয়। বারে বারে কলকাতা থেকে পথখরচাও লাগে, আমাদেরও কষ্ট হয়।
মেঘনাদ বলল, সে সব জানিনে। আমারটা তা হলে করে দিয়ে যেতে হবে মিঞাসাহেব।
গোলামিঞা বলল, বাবু, এইটা আমার ব্যবসা। কথার খেলাপ করা ভাল না।
ইদ্রিস বলল, বড়মিঞা, অবস্থাটা একটু বুঝেন। পরের খিদমতগারিতে মিছা বললে, খোদা গোস্তাকি নেয় না। আপনি আসাম চলে গেলে, বাবুর বড় দুভোর্গ হবে। একজনের জন্য তো না। আসামের শহরে শহরে হয়তো ঘুরে বেড়াতে হবে আপনাকে। তা আপনি যান, দু-চার দিন বাদে যান, বাবুরটা করে দিয়ে যান। আসামে একটা চিঠি দিয়ে দেন।
খুড়ো ভাইপো চোখাচোখি করে চুপ করে রইল খানিকক্ষণ। আরও কিছু কথাবার্তার পর রাজি হল তারা। মেঘনাদ একশো টাকা বায়না দিল। পরদিনই যাওয়া স্থির। পথখরচাও দিয়ে গেল।
তারা যখন বেরুল, কলকাতার রাস্তায় বাতি জ্বলছে। হাওড়া থেকে আসবার সময় কলকাতা দেখার সুযোগ পায়নি মেঘনাদ। ইদ্রিসের পেছনে পেছনে সে কলকাতার রাস্তা দেখতে দেখতে চলল।
শিয়ালদহের কাছে এসে মেঘনাদ বলল, আর একটু দেখে যাই কলকাতাটা। কলকাতা দেখতে দেখতে মেঘনাদের মনে হল, সে কত ছোট, কত কিঞ্চিৎ। পৃথিবী কী বিশাল, এ সংসারের সরঞ্জাম। ঐশ্বর্য কী বিরাট ! এই প্রথম সে অনুভব করল, বিনয় কেন সব কিছুই বড় করে করতে চেয়েছে। যারা এই বিশাল, পরিপূর্ণ জগতে ঘোরাঘুরি করছে আজন্ম, তারা ছোট করে কিছু ভাবতে পারবে কেন। মেঘনাদ নিজেও পারত না। ধলেশ্বরী পারের সিরাজদিঘার সঙ্গে এর কত তফাত। আকাশ পাতাল ফারাক বললেও ব্যবধান বোঝানো যায় না।
এই বিচিত্র ঐশ্বর্য পরিপূর্ণ সংসারের সমকক্ষ হতে হবে। সিরাজদিঘা ব্যাপ্তিলাভ করবে কলকাতায়, তবেই তো মেঘনাদের নতুন জীবন সার্থক।
ট্রেনে ফিরতে গিয়ে এক কাণ্ড ঘটে গেল।
হঠাৎ একটি ছেলে ট্রেনের কামরায় উঠে গান ধরে দিল। তারপরেই পেটে চাঁটি। মেঘনাদ ফিরে দেখল চালিস। মেঘনাদকে সে দেখতে পায়নি। নানান অঙ্গভঙ্গি করে তোক হাসাচ্ছে, রাগাচ্ছে। তারপরেই চালিস ঝুমির ঝুরির ব্যাখ্যা করতে আরম্ভ করল।…বাবুর বড় বিস্কুটের কারবার। বাবুর বউয়ের নাম ঝুমি। বড় মনোমোহিনী সোহাগী বউ, জানেন? বাবু বিস্কুটের নাম দিলেন ঝুমির ঝুরি।..
মেঘনাদের বুকের মধ্যে ধ্বকধ্বক করছে। সে চালিস আর সমস্ত যাত্রীর মুখ দেখছে। তার মনে হচ্ছে, সব লোক তাকিয়ে আছে তার দিকে।
চালিস ততক্ষণে গান ধরেছে,
যে খাবে ঝুমির ঝুরি
সে পাবে, ঝুমি এক কুড়ি।
কে একজন বলল, এক কুড়ি সোহাগী বউ ঝুমি?
: হ্যাঁ।
: তবে নিয়ে আয় শালা তোর ঝুমির ঝুরি। এক কুড়ি ঝুমিই যদি পাওয়া যায়
চালিস বলল, গানটা আর এটুস আছে। বলে দাঁতে দাঁত চিবিয়ে গাইল,
তখন, ঝুমি চিবিয়ে খাবে কুড়মুড়ি।
হাসির রোল পড়ে গেল। সবাই বলল, কিন্তু, বিস্কুট কোথায় রে তোর ছোঁড়া?
মেঘনাদ হাসিতে কৌতূহলে, অদ্ভুত উত্তেজিত। কী বলে শোনার জন্য উৎকর্ণ হল সে। চালিস বলল, হবে বাবুরা, পাবেন শিগগিরই। বাবুর কারখানা উঠছে, ঝুমির ঝুরি এল বলে। এখন আমাকে এট্টা পয়সা দেন।
আবার হাসি।
ইদ্রিসও হাসছিল। হঠাৎ বলল, বাবু, নামতে হবে। ইস্টিশন এসে গেছে।
মেঘনাদ তাড়াতাড়ি দাঁড়িয়ে উঠে, চালিসের কাছে এসে খপ করে তার হাত ধরল।
: কে মশাই? বলে তাকিয়েই চালিসের চোখ ছানাবড়া। হাতে আর এক বিন্দু শক্তি নেই।
মেঘনাদ বলল, আয়।
সুড়সুড় করে নেমে এল চালিস। মেঘনাদ বলল, বদমাইশ ! মুখের ভাত ফেলে পালিয়েছিলি যে বড়?
চালিস চুপ। মেঘনাদ তাকে ধরেই হাঁটতে আরম্ভ করল। খুব গম্ভীরভাবে জিজ্ঞেস করল, বদরুদ্দিনের খবর জানিস?
চালিস বলল, বদরুদ্দিন মারা গেছে।
অ্যাাঁ? কয়েক মুহূর্ত চুপ করে রইল সে। তারপর বলল, সিরাজদিঘা গেছলি নাকি এর মধ্যে?
: একবার, গত মাসে ঘুরে এসেছি। আর যাই না।
: কেন?
: মা, ভাই, সবাই মরে গেছে। আর কী করতে যাব।
মেঘনাদ উৎসুক হয়ে উঠল। চালিস আবার বলল, লক্ষ্মণ সায়েরা এসেছে এদিকে, কাপড়ের দোকান করেছে। সব রিফিউজি কিনা!
মেঘনাদ বলল, আচ্ছা, সিরাজদিঘার মেঘনাদ সার কর্মচারী বিপিনের খবর জানিস?
চালিস মেঘনাদের মুখের দিকে একবার তাকাল। দেখে নিল রাগ আছে কিনা বাবুর মুখে। বলল, তার বড় ব্যারাম শুনলাম। বাজারে এট্টা মেয়েমানুষের ঘরে পড়ে থাকে। শুনলাম, বাঁচবার আশা নেই। বাবু
: বল।
: সা কত্তা, আপনার কারখানার টিন, চালা কিছু নাই। সব চোরেরা খুলে নিয়ে গেছে। তণ্ডুল ভেঙে যাচ্ছে। তার মধ্যে এখন শিয়াল কুকুরের বাস। গদিঘরের চাল বেড়াও কাটা।
মেঘনাদের হাতের মধ্যে চালিসের হাতটা প্রায় গুঁড়িয়ে যাওয়ার দাখিল। অসহ্য যন্ত্রণায় ও উত্তেজনায়, তার সারা দেহের মধ্যে কিছু একটা পাক দিয়ে উঠতে লাগল।
তার চোখের সামনে ভেসে উঠল, সেই শ্মশানের চিহ্ন। ছেড়ে-আসা কুল কোনওদিন থাকে না। এক কূল ভাঙে, আর এক কূল গড়ে। ভেঙে পড়ছে এক কুল। আগামী কয়েক মাসের মধ্যে তার চিহ্নও থাকবে না। এই নতুন কুল-ই ভবিষ্যতের সব আশা ভরসা। মনের মধ্যে একটি ক্ষীণ আশা ছিল, এখানে মার খেলে, আবার সাহস করে ছুটে যাবে একদিন সেখানে। আজ তাও ধূলিসাৎ হয়ে গেল। তা-ই বিপিনদার কোনও চিঠি নেই। উত্থানশক্তি রহিত, অসহায়, শুধু দেখছে সব চেয়ে চেয়ে।
: কী অসুখ?
চালিস বলল, গায়ে ঘা। সবাই বলল, বাঁচবে না।
বাঁচবে না। লীলার কথা মনে পড়ে গেল। সত্য হল তার কথা-ই। তারপর মেঘনাদ শুনল চালিসের কথা। বাড়ি তাদের কাদিশাল। সিরাজদিঘা থেকে বেশি দূরে নয়।
মেঘনাদ বলল, আমার কারখানায় কাজ করবি?
চালিস বলল, যদি দেন—
: দিতে তো চাই। পালিয়ে যাবি না তো।
: কত্তা। তখন এট্টা মিছে কথা বলে ফেলেছিলাম—
মেঘনাদ বলল, থাকবি ইদ্রিসের কাছে এখন। খাবি আমার কাছে। কারখানা তৈরি হয়ে গেলে। সেইখানে থাকবি। কী কাজ জানিস?
: ছিট মালে ছাপ কাটতে পারি।
ইদ্রিসের যাতায়াত ঘোরাঘুরি, সব পয়সাই মেঘনাদ দিয়েছে। তবু বলল, ইদ্রিস তোমার মজুরি কামাই হয়েছে দোকানে। সেটা তুমি আমার কাছ থেকে নেও।
কিন্তু ইদ্রিস কিছুতেই টাকা নিল না।
বাড়ি ফিরে এসে সিরাজদিঘার কথা বলল সে লীলাকে। লীলা নিস্পৃহ নির্বিকারভাবে ঠোঁট উলটে রইল। তবু চোখের তারায় তারায় অদ্ভুত হাসির ধার
নকুড় তাড়াতাড়ি জানাল, গোলার মালিককে সে সব টাকা দিয়ে দিয়েছে। সিরাজদিঘার কথা শুনে সে আক্ষেপ করল। প্রাণহীন আক্ষেপ। সুকুমারীরও সেই রকম। তারা দু জনেই যেন কীসের ঘোরে নিমগ্ন।
শুধু তিলি বলল, বোনাই, যা আছে ওখানে সব বিক্রি করে দেও।
মেঘনাদ বলল, বিক্রি করার কিছু নেই তুমি। ভিটেটা আছে, এদ্দিনে তারও চাল বেড়া হয়তো খুলে নিয়ে গেছে কেউ। বেচে আর আমি কী পাব। থাক সে সব।
মেঘনাদের মুখে ব্যথার ছায়া দেখে, ও বিষয়ে আর কিছু বলল না তিলি। বলল, তবে, এখানেও তো তুমি শুরু করেছ। ভগবান করুন, এখানে যদি তোমার ভাল চলে, তবে আবার সব হবে।
হবে ঠুমি? বলে সে উৎসুক হাসি নিয়ে তাকাল। বলল, তুমি, আমার কথা তুমি ভাবো, না?
জানি না, এ বাড়িতে কী হয়েছে, আমার বড় একলা একলা লাগে। বিজয়ও আমার উপর খুশি নয়। বোধ হয়। বিশ্বাস করো তুমি, আমি কিন্তু বুঝি, তুমি বোনাইকে মনে রাখো।
তিলি অদ্ভুত হাসি-ত্রস্ত মুখে, অস্ফুট আর্তনাদ করে উঠল, না, না, মোটেও নয়। আমি কারও জন্য ভাবিনে, একটুও না।
বলতে বলতে অন্ধকার হল মুখ। বলল, বোনাই, তোমার কাছে একটি কথা বলব।
বিস্মিত মেঘনাদ বলল, বলল।
তিলি নিজেকে চাপতে পারল না। চোখে জল এসে পড়ল। বলল, বোনাই তুমি দিদিকে একটু ভালবাসো, একটু। তোমাদের এমন কেন, আমি বুঝিনে।
রাত হয়েছে। ঢাকা বারান্দায় উনুনের কাছেই খেতে বসেছে মেঘনাদ। ঘাই প্রায় ঘুমোচ্ছে।
মেঘনাদের সারা মুখে ব্যাকুল যন্ত্রণা। বলল, তুমি, কেন বলছ এ কথা, আমি বুঝি না। কী করে। তোমাকে বোঝাব ! আমি মুখ মানুষ। কিন্তু জীবনে কোনওদিন কোনও মেয়েমানুষের কাছে। যাইনি। তোমার দিদির ভালবাসা পাব, এই আশায় আমি ঘুরছি। কিন্তু কী পাপ করেছি জানি না, তোমরা দোষো আমাকে। তবে বুঝি আমি ভালবাসা জানি না। তুমি ঠাকরুন, তবে তুমি আমাকে একটু ভালবাসা শিখিয়ে দেও।
হেসে ফেলল তিলি। আর হু হু করে জল এসে পড়ল চোখে। এই হাসি কান্নার মধ্যেও কেমন একটু চাপা চাপা ভয়, ব্ৰস্ত উৎকণ্ঠা। বলল, ওমা ! না, না, আমি ও বস্তুর কিছু বুঝিনে। তোমাকে। শেখাব কি।
সে আর তাকাতে পারল না মেঘনাদের দিকে। মেঘনাদ কয়েক মুহূর্ত চুপ করে থেকে গম্ভীর গলায় বলল, তবে তোমার দিদির বিষয়ে আমার আর কিছু করার নেই। তুমি অন্য কিছু চেয়ো বরং আমার কাছে।
বলে সে উঠল। তিলি আবার বলল, একটি জিনিস চাইব তোমার কাছে এক দিন, আজ নয়।
: কী?
: সে কথা আজ বলতে পারব না।
তন্দুর মিস্তিরি খুড়ো ভাইপোর চোখ গোল হয়ে গেল সব দেখে শুনে। তখনও, কারখানা ঘরের মেঝে তৈরি হয়নি । তন্দুর করবে কোথায়। মেঘনাদ বিনা কাজে মজুরি দিয়ে বসিয়ে রাখল চারদিন। তারপর তন্দুর আরম্ভ হল। তন্দুরের মেঝে তৈরি হয় বালি আর নুন দিয়ে। নীচে ইট, তারপরে বালি, নুন, তারপরে আবার একপাটি করে ইট। তার উপরে, কাদা মাটির গাঁথনি দিয়ে উঠল। তন্দুরের খিলেন। সিমেন্ট বালির গাঁথনিতে, উত্তাপের ভারসাম্য বজায় থাকে না। উত্তাপের এদিক ওদিক হলে, তন্দুরের সমস্ত মাল নষ্ট হয়ে যাবে। কেরামতি জানে তারা খুড়ো ভাইপো। তন্দুরের খিলেন ওঠে ইট দিয়ে, কিন্তু ঘুরতে ঘুরতে, অনেকটা মসজিদের গম্বুজের মতো হয়। মাথার কাছে গিয়ে ইট কাদাতেই এমন চাবি এঁটে দেয়, সব কিছু ভর করে থাকে সেখানে। ওইটি খুলে গেলে সব ঝুরঝুর করে পড়ে যাবে। সামনের দিকে তন্দুরের মেঝের সঙ্গে খোলা রইল শুধু হাতখানেক লম্বাচওড়া একটি মুখ। অন্ধকার গহ্বর। প্রকাণ্ড ঢাকা উনুনের মুখের মতো। যেন বিশাল রাক্ষসটা হাঁ করে রয়েছে। চিমনি উঠল সঙ্গে সঙ্গেই।
রাজমিস্তিরিদের খাটুনি হল একটু। অ্যাসবেস্টাসের চাল তুলতে হল সন্তর্পণে, কাঁচা তন্দুরের উপর পড়লে ভেঙে যাবে।
সমস্ত জায়গাটির চেহারা বদলে যেতে লাগল। মুক্তর পোড়ো জমিতে আজ ইট কাঠ চুনের ছড়াছড়ি, লরি, গরুর গাড়ির ভিড়।
মেঘনাদ আছে সর্বক্ষণ। নাওয়া খাওয়ার সময় নেই। বিজয়ের মন যত ভারই থাক সে রোজ আসে কারখানা থেকে ফিরেই।
নকুড় আসে লাঠি ঠুকঠুক করে। চোখে বোধ হয় আর একটু ছানি পড়েছে। শরীর শুকোচ্ছে, ওদিকে চোখও ঘোলা হয়ে উঠছে আরও। বড় অন্যমনস্ক। কী যেন তার হারিয়ে গেছে।
বিনয়ও ছোটাছুটি কম করছে না। তাকে দেখলেই, সবাই সন্ত্রস্ত হয়ে ওঠে। সে এলেই মনে হয়, মেঘনাদ কেউ নয়, সে-ই আসল মালিক।
তিলি, সুকুমারী, ষোড়শী সবাই দেখে গেছে। আসেনি শুধু লীলা। আসেনি, আসবে না। বলেছে, ও দেখে আমি কী করব। আমার চিতায় কেউ মঠ তুলছে না।
দুই বোনে কথা কাটাকাটি করেছে। মেঘনাদ জানে সব। ভাববার অবকাশ পায়নি। সময় নেই। এক মুহূর্ত। সময় নেই, তবু তারই ফাঁকে ফাঁকে বুকটা টনটন করে।
সাতদিনের মাথায় যখন তন্দুর শেষ হল, তখন একদিন ইদ্রিস বলল সসঙ্কোচে, বাবু, আপনার মিশিন কারখানার তো দেরি আছে।
: তা আছে। কেন বলো তো মিঞা।
: বলছিলাম, এক তন্দুরেই গেদো আর ছিটের কাজ করতে অসুবিধা হবে না।
সামনে ছিল বিনয়। সে বলে উঠল, ঠিক বলেছ, আর একটা তন্দুরের দরকার। যেমন করেই হোক, বিনয় এ কাজকর্মের কথা কিছু জানত। গেদো মাল হল রুটির ময়দা। ছিট হল বিস্কুট। এক তন্দুরে দুটি কাজ একসঙ্গে হবে না। বিস্কুট রুটির উত্তাপের তারতম্য আছে।
বিনয় আবার বলল, কাজের চাপ বাড়লেই, তখন আর একটা তন্দুরের জন্য মিস্তিরিদের পেছনে ছোটাছুটি করতে হবে, কাজটি হয়ে থাকা ভাল।
তা ভাল। কিন্তু মেঘনাদ অন্য কথা ভাবছিল। ভাবছিল, আর একটি তন্দুর মানে আর একটি ঘর তৈরি করতে হবে। কিন্তু ভাববার সময় নেই। তার নিজের সময় নেই, তন্দুর মিস্তিরিরও সময় নেই, তা ছাড়া ইদ্রিস বিনয়, দু জনেই যখন বলছে, হয়ে যাক।
বিনয় বলল, এতে কি ভাববার কিছু আছে মেঘনাদবাবু।
মেঘনাদ বলল, না। কিন্তু বিনয়বাবু, পারমিট পাব তো।
বিনয়ের টানা টানা চোখে ছেলেমানুষের মতো উচ্ছ্বসিত হাসি ফুটে উঠল। বলল, সে কথা আপনি ভাবছেন কেন। মরবার আগেও দিয়ে যাব।
নতুন তন্দুরের হুকুমের আগেই, নতুন ঘরের হুকুম হল।
কারখানা মূর্তি ধরছে একটু একটু করে। মেঘনাদ দূর থেকে দেখছে লুকিয়ে লুকিয়ে। হাসছে আপন মনে।
.
সাত দিন বাদে চিঠি এল রাজীবের। প্রথমে উধম সিং অনুপস্থিত ছিল। জমিরুদ্দিনের কাছে দু দিন গিয়ে দেখা করা যায়নি। উধম সিং ফিরে এসেছে। কার চিঠি দেওয়া যায়? উধমের না জমিরুদ্দিনের।
চিঠিখানা পড়তে পড়তে বিনয় অন্য কথা ভাবল। পার্টির চব্বিশ পরগনার কতারা তার সহায়। সুখেন্দু রায় মজুমদার এখন ক্ষমতায় বসে আছেন। এ অঞ্চল থেকেই দাঁড়িয়েছেন তিনি। তিনি রাজীবকে অপছন্দ করেন। ইউনিয়নগুলিতে রাজীবের কর্তৃত্ব পছন্দ করছেন না। রাজীবের যদি আর সাত দিন দিল্লি থেকে ফিরতে দেরি হয়, অন্তত দুটি বড় বড় ইউনিয়নে জরুরি সভা করে, নতুন। নির্বাচন করে ফেলা যায়। কারণ? কারণ আর কিছুই নয়। চিপ র‍্যাশনের ব্যাপারে, কয়েকজন নেতার কার্যকলাপ সুবিধার মনে হচ্ছে না। ভবিষ্যতের জন্য তৈরি হওয়া প্রয়োজন যাতে সংগ্রাম করতে পারে শ্রমিকেরা। রাজীব হল এক নম্বর লোক, যে সংগ্রাম করতে চায় না।
রাজীবের চিঠির জবাব দেওয়ার আগে, ইউনিয়নের কয়েকজনকে চিঠি লিখল সে। জরুরি সভা, বিনয় চৌধুরীর বাড়িতে।
মনে মনে ঠিক করে নিল, যদি সভা কার্যকরী হয়, তবে সমস্ত ইউনিটের সেক্রেটারির নামটা হওয়া চাই বিনয় চৌধুরীর।
রাজীবকে এখন কার্যকরী সমিতি থেকেও বাদ দিতে হবে। সে বড় মালিক ঘেঁষা। তারপর? তারপর একান্ন সালের নির্বাচন। অবশ্য তার দেরি আছে।
রাজীবকে লিখল, উধমের সঙ্গে আলাপ করো, কয়েকদিন চিঠি দিয়ো না। চিঠি দাও জমিরুদ্দিনকে।
জমিরুদ্দিনের চিঠিটা লিখেছে সে একজন গম্ভীর এডুকেশনিস্ট, কালচারিস্টের মতো।
তার চাকর গোপালের চিঠিও এসেছে। পাঁচ দিন পর, সুলতাকে নিয়ে ফিরছে সে। অথচ বিনয়ের চোখেমুখে যেন আগুন লেগেছে। তার বিষণ্ণ চোখ জ্বলছে নিরালায়। সেই জ্বলুনির মধ্যে একটি চাপা চাপা লুব্ধ উল্লাস।
সে পুড়ছে, জ্বলছে, কিন্তু কী মহানন্দ সেই জ্বালা পোড়ায়। লীলা দেহে, মনে, হাসিতে, কথায়, ব্যবহারে এক সর্বনাশা আগুন। যার শিকড় আছে তার মৃত্যু আছে। যার পেছন আছে, তাকে পেছন ফিরতে হয়। যার আছে সম্মুখ তাকে অগ্রসর হতে হয়। লীলার কিছুই নেই সে সব। সে বাতাসবাহিনী দাবানল। যেন মনে হয় বিনয়ের উপযুক্ত সঙ্গিনী।
কিন্তু মহানন্দের মধ্যে মাঝে মাঝে হঠাৎ মনটা কুঁকড়ে ওঠে। এই বাতাসবাহিনী দাবানলের মধ্যে। আছে বন্যতীব্রতা, কিন্তু বড় ভুল। বিনয়ের ভিতরের কালচারিস্ট প্রেতাত্মাটার সম্মানে লাগে। লীলার ধার আছে, কিন্তু সেটা গ্রাম্য অজ চাষির কাটারির ধার। ধারটা অবাচীন। যদিও সে । অভিমান তার ভেঙে গেছে মুক্তর বেলাতেই, তবু মনে হয়। একটু যেন লাগে তার আত্মাভিমানে।
প্রায় প্রতিদিন আসছে লীলা। কী দুর্জয় সাহস। তবু, এরই মধ্যে এক নতুন লোভে লোলায়মান হয়ে উঠেছে বিনয়ের চোখ। নিজেকে সে চাপছে, ঢাকছে। ঠিক এমনি হয়েছিল মুক্তর জমিটার সময়। শেষ পর্যন্ত বিনয় মুক্তর প্রেমের মর্যাদা রাখতে পারল না। জমিটা গ্রাস করে ফেলল। তেমনি এক নতুন দিক দেখা দিয়েছে লীলার মধ্যে। তেমনি, কিন্তু বিনয় যেন ভাল ছেলের মতো বিষয়টি মন থেকে ঝেড়ে ফেলতে চাইছে।
মনের মধ্যে কোথায় তার একটি বিচিত্র স্ব-বিরোধ আছে। তার সেই বিরোধের জোর বড় কম। এত কম যে, সে তার বাল্য জীবনের তাদের সেই মস্ত বড় বাড়িটার পরিবেশ কখনও কাটিয়ে উঠতে পারে না। বাবা বনাম জ্যাঠার সেই অদ্ভুত ছিচকেমিটা বংশানুগত কীটের মতো ঘুরছে তারও রক্তের মধ্যে। এক ইঞ্চি পাঁচিল জিতে নেওয়া কিংবা, সম্পত্তির মধ্যে শজনে গাছের দুটি ডাল হেরে যাওয়া। অথচ এই লোকগুলিই পূর্বপুরুষের কী অদ্ভুত গৌরব করত, আর বলত, ঠিক তেমনটি আবার হতে হবে এই বংশকে। পণ্ডিত হতে হবে প্রত্যেকটি ছেলেকে।
অবাক বিনয় আত্মভোলা হয়ে দেখত আর শুনত সেই সব ব্যাপার। জানত না তার আত্মভোলা অবচেতন কাঁচা মনের শিরায় শিরায় কেমন করে তা চারিয়ে গেছে।
সেই এক ইঞ্চি পাঁচিল আর শজনে গাছের দুটি ডাল আজকে পালটে গেছে। তার রূপটি হয়েছে অন্যরকম। হয়তো একদিন বিনয় মিনিস্টার হবে। এই বাসনাটি তার রক্তের মধ্যে কেঁচোর মতো বুকে হেঁটে বেড়াচ্ছে। সেই দিন এই মুক্ত কী ভাববে! ডা. সীতানাথের স্ত্রী সুধাকে সে কিছুই ফাঁকি দেয়নি। কিন্তু লীলা কী চোখে দেখবে ! স্ব-বিরোধ তার এইটুকুই। অনেক পাপ করে একদিন সে এমন একটি পর্যায়ে উঠবে, যে দিন সে পাপের উর্ধ্বে চলে যাবে। সে দিন সে এ জগতে ফিরে আসবে না, তাকাবে না, মনেও করবে না একবার। সে দিন সে ভাল কাজ করতে চাইবে, মহৎ হবে, উন্নত হবে। মন্দের সমস্ত অভিজ্ঞতা নিয়ে ভাল হবে সে।
তবু, তাদের সেই বাড়িটার ছিচকে প্রেতটা পায়ে পায়ে ঘুরছে তার। দেরি করা যায় না আর। লীলার কাছে আরও কিছু পাওয়ার আছে তার। হয়তো ওইটুকুই আসল পাওনা। পাঁচ দিন পরেই। ঘুরে আসছে সুলতা। তাতে ভয় নেই, সুযোগেরও অভাব হবে না। কিন্তু সুলতার চোখের সেই নিঃশব্দ ঘৃণার গুপ্তি বিধবে বার বার। অসুবিধা হবে নিশ্চিন্তে কাজ গোছাবার।
.
পাঁচ দিন গেল না। তিন দিন পরেই, সন্ধ্যাবেলা ফিরে এল চাকর গোপাল। গোপাল একলা, সুলতা আসেনি।
লীলার সঙ্গে বিনয় তখন উপরে।
বিনয় বলছে, তার বিষণ্ণ ব্যাকুল চোখে তাকিয়ে, ঝুমি তোমার কি ভয় করে না একটু?
লীলার চোখেমুখেও আগুন। নতুন প্রেমের মাধুর্যে, প্রাণজুড়ানো শীতল ঢল নামেনি তার শরীরে। ঈষৎ কৃশ, আরও তীব্র হয়েছে তার নাগিনী তনু।
বলছে, কীসের ভয়, কাকে ভয়?
: বাবা, মা, ভাই, বোন।
: তারা আমার জীবনের কে?
: তোমার স্বামী !
: স্বামী কাকে বলে, আমি জানিনে। আমার ভয়ও নেই।
: আমাকে ভয় করো না তুমি ঝুমি?
ভয় কেন করব? এক মুহূর্ত থেমে বলছে লীলা, বিনচৌ এমন করে তাকায়, আমার মন মানে । কেন তাকায়, সে-ই জানে। ফাঁকি দিয়ে সরে যেতে মন চাইল না। বিনচৌ যদি কিছু পায় এমন করে চেয়ে, নিয়ে নিক। কী ধরে রাখব, কেন ধরে রাখব, কীসের জন্য, কার জন্য। ভাবি এই বুঝি ভালবাসা। বিনচৌও তো তাই বলে।
বলে খিলখিল করে তীক্ষ্ণস্বরে হেসে উঠছে লীলা। বলছে, পুরুষের ভালবাসা ! বিনচৌও পুরুষ। কেটে যেতে পারে বিনচৌ-এর ভালবাসা। জানি, জানি। ভয় কীসের। সেদিন বিনচৌ পালিয়ে বেড়াবে আমার কাছ থেকে।
বিনয় ঢুলুঢুলু চোখে করুণ গলায় বলছে, রাগ করছ ঝুমি।
লীলা হাসতে হাসতে ঝিকিমিকি করে উঠছে একটি তীক্ষ্ণ পাতলা ফলার মতো।
বিনয়ের বুকের কাছে দাঁড়িয়ে বলছে, না, বিনচৌ ভয়ের কথা বলছে তাই। যদি বাঁচতে না পারি, মরে যাব। ভয় কীসের।
এমন সময় গোপাল এল। নীচে ঠাকুর বলল গোপালকে, এসেছিস? শালা আবার একটা মেয়েমানুষ এসেছে কোত্থেকে। ওই যে লোকটা কারখানা করছে, তার বউ। বউমা কোথায়?
গোপাল বলল, আগে বল, বাবু কোথায়।
: উপরে। যাসনি, দরজার কাছে গিয়ে ডাক।
গোপাল এসে ডাকতেই চমকে উঠল বিনয়। ছুটে এল দরজায়। পেছনে লীলা। গোপাল শুধু একখানি চিঠি দিল। বিনয় আশ্চর্য শান্ত গলায় বলল, নীচে যা।
লীলা বলল, কীসের চিঠি?
বিনয় নিস্পৃহ গলায় বলল, কারখানার।
লীলা গোপালকে চেনে না। বিনয় চিঠিটি পড়ল, ইংরেজিতে লেখা
: ছেলেদের বোলপুর পৌঁছে দিলাম। তোমার চাকরকেও পাঠিয়ে দিলাম। আমি যাচ্ছি দিল্লিতে, আমার বাবার কাছে। অনেকদিন বাবাকে দেখিনি। সুলতা।
লীলা বলল, বিনচৌ-এর মুখ ভার হচ্ছে যে !
চিন্তিত সুরে বলল বিনয়, একটু বিপদে পড়েছি ঝুমি। তোমাকে বলব দু এক দিন বাদে।
লীলা চলে গেল একটু পরে। বিনয় ডাকল গোপালকে। গোপাল এল। দরজা বন্ধ করল বিনয়। একটি লিকলিকে বেত হাতে নিয়ে এসে দাঁড়াল সামনে। বলল, প্রত্যেকটি সত্যি কথা বলে যা।
গোপাল ভীত চোখে তাকিয়ে বলে গেল সব। সে কিছুই জানত না। সুলতার সঙ্গে সে বোলপুরে এসেছে। বোলপুরে পৌঁছে দিয়ে উনি হঠাৎ বললেন, গোপাল এই চিঠিটা তোমার বাবুকে দিয়ো । আমি আমার বাবার কাছে যাচ্ছি। তখন একটা গাড়ি দাঁড়িয়েছিল স্টেশনে। উনি সেটাতে চেপে বসলেন।
: তুই চেঁচালি না কেন?
: কী করে চেঁচাব?
: উনি পালিয়ে যাচ্ছেন বলে ।
: অনেক লোক ছিল। আমি চাকর মানুষ
বেতটা ফেলে দিয়ে সরে গেল বিনয় । মিথ্যে বলছে না গোপাল। তারই চালে ভুল হয়েছে। অনেকদিন বাদে নগেন্দ্রনাথের দিল্লির ঘরে, সেই রং-মাখা ঠোঁট দুটি ভেসে উঠল চোখের সামনে। যেন লাল ঠোঁট টিয়েটা ছাড়া পেয়ে পাখা ফুলিয়ে শিস দিচ্ছে। বিদ্রূপ করে হাসছে আপন মনে।
পরমুহূর্তে দেখল, নগেন্দ্রনাথের কোলের উপর পড়ে সুলতা কাঁদছে।
কাঁদছে সুলতা। হঠাৎ মনটা ছটফট করে উঠল। ভূতগ্রস্তের মতো। ফিরে বলল গোপালকে, চলে যা।
.
দ্বিতীয় তন্দুর হয়ে গেছে। কিন্তু কোনও ঘরটিই পুরো ওঠেনি। আর একটি তন্দুরের জন্য, মেঝে তৈরি করতেই রাজমিস্তিরিদের কয়েকদিন গেল। যদি বৃষ্টি আসে, বিপদ হবে। ধ্বসে যাবে তন্দুর। তবে, আকাশে মেঘের কোনও ভার নেই, শীতের শুষ্কতায় জমাট নীল হয়ে গেছে।
মেঘনাদ চেয়ে চেয়ে দেখছে। এর সঙ্গে সিরাজদিঘার কোনও মিল নেই। কেমন যেন একটু সাহেবি সাহেবি, শহুরে মতো দেখাচ্ছে। নতুন, একেবারে নতুন বাতাস নিয়ে আসবে সব কিছু তার জীবনে।
তার সমস্ত সঞ্চয়, জলের ধারায় বেরিয়ে যাচ্ছে হু হু করে। তাতে কোনও আপসোস নেই মেঘনাদের। এ যে তার ভারে ভারে টেনে আনা, জমানো জলাশয়। নালী কেটে ভাসিয়ে দিয়েছে তাকে, অনাবৃষ্টির খর জ্যৈষ্ঠ মাঠে। যে মাঠে মূর্তি ধরবে তার স্বপ্ন।
তবু নীল আকাশে বিদ্যুৎ চমকায় মাঝে মাঝে । রাজীব ফেরেনি এখনও দিল্লি থেকে। কী পুড়বে তন্দুরে, যদি ময়দা না পাওয়া যায় ! অবশ্য, বিনয় বলছে, আসবে দু এক দিনের মধ্যে।
আরও আছে এক রক্তক্ষয়ী বেদনা, চিরদিন আমরণ থাকবে সেই ব্যথা। লীলা আসেনি, দেখেনি।
বিজয় সময় পেলেই কাছে কাছে থাকে। কিন্তু তারও মনে দুশ্চিন্তা। ইউনিয়নের কমিটির জরুরি সভায়, নতুন নির্বাচন হয়ে গেছে। কিছুই বুঝতে পারছে না সে। রাজীবদাকে সেক্রেটারি রাখা হয়নি আর। বিনচৌ হঠাৎ ভীষণ কোম্পানি-বিদ্বেষী হয়ে উঠেছে। দরকার হলে, চটকল মজুরের হয়ে সে দিল্লি কাঁপিয়ে দেবে বলেছে। সেক্রেটারি হয়েছে সে।
ইদ্রিসের ছেলে নুরুল, পাণ্ডুয়ার আরও দু জন, রহিম আর পাঁচু এসে পড়ল। ১৭০
কিছু কিছু হিসাবরক্ষকের কাজ করছে নকুড়। কম্পিত হাতে কলম ধরে পাকা হিসেবির মতো আঁক কষছে। কলমের টান কী ! খাঁটি সওদাগরি বিন্যাস সেই লেখায়। তবু কী যেন হারিয়ে যাওয়ার সেই ভাবটি যায়নি এখনও।
ষোলো দিন পর রাজীব এল। বিনয়ের সঙ্গে দেখা করে বলল, ব্যবস্থা হয়ে গেছে। উধম সিং-ই সব ব্যবস্থা করেছে। তবে জমিরুদ্দিনকেও ডিনার পার্টি দেওয়া হয়েছে। বাবা! কী মদ খেতে পারেন জমিরুদ্দিন সাহেব। আর মেয়েদের ব্যাপারেও বড় নির্লজ্জ।
বাড়ি থেকে সন্ধ্যাবেলাই বেরিয়ে এল রাজীব। দিল্লি যাওয়ার দিন সন্ধ্যাবেলার কথাটি ভুলতে পারছে না কিছুতেই। সাহস করে বিজয়দের বাড়িতেই এল। হয়তো তিলি সব কথা সবাইকে বলেছে। দুনাম রটে গেছে সর্বত্র।
কিন্তু সেরকম কিছুই দেখতে পেল না সে। তেমনি একটু অদ্ভুত শ্লেষ ফিকে হাসি তিলির ঠোঁটে। কিন্তু চোখের দৃষ্টি একটু তীক্ষ্ণ।
তাকে দেখে বিজয় বলল, এই যে রাজীবদা, ইউনিয়নে গেছলেন নাকি?
রাজীব বলল, না। এই তো ঘণ্টা দুয়েক আগে এসেছি।
বিজয় নির্বিকার গলায়, ঈষৎ বিদ্রূপ মিশিয়ে বলল, ইউনিয়নে নতুন কমিটি হয়ে গেল। আপনি আর সেক্রেটারি নেই।
রাজীবের ফরসা মুখ রক্তহীন শবের মতো হয়ে উঠল। হঠাৎ কোনও কথা জোগাল না তার মুখে। বিজয় বলে গেল, বিনচৌ সেক্রেটারি হয়েছে। আপনি বড় মালিকঘেঁষা, বলেছে আপনার বন্ধুরা। বিনচৌ মজুরদের বলেছে, সে দিল্লি ইস্তক কাঁপিয়ে দেবে।
রাজীবের মনে হচ্ছিল, তার হাত পা ঝিমঝিম করছে। পড়ে যাবে এখুনি। যে ভয় সে করেছিল, তা-ই হয়েছে। দলের সমস্ত ইউনিটটাই তা হলে বিশ্বাসঘাতকতা করেছে। আর মজুর সভ্যরা, ওরা তো গড্ডালিকাপ্রবাহ। চোখের বাইরে তো মনেরও বাইরে। একবার অদর্শন হলেই ভুলে যায়। এর নাম চটকল এলাকা। তার চোখের সামনে বিনয় আর সুখেন্দু রায় মজুমদারের মুখ দুটি ভাসতে লাগল। রাজনীতি ! এর নাম রাজনীতি ! তার এতদিনের আশা ভরসা, এতদিনের পলে পলে তৈরি তার ভবিষ্যৎ, সমস্ত ধূলিসাৎ হয়ে গেছে।
অবশ্য নিয়ম শৃঙ্খলার অভাব অভিযোগ, সবই সে করবে এই নতুন নির্বাচনের বিরুদ্ধে। তবু সুখেন্দু মজুমদার রয়েছে শাসন ক্ষমতায়।
তার ইচ্ছে হল, চিৎকার করে ওঠে, গলা ফাটিয়ে, সকলের সব পাপ ঘোষণা করে দেয়। কিন্তু সাহস হল না। এমনকী বিনয়ের বিরুদ্ধে বিজয়কেও সে কিছু বলতে পারল না। তা হলে, সে নিজেও ভাসবে না, ডুববে।
বিজয় বলল, রাজীবদা, আপনাকে মজুররা পুরোপুরি বিশ্বাস হয়তো করত না। কিন্তু বিনচৌকে কেউ একটুও বিশ্বাস করে না।
: তবে বিনচৌ সেক্রেটারি হল কী করে?
আজ রাজীবও বিনচৌ বলছে। বিজয় বলল, মজুরদের তো আপনি জানেন। কমিটির হিন্দুস্থানি মজুর মেম্বাররা সবাই বিনচৌকে ভোট দিয়েছে। নিজেরা দেয়নি, দিইয়েছে। তবে, আমরা ইউনিয়নের ভরসায় আর থাকব না। দরকার হলে আমরা নিজেরাই নিজেদের মধ্যে কমিটি করে নেব।
রাজীবের ইচ্ছে করল, একটি চড় কষিয়ে দেয় বিজয়ের গালে। কিন্তু নিজেকে শান্ত করে রাখল সে। তার এখন থেমে থাকা ছাড়া উপায় নেই।
মনটা তার হঠাৎ তিলির দিকে ঝুঁকে পড়ল আরও। জীবনে এত বড় আঘাত সে আর কখনও পায়নি। তার সারা মুখে একটি অদ্ভুত অসহায় ব্যথা, ক্লিন্নতা। তিলি তার মুখের দিকে তাকিয়ে বিস্মিত হল। বলল, কী, চা খাবেন?
রাজীব দেখল, কোনও মালিন্য, কলঙ্ক, রাগ বা ঘৃণা নেই তিলির মুখে। কাছাকাছি কেউ নেই। রাজীব বলল, ঠুমি, তুমি আমাকে ভুল বোঝোনি তো?
তিলির ইচ্ছে হল বলে, আপনিই ভুল করে একটা কাণ্ড করেছিলেন। এতে আর ভুল বোঝাবুঝির কী আছে।
কিন্তু সে তেমনই হেসে বলল, না। চা খাবেন?
অবাক হয়ে রাজীব শুধু বলল, হ্যাঁ খাব।
.
দেড় মাস হয়ে গেল। কারখানা প্রায় শেষ হল। কোনও রকম এনকোয়ারি হয়নি। পারমিট এসে পড়েছে। বিনয়ের কাছে রয়েছে। এখানকার র‍্যাশনিং অফিসার কিংবা লোকাল ডিলারের সঙ্গে কোনও কথা হয়নি মেঘনাদের।
বোর্ড অফ মেশিন ইনডাস্ট্রির অফিসারও আসেনি মেঘনাদের যন্ত্র দেখতে, পরীক্ষা করতে। সব কিছু দেখছে, করছে বিনয়। বিনয় বলেছে, আপনাকে ও সব কিছু ভাবতে হবে না। আপনি কারখানা দেখুন। যেদিন বলবেন, ময়দা চিনি আপনার ঘরে পৌঁছবে।
রাজমিস্তিরির সঙ্গে কথা বলল মেঘনাদ। মিস্তিরি বলল চারদিকে পাঁচিল দেওয়ার দরকার। নইলে বড় খোলামেলা থাকবে।
মেঘনাদ বলল, পাঁচিল দেও মিস্তিরি। কিন্তু এবার আমি আগুন দেব তন্দুরে।
মিস্তিরি বলল, দিন, ও ঘরে আর তো আমার কোনও কাজ নেই। আমার কাজ এখন আপনার মালখানা আর অফিসঘর।
অফিসঘর? মেঘনাদ হেসে ফেলল। যাকে বলে গদিঘর, তাকেই বলে অফিসঘর। লোকজন আসবে, বসবে, পাইকাররা দরাদরি করবে, হিসাবকিতাব হবে। বিনয় বলেছে, টেবিল চেয়ার পাতা। হবে সেই ঘরে। একজন লেখাপড়া জানা ম্যানেজার রাখতে হবে।
ম্যানেজার! যত ভাবে, তত মেঘনাদের গোঁফের ফাঁকে ফাঁকে হাসির লুকোচুরি। একটি লোককে নিয়ে এসেছিল বিনয়। নাম হরিহর। একটু খুঁড়িয়ে চলে। বয়স চল্লিশের ঘরে। চোখ দুটো কেমন যেন শেয়ালের মতো। এদিকে রোগা, কিন্তু মোটা মোটা ঠোঁটের কোণে একটা বিশ্রী হাসি। কিছু ইংরেজি লেখাপড়া জানে। মেঘনাদকে এসে বলেছিল, নমস্কার স্যার।
মেঘনাদের মনে হচ্ছিল, লোকটা যেন তার সঙ্গে ইয়ার্কি করছে। তার ভাল লাগেনি। কিন্তু বিনয় নিয়ে এসেছে। তবে বেশি নয় মাত্র পঁয়ত্রিশ টাকা মাইনের ম্যানেজার ! বিনয় বলেছে, লোকটি কাজেকর্মে খুব ভাল, ব্যবসাও বোঝে। মাস দুয়েক রেখে যদি মাইনে টানা না যায়, বিদায় করে দিতে কতক্ষণ।
হরিহর আসছে রোজ। এখন থেকেই তার দেখাশোনার কাজ আরম্ভ হয়ে গেছে। কিন্তু হিসেবটা আছে নকুড়ের হাতেই।
আরও অনেক লোক আসছে রোজ। কারখানার কারিগর মিস্তিরির কাজের জন্য আসছে অনেকে। ইদ্রিসের ছেলে নুরুলই একজন পাকা মিস্তিরি । মেঘনাদ নিজে রয়েছে। মিস্তিরির দরকার নেই তার এখন।
তন্দুরে আগুন দিল মেঘনাদ। এ আগুন দিয়ে, রুটি বিস্কুট সেঁকা হবে না। মাটি আর ইটের সাধারণ উত্তাপ থেকে, প্রথম আগুন দিয়ে তন্দুরের তাপমাত্রা বজায় রাখতে হবে। দেশীয় মিস্তিরিরা উত্তাপের মাপ জানে না। তাদের জ্ঞান থার্মোমিটার ছাড়া গায়ে হাত দিয়ে জ্বর দেখার মতো। কিন্তু নির্ভুল হয় কাজের সময়। তন্দুর ঠিক তাই। সর্বক্ষণের সাধারণ তাপ নেমে গেলে মানুষের মতো তন্দুরও শেষ হয়ে যায়। আবার তাকে সাধারণ তাপে ফিরিয়ে আনতে হয়। তারপর রুটি বিস্কুট সেঁকার জন্য নতুন করে আগুন দিতে হয় রোজ। থেমে থাকা চলবে না। এ সব ঝামেলা নেই ইলেকট্রিক হিটারে।
তন্দুরের সাধারণ উত্তাপ তুলতেই আগুন লাগে সব চেয়ে বেশি। তন্দুরে প্রাণ সঞ্চারিত হয় প্রথম আগুনেই।
এক শো মন কাঠ এসেছে। দুটো তন্দুরে প্রায় প্রথম আগুনে আশি মন কাঠ লাগবে।
মেঘনাদ নিজে টিণ্ডাল হয়ে বিকেলবেলা আগুন দিল। নুরুল, পাঁচুমিঞা, চালিস, সবাই আছে সঙ্গে। ইদ্রিস কাজ ছাড়েনি হোটেলের।
আর চারদিকে হেঁকে ডেকে হুমকে লেংচে লেংচে ফিরছে হরিহর। কখনও চালিসকে ধমকাচ্ছে, নুরুলকে বকছে। তাড়া দিচ্ছে রাজমিস্তিরিদের।
নকুড় দেখছে সব চুপচাপ। হিসেবটা ঠিকই আছে। কিন্তু মাথায় আর অঙ্ক নেই। একবারের জায়গায় দশবার গুনতে হচ্ছে। হরিহর তাকে এসে বলছে, কী ! অসুবিধে হচ্ছে? আমাকে দিন না, হিসেব করে দিচ্ছি।
নকুড় অপলক ছানিপড়া চোখে চেয়ে থাকে। যেন বোবা। তার উপরে রুগ্ন দেখাচ্ছে ভীষণ। হরিহর মনে মনে বলে, ব্যাটা বুড়োর ভীমরতি হয়েছে। বোধ হয় মরবে। ভালই হয়।
বিজয় এসে বোনাইকে দেখে অবাক। পোড়া কাঠের কালি লেগেছে গায়ে। কাপড় এঁটেছে কোমরে। ধোঁয়ায় রং পালটে গেছে সর্বাঙ্গের।
আর দাউ দাউ করে আগুন জ্বলছে তন্দুরে। বাইরে থেকে দেখা যায় না। লোলায়মান জিহ্বার মতো লেলিহান শিখা বেরিয়ে আসছে ছোট হাঁ মুখ দিয়ে।
বিজয়ের সঙ্গে তন্দুরঘরের বাইরে উঠোনে এসে দাঁড়াল মেঘনাদ। আগুনে পুড়ে মুখটা লাল টকটকে দেখাচ্ছে। বিজয় বলল, একেবারে বয়লার মিস্তিরি হয়ে গেছে যে বোনাই।
মেঘনাদের চোখে অসহ্য উদ্দীপনা। সজারুর কাঁটার মতো খাড়া হয়ে উঠেছে পাঁশুটে গোঁফ। কারখানার চিমনির ধোঁয়ার দিকে তাকিয়ে ফিসফিস করে বলল, বিজয়, ঠিক ওই ইঞ্জিনিয়ারিং ফ্যাকটরির মতো দেখাচ্ছে, না?
হাসি পেল বিজয়ের। কোথায় ইঞ্জিনিয়ারিং ফ্যাকটরি, তার বয়লার, আর কোথায় রুটি বিস্কুটের কারখানার তন্দুরের চিমনি। বোনাইয়ের মাথা খারাপ হয়ে গেছে। কিন্তু বোনাইয়ের মুখটি দেখে তার খুব ভাল লাগছে। বলল, পেরায় তাই।
মেঘনাদ আবার বলল, মেশিন বসলেই অন্যরকম হয়ে যাবে। একটা শব্দ হবে, না? ঘররর, ঘিচ ঘিচ, সোঁ সোঁ ! হা হা হা। বছর পাঁচেকের মধ্যেই হবে আশা করি।
বিজয় অবাক হয়ে হেসে উঠল। সেই মন্দিরের কথা বলছে বোনাই। কারখানার আনন্দেও মানুষ এমন করে! করে নিশ্চয়ই। মুনাফা আসবে একদিন মুঠো মুঠো, টাকার আনন্দে মানুষ সবই করে। কিন্তু বোনাইকে এত বোকা লাগছে, রাগ করতে পারছে না বিজয়।
কালো ধোঁয়ারাশি কুণ্ডলী পাকিয়ে ধীরে ধীরে সরছে দক্ষিণে, উত্তরে বাতাস। শীত পড়েছে। মেঘনাদের চোখের সামনে থেকে ভেসে ভেসে উঠছে সিরাজদিঘার ছবি। সেই কারখানার সেই ধোঁয়া, ধলেশ্বরীর বুকে ছায়া ফেলে উড়ছে।
একটু একটু অন্ধকার হয়েছে। হ্যারিকেন জ্বলছে। ইলেকট্রিক কানেকশন নেওয়া হবে কয়েকদিন পরে। প্রায় শূন্য হয়ে এসেছে মেঘনাদের থলি। এখনও ময়দা, চিনি, মজুর, সকলের জন্য কিছু কিছু রাখতে হচ্ছে। নইলে কারখানা চলবে কী করে। এখনও মাসখানেক বাজার পরখ করতে হবে।
হঠাৎ হরিহর খেঁকিয়ে উঠল, এই ব্যাটাচ্ছেলেরা এখানে দাঁড়িয়ে কে রে। অ্যাাঁ? যা, কাজে যা।
মেঘনাদ বিরক্ত হয়ে ফিরে তাকাল। হরিহর চিনতে পেরে তাড়াতাড়ি, কপালে হাত ঠেকিয়ে বলল, ও, আপনি স্যার। ভেরি সরি ! একদম রিকগনাইজ করতে পারিনি।
ঠোঁটে তার সেই নোংরা ইয়ার্কি মারা হাসি। যেন ঠাট্টা করছে। তার কথার অর্ধেক বুঝতে পারল না মেঘনাদ। কথা বলতেও প্রবৃত্তি হল না। বিরক্ত কুঞ্চিত চোখে শুধু তাকিয়ে রইল।
হরিহর সরে গেল। বিজয় বলল, ল্যাংচা হরে তোমার ম্যানেজার হয়েছে তো?
মেঘনাদ বলল, বিনয়বাবু এনে দিয়েছেন।
বিনয়বাবু! বিজয়ের মাথার মধ্যে আগুন জ্বলতে লাগল। এর মধ্যেই আবার চিপ র‍্যাশন তুলে দেওয়ার নোটিশ আসছে। শোনা যাচ্ছে, বিনচৌ চিপ র‍্যাশনের বিপক্ষে। সে বলল, বোনাই, তোমাকে বাড়িতে যেতে বলল তুমি। ওবেলা নাকি খাওনি?
: এইবার যাব।
: তুমি যাও, আমি একটু ইউনিয়নে যাচ্ছি।
সে চলে গেল। বিনয় এল। হেসে বলল, বাঃ কারখানা চালু হয়ে গেছে দেখছি।
মেঘনাদ উৎফুল্ল হয়ে উঠল। মনে মনে সে বিনয়ের কথাই ভাবছিল। বিনয়বাবু, কালকে বিকালে আমার মাল চাই
:কালকেই আরম্ভ করবেন?
: হ্যাঁ, আর দেরি নয়। সব দিক সামলাতে হবে তো।
: বেশ। আচ্ছা, আপনি কি ষাট মন ময়দাই আনাবেন এখন?
মেঘনাদের মস্ত মুখে, গোঁফের ফাঁকে লজ্জা ও খুশির হাসি। বলল, না, এত মাল এনে কী করব, বলেন। পাঁচ সাত মন মালেই আমার কাজ চলবে কাল। চাহিদা বুঝে আমাকে কাজ করতে হবে। কিন্তু, মাল কম নিলে, পারমিটের কোনও ক্ষতি হবে না তো।
: কিছুমাত্র না। সে সব ভার আমার।
কী করবেন বাকি মালটা। এখন কয়েক সপ্তাহ তো পুরো মাল আনানো যাবে না।
: র‍্যাশনের দোকানওয়ালারা কিনে নিয়ে আপনাকে দু হাতে আশীর্বাদ করবে।
বলে অদ্ভুত ভঙ্গিতে হেসে উঠল বিনয়। বিষণ্ণ চোখ দুটিতে মাতালের নেশাচ্ছন্নতা। এই ব্যাপারটি মেঘনাদ বুঝল। বুঝল, সমস্ত ময়দাটা যাবে চোরাবাজারে। যদি চল্লিশ মনও যায়। সেখানে, তা হলেও চোরাকারবারিরা গড়পড়তা আটশো টাকা সপ্তাহে সপ্তাহে রোজগার করবে। একেবারে মাগনা।
টাকার টান, বড় টান। বিনয় নিজেই কারবার করবে কিনা মেঘনাদ জিজ্ঞেস করতে পারল না। তারও মনটা চনমন করে উঠল একবার। পরমুহূর্তেই ছি ছি করে উঠল সে। মনে পড়ল। লালমিঞার কথা। চোরাকারবারে অনায়াস টাকার বন্যায় অনেকবার ভাসতে গিয়ে ফিরে এসেছে সে। আজ আবার। কেন, সামনে রয়েছে তার নতুন কারখানা। সে কেন যাবে এই পথে।
বিনয় বলল, কিন্তু আপনার বেকারির একটা নামটাম দিন।
মেঘনাদ হাসল। বলল, নাম আর কী দেব বলেন। বিস্কুটের নামটা অবশ্য দেব।
: কেন, আপনার বেকারির একটা নাম থাকা দরকার। একটা হ্যান্ডবিল ছেড়ে দেওয়া যাক পাঁচ সাত টাকা খরচ করে।
মেঘনাদ বললে, বলেন তো কী নাম দেওয়া যায়।
বিনয় টানা টানা গম্ভীর চোখে চেয়েছিল চিমনির দিকে। বলল, লীলা বেকারি নাম দিন না।
লীলা বেকারি ! লীলা। লীলা নয় ঝুমি। মেঘনাদ জানে, বিনয়ের সঙ্গে লীলার বড় ভাব। তার চেয়ে লীলার কথা বিনয় বেশি বলে। তার নিজের মনে আসেনি, বিনয় বলছে লীলার নামে বেকারি করতে। প্রায় সন্ধ্যাতেই তিলিকে জিজ্ঞেস করলে শুনতে পায় লীলা বিনয়ের বাড়ি বেড়াতে গেছে। নিরভিমান শিক্ষিত উদার বিনয়, অশিক্ষিত মহিলার সঙ্গে আলাপে উন্নাসিকতা নেই।
লীলার মধ্যেও এক গুরুতর পরিবর্তন দেখছে মেঘনাদ। সে আজও আসেনি কারখানায়। তার তীব্রতা আরও বেড়েছে, বিদ্রূপ বিদ্বেষের ভার আরও শাণিত। শত কাজের মাঝেও আশ্চর্যরকমভাবে লীলার কথা মনে পড়ে যায়। তিলির সঙ্গে লীলার কথা বন্ধ হয়ে গেছে। কী হয়েছে, মেঘনাদ কিছুই জানে না।
শুধু বুকের মধ্যে পোকা খায় কুরে কুরে। কিন্তু এত বড় বুক, এত কাজের মানুষ, বাইরে থেকে তার কিছু চিহ্ন খুঁজে পাওয়া যায় না। আর তিলি যেন তাকে কী বলতে চায়। কাছে আসে অদ্ভুতভাবে, অভিমানভরা ছলছল চোখে চায় আর সরে যায়। ওই মেয়েটির জন্যও তার বুকে এক বিচিত্র করুণ বাষ্প জমে উঠছে। কাছে থেকে স্নেহ করতে, আদর করতে ইচ্ছা করে।
আর বিনয় লীলার কথা বলে এমনভাবে, যেন মেঘনাদের চেয়েও লীলা তার কাছাকাছি বেশি। সে বলল বিনয়কে, বেশ তো, লীলার নামেই হোক।

বাড়ি এল সে। এসে দেখল, রাজীব কথা বলছে সুকুমারীর সঙ্গে। আজকাল সে রোজ সন্ধ্যাবেলা এখানে আসে। তিলি আর ষোড়শী রাঁধছে।
মেঘনাদ এসে হেসে দাঁড়াল। তাকে দেখে চমকে উঠল তিলি। বললে, একী, কালিঝুলি মেখে এলে কোত্থেকে?
মেঘনাদ বললে, কারখানা থেকে গো ! যা ছিলাম, এদ্দিনবাদে আবার সেই বেশেই এলাম। খারাপ লাগছে নাকি দেখতে?
তিলি ঠোঁট উলটে বলল, বিচ্ছিরি !
বলে হেসে উঠল। মেঘনাদ বলল, তোমার দিদি কোথায়।
: ভাড়াটেদের ঘরে। ষোড়শীকে বলল, ডেকে দে তো বউদি।
ষোড়শী ডেকে নিয়ে এল লীলাকে। মেঘনাদ বলল, ঝুমি, তোমার নামে বেকারির নাম দিলাম, লীলা বেকারি।
লীলা দৃপ্ত চকিত ভঙ্গিতে ফিরে বলল, কেন?
লীলার কি রূপ আরও বেড়েছে? যেন বেড়েছে। তীব্র দীপ্তি তার কৃশ তনু অঙ্গে।
মেঘনাদ হেসে বলল, তুমি মহাজন-গিন্নি, সেই জন্য।
বিদ্রুপে ফেটে পড়ল লীলা। অদ্ভুত তীক্ষ্ণ অথচ অশ্লীল মুখভঙ্গি করে বলে উঠল, সত্যি নাকি? যা করছ, তা-ই করো, আবার গিন্নিকে নিয়ে টানাটানি কেন?
তিলির ভ্রূ জোড়া কুঁচকে উঠল। মেঘনাদ হাসতে পারছে না। কিন্তু রাগ করলে না। বলল, বিনয়বাবু বলছিলেন লীলা বেকারি নাম দিতে।
অসহ্য রোষে ফুঁসে উঠল লীলা, তোমার বিনয়বাবু যা খুশি তা-ই বলতে পারে। তাতেই কি সব হবে?
অকস্মাৎ জ্বলন্ত উনুন থেকে ঠকাস করে কড়াটা নামিয়ে রেখে তীব্র স্বরে বলে উঠল তিলি, তাই তো হয় বলে জানি। নিজে কি তা জানিসনে?
বলে বাতাসের আগে বেরিয়ে গেল তিলি। চমকে উঠল ষোড়শী। ছুটে এল সুকুমারী।
লীলার চোখে মুখে গায়ে গলে পড়ছে তরল আগুন। চোখের আগুনে ঝলসে দিতে চাইছে মেঘনাদকে। তীব্র অস্ফুট গলায় খালি বলল, শয়তানের রাজত্ব, পুড়ে যাক, ছাই হয়ে যাক। বলে ছুটে গিয়ে দরজা বন্ধ করে দিল ঘরের।
ভাড়াটে মেয়ে পুরুষেরা উঁকি মারছে। সুকুমারী, ষোড়শী ভীত চোখে তাকিয়ে আছে মেঘনাদের দিকে।
ধোঁয়া কালিমাখা একটি বিশাল শরীর। সারা শরীরে ও মুখে একটা অমানুষিক অভিব্যক্তি। গাল দুটো কুঁচকে ঢেকে গেছে বড় বড় চোখ দুটি। তার চিৎকার করে উঠতে ইচ্ছা করছে। মনে হচ্ছে। এক ধাক্কায় ধ্বসিয়ে দেবে সমস্ত বাড়িটা। তারপর সুকুমারীর দিকে চেয়ে অদ্ভুত নিচু মোটা গলায়। বলল, পাপ মা, সব পাপ।
বলে বাইরের ঘর দিয়ে বেরিয়ে গেল একেবারে রাস্তায়। রাজীবকেও লক্ষ করল না দরজার কাছে।
সুকুমারী শান্তভাবে অথচ কাঁপতে কাঁপতে রান্না নিয়ে বসল।
তিলি বসে পড়েছে গিয়ে পিপুলের আড়ালে অন্ধকারে। কিছুতেই নিজেকে রোধ করতে পারছে সে। পিপুলের বুকে মুখ চেপে ফুলে ফুলে উঠছে নিঃশব্দ কান্নায়।
রাজীব এসে দাঁড়াল সেখানে। কাউকে দেখা যায় না এখান থেকে। রাজীব অসঙ্কোচে তিলির পিঠে একটি হাত রেখে ডাকল, ঠুমি
তিলি ফিরল না, কান্নাও থামল না। তেমনি কাঁদতে লাগল। কিন্তু রাজীবের রক্তে দোলা লাগল। পিঠ থেকে সে ঘাড়ে হাত দিল তিলির। কাছে বসে আকর্ষণ করল। ডাকল আবার, তুমি !
ঠুমি নড়ল না। কিন্তু থিতিয়ে এল যেন কান্নার বেগ। সান্ত্বনা দিতে এসে রক্তে তোলপাড় লেগে গেল রাজীবের। সে ঝুঁকে পড়ে ঠোঁট ছোঁয়াল তিলির ঘাড়ে। তিলি চমকাল না, কাঁপল না। ছেলেমানুষদের ঘ্যানঘ্যানানিতে বিরক্ত মেয়েমানুষের মতো বলে উঠল, আঃ, এরকম করছেন কেন আপনি।
রাজীবের বুকের আগুন হঠাৎ নিবু নিবু হয়ে এল তিলির গলা শুনে। যেন এর চেয়ে তিলি ভয় পেলে, সম্মানের ভয়ে রেগে উঠে পালালে ভাল হত, আশা থাকত। বলল, তুমি, তুমি কাঁদছ—
তিলি বলল, আমি কাঁদছি তো কী হয়েছে। আপনার কি ইউনিয়ন-টিউনিয়ন সব উঠে গেছে। আর কোনও কাজ নেই?
রাজীবের হাত শিথিল হয়ে এল। রাগ নয় অনুরাগ নয়, শাসন। আশ্চর্য ! রাজীব মনে জোর পায় না একটুও। বলল, সে কথা তোমাকে বলতে চাই তুমি। বিনয় চৌধুরী আমার সর্বনাশ করেছে।
ওই একই নাম সর্বত্র। তিলি বলল, সর্বনাশ করেছে, আমাকে বলে কী হবে। গিয়ে শোধ নিন। এখানে বসে থাকলে কী হবে।
: শোধ নেব ঠুমি, দারুণ শোধ নেব।
: তাই নিনগে। সংসারের জ্বালায় আপনার জন্য কাঁদতেও পারব না?
কোথায় রাজীবের সেই চিল চোখ। করুণ গলায় বলল, কিন্তু তুমি, তোমার কাছে আমি অনেক কিছু চাই।
অদ্ভুত মিষ্টি সুর, তবু যেন নির্বিকার গলায় বলল তিলি, চান, নিয়ে যাবেন। এখন যান।
সে ঘরে চলে গেল আবার। অন্ধকারে দাঁড়িয়ে রাজীবের বুকটা শুধু ভরে উঠল।
তবু শূন্য বুকটার মধ্যে হাহাকার উঠতে লাগল।
চালিস খেয়ে এসে বলল, কত্তা, আপনাকে খেতে ডেকেছে। সকলের খাওয়া হয়ে গেছে।
মেঘনাদ কোনও জবাব দিল না। চুপ করে দাঁড়িয়ে তাকিয়ে রইল তন্দুরের হাঁ মুখের দিকে। সত্যি যেন একটা বিকটাকার দানব লাল মুখগহ্বর খুলে হাঁ করে রয়েছে। আগুনের শিখা আর নেই। সব জ্বলন্ত অঙ্গার। মেঘনাদের বুকটাও অমনি লাল। সেখানেও তন্দুর জ্বলছে। আজ প্রথম, নতুন। রকমভাবে মনে হচ্ছে, লীলা তার জীবনের একটা দিক ভেঙে দিয়েছে।
ফিরে এল সে বাড়িতে। রাত হয়েছে বেশ। ঘুমন্ত সুপ্ত পাড়া। পিপুলের ছায়ায় এসে দাঁড়াতেই, অন্ধকার ছুঁড়ে তিলি বেরিয়ে এল। বলল, এত রাত করলে?
মেঘনাদ বলল, ইচ্ছে করে করিনি। তোমাদের বাড়িতে গণ্ডগোল দেখে পালিয়ে গেলাম।
রাজীবের সামনে সেই তিলি মেয়েটি নয় এখন সে। বলল, বোনাই, আমি আর এখানে থাকতে পারছিনে
: কোথায় যাবে তুমি ঠাকরুন !
ওই স্নেহের নামটা শুনলেই বুকের মধ্যে বাষ্প জমে উঠে তিলির। বলল, তোমার কাছে একদিন একটা কথা বলব বলেছিলাম।
: আজ বলবে সে কথা?
: হ্যাঁ। একটু থেমে বলল, বোনাই, বাবা, মা, সোনাদা ওরা বড় গরিব। তুমি আমাকে একটা বিয়ে দিয়ে দেও।
মেঘনাদ কয়েক মুহূর্ত বিমূঢ় হয়ে রইল। গলায় শব্দ আসছে না। থেমে থেমে বলল, আমাদের ছেড়ে চলে যেতে চাও তুমি ঠাকরুন।
তিলির কণ্ঠরুদ্ধ। তবু ফিসফিস করে বলল, আর থাকতে পারছিনে বোনাই। এখানে আমার আর ঠাঁই না থাকাই ভাল। আর
: আর?
: আর কবে বিয়ে হবে? বয়স যে অনেক হল।
মেঘনাদের বুকের মধ্যে বোবা যন্ত্রণা। বলল, তোমার যদি সুখ হয় ঠুমি তবে তাই করব আমি।
: সুখ বলো না বোনাই। বলো, নিষ্কৃতি।
: কার নিষ্কৃতি?
: তোমার, আমার, সকলের।
: লোকের কাছে মনের কথা বলে আমি বোকা বনে যাই। কিন্তু তুমি ঠাকরুন, তোমাকে বিয়ে দিয়ে আমার নিষ্কৃতি কীসের? তোমাকে যে বড় সুহৃদ বলে জানি।
: থাক থাক সে সব কথা বোনাই।
বলতে বলতে মুখ ঢাকল তিলি দু হাতে।
মেঘনাদ বলল, তবে কান্নাও থাক। তবে, আগে আমাকে পুরোপুরি আরম্ভ করতে দেও কাজকর্ম, তারপরে
তিলি আবার বলল, থাক।
.
: থাক নয়, বলতে হবে আমাকে কী হয়েছে। কী হয়েছে বিনচৌ-এর, সে দিন সেই চিঠিটা আসার পর থেকে।
লীলা মুখোমুখি দাঁড়াল বিনয়ের। দোতলা থেকে রাস্তা দেখা যাচ্ছে, দূরের রাস্তা। বিনয় বিষণ্ণ স্নান চোখে তাকিয়ে আছে দূরে। করুণ হেসে বলল,  বিনচৌ-এর সব দুঃখ কি তুমি ঘোচাতে পারবে লীলা?
: না পারি শুনতে তো পারি।
বিনয় এখন মনে মনে ভাবছে, থাক থাক এ সব। কিন্তু তার ভেতরে আর একটি মন আছে। স্ব-বিরোধী সেই মন। সে বিদ্রোহ করে থাবা শাণাচ্ছে, উসকে দিচ্ছে তাকে। বিনয় তাকিয়ে আছে অন্যদিকে, কিন্তু দূরাভিসারী দৃষ্টি লীলাকেই দেখছে। বলল, তোমাকে বলা যায় না লীলা। বলতে বলতে দুশ্চিন্তার কয়েকটি রেখা ফুটে উঠল বিনয়ের মুখে।
লীলা বলল, কেন?
: তুমি মেয়েমানুষ, তাই। তোমাকে ভালবাসি, তাই।
গাঢ়, গভীর অথচ দুশ্চিন্তাচ্ছন্ন গলা বিনয়ের।
ভালবাসা ! কেমন যেন অর্থহীন গা জ্বালানো বলে মনে হয় কথাটি। তবু, বিনয়ের সঙ্গে সত্যি কোথায় বাঁধা পড়েছে লীলা। তার সংসার পোড়ানো বুকের চিতায় একটা হৃদয়গত আমেজের মতো। গলায় তার গাঢ়তা নেই, খরতা আছে। বলল, ভালবাসলে বলা যায় না, এমন কথাও আছে নাকি?
বিনয়ের গলার ভেতরটা কাঁপছে। বাইরে থেকে বোঝা যায় না। একটা মন ভয় পাচ্ছে, রাগ করছে, বলছে, খবরদার! ওরে রাক্ষস, বলিসনে বলিসনে। তবু বলে ফেলল, লীলা, আমার সাত হাজার টাকা দেনা আছে। দু তিন দিনের মধ্যেই শোধ করতে হবে।
চকিত সংশয়ে বেঁকে উঠল লীলার ভ্রূ। বলল, বিনচৌ-এর দেনা? কেন, বিনচৌ-এর কি টাকা নেই?
অদ্ভূত করুণ বিষণ্ণ অথচ তিক্ত গলায় বলল বিনয়, জানি, তাই ভাবে সবাই। আমার ঠাকুর চাকরও তা-ই ভাবে। লীলা, যা দেখছ, সব সাজানো। ভেতরটা একেবারে ফোঁপরা, শূন্য। এই বাড়ি, ঘর, কারখানা..।
তখনও লীলা তাকিয়েছিল অপলক তার চোখের দিকে। সংশয়টা বোধ হয় কেটে আসছে। আর বিনয়ের ভেতরটা বলছে, আর নয়, আর বলিসনে বিনচৌ। তবু বিনয় আবার বলল, তোমার স্বামীর সব টাকাই ব্যবসায় খাটতে আরম্ভ করেছে। নইলে, তার অনেক উপকার করেছি, তার কাছেই চাইতাম।
লীলা জানে না কী উপকার করেছে বিনয় মেঘনাদকে। তবু জানে, বিনয় ছাড়া গতি নেই লোকটার। লীলা হঠাৎ বলল,  বিনচৌ-এর বউ কোথায়? সেও কি এ সব জানে না?
বিনয় বলল, আমার বউ আর কোনওদিন আসবে না।
: কেন?
সত্যি কথাই আর একরকমভাবে বলল বিনয়, তাকে আমি কোনওদিন ভালবাসিনি, সেও নয়। তা ছাড়া, তার চরিত্র
বিনয় চুপ করল। কিন্তু লীলা অদ্ভুত নিষ্পলক সাপের মতো চেয়ে আছে বিনয়ের দিকে। বিনয়ের ভেতরটা কোঁকড়াচ্ছে।
লীলা বলল, বউ কোথায় গেছে?
: দিল্লিতে, বোধ হয় তার বাপের কাছে।
বলতে বলতেই আত্মসম্মানে যেন লাগল বিনয়ের। বলল, ও সব কথা থাক লীলা।
থাকল, কিন্তু লীলা যেন প্রতিটি ভঙ্গি বিনয়ের খুঁটিয়ে খুঁটিয়ে দেখতে লাগল। সে তেমন করে আর হাসে না। মাঝে মাঝে নিঃশব্দ বিদ্যুৎ জ্বলে ঠোঁটে। হঠাৎ হেসে বলল,  বিনচৌ দেখছি খুব বড় সওদাগর। সপ্তডিঙার শুধু সাজনগোজন সার।
বিনয় প্রেম ঢুলুঢুলু চোখে তাকিয়ে বলল, সব যাক, লীলার ভালবাসা তো থাকবে। সে আমাকে ওইটুকু দিতে পারে।
লীলা হেসে উঠল খিলখিল করে। বড় তীব্র হাসি। কিন্তু লীলার বুকটা কেন যেন জ্বলছে। তার কেবলই মনে হতে লাগল, বিনয় তার কাছে কিছু চায়। বিনচৌ-এর বিষণ্ণ চোখে করুণ ব্যাকুলতা। কিন্তু মানুষটা কেমন যেন ভীরু দুর্বল। শুধু চাওয়া, প্রাণ ভরে চাইতেই পারে। আর যেন কিছু নয়।
লীলা চলে যাওয়ার পর ঠোঁটে ঠোঁট টিপে ধিক্কার দিয়ে উঠল তার ভেতরের মন, পারলিনে বলতে, হাতের মুঠোয় পেয়ে ছেড়ে দিলি। কিন্তু সময় যায়নি এখনও।
বিনয় কয়েকটি চিঠি বার করল। সবগুলিই দিল্লি থেকে লেখা সুলতার সাম্প্রতিক চিঠি। সবগুলিই বিনয়ের চিঠির জবাব, আমি যাব না আর কোনওদিন। তুমি আইনের সাহায্য নিতে পারো। সুলতা।
আইন! আইন ! বিনয়ের টানা চোখে রক্ত ছুটে আসে।
রাত্রি আটটার পর আবার এল লীলা। বিনয় বলল, রাত্রে এলে?
লীলা হেসে বলল, থাকতে এলাম।
বিনয় চেষ্টা করে হাসল। বলল, থাকো কিন্তু পাড়ায় টিকতে দেবে না যে লোকে।
: অন্য পাড়ায় না হয় যাব।
বিনয় বলল, ভাববার বিষয়।
লীলা সে কথার কোনও জবাব না দিয়ে, আঁচলের আড়াল থেকে বার করল একটি পেতলের বাক্স। তার গহনার বাক্স । বলল, আমার সব গহনা। এতে সাত হাজার হয়ে যাবে।
বিনয় যেন ভয় পেয়ে চমকে উঠল। সোনা পেয়েও ভয় হয়, চমকায় বিনয়। লীলা বলল, নেও।
বিনয় বলল, কিন্তু লীলা, তোমার বাড়ির লোকেরা
কিন্তু এই কয়েক মুহূর্তেই বিনয়ের ভয় কেটে গিয়ে লোভ দুর্বার হয়ে উঠেছে। পেতলের বাক্সের সোনার ঝকমকানি তার চোখে। সে মুখে বলতে পারেনি। লীলা কাজে করে এনেছে।
লীলা বলল, বাড়ির লোক কী করবে জানিনে। বিনচৌ-এর দরকার, তাই এনেছি।
বিনয় বলল, এত ভালবাসো তুমি।
ভালবাসা ! ভালবাসা ! তীব্রস্বরে চিৎকার করে উঠতে ইচ্ছা করল লীলার, জানিনে কীসের ভালবাসা। কোথায় আছে ভালবাসা। কিন্তু বলল, তা জানি না। বিনচৌ যদি অমন করে বলে—
কী করে বলে, তাও ঠিক বোঝে না লীলা। বিনচৌ তার বিষণ্ণ ব্যাকুল চোখে তার কাছে এতদিন ভিক্ষা চেয়েছে। সে দিয়েছে সব। দিয়ে তার শান্তি কতখানি হয়েছে জানে না। না দিলে শান্তি নেই, জানে।
লীলা বসেছিল খাটে। তার কাছে হাঁটু মুড়ে বসল বিনয় । বলল, বলে তোমার মনে কষ্ট দিয়েছি। কিন্তু লীলা তোমার গলার একটি হার রাখো বলে সে হার, চারখানি চুড়ি আর কানের দুল পরিয়ে দিল লীলাকে। কোনও প্রতিবাদ করল না লীলা। শুধু একটু হাসল।
লীলা চলে যাওয়ার পর, একলা ঘরে হাঁ করে তাকিয়ে রইল বিনয় গহনার বাক্সের দিকে। সমস্ত বিশ্বটা বড় বিস্ময়ের লাগছে তার কাছে। লীলাকে যে যেন চিনতে পারছে না। আবার সুলতার চিঠিগুলি দেখতে লাগল সে। চিঠিগুলি ফুঁসছে, যাব না, যাব না, কোনওদিন যাব না।
এই সুলতার ঘর। এই ঘরে সে রাত্রে কোনওদিন ঢোকেনি। আজ এই ঘরে বসে চোখের ঘুম একেবারে গেছে বিনয়ের। সেও ফুঁসছে, কামড়াচ্ছে তার বুকের মধ্যে। আর দুটি ভীরু মুখ, চারটি ভীরু চোখ তাকে যেন দেখছে শান্তিনিকেতনের গাছের আড়াল থেকে উঁকি দিয়ে। তারপর, আবার কাল আছে ইউনিয়নের মিটিং। রাজীব চেষ্টা করছে ফেঁসো কারখানায় স্ট্রাইকের জন্য। ছুটছে। কলকাতা প্রদেশ অফিসে, তলে তলে যোগ দিচ্ছে বেয়াড়া শ্রমিকদের সঙ্গে। হেসে কথা বলছে। বিরুদ্ধ দলের সঙ্গে। যারা আজকে তাদের দলের গোটা শাসনক্ষমতাটাই ধুলোয় লুটিয়ে দিতে চায়। এদিকে, কোম্পানি দৃঢ়ভাবে নোটিশ আনছে, চিপ র‍্যাশন বন্ধের। জানিয়েছে বিনয়কে আগেই।
সুলতা, লীলা, ইউনিয়ন, গহনা…
বারান্দায় কাকের ডাকে চমকে উঠল বিনয়। রাত শেষ হয়ে গেছে।
.
কারখানা জমে উঠেছে। প্রতি সপ্তাহেই বাড়ছে মাল তৈরির পরিমাণ। মালিক বলে চেনা যায় না মেঘনাদকে। সে গেদো আর ছিট, উভয় মালেরই মিস্তিরি। প্রতিদিন স্নান করে, শুদ্ধবস্ত্রে, এখনও সেই মশলা তৈরি করে। মশলাই আসল। স্বাদ গন্ধ শুধু নয়, মশলার উপর নির্ভর করে। মালের নরম শক্ত হওয়া। ফেটে যাবে কি শক্ত হয়ে যাবে, বেশি ময়দায় কম মাল হবে না বেশি মাল হবে, সব নির্ভর করে মশলার উপর। সেই মশলা কাউকে করতে দেয় না মেঘনাদ। নুরুল ভাল মিস্তিরি। আরও কয়েকজন নতুন লোক এনেছে ল্যাংচা ম্যানেজার হরিহর। তারাও, গেদো মালের মিস্তিরি মন্দ নয়। কিন্তু বাজারে নতুন পসার করার সময়, ভরসা করা যাচ্ছে না তাদের উপর।
তা ছাড়া মশলা বড় গোপন জিনিস। গুরুর কাছে দিব্যি-খেয়ে সাকরেদ দীক্ষা পায়, কোনওদিন কাউকে বলবে না। মেঘনাদের প্রথম গুরু এক জন মুসলমান। দ্বিতীয় গুরু লালমিঞা। এমন কী কোনও মিস্তিরিও তার মশলার কথা আর এক জনকে বলবে না। বড় বড় মেশিনওয়ালা কারখানায় এই মিস্তিরিদেরই বলে কেমিস্ট। মাইনে তাদের হাজার বারোশো। তেমন তেমন কারখানায় দেড় হাজার, দু হাজার। এদের নিয়ে আবার টানাটানি কাড়াকাড়ি হয়।
সবাই মেঘনাদের কাজই দেখে। যেন অসুর। টিণ্ডাল, মিস্তিরি, কারিগর সব কাজই করছে। আর মাঝে মাঝে মেশিনটির দিকে চেয়ে দেখছে। ঘর উঠতেই বিজয়ের কাছ থেকে মেশিন এসে পড়েছে। একদিন এমনই সারি সারি মেশিনে ভরে উঠবে এই ঘরগুলি। আরও বড় মডেল, নতুন মডেল আসবে। হিটার আসবে। ভেজা আর শুকনো কাঠের জন্য মাথায় হাত দিয়ে বসতে হবে না।
সেই দিন, সেই দিন আসবে কবে। পাশে পাশে লীলার মুখ ভেসে ওঠে। বিনয়ের সঙ্গে কথা বলতেও তার লজ্জা করে আজকাল। হয়তো, এই লোকটির কাছে কত ঠাট্টা বিদ্রূপ করে লীলা তাকে নিয়ে। লীলার মুখোনি মনে পড়লে, কাজে মাতে সে আরও বেশি। লীলা, তিলি, কোনও বোনেরই বড় একটা কাছাকাছি হয় না। তিলি খেতে দেয়, মেঘনাদ চুপ করে খায়। শুতে গেলে যখন যায়, তখন লীলা অঘোরে ঘুমোয়। যদি জেগে থাকে, যদি কখনও জাগাতে প্রাণ চায়। মেঘনাদের, তখনই হয় নতুন যন্ত্রণার উদ্ভব।
কাজ, কাজ শুধু।
নিজের হাতে ময়দা মেপে দেয় কারিগরদের। নিজের হাতে ওজন করে মালের ছাঁচ কেটে দেয়।
আর তার পায়ে পায়ে ঘোরে চালিস। চালিস নইলে কাজ জমে না তারও। কাজের মাঝেই পেট বাজিয়ে গান ধরে। মেঘনাদের ধমক খেলে থামে। হঠাৎ নাচ শুরু করে দেয়। বলে, কত্তা ঝুমির ঝুরি নইলে চলবে না।
আচমকা দংশনে ব্যথা লাগে বুকে। বলে, ঝুমির ঝুরির বড় আদর হবে না রে।
আচ্ছা, করা যাক।
ইদ্রিস কাজ ছেড়ে এসেছে হোটেলের। তারও খুব উৎসাহ। করা হল ঝুমির ঝুরি। চলল না এখানকার বাজারে। এখানে চায় সবাই রুটি, বড় বড় বিস্কুট। কারখানার টিফিনে যাতে পেট ভরে। শৌখিন মালের বাজার নেই।
মেঘনাদের পুরো কলসিটি উপুড় হয়ে গেছে। শুন্য হয়ে গেছে, আর এক ফোঁটাও জল নেই। সঞ্চয়ের কলসিটায়। এবার কিছু ঘরে আসা দরকার। যা আসে তা বড় নগণ্য। দু দিন বাদে খরচ পোষাবে না।
হিসাব লেখে নকুড়। কিন্তু লেখায় খোঁড়া ম্যানেজার হরিহর। বলে, কত লিখলেন স্যার ফাদার-ইন-ল। দশ টাকা জমা লিখুন, পাইকের রাখোহরির নামে । বাকি সত্তর টাকা।
নকুড়ের কলম ঝুলে যায়। জমা খরচের পড়তা দূরের কথা, আশমান জমিনের চেয়েও ফারাক বেশি। কিন্তু নকুড় বোবা হয়ে গেছে। ভাবে, এইটাই বোধ হয় এ ব্যবসার রীতি। কার ব্যবসা, কে করে, যেন কিছুই জানে না। ছানি পড়া চোখে, কিলবিলে কপাল তুলে চেয়ে থাকে।
অফিসঘরে, টিন ভরতি মাল। হরিহর মুঠো ভরে মুখে দিয়ে চিবোয়। বলে, কী হল?
নকুড় বলে, জমা খরচটা ঠিক বনছে না যে ল্যাংচা হরি।
: নট ল্যাংচা হরি স্যার ফাদার-ইন-ল, ম্যানেজার বলবেন। ইওর সন-ইন-ল তাই বলেন। যা বলছি, তাই লিখে যান।
বলে চোখ মারে রাখোহরিকে। রাখোহরি মাল নিয়ে চলে যায়।
বিনয়ের দেওয়া এ বিশ্বস্ত লোকটি এ অঞ্চলের সকলের পরিচিত। আঠারো বছর বয়সে, হরিহর ছিল বিনয়ের জ্যাঠার চেলা। ছেলে কুলীন বাঁড়জ্জে ঘরের। বউ ছেলেমেয়েও আছে। গুণের মধ্যে বড় গুণ, ভাল রেস খেলতে জানে, মদ খেতে পারে, আর পারে মারামারি করতে। ওই করেই একটি পা গেছে। কিন্তু লেখাপড়া না করেও ইংরাজি বলে সে মন্দ নয়। বিশেষ করে, এ ইংরেজি হল, বাংলাদেশের যুদ্ধোত্তর কালের ইংরেজি।
কখনও বিস্কুট খাচ্ছে, পাউডার মিলক গিলছে মুঠো মুঠো । নকুড়কে বলে, চলবে নাকি স্যার?
হাঁ করে চেয়ে থাকে নকুড়। কেন যেন ভয় করে ল্যাংচা হরিকে। মনে হয়, তার মনের গোপন গুহায় লেংচে লেংচে ফিরছে লোকটা অষ্টপ্রহর। যেন জানে সব, নকুড়ের পাপ। চেনে সোনাদুলিচরের ভূতটাকে।
তাই হিসাবের খাতা লিখতে হাত কাঁপলেও মেঘুকে খাতাখানি দেখাতেও হাত ওঠে না।
হরিহর ঘাবড়ায় একটু মেঘনাদকে দেখলে। সব সময় পেছনে লাগে চালিসের। চালিসও সহ্য করে না তাকে। চালিস বেশ বুঝতে পারছে, রুটির মিস্তিরি বদনের সঙ্গে হরিহরের কিছু একটা, গোপন ব্যাপার আছে। অনেক দিন সে দেখেছে, রাত্রে বসে বসে দুটিতে কীসের ফুসফুস গুজগুজ করে।
বদনের বড় গুণ হল, মেঘনাদ না থাকলেই গেদো মালের ময়দার খামি দিয়ে, চিত হয়ে শুয়ে থাকা উলঙ্গ মেয়েমানুষের মূর্তি তৈরি করবে। সবাইকে ডেকে দেখাবে আর মূর্তি থেকে খাবলা খাবলা তুলে, ওজন করবে, ছাপ কাটবে। বলবে, শালা মেয়েমানুষ সব রুটি হয়ে গেল। খা কত খাবি।
এ দৃশ্যে মিস্তিরি কারিগর, সবাই হেসে মরে। হাসে, তবু বুড়ো ইদ্রিস বলে, হেই খোদা, উল্লুকের দোষ নিয়ো না। কিন্তু বাদবাকি সবাই বদনের এই খেলায় জমে যায়। নুরুল আর ইদ্রিস, বাপ ব্যাটা চোখাচোখি করে। ইদ্রিসের চোখে খবরদারি, এই দেখে যেন ব্যাটা আবার মেয়েপাড়ায় ছুটে না যায়। ঘরে তার সোহাগী বিবি রয়েছে।
তবু আধো অন্ধকার তন্দুর ঘরে, তন্দুরের আগুনের লাল আলোয় এই মানুষগুলিকে মনে হয়, নরকের প্রেত। ময়দার মেয়ে মূর্তির দিকে তাকায় যেন, বুভুক্ষু শেয়ালের মতো।
গদাধর বলে একটি রিক্রুট আছে হরিহরের, গেদোর কারিগর। সে আবার কোনও কোনও সময় ঝাঁপ দিয়ে পড়ে ওই মূর্তির উপর। তখন সকলের গলা থেকে একটি মিলিত শব্দ ওঠে। হাসির শব্দ নয়। ভীত চমকিত সেই শব্দ অস্ফুট আর্তনাদ। শুধু চালিস চেঁচিয়ে বলে, শালা খচ্চর, দাঁড়া, মালিককে আমি বলে দেব। বলে সে দিয়েছে অনেকবার। মেঘনাদ ধরতে পারেনি একদিনও।
হরিহর বলে, বেশ তৈরি করিস মাইরি। কেষ্টনগরের আর্টিস্টের থেকে কড়া আর্টিস্ট তুই। একে বলে স্কালপচারিস্ট। একে ময়দা, তায় মেয়েমানুষ। লাইফ দিতে পারিসনে, যাকে বলে প্রাণ?
বদন বলে, প্রাণ নেই বলেই তো এটা ভাল। থাকলে আর এত খাবলা খাবলা খেতে হত না।
লীলা বেকারিতে জমজমাট আসর বেঁধেছে হরিহর। মেঘনাদ এদের সব কিছু বোঝে না। কিন্তু আন্দাজ করে, হরিহরের আছে একটি মধুচক্র। সিরাজদিঘার কারখানার অনেকে বেশ্যাবাড়ি যেত। কাজের সময় কারিগর কম পড়ত তার। ছুটে যেত বারোবাসরের পাড়ায়। ধরে নিয়ে আসত, ঘাড়ে ধরে। দরকার হলে রাগের মাথায় দু এক ঘা কষাত। এখানে সে সব তো আছেই, তার উপর আছে সিনেমা দেখা। সোজাসুজি মেঘনাদের কাছেই পয়সা চেয়ে বসে।
সেই জন্য মাঝে মাঝে বিজয়ের দরকার হয়। অথচ নুরুল ইদ্রিসের দলকে কিছুই বলতে হয় না। খামির দলা নিয়ে মেয়েমানুষ করার ব্যাপারটা একদিন মেঘনাদের সহ্যের সীমা ছাড়াল। একদিন বদন মেয়েমানুষের মূর্তি করে, গায়ে লিখে দিল লীলা। তারপর চেঁচিয়ে বলল, নে, কে এবার বিনচৌ হবি, চলে আয়।
জানত না, মেঘনাদ আছে কাছাকাছি। সে এসে দাঁড়াল সেখানে। হরিহর তাড়াতাড়ি বলল, এই যে স্যার, আপনি এসে পড়েছেন। চলে চলুন এখান থেকে, এ সব ছোটলোকের কাজ।
খামির মূর্তির নাভির কাছে লেখা রয়েছে লীলা। মেঘনাদের মুখটা ভয়ঙ্কর হয়ে উঠল। সম্মান বাড়াবার জন্য কোনওদিন লালায়িত ছিল না সে। কিন্তু যন্ত্রণা সম্মানবোধের ধার ধারে না। সে হঠাৎ বদনকে দু হাতে টেনে তুলে, প্রায় ছুড়ে ফেলে দিল ঘরের বাইরে।
বদন একবার চিৎকার করে উঠল, ওরে বাবারে।
হরিহর বলল, মার্ডার হয়ে যাবে স্যার।
কিন্তু আশ্চর্য ! মেঘনাদ শুধু শান্ত গলায় বলল, ইদ্রিস মিঞা, কাজে হাত দেও, দাঁড়িয়ে থেকো না।
হরিহরকে বলল, আপনি অফিসে যান।
: ইয়েস স্যার। কপালে হাত ঠেকিয়ে লেংচে লেংচে চলে গেল হরিহর। বদন ততক্ষণ পালিয়েছে। অনেকে খুশি হল, কিন্তু একটা ভয় ভয় ভাব গেল না।
আর মেঘনাদ ছিটের তন্দুরের পেছনে গিয়ে বসে পড়ল মাজা-ভাঙা সাপের মতো। আর এতদিন বাদে তার প্রথম মনে হচ্ছে, মনে যেন তার সে বল নেই, দেহে তেমন শক্তি নেই। বুকটা অষ্টপ্রহর টনটন করে।
তারপর, এখান থেকেই চোখে পড়ে, ধুলো পড়া মেশিনটা। অমনি শিরদাঁড়ায় বিদ্যুতের ঝিলিক অনুভব করে। ছুটে এসে, ঝাড়ন দিয়ে ঝাড়তে আরম্ভ করে। এখনও কত কাজ বাকি। এই তো সবে শুরু। এখনই ভেঙে পড়লে চলবে কেন।
.
রাত্রি তখন বারোটা হবে। চালিস সিনেমা দেখে ফিরছে। দেখল মালখানার পেছনের দরজা থেকে এক বস্তা ময়দা মাথায় করে কে বেরুচ্ছে। কী করে সম্ভব। মালখানার চাবি তো মেঘনাদের কাছে থাকে।
তারপর দেখল, দরজার কাছে দাঁড়িয়ে ল্যাংচা হরি।
দরজাটা অদ্ভুত কায়দায় বন্ধ করে, ফিরতেই দুরে দেখতে পেল চালিসকে।
কাছে আসতেই চালিস বলল, দরজা কী করে খুললে ম্যানেজারবাবু।
হরিহর বলল, কীসের দরজা খোলা। বাড়ি যাওয়ার আগে সব দেখেটেখে যাচ্ছি।
: আর ময়দাটা যে গেল বদনের মাথায়। চুরি করে নিয়ে ব্ল্যাক করো তুমি?
খপ করে চালিসকে ধরে হিড়হিড় করে টেনে নিয়ে চলল তন্দুরের ঘরে। বলল, চল শালা, তোকে তন্দুরের মধ্যে ঢুকিয়ে পুড়িয়ে মারব আজ।
কিন্তু তার আগেই চালিসের গলা টিপে ধরল সে। চালিসের গলায় স্বর নেই। বেড়ালের মুখে ইঁদুরের মত ছটফট করতে লাগল সে। হরিহর বলল, কর্তাকে বলবি?
কোনও শব্দ নেই। হরিহর ছেড়ে দিল। দিতেই চালিস তীব্র চিৎকার করে ছুটে বেরিয়ে গেল। গেল একেবারে মেঘনাদের কাছে। মেঘনাদ সব শুনে তখুনি এল। এসে দেখল, সব যেমন বন্ধ ছিল, তেমনিই আছে। চালিসকে বলল, দরজার কাছে বোস।
বলে সে নিজে বাতি জ্বালিয়ে বসল খাতাপত্র নিয়ে। গুনে গুনে দেখল ময়দা আর চিনির বস্তা। খাতার হিসাব খুলে বলল, আশ্চর্য ! হিসাব রাখে তার শ্বশুরমশাই নকুড়, সেখানে তো কোনও গণ্ডগোলই নেই।
ইতিমধ্যেই নুরুল ইদ্রিস এরাও এসে বসেছে কাছাকাছি।
পাইকেরদের খাতা খুলে চক্ষুস্থির মেঘনাদের। একশোর উপর পাইকেরের নাম উঠেছে খাতায়। আর প্রত্যেকের নামেই বাকি মোটা মোটা টাকা। তিন মাসের মধ্যে কুল্যে প্রায় পাঁচ হাজার টাকা পড়ে আছে তাদের কাছে।
লালমিঞার কথা মনে পড়ছে। নিজের হাতে হিসেব কষবি, দেখবি লাভ লোকসান। আশ্চর্য ! যে নকুড়ের ভরসায় হিসেব দেখেনি সে, সেই নকুড় তাকে একটি কথাও বলেনি। বেমালুম হরিহরের কথায় কাজ করে গেছে।
আর মাসখানেক এইভাবে চালালে, সমস্ত আশা ভরসা ধূলিসাৎ হয়ে যাবে। মেঘনাদ ইদ্রিসকে বলল, ইদ্রিস, তোমরা শুতে যাও। আমি রাতে থাকব এখানে।
ইদ্রিস বলল, বাবু, বড় তখলিফ হচ্ছে আপনাকে দেখে। আমাদের কিন্তু কোনও গোস্তাকি নেই।
মেঘনাদ হাসল। এমন নিদারুণ হাসি, আর কেউ কোনওদিন দেখেনি। বলল, সে কি আমি জানি না ইদ্রিস। জানি না শুধু, আমার সামনে কী আছে। জানি না শুধু, যা চেয়েছিলাম, তা করতে পারব কি না।
সবাই গেল। চালিস বসে রইল। মেঘনাদ বলল, তুই গেলিনে?
চালিস চুপ। মেঘনাদ বলল, ঘুম পায়নি নাকি রে?
চালিস কাঁচা মুখ বুড়োটে করে বলল, কিত্তা, ওই ল্যাংচা ম্যানেজারকে যদি আপনি না তাড়ান, তা হলে সব্বেনাশ হবে।
মেঘনাদ হিসাবে ডুবে গেল হাসতে হাসতে।
সকালবেলা বিনয় এল। হরিহর গিয়ে তাকে সব বলেছে।
মেঘনাদ বলল, আপনার ম্যানেজারবাবুকে আর চাইনে।
বিনয়ের চোখে অন্যমনস্কতা। বলল, হরিহর বলছিল, ও চুরি করেনি। যদি চুরি কেউ ধরে দিতে পারে, সে কান কেটে দেবে।
মেঘনাদ বলল, কান কাটার দরকার নেই। আমি তাকে রাখব না আর বিনয়বাবু।
বিনয়ের চোখ বিষণ্ণ হয়ে উঠল। কিন্তু ঠোঁটের পাশে কঠিন রেখা দেখা দিল। অদ্ভুত দৃঢ় গলা শোনাচ্ছে মেঘনাদের। এমন গলা আর কোনওদিন শোনেনি মেঘনাদের।
বিনয়ের সমস্ত চেহারার মধ্যে একটি নিশিজাগা উশৃঙ্খল ছায়া পড়েছে। তাকে দেখাচ্ছে একটু বেশি বয়স্ক। সে খালি বলল, বেশ, তাই হোক।
তারপর প্রতিটি পাইকেরের মুখোমুখি হল মেঘনাদ নিজে। কিন্তু অর্ধেকের উপর পাইকেরের কোনও পাত্তাই নেই।
.
সকাল গেল। দুপুরও যায় যায়। রাজীব আর তিলিদের বাড়ি থেকে যায় না।
তিলি বলল, বাড়ি যাবেন কখন?
রাজীব বলল, এবার যাব ঠুমি। বিনয়বাবু আবার আমাকে কমিটিতে নিতে চাইছেন। ভাবছি, যাব, গিয়ে আমি ওর শোধ নেব।
তিলি বলল, তাই নিনগে।
: একটা কথা ছিল ঠুমি—
বিরক্তি ফুটে উঠল তিলির মুখে। বলল, বলুন।
: কাউকে বলবে না?
: না।
রাজীব একটু কাঁচুমাচু করে বলল, তুমি বলেই বলছি। হয়তো বিনয়দার সঙ্গে আমার আবার মিল হয়ে যাবে! তা ছাড়া আমার আর রাস্তা নেই। বাহান্ন সালে না দাঁড়াতে পারি, সাতান্ন সালেও আশা আছে। কিন্তু তোমাকে না বলে গেলে…জানো…আমার হাত দিয়ে মেঘনাদবাবুর একটি সর্বনাশ হয়েছে।
ভয়ে ও রাগে ক্ষ্যাপা সিংহিনীর মতো ফিরে দাঁড়াল তিলি, কার সর্বনাশ? বোনাইয়ের? কী সর্বনাশ বলুন।
তিলির মূর্তি দেখে রাজীব ঘাবড়ে গেল। এমন মূর্তি কোনওদিন দেখেনি সে। ভাবেওনি, এমন মূর্তিও আছে ঠুমির মধ্যে।
সে এক পা পিছিয়ে বলল, সে কথা আমি বলতে পারব না তুমি।
তিলি প্রায় ঝাঁপ দিতে এল রাজীবের উপর, তবে বললেন কেন?
রাজীব আরও পেছুল। বলল, মেঘনাদবাবুকে তুমি একটু সাবধানে কাজ করতে বলল। আমি আর কিছু বলতে পারব না।
বলে সে বেরিয়ে গেল। তিলি পাগলের মতো ছটফট করতে লাগল। সর্বনাশ ! আর কত সর্বনাশ থাকতে পারে। বউ যার পায়ের তলার মাটি খাচ্ছে দিবানিশি সর্বনাশী নদীর মতো, তার আরও কত সর্বনাশ আছে। আরও কতদিন এ পাপপুরীতে থাকতে হবে। বোনাই কবে তাকে বিদায় করবে। এতদিন বাদে অমর্ত মুদি টাকার জন্য তাগাদা দিচ্ছে। সেই টাকা, বিজয় মেঘনাদ বাবা মা, কারও কাছে চাইতে পারছে না তিলি । অমর্ত সেই চিরকালের ইশারাই করছে। একদিন, একটি রাত্রি…

রাত্রি অনেক। বসন্তের আবির্ভাব ঘটছে। এ বাড়ির টিনের চালায় বাতাস কেটে কেটে যাচ্ছে। পত্রহীন রিক্ত পিপুল। যেন বনস্পতি পিতৃদশার বেশ ধরেছে।
তিলি দেখছে, লীলা পায়চারি করছে বারান্দায়। রাত্রে, মেঘনাদ আজকাল আর বাড়ি থাকে না। লীলা মধ্যরাত্রে উঠে রোজ বাইরে আসে আর পায়চারি করে। সন্ধ্যা হলে বিনয়ের বাড়ি যায় প্রায়ই।
বারান্দা থেকে নেমে উঠোনের দিকে গেল লীলা। সবাই ঘুমোচ্ছে। তিলি উঠল। দরজা খুলল নিঃশব্দে। দেখল উঠোনের পেছনে, শজনেতলা দিয়ে যাচ্ছে লীলা। তিলি গেল পেছন পেছন।
সামনে মাঠ, কয়েকটি গাছ, আশেপাশে আসশেওড়ার ঝোঁপ। লীলা ধীরে ধীরে যাচ্ছে। কোথায় যাচ্ছে লীলা। বিনচৌ-এর বাড়ি তো ওদিকে নয়। তিলির ভয় করছে। লীলার জন্য ভয়, আশেপাশের মানুষের চোখকে ভয় ।
লীলা গিয়ে দাঁড়াল জংলা পুকুরের ধারে। নড়ে-চড়ে না, নিশ্চল দাঁড়িয়ে দাঁড়িয়ে দেখছে জলের দিকে।
তিলি এসে দাঁড়াল কাছে, কথা বন্ধ দুই বোনের। তবু তিলি বলল, এখানে এসেছিস যে রাত্রে। মরতে নাকি?
অন্ধকারেও জ্বলছে লীলার চোখ । অবাক হয়ে খালি দেখল তিলিকে। বলল, না, বেড়াচ্ছি।
তিলি বাঁকা হেসে বলল, বিনচৌ-এর পিরিতের এত জ্বালা?
পিরিতের জ্বালা ! অদ্ভুত হাসল লীলা।
তিলি হঠাৎ বলল, গয়নার বাক্স কী করেছিস, কোথায় রেখেছিস?
: দিয়ে দিয়েছি বিনচৌকে।
তিলি জানত, গহনার বাক্স লুকিয়ে রেখেছে লীলা । কিন্তু বিনচৌকে ! কেঁপে উঠল তার বুকের মধ্যে। সে ভুলে গেল রাত্রি, বাইরের এই জংলা পুকুরের ধার। বলল, সব?
:হ্যাঁ।
: তবে তুই মর এই পুকুরে ডুবে, আমি দেখি। মর মর, তোর পায়ে পড়ি মর। যেন আর একটা লোকের মরণ তুই চোখে দেখতে না পাস। তাতে তোর মরেও লজ্জা।
আর একটা লোক হল মেঘনাদ। বলল লীলা, মরেই তো আছি।
তিলি হঠাৎ বলল, কাউকে ভালবাসলে কি মানুষ এমনি হয়? এমন রাক্ষুসী। বিনচৌকেও কি ভালবাসিসনে।
ভালবাসা ! এই সংসারে ভালবাসা ! দেহ ছারখার করে দাও, মন পুড়িয়ে দাও, সোনা-দানা ঐশ্বর্য, যা আছে সব বিলিয়ে ছড়িয়ে ধ্বংস করে দাও। তবু নিজের বুকে সব শুন্য। চারদিকে বিলোল কটাক্ষ, বিষণ্ণ ব্যাকুলতা, চারদিকে ফিসফিস, ভালবাসা, ভালবাসা ! সবটাই দারুণ ধ্বংসের মন্ত্র।
সব পুড়ক, নিজে পুড়ক, এ বিশ্ব পুড়ক। জীবন কখনও ভরে না। মন কখনও ভরে না। বিনচৌ ! একদিকে তার লোভ, আর একদিকে তার ভয়। আগুন নেই মনের কোথাও। সমস্তটাই ছাইয়ের উত্তাপ। শ্মশানের বিষণ্ণতা তার চোখে।
তিলি বলল ফিসফিস করে, তুই মরছিস মর। কিন্তু আর যাকে মারছিস এ সংসারে তার দাম অনেক বেশি।
লীলা বলল, বোনাইকে বিয়ে কর তুই।
তিলি বাধা দিল না তার কান্না। ভাঙা ভাঙা গলায় বলল, ওলো রাক্ষুসী, সে কপাল আমি করিনি। সে সৌভাগ্য আমার জন্মে নেই। তার অতবড় বুকটার সবটুকু যে সে তোকে দিয়ে বসে আছে। নইলে তাই করতুম, তাই চাইতুম। তিলি বাড়ি ফিরে এল। লীলা জলের কাছে এগিয়ে গেল আরও।
লীলার চোখে আবার বিনচৌ। চোখে যার অভুক্ত প্রেতের বিষণ্ণতা। যার ছায়া পড়ে না। কোথাও। মাটিতে, মনে, কোথাও নয়। একটি নিঃস্ব জঞ্জাল। কাকে বোঝাবে একথা লীলা। তার মতো মেয়ে কি আর আছে এই দেশে, এই সমাজে, যে হৃদয়ের কারবারে গোপন করেনি নিজেকে লোকচক্ষুর কাছে। স্বামী, বাপ, মা, ভাই, বোন, কারও কাছে ফেরেনি লুকিয়ে। লজ্জা, ঘৃণা, ভয়, সবই পায়ের তলায় রেখে যে, এই যুগের পরকীয়া ব্যভিচারে নেমেছে। নেমেছে, কিন্তু সোনাদুলির লতাই খালের ধারে যে আগুন জ্বলছিল, তা নিবল না। কী ভীষণ একা সে। এ সংসারে কি তার মতো দুটি নেই! থাকলে তারা কী করছে, কেমন করে বেঁচে থাকছে, জানতে বড় সাধ হয়।
লীলা গোপন করেনি তার ক্ষুধা, বাসনা, অভাব। কিন্তু পৃথিবীতে, এইটুকু শক্তি, এইটুকু মহত্ত্বও কি কারও নেই, যে কিছু নিয়ে কিছু দিতে পারে। যা চায় লীলা তার সামান্যতম বস্তু।
ঘৃণায় কাঁটা দিয়ে উঠল লীলার শরীরে। কী অদ্ভুত ভীরু, দুর্বল, নীচ অথচ সাজানো গোছানো অমায়িক ওই বিনচৌয়েরা। ওকে সোনাগুলি দিয়ে তার জ্বালা যেন একটু কমেছিল। একটি সোনার হার দিয়ে বিনচৌ-এর গলায় ফাঁস লটকালেও লোকটা আরামে হয়তো মরে যেত। আপনা থেকে বমি করে উগরে দিত হয়তো প্রাণটা !
তার কাছে কী চেয়েছিল লীলা ! কী ! লীলা নিজে কেন ছায়াহীন, রক্তহীন প্রেতিনী হতে পারল না। তবে বিনচৌয়ের মরা ডালে বাস, নরকের সংসার পাততে পারত সে
এত যে আগুন, এত যে জ্বালা, তবু মানুষের মন, মেয়ে মানুষের মন কেন বাসা বেঁধে রয়েছে সেখানে। যেখানে জীবন, সংসার, শান্তি অনেক দুঃখেও চোখের জলে যেখানে হাসির মেলা।
দূরে ভেসে উঠল একটি মূর্তি। যার কাপুরুষতা নেই, ভাঁড়ামি নেই, পুতুপুতু করে কোনও কিছু। ধরে রাখবার দুর্বলতা নেই। যে চাইলে দিতে জানে, জানে না দিতে শুধু লীলাকে। যে তাকায়নি লীলার দিকে, ফেলে দিয়ে গেছে আঁস্তাকুড়ে। যার কাজ যার বুকের আগুন, আর সব আগুনই ছাই করে দিয়ে গেছে।…সেই মেঘনাদ ! মেঘনাদ !…মুখটা মনে পড়ছে না লীলার। সামনে দিয়ে শেয়াল যাতায়াত করছে। মাথার উপর দিয়ে উড়ে যাচ্ছে নিশাচর পাখি।..কিন্তু মুখটা মনে পড়ছে না তো। মুখটা, সেই মুখটা কেমন দেখতে। একটি কচি মুখ, শিশু, লীলার সেই মৃত সন্তানের মতো। না না না, তবে ! সেই মুখটা কেমন ! গোঁফদাড়ি হীন, থলথলে মাংস, জুলজুলে চোখ, নরকরক্ষীর মতো? না না না…।
চিৎকার করে উঠতে গিয়ে মুখে আঁচল চাপা দিল সে।
আজ তাকে তিলি চায়! চব্বিশের অনুঢ়া বুকে এই বুঝি প্রথম দাগ, যাকে বলেছিল সে, তোর কী আছে, তুই কী বুঝবি?
সত্যি তিলি কী বুঝবে, কী বুঝবে তার !
.
বিনয় ডেকেছে একবার মেঘনাদকে।
বিনয় বসেছিল বাইরের ঘরে। পিওন এসে একটি রেজিষ্ট্রি চিঠি দিয়ে গেল, সই করিয়ে। খুলল বিনয়। উঁকিলের চিঠি। অবাক হল সে। কলকাতার উঁকিল লিখছে, আমার দিল্লিবাসিনী মক্কেল শ্ৰীমতী সুলতা দেবী, তাঁর সন্তানসহ কেন আলাদা বাস করিতে পারিবেন না,…তারিখের মধ্যে তার কারণ জানাইবেন।
আলাদা ! সেপারেশন ! আর আসবে না কোনওদিন সুলতা! আশ্চর্য ! ভয় ও ব্যথায় মুখটা বিকৃত হয়ে উঠল বিনয়ের
কিন্তু সামনে তাকিয়ে দেখল, যেন অবিকৃত মুখ সুলতার। তেমনি নির্বিকার শান্ত। যেন বলছে, দশ বছর ধরে অপেক্ষা করেছি, তুমি ফিরতে পারলে না। তোমার দেওয়া সমস্ত অপমানে পুড়ে পুড়ে ছাই হয়েছি, তবু প্রহর গুনেছি। দিন চলে গেছে, আর পারিনে। কিন্তু কই, সুলতা তত ঠোঁট বাঁকিয়ে হাসছে না, বিদ্রূপ করছে না। খিলখিল করে হেসে ঠাট্টা করছে না তাকে নিয়ে বন্ধুমহলে! তবু কী কঠিন মুখ তার, কী ভয়ংকর নির্লিপ্ত চাহনি। এত কঠিন যে, ছেড়ে যাওয়ার এই শেষ মুহূর্তেও উঁকিলের চিঠির মতোই, নিবের ডগায় খসখস শব্দের মতো বলছে, যেখানে তোমার ছায়া, সেখানে আর যাব না।
অনেক দিন আগের সেই সব দিনগুলির কথা মনে পড়ছে। আর বুকের মধ্যে কনকন করে উঠছে। হয়তো, বিবাগী, বৈরাগিনী, এই ব্যর্থ সুলতার কাছে আজ আবার কেউ আসবে, কোনও নবীন মানুষ। যে তার দুই ছেলের মায়ের বুকে আবার রং ফোঁটাবে।
জ্বর বিকারগ্রস্ত মনে হতে লাগল নিজের। মনে হচ্ছে, লীলা হাসছে তার সামনে দাঁড়িয়ে। হাসছে নিঃশব্দে, শাণিত চোখে। যে চোখ বিনচৌ-এর ভালবাসার ছায়াহীন প্রেত প্রাণটাকে আজ উলটেপালটে দেখতে পারে। যে তার প্রাণের আগুন নেড়েচেড়ে দেখেছে শুধু ছাই সর্বস্বতা।
হঠাৎ একটি মস্তবড় ছায়া দেখে চমকে উঠল বিনয়। দেখল মেঘনাদ এসেছে। এক মুহূর্ত তার মুখ দিয়ে কথা বেরুল না। পর মুহূর্তেই অতিরিক্ত উৎসাহে, দৃঢ় গলায় বলল, বসুন। মেঘনাদ বসল। বিনয় আরও কয়েক মিনিট যেন কিছু ভাবল। তারপর দ্রুত গলায় বলে উঠল, পারমিটটা। আমার কাছে রয়েছে।
হ্যাঁ।
: আপনি জানেন বোধ হয়, বেঙ্গল গভর্নমেন্ট বিস্কুট ম্যানুফ্যাকচারিং বন্ধ করে দিয়েছে। অবশ্য, আমাদের পারমিটে তা বন্ধ হয়নি।
মেঘনাদ বিনয়ের মুখের দিকে তাকিয়ে আছে। সে বুঝতে পারছে না, বিনয় কী বলবে।
বিনয় বলল তার বিষণ্ণ চোখ তুলে, একটা অন্যায় হয়ে গেছে। সে জন্য আপনাকে আমি তিন হাজার টাকা দেব।
তিন হাজার টাকা। ভেতরটা গুড়গুড় করছে মেঘনাদের। কীসের অন্যায় আবার।
বিনয় বলল, পারমিটটা রাজীব আমার নামে করিয়ে এনেছিল। কথাটি বলার আগে ভিতরে ভিতরে বিনয় প্রস্তুত হয়েছিল একটা ভয়ংকর কিছুর জন্য। কিন্তু আশ্চর্য। কিছুই হল না।
মেঘনাদ তেমনি নিষ্পলক চোখে তাকিয়ে রইল বিনয়ের দিকে। ভেতরে তার আগুন লেগেছে। চকিত বজ্রপাতে, কিছু অনুভব করার আগেই যেন সব পুড়ে ছাই হয়ে গেছে। আর সেই আগুনের আভায় মুখটা জ্বলন্ত অগ্নিপিণ্ডের মতো লাল হয়ে উঠেছে।
বিনয় মেঘনাদের দানবীয় শরীরটার দিকে তাকিয়ে শক্ত হয়ে উঠল। যেন পালাতে পারে সুযোগমতো। বলল আবার, ঘুষের টাকাটা আপনাকে আমি দিয়ে দেব। অবশ্য তিনবারে দেব টাকাটা। কিন্তু ব্যবসায় আমাকে অর্ধেক অংশীদার করে নিতে হবে। নইলে পারমিটটা দিয়ে আমি নিজেই…।
মেঘনাদ তাকিয়ে দেখল, সামনে বিনয়ের সেই চোখ। মনে হল, এ তো বিষণ্ণ নয়, শ্মশানের কুকুরের চোখ । শ্মশানের ছাইগাদায় পড়ে থাকা, শবভুক ঢুলুঢুলু চোখওয়ালা কুকুর। চোখে তার শবের স্বপ্ন, পোড়া মাংসের নেশায় জুলজুলে।
তার সমস্ত বোধশক্তি কয়েক মুহূর্তের জন্য লোপ পেয়ে গেল। তবু তার সারা শরীরের পেশিতে পেশিতে একটা অদ্ভুত বোবা উত্তেজনা পাক খেয়ে উঠল। তার মাথার মধ্যে একটা বিষধর পোকা বোঁ বোঁ করে পাখা ঝাপটাতে লাগল, তুই বোকা, মূর্খ, এ সংসারে অনুপযুক্ত।
সে উঠে দাঁড়াল। ভয়ে বিনয় আরও শক্ত হল। তার কোনও কথা জিজ্ঞেস করতেও সাহস হল । মনে হল মেঘনাদ যেন ফুলছে। ফুলতে ফুলতে ছড়িয়ে পড়ছে ঘরময়।
মেঘনাদ উঠে দাঁড়াল। কিন্তু হঠাৎ যেতে পারল না। মনে হচ্ছে, তার যেন কিছু করার রয়েছে এ ঘরে, নিদারুণ কিছু বলার আছে বিনয়কে।
কয়েক মুহূর্ত শুধু বাইরের পথচারীদের টুকরো কথা শোনা গেল।
তারপর হঠাৎ আর একবার সেই সন্ত্রস্ত জুলজুলে চোখ দুটো দেখে মেঘনাদ বেরিয়ে এল রাস্তায়।
.
এই রাস্তা, উত্তরে দক্ষিণে লম্বা। শ্রীহীন বস্তি, ছন্নছাড়া কতকগুলি দোকান, ধুলায় ধূসর এই রাস্তা কতদিন সে দেখেছে। আজ যেন অচেনা অচেনা লাগছে। ভূতগ্রস্ত মানুষের মতো অনেকখানি হেঁটে চলে গেল দক্ষিণে।
কারখানার পর কারখানা। কী বিরাট আর বিশাল! ভলকে ভলকে ধোঁয়া বেরুচ্ছে চিমনি দিয়ে। মেঘনাদের মনের মধ্যে কে যেন চিৎকার করছে, এই কারখানাগুলি তবে হল কী করে। সে কেন পারল না, কী দোষ ঘটেছিল তার।
: কে? মেঘু নাকি?
মেঘনাদ তাকাল। বোধহীন দৃষ্টি। তাকিয়ে মনে হল, যেন গত জন্মের চেনা মানুষ তার সামনে। দেখল, নসীরাম গণকার। বেঁচে আছে আজও! তিন মাথা এক হয়েছে। পাকাচুল যেন আবার কালচে হচ্ছে। বসেছে রাস্তার ধারে। পিজবোর্ডে লিখে রেখেছে, বাস্তুহারা গণৎকার, বিশিষ্ট হস্তরেখাবিদ। একবার পরীক্ষা প্রার্থনীয়।
নসীরাম বলল, আহা হা, অনেকদিন বাদে দেখলাম বাবা তোমাকে। আরে আরে? তোমার কপালে যে মা লক্ষ্মীর সোনার আসন আঁকা দেখেছি। ধনপতি সওদাগরের ভাগ্যরেখা দেখছি। তোমার কপালে। বসো বাবা, একটু হাতটা
বলতে বলতে থেমে গেল নসীরাম। চোখ পড়ে গেল মেঘনাদের চোখে। মনে হল, তার শতোত্তর গণকার বুকে এমন তীব্র খোঁচা আর কখনও খায়নি সে। তার বলিরেখা চামড়া কুঁকড়ে উঠল সর্বাঙ্গের। ভয় হল, মারবে নাকি মদন সা’র বেটা মেঘু।
আবার তাড়াতাড়ি প্রসঙ্গ পালটে সিরাজদিঘার কথা বলতে আরম্ভ করল। মা, গদি, ব্যবসা, হিন্দু, মুসলমান।
মেঘনাদ ফিরে এল। কোনও কথা, কারও কথাও জিজ্ঞেস করল না।
কেবল মাথার মধ্যে কতগুলি কথা কোলাহল করতে লাগল।
ধনপতি সওদাগর। বদর বদর ডিঙা যায়, শতকে বৈঠা ছপছপ পড়ে। সাতসাগরের জলে কেন মাটি ঠেকে যায় বৈঠায়। দ্যাখ দ্যাখ কী হল। জল নেই, সাতসাগর শুকিয়ে বালি। এ কার। কোপ। মনসা জল শুষেছিল চান্দের, ধনপতির লক্ষ্মী। দেবীর কোপ পড়েছে।
আর মেঘনাদের উপর কোপ পড়েছে কার । লীলার মুখ ভেসে উঠল চোখের সামনে। না, না, সে তার কিছুই করেনি। সে যা করেছে, তার নিজের জন্য করেছে। মেঘনাদের সমস্ত কাজের কাছে সে তুচ্ছ। মেঘনাদ তো কারও প্ররোচনায় কাজ করেনি। কাজ করেছে নিজের বিশ্বাসে, উৎসাহে।
তবে? তার কেন এমন হল। মনে পড়ল বাবার কথা, গদিতে বসা লক্ষ্মণ সায়ের কথা।…তারই পাশে পাশে মেঘনাদের আশা। বোধ হয় ভুল হয়েছে। হয়তো তার জীবন ছিল ঘুনসিতে চাবি বাঁধা, হরিনাম সার করা, সিন্দুকরক্ষী সাহা মহাজনের পচা জীবন। যে জল খাবে বাতাসার ছায়া দেখে। যার পিঠের ঘামাচি মেরে দেবে হিসাবরক্ষক তার কলমের নিব দিয়ে। যে বাজারে থাকবে মেয়েমানুষ নিয়ে, বাড়ির মেয়েরা ডাকবে রজক, নরসুন্দর, চাকরবাকরকে। পয়সা যার হরি, রাধাকৃষ্ণ, খোলকরতালের মিঠা বুলি।
কিংবা হয়তো লেখাপড়া শেখেনি বলে হেরে গেল এ সংসারে। এ যুগের সীমান্তে ঢুকতে, যে রাস্তা পার হতে হয় পলে পলে, অনেক কষ্টে, সেই পথ পার হতে পারেনি সে।
কিন্তু তা-ই কি সব। বিনয় না হয়ে, তার জায়গায় যদি একজন অবিদ্বান এই চক্র সাজিয়ে বসত, তা হলে কি সর্বনাশের চেহারা কিছু সুন্দর হত। মূখের শয়তানি, সেও যে ভয়ংকর। শয়তান শয়তান, তার বিদ্যা অবিদ্যা নেই।
কিন্তু কারখানার আশা ! মেশিনের কারখানা, আধুনিক যন্ত্র, তার গর্জন, নতুন কাজ, অনেক মানুষ, আজকের মানুষ, এ-ই তো প্রাণভরে চেয়েছিল সে।
কারখানায় এসে উঠল মেঘনাদ। কাঠ নেই, ফুরিয়ে গেছে। তন্দুরের চিতা জ্বলবে না। ছিটের কাজ বন্ধ। ময়দা নেই। ময়দা নেই কোথাও। কয়েক হাজার টাকা বাকি পাইকেরদের কাছে। সে পাইকেররা ভূত কি মানুষ, কেউ জানে না। তারা সব অদৃশ্যজীব। নতুন করে পারমিট পাওয়া, সে অনেক দূরের জল। তা ছাড়া, বিনয় নিজে এবার কারখানা করবে। সে তার সব কিছুতে বাধা দেবে। প্রাণপণে।
মেঘনাদ ডাকল ইদ্রিসকে। বলল, ইদ্রিস, বোধ হয়, তোমাদের সর্বনাশ করলাম। আমার কারখানা আজ থেকে বন্ধ। আমি আর ব্যবসা চালাতে পারব না।
সকলে তাকে ঘিরে এল। একে একে শুনল সব কথা। সকলের নতুন পাতা সংসার এই লীলা বেকারিতে। সব চলে যেতে লাগল।
কেবল চালিস পিতৃমাতৃহীন ছেলেটার মতো দাঁড়িয়ে রইল। মেঘনাদ বলল, চলে যা, নইলে না খেয়ে মরবি।
চালিস বলল, কত্তা, আমি থাকি। এরপর পাঁচ সের ময়দার কাজও তো করতে হবে। মেঘনাদ কয়েক মুহূর্ত তাকিয়ে রইল তার দিকে। তারপরে বাড়ির দিকে চলল।
খেতে দিয়ে তিলি অবাক হয়ে গেল। যত দিচ্ছে, ততই খেয়ে যাচ্ছে বোনাই। একবারও না করছে না। এত ভাত তো কোনওদিন খায় না।
বলল, বোনাই, কী হয়েছে?
: কেন?
: তোমাকে অন্যরকম লাগছে। তোমার তো কোনও দুঃখই বাকি নেই। তবে? তোমার কী হল আবার?
মেঘনাদ বলল সব কথা তিলিকে। তিলি পাথরের মতো জমে গেল। মনে পড়ল রাজীবের কথাগুলি।
তারপর একে একে সবাই শুনল।
সন্ধ্যাবেলায় বিজয় এসে বলল, কী হবে বোনাই?
মেঘনাদ বলল, পারলাম না বিজয়।
একটু থেমে বলল, বিজয় তোমাকে বলেছিলাম, যন্ত্রের কারখানা করব। পারলাম না। আমি চুরি করতে পারলাম না, জোচ্চোরি করতে পারলাম না, শয়তানি করতে পারলাম না। এ দেশে, এ সময়ে, আমি যন্ত্রের কারখানা কেমন করে করব। কিন্তু কোনও কাজ শিখিনি আর জীবনে। সওদাগরিও হল না আমার। আমাকে এবার একটা ছোট হাত তন্দুর করতে হবে।
বিজয় বলল, বোনাই, একটা কথা বলব?
: বলো।
: জানি তোমার অনেক দুঃখ। এত বড় মার আমি খেলে পাগল হয়ে যেতাম। কিন্তু এই কারখানা, যন্ত্র, এ সব ছাড়া কি আর তুমি কিছু চাও না জীবনে?
: বিজয়, তুমি কিছু কি চাও না এই মিস্তিরিগিরি ছাড়া
: চাই বোনাই, সেই তো আমার জীবনের যন্ত্রণা। মানুষ বলে এই কি আমার পরিচয় যে, শালা বিজা মিস্তিরি। না, হেসো না বোনাই। আমি বড় হতে চাই। মিস্তিরির কাজে আমার ঘৃণা নেই। কিন্তু আমি শুধু মিস্তিরি । এ অপমান আমার সয় না। তবু সইতে হয়। আমার জ্ঞান নেই, লেখাপড়া নেই। বেশ্যাবাড়ি বলে ভুল করে আমার বাড়িতে লোকে ঢুকে পড়ে, শালা এমন আমার থাকবার আস্তানা। বোনাই, ধর্মে কর্মে, রাস্তায় ঘাটে, আর এই পেট, সব নিয়ে আমার শুধু অপমান। আমি যে অনেক কিছু চাই।
মেঘনাদ বলল, আমিও তাই চেয়েছিলাম বিজয়। পুরনো ছেড়ে নতুন, নতুন জ্ঞান, শিক্ষা, কাজ, জীবন সবই আরও সুন্দর, আজকের যুগে যার সম্মান আছে, আমি তাই চেয়েছিলাম আমার সর্বস্ব দিয়ে।
বিজয়ের খালি মনে হল, নতুন কাজ, সম্মান, সে সব কিছুই নয়, শুধু মুনাফা আর মুনাফা।
কিন্তু বোনাইয়ের মুখের দিকে তাকিয়ে বুকটা তার টনটন করে উঠল শুধু। লোভী আর মুনাফাখোর মানুষকে তো বোনাইয়ের মতো দেখায় না।
: বড় মহাজন। তা আমি হয়েছিলাম। সিরাজদিঘায় আমি বড় গদির মালিকই হয়েছিলাম। বাড়িঘর, নৌকা কারখানা, বউয়ের গায়ে সোনা, সবই করেছিলাম। কিন্তু আমার মন ভরেনি। অমন গদির মহাজন হওয়ায় বড় ঘেন্না ধরে গেছল। মানুষ হয়ে জন্মেও যদি সংসারের সঙ্গে তাল না রাখতে পারলাম, তবে কী করলাম। হরিনাম দিয়ে টাকা রেখে লাভ কী। যে কারবারে সাহাদের অত নাম, অত মান, অত গর্ব, আমার কি তা কিছুই থাকতে নেই। তবে যদি বলল জীবনটাকে আমি টাকা সার করেছিলাম। তা হলে সার ব্যাটা হয়ে আমি গোত্র বদল করতে সাহস করেছিলাম কেন। বিজয়, সংসারে পিশাচেরও টাকা থাকে। কিন্তু আমার বুকের পাটা, আমি নতুন কাজ, নতুন জিনিস করতে চেয়েছিলাম। আর কী যন্ত্রণা। দেখো, এমন মার খেয়েও আমার বুকের পাটা একটু টসকাল না।
তারপর বলল, কিন্তু ভুলই হয়তো করেছিলাম। কেন না, নইলে মনে হচ্ছে কেন, একাজে আজ এ দেশে চোর-জোচ্চোর, শহুরে শয়তান না হলে হবে না। নইলে বলি, এ সংসারে কল কারখানারও বুঝি নতুন কোনও জন্মান্তর হবে। তা না হলে পাপে যে সংসার ভরে যাবে বিজয়। পাপকে এত ঘৃণা আর কখনও করতে পারিনি। দিন গুনব বিজয়, পাপ কবে শেষ হবে। তবে…
হেসে বলল, এবার পেট চালাবার পালা। আমাকে আগুন দিতে হবে আবার তন্দুরেই।
বিজয় অবাক হয়ে তাকিয়ে রইল বানাইয়ের দিকে। কথাগুলি বুঝল না, কিন্তু মনটা ধরে ঝাঁকানি দিয়ে দিল বোনাই।
.
দু দিন পর সে লীলার কাছে বলল, তোমার কাছে কোনওদিন কিছু চাইনি। তোমার সোনা আমাকে দেও, আমি ফিরিয়ে দেব আবার।
লীলা বলল, সে সব নেই !
: কী করেছ?
: বিনচৌকে দিয়ে দিয়েছি।
: বিনচৌকে ! হঠাৎ লীলাকে তুলে দলা পাকিয়ে ছুড়ে ফেলে দিল বারান্দায়।
চমকে উঠল মেঘনাদ। আঁ, কী করছে সে। মাথা নিচু করে ঘরে ঢুকে গেল।
.
ছোট হাত তন্দুর তৈরি করেছে মেঘনাদ নিজেই চালিসকে নিয়ে।
দিন কয়েক পরে মেঘনাদ পাঁচ সের ময়দার ব্যাগ কাঁধে করে ঢুকল কারখানায়। তার গায়ে একটি পুরনো ঝোলা পাঞ্জাবি। হঠাৎ দেখলে মনে হয় রেলওয়ে কুলি। এই পাঁচ সের ময়দাও চোরাবাজার থেকে কিনতে হয়েছে তাকে। থামলে একটি দিনও চলবে না। যত কমই হোক, মাল তৈরি করে ফেরি করে বেচতে হবে রাস্তায় রাস্তায়।
লীলা এসেছে কারখানায়। মেঘনাদ ময়দাটা রাখতেই, ব্যাগটা তুলে নিয়ে গেল সে। ভ্রু কুঁচকে উঠল মেঘনাদের। দেখল বড় কাঠের পাত্রে ময়দা ভেজাচ্ছে লীলা
চালিস আর তিলি বাইরের থেকে ভয়ে ভয়ে উঁকি মেরে দেখছিল। মেঘনাদকে দেখে তাদের বুকের মধ্যে কাঁপছে। কিন্তু ভয় নেই লীলার।
একটি অতিমানবের মতো ধীরে পা ফেলে ফেলে মেঘনাদ লীলার কাছে গিয়ে দাঁড়াল। দু হাত দিয়ে ছোঁ মেরে তুলল লীলার শাড়ি ধরে। রুদ্ধ মোটা গলায় বলল, কেন?
খোলা চুলে লীলার মুখের আধখানা ঢাকা পড়েছে। সেই দিনের আঘাতের দাগ এখনও মুখে। মেঘনাদের মুখের দিকে অপলক চোখে তাকিয়ে রইল। ঢোক গিলছে, কষ্ট হচ্ছে মেঘনাদের থাবায় পাখির মতো ঝুলে থাকতে। চিকচিক করছে চোখের কোণ দুটি। তবু ঠোঁট দুটি আশ্চর্য রকম টেপা। ভেজা ভেজা চোখের মণিতে এক নতুন ঔজ্জ্বল্য, ভাবে এক বিচিত্র দৃঢ়তা। এই নতুন। পরিবেশেও চেনা যায়, এই সেই লীলা। যে ছেড়ে যাওয়ার জন্য সব করে, ফিরে আসার দিনেও, সে ফিরে আসে তার নিজের মতোই। তার ঠোঁটের পাশে, মেঘনাদের সে দিনের আঘাতের দাগ আজ যেন ভালবাসার জয়ের চিহ্ন হয়ে উঠেছে। থেমে থেমে স্পষ্ট চাপা গলায় বলল, কাজ না করে আর কতদিন থাকব।
মেঘনাদের চোয়াল দুটি কাঁপছিল, ঢোক গিলছিল। সেও কথা বলতে পারছিল না। লীলার কথা শুনে হঠাৎ তার বুকের মধ্যে হু হু করে উঠল। প্রায় শুন্যে দুলিয়ে ন্যাকড়ার পুতুলের মতো লীলাকে সে এনে বসাল তার মেশিনটার উপরে। তারপর নিজেও বসল মেশিনটার নীচে। নিজের মুখটা ঢাকতে চাইছে।
লীলা দু হাত বাড়িয়ে দিল তার প্রকাণ্ড রুক্ষ মাথাটায়। মনে হল, এতবড় পুরুষের এমন পুজো সে আর কোনওদিন পায়নি। মেঘনাদ বলল, পারবে, কাজ করতে?
মেঘনাদের চোয়াল দুটি কাঁপছে, ঢোক গিলছে। সেও কথা বলতে পারছে না।
: পারব !
: তবে করো।
লীলা উপুড় হয়ে পড়ল কাঠের পাত্রে। মেঘনাদ তুলে নিল জ্বালানি কাঠ। তন্দুরে আগুন দিতে হবে। চালিসও এল। ছোট তন্দুরে ঝাঁটা বুলাতে লাগল।
তিলিও এল। লীলা ডাকল তাকে, আয়।
ছোট চিমনি থেকে ধোঁয়া উঠল।
মেঘনাদ বলল, তুমিও এলে তুমি ঠাকরুন এ কারখানায়।
তিলি হাসবার চেষ্টা করে বলল, একটা কথা বলতে এলুম। বোনাই, তোমার কাছে যা চেয়েছিলুম !
মেঘনাদ বলল, হবে, ঠুমি ঠাকরুন। অনেকদিন রয়েছ, আর কিছুদিন থাক। এত তাড়া কীসের। ধরে তো রাখব না।
তিলি হাসল চোখ নামিয়ে। অনেকদিন থেকেছি, আর কতদিন ! কতদিন !
তন্দুরের মুখ থেকে লোলায়মান অগ্নিজিহ্বা ছুটে ছুটে আসতে লাগল বাইরে।
.
কিন্তু কয়েকদিন পর, সবাইকেই আসতে হয় কারখানায় বাস করতে। তিলি, সুকুমারী, নকুড়, ষোড়শী আর তার ছেলে, সবাইকেই।
বিজয় গ্রেপ্তার হয়েছে কারখানা থেকে। শস্তা রেশন বন্ধের প্রতিবাদে, শ্রমিকেরা কারখানার মধ্যে অবস্থান ধর্মঘট করেছিল। তিন দিন বিজয় বাড়ি আসেনি, হাজার হাজার শ্রমিক ঘরে ফেরেনি। বউ বেটি ছেলে তাদের খাবার দিয়ে এসেছে কারখানায়। ঘেরাও হয়ে ছিলেন সাহেব ম্যানেজার। তাঁকে খাবার দিয়ে যেতেন মেমসাহেব। পুলিশ তিনদিন ধরে ঘেরাও করেছিল শুধু শ্রমিকদের। কিন্তু কিছুই করেনি। তারপর হঠাৎ, ভোজবাজির মতো, শ্রমিকদের মধ্যে একটা গণ্ডগোল লেগে গিয়েছিল। ওতপাতা রাত্রিচর জীবের মতো পুলিশ হঠাৎ গ্রেপ্তার করতে আরম্ভ করেছিল। তাদের প্রথম আসামি বিজয়
মেঘনাদ অবাক হয়ে এই নতুন স্বদেশি দলকে দেখছিল। চুরি নয়, ডাকাতি নয়, কোম্পানির কাছে শস্তা রেশন চাইলে তাকেও পুলিশ ধরে নিয়ে যায়। এরাও তো তা হলে স্বদেশি ! কিন্তু কী বিচিত্র স্বদেশি। পেটের দায়ে স্বদেশি। বিজয়ের কথা মনে পড়ল, বোনাই, সব মিলিয়ে আমার শুধু অপমান। আমি যে অনেক কিছু চাই। সেই অপমানিত স্বদেশি বিজয়েরা, কিন্তু কী ভয়াবহ। বিভীষিকার রাজ্য ঘিরে আছে তাদের।
মেঘনাদের মনে হল, পাপ যেন একটি দীর্ঘসূত্র গাঁথা মালা। অনেক তার রং, মাথার উপর করাল সন্ত্রাসের রাজ্য, সব এক ঠাঁই। আর এতবড় স্বপ্ন নিয়ে, বিজয় মিস্তিরির সঙ্গে একাকার হয়ে গেল মেঘনাদ।
বুক চাপড়ে চিৎকার করে উঠল নকুড়, সুকুমারী। কে খাওয়াবে? কে পরাবে?
মেঘনাদ বলল, আমি একলা তো সামলাতে পারব না। সবাই মিলে কাজ করে খাব। ভয় কীসের!
সবাই মিলে ভাড়া ঘর ছেড়ে দিয়ে কারখানায় বাস তুলে নিয়ে এল। কেবল তিলি আর ষোড়শীকে, হাত ধরে অনুনয় করে নিয়ে আসতে হল মেঘনাদকে।
অমৃত মুদি এল দাদ চুলকোতে চুলকোতে। টাকাটা আর ফেলা রাখা যায় না। অবশ্য বউ তার মারা গেছে। এই বয়সে ছেলেমেয়ে নিয়ে, দোকান চালিয়ে সংসার চালানো বড় কঠিন। নকুড় সা’র ছোট মেয়েরও অবিশ্যি বয়স হয়েছে। যদি তার সঙ্গে বিয়ে দেয় তা হলে টাকার কথাই ওঠে না। কথাটি প্রকাশ্যে লোক জানিয়েই বলল অমৃত।
মেঘনাদ তার মস্ত বড় শরীরটি অমৃতর সামনে এনে দাঁড়াল। তা তো হয় না মশাই। আপনার টাকাটা আমি দিয়ে দেব।
অমৃত বলল, সবাই সব কিছু দিয়ে দেয়। আপনিও তো দিলেন সা মশাই। শালীকে নিজের কাছে রাখতে চান, রাখুন। তবে, দেবটেব করবেন না, নগদ বিদায় করুন।
মেঘনাদ বলল, নগদ বিদায়ের, যে উপায় নাই।
অমৃত আশ্চর্য নির্বিকার কিন্তু বিষাক্ত হাসি হেসে বলল, মশাই, দায়ে পড়েই বলছি, তা হলে যা হোক একটা নগদ-বিদায় করুন। দুটোতেই ওকথা বললে চলবে কেন।
মেঘনাদের চোখে রক্ত ছুটে এল। তার পেছনেই তিলি আর লীলা দাঁড়িয়ে আছে। নকুড় আর সুকুমারী ঘরের মধ্যে। মেঘনাদ বলল, আপনি কত টাকা পান?
: উনাশি টাকা, চৌদ্দ আনা, তিন পয়সা। মশাই বিজা মিস্তিরিকে অত কেউ কোনওদিন ধার দেবে না। আমি দিয়েছিলাম কেন? না, পরে যখন একটা কিছু সম্পর্ক
মেঘনাদ বলল, আমি কালকেই আমার মেশিন বেচে আপনার
তিলি চাপা গলায় আর্তনাদ করে উঠল, বোনাই ! ছি ছি ছি, কী সব বলছ তুমি। সামনে চৈত মাস। ওকে বলো, বোশেখ মাসের প্রথম যে বের দিন আছে, সেই দিন যেন আসে। কিছু দিতে পারবে না, সেটা বলে দেও। খালি সাত পাক ঘুরিয়ে তুলে নিয়ে যেতে হবে।
মেঘনাদ আর লীলা রুদ্ধশ্বাস বোবার মতো তাকিয়ে রইল তিলির দিকে। অমৃত বলে উঠল, আরে নিশ্চয় নিশ্চয়, আমি আধ পয়সাও চাই না। ছি রাধা করুণা করুন, আমি যেন ঘরে তুলতে পারি। ব্যস বাস আর কিছু বলতে হবে না।
বলে সে হনহন করে চলে গেল।
মেঘনাদ খালি গলায় বলল, ঠুমি ঠাকরুন
তিলি হাসবার চেষ্টা করে বলল, মেশিন বিক্রি, অমন পাপের কথা বোলো না বোনাই।
তারপর সত্যি সশব্দে হেসে বলল, তোমাকে বলেছিলাম, তুমি পারলে না, আমার ব্যবস্থা আমিই করলুম। আজকালকার মেয়েরা যে তাই করে।
কিন্তু আশ্চর্য ! লীলা একটি কথাও বলতে পারছে না।
তিলি আবার বলল, বোনাই, সংসারে মন নিয়ে বড় জ্বালা। আমার মন বলছে, আমাকে ওখানেই যেতে হবে।
মেঘনাদ বলল, কিন্তু ঠুমি, এখানে যে মন নয়, টাকা।
তিলি বলল, না বোনাই, শুধু টাকা নয়। আমার কি মন নেই, আমি কোন মন নিয়ে তোমার এখানে থাকব?
বলে, মুখ আড়াল করতে গিয়েও লীলার চোখে চোখ পড়ে গেল।
লীলা আচমকা হু হু করে কেঁদে উঠে দু হাতে জড়িয়ে ধরল তিলিকে। এমন করে কেউ কোনওদিন লীলাকে কাঁদতে দেখেনি। এ যেন সেই লীলাই নয়। সে বলল, তোর সব মন নিয়ে। তুই থাক তুমি। তোকে আমি কিছুতেই ছেড়ে দিতে পারব না ভাই।
তিলি নিজেকে ছাড়িয়ে নিয়ে অদ্ভুত নিরাসক্ত গলায় বলল, দ্যাখ দিদি, ভাল যদি বাসলি বোনাইকে, এত ভালই বাসলি যে, ঠুমি রাককুসির জন্যও আর সোয়ামিকে একটু দুঃখু দিতে চাসনে? এত ভাল ভাল নয়, আমারও ভাল লাগে না।
বলে সে তরতর করে ঘরে ঢুকে গেল।
লীলা তেমনি মুখ ঢেকে দাঁড়িয়ে রইল। মেঘনাদ তার মাথায় হাত দিয়ে চুপ করে রইল খানিকক্ষণ।
সূর্য অস্ত যাচ্ছে। মুক্তর শজনে গাছের ফাঁক দিয়ে কুটি কুটি রংঝালরেরমতো এসে ছড়িয়ে পড়ছে ফাল্গুনের শেষ রোদ। চড়াই পাখিরা ঝাঁক বেঁধে উড়ছে, বসছে লাফাচ্ছে।
মেঘনাদ বলল, মহাজনগিন্নি জীবনের এতটা খালি, ঠুমি নিয়ে তার কতটুকু আর আমরা ভরাব। দুঃখের কথা সবাই বলে, সুখের কথা কেউ বলে না। ঠুমি সংসারের নিয়মের কথা বলেছে, সে কথা আমার চেয়ে আর কে বেশি বুঝবে। ও সব থাক, চলো, কাজের সময় হয়েছে।
চালিস ফিরে এল, সারাদিনের বিস্কুট ফেরি শেষ করে।

