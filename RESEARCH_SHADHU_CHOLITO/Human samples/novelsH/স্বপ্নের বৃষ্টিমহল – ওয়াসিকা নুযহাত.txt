হাসপাতালে পৌঁছুতে বন্ধুদের পাক্কা আধা ঘণ্টা সময় লেগে গেলো। ওরা কেউ কোনো কথা বলছিল না। প্রলয়ঙ্করী ঝড় আসার পূর্বে প্রকৃতিতে যেমন একটা থমকানো ভ্যাপসা আবহাওয়া বিরাজ করে, ঠিক সেরকম একটা থমথমে ভাব বিরাজ করছে ওদের চোখেমুখে। এমনকি ছিঁচকাঁদুনে হৃদির চোখ থেকেও এখন অবধি এক ফোঁটা জল গড়ায়নি। তবে হাত-পা কাঁপছিল অবিরত। রুদ্র ওর একটা হাত শক্ত করে চেপে ধরেছে। একটু পর পর সান্ত্বনার গলায় বলছে, ‘এতো ভয় পাইস না। সব ঠিক হয়ে যাবে।’ মুখে বলছে ঠিকই কিন্তু তার ভেতরেও এখন ভয় বাসা বেঁধেছে। ওরা রাশেদের পাজেরো গাড়ি অনুসরণ করেই এতটা পথ এসেছে। কিন্তু হাসপাতালের লবিতে পৌঁছে পরিচিত মুখ দেখতে পেলো না। দিশেহারার মতো ঘুরে বেড়ালো এদিক-সেদিক। আকাশ রিসিপশনে বসে থাকা মধ্যবয়স্ক মহিলাকে স্খলিত কণ্ঠে প্রশ্ন করল, ‘এক্স কিউজ মি, এই মাত্র একটা মেয়েকে নিয়ে আসা হয়েছে। মেয়েটা কোথায় বলতে পারবেন?’
মধ্যবয়স্ক মহিলা অতি বিরক্ত গলায় বলল, ‘কোন মেয়ে? কার কথা বলছেন?’
আকাশ কী বলবে জানে না। তার অন্তরাত্মা এক লোমহর্ষক কম্পনে শিহরিত হচ্ছে ক্ষণে ক্ষণে। বাস্তববোধ-বুদ্ধি এখন শূন্যের কোঠায়। চিৎকার করে বলল, ‘আরে মাথায় ছোট ছোট চুল-ওয়ালা একটা মেয়ে। আমার ফ্রেন্ড!’ রুদ্র পেছন থেকে একটা জোর গাট্টা মারল ওর মাথায়, ‘শালা! এমনে কইলে হবে নাকি?’ এটুকু বলে একটুও বিরতি না নিয়ে সে রিসেপশনিস্টকে বলল, ‘অমৃতা নামে কোনও পেশেন্ট আছে?’
স্বপ্নের বৃষ্টিমহল
ভদ্রমহিলা বিরক্তিমিশ্রিত চোখে সম্মুখে রাখা কম্পিউটার মনিটরে তাকালো, ‘এই নামে কোনো এন্ট্রি নেই। ইমার্জেন্সিতে দেখুন।’
ইমার্জেন্সির সামনে বেজায় ভিড়। বন্ধুরা ভিড় ঠেলে একটু সামনে এগোতেই ভেতর থেকে একটা স্ট্রেচার বেরিয়ে আসতে দেখল। স্ট্রেচারে যাকে শুইয়ে রাখা হয়েছে, তার পরনের কাপড় ওদের কাছে বড্ড পরিচিত কিন্তু রক্তাক্ত মুখখানা দেখে চেনার উপায় নেই। হৃদি এবার ডুকরে কেঁদে উঠল। খানিক দূরে রাশেদ দাঁড়িয়ে আছেন। তার চোখের দৃষ্টিতে ভয়াবহ শূন্যতা। চামড়া ফ্যাকাশে। সাদা শার্টের বুক রক্তে রঞ্জিত। বুনো মোষের মতো সেদিকে তেড়ে গেলো আকাশ।
‘কী হইছে অমৃতার?’
রাশেদ দিশাহারা বিবর্ণ দুটি চোখ মেলে তাকালেন সামনে। পায়ের নিচে তিনি ভূমিকম্প টের পাচ্ছিলেন। মুখ দিয়ে একটি শব্দ উচ্চারণ করারও শক্তি নেই। আকাশ ঠিক সেই মুহূর্তে জীবনের সবচাইতে দুঃসাহসিক এবং অত্যুৎকট কাজটি করে ফেলল। রাশেদের শার্টের কলার চেপে ধরে দাঁতে দাঁত চিবিয়ে হিংস্র ব্যাঘ্রের ন্যায় গর্জন করে উঠে বলল, ‘কী করছেন আপনি?’
রাশেদের মুখখানা এতক্ষণ ফ্যাকাশে ছিল, এবার অপমানে কালো হয়ে উঠল। চোখের সামনে প্রাণপ্রিয় বন্ধুর দ্বারা শ্বশুরের এই মর্মান্তিক অপমান সইতে পারল না হৃদি। তার কান্নার তোড় উত্তরোত্তর বৃদ্ধি পেতে লাগল। যেন এইমাত্র অতি নিকটাত্মীয়র বিয়োগ ঘটেছে। রাশেদ হাসপাতালে ঢোকা মাত্র তাকে ঘিরে একটা ছোটখাটো ভিড় তৈরি হয়েছিল। দেশের রাজনৈতিক এবং বাণিজ্যিক অঙ্গনের অতি গুরুত্বপূর্ণ ব্যক্তিটির আগমনের খবর পেয়ে হাসপাতালের ব্যবস্থাপনা পরিচালক ছুটে এসেছেন।
পরিচালক ছুটে এসেছেন। রাশেদ এই হাসপাতালের একজন আজীবন দাতা সদস্য। অল্পবয়সী সাধারণ যুবক গণ্যমান্য ব্যক্তির কলার চেপে ধরেছে, এই ঘটনা লোকজনকে বিস্মিত করে তুলছে। রুদ্র এগিয়ে এসে আকাশের হাত টেনে ধরল, ‘ছাড় ব্যাটা! এসবের মানে কী?’ আকাশ এক ধাক্কায় সরিয়ে দিল রুদ্রকে।
বুক পকেটে রাখা সেলফোন বেজে উঠতেই রাশেদ নিজেকে আড়াল করার পথ পেয়ে গেলেন যেন। চট করে রিসিভ করলেন কল। ভিড় থেকে একটু দূরে সরে দাঁড়ালেন। মিনিট দুয়েকের মধ্যে হন্তদন্ত হয়ে ফিরে এলেন আবার। হৃদির দিকে তাকিয়ে হাঁক ছাড়লেন, ‘বউমা!’
শঙ্কিত হৃদি এগিয়ে এল কয়েক পা, ‘জি বাবা?’
হৃদি কাছে আসতেই রাশেদ গলার স্বর নামিয়ে অনেকটা ফিসফিস করে বললেন, ‘গাধাটা উত্তরা থানার কাস্টডিতে আছে। সে নিজেই নাকি থানায় গিয়ে দোষ স্বীকার করেছে। ওসি সাহেব ফোন করেছিলেন।
হৃদি হতভম্ব গলায় বলল, ‘থানায় মানে থানায় কেন? আমি তো কিছুই বুঝতে পারছি না বাবা!’
‘আমি ড্রাইভারকে বলে দিচ্ছি। তুমি গাড়ি নিয়ে প্রথমে থানায় যাও তারপর সামিকে বুঝিয়ে-সুঝিয়ে বাড়ি নিয়ে যাও। আমি এখানে আছি।’
‘কিন্তু ও থানায় কেন গেছে? কী অপরাধ তার?’
রাশেদ কয়েক সেকেন্ড হৃদির ভীত-সন্ত্রস্ত মুখের দিকে চেয়ে রইলেন। তারপর ওর মাথার ওপর সান্ত্বনার হাত রেখে বললেন, ‘তার কোনো অপরাধ নেই। অপরাধ আমার। এই বিষয়টিই তাকে বুঝিয়ে বলার দায়িত্ব দিলাম তোমাকে। দায়িত্বটা পালন করতে পারবে মা?’
অমৃতার বাবা-মা এবং ছোট বোন দিপা প্রবেশ করল সেই সময় হাসপাতালের ভেতরে। অমৃতার মা বিলাপ করে কাঁদছেন। আকাশ আর রুদ্র এগিয়ে গেছে তার কাছে। প্রবোধ দেয়ার চেষ্টা করছে। রাশেদ এই পরিবারটিকে দেখামাত্র বুকের মধ্যে আতঙ্ক অনুভব করলেন। মন চাইছিল মাটির সাথে মিশে যেতে, অদৃশ্য হয়ে যেতে। নিজেকে তিনি সাহসী বলেই জানতেন এতকাল। বছর তিনেক আগে সুন্দরবনের জঙ্গলে ভয়ঙ্কর সুন্দর দেখতে রয়েল বেঙ্গল টাইগারের শ্বাপদ দৃষ্টির সামনে দাঁড়িয়েও এতটা শঙ্কিত হননি যতটা এখন হচ্ছেন। হৃদি হঠাৎ দৌড়ে এসে একটু চাপা গলায় বলল, ‘বাবা, আমার মনে হয় আপনিও চলুন আমার সাথে। আমি একা সামিকে হ্যান্ডেল করতে পারব না। তাছাড়া এখানে অমৃতার প্যারেন্টস উপস্থিত হয়েছে। ঝামেলা হতে পারে।’
রাশেদ একটু বিচলিতভাবে তাকালেন হৃদির দিকে। মনে হলো মেয়েটা ঠিকই বলছে। এই মুহূর্তে এখান থেকে কেটে পড়াই সমীচীন। তিনি কোনো কথা না বলে আজ্ঞাবহ ভৃত্যের মতো হৃদির সাথে কয়েক পা এগিয়ে গেলেন। জীবনে কখনো এতটা দুর্বিনীত কলঙ্কজনক পরিস্থিতিতে পড়তে হবে, তা দুঃস্বপ্নেও ভাবেননি। আকাশ তখনো দূর থেকে ক্রূর চোখে চেয়ে আছে তার দিকে। যেন দৃষ্টি দিয়ে হাড়গোড় চিবিয়ে খেতে চাইছে। চলতে চলতে হঠাৎ পা দুটো থমকে গেলো। কোথায় যাচ্ছেন? এই হাসপাতালের কেবিনে অমৃতা আহত এবং রক্তাক্ত অবস্থায় পড়ে আছে। লড়াই করছে মর্মান্তিক যন্ত্রণার সাথে। আর তিনি কাপুরুষের মতো লেজ তুলে পালাচ্ছেন। কিন্তু পালাবেন কোথায়? পৃথিবীর যে প্রান্তেই যান না কেন এই দায় থেকে মুক্তি পাবার কোনো অবকাশ কি আর আছে? অমৃতার যদি কোনো ক্ষতি হয়ে যায়, তিনি কি নিজেকে কখনো ক্ষমা করতে পারবেন?
‘বউমা, তুমি যাও। আমি এখানেই আছি। পারলে তোমার শাশুড়িকে সঙ্গে নিয়ে যাও। সে হয়ত ছেলেকে বুঝিয়ে বাড়ি নিয়ে যেতে পারবে।’
হৃদি কিছু বলার আগেই রুদ্র উড়ে এসে জুড়ে বসল দৃশ্যপটে, ‘কী হইছে?’
হৃদি বলল, ‘সামি নাকি কাস্টডিতে আছে। থানার ওসি ফোন দিছিল বাবাকে।’
‘বলিস কী? কিন্তু কেন?’
আকাশও এগিয়ে এসেছে তখন। শুনতে পেয়েছে দুই বন্ধুর কথোপকথন। উৎসুক গলায় বলছে, ‘থানায় কেন? কী করছে সে?’
প্রশ্নটার উত্তর দিতে পারল না কেউ। তিনজনে ত্রাসিত এবং উদ্বেলিত চোখে পরস্পরের দিকে চেয়ে রইল খানিকক্ষণ। রুদ্র বলল, ‘চল আমিও যাই তোর সাথে। আকাশ তুই থাক এখানে। আপডেট দিস।’
সেই সময় একজন নার্স দৌড়ে এল ওদের দলটার দিকে, ‘এক্সকিউজমি! আপনাদের পেশেন্টের ব্লাড লাগবে। ইমার্জেন্সি। রোগীর ব্লাড গ্রুপ এ-নেগেটিভ। খুব রেয়ার। আপনাদের কারো সাথে কি ম্যাচ করে? দ্রুত ব্যবস্থা করুন।’
হৃদি তাৎক্ষণিকভাবে বলল, ‘সামির ‘ও’ নেগেটিভ। ওরে ফোন কর তাড়াতাড়ি।’
রুদ্রর হাত অসম্ভব কাঁপছিল। কাঁপা হাতে সামির নম্বরে ডায়াল করল সে। একটি যান্ত্রিক কণ্ঠ কথা বলে উঠল, আপনি যে নম্বরে কল করেছেন তা এই মুহূর্তে সংযোগ দেয়া সম্ভব হচ্ছে না। ফোন পকেটে পুরে নিয়ে রুদ্র তড়িঘড়ি করে বলল, ‘ঐ শালার ফোনে যায় না। চল তাড়াতাড়ি। সামনা সামনি কথা বলি।’
অমৃতার বাবা এগিয়ে এসেছেন ত্রস্ত পায়ে, উদ্বিগ্ন স্বরে বলছেন, ‘কী হয়েছে আমার মেয়ের?’
ভদ্রলোকের চোখে চোখে তাকাতে পারলেন না রাশেদ। দৃষ্টি অন্যত্র ন্যস্ত করে বললেন, ‘একটা অ্যাক্সিডেন্ট হয়ে গেছে।’
রাশেদ কথাটা ছুড়ে দিয়েই পা বাড়িয়ে প্রস্থানোদ্যত হলেন। পেছন থেকে ভেসে এল অমৃতার বাবার শীতল কণ্ঠস্বর, ‘আমার মেয়ের কিছু হলে আমি আপনাকে ছেড়ে দেবো না!’
রাশেদ কথাটা শুনেও না শোনার ভান করলেন।
থানায় পৌঁছে দেখা গেলো ওসি সাহেব টেবিলের ওপর পা তুলে বসে আছেন বহাল তবিয়তে। হাতে খবরের কাগজ। রুদ্র ব্যস্ত গলায় বলল, ‘সামি কোথায়?’ খবরের কাগজটা নাক বরাবর নামিয়ে ভ্রু-কুঁচকে তাকালেন ওসি, ‘কী বললেন?’
‘সামি… সামিউল হক এমপি রাশেদুল হকের ছেলে। সে কোথায়?’
ওসি এবার নড়েচড়ে বসল, ‘এমপি সাহেব পাঠিয়েছেন আপনাদের?’
‘হ্যাঁ আমরা ওর বন্ধু।
ওসি টেবিলের ওপর রাখা ছোট্ট কলিং বেলের সুইচ প্রেস করে বললেন, ‘ফ্যামিলি থেকে কেউ আসেনি?’
হৃদি বলল, ‘আমি মিসেস সামিউল হক।’
ওসি সাহেব পা নামালেন টেবিলের ওপর থেকে। যেন হৃদির সম্মানেই করলেন কাজটা। মুখে গদগদ হাসি ফুটিয়ে বললেন, ‘ম্যাডাম আমরা কিন্তু উনাকে কাস্টডিতে রাখতে চাইনি। স্যারের সাথে কথা বলার আগে এরকম কিছু করার প্রশ্নই আসে না। কিন্তু উনার অবস্থা… মানে আপনার হাসবেন্ডের অবস্থা খুবই শোচনীয়। খুব সম্ভবত তিনি যাকে আঘাত করেছেন সেই ভিক্টিম গুরুতর আহত হয়েছে।’
হৃদি চমকে উঠল, ‘কী বলছেন আপনি? ও কাউকে আঘাত-টাঘাত করেনি।’
‘তিনি নিজেই দোষ স্বীকার করেছেন। খবরটা জানাজানি হওয়ার আগে আপনার শ্বশুরের উচিত ব্যবস্থা নেয়া। মিডিয়া আজকাল খুবই তৎপর। একবার জনগণের কানে কথা চলে গেলে এমপি সাহেবের ক্ষমতা দিয়েও শেষ রক্ষা হবে না।’
হৃদি এসব কথা শুনে খুবই নার্ভাস হয়ে যাচ্ছিল। রুদ্রর একটা হাত খামচে ধরে সে ভয়ার্ত গলায় বলল, ‘দোস্ত উনি এসব কী বলতেছে? এখন কী হবে?’
রুদ্র বেশ বিনীতভাবে অফিসারকে বলল, ‘স্যার আপনি একটু ওর সাথে আমাদের দেখা করিয়ে দিন। ও যা বলেছে তা সত্য নয়। কী কারণে সে নিজেকে দোষী ভাবছে জানি না। আপনারা কি ওর কনফেশন রেকর্ড করেছেন?’
‘ম্যাজিস্ট্রেটের সামনে যেহেতু কনফেস করা হয়নি তাই এই স্বীকারোক্তি আদালতে গ্রহণযোগ্য হবে না। এমপি সাহেবের সম্মানার্থে এখনো মামলা আমলে নেয়া হয়নি। ভিক্টিমের অবস্থার ওপরে অনেক কিছু ডিপেন্ড করছে। পুলিশ হাসপাতালের উদ্দেশ্যে রওয়ানা হয়েছে। ভিক্টিম জবানবন্দিতে কী বলে দেখা যাক। যদি ভিক্টিমের মৃত্যু হয় তাহলে অবশ্য পরিস্থিতি ঘোলাটে হবে।
একজন পুলিশ সামনে এসে স্যালুট দিয়ে দাঁড়িয়েছে। অফিসার বললেন, ‘উনারা সামিউল হকের সাথে দেখা করবেন। নিয়ে যাও।
খুব বেশি দূর যেতে হলো না। একটা করিডোর পেরোতেই খাঁচা দৃশ্যমান হয়ে উঠল। লোহার গরাদের ওপারে আধো আলো অন্ধকারে ঝাপসা হয়ে দাঁড়িয়ে আছে সামি। আরো দুজন যুবক জেলের মধ্যে পায়চারি করছে। কথা বলছে নিচু স্বরে। এদের চেহারায় তেমন দুশ্চিন্তার ছাপ নেই। মনে হচ্ছে জেল কাস্টডিতে বন্দি থাকা ডাল ভাত খাবার মতো দৈনন্দিন ঘটনা। সামি নিষ্প্রভ, তমসাবৃত দৃষ্টি মেলে রুদ্র আর হৃদিকে দেখল। মুখে কোনো ভাবান্তর হলো না। হৃদি কান্নার প্রকোপে কথা বলতে পারছিল না। লোহার গ্রিলে মাথা ঠেকিয়ে সে ফুঁপিয়ে ফুঁপিয়ে কাঁদতে লাগল।
‘দোস্ত ঘটনা কী? একটু খুলে বলবি প্লিজ?’ অস্থিরভাবে প্রশ্নটা করল রুদ্র। সামি ওর দিকে পলক তুলে চাইল। কী নিস্পৃহ শীতল ওর চোখের দৃষ্টি! রুদ্রর অন্তরাত্মা কেঁপে উঠল। এ যেন তার আবাল্য চেনাজানা সেই সপ্রতিভ, আমোদপ্রিয়, রসিক বন্ধুটি নয়। এই মানুষ সম্পূর্ণ অচেনা কেউ।
‘কথা কস না ক্যান শালা!’ লোহার গ্রিলটা পাঁচ আঙুলে খামচে ধরে দাঁত মুখ খিঁচিয়ে বলল রুদ্র।
‘অমৃতা কি মরে গেছে?’
সামির হিমস্পর্শী কনকনে ঠান্ডা প্রশ্নটা দুই বন্ধুর বুকে নাড়া দিয়ে গেলো। বেড়ে গেলো হৃদির কান্নার দমক। রুদ্র সদ্য সর্বস্বান্ত মানুষের মতো অসহায় গলায় বলল, ‘মরবে কেন? ওর ব্লাড লাগবে। তুই চল আমাদের সাথে।’
সামি উদভ্রান্ত চোখে তাকালো, ‘ওর ব্লাড গ্রুপ কী?’
হৃদি কথা বলল এতক্ষণে, ‘এ নেগেটিভ। তুই ব্লাড দিতে পারবি ওকে। তাড়াতাড়ি চল।’
সামিকে দ্বিধাগ্রস্ত দেখালো। সেই সময় হৃদির সেলফোনটা বেজে উঠল। ফোন ধরতেই ওপাশ থেকে রাশেদ বললেন, ‘বউমা রক্ত পাওয়া গেছে। এ নিয়ে তোমাদের আর চিন্তার কিছু নেই। তুমি সামিকে নিয়ে বাড়ি ফিরে যাও। বাকিটা আমি দেখছি। চিন্তা করো না।’
‘বাবা অমৃতা কেমন আছে?’
রাশেদ কয়েক সেকেন্ড নীরব থেকে ক্ষীণ স্বরে বললেন, ‘ব্রেইন ইনজুরি হয়নি।’
‘ওর কি জ্ঞান ফিরেছে?’
‘জ্ঞান ফিরেছিল কিছুক্ষণের জন্য। নাক, কান দিয়ে ব্লাড গেছে। খিঁচুনি ছিল। বমি হয়েছে। ব্লাড দেয়ার পর কন্ডিশন ইম্প্রুভ করবে আশা করি।’
হৃদি ফোন রেখে হাঁপধরা গলায় বলল, ‘ব্লাড ম্যানেজ হয়েছে।’
রুদ্র একটা শ্বাস ফেলল ফোঁস করে, ‘যাক… আলহামদুলিল্লাহ।’
‘সামি, তুই বাসায় চল।’ তাড়া দিয়ে বলে উঠল হৃদি। সামি প্ৰবল ভাবে মাথা ঝাঁকাতে ঝাঁকাতে বলল, ‘না… আমি এখানেই থাকব।’
‘মানে কী?’ হৃদি অবাক।
সামি অস্পষ্ট এবং অনুচ্চ স্বরে পাগলের প্রলাপ বকার মতো বিড়বিড় করে বলল, ‘অমৃতা পুরোপুরি সুস্থ হবার আগ পর্যন্ত আমি এখানেই থাকব।’
কথা শুনে রুদ্র আর হৃদি একে অপরের দিকে তাকালো। রুদ্র শ্রাগ করে বলল, ‘কী কয় এই পাগল? এর কি মাথা পুরাই খারাপ হয়ে গেছে?
হৃদি গ্রিলের ভেতর হাত বাড়িয়ে দিয়ে সামির হাত ধরল, ‘যা হইছে সেখানে তোর কোনো দোষ নেই। তুই যা করছিস রাগের মাথায় করছিস।’
সামি এক ঝটকায় হৃদির হাতটা ছাড়িয়ে নিল। পিছিয়ে গেলো কয়েক পা। এখন ওর সারা শরীর কাঁপছে। ক্রোধের আস্ফালনে ফেটে পড়ছে মুখের চামড়া। চোখ জ্বলছে হিংস্র জন্তুর মতো।
‘তোরা সব একেকটা ট্রেইটর। শালা বেঈমানের দল কোথাকার!’
‘কী আবোলতাবোল বলতেছিস দোস্ত!’ কাতর স্বরে বলল রুদ্র। সামি এখন ওদের কাছ থেকে অনেকটা দূরে ছিটকে গেছে। খাঁচাবন্দি সিংহের মতো গর্জন করে বলছে, ‘সব জানতি তোরা। কিন্তু কিচ্ছু বলিস নাই আমাকে! তোরা ফ্রেন্ড? তোদেরকে আমার ফ্রেন্ড ভাবতে ঘেন্না হয়!’ এটুকু বলে সে হৃদির কান্না ভেজা ভীত মুখের ওপর জ্বলন্ত দুটি চোখ স্থাপন করল, ‘আর তুই? তুই না আমার বউ? এত বড় একটা ঘটনা হাইড করলি কীভাবে আমার কাছ থেকে?’
রুদ্র কাঠগড়ায় দাঁড়ানো আসামীর মতো মাথা নত করে দাঁড়িয়ে আছে। গ্লানির পাষাণ ভারে ভেঙে যাচ্ছে বুকের পাঁজর। বন্ধুর চোখে চোখ রাখার মতো সাহস নেই। হৃদিও বলার মতো কোনো শব্দ খুঁজে পাচ্ছিল না। শক্ত, শীতল লোহার গ্রিলে কপাল ঠেকিয়ে নিভৃতে চোখের জল ফেলে যাচ্ছিল।
ইনটেনসিভ কেয়ারের চারটা ঘণ্টা যেন চার যুগের চেয়েও দীর্ঘ প্রতিপন্ন হয়ে উঠল। লবিতে স্বজন এবং বন্ধুরা অপেক্ষা করছিল। রাশেদ এক মুহূর্তের জন্যও হাসপাতাল ছেড়ে কোথাও যাননি। অমৃতার বাবা-মা তার উপস্থিতি সন্তুষ্ট চিত্তে গ্রহণ করতে পারছেন না। তাদের কট্টর চোখের চাউনিই সেই অসন্তুষ্টির প্রমাণ বহন করছিল। রাশেদ এই উদ্ধত বৈরি আচরণ সম্পূর্ণ ভাবে অগ্রাহ্য করে যাচ্ছিলেন। এর মাঝেই অমৃতাকে চিকিৎসার উদ্দেশ্যে সিঙ্গাপুর নিয়ে যাবার বন্দোবস্ত করেছেন তিনি। ডাক্তার বলেছে চিকিৎসা এই দেশেও সম্ভব। তবে রোগীকে দেশের বাইরে নিয়ে যেতে চাইলে হাসপাতাল কর্তৃপক্ষ আপত্তি করবে না। সমস্যা হলো অমৃতার লিগ্যাল গার্ডিয়ান তার বাবা-মা। রাশেদ নন। অতএব অমৃতার চিকিৎসা সংক্রান্ত যেকোনো সিদ্ধান্ত বাবা মাকেই নিতে হবে। রাশেদের এখানে কোনো ভূমিকা নেই। অমৃতার পরিবার তার সাথে ভদ্রোচিতভাবে একটি বাক্য বিনিময় করতেও নারাজ। তিনি মনে মনে দিশাহারা-বোধ করছিলেন। যেকোনো বিপদ নিজ উদ্যোগে সামাল দেয়ার চেষ্টা করা তার বহুদিনের মজ্জাগত অভ্যাস। বিপদ সামনে নিয়ে তিনি হাত পা গুটিয়ে বসে থাকতে পারেন না। নেতাসুলভ দাম্ভিকতা তার স্বভাবের মধ্যে আষ্টেপৃষ্ঠে বিদ্যমান। যেকোনো সমস্যা ক্ষমতার বলে নিমেষে সমাধান করতে চান। জীবনের সঞ্চার বড়ই বিচিত্র। এর পরতে পরতে হরেক রহস্য, হরেক রং, হরেক দুর্বোধ্য তামাশা ওঁত পেতে থাকে। জীবন আজ চোখে আঙুল দিয়ে দেখিয়ে দিয়েছে ক্ষমতার সীমাবদ্ধতা। কেবলই অর্থের জোর খাটিয়ে, প্রভাব প্রতিপত্তি কাজে লাগিয়ে পৃথিবীর সব সমস্যার সমাধান হয় না। এই বাস্তবতা আজ মর্মান্তিক রূপে উন্মোচিত হয়েছে। তিনি একবার অমৃতার বাবার সাথে সিঙ্গাপুর যাবার বিষয়ে কথা বলার চেষ্টা করলেন। ভদ্রলোক প্রথমেই লৌহতুল্য কণ্ঠে সাফ জানিয়ে দিলেন, ‘দেখুন আমার মেয়ের বিষয়ে আপনি আর কোনো ধরনের মতামত ব্যক্ত না করলেই খুশি হব। এই দখলদারী আমার পছন্দ হচ্ছে না।’
এমন সোজাসাপ্টা মন্তব্যের পর আর কথা বাড়ানো যায় না। তিনি ব্যর্থ চিত্তে ফিরে এলেন নিজ স্থানে। অনতিদূরে রুদ্র আর আকাশ শীর্ণ মুখে বসে আছে। হৃদি আপাতত সামির সাথেই আছে। থানা থেকে ফেরেনি সে। বিভা খুব কান্নাকাটি করছে। কথায় আছে বিপদ কখনো একা আসে না। দলবল সাথে নিয়েই আসে। আজ দুপুরে অভিজিতের মা হার্ট অ্যাটাক করেছেন। এর মাঝেই কলকাতার উদ্দেশ্যে রওয়ানা দিয়ে দিয়েছে ওরা। ইচ্ছা থাকা সত্ত্বেও বিভার পক্ষে অমৃতার এই বিপন্ন দিনে ঢাকায় আসা সম্ভব হচ্ছে না। বান্ধবীর জন্য এক আকাশ ভালোবাসা বুকে টলমল করলেও বাড়ির বউ হিসেবে দায়িত্ব পালন করাটাই অধিকতর জরুরি কাজ হিসেবে স্বীকৃত এই সমাজে। তাছাড়া অভিজিতের বিষাদ জড়ানো মুখের দিকে চেয়ে, অসুস্থ শাশুড়িকে ফেলে ঢাকা যাবার কথা বলতেও তার বিবেকে বাধছে। অভিজিৎও নিজ থেকে কিছু বলছে না। ও তো জানে বন্ধুরা বিভার প্রাণের চেয়েও বেশি প্রিয়। আজকে অমৃতা মুমূর্ষু অবস্থায় হাসপাতালে পড়ে আছে। বাকি বন্ধুদের প্রাণ ওষ্ঠাগত। বিভা এই বিপদের দিনে একটাবার বন্ধুদের পাশে দাঁড়াতে পারছে না। ওদের কাঁধে সান্ত্বনার হাত রাখতে পারছে না। এই দুঃসহ কষ্টের ভার বুকে নিয়ে সে কলকাতার পথে যাত্রা শুরু করেছে। অভিজিৎ এই কষ্টের কোনো আঁচই টের পাচ্ছে না। সে মায়ের অসুস্থতার শোকে কাতর। অমৃতার অস্তিত্বই যেন বিলীন হয়ে গেছে তার চেতনা থেকে। দিনের-পর-দিন পাশাপাশি, কাছাকাছি থাকা চিরচেনা মানুষগুলোও মাঝে মাঝে কতই না অচেনা হয়ে যায়! বিভা সারাক্ষণ মানুষটার বুকের সাথে লেগে থাকে, দুজনের নিঃশ্বাসেও এতটুকু ফাঁক থাকে না, অথচ আজ… জীবনের এই চরম টানাপোড়েনের মুহূর্তে দুটি মন বিপরীতমুখী দুই রথে চড়ে বসে আছে। বিভার যে শাশুড়ির জন্য দুশ্চিন্তা হচ্ছে না তা নয়। সে মনে-প্রাণে চাইছে ভগবান যেন উনাকে সুস্থ করে দেন। শাশুড়িকে সে মন থেকে শ্রদ্ধা করে, ভালোও বাসে! কিন্তু অমৃতা সংজ্ঞাহীন অবস্থায় অচেতন পদার্থের মতো হাসপাতালের বেডে শুয়ে আছে এই ঘটনা সে কিছুতেই মেনে নিতে পারছে না। হাশিখুশি, সপ্রতিভ, চটপটে এক যুবতী মেয়ে মাত্র কয়েক ঘণ্টার ব্যবধানে এমন নিষ্প্রতিভ নিস্তেজ হয়ে যাবে, এটা বিশ্বাস করা যায়? বিস্তারিত ঘটনা এখনো তার অজানা। বন্ধুরা সবটা খুলে বলতে চাইছে না। কিছু একটা লুকাচ্ছে। অসহনীয় দুর্ভাবনায় পিষ্ট হচ্ছে বিভার মন। একটাবার ঢাকায় বন্ধুদের কাছে ছুটে যেতে খুব ইচ্ছে হচ্ছে। কিন্তু সাংসারিক দায়িত্ব থেকে আজ আর তার নিষ্কৃতি নেই। অগ্নিসাক্ষী রেখে যেদিন অভিজিতকে গ্রহণ করেছিল সেদিনই পূর্বের জীবনের সাথে বাঁধা সুতোর বাঁধন আলগা হয়ে গিয়েছিল। বাপের বাড়ির চৌকাঠ পেরোনোর পর শৈশব, কৈশোর আর যৌবনের ফেলে আসা দিনগুলোর দিকে আর ফিরে তাকাবার অবকাশ নেই।
রুদ্র আর আকাশ অস্থির চিত্তে হাসপাতালের লবিতে ঘোরাফেরা করছে। মনীষা খবর পেয়ে ছুটে এসেছে। সঙ্গে তারাও আছে। বিষণ্ণ দুই যুবককে সান্ত্বনা দেয়ার কোনো ভাষা তাদের জানা নেই। টানা অনেকগুলো ঘণ্টা ধরে উপোস ওরা। ক্ষুধা তৃষ্ণার তাড়না নেই ভেতরে। চোখে খাঁ-খাঁ করছে শূন্যতা। মুখ ফ্যাকাশে। সন্ধ্যা সাতটার দিকে জানা গেলো পেশেন্টের অবস্থার কিছুটা উন্নতি হয়েছে। আইসিইউ থেকে ট্রান্সফার করা হয়েছে কেবিনে। পুলিশের দুজন লোক হাসপাতালেই অপেক্ষা করছিল। খবর পাওয়ামাত্র তারা কেবিনে ছুটে গেলো। অমৃতার বাবা-মা কিছুতেই এই অবস্থায় মেয়েকে পুলিশের জেরার মুখে ঠেলে দিতে রাজি নন। উনারা তীব্র আপত্তি জানালেন। কিন্তু লাভ কিছুই হলো না। তাদের নিষেধ অমান্য করেই পুলিশের সদস্যরা কেবিনে প্রবেশ করল।
যমে-মানুষে টানাটানির শীতল কয়েকটা ঘণ্টা পার হবার পর অমৃতা চোখ খুলে তাকাতে পেরেছিল ক্ষণিকের জন্য। অনেক কষ্টে! মাথায় শত শত সূচ বিঁধে চলেছে ক্রমাগত। মাঝে মাঝেই জোয়ারের মতো ফিরে আসছে স্মৃতিরা। কত গুরুত্বহীন ঘটনা যে ভেসে উঠছে চোখের সামনে! আবার হারিয়েও যাচ্ছে নিমেষে। অন্ধকারের করাল আঘাত গ্রাস করে নিচ্ছে সমস্ত চেতনা!
‘মিস অমৃতা, আপনার সাথে একটু জরুরি কথা ছিল। আপনি কি আমার কথা শুনতে পাচ্ছেন?’
অমৃতা চোখ তুলে তাকালো। তার সর্বাঙ্গে এখনো মৃত্যুর ঠান্ডা স্পর্শ। বুকের ওপর ভারী পাথরের মতো কিছু একটা চেপে বসে আছে। নিঃশ্বাস নিতে কষ্ট! লক্ষ্যহীন ঝাপসা চোখে সম্পূর্ণ অপরিচিত দুটি মানুষকে আবিষ্কার করল সে কেবিনে জ্বলতে থাকা টিউব লাইটের নিচে। এরা কারা? বাবা-মা কোথায়? দীপা কোথায়? কোথায় তার বন্ধুরা? সে কি অন্য জগতে চলে এসেছে? মৃত্যু কি ঘটে গেছে এর মাঝেই? সামনে দাঁড়ানো দুই মূর্তি গোর-সাওয়ালকারী ফেরেশতা নয় তো? শীতল একটা ভয়ের স্রোত বেয়ে গেলো ওর মেরুদণ্ড দিয়ে। ঠোঁট নাড়াতে গিয়ে চোয়াল দুটি টনটন করে উঠল তীব্র ব্যথায়। ক্ষীণ স্বরে কোনো রকমে বলতে পারল, ‘আপনারা কারা?’
একজন বলল, ‘আমরা পুলিশের লোক। আপনার সাথে ঠিক কী ঘটেছিল সে বিষয়ে যতটা সম্ভব খুলে বলুন।’
অমৃতা ফ্যাকাশেভাবে বলল, ‘আমি কোথায়?
‘আপনি হাসপাতালে আছেন এই মুহূর্তে। ভালো আছেন। বাইরে আপনার পরিবারের সদস্যরা অপেক্ষা করছে। একটু পরেই তাদের দেখতে পাবেন।’
অমৃতা চোখ বন্ধ করল। ধুলো পড়া ঝাপসা মস্তিষ্কে হাতড়ে হাতড়ে স্মৃতি উদ্ধারের চেষ্টা করল। ধীরে ধীরে তার সবটাই মনে পড়ল। বুকের মাঝে ফিরে এল জাগতিক মন। ফিরে এল যুক্তিবোধ। কেউ একজন ঝপ করে চোখের সামনে মেলে ধরল পার্থিব জীবনের হিসেব-নিকেশ সম্বলিত এক অসম্পূর্ণ খতিয়ান। মনে হলো এই কলঙ্কিত জীবনে ফিরে আসার চাইতে মৃত্যুর কোলে ঢলে পড়াই ঢের ভালো ছিল!
এমন সময় একজন মধ্যবয়সী নার্স প্রবেশ করল ঘরে।
‘দেখুন রোগীর অবস্থা এখনো স্টেবল নয়। আপনারা দ্রুত কাজ শেষ করুন। রোগীর এই মুহূর্তে কথা বলা নিষেধ।’
পুলিশের একজন বলল, ‘মিস অমৃতা, আপনার মাথায় আজ সকাল বেলায় কে আঘাত করেছিল? আঘাতক ব্যক্তির নামটা বলুন।’
অমৃতা অস্ফুটে বলল, ‘কেউ না!’
‘স্পষ্ট করে বলুন প্লিজ।’
‘আমাকে কেউ আঘাত করেনি। এটা অ্যাক্সিডেন্ট ছিল।’
‘কী রকম অ্যাক্সিডেন্ট?’
‘আমি… আমি সিঁড়ি থেকে পড়ে গিয়েছিলাম। পড়ে গিয়ে মাথায় ব্যথা পেয়েছি।’
‘প্রত্যক্ষদর্শীরা কিন্তু অন্য রকম কথা বলেছে। আপনার বন্ধুটিও স্বীকার করে নিয়েছে অপরাধ।’
‘আমার কারো বিরুদ্ধে কোনো অভিযোগ নেই। আপনারা এই কেস এখানেই ক্লোজ করে দিন প্লিজ।’
পরিবারের সদস্যদের পালা শেষ হবার পর আকাশ আর রুদ্র কেবিনে প্রবেশ করার অনুমতি পেল। অমৃতার চোখের দৃষ্টি তখনো স্বাভাবিক নয়। পরনে হাসপাতালের রোগীর পোশাক। মাথায় ব্যান্ডেজ। হাতের রগে লাগানো আছে স্যালাইনের চ্যানেল। মুখ পাণ্ডুবর্ণ। শ্বাস ক্ষীণ। শুষ্ক চামড়ার নিচের নীল শিরা প্রকটভাবে ভাসমান। এই অবস্থায়ও দুই বন্ধুকে দেখে হালকা হাসার চেষ্টা করল সে। আকাশ আর রুদ্র দরজার সামনেই কয়েকটা সেকেন্ড থম ধরে দাঁড়িয়ে রইল। অমৃতাকে এভাবে দেখতে হবে ভাবেনি কখনো ওরা। অমৃতা বন্ধুদের মধ্যে সবচাইতে সাহসী, সবচাইতে নির্ভীক, সবচাইতে উজ্জ্বল! সেই সদা-প্রসন্ন, সহাস্য, দীপ্তিময় মেয়েটির এমন মর্মান্তিক দশা সহ্য করা যেকোনো মানুষের পক্ষে কষ্টকর। অনেকক্ষণ ধরে আটকে রাখা কান্নাটা এবার আর রুখতে পারল না আকাশ। অমৃতার শীর্ণ মুখখানা দেখামাত্র তার বুক মুচড়ে উঠল। ঢোক গিলে কান্না দমানোর চেষ্টা করে অস্ফুট স্বরে রুদ্রকে বলল, ‘তুই থাক। আমি আসতেছি একটু পরে।’ কান্না লুকোনোর উদ্দেশ্যেই যে ওর এই প্রস্থান তা বাকি দুই বন্ধুর বুঝে নিতে খুব একটা অসুবিধা হলো না। ঝড়ের বেগে বেরিয়ে গেল আকাশ ঘর থেকে। রুদ্র এগিয়ে এল। বসল বেডের পাশের চেয়ারে। অমৃতার রোগা, বিশীর্ণ, সাদা হাতটা নিজের হাতের মুঠোয় নিয়ে মৃদু স্বরে বলল, ‘এখন কেমন আছিস?’
অমৃতার চোখের কোল বেয়ে এক ফোঁটা অশ্রু গড়িয়ে পড়ল কান বরাবর। কাঁপা ঠোঁট দুটোকে অনেক কষ্টে নিজের আয়ত্বে এনে দুর্বল গলায় বলল, ‘এখন ভালো আছি দোস্ত!’
রুদ্রর কটা চোখের মণিতে জলের ঝাপটা এসে লাগছে। ভেতরটা কাঁপছে প্রবলভাবে। অনেকটা সময় সে কথা বলতে পারল না। অমৃতার হাতে হাত রেখে চুপ করে বসে রইল।
‘তোরা কেমন আছিস?’ প্রশ্ন করল অমৃতা।
রুদ্র এবার একটু হাসার চেষ্টা করল, ‘যেমন রেখেছিস…!’
অমৃতা রুদ্রর হাতের ওপর নিজের হাতটা শক্ত করে জড়িয়ে নিয়ে বলল, ‘আমি সরি দোস্ত! আমার জন্য তোদের অনেক ঝামেলা হয়ে গেল। তোরা সবাই নিষেধ করছিলি আমি শুনি নাই…..।’
‘এখন এসব কথা থাক।’ রুদ্র থামিয়ে দিল ওকে। একটু বিরতি নিয়ে বলল, ‘সব ঠিক আছে। তুই চিন্তা করিস না। সুস্থ হয়ে ওঠ। সব আগের মতো হয়ে যাবে।’
‘হৃদি কোথায়?’
‘সামির সাথে আছে।‘
‘বিভা?’
‘বিভার শাশুড়ি একটু অসুস্থ। তাই আসতে পারে নাই ঢাকায়। তোর সাথে কথা বলায় দিবনে একটু পর।’
‘আকাশটা আবার কোথায় গেল?’
‘আছে আশেপাশেই। তুই টেনশন নিস না।’
অমৃতা চোখ বুজল। আর একজন মানুষের কথা তার খুব জানতে ইচ্ছে করছিল। সেই মানুষটা কোথায় আছে, কেমন আছে সেই খবর পাবার জন্য তৃষিত মনটা ডাঙায় তোলা মাছের মতো ছটফট করছিল। কিন্তু রুদ্রর সামনে এই মুহূর্তে তার নাম উচ্চারণ করার সাহস হলো না। জীবনে প্রথমবারের মতো সাহসের অভাবে মনে উদয় হওয়া প্রশ্ন ঠোঁটের দ্বারপ্রান্তে টেনে আনতে পারল না অমৃতা। কী দিন এল! বন্ধুদের কাছ থেকেও মনের ভাব লুকোতে হয় এখন!
আকাশ কেবিন সংলগ্ন করিডোরটা পার হতেই রাশেদের মুখোমুখি পড়ল। তীব্র হয়ে উঠল চোখের চাউনি। চোয়াল শক্ত। রাশেদ একটু বিব্রত হয়ে পড়লেন। অমৃতার কেবিনের নার্স এগিয়ে আসছিল। আকাশের উগ্র চোখের চাউনি সম্পূর্ণ অগ্রাহ্য করে রাশেদ হেঁটে এলেন কয়েক পা। নার্সকে প্রশ্ন করলেন, ‘পেশেন্ট কেমন আছে এখন?’
নার্স পরিষ্কার গলায় বলল, ‘ক্রাইসিস কেটে গেছে। কপালে বেশ কয়েকটা সেলাই পড়েছে। রেস্টে থাকতে হবে। কথা কম বলতে হবে। স্যালাইন চলছে। আশা করি কয়েকদিনের মধ্যে সেরে উঠবেন।’
রাশেদ কৃতজ্ঞতার হাসি হেসে ধন্যবাদ জানালেন নার্সকে। এই মুহূর্তে অমৃতার পরিবারের কোনো সদস্য উপস্থিত নেই হাসপাতালে। বন্ধুরা আছে। একটাবার অমৃতার সাথে দেখা করা যায় কি? কোনো কথা বলবেন না, খুব বেশিক্ষণ দাঁড়াবেনও না। শুধু দূর থেকে একবার দেখবেন! অবিন্যস্ত টলমল পা আর কম্পমান বক্ষ নিয়ে কেবিনের দিকে কয়েক পা এগিয়ে গেলেন তিনি। মনে জোর নেই। আত্মবিশ্বাস ক্ষীণ। সারাদিনের অভুক্ত শরীরে দুর্বলতা বাসা বেঁধেছে। দরজার সামনে এসে দাঁড়াতেই পেছন থেকে একটা শক্ত কণ্ঠস্বর তীব্র গতিতে ছুটে এসে কর্ণকুহরে টোকা দিল।
‘কী চাই?’
রাশেদ ঘাড় ঘুরিয়ে আকাশের রুদ্রমূর্তি আবিষ্কার করলেন। অপমানে টনটন করে উঠল ভেতরটা। আত্মসম্মানে ঘা পড়ল। হাঁটুর বয়সী একটি ছেলে আজ তার সামনে দাঁড়িয়ে চোখ পাকিয়ে জেরা করছে। এত সাহস কোথায় পায় এরা? ঝলসে ওঠা মেজাজটাকে অনেক কষ্টে সামলে নিয়ে তিনি চট করে জায়গাটা থেকে সরে পড়লেন। হনহন করে হেঁটে পেরিয়ে গেলেন করিডোর।
সামি বাড়ি ফিরল একশ’ চার ডিগ্রি জ্বর নিয়ে। চোখে রক্তের লাল। মুখের চামড়া সাদা। দেখামাত্র বোঝা যাচ্ছে একটা বিশাল ঝড় বয়ে গেছে ওর ওপর দিয়ে। হৃদির অবস্থাও শোচনীয়। কাঁদতে কাঁদতে চোখের কোল ফুলে বেলুনের মতো হয়েছে। গতিবিধি অসংলগ্ন। রোমেলা হাউমাউ করে কেঁদে ফেললেন ছেলের দুর্দশা দেখে। সামি সকাল থেকে অভুক্ত। শরীর এখন শক্তির উৎস খুঁজে চলেছে। কিন্তু শত প্রচেষ্টায়ও তাকে কিছু খাওয়ানো গেলো না। অল্প একটু ভাত মুখে তুলতেই গলগল করে বমি করে দিল। বাড়িতে ডাক্তার এল। রক্তপরীক্ষা করা হলো। জানা গেল শরীরে পটাশিয়ামের ঘাটতি আছে। সাপ্লিমেন্ট আবশ্যক। স্বাভাবিক নিয়মে খাদ্য গ্রহণ সম্ভব হচ্ছে না বিধায় বাড়িতেই স্যালাইনের নল লাগানোর ব্যবস্থা করা হলো। এদিকে হৃদিরও দিনটা একরকম অনশনেই কেটে গেছে। পেটে দানাপানি কিছুই পড়েনি। দুর্বলতার দরুন হাত পা কাঁপছে। মাথা ভোঁভোঁ করছে। চোখের সামনে ভাসছে সর্ষে ফুল। রুচির অভাববোধ করলেও সে জোর করে ভাত খেয়ে নিচ্ছিল মুরগির মাংস দিয়ে। রোমেলা ঠিক তখনই কটূক্তিটা ছুড়ে দিলেন তীরের মতো, ‘খাও খাও… তোমরাই খেয়ে পরে বেঁচে থাকো। আমার ছেলেটাকে তো শেষ করে দিলে সবাই মিলে। এখন যত পারো খেয়ে নাও, আমোদ ফুর্তি করো।’ হৃদির মুখের সামনে ভাতের গ্রাস থেমে গেলো। জীবনে এই প্রথম কেউ তাকে খাবার নিয়ে খোঁটা দিল। লাঞ্ছনার প্রবল জখমে যেন দুই টুকরা হয়ে গেলো ভেতরটা। যন্ত্রণার সুস্পষ্ট চিহ্ন ফুটে উঠল মুখে। কিন্তু হৃদির চোখে এই মুহূর্তে জল এল না। জ্বলে উঠল অগ্নি শিখা। গর্জে উঠে বলল, ‘আপনার ছেলের সর্বনাশ আমরা করিনি। আপনি নিজে করেছেন।’
রোমেলা হিংস্র চোখে তাকালেন হৃদির দিকে। নিতান্তই মধ্যবিত্ত ঘরের সাধারণ এক মেয়ের স্পর্ধা দেখে তিনি স্তম্ভিত হয়ে গেলেন। দাঁতে দাঁত চিবিয়ে বললেন, ‘কী বলতে চাইছ তুমি? আমি আমার নিজের ছেলের সর্বনাশ করেছি? এত বড় কথা বলার সাহস হয় কী করে তোমার?’
হৃদি খাওয়া ছেড়ে উঠে দাঁড়ালো। রাগে কাঁপতে কাঁপতে বলল, ‘সামিকে এসব জানানোর কী দরকার ছিল? চিঠিটা কেন দেখালেন আপনি? ওকে এসব বিষয় না জানালে আপনার পেটের ভাত হজম হচ্ছিল না?’
রোমেলার কোঁকড়ানো চুলগুলো আলুথালু হয়ে আছে। ফর্সা মুখে মরিচের ঝাঁজ। ক্রোধের দাপাদাপিতে যেন কোটর থেকে বেরিয়ে আসবে চোখ।
‘এর মানে তুমি বলতে চাইছ আমার উচিত ছিল পুরো ঘটনা চেপে গিয়ে এই অন্যায়কে প্রশ্রয় দেয়া? যেভাবে তোমরা দিয়েছ?’
‘আমি বলতে চাইছি আপনার উচিত ছিল সঠিক সময়ের অপেক্ষা করা। আপনার উচিত ছিল ছেলেকে না জানিয়ে আগে নিজের হাসবেন্ডের সাথে বোঝাপড়া করা। অমৃতা বলেছিল সরে দাঁড়াবে। সে নিজের ভুল বুঝতে পেরেছিল। কিন্তু আপনি তাকে সেই সুযোগটা দেননি। তাকে, আমাকে, আমাদের পুরো ফ্রেন্ড সার্কেলকে, এমনকি নিজের স্বামীকে অপমান করাই আপনার এক এবং অভিন্ন উদ্দেশ্য ছিল। আপনি এসব নাটকের মধ্যেই আনন্দ খুঁজে পান। আপনি ভেবেছিলেন এসব করে জিতে যাবেন। কিন্তু এই যুদ্ধে সবচেয়ে বড় ক্ষতিটা হয়েছে আপনার, আমার এবং এই ফ্যামিলির। সত্যি আপনার মতো বোকা মহিলা আমি আমার জীবনে আর দেখিনি। আমি এতকাল নিজেকে সবচেয়ে বোকা ভাবতাম। কিন্তু এখন দেখছি আপনি আমার চাইতেও বোকা।’
বিভীষণ রাগের দাপটে রোমেলার শ্বাস-প্রশ্বাস প্রায় বন্ধ হয়ে আসছে। রক্তে বিষের ছোবল টের পাচ্ছেন তিনি। তার ইচ্ছে করছে মেয়েটার গালে ঠাশ করে একটা চড় বসিয়ে দিতে। চুলের মুঠি ধরে বাড়ি থেকে বের করে দিতে। কিন্তু তিনি কিছুই করতে পারছেন না। নড়তে পারছেন না। মুখ দিয়ে একটা শব্দও উচ্চারণ করতে পারছেন না। অসম্ভব দুর্বলবোধ করছেন। মনে হচ্ছে আরেকটু হলেই মাথা ঘুরে পড়ে যাবেন। ডাইনিং টেবিল সংলগ্ন চেয়ারের পিঠ শক্ত করে চেপে ধরে তিনি শরীরের ভারসাম্য বজায় রাখার চেষ্টা করলেন। ক্রোধ প্রকাশ করতে গিয়েও কেন যেন একটু নিস্তেজ হয়ে পড়লেন। ভাঙা গলায় বললেন, ‘সত্য সামনে আসতেই হতো। একদিন-না-একদিন সামি জেনে যেত সবকিছু। অনেক বছরের পুরনো স্বামী যখন প্রতারণা করে, তখন কোনো স্ত্রীরই মাথা ঠিক থাকে না। আমার যা ভালো মনে হয়েছে তাইই করেছি। তুমি নিজে যদি কখনো এমন সমস্যার সম্মুখীন হও, তবেই বুঝবে আমার ওপর দিয়ে কী গেছে।’
হৃদি চেয়ারের ওপর হতাশভাবে বসে পড়ে বলল, ‘কাজটা করার আগে একবার আমার সাথে আলাপ করে নিলে পারতেন। হয়ত সামিকে জানানোর এর চেয়ে ভালো কোনো উপায় বের করতে পারতাম। এমন একটা উপায় যাতে ও কষ্ট কম পায়। আপনি বুঝতেই পারছেন না যে, অমৃতা আমার বন্ধু একথা ঠিক, কিন্তু আপনি আমার ফ্যামিলি। আমার নিজের মায়ের সাথে এমনটা হলে আমি যেমন মেনে নিতে পারতাম না ঠিক তেমনি এখনো মেনে নিতে পারছি না।’
রোমেলা কাঠ কাঠ গলায় বললেন, ‘তোমার চাওয়া-না-চাওয়ায় কিছু এসে যায় না। নিজেকে এতটা গুরুত্বপূর্ণ ভাবছ কেন?’
‘এটাই তো আপনার মূল সমস্যা। অন্যের চাওয়া-পাওয়া নিয়ে আপনি কখনই মাথা ঘামান না। অথচ বাবাকে দেখেছি সব সময় অন্যকে নিয়ে ভাবতে। নিজের স্বার্থ ত্যাগ করে হলেও তিনি অন্যের উপকার করেন।’
‘বেশ তো! তাহলে বরং এক কাজ করো। তোমার পরোপকারী শ্বশুরকে তোমার মহৎ রূপসী বান্ধবীর সাথে বিয়ে দিয়ে দাও। তারপর শান্তিতে সংসার করো সবাই মিলে। আমাকে বিষ-টিষ কিছু একটা দিয়ে মেরে ফেলো। আমি মরে গেলেই তোমাদের সব সমস্যার সমাধান হয়ে যাবে।’
হৃদি বসা থেকে উঠে দাঁড়িয়ে স্খলিত পায়ে এগিয়ে গেলো শাশুড়ির দিকে। কাঁধে একটা হাত রেখে নরম স্বরে বলল, ‘মা! আপনি আমাকে ভুল বুঝে আসছেন সেই প্রথম থেকে। আমি কিন্তু আপনার শত্রুপক্ষ নই। আমি শুধু চেয়েছিলাম সামি যেন কিছু জানতে না পারে। আমি আপনার কষ্টটা বুঝি। বাবা অনেক বড় ভুল করেছেন। এই ভুলের কোনো ক্ষমা হয় না। তবুও আমি বলব আপনি সামির দিকে চেয়ে, এই পরিবারের দিকে চেয়ে একটু ধৈর্যশীলতার পরিচয় দিন। আমার বিশ্বাস বাবা খুব শীঘ্রই আমাদের মাঝে ফিরে আসবেন।
রোমেলা চুপচাপ দাঁড়িয়ে রইলেন। তার ঠোঁট কাঁপছে থরথর করে। বুকে উথালপাতাল ঢেউ ভাঙছে কান্না। হৃদি কি এই প্রথমবারের মতো তাকে মা বলে সম্বোধন করল? আগে কখনো এভাবে ডেকেছে বলে তো মনে পড়ে না! সারাদিন নিঃসঙ্গ বন্দি বাড়িতে একা একা দগ্ধ হয়েছে তার হৃদয়। আত্মীয়-স্বজনদের কানে এই খবর গেলে কেলেঙ্কারি হয়ে যাবে। ঘটনা চেপে যেতে হবে। কিন্তু একা একা এত বড় বিপদ সয়ে যাওয়া চাট্টিখানি কথা নয়। দিন শেষে মেয়েটি যখন পাশে এসে দাঁড়ালো, মা বলে ডাকল, তখন মনে হলো যেন নিঃসঙ্গতার ভার অনেক খানি ঘুচে গেছে। তিনি অশ্রুরুদ্ধ স্বরে বললেন,
‘সে ফিরে আসলেই যে তাকে আমি গ্রহণ করব, এমনটা কেন ভাবছ? আমার নিজেরও তো আলাদা সিদ্ধান্ত থাকতে পারে। পারে না?’
হৃদি একটা দীর্ঘশ্বাস চাপা দিয়ে বলল, ‘আপনার যেকোনো সিদ্ধান্তকে আমি সম্মান করব। কিন্তু একটা বিষয় মাথায় রাখবেন, সামি আপনাদের দুজনকে পাশাপাশি দেখতে চায়। নিজেদের সুখের জন্য ওর মনটা ভেঙে দিয়েন না প্লিজ!’
একজন গৃহকর্মী এসে রোমেলাকে বলল, ‘ম্যাডাম ছোট স্যারে আপনারে খুঁজতেছে।’
রোমেলা কথাটা শোনামাত্র তড়িঘড়ি করে দোতলায় ছুটে গেলেন। হৃদিও অনুসরণ করল শাশুড়িকে। সামির লম্বা চওড়া শরীরটা নেতিয়ে আছে বিছানার ওপর। ডান হাতের কব্জির শিরায় স্যালাইনের সূচ লাগানো। চোখ দুটো আধবোজা। রোমেলা এগিয়ে এসে ছেলের পাশে বসলেন। সামি মায়ের একটা হাত ধরে মৃদু স্বরে বলল, ‘কেমন আছ মা?’
রোমেলা উত্তর দিতে গিয়ে কেঁদে ফেললেন, ‘আমি ভালো আছি বাবা। আমাকে নিয়ে তোমাকে একদম ভাবতে হবে না। তুমি সুস্থ হয়ে ওঠ।’
হৃদি বিছানার পাশে এসে দাঁড়িয়েছে। ওর দিকে চোখ পড়ামাত্র সামির মুখটা রাগের চোটে বিকৃত হয়ে উঠল। মায়ের দিকে চেয়ে বজ্রগম্ভীর গলায়
বলল, ‘মা, ওকে বলো আমার সামনে থেকে চলে যেতে। আজকের পর থেকে ওর সাথে আমার আর কোনো সম্পর্ক নেই।’
হৃদি কথাটা শুনতে পেয়েছে স্পষ্টভাবে। শোনার পর তার মুখ চোখের ভঙ্গি বদলে গেছে। আশ্চর্য ব্যাপার হলো তার একটুও কষ্ট হচ্ছে না, কান্না পাচ্ছে না, বরং সারা গায়ে আগুনের মতো ছড়িয়ে পড়ছে লক্ষ্মীছাড়া ক্রোধ। সে পাগলের মতো চেঁচিয়ে বলল, ‘যা বলার আমাকে বল। আমার চোখের দিকে তাকিয়ে বল। উনাকে বলছিস কেন?’
রোমেলা একটু বিরক্তি নিয়ে বললেন, ‘আহ চিৎকার করো না। ছেলেটা অসুস্থ।’
সামি হৃদির দিকে তাকাল না। চোখ বুজে একটা দীর্ঘশ্বাস টেনে নিল তারপর শীতল… খুব শীতল গলায় বলল, ‘যা বলার একবারই বলেছি। আজ থেকে আমার স্ত্রী নেই, বন্ধু নেই, এমনকি বাবাও নেই!’ একটু থেমে সে নিরুত্তাপভাবে পূর্বের কথাগুলোর সাথে যোগ করল আরো একটি বাক্য, ‘মা, ওকে বলো এই বাড়ি থেকে এখুনি চলে যেতে। রাইট নাও। আই নেভার ওয়ান্ট টু সি হার ফেস এগেইন।’
হৃদি আর এক মুহূর্ত ব্যয় না করে ঝড়ের বেগে ঘুরে দাঁড়ালো। ক্লজেট থেকে একগাদা কাপড় বের করে নিয়ে দুমড়ে-মুচড়ে পুরে নিতে লাগল ব্যাগে। রোমেলা উঠে দাঁড়ালেন, ‘কী করছ?’
হৃদি রাগে কাঁপতে কাঁপতে বলল, ‘আর এক সেকেন্ডও এখানে থাকব না আমি!’
রোমেলা কী বলবেন খুঁজে পেলেন না। বেচারী মেয়েটির জন্য করুণা হচ্ছে একথা ঠিক, তবে তার তামাশাপ্রিয় মন এই ঘটনায় কোথায় যেন একটু টনটনে বিনোদনও খুঁজে পাচ্ছেন। খুব তো বড় গলায় বলেছিল, সামি কোনোদিন আমাকে ওর জীবন থেকে তাড়িয়ে দেবে না। এখন কী হলো? রোমেলার মুখের কথাই তো সত্য হলো, নাকি? যাক, সারাদিনে অন্তত একটি মনের মতো ঘটনা ঘটল! তিনি ভেতরকার গোপন আনন্দ আড়াল করার চেষ্টা করে মেকী গলায় বললেন, ‘এত রাতে কোথাও যাবার প্রয়োজন নেই। কাল সকালে যেও।’
হৃদি দৃঢ় চিত্তে ঘোষণা দিল, ‘যেতে হলে আজ এই মুহূর্তেই যাব!’
হৃদির প্রস্থানের পর ক্ষণকাল ক্ষেপণের আগেই রাশেদ বাড়ি ফিরলেন। মুখের চামড়ায় অসন্তোষের সুস্পষ্ট কুঞ্চন। চোখে নেমে এসেছে আষাঢ়স্য প্রথম দিবসের আকাশের মতো ঘন ঘোর অন্ধকার। রোমেলা লিভিং রুমের সোফায় বসেছিলেন। চোখে চোখ পড়ল দুজনের। কয়েকটা শীতল, শ্লথ সেকেন্ড কেটে যাবার পর রাশেদ নিঃশব্দে এগিয়ে এসে বসলেন সোফার ওপর। পা থেকে জুতো খুলে নিলেন। গৃহকর্মী শরবতের গ্লাস নিয়ে দৌড়ে এল। রাশেদ ঠান্ডা গলায় বললেন, ‘পানি দাও। ঠান্ডা পানি।’
মিনিট দুয়েকের মধ্যেই গৃহকর্মী ফিরে এল আবার। রাশেদ এক চুমুকে প্রায় এক গ্লাস পানি পান করে ফেললেন। হাতের উল্টো পিঠ দিয়ে ঠোঁট মুছে স্ত্রীর দিকে চেয়ে গম্ভীরভাবে প্রশ্ন করলেন, ‘সামি কেমন আছে?’
‘শরীর ভালো না। টেম্পারেচার অনেক হাই ছিল। বাড়িতে ডাক্তার ডাকতে হয়েছে। এখন স্যালাইন চলছে।
রাশেদের মুখে দুশ্চিন্তার প্রলেপ পড়ল। একটু সময় চুপ করে কী যেন ভাবলেন তিনি। তারপর উঠে দাঁড়ালেন ব্যস্তভাবে। রোমেলা বললেন, ‘ছেলের সাথে কথা বলতে যাবার চেষ্টা করো না। তার মানসিক অবস্থা ভালো না। তোমাকে দেখে উত্তেজিত হয়ে যাবে। শরীর আরো বেশি খারাপ করবে।’
‘বউমা কোথায়?’
প্রশ্নটা শোনামাত্র রোমেলার চোখে চাপা একটা রসিক আভা ঝিলিক দিল, ‘তোমার বউমাকে তাড়িয়ে দিয়েছে তোমার ছেলে!’
‘তাড়িয়ে দিয়েছে?’
‘হ্যাঁ তাড়িয়েই দিয়েছে।’
‘কেন?’
রোমেলা ঠোঁট উল্টে বললেন, ‘সেই প্রশ্নের উত্তর তো আমার কাছে নেই। আমি শুধু ছেলেকে বলতে শুনলাম আজকের পর থেকে তার কোনো স্ত্রী নেই, বন্ধু নেই, এমনকি বাবাও নেই!’
রাশেদ বিস্ময়বিদ্ধ ব্যথিত চোখে সম্মুখে দাঁড়ানো মাঝবয়সী রমণীটির দিকে তাকিয়ে রইলেন। হৃৎপিণ্ডে চাবুকের ঘা পড়তে লাগল অনবরত। হৃদয়বিদারক কথাগুলো কত অনায়াসেই না বলে ফেললেন রোমেলা। বলার আগে বুক কাঁপল না একবার? রাশেদ অস্ফুট স্বরে বললেন, ‘এই কথা বলেছে সামি?’
‘হ্যাঁ বলেছে।’
রাশেদ নিঃস্ব মানুষের মতো বিমর্ষ ভঙ্গিতে কিছুক্ষণ দাঁড়িয়ে রইলেন। দেখে মনে হচ্ছিল এইমাত্র তার কাছ থেকে জীবনের শেষ সম্বলটুকু কেড়ে নেয়া হয়েছে। তিনি আর একটা কথাও না বলে প্রস্থানের জন্য পা বাড়ালেন। রোমেলার কণ্ঠস্বর ভেসে এল পেছন থেকে,
‘তোমার গার্লফ্রেন্ডের কী খবর? বেঁচে আছে?’
রাশেদ থমকে দাঁড়ালেন। ভ্রুযুগল কুঞ্চিত হয়ে উঠল নিমেষে। চোখে ঝিলিক দিল তেজের অশনি। ঘুরে দাঁড়িয়ে রোমেলার দিকে ক্রূর চোখে তাকালেন তিনি। বরফ শীতল কণ্ঠে বললেন, ‘কাজটা তুমি ঠিক করোনি।’
‘আমার তো সব কাজই ভুল। তা এখন তুমি কোন কাজটির কথা বলছ?’
‘সামিকে বিষয়টা জানাতে নিষেধ করেছিলাম!’
রোমেলা বিদ্রূপের হাসি হেসে উঠলেন, ‘না জানালে যে তোমার খুব সুবিধা হতো তা কি আর আমি বুঝি না? আমার চোখে ধুলো দিয়ে লুকিয়ে লুকিয়ে প্রেম করতে চেয়েছিলে। সেই পরিকল্পনা সার্থক হলো না বলেই এখন মাথা খারাপ হয়ে গেছে তাই না? ছি! ভাবতেও লজ্জা করে আমার।’
‘সমস্যাটা অন্যভাবেও সমাধান করা যেত।’
রোমেলা হঠাৎ তীব্র চিৎকারে ফেটে পড়লেন, ‘এই সমস্যার কোনো সমাধান নেই! আমার ছেলেকে আমার জীবন সম্পর্কে জানানোর শতভাগ অধিকার আমার আছে। যে বাবাকে সে অন্ধের মতো ভালোবাসে, শ্রদ্ধা করে, সেই বাবার আসল কদর্য রূপ একদিন-না-একদিন তার সামনে আসতেই হতো। সত্য কখনো চাপা থাকে না।’ রাশেদ তীক্ষ্ণ চোখে চেয়ে থেকে কথাগুলো শুনলেন। বড় একটা শ্বাস ফেলে ধীরস্থির অথচ দৃঢ় গলায় বললেন, ‘ঠিক আছে। মেনে নিলাম আমি খারাপ, কদর্য এবং কলুষিত। তুমি ছেলের সামনে আমার কদর্যতা তুলে ধরে মহৎ কাজ করেছ। তুমি মহান! এবার তবে তোমার ছেলেকে তুমি সামলাও। আমি তো আদর্শ পিতা হতে পারিনি। আমি ব্যর্থ। তুমি তোমার মহৎ মাতৃত্ব দিয়ে ছেলেকে স্বাভাবিক জীবনে ফিরিয়ে আনো। উইশ ইউ অল দ্যা বেস্ট!’
পরের সপ্তাহটা কেটে গেল ঝড়ের বেগে। অমৃতা মোটামুটি ধাতস্থ হয়ে বাড়ি ফিরেছে। আকাশ পুরনো চাকরিটা ছেড়ে দিয়েছে। লেকচারার হিসেবে জয়েন করেছে দেশের নামকরা একটি বেসরকারি বিশ্ববিদ্যালয়ে। বেতনের অঙ্ক বেশ ভালো। হৃদি সেদিনের পর থেকে আর একটিবারের জন্যও শ্বশুরবাড়ি যায়নি। শ্বশুরবাড়ির কেউ তার খোঁজখবর নেয়নি। একদিন শুধু শ্বশুরমশাই ফোন করে অনেকটা সময় আলাপ করেছিলেন। সামির সাথে বন্ধুরা কেউ এর মাঝে যোগাযোগ করতে পারেনি। রুদ্র আর আকাশ একাধিকবার তার বাড়িতে গিয়ে হানা দিয়েছে। সামি দেখা করেনি। বিভার শাশুড়ির হার্টে রিং পরানো হয়েছে। আপাতত বিভা কলকাতায়ই অবস্থান করছে শ্বশুরবাড়িতে। অভিজিৎ ফিরে গেছে জলপাইগুড়ি। তার ছুটি ফুরিয়ে এসেছিল। এদিকে রুদ্রর বিদেশ যাবার দিনক্ষণ এগিয়ে আসছে। মাঝে বেশ কিছুদিন সে সামির বাড়িতে আশ্রিত হিসেবে ছিল। কিন্তু এখন সামি পুরো বন্ধুমহলকে অগ্রাহ্য করছে। হৃদিও শ্বশুরবাড়ি ত্যাগ করেছে। অতএব রুদ্রকে বাধ্য হয়ে ওই বাসস্থান ছাড়তে হলো। ঠিক করেছে অমৃতা সুস্থ হলেই চট্টগ্রাম ফিরে যাবে। বিদেশ যাবার আগের কয়টা দিন পরিবারের সদস্যদের সাথে কাটাতে চায় সে। আপাতত আকাশের বাসায় আছে। সমস্যা হলো আকাশের বাসাটা অতিরিক্ত ছোট। দুটো মাত্র বেডরুম। মাস্টার বেডরুম বাবা আর ঝুমকির দখলে। ড্রয়িংরুমে ঘুমোয় তারা। আকাশের শোবার ঘরে একটা মাত্র সিঙ্গেল খাট। ওই একটা খাট আর মাঝারি আকারের পড়ার টেবিলেই পুরো ঘর ভরে গেছে। খাটের পাশের একরত্তি মেঝেতে পাটি বিছিয়ে ঘুমায় রুদ্র
হৃদিকে নিয়ে সকালের দিকে বঙ্গবাজার গিয়েছিল রুদ্র গরম কাপড় কেনার উদ্দেশ্যে। অন্য কিছু না হলেও আমেরিকা যাবার সময় অন্তত কয়েক সেট প্যান্ট, শার্ট আর জ্যাকেট, সোয়েটার সাথে করে নিয়ে যেতে হবে। যে কাপড় এখানে পাঁচশ টাকায় পাওয়া যাবে সেটাই আমেরিকায় হয়ত জেসিপেনি থেকে কিনতে হবে পঞ্চাশ ডলারে। কাপড়ের গায়ে স্পষ্টভাবে লেখা থাকবে মেড ইন বাংলাদেশ। নিজের দেশের পণ্য বিদেশ থেকে অতিরিক্ত দাম দিয়ে কেনার কোনো মানে হয় না।
বাজারে ঢোকার আগেই হৃদি খুব গুরুত্বপূর্ণ গলায় বলেছে, ‘কিছু পছন্দ হইলে তুই শুধু বলবি। দাম ঠিক করার দায়িত্ব আমার।
‘বুঝলাম। কিন্তু দাম দেওয়ার দায়িত্বটা কার?’
‘ঐটা তোর দায়িত্ব। অতটুকুও করতে পারবি না? শালা মদন কোথাকার! দামাদামি করাটাই হচ্ছে আসল কাজ। আসল কাজটাই তো আমি করে দিচ্ছি। তুই শুধু টাকা দিবি। ইজি হিসাব। আর দাম করার সময় একটা কথাও বলবি না। টু শব্দ করলে ঘুষি খাবি।’
অতএব দরদাম-যজ্ঞ পালন করার দৃঢ় প্রতিজ্ঞা বুকে নিয়ে হৃদি বাজারে পদার্পণ করল। চারিদিকে হৈ-হট্টগোল। শীতকাল আসতে এখনো দু তিন মাস দেরি আছে, তবুও শীতের কাপড়ের এই হোলসেল মার্কেটে উপচে পড়া ভিড়। গরমটা একেবারে ভ্যাপসা। মনে হয় যেন উনুনের আঁচে দগ্ধ হচ্ছে পৃথিবী। দরদর করে ঘাম ঝরছে কপাল বেয়ে। গায়ের চামড়া তৈলাক্ত এবং আঠা-আঠা। প্রথমে রুদ্রর একটা কালো রঙের লেদারের জ্যাকেট পছন্দ হলো। ভর গ্রীষ্মের দুপুরে ঘাম জবজবে শরীরে বহুত কষ্ট করেই জ্যাকেটটা গায়ে চড়াল সে। একরত্তি দোকানটার কাপড়ের স্তূপের সামনে ছোট একটা টুলে বসে ছিল হৃদি। তার পরনে ঘিয়া রঙের পাকিস্তানি লোন কাপড়ের সালওয়ার কামিজ। শিফনের ওড়না। পিঠের ওপর হৃষ্টপুষ্ট একখানা বিনুনি। চোখের কোলে কাজলের গাঢ় রেখা। কয়েকটা চুল ঘামে লেপটে আছে কপালের সাথে। রুদ্র জ্যাকেট পরে হৃদির দিকে তাকিয়ে ভ্রু নাচিয়ে বলল, ‘কেমন?’
‘সত্যি বলব নাকি মিথ্যা?’
‘আজিব! মিথ্যা বলবি ক্যান?’
‘কার্টুনের মতো লাগতেছে।’
অল্পবয়সী দোকানদার ফোঁড়ন কেটে বলল, ‘কী কন আপা। ভাইরে তো খুব মানাইছে জ্যাকেটটা।’
এই দোকানে কোনো আয়না নেই। রুদ্র বুঝতে পারছিল না নিজেকে আসলে কেমন দেখাচ্ছে। অতি করুণ স্বরে একরাশ বিভ্রান্তি নিয়ে সে হৃদিকে বলল, ‘ঠিক করে বল, সত্যিই কার্টুন লাগতেছে?’
‘কার্টুনকে তো কার্টুনের মতোই লাগবে, মানুষের মতো লাগার কি কোনো চান্স আছে? যাই হোক তোর পছন্দ হইছে নাকি বল।’
রুদ্র মিনমিন করে বলল, ‘আমার তো ভালোই লাগতেছে।’
হৃদি ঝানু উকিলের মতো ওপর নিচে মাথা ঝাঁকিয়ে বলল, ‘আচ্ছা… দেখতেছি ব্যাপারটা!’
কথাটা বলেই সে মহাউদ্যমে উঠে দাঁড়ালো। জ্যাকেটের কাপড়টা আঙুল দিয়ে ধরে তীক্ষ্ণ চোখে পরখ করল কয়েক সেকেন্ড। ভারিক্কি স্বরে বলল, ‘কোথাকার প্রোডাক্ট এটা?’
‘প্রোডাক্ট তো আপা মেড ইন বাংলাদেশ।’ দোকানদার ছোকরাটা উত্তর দিল।
‘হুম… দাম কত?’ হেডমিস্ট্রেসের মতো ধমক দেয়ার সুরে প্রশ্ন করে হৃদি। রুদ্র ওর পেছনে দাঁড়িয়ে আছে চুপচাপ। মুখে একটা গোবেচারা ভাব। চুলে ঝুঁটি। পরনে হাফস্লিভ পাতলা টিশার্ট আর হাফ প্যান্ট।
দোকানদার ছেলেটা পেশাদারী গলায় বলল, ‘দাম চাইলে চাওয়াই যায় ইচ্ছা মতন। কিন্তু আমি যেমন তেমন দাম বলব না আপনারে। আপনাদের মতো মানুষের সাথে দামাদামি চলে না। একদাম আড়াই হাজার টাকা।’ মুখের কথা পুরোপুরি বলে শেষ করার আগেই জ্যাকেটটা অন্য এক কর্মচারীর দিকে ছুড়ে মেরে ছেলেটা আদেশসূচক গলায় বলল, ‘এইটা প্যাকেট কইরা দে আপারে।’ হৃদি হুঙ্কার ছাড়ল। এমনভাবে হুঙ্কার ছাড়ল যেন কেউ ভিড়ের মধ্যে তার ব্যাগ ছিনতাই করে পালিয়ে যাচ্ছে।
‘আরে দাঁড়ান, দাঁড়ান! আড়াই হাজার মানে? আড়াই হাজার দিয়ে জ্যাকেট কিনতে হইলে তো আমি আর্টিসানেই যাইতে পারতাম। এত কষ্ট করে গরমের মধ্যে বঙ্গবাজার আসছি কেন?
হৃদির হুংকারে আশেপাশের লোকজন চমকে উঠল। একজন যুবক বয়সী চশমাপরা বোকা চেহারার ক্রেতা রুদ্রর পাশে দাঁড়িয়ে কাপড় বেছে নিচ্ছিল। হৃদির আকস্মিক চিৎকারে তার হাত থেকে স্মার্ট ফোন পড়ে গেল। রুদ্র বিনয়ের সাথে ফোনটা মাটি থেকে তুলে নিয়ে ছেলেটার কাছে ফিরিয়ে দিল। পিঠে হাত রেখে সান্ত্বনার গলায় অনেকটা ফিসফিস করে বলল, ‘ভয় পাইছেন ভাই? ভয় পায়েন না। এই মহিলা এমনেই চিল্লায় সারাদিন। মাথায় ডিস্টিং আছে।’ ছেলেটা রুদ্রর কথার প্রত্যুত্তরে কিছু বলতে পারল না। হাঁ করে চেয়ে রইল। দোকানদার ছোকরা ধমক শুনে অল্পবিস্তর থতোমতো খেয়ে গেছে। তবে তার চেহারার চোয়াড়ে ভাবটা বলছে এসব ধমকে সে অভ্যস্ত। কালচে গালের কালচে দাড়িতে হাত বুলিয়ে মেকী হাসতে হাসতে সে তেলবাজি গলায় বলল, ‘আপনার কাছে বেশি দাম চাই নাই আপা। একদম ঠিকটাই চাইছি।’
হৃদি দাঁতমুখ খিঁচে বলল, ‘এই জ্যাকেটের দাম আড়াই হাজার টাকা? বোকা পাইছেন আমাকে? চুলে ঝুঁটিঅলা, হাফপ্যান্ট পরা পাংকু ফ্রেন্ড সঙ্গে নিয়া আসছি দেখে মনে করছেন বাজারের হালচাল কিছু বুঝি না?’
রুদ্র মুখ বেজার করে নিজের পরনের হাফপ্যান্টের দিকে একবার চাইল। চুলের ঝুঁটিতে হাত রাখল। নিজেকে আর যাই হোক পাংকু ভাবতে তার ভালো লাগে না। সে একজন গাতক। এভাবে তুচ্ছতার সাথে ‘পাংকু’ সম্বোধন না করে হৃদি তাকে গায়ক হিসেবে পরিচয় করিয়ে দিলেও পারত! ভ্রু-কুঁচকে বান্ধবীর দিকে তাকালো সে। এর মাথাটা কি পুরোপুরিই গেছে? এমনভাবে দরদাম করছে যেন জীবনের সবচেয়ে গুরুত্বপূর্ণ কাজ এটা। কোমরে হাত। মুখ কঠোর। চোখ জুলজুল করছে হিংস্র চাপা উত্তেজনায়। রুদ্র ওর কানের কাছে মুখ নামিয়ে আস্তে করে বলল, ‘থাক দোস্ত। বাদ দে। অন্য দোকানে চল।’
হৃদির ভ্রু উঁচুতে উঠে গেল।
‘বাদ দিব মানে? এই জ্যাকেট আমি কিনবই আজকে। তুই চুপ করে বসে থাক। একটা কথাও বলবি না।’
রুদ্র ধমক খেয়ে কাঁচুমাচু মুখে দাঁড়িয়ে রইল স্ট্যাচু হয়ে। হৃদি কোমর বেঁধে দরদাম করতে লাগল। দোকানদার বলল, ‘আচ্ছা দুই হাজার দ্যান।’
হৃদি পাথুরে মুখে ঘোষণা দিল, ‘পাঁচশ দিব।’
রুদ্র ভয়ে ভয়ে দোকানদারের দিকে চাইল। এই বুঝি ঘাড় ধাক্কা দিয়ে বের করে দেয়। দুই হাজারের প্রোডাক্ট কোন আক্কেলে পাঁচশ টাকায় কিনতে চায় হৃদি? ওর কি লজ্জা-শরম বলতে কিছু নাই? কিন্তু রুদ্রকে অবাক করে দিয়ে দোকানি ছেলেটা রাগ করার বদলে তেলমাখা হাসি হেসে গদগদ গলায় বলল, ‘শেষ কথা। এক হাজার দিয়েন আপা। বসেন বসেন। আর কী লাগবে?
‘এক হাজার হবে না ভাই। পাঁচশ দিলে দ্যান, নইলে যাচ্ছি।’
‘আরে আপা এত তাড়া কীসের? বসেন বসেন। বসে কথা বলেন।’
ছোকরাকে দেখে মনে হলো হৃদিকে বসাতে না পারলে আজকে তার চাকরিই থাকবে না। হৃদি টুলের ওপর বসে পায়ের ওপর পা তুলে দিল I ভারিক্কি গলায় বলল, ‘পাঁচশ হবে?’
‘এক হাজার।
‘পাঁচশ।’
‘আচ্ছা নয়শ দিয়েন।
‘পাঁচশর এক টাকাও বেশি হবে না।’
‘সাড়ে আটশ।’
‘পাঁচশ।’
‘এত নিষ্ঠুর হইলে হয় আপা? আর কী লাগবে দ্যাখেন। আমি দাম বেশি রাখব না। ঠকাব না আপনারে।’
হৃদি রুদ্রর দিকে চেয়ে বলল, ‘তুই ভ্যাবদার মতো দাঁড়ায় আছিস কেন? কী কী পছন্দ হয় দ্যাখ। আমি তো দাম ঠিক করে দিচ্ছি।’
রুদ্র ভ্যাবাচ্যাকা খাওয়া মন নিয়ে কাপড় দেখতে লাগল। কিছুই আর পছন্দ হচ্ছে না তার। বিরক্ত লাগছে। সেকেন্ড এগিয়ে যাচ্ছে, মিনিট এগিয়ে যাচ্ছে, হৃদির বার্গেনিং শেষ হচ্ছে না। একটা সময় রুদ্র অধৈর্য হয়ে বলল,
‘আমি বাইরে যাই। তুই থাক।’
হৃদি কথাটা শুনল কি না কে জানে! রুদ্র বাইরে বেরিয়ে এল। সিগারেট ধরালো। ঠান্ডা কোক কিনল। গিলল ঢকঢক করে। দশ মিনিট পর ফিরে এসে দেখল কাজ কিছু এগোয়নি। দরদাম প্রক্রিয়া অব্যাহত আছে। রুদ্র থম ধরে দাঁড়িয়ে রইল আরো পাঁচ মিনিট। একটা সময় সাড়ে ছয়শ টাকায় জ্যাকেটটা কিনে হৃদি বিশ্বজয়ের হাসি হাসল। রুদ্রর হাতে প্যাকেট ধরিয়ে দিয়ে প্রফুল্ল চিত্তে বলল, ‘নে ধর। এটা তোর গিফট। আমেরিকায় প্রথম স্নোফলের দিন তুই এইটা পরবি। পরে আমার কথা মনে করবি। ভিডিও কল দিয়ে দেখাবি। কেমন?’
রুদ্র ভেতরকার বিরক্তি এবং রাগ হজম করার চেষ্টা করে বলল, ‘এতক্ষণ লাগল একটা জিনিস কিনতে। ড্যাম! মানে তুই একটা চিজ রে ভাই!’
হৃদি দাঁত কেলিয়ে হাসতে লাগল, ‘জিতছি মামা! জিতে গেছি একদম! অনেক দিন পর আঁশ মিটায়ে দামাদামি করলাম। আহ! কী যে ভালো লাগতেছে। মাজা অ্যা গ্যায়া ইয়ার!’
রুদ্রর ভ্রু-কুঁচকে গেল, ‘কী সমস্যা তোর? কয়টা মাত্র টাকার জন্য এতক্ষণ ফকিরের মতো ঝগড়া করলি এখন আবার খ্যাতের মতো হিন্দি বলতেছিস। সব ঠিক আছে তো?’
‘ঠিক মানে? একদম একশ একশ ঠিক। এখন আমারে খাওয়া।’
ফুচকার দোকান দেখিয়ে রুদ্র বলল, ‘চল ফুচকা খাই।’
‘ফুচকা মানে? সকাল থেকে কিছু খাই নাই। খালি পেটে ফুচকা খাইলে গ্যাস্ট্রিক হবে।’
‘তাহলে কী খাবি?’
হৃদি চোখ পিটপিট করে ভেবে বলল, ‘স্টেক খাব।’
ইশ! শখ কত! ছয়শ টাকার গিফট দিয়ে হাজার টাকার স্টেক খাইতে চায়। ঐসব হবে না। তেহারি খাওয়াইতে পারি।’
‘কেন বিদেশি বন্ধুদের সাথে তো ঠিকই গিয়ে স্টেক খাবা। মদ খাবা। পার্টি করবা। আমরা বাঙালি দেখে কি শখ আহ্লাদ নাই? আম্রিকা গিয়া যদি স্টেক খাইতে দেখছি কখনো, থুতু মারব তোর খাবারে দেখিস।’
‘থুতু মাইরা লাভ নাই। তোর থুতু অত দূর পর্যন্ত যাবে না।’
‘আলবৎ যাবে। না গেলে ফেডেক্স কইরা পাঠায় দিমু।’
রুদ্র আড়চোখে তাকাল হৃদির দিকে। তার বন্ধুরা পাগল একথা ঠিক আছে কিন্তু আজকে হৃদির আচরণ অন্যদিনের তুলনায় বেশি অসংলগ্ন। চোখের দৃষ্টি পাগলাটে। পদক্ষেপ এলোমেলো। রাস্তা পার হবার সময় কোনোদিকে না তাকিয়েই সে ব্যস্ত সড়কে পা বাড়িয়ে দিয়েছিল। রুদ্র তড়িঘড়ি করে হাত টেনে ধরে সামলে নিল। নইলে গাড়ির চাকার নিচে পিষ্ট হতে হতো।
তেহারিঘরে একটা ছোট টেবিলে মুখোমুখি বসল ওরা। খাবার আসতে না আসতেই ঝাঁপিয়ে পড়ল দুজনে। হৃদি হাপুস-হুপুস করে খাচ্ছিল। এক লোকমা তেহারি মুখে দিচ্ছে আর কাঁচামরিচে কামড় বসাচ্ছে। রুদ্র বলল, ‘আস্তে খা। এত তাড়াহুড়ার কী আছে? খাওয়া কোথাও চইলা যাইতাছে না।
হৃদি কাঁচামরিচে কামড় দিয়ে ঝালে হু হা করতে করতে বলল, ‘কোক দিতে বল। ঠান্ডা কোক।
রুদ্র ওয়েটারকে ডেকে কোক অর্ডার করল। হৃদিকে বলল, ‘তুই এরকম পাগলের মতো করতেছিস ক্যান দোস্ত? প্রব্লেম কী?’
হৃদির চোখ লাল। মরিচের ঝাঁজে জিব ভারী। কোনো রকমে বলল, ‘কী করলাম?’
রুদ্র মুখে গরুর মাংস চিবোতে চিবোতে বলল, ‘তুই আসলে সামিরে মিস করতেছিস। তাই না?’
হৃদির চোখে ক্রোধের বিদ্যুৎ খেলে গেলো।
‘ঐ হারামজাদার নাম নিবি না আমার সামনে। অ্যাসহোল একটা। ওর চ্যাপ্টার ক্লোজ। ওইটা একটা আস্ত কুত্তা।’
চোখভর্তি জল আর ঠোঁটভর্তি ঝাঁজ নিয়ে গগনবিদারী চিৎকারে ফেটে পড়ে কথাগুলো বলল হৃদি। রুদ্র একটু অপ্রস্তুত হলো, ‘আস্তে!’
ওয়েটার কোক নিয়ে এসেছে। হৃদি স্ট্র ঠোঁটে চেপে অনেকটা কোক একসাথে টেনে নিল গলায়। হাঁপাতে হাঁপাতে বলল, ‘ওই কুত্তা এই এক সপ্তাহে আমারে একটা ফোন পর্যন্ত করে নাই। ওরে আমি মিস করব কোন দুঃখে? আই ডোন্ট গিভ অ্যা ফাক। সে তার মারে কোলে নিয়া বইসা থাকুক। তার মতো ইররেস্পন্সিবল জামাই আমার লাগবে না।’
রুদ্রর মনটা ক্রমেই খারাপ হয়ে যাচ্ছিল হৃদির কথাবার্তা এবং আচার আচরণে। সে ব্যথিত স্বরে বলল,
‘ওর সিচুয়েশনটা একটু বোঝার চেষ্টা কর। বেচারা এতবড় একটা শক খাইছে…’
‘ওর সিচুয়েশনের আমি গুল্লি মারি। ও তো যা করার কইরাই ফেলছে। অমৃতার মাথা ফাটায় দিছে। অমৃতা মইরা গেলে কী হইত? মেয়েটা একটা সপ্তাহ হাসপাতালে ছিল। ওর ফ্যামিলি যে সামির নামে কেস করে নাই এইটাই তো ভাগ্য। আর সবচেয়ে বড় কথা হচ্ছে এই সমস্ত কিছুর পেছনে আমার তো কোনো হাত নাই। আমি তো অমৃতারে বলি নাই যা আমার শ্বশুরের সাথে গিয়া প্রেম কর। ওদের মনে চাইছে, ওরা প্রেম করছে। আমাকে কেন এর জন্য শাস্তি পাইতে হচ্ছে?’ হৃদির গলা কাঁপতে লাগল। চোখের কোলে ঝাঁপ দিয়ে নামল অশ্রুর ঢল। ঠোঁটে কামড় দিয়ে কান্না আটকানোর চেষ্টা করে বলল, ‘তুই জানিস না আমার শাশুড়ির সামনে ও আমারে কীভাবে অপমান করছে সেদিন। বাড়ির কাজের লোকরা পর্যন্ত আমার অবস্থা দেখে উপহাস করছে।’
রুদ্র একটা প্রগাঢ় শ্বাস ফেলে বলল, ‘দোস্ত আমি জানি তুই খুব রাফ একটা সময় পার করতেছিস। একটু ধৈর্য ধর। সামিরেও একটু টাইম দে। আমার মন বলতেছে সব ঠিক হয়ে যাবে।’
হৃদি ওড়না দিয়ে চোখের জল মুছে নিয়ে ধরা গলায় বলল, ‘কিছুই ঠিক হবে নারে। সামির কাছে ওর মা ছাড়া অন্য কোনো কিছুর মূল্য নাই। এমনকি সে তার বাবাকেও কোনোদিন বুঝতে চায় নাই। দ্যাখ আমি বলতেছি না আমার শ্বশুর কাজটা ঠিক করছে। উনি অবশ্যই অনেক বড় অপরাধ করছে। কিন্তু আমার শাশুড়ির তুলনায় শ্বশুর অনেক বড় মনের মানুষ। দুইজনে কিছুতেই খাপ খায় না। এটা উনাদের প্রথম জীবনেই বোঝা উচিত ছিল। আমি দোস্ত ফার রিচিং চিন্তা-ভাবনা করতেছি ইদানীং। ভবিষ্যতের কথা চিন্তা করতেছি। দ্যাখ দুইটা মানুষের মেন্টালিটিতে মিল না থাকলে শুধু শুধু সোসাইটির ভয়ে মিথ্যা সংসার করার কোনো মানে হয় না। এইযে দ্যাখ আমি একটা সপ্তাহ বাপের বাড়ি আছি, আব্বা আম্মা থেকে শুরু কইরা খালা চাচারাও প্রতিদিন আস্ক করতেছে, জামাই ফোন দিছিল? জামাই কী বলে? তোমারে নিতে আসবে কবে? এমন সিচুয়েশনে হঠাৎ হঠাৎ মনে হয় রাগ অভিমান ভুলে আজকেই চলে যাই শ্বশুরবাড়ি। কিন্তু এভাবে গেলে আমার সেলফ রেস্পেক্ট এর কী হবে? আমি তো নিজের কাছেই নিজে ছোট হয়ে যাব! দোস্ত আমি ঠিক করছি, সামি নিজের ভুল না বুঝলে কোনোদিন ঐ বাড়িতে ফিরে যাব না। ওর এভাবে আমাকে অপমান করা উচিত হয় নাই। ওর মা তো মনে মনে খুশি হইছে। আমি ঐ মহিলারে চিনি!’
‘আমার মনে হয় তোর সামিকে একটু বোঝা উচিত। অন্য কোনো মেয়ে হইলে একটা কথা ছিল। নিজের ফ্রেন্ডের সাথে নিজের বাবা! চিন্তা করতেই তো কেমন লাগে! আমি হইলে তো স্ট্রোক করতাম।’
‘এতদিন অনেক বুঝছিরে ভাই। আমি অমৃতার সাথেও অনেক মিস বিহেভ করছি এইসব নিয়া। সামিকে জানাইতেই চাই নাই ব্যাপারটা কারণ, আমি জানতাম সে কষ্ট পাবে। অমৃতা প্রমিজ করছিল ও এই সম্পর্কে আর আগাবে না। ওরা কিন্তু দেখা সাক্ষাৎ করে নাই মাঝখানে অনেকদিন। অমৃতা বিদেশে যাওয়ার চেষ্টা করতেছিল। সামির মা এই পাকনামিটা না করলে কোনো ঝামেলাই হইত না। তোর বাবা মায়ের সব গোপন কথা কি তুই জানিস বল? সবকিছু সবাইকে জানতে হয় না। এটা জীবনের নিয়ম। এই নিয়ম ভাঙতে গেলেই গোলমালটা হয়। ‘একটু থেমে লম্বা দম নিল হৃদি। জরুরি গলায় বলল, ‘আচ্ছা শোন, আমি যে শ্বশুরবাড়ি থেকে চইলা আসছি এটা অমৃতারে বলার দরকার নাই। আমি চাই না ওর স্ট্রেস বাড়ুক।’
ভার্সিটি থেকে সেলুনে গিয়েছিল আকাশ। চুল দাড়ি কাটা হয় না বিগত কয়েক সপ্তাহ যাবত। চেহারা হয়েছে উল্লুকের মতো। আজকে চুল টুল কেটে পরিপাটি হবার পর নিজেকে একটু মানুষ মনে হচ্ছিল। বিকেল চারটার দিকে সেলুন থেকে অমৃতার বাসায় পৌঁছুল সে। দরজা খুলেছিল দীপা। প্রশ্ন করল, ‘খেয়ে এসেছেন নাকি এখন খাবেন?’
আকাশ জুতো খুলতে খুলতে সোজাসাপ্টা উত্তর দিল, ‘লাঞ্চ করিনি। খাবার রেডি থাকলে দিতে পার। রেডি না থাকলে কষ্ট করার প্রয়োজন নেই। এক কাপ চা হলেই চলবে।’
দীপা প্রত্যুত্তর না করে সরে দাঁড়ালো জায়গাটা থেকে। অমৃতার বেডরুমে এসে দেখা গেল সামি ব্যতীত অন্য বন্ধুরা সবাই উপস্থিত আছে। বিভার মুখটা ভেসে আছে রুদ্রর আইপ্যাডে। হৃদি আর অমৃতা বিছানায় পা তুলে বসেছে। রুদ্র বেতের চেয়ারে। অমৃতার কপালে তিনটা ঢাউস আকারের সেলাইয়ের দাগ প্রকটভাবে দৃশ্যমান। ফুলে থাকা লালচে চামড়ার খাঁজে খাঁজে কালো রক্ত জমাট বেঁধে আছে। এফোঁড়-ওফোঁড় হয়ে নকশী কাঁথার মতো ঠেসে আছে পাংশুটে রঙের সুতা। মাথার সামনের দিকের কিছু চুল কামিয়ে ফেলতে হয়েছে। ওখানেও সেলাই পড়েছে। মুখ শীর্ণ। চোখের কোলভর্তি কালিমার দাগ। হঠাৎ দেখলে মনে হয় পাড়ার গলিতে ঘুরতে থাকা, তাড়া খাওয়া কোনো কদম ছাটের পাগলিনী। চেহারা নিয়ে অবশ্য অমৃতার তেমন মাথা ব্যথা নেই। হাসপাতাল থেকে ফেরার সময় বাড়ির লোকেরা বলেছিল হ্যাট কিংবা স্কার্ফ দিয়ে মাথা ঢেকে নিতে। অমৃতা রাজি হয়নি। যতই বীভৎস লাগুক না কেন নিজের খুঁত আড়াল করার জন্য পর্দার আশ্রয় নেবে না সে। কখনো পর্দা করলে হয়ত ধর্মীয় চেতনাবোধ থেকেই করবে। চেহারার কদর্যতা লুকোনোর জন্য করবে না।
আকাশ ঘরে ঢুকতেই হৃদি উচ্ছ্বসিত স্বরে বলল, ‘আরে দোস্ত! তোরে তো সুন্দর লাগতেছে। ফর্সা হইলি ক্যামনে? রহস্য কী? ফেয়ার অ্যান্ড লাভলী মাখিস নাকি?
বিভা শুধরে দিল, ‘ফেয়ার অ্যান্ড হ্যান্ডসাম মাখে। আমি একটা গিফট করছিলাম তো ওরে।’
আকাশ ভ্রু-কুঁচকে বলল, ‘মিথ্যা কথা বলিস ক্যান? তুই কবে আমাকে ফেয়ার অ্যান্ড হ্যান্ডসাম গিফট করছস?’
বিভা প্রতিবাদী কণ্ঠে বলে উঠল, ‘মিথ্যা বলতেছি না। ওই সময় তুই রেগুলার ক্রিকেট খেলতি। রোদে পুইড়া গায়ের রং হইছিল কয়লার মতো কুচকুইচ্চা। একদিন আমাদের বাসায় আসছিস তুই আর সামি। বসছিস ড্রয়িংরুমে। ভস করে কারেন্ট চলে গেছে। আমি ড্রয়িংরুমে গিয়ে দেখি সামি একা বসে আছে। জিজ্ঞেস করলাম, কীরে আকাশ কই? হঠাৎ দেখি অন্ধকারে বিদ্যুতের মতো ঝিলিক দিয়া উঠছে এক পাটি সাদা দাঁত। ভূতের মতো হেসে হেসে দাঁতের পাটি বলতেছে, ‘এইতো আমি!’ এমন ভয় পাইছিলাম। মাইরি! মানে ও এত কালো ছিল যে অন্ধকারে মিশে গেছিল একদম। গায়ে ছিল ডার্ক কালারের শার্ট। তারপরের দিনই ওরে ফেয়ার অ্যান্ড হ্যান্ডসাম গিফট করছিলাম। এখন নিমকহারামের বাচ্চা সব ভুইলা গেছে।’ অনেকগুলো কথা বলে দম নিল বিভা। আকাশ মুখ বাঁকিয়ে হাসল একটু। তারপর কণ্ঠস্বরে পশ্চিমা টান যুক্ত করে তারিয়ে তারিয়ে বলল, ‘মাইরি! কী ভীষণ রেসিস্ট তুমি দিদি! তোমাদের ঘটির দেশে কি কালো লোক নেই? এত ঘেন্না কেন শুনি?’
বিভা গোমড়া মুখে বলল, ‘লাথি খাবি হারামজাদা!’
রুদ্র বলল, ‘বাদ দেতো এইসব। শোন আকাশ আমরা কৌন বানেগা দুইশ’ টাকা পতি খেলতেছি। প্রশ্ন হইল একটা মুরগির ডিম হাত থেকে ছেড়ে দেয়া হলো কিন্তু ভাঙল না। কীভাবে সম্ভব? পারলেই দুইশ টাকা!’
আকাশ একরাশ বিরক্তি নিয়ে বলল, ‘এসব দুইশ টাকার প্রশ্নের উত্তর দেয়ার সময় নাই আমার। কোটি টাকার প্রশ্ন হইলে খেলতে রাজি আছি।’ কথাটা বলতে বলতে সে বিছানায় উঠে বসল, অমৃতার পাশে। ছোট করে প্রশ্ন করল, ‘আজকে কেমন আছিস দোস্ত?’
অমৃতা ফ্যাকাশে হাসল, ‘ভালো আছি। তোর কী খবর? নতুন চাকরি কেমন যায়?’
‘চলতেছে মোটামুটি। ফ্যাকাল্টিতে আমার ক্যাম্পাসের পরিচিত দুইজন বড় ভাই আছে। তাই অতটা লোনলি ফিল করতেছি না।’
ওদিকে হৃদি আর বিভা তখন রুদ্রর প্রশ্নের উত্তর খুঁজতে গিয়ে হিমশিম খাচ্ছে। রুদ্রর মুখে চালবাজ হাসি। রাজকীয় ভঙ্গিতে পা নাচাচ্ছে সে। বিভা ভেবে চিন্তে বলল, ‘ডিমটা আগে থেকেই ভাঙা ছিল।’
অমৃতা ফোড়ন কাটল, ‘স্টুপিড ধাঁধাগুলার উত্তর সবসময় স্টুপিডই হয়।’
‘হুম, নাচতে না জানলে উঠান বাঁকা!’ রুদ্রর ত্যাড়া মন্তব্য। হৃদি চোখ বড় করে বিজ্ঞ গলায় বলল, ‘ডিমটা আসলে মুরগীর ডিম না, ঘোড়ার ডিম। আর ঘোড়ার ডিম তো কখনো ভাঙতে পারে না।’
বন্ধুরা সবাই হোহো করে হেসে উঠল। রুদ্র চোখ সরু করে বলল, ‘ঘোড়ার ডিম ভাঙবে না কেন? লজিকটা কী?’
‘লজিকের কী আছে এখানে? ঘোড়ার ডিম বলে তো কিছু নেই। ঘোড়ার ডিম অদৃশ্য। অদৃশ্য ডিম কখনো ভাঙে না।’
রুদ্র ক্ষেপল একটু, ‘তোদের মাথায় আসলে বুদ্ধি বলতে কিছুই নাই।’
‘আমাদের মাথায় তো বুদ্ধি নাই। বুদ্ধি তো সব তোমার মাথায়। এইজন্যই তো এখন পর্যন্ত একটা গার্লফ্রেন্ডও যোগাড় করতে পারো নাই।’ হৃদির উপহাস।
‘কীসের মধ্যে কী, পান্তা ভাতে ঘি! খোঁটা দিলি ক্যান?’ কথাটা শেষ করে রুদ্র আকাশের দিকে তাকিয়ে বলল, ‘ইয়ো ম্যান! তুমি কিছু বলবা না? গার্লফ্রেন্ড তো তোমারও নাই শালা! কতবার বললাম কিছু একটা কর। এখন ঠ্যালা সামলা, নিজের আপন ফ্রেন্ডরা খোঁটা দিতেছে!’
দীপাকে দেখা গেলো দরজার ওপাশে। মাথা বাড়িয়ে দিয়ে বলল, ‘আকাশ ভাই, মা ডাকছে। খেতে আসেন।
আকাশ উঠে দাঁড়িয়ে বলল, ‘জব্বর ক্ষুধা লাগছে মামা! খাওয়াদাওয়া সেরে নেই আগে। তারপর ব্যাপারটা দেখতেছি।’
রুদ্র শক্ত মুখে বলল, ‘আজকে একটা গার্লফ্রেন্ড নাই দেইখা ফ্রেন্ডরাও বেল দেয় না! কী দুনিয়া!’ একটু বিরক্তি নিয়ে সে আবার বলল, ‘দাঁড়া এক সপ্তাহের মধ্যে গার্লফ্রেন্ড বানাইতেছি। বিদেশে যাওয়ার আগেই একটা প্রেম করব বুঝছিস? তারপর সেকেন্ড প্রেমটা করব বিদেশে গিয়া।’
‘থার্ডটা কোথায় করবি? প্ল্যানটা শুনি।’ পানসে মুখে বলল বিভা।
উত্তরটা ঠোঁটের আগায় প্রস্তুত ছিল রুদ্রর, ‘মঙ্গলগ্রহে।’
‘এলিয়েনের সাথে?’
‘এলিয়েন একটা পাইলে মামা আর ছাড়াছাড়ি নাই। শুধু প্রেম না, বিয়ে করে পৃথিবীতে নিয়ে আসব।’
‘ছেলে এলিয়েন নাকি মেয়ে এলিয়েন?’ অমৃতার গম্ভীর প্রশ্ন।
‘অবশ্যই মেয়ে। আমি কি গে নাকি?’
‘দোস্ত আর যাই করিস না কেন, বিয়ে করার চেষ্টা করিস না। ঐসব তোরে দিয়ে হবে না। শুধু শুধু একটা এলিয়েনরে বিপদে ফেলাবি।
হৃদি হাত উঁচিয়ে সিদ্ধান্ত দিল, ‘থাক ঠিক আছে… বিপদে পড়লে এলিয়েনই পড়ুক। মানুষরে বিপদে না ফেললেই হইল।’
‘ক্যান বিপদের কী আছে?’ ক্ষেপে যায় রুদ্র।
‘তোর তো আজকে এরে ভালো লাগে, কালকে তারে। আজকে আমিনা কালকে সামিনা। তুই কখনো একজনের ব্যাপারে সিরিয়াস হইতে পারবি না।’
রুদ্র করুণ চোখে কিছুক্ষণ চেয়ে থেকে বলল, ‘আমার সম্পর্কে তোর এই ধারণা?’
‘ধারণা না। এটাই সত্য। কমিটমেন্ট হবে না তোকে দিয়ে।’
‘হবে হবে। সব হবে।’
‘আচ্ছা ঠিক আছে, এক সপ্তাহের মধ্যে গার্লফ্রেন্ড জুটাইতে পারলে আরেকটা জ্যাকেট কিনে দিব বঙ্গবাজার থেকে।’ হৃদি বলল বেশ প্রসন্ন গলায়।
রুদ্র জিব কাটল, ‘মাফ চাই, দোয়াও চাই। জীবনে আর কোনোদিন তোর লগে মার্কেটে গেছি তো আমার নাম রুদ্র না।’ ওর বলার ধরনে বন্ধুরা হেসে ফেলল হোহো করে। অমৃতা বালিশে হেলান দিয়ে বসে আছে। শারীরিক যন্ত্রণা এখনো তাকে পুরোপুরি নিষ্কৃতি দেয়নি। সারাক্ষণ মাথা ভার হয়ে থাকে। হঠাৎ হঠাৎ চিলিক মেরে ওঠে তীব্র ব্যথা। খাওয়াদাওয়ায় রুচি নেই। জিবে তিতকুটে ভাব লেগে আছে। তাছাড়া শারীরিক অসুস্থতার পাশাপাশি মানসিক অসুস্থতাও কম পীড়া দিচ্ছে না। গত কয়েকটা দিন ভয়ঙ্কর বিষাদে আকণ্ঠ ডুবে ছিল মন। যেন তুমুল ঝড় ওঠা মাঝসমুদ্রে একলা ফেলে দেয়া হয়েছে তাকে। কূল নেই, কিনারা নেই, চারিদিকে শুধু থৈথৈ পানি! প্রথম কয়টা দিন কেবলই মনে হচ্ছিল সব কিছু শেষ হয়ে গেছে! নিজের বাবা মায়ের দিকে চোখ তুলে তাকাতে পারছিল না। বন্ধুদেরকেও মনে হচ্ছিল দূরের মানুষ। মনে হচ্ছিল এবার বুঝি সত্যিকার অর্থে একা হয়ে গেছে সে। পুরো পৃথিবীই তাকে ঘৃণা করছে। এই সুজলা- সুফলা শস্য-শ্যামলা অনিন্দ্য সুন্দর পৃথিবীতে সে একমাত্র মানুষরূপী ঘৃণিত কীট, যার আদতে বেঁচে থাকার কোনো অধিকারই নেই! কিন্তু প্রিয়জনেরা এই ধারণা ভুল প্রমাণ করেছে। জ্ঞান ফেরার পর থেকে এখন অবধি কেউ তার দিকে নিন্দুকের দৃষ্টিতে তাকায়নি। অমৃতা ওদের চোখে ভর্ৎসনা এবং তিরস্কারের বদলে দেখেছে সীমাহীন প্রশ্রয়, মায়া এবং ভালোবাসা! মৃত্যুর শীতল ঘর থেকে ঘুরে আসার পর নিজের প্রতিটি নিঃশ্বাসের উষ্ণতাকে সে নতুনভাবে অনুভব করছে… উপভোগ করছে… তারিয়ে তারিয়ে আস্বাদন করছে। প্রিয়জনের মুখের এক টুকরো হাসিকে জীবনের অমূল্য সম্পদ মনে হচ্ছে। মনে হচ্ছে ওদের মুখের এই হাসিটুকুর জন্য হলেও তাকে বাঁচতে হবে। সে ঠিক করেছে আর কখনো নিজের কথা ভাববে না। পরিবার, বন্ধু এবং দেশের সাধারণ মানুষের কল্যাণের জন্য জীবনের বাকি দিনগুলোকে উৎসর্গ করবে। ঐ অপ্রত্যাশিত, আকস্মিক দুর্ঘটনা তার বুকের মধ্যে জ্ঞানচক্ষুর উন্মোচন ঘটিয়েছে। সে এখন জানে, শুধু সুস্থভাবে নিঃশ্বাস নেয়াটাই জীবনের সবচেয়ে বড় আশীর্বাদ। সে আরো জানে যে, ভোগে নয় বরং ত্যাগেই মনুষ্যত্বের বিকাশ। ত্যাগের মহিমাই জীবনকে সুন্দর করে, নিকষিত করে। তাই নিজের জন্য আর কখনো কিছু ভাববে না। ভাববে শুধু অন্যের জন্য।
বন্ধুদের সহজ স্বাভাবিক উচ্ছ্বসিত ব্যবহার তাকে স্বস্তি দিচ্ছিল। ভালো লাগছিল ভীষণ। কিন্তু সামি যে এই দল থেকে বিচ্যুত হয়ে গেছে শুধুমাত্র তার কারণে, এই সত্য উপলব্ধিটুকু নিঃশ্বাসে হুলের মতো বিঁধে যাচ্ছিল অনুক্ষণ। ওর প্রসঙ্গ টেনে আনতেও ভয় হচ্ছিল। জ্ঞান ফেরার পর থেকে একটিবারের জন্য সামির নাম উচ্চারণ করেনি সে। যেন ওই নাম তার জন্য নিষিদ্ধ। আর অদ্ভুত ব্যাপার হলো বন্ধুরাও কেউ ঐ দুর্ঘটনা প্রসঙ্গে টু-শব্দটি করছে না। বাবা, মা, দীপা… কেউ না! যেন সেই অপ্রীতিকর, কলঙ্কিত ঘটনাটি সবার মনন এবং মস্তিষ্ক থেকে চিরতরে বিস্মৃত হয়ে গেছে। যদি কেউ সেদিনের ঘটনাটি নিয়ে কথা তুলত, তবে হয়ত এক ফাঁকে সামির কুশল জেনে নেয়া যেত। কিন্তু কেউ তাকে সেই সুযোগ দিচ্ছে না। স্বতঃপ্রবৃত্ত হয়ে ওর কথা জানতে চাইতে অমৃতার ভয় হচ্ছে। এই অযৌক্তিক ভয়ের কারণ সে জানে না। জানতে চায়ও না। শুধু চায় আশেপাশের মানুষগুলো ভালো থাকুক। এই যে বন্ধুরা হাসছে, কথা বলছে, হৈ-চৈ করছে, এই আনন্দযজ্ঞে যেন কোনো ছন্দপতন না ঘটে। বন্ধুরা এভাবেই হাসতে থাকুক জীবন ভর। ওদের হাসির মধ্যে বেঁচে থাকুক অমৃতার স্বপ্নে দেখা বৃষ্টিমহল। কিন্তু সামিকে ছাড়া বৃষ্টিমহল পরিপূর্ণ হবে কী করে? এসব কথা ভাবতে গেলে তীক্ষ্ণ যন্ত্রণা কলিজা কামড়ে ধরে। হাঁসফাঁস লাগে। সামি কেমন আছে? কেমন আছে ওর পরিবারের মানুষজন সেই বিষয়ে একটাবার জানতে বড় ইচ্ছে করে। কিন্তু অদ্ভুত এক সংকোচ এসে ইচ্ছে শক্তিতে লাগাম টেনে ধরে। একটা সময় নিজের ইচ্ছেকেই সবচাইতে বেশি গুরুত্ব দিয়েছে সে। আর আজকে, এই দ্বিতীয় জীবন প্রাপ্তির পর ‘ইচ্ছে’নামক ঘাতক অনুভূতিটিকে জীবন থেকে চিরতরে বিসর্জন দেয়ার সংকল্প করেছে।
‘তোর কী হইছে? কথা কস না ক্যান?’ অমৃতাকে ছুড়ে দেয়া হৃদির প্রশ্ন।
‘কিছু হয় নাই। ঠিকই আছি।’ কপট হাসি মুখে ঝুলিয়ে উত্তর দিল অমৃতা। তারপর আবার বলল, ‘রুদ্রর ধাঁধাটা নিয়ে ভাবতেছিলাম।
হৃদি ভেংচি কেটে বলল, ‘ঐসব গাধা মার্কা ধাঁধা নিয়া ভাবার কিছু নাই।’
‘ভাবার মতো ব্রেইন থাকলে তো ভাববি। ব্রেইন-ভর্তি তো গোবর।’ রুদ্র বলল ক্যাটক্যাট করে।
ওদিকে বিভার উচ্ছ্বাসে ঠাসা কণ্ঠস্বর হঠাৎ ঝুমঝুম করে বেজে উঠল হাওয়ায়, ‘অ্যাই… আমার বর ফোন দিচ্ছে। এখন রাখি। পরে কথা বলব আবার।’ ভস করে অদৃশ্য হয়ে গেলো বিভার মুখটা আইপ্যাডের স্ক্রিন থেকে। আকাশ ভাতের প্লেট নিয়ে ঢুকল ঘরের ভেতর। মাংসের টুকরা মুখে নিয়ে অস্পষ্টভাবে বলল, ‘তোরা খাইছিস?’
হৃদি বলল, ‘আমি তো তেহারি খাইছি। রুদ্র খাওয়াইছে।’
‘মানে কী? রুদ্র তোমারে তেহারি খাওয়াইছে। আমরা কী দোষ করলাম? আমাদেরটা কই?’ কথা বলতে বলতে বিছানার এক পাশে বসল আকাশ।
‘আর বলিস না দোস্ত! ছয়শ টাকায় একটা জ্যাকেট কিনে দিয়ে গপগপ করে আটশ টাকার তেহারি খেয়ে ফেলছে।’ আক্ষেপ করল রুদ্র। হৃদি তেজি এবং গর্বিত কণ্ঠে বলল,
‘আড়াই হাজার টাকার জ্যাকেট ছয়শ টাকায় কিনছি। কী জিতাটা জিতছি চিন্তা করতে পারিস? এইযে দামাদামির শ্বাসরুদ্ধকর যুদ্ধ, সেই যুদ্ধে জয়ী হলাম আমরা, এগুলোর কোনো দাম নাই তোর কাছে?’
অমৃতা মুখ খুলল এতক্ষণে, ‘আড়াই হাজারের জ্যাকেট আমি হইলে চারশ টাকায় কিনতে পারতাম।’
রুদ্র নাকমুখ কুঁচকে বলল, ‘উফ! কী বিরক্তিকর! ফকির কতগুলার সাথে ফ্রেন্ডশিপ করছি। শুনো শপিং করতে গিয়ে বার্গেনিং করার রিচুয়াল দুনিয়া থেকে উঠে যাচ্ছে। যেসব জায়গায় ঠকার সম্ভাবনা আছে সেসব জায়গা এভয়েড করবা। একটা জিনিস কেনার জন্য ঘণ্টার-পর-ঘণ্টা ব্যয় করার মতো অ্যাবসারডিটির কোনো মানে হয় না। এত টাইম কোথায় মানুষের?’
‘বাংলাদেশে এসবই করতে হয়। তুমি তো আমেরিকায় যাওয়ার আগেই আম্রিকান হয়ে গেছ মনে হচ্ছে। খ্যাত বান্ধবীদের সহ্য হচ্ছে না!’ মুখ ঝামড়ে উঠে বলল হৃদি। পরক্ষণেই কিছু একটা মনে পড়ায় তার মুখের রং পাল্টে গেল। চোখে ঝিলিক দিল চাপা খুশি। আমুদে গলায় বলল, ‘আচ্ছা শোন, এসব কথা থাক। এখন বল আমার জন্য কী গিফট পাঠাবি?’
‘গিফট পাঠামু ক্যান হুদাই?’ রুদ্রর পানসে মুখের পানসে প্রশ্ন।
হৃদি যেন জীবনের সবচেয়ে গুরুত্বপূর্ণ কথাটি বলছে এমন ভঙ্গিতে বলল,
‘পাঠাবি তো মাস্ট! আমার জন্য কসমেটিক্স দিলেই হবে। আমি লিস্ট করে দিব। নো ওরিজ। ম্যাকের লিপ্সটিক আমার ফেভারিট। এসটেলডারের একটা আই ক্রিম আছে বুঝছিস দোস্ত? চোখের কালির জন্য। আমার ইদানীং চোখের নিচে কালি পড়তেছে। ভূতের মতো চোখ হয়ে যাচ্ছে দিন দিন। ঐ ক্রিমটা আমার খুব দরকার। যত তাড়াতাড়ি সম্ভব তুই জিনিসটা আমাকে দিবি।
‘আচ্ছা? আর কী কী করা লাগবে তোর জন্য?’ সরু চোখে জানতে চাইল রুদ্র।
‘আমার তো আপাতত এই দুইটা জিনিস হলেই চলবে। আকাশ তোর কী লাগবে?’
আকাশ বিশেষ চিন্তা-ভাবনা না করেই এক বাক্যে বলে দিল, ‘আইফোন লাগবে, লেটেস্টটা!’
‘আর কিছু? তোদের পুরা লিস্ট শুইনা নেই। তারপর প্ল্যান করতেছি কোন ব্যাংকটা ডাকাতি করব।’
‘অমৃতা! তোর কী কী লাগবে ঝটপট লিস্ট করে ফ্যাল!’ আদেশ করল হৃদি।
অমৃতার মুখে এতক্ষণ মিটিমিটি হাসির একটা স্টিকার লেগে ছিল। হৃদির কথাটা শোনামাত্র কী কারণে যেন তার ঠোঁট থেকে সেই হাসি ম্যাজিকের মতো মিলিয়ে গেল। রক্তহীন শীর্ণ মুখের সবকটা আলো ঢেকে গেল বিষণ্নতার একরাশ কালো মেঘে। এভাবেই একজন মানুষ তাকে উপহারের তালিকা তৈরি করতে বলেছিল সেদিন। সেই তালিকার পুরোটা জুড়ে শুধু সেই মানুষটারই নাম লিখেছিল সে। কী বোকা ছিল! কতটা নির্বোধ হলে… আহাম্মক হলে… কাউকে এমন পাগলের মতো ভালোবাসা যায়? বুকটা হঠাৎ মুচড়ে উঠল যন্ত্রণায়। চোখের তারায় হামলা করল অশ্রুজল। কোথায় আছে সেই লোকটা? কেমন আছে? আর কোনোদিন তাকে এক পলকের জন্য হলেও দেখতে পাবে কি? ওর যন্ত্রণাবিদ্ধ মুখটা চমকে দিল বন্ধুদের।
‘কী হইছে তোর?’ সমস্বরে প্রশ্ন করল সকলে।
অমৃতা চোখ বুজে বালিশে হেলান দিয়ে বলল, ‘কিছু না। মাথাটা একটু ধরছে।
হৃদি বসা থেকে উঠে দাঁড়ালো, ‘শোন, তুই বরং রেস্ট নে। আমরা এখন ফুটি। থাকলেই বকবক করব।’
অমৃতা কিছু বলল না। তার বুকে একটা চিনচিনে ব্যথা হচ্ছে। বন্ধুদের সান্নিধ্য ভালো লাগছিল। বন্ধু মানেই প্রাণের প্রাচুর্য এবং উচ্ছ্বাস! কিন্তু এই মুহূর্তে, বন্ধুদের সরব উপস্থিতি সত্ত্বেও ভেতরটা অদ্ভুত এক একাকিত্বে গমগম করে উঠছে। প্রকৃতি যে নিঃসঙ্গতার শাস্তি তাকে দিয়েছে সেই শাস্তি থেকে নিষ্কৃতি পাবার কোনো উপায় নেই। এভাবেই ভিড়ের মধ্যে একলা হয়ে বাকি জীবনটা কাটাতে হবে। সে একটা দীর্ঘশ্বাস চাপা দিয়ে বন্ধুদের বলল, ‘ঠিক আছে। এখন ভাগ।’
বাইরে বেরিয়ে এসে হৃদি কেঁদে ফেলল হাউমাউ করে। বাকি দুই বন্ধু বিস্মিত।
‘কাঁদছিস কেন?’
হৃদি চোখভর্তি জল নিয়ে বলল, ‘অমৃতার জন্য অনেক খারাপ লাগতেছে। ওকে কখনো এভাবে দেখি নাই। কী হবে? সব কিছু ভুলে গিয়ে কবে আবার স্বাভাবিক হবে মেয়েটা?’
সন্ধ্যা নেমে গেছে তখন। অমৃতাদের অ্যাপার্টমেন্টের গলিতে যানবাহনের একটা ছোটখাটো ভিড় লেগে গেছে। অযথাই হর্ন বাজাচ্ছে কিছু গাড়ি। নিত্যদিনের নাগরিক কোলাহলের ভেতর সন্ধ্যার আবছায়া আলোয় দুই বন্ধু কান্নারত হৃদির দিকে কিছুক্ষণ আশ্চর্য চোখে তাকিয়ে রইল। এই মেয়েটার নিজের সংসারে ভাঙনের জোয়ার লেগেছে। টানা অনেকগুলো দিন শ্বশুরবাড়ির সাথে যোগাযোগ নেই। অনিশ্চয়তায় দোদুল্যমান তার ভবিষ্যৎ। জীবনের এমন ঘোর সংকটময় পরিস্থিতিতে সে চোখের জল ফেলছে সেই বন্ধুর জন্য, যে বন্ধুর অপরিণামদর্শী কর্মকাণ্ডের কারণেই আজ তার এই দুর্দশা।
আকাশ ওর কাঁধে একটা হাত রেখে বলল, ‘কাঁদিস না দোস্ত। ঠিক হয়ে যাবে সব। ইন-শা-আল্লাহ।’
‘চল সামির বাসায় যাই।’ রুদ্র প্রস্তাব দিল।
আকাশ হৃদির দিকে চেয়ে সাবধানে বলল, ‘তুই যাবি হৃদি?’
‘মাথা খারাপ! এত বড় অপমানের পর আমি ওই বাড়িতে আর কোনোদিন যাব না।’ আকাশ একটু হাসার চেষ্টা করে বলল, ‘এভাবে বলতে হয় না। ঐটা তো তোরই বাড়ি। তুই নিজের বাড়িতে যাবি না? এটা কোনো কথা হইল?’
হৃদি কাঁপা গলায় বলল, ‘ওটা আমার বাড়ি না মোটেও। আমার কোনো বাড়ি নাই। ‘কথাটা বলে একটু চুপ করে রইল সে। তারপর হঠাৎ বলল, ‘আচ্ছা শোন। একটা ইম্পর্ট্যান্ট কথা বলি। রুদ্র, তুই অমৃতাকে বিয়ে করে আমেরিকা নিয়ে যা। খুব ভালো হবে। দেশ থেকে দূরে চলে গেলে ও খুব সহজে সবকিছু ভুইলা যাবে।’
রুদ্র বিরক্ত হল, ‘তোর মাথাটা গেছে। চল বাসায় দিয়ে আসি তোকে। এসব বালছাল চিন্তা বাদ দিয়ে নিজের ক্যারিয়ার নিয়ে একটু চিন্তা কর। চাকরি বাকরি খোঁজ।’
হৃদি প্রত্যুত্তরে কিছু বলল না। কেমন যেন বিমর্ষ ভঙ্গিতে চুপ করে গেল। ওড়না দিয়ে মুছতে লাগল চোখের জল। একটা সিএনজি ভাড়া করে হৃদিকে প্রথমে ওর বাসায় নামিয়ে দিল ওরা। তারপর রওয়ানা দিল সামির বাসার দিকে। সিএনজির খাঁচার ভিতর বসে ইঞ্জিনের উৎকট আওয়াজের ভেতর আকাশ হঠাৎ বলল, ‘হৃদি কথাটা খারাপ বলে নাই। তুই অমৃতাকে একবার অফার দিয়ে দেখবি?’
‘পাগল হইছিস? অমৃতারে তুই চিনিস না? হৃদির মাথা ভর্তি গোবর। নইলে এমন কথা বলতে পারত না।’
‘হৃদি আসলে প্র্যাকটিক্যাল চিন্তা করতেছে। দেশের বাইরে চলে যাইতে পারলে অমৃতার জন্য ভালোই হইত।’
‘আমার জানা মতে অমৃতা নিজেই কয়েক জায়গায় অ্যাপ্লাই করছে। কোথাও-না-কোথাও অ্যাডমিশন হয়ে যাবে।’
‘সেটা হয়ত হবে। কিন্তু একজন পার্টনার থাকলে ভালো না? ওর জন্য এখন একা থাকাটা রিস্ক।’
‘দোস্ত অমৃতার ওপর আমার ভরসা আছে। ও কাজকর্ম শুরু করলেই সব স্বাভাবিক হয়ে যাবে। আর বিয়ের কথা বলতেছিস… এসব আসলে এভাবে হয় না। অমৃতার প্রতি ফিলিংস ছিল কিন্তু অনেকদিনের ফ্রেন্ডশিপ তো… এখন আর অন্যরকম কিছু লাগে না বুঝছস? ভাই-বোন টাইপ একটা ব্যাপার এসে গেছে। অ্যাট্র্যাকশন নাই।’
‘অ্যাট্রাকশন ফিরে আসতে কতক্ষণ?’
‘মনে হয় না… তুই বল… তুই কি এখন আর আগের মতো ফিল করিস?’
‘এসব নিয়ে ভাবি না।’
‘ভেবে বল।’
আকাশ একটু সময় চুপ থেকে গম্ভীরভাবে বলল, ‘তোর কথাই ঠিক। অ্যাট্রাকশন কেটে গেছে। ছোটবেলায় একটা মুগ্ধতা ছিল। ওর মতো অসাধারণ একটা মেয়ের সাথে প্রেম করতে কে না চাইবে বল? কিন্তু এখন আর সেরকম কিছু ফিল হয় না।’
রুদ্র ঘাড় ঘুরিয়ে তাকালো আধো আলো অন্ধকারে বসে থাকা আকাশের দিকে। চোখে চোখ পড়া মাত্র দুজনেই একটু হাসল। আকাশ বলল, ‘হৃদি একটা কথা তো ঠিকই বলছে তাই না? তুই কখনো কারো ব্যাপারে সিরিয়াস হইতে পারিস নাই।
রুদ্র তাচ্ছিল্যের গলায় বলল, ‘এসব আমাকে দিয়ে হবে না আসলে। তুই নিজেও তো পারলি না।’
‘কী আর করা যাবে। সবাই তো সামির মতো স্মার্ট না!’
হেসে ফেলল রুদ্র। পরমুহূর্তেই সামির বর্তমান পরিস্থিতি মনে পড়ে গেল দুজনের। চেহারায় দুশ্চিন্তার ছাপ পড়ল হালকা। সিএনজি মহাখালির জ্যামে আটকে আছে এখন। একটুও এগোচ্ছে না। গরমে প্রাণ ওষ্ঠাগত রুদ্র সিগারেট ধরালো। একটা লম্বা টান দিয়ে সিএনজির গ্রিলের বাইরে আঙুল নেড়ে ছাই উড়িয়ে দিয়ে বলল,
‘প্রেম ট্রেম আর হবে না বুঝছিস? মনীষাকে আগে সেই লাগত। এখন আর কিছু লাগে না।’
মনীষার প্রসঙ্গ উঠতেই আকাশ কেন যেন একটু নিভল। চোখে ভাসল হালকা দ্বিধা। জড়তা নিয়ে বলল, ‘তোকে একটা কথা বলা হয় নাই। মনীষার হাসবেন্ড এখন জেলে।’
‘তাই?’
‘হুম ড্রাগের মামলায় ফেঁসে গেছে ব্যাটা। সে নিজেও নেশা করত।’
‘তুই কখন জানলি?’
‘কদিন আগে। লোকটাকে নিয়ে অবশ্য মনীষার কোনো দুঃখ নাই। সে ছেলের জন্য চিন্তিত। ছেলেকে কী বলবে, কী জবাব দিবে এসব নিয়েই কান্নাকাটি করতেছিল।’
রুদ্র কিছু বলল না। সিগারেটের ধোঁয়া ছাড়ল নিঃশব্দে। সিএনজি চলতে শুরু করেছে। জানালা দিয়ে উড়ে আসছে গ্রীষ্মের রুক্ষ বাতাস। শুষে নিচ্ছে শরীরের ঘাম। ওরা দুজন যান্ত্রিক রাজপথে নিষ্প্রভ চোখ মেলে চুপচাপ বসে আছে। ওদের দেখে এই মুহূর্তে নিছক চঞ্চল, চপলমতি, ফুর্তিবাজ তরুণ মনে হচ্ছে না বরং জীবনযুদ্ধে লিপ্ত, পোড় খাওয়া প্রাপ্তবয়স্ক পুরুষ মনে হচ্ছে।
উত্তরায় সামিদের প্রাসাদতুল্য বাড়ির সামনে সিএনজি এসে থামল রাত আটটায়। বেশ কিছু গাড়ি নিয়মকানুন না মেনেই গেটের সামনের রাস্তায় পার্ক করা হয়েছে। বিশৃঙ্খল অবস্থা। দুই বন্ধু সদর দরজায় এসে দেখল প্রায় তিরিশ পঁয়ত্রিশ জোড়া জুতো রাখা। ভেতরে নিশ্চয়ই দলীয় মিটিং চলছে। লিভিং রুমে দুজন চোয়াড়ে চেহারার লোক বসে আছে। বয়স চল্লিশের মধ্যে। হাতে চায়ের কাপ। বন্ধুদের দেখে একজন উৎসুক গলায় প্রশ্ন করল, ‘আপনারা কি সংবাদপত্রের লোক?
রুদ্র মাথা নাড়ল। লিভিং পেরিয়ে ডাইনিং-এ আসতেই দেখা গেল টেবিলে রোমেলা, সামির খালা এবং খালাতো বোন বসে আছে। টেবিলের ওপর চায়ের কেটলি, কাপ-সহ নানা পদের নাশতা সাজানো। গৃহকর্মীরা ট্রেতে করে চা নিয়ে যাচ্ছে স্টাডিরুমে। যেখানে সভা বসেছে। বাড়িটা আগের মতোই আছে। পা রাখামাত্র বোঝা যায় এখানে দেশের গুরুত্বপূর্ণ ব্যক্তি বাস করে।
রোমেলার পরনে একটা হালকা হলুদ রঙের সিল্ক শাড়ি। কাঁচা হলুদ টকটকে ফর্সা রঙের সাথে হলুদ শাড়িটা মানিয়েছে খুব। গলায় কানে শোভা পাচ্ছে মূল্যবান জুয়েলারি। হাতে হীরের পাথরখচিত ব্রেসলেট। মধ্য বয়সেও তার সর্বাঙ্গে চোখ ধাঁধানো রূপের জেল্লা আছে। এমন জেল্লা শুধু দৌলতদার, পয়সাওয়ালা ব্যক্তিদের মাঝেই পরিলক্ষিত হয়। বন্ধুদ্বয়কে দেখামাত্র রোমেলার মুখ কুঁকড়ে গেল। যেন ডাস্টবিন থেকে দুর্গন্ধযুক্ত আবর্জনা তুলে আনা হয়েছে। একরাশ বিরক্তি নিয়ে বললেন, ‘সামি তো বাসায় নেই।’
‘কোথায় গেছে?’ আকাশের প্রশ্ন।
‘আমাকে বলে যায়নি।’
রুদ্র আর আকাশ পরস্পরের দিকে দৃষ্টি নিক্ষেপ করল একবার। চোখে চোখে কথা হলো। রুদ্র বলল, ‘একটা ফোন করে দেখবেন আন্টি?’
রোমেলা চায়ের কাপে চুমুক দিয়ে বললেন, ‘ফোন করে লাভ নেই। ও তোমাদের সাথে দেখা করবে না। শুধু শুধু বিরক্ত করো না আমার বাচ্চাটাকে।’
বন্ধুরা এই কথার পিঠে কিছু বলার সাহস পেলো না। বিষণ্ণ বদনে দাঁড়িয়ে রইল খানিকক্ষণ। তারপর আর সময় ব্যয় না করে প্রস্থানদ্যত হলো। রাশেদ স্টাডিরুম থেকে বেরিয়ে করিডোর ধরে এগিয়ে আসছিলেন সেই সময়। পুত্রের বন্ধুদের দেখে একটু থমকে দাঁড়ালেন তিনি। দাঁড়ালো বন্ধুরাও। চোখে চোখ পড়ল। কাটল কতিপয় অস্বস্তির মুহূর্ত। আকাশ রুদ্রর দিকে চেয়ে দায়সারা গলায় বলল, ‘চল যাই। দাঁড়িয়ে থেকে লাভ নেই।’
ওরা চলে যাবার পর রাশেদ স্ত্রীর কাছে ছুড়ে দিলেন প্রশ্নটা, ‘সামি কোথায়?’
‘জানি না।’
‘ফোন করছ না কেন?’
‘ফোন করেছি। কোথায় আছে, কী করছে, কিছুই বলেনি। শুধু বলেছে ফিরতে রাত হবে।’
রাশেদ চিন্তিত মুখে সরে পড়লেন জায়গাটা থেকে। ছেলের গতিবিধি অনুসরণ করা তার জন্য জটিল কোনো ব্যাপার নয়। চাইলেই এই মুহূর্তে তিনি ছেলের পেছনে গোয়েন্দা নিয়োগ করতে পারেন। তিনি সামিকে সমস্ত প্রতিকুলতা থেকে আগলে রাখতে চেয়েছেন সব সময়। যেকোনো মূল্যে নিজ পুত্রের ভবিষ্যৎ নিরাপদ এবং নিষ্কণ্টক করতে চেয়েছেন। সামি মানুষের মতো মানুষ হবে, পড়াশোনা এবং কর্মক্ষেত্রে কৃতিত্বের পরিচয় দেবে, এই একটিমাত্র স্বপ্ন পূরণের অবাধ্য স্পৃহা থেকেই তিনি ছেলের পেছনে জোঁকের মতো লেগে ছিলেন সারা জীবন। ধনী পরিবারের ছেলে-মেয়েদের সামনে পথভ্রষ্ট হবার হাজারটা দরজা খোলা থাকে। সামি একমাত্র সন্তান। বাবা মায়ের অগাধ ভালোবাসা এবং অপ্রমিত অর্থকড়ির প্রাচুর্য একজন কোমলমতি শিশুর মাথা বিগড়ে দেবার জন্য যথেষ্ট। মমতাময়ী মা হিসেবে রোমেলার তুলনা হয় না কিন্তু সুবিবেচক এবং বিচক্ষণ মায়ের ভূমিকা তিনি কখনই পালন করতে পারেননি। সামি মায়ের ভালোবাসাকে টেকেন ফর গ্র্যান্টেড হিসেবে নিয়েছে। সে বখে যায়নি একথা সত্য। কিন্তু দায়িত্ববান সন্তান হিসেবে বাবা-মায়ের মন রক্ষার কোনো শক্তিশালী তাগিদ তার কাজেকর্মে কখনো পরিলক্ষিত হয়নি। সে নিজের ইচ্ছে মতো বন্ধু বেছে নিয়েছে। বাবা-মায়ের আপত্তি অগ্রাহ্য করেছে। উচ্ছন্ন বন্ধুমহল ত্যাগ করেনি। পড়াশোনার ক্ষেত্রেও বাবার আদেশ মান্য করেনি। পড়েছে নিজের পছন্দের বিষয় নিয়ে। অন্য ধর্মের এক মেয়ের প্রেমে পড়ে বাবার সঙ্গ ত্যাগ করেছে। ক্যারিয়ার নিয়ে মনোযোগী হয়নি। শেষমেশ বিয়েটাও করল নিজের পছন্দের মেয়েকেই। রাশেদ প্রত্যক্ষ বা পরোক্ষভাবে ছেলেকে সহযোগীতা করেছেন জীবনের প্রতিটি ধাপে। তবুও আজ পিতা হিসেবে তিনি ব্যর্থ। এই ব্যর্থতা বুকে নিয়েই বাকি জীবনটা কাটাতে হবে। পুত্রের চোখে চোখে আর কখনো তিনি আগের মতো সহজভাবে তাকাতে পারবেন না। সংসারে যে ভাঙনের সুর লেগেছে সেই সুরের প্রভাব আর কোনোদিন কাটবে বলে মনে হয় না। সামি এখন প্রাপ্তবয়স্ক যুবাপুরুষ। এবার বাবা মায়ের ছত্রছায়া থেকে তাকে বেরিয়ে আসতে হবে। নিজের জীবনের হাল ধরতে হবে। মধ্যরাতের ঢাকা শহরে পিতার নিয়োজিত প্রহরী তাকে আর পাহারা দেবে না। গতিবিধিতে আর থাকবে না কারো নিয়ন্ত্রণ। সে এখন থেকে মুক্ত, স্বাধীন, পরিপূর্ণ একজন মানুষ। রাশেদ ছেলেকে নিয়ে আর ভাবতে চান না। এবার একটু অবসর চাই। পরিপূর্ণ অবসর!
মনের সাথে এতসব বোঝাপড়ার পরেও পুত্র-ভাবনা তাকে মুক্তি দিল না। তিনি ক্ষণিক বাদে বাদে সময় দেখতে লাগলেন। জানালার বাইরে চোখ ফেলতে লাগলেন ঘনঘন। সারাদিন নানারকম ব্যস্ততায় কেটে গেলেও রাত্রিগুলো যেন কাটতেই চায় না। অকর্মণ্য ক্লান্ত মস্তিষ্কে একাকিত্ব হানা দেয়। যদিও নিঃসঙ্গতার এই উৎপীড়ন তার মতো কর্ম-সাধন-তৎপর মানুষকে মানায় না। তিনি কবি নন। বৈষয়িক, বাস্তবিক মনের অধিকারী সাধারণ এক জীবন-সৈনিক। কাজ তার জীবনের একমাত্র ভালোবাসা! কিন্তু এখন আর আগের মতো দিন নেই। দিন পাল্টে গেছে। আজকাল মন ভীষণ অন্যমনস্ক! খণ্ড খণ্ড চিন্তার মেঘ মনের আকাশে বিচরণ করে বেড়ায় অবিরাম। স্ত্রীর কথা, পুত্রের কথা, নিজের বাবা মায়ের কথা, শৈশব, তারুণ্য… কত স্মৃতি… কত টুকরো টুকরো ঘটন-অঘটন… কত আক্ষেপ… কত প্রাপ্তি… কত অভিজ্ঞতা…! মাঝে মাঝে অমৃতার মুখটা মনে পড়ে। মনে পড়লেই তিনি দ্রুত কোনো-না-কোনো কাজ নিয়ে ব্যস্ত হয়ে পড়েন। কাজের তো শেষ নেই। দিনে দিনে দায়িত্ব বেড়ে চলেছে। সামি শক্ত হাতে ব্যবসার হাল ধরলে রাজনৈতিক কার্যকলাপে তিনি যথার্থ মনোনিবেশ করতে পারতেন। কিন্তু গত দেড় সপ্তাহ ধরে সামি অফিসে অনুপস্থিত। আপাতত কাজে তার মন ফিরবে না। কখনো ফেরে কি না তা নিয়েও সন্দেহ আছে। ছেলের কথা ভাবতে গেলে দিশাহারাবোধ করেন রাশেদ। পুত্রবধূটিও বিশেষ চালাক চতুর নয়। সহজ-সরল আবেগী মেয়ে। সামির পাশে শক্তভাবে দাঁড়ানোর মতো সাহস বা উদ্যম তার নেই। এসব দুশ্চিন্তা আজকাল রাশেদের হৃদয় কণ্টকিত করে তোলে। মাথা টনটন করে। হাঁসফাঁস লাগে। মানসিক অবস্থা খুব বেশি বিপন্ন হয়ে পড়লে তিনি হাঁটতে বেরিয়ে পড়েন। কিছু দূর হেঁটে, দৌড়ে, শরীরটাকে বশে এনে তারপরেই ঘরে ফিরে আসেন। আজ বেরোনোর আগে নিজের বেডরুমে উঁকি দিলেন একবার। আজকাল এই ঘরে রাত্রিযাপন করা হয় না। স্টাডিরুমেই স্থায়ী আস্তানা গেড়েছেন রাশেদ। বেডরুমে শ্যালিকা উপস্থিত আছে। দুই বোনের মধ্যে ফুসুরফাসুর গল্প চলছিল। রাশেদ ঘরে উপস্থিত হতেই সামির খালা উঠে দাঁড়াল। প্রস্থান করল দ্রুত। রোমেলা বিছানার হেডবোর্ডে হেলান দিয়ে বসে ছিলেন। নিঃস্পৃহভাবে তাকালেন স্বামীর দিকে।
‘কিছু বলবে?’
‘রাত বারোটা বাজে। ছেলে কোথায়?’
‘আজ ফিরবে না। কলিগের বাসায় স্টে করবে।’
‘কোন কলিগ? নাম জানো তুমি?’
‘স্কুলে একসাথে পড়াত। নাম জানি না। স্পাইগিরি করা তোমার স্বভাব, আমার না।’
রাশেদ শীতল গলায় বললেন, ‘শোন, ছেলে ফিরে এলে ওকে বলবে আমাদের লাইফ নিয়ে যেন আর চিন্তা না করে। নিজের ক্যারিয়ার এবং সংসার নিয়ে ভাবতে হবে ওকে। বউটাকে গিয়ে নিয়ে আসতে বলবে। আর বলবে তার বাবা মায়ের মধ্যে সবকিছু ঠিক আছে। আগের মতোই আছে।’
রোমেলা একটু নড়েচড়ে বসলেন, ‘মিথ্যে বলব ছেলেকে?’
রাশেদের কপালে চিন্তার সূক্ষ্ম কুঞ্চন পড়ল। রোমেলা সেই কুঞ্চনটা লক্ষ্য করলেন না। তার মনে হলো রাশেদকে দেখতে আগের মতোই ফিটফাট কেতাদুরস্ত লাগছে। একটা সাদা পোলো শার্ট আর ছাই রঙের ট্রাউজার পরনে। গালের দাড়ি কামানো। চুল পরিপাটি করে ছাঁটা। সংসারের এই ঘন ঘোর দুঃসময়েও মানুষটার সৌম্যদর্শন চেহারায় কোনো ম্লান ভাব নেই। কাজে-কর্মে বিরতি নেই। নিরলস, নিরবসর, নিয়মমাফিক জীবন তার। চোখের চাউনি আগের মতোই বুদ্ধিবিবেচনাদীপ্ত। বচনে-বাচনে আত্মবিশ্বাসের ফুলঝুরি! কোনো কিছুই কি একে প্রভাবিত করে না? স্ত্রীর আক্ষেপ, পুত্রের অভিমান কিংবা প্রেমিকার প্রস্থান… এসব খুঁটিনাটি জাগতিক ঘটনা কি মানুষটাকে এক বিন্দুও নাড়া দেয় না? কী করে এতটা নির্বিকার থাকে? রোমেলা তীক্ষ্ণ চোখে চেয়ে ছিলেন সুদর্শন, শক্তপোক্ত, ব্যক্তিত্ববান স্বামীর দিকে। এই লোকের অজস্র গুণ থাকা সত্ত্বেও রোমেলা আজ অবধি একে মনের মতো করে ভালোবাসতে পারলেন না। অনেক চেষ্টা করেও সর্বস্ব দিতে পারলেন না একে। আনিস ছিল চালচুলোহীন বেকার যুবক। চেহারাও সাধারণ। রূপ, গুণের বিচারে সামির আব্বার ধারে কাছে আসার মতো যোগ্যতা ছিল না তার। তবুও কী এক আশ্চর্য উপায়ে সেই সাধারণ যুবকটি সুপ্রতিষ্ঠিত, স্বীয় কীর্তিতে চরিতার্থ এক মহৎ ব্যক্তিত্বকে হারিয়ে দিল! কিন্তু রোমেলার বৈষয়িক জ্ঞান সদা জাগ্ৰত। আবেগকে তিনি আরাম আয়েশের চাইতে বেশি প্রাধান্য দেননি কখনো। ভালোবাসায় থাকা আর ভালো থাকায় বিস্তর ফারাক আছে। প্রথম যৌবনে তিনি ধনাঢ্যতা, অর্থের প্রাচুর্যকে প্রাধান্য দিয়েছেন। শারীরিক উন্মাদনা বা আকর্ষণ আর কদিন থাকে? পরবর্তীতে টিকে থাকে মনের টান নইলে বোঝাপড়া। লোকটাকে তিনি মন দিতে না পারলেও অসম্মান তো কখনো করেননি! সম্মান করেছেন। স্ত্রী হিসেবে সমস্ত দায়িত্ব পালন করে এসেছেন। কিন্তু নিজ পুত্রের বান্ধবীর সাথে প্রণয়ঘটিত কেলেঙ্কারির পর সেই সম্মান টুকু উবে গেছে। সত্যি বলতে এর চোখে চোখ রাখতেও ঘেন্না হয় আজকাল। মন চায় সবকিছু ছেড়েছুড়ে চলে যান। কিন্তু ছেলের মুখের দিকে চেয়ে তিনি কোনো সিদ্ধান্ত নিতে পারছেন না। তাছাড়া তার বিষয়াসক্ত বাস্তব জ্ঞানসম্পন্ন চিন্তাধারা কোনো হঠকারী সিদ্ধান্তকে প্রশ্রয় দেবে না। তিনি প্রায়শই ভাবছেন প্রস্থানের কথা। আবার পরমুহূর্তেই সাবধানী হয়ে উঠছে মন। এই প্রাসাদতুল্য অতি মূল্যবান বাড়িটির একচ্ছত্র কর্তৃত্বে আছেন তিনি। এখানে তার সুপ্রতিষ্ঠিত অধিকার আছে। বাড়িটির জন্মলগ্ন থেকে আজ অবধি তারই তত্ত্বাবধানে আছে। ঢাকা শহর এবং দেশের বাড়ি মিলিয়ে সামির আব্বার মোট সাতটা বাড়ি আছে। এর মধ্যে লালমাটিয়ার বাড়িটি শুধু রোমালার নামে কেনা হয়েছে। বাদবাকি সব সম্পত্তি সামির আব্বার নিজের নামে। অন্যান্য সম্পদের ওপর রোমেলার লোভ নেই, কিন্তু এই বাড়ির প্রতিটি দেয়াল তিনি নিজের হাতে সাজিয়েছেন। এই বাড়ির প্রতি টান অন্যরকম। এ অধিকার খুব সহজে বেহাত করা যাবে না।
রাশেদ একসময় চিন্তার অবসান ঘটিয়ে স্ত্রীর দিকে তাকালেন এক ঝলক। স্মিত হেসে বললেন, ‘সত্য মিথ্যা জানি না। তবে একমাত্র সন্তানের জন্য এতটুকু আমাদের করতেই হবে।’
রোমেলা বিদ্রূপের হাসি হাসলেন নিঃশব্দে। কিছু বললেন না।
আকাশ আজকাল রাত জাগে না। বিছানায় যাওয়ামাত্র গভীর ঘুমে তলিয়ে যায়। তাড়াতাড়ি না ঘুমিয়েও উপায় নেই। প্রায় সকালেই ক্লাস থাকে। এদিকে চাকরি ছেড়ে দেয়ার পর থেকে রুদ্র ইনসমনিয়ায় ভুগছে। অনেক রাত অবধি ঘুম আসে না তার। কানে এয়ারপড লাগিয়ে নেটফ্লিক্স বা হুলুতে সিরিয়াল দেখে। ইন্টারনেট ব্রাউজ করে। মাঝে মাঝে পড়াশোনা করে। যে প্রফেসরের আন্ডারে পিএইচডি করবে সেই প্রফেসর চাইনিজ এবং বেশ সপ্রতিভ। সুযোগ পেলেই রুদ্রর সাথে নানা বিষয়ে আলাপ করে। প্রায়ই জুম মিটিং-এ জয়েন করতে হয়। অতএব নিদ্রাবিহীন রাত্রিগুলো রুদ্রর অতটা খারাপ কাটে না। তরতর করে সময় কেটে যায়। কিন্তু সমস্যা হলো ইদানীং মাঝরাতে তার সিগারেটের তেষ্টা পায়। আকাশের ধূমপানের বদঅভ্যাস নেই। ঘরের ভেতর সিগারেটের গন্ধ সহ্য করতে পারে না সে। এই বাসায় বারান্দায় যেতে হয় ড্রয়িংরুম পেরিয়ে। ড্রয়িংরুমে তারা ঘুমায়। মেয়েটির রাত জাগার অভ্যাস আছে। গভীর রাত পর্যন্ত বাতি জ্বালিয়ে গল্পের বই পড়ে। রুদ্র প্রথমে ভেবেছিল অ্যাপার্টমেন্টের নিচে নেমে স্মোক করবে। কিন্তু সদর দরজাটাও তো ড্রয়িংরুমের সাথে লাগোয়া। তারাকে ডিঙিয়েই বাইরে বেরোতে হবে। মাঝরাতে একটা মেয়েকে এভাবে বিরক্ত করতে সংকোচ হয়েছিল। প্রথমদিন চুপচাপ দাঁড়িয়ে ছিল ড্রয়িং কাম ডাইনিং-এর পর্দার ওপাশে। কী করবে বুঝতে পারছিল না। হঠাৎ তারা নিজ থেকেই কথা বলে উঠল, ‘রুদ্র ভাইয়া, কিছু বলবেন?’
‘তুমি জেগে আছ এখনো?’
‘নিশ্চয়ই জেগে আছি। ঘুমিয়ে ঘুমিয়ে কি মানুষ কথা বলতে পারে?’
‘আসব?’
‘আসুন।’
রুদ্র পর্দা ঠেলে ড্রয়িংরুমে ঢুকল। তারা বিছানায় বসে বই পড়ছে। চোখে মোটা ফ্রেমের চশমা। মাথায় জবজবে তেল। দেখেই কেমন হাসি পেয়ে গেল রুদ্রর। তারা চশমাটা নাকের ডগা থেকে আঙুল দিয়ে ওপরের দিকে ঠেলে দিল। গমগমে গলায় বলল, ‘হাসছেন কেন?’
রুদ্র হাসিটা চাপানোর চেষ্টা করল, ‘তুমি কি খুব বই পড়তে ভালোবাসো?’
‘বাসি।’
রুদ্র হাসতে লাগল, ‘তুমি একটু নার্ভ আছ, তাই না?’
‘এটা বলতে এসেছেন?’
‘আমি একটু নিচে যাচ্ছি।’
‘এত রাতে?’
‘হ্যাঁ, এত রাতে।’
‘যেতে পারবেন না।’
‘কেন?’
‘তাকিয়ে দেখুন। দরজায় তালা ঝুলছে।
রুদ্র তাকাল। সত্যিই একটা ইয়া বড় লোহার তালা লাগানো দরজায়। ‘খালু সাহেব তালা মেরে ঘুমাতে যান রাতে। চাবি উনার কাছেই থাকে। আকাশ ভাইয়ার কাছেও খুব সম্ভবত ডুপ্লিকেট আছে। আপনি কাল চেয়ে নিয়েন।’
রুদ্র থ বনে যাওয়া গলায় বলল, ‘কিন্তু আমার তো একটু যাওয়া দরকার।’
‘দরকারটা কি আমাকে বলা যায়?’
‘বিড়ি টানব।’
‘বারান্দায় যেতে পারেন।’
রুদ্র হাসল। একশ ভোল্টের ফকফকা হাসি।
‘থ্যাংক ইউ। আমি ভয়ে ভয়ে প্রস্তাবটা দিতে পারছিলাম না।’
‘আপনি আমাকে ভয় পান?’
‘তোমাকে তো যে কেউ ভয় পাবে! বাপরে! তোমার চশমার সাইজ দেখছ? দেখলেই মনে হয় হেডমিস্ট্রেস।’ তারার মুখটা হঠাৎ খুব গম্ভীর হয়ে উঠল। আর একটি শব্দও উচ্চারণ না করে বইয়ের পাতায় চোখ নামালো সে। রুদ্র পরদিন আকাশের কাছ থেকে চাবি চেয়ে রাখল। রাত দুটোর সময় শোবার ঘর থেকে বেরিয়ে দেখল ড্রয়িংরুমের বাতি জ্বলছে এখনো। তারা দিব্যি জেগে আছে। চোখে চশমা। চুল দেখে মনে হচ্ছে পৃথিবীর সব তেল ঠেসে দেয়া হয়েছে ওই মাথায়। রুদ্র মৃদু গলায় বলল,
‘আসব?’
‘জি আসুন।’
রুদ্র পর্দা সরিয়ে ড্রয়িংরুমে ঢুকেই সদর দরজার দিকে এগিয়ে যাচ্ছিল। তারা বলল, ‘নিচে যাবার কী দরকার? আপনি বারান্দা ইউজ করতে পারেন।
রুদ্র হাসে, ‘সত্যি?’
তারা কোনো উত্তর না দিয়ে তীক্ষ্ণ চোখে পরখ করল ওকে। চুলে ঝুঁটি, পরনে ছাই রঙের টিশার্ট আর কালো হাফ প্যান্ট। দাড়িভর্তি গালে ফকফকা হাসি। এত খুশি হওয়ার মতো কোনো খবর কি এটা? ছেলেটা দাঁত কেলিয়ে হাসছে কেন? সর্বক্ষণ খুঁটিনাটি বিষয় নিয়ে তামাশা করতে একটা মানুষের কী করে ভালো লাগে? রুদ্র বারান্দার দিকে এগিয়ে যেতে যেতে ভ্রু নাচিয়ে বলল, ‘তারপর? কেমন চলছে সব?’
তারা অসহিষ্ণু কণ্ঠে বলল, ‘রুদ্র ভাইয়া! আমার ঘুম পাচ্ছে। এখন কথা বলতে ইচ্ছে করছে না।’
রুদ্র চিন্তিত হয়ে উঠল,
‘আমি খেয়াল করে দেখেছি বেশিরভাগ সময়ই তোমার কথা বলতে ইচ্ছা করে না। এর কারণ কী? তোমাকে কথা বলার ক্লাসে ভর্তি হতে হবে।’
তারা অবাক, ‘কথা বলার ক্লাস বলে কিছু আছে নাকি?’
‘আমার কাছেই আছে। আমি তোমাকে কথা বলা শেখাব। ক্লাস কবে থেকে শুরু করবা বল?’
‘ক্লাস করব না।’
‘কেন?’
‘ক্লাস করতে আমার ভালো লাগে না।’
‘কী করতে ভালো লাগে?’
‘জানি না।
‘নাচ, গান, কবিতা আবৃত্তি?’
‘রুদ্র ভাইয়া… প্লিজ এখন যান এখান থেকে।’
‘আচ্ছা যাব। কিন্তু তুমি আমাকে ভাইয়া ডাকো কেন? কী কারণে?’
‘আজব! ভাইয়াকে ভাইয়া ডাকব না তো কী ডাকব?’
‘আমি তোমার ভাইয়া হলাম কবে?’
তারা বসা থেকে উঠে দাঁড়ালো, ‘আপনি যাবেন? নাকি আমিই যাব?’
‘আরে বসো বসো। কোথায় যাবা এত রাতে? তোমার কি কোনো কারণে মন খারাপ?’
তারা চুপ করে রইল। তার মনটা বছরের অধিকাংশ দিনই খারাপ থাকে। এটা নতুন কোনো ঘটনা নয়। মন খারাপ নিয়েই বেঁচে থাকার অভ্যাস হয়ে গেছে। রুদ্র বলল,
‘তোমাকে বরং একটা গান শুনাই। গান শুনলে তোমার মন ভালো হয়ে যাবে।’
‘গান শুনব না।’
‘কী আশ্চর্য! কেন?’
‘আপনি যেসব গান করেন সেগুলো আমার পছন্দ না।’ রুদ্র ভ্রু-কুঁচকে বলল, ‘তোমার কী ধরনের গান পছন্দ?’
‘রবীন্দ্রসংগীত।’
তাচ্ছিল্যে ঠোঁট বাঁকাল রুদ্র, ‘আমি তো ছোটবেলায় রবীন্দ্রসঙ্গীতই শিখেছি। কোনটা শুনতে চাও বলো। এখুনি গেয়ে দিচ্ছি।’
তারা বলল, ‘এত রাতে গান করলে বাড়ির লোক জেগে যাবে।’
রুদ্র ফিচেল হেসে বলল, ‘রবীন্দ্রসঙ্গীত শুনে কারো ঘুম ভাঙবে না। বরং আরো বেশি ঘুম পাবে।’
তারা একটা বড় শ্বাস ফেলে বলল, ‘আজকে নয়। অন্য একদিন শুনব।’
‘তোমার প্রিয় গান কোনটি? সেটা তো বলো!’
‘সেটা জেনে আপনি কী করবেন?’
রুদ্র হাসে, ‘কী করব আবার? তোমার মন খারাপের সময় গানটা গেয়ে
মন ভালো করে দেব!’
তারা চোখ নামিয়ে নিল নিচে। এত সহজ… এত সুন্দর… এত মায়া করে কেউ তার সাথে কখনো কথা বলেছে কি না মনে পড়ে না। সে অধোবদনে মৃদু স্বরে বলল,
‘কেন? আপনি কি মানুষের মন ভালো করার চাকরি নিয়েছেন?’
রুদ্র একটু অবাক হলো- ‘দারুণ বললে তো! এরকম চাকরির প্রচলন থাকলে খুব ভালো হতো। কিন্তু আনফরচুনেটলি কেউ এসব কাজের বেল দেয় না। আমি ফ্রিতেই মানুষের মন ভালো করে দেই। অন্ধকার মুখের মানুষ আমার ভালো লাগে না। আমি চাই পৃথিবীর সব মানুষের মুখ আলোয় আলোয় ভরে যাক।’ এটুকু বলে রুদ্র নিজের মনে হাসে। রসিয়ে রসিয়ে বলে, ‘ঠিক আমাদের মতো! আমাকে আর আমার বন্ধুদের দ্যাখো। সারা মুখে আলো নিয়ে ঘুরে বেড়াই।
‘আপনি বলতে চাইছেন আমি অন্ধকার মুখের মানুষ?’
‘ঠিক তাই! যাই হোক, এখন চটপট বলে ফ্যালো তোমার প্রিয় গানের লাইন।’
‘আমার প্রাণের পরে চলে গেল কে? বসন্তের বাতাস টুকুর মতো!’
‘আরে বাহ! বেশ রোমান্টিক তো। প্রেম ট্রেম করো নাকি?’
তারার মুখে লজ্জার আলতা রং ছড়িয়ে পড়ল। ভীষণ অস্বস্তি নিয়ে বলল, ‘রুদ্র ভাইয়া, প্লিজ আপনি যান এখন।
‘গান শুনবা না?’
তারা কোনো উত্তর না দিয়ে বইয়ের পাতায় মুখ গুঁজল। বারান্দার দরজা খুলতে খুলতে রুদ্রর হঠাৎ মনে হলো, এত সহজ-সরল মেয়ে সে এর আগে কখনো দেখেনি। ওই সহজ মুখে কী যেন একটা আছে। দেখলে ঠান্ডা ঝিরিঝিরি অনুভূতিতে মন ছেয়ে যায়। কিন্তু মেয়েটা সবসময় দুঃখী-দুঃখী ভাব নিয়ে বসে থাকে কেন? এর কারণ কী?
আজ রুদ্র আর আকাশ বাড়ি ফিরল বেশ রাত করে। ঘড়ির কাঁটা এগারোটা ছুঁইছুঁই। ড্রয়িংরুমে পিতৃদেব বসে আছেন পেটে ফুটবল আকৃতির ভুঁড়ি ভাসিয়ে। এই বাসায় রুদ্রর উপস্থিতি তিনি বিশেষ পছন্দ করেন না। রুদ্রকে দেখলেই নাক মুখ কুঁচকে ফেলেন। আজকেও ব্যতিক্রম কিছু হলো না। আকাশের পেছন পেছন রুদ্রকে ঢুকতে দেখে পিতৃদেব গলা খাঁকারি দিয়ে উচ্চস্বরে বলে উঠলেন, ‘বাড়ি তো নয় যেন লঙ্গরখানা!’
রুদ্র পারতপক্ষে আকাশের বাবার চোখে চোখে তাকায় না। এই মদ্যপ, রোষপরবশ, আনকালচারড লোকটিকে সে মনে মনে একটু ভয়ই পায়। আকাশের জন্য কষ্ট হয়। ওর মতো ভদ্র একটা ছেলের জন্মদাতা পিতা যে এমন গোঁয়ার, বর্বর হতে পারে তা বিশ্বাস করতে কষ্ট হয়। বাবার কথা শুনে আকাশের চোখ মুখ কঠোর হয়ে উঠল। উত্তেজিতভাবে কিছু একটা বলতে যাচ্ছিল সে, রুদ্র ওর কুনুই খামচে ধরে নিরস্ত করল, ‘থাক দোস্ত। কিছু বলিস না। ভিতরে চল।’
পাশেই ডাইনিং রুম। তারা রান্নাঘরে থালাবাসন ধুচ্ছিল। আকাশদের দেখে এগিয়ে এল। মৃদু গলায় বলল, ‘খাবার রাখা আছে টেবিলে। খেয়ে নিন।’
আকাশ তারার কথা শুনতে পেয়ে দায়সারা উত্তর দিল, ‘খিদে নেই। খাবো না কিছু।’
রুদ্র আকাশের পিছু পিছু এগিয়ে যাচ্ছিল। তারার দিকে চেয়ে একটু সৌজন্যতার হাসি হাসল সে। দুই বন্ধু বেডরুমে ঢুকেই দড়াম শব্দে দরজাটা আটকে দিল। ডাইনিং-এ দাঁড়িয়ে তারা স্পষ্ট শুনতে পেল রুদ্র আর্তস্বরে বলছে, ‘তুই তো খাইছিস অমৃতার বাসায়। আমি তো খাই নাই। খাবার দিতে না করলি কেন?’
‘ওহো। সরি দোস্ত। ভুইলাই গেছি। খাওয়া রেডি। তুই যা। খেয়ে নে।’
‘থাক ভাই… তোমার টাইগার বাপ পাহারা দিতাছে। আমারে দেইখা হালুম কইরা ঝাঁপায় পড়তে পারে। শেষে খাওয়ার লোভ করতে গিয়া নিজেই খাদ্য হয়ে যাব।’
কথাগুলো শুনে তারার মনটা একটু খারাপ হয়ে গেল। রুদ্র খেতে ভালোবাসে। আজকে খালামণি ঝাল ঝাল হাঁসের মাংস রান্না করেছিল। খেতে খেতে তারার বারংবার রুদ্রর কথা মনে পড়ছিল। মনে হচ্ছিল ছেলেটা এই মাংস খেয়ে কতই না খুশি হবে! ওর আনন্দোচ্ছল মুখটা কল্পনা করে তারারও একরকম গোপন আনন্দ হচ্ছিল মনে মনে। অথচ রুদ্রর হাপুসহুপুস খাওয়ার ধরনটা দেখলে বরাবরই গা ঘিনঘিন করে। একেবারে বাহ্যজ্ঞানশূন্য হয়ে খেতে থাকে। আকাশ ভাইয়া, সামি ভাইয়ার পাশে ইনাকে বন্ধু হিসেবে মানায়ই না। তারা লক্ষ্য করে দেখেছে চেহারা খানা খারাপ নয়। বরং কটা রঙের চোখদুটো অনেক বেশিই প্রাঞ্জল। কিন্তু আউল বাউল চুল আর ডাকাতের মতো বিজবিজে দাড়ির আড়ালে মায়া-মায়া মুখটা ঢাকা পড়ে গেছে। ওই মুখের দিকে তাকালেই হনুমানের কথা মনে পড়ে। মনে হয় গাছের ডাল বেয়ে বেয়ে এইমাত্র একটা গোঁয়ার হনুমান নেমে এসেছে ভদ্র সমাজে। কিন্তু হনুমানেরও তো ক্ষুধা তৃষ্ণাবোধ আছে। বেচারা হনুমান সারাটা রাত অভুক্ত অবস্থায় কাটাবে। ভাবতেই খুব খারাপ লাগছে! ঝুমকি শোবার ঘরের বাতি নিভিয়ে শুয়ে ছিল। সন্ধ্যের পর থেকে তার এই একটি মাত্র কাজ- শুয়ে থাকা। তারা কত বলে টিভি দেখো, নইলে লুডু খেলো… কিছু-না-কিছু তো কর! কিন্তু নাহ… ঝুমকির যেন বাতি নিভিয়ে শুয়ে থাকার মধ্যেই সর্বসুখ নিহিত আছে। তারা অন্ধকার ঘরে এসে ঝুমকির বিছানার পাশে বসল। নিচু স্বরে ডাকল, ‘খালামণি!’
‘হুম!’
তারা একটু দ্বিধাগ্রস্ত গলায় বলল, ‘ইয়ে… আকাশ ভাইয়া খেয়ে এসেছে বাইরে থেকে। বলল বাসায় খাবে না।’
‘ঠিক আছে। খাবারগুলো তুলে রাখ ফ্রিজে।’ ঝুমকির যান্ত্রিক গলার আদেশ শুনে চুপসে গেলো তারা। রুদ্রর কথা একবার জিজ্ঞাসাও করল না। আজব! তারাকে নড়তে না দেখে ঝুমকি সন্দিহান হয়ে বলল,
‘বসে আছিস কেন?’
তারা অস্বস্তি নিয়ে বলল, ‘রুদ্র ভাইয়া খায়নি। কিন্তু খালুসাহেবের ভয়ে ঘর থেকে বের হতে পারছে না।’
‘তাই নাকি? তুই কী করে জানলি।’
তারা অপরাধীর গলায় বলল, ‘আকাশ ভাইয়াকে বলছিল উনি। আমি ডাইনিং এ দাঁড়িয়ে শুনেছি।’
ঝুমকি বিছানা থেকে নেমে এল। আলুথালু শাড়ির আঁচলটা ঠিকভাবে গায়ে জড়িয়ে নিয়ে আকাশের ঘরের দরজায় এসে দাঁড়ালো। দুমদুম ধাক্কা দিয়ে বলল, ‘আকাশ! অ্যাই আকাশ!’
ভেতর থেকে রুদ্রর গলা ভেসে এল, ‘আন্টি আকাশ বাথরুমে। শাওয়ার নিচ্ছে।’
‘তুমি দরজাটা খুলো।’
মিনিট না গড়াতেই রুদ্র দরজা খুলল। ঝুমকি ভারী নরম গলায় বলল, ‘তারার কাছে শুনলাম তুমি নাকি রাতে খাও নাই বাবা?’
কয়েক হাত দূরে দাঁড়িয়ে থাকা তারার কানে কথাটা যাওয়া মাত্র অস্বস্তিতে গাঁট হয়ে গেল সে। খালামণিটাও না আস্ত একটা গাধা! তারার নাম নেয়ার কী দরকার ছিল? যত্তসব! মানুষের উপকার করতে যাওয়াটাই আসলে বোকামি!
‘না আন্টি… মানে… আমি ঠিক আছি। না খেলেও চলবে।’
‘খাবার তো রেডি। এসো এসো, সময় নষ্ট না করে খেয়ে নাও।’ তারার অস্বস্তিটা হঠাৎ কেন যেন বেড়ে গেল। মন চাইল কোথাও পালিয়ে যায়। কিন্তু এই ছোট্ট এক টুকরো খুপরি বাসায় পালাবার মতো বিস্তর জায়গা নেই। খালামণি তার নাম মেনশন না করলেই এই ঝামেলাটা হতো না। বিরক্তিতে খিঁচড়ে গেল মন। ঝুমকি হাঁক ছাড়ল, ‘অ্যাই তারা! কই গেলি?’
তারা মিউমিউ স্বরে বলল, ‘এইতো।’
‘খাবারের ঢাকনাগুলো তুলে দে। রুদ্র খেয়ে নিক। গরম করা লাগবে কিনা দ্যাখ।’
কথাটা বলে ঝুমকি আবার নিজের ঘরের দিকে যাত্রা শুরু করল। আকাশের বাবা টিভি বন্ধ করে উঠে এসেছেন। চার হাত লম্বা স্বল্প পরিসরের করিডোরটার দুই মাথায় দুটি রুম। রুদ্র যখন বেডরুমের দরজায়, বাবা ঠিক তখনই করিডোরে পা রাখলেন। চোখে চোখ পড়ল। কোটরে ঢোকা গোল গোল জ্বলন্ত দুটি চোখ দেখে ভয় খেল রুদ্র। পিছিয়ে গেল এক পা। লোকটা দাঁড়িয়ে পড়ল নিজের ঘরের সামনে। কটমটে চোখ নিয়ে তাকিয়ে রইল রুদ্রর দিকে। লুঙ্গি কিছুটা নেমে গিয়েছিল ভুঁড়ির নিচে। দুহাত দিয়ে শক্ত করে লুঙ্গিতে গিঁট দিলেন তিনি। রুদ্র অপ্রস্তুতভাবে বলল, ‘স্লামালিকুম আংকেল।’
সালামের উত্তর দেবার প্রয়োজন বোধ করলেন না তিনি। আরো কিছুক্ষণ চোখের আগুনে রুদ্রকে পুড়িয়ে দিয়ে ঘরের ভেতর পা বাড়ালেন।
কিছুদিন আগে আকাশ একটা মাইক্রোওয়েভ ওভেন কিনেছে। বেশ আরাম হয়েছে এটা কেনার পর। খাবারদাবার বারবার চুলায় গরম করা মস্ত ঝামেলা। তারা ওভেনে হাঁসের মাংস গরম করছিল। দেখল রুদ্র ডাইনিং-এ এসে বুকে ফুঁ দিচ্ছে। এলোমেলো চুলগুলো ছড়িয়ে আছে ঘাড়ময়। শ্যামলা মুখে কালচে দাড়ির হিজিবিজি। প্রাঞ্জল চোখ জোড়ায় চাপা কৌতুকের ঝিলিক। একটা মানুষ যে সারাক্ষণ হাসি তামাশায় মেতে থাকতে পারে রুদ্রকে না দেখলে তারা এ কথা কোনোদিন বিশ্বাস করত না। অবশ্য মানুষ তো না সে। আস্ত একটা হনুমান। হনুমানরা বোধহয় অনেক কিছু পারে, যা মানুষ পারে না!
‘যেই ভয়টা পাইছিলাম! বাপরে!’ রুদ্র বলল চেয়ার টেনে নিয়ে বসে।
‘ভয় কেন?’ গরম ভাত ভর্তি হটবক্সের ঢাকনা তুলতে তুলতে তারা প্রশ্ন করল, নতমুখে।
‘আংকেল আমার দিকে এমনভাবে তাকিয়ে ছিল, মনে হচ্ছিল যেন আস্ত চিবিয়ে খাবে!’
‘হুম।’ ছোট করে শব্দটা উচ্চারণ করল তারা। অন্যকিছু খুঁজে পেল না বলার মতো। খালু সাহেব যে অদ্ভুত একজন মানুষ সেই খবর তো সবাই জানে। নতুন করে এ নিয়ে আর কী কথা বলবে?
‘তুমি খেয়েছ?’ রুদ্রর প্রশ্ন।
তারা একটু ঠেস দেয়া গলায় বলল, ‘রাত বারোটা বাজে… না খেয়ে বসে থাকব কার জন্য?’
রুদ্র ভ্রু উঁচিয়ে তাকালো এক ঝলক। ফিচেল হেসে সকৌতুকে বলল, ‘কার জন্য আবার? আমার জন্য!’
তারা দাঁত মুখ খিঁচে গমগমে গলায় বলল, ‘কাজ নাই আর!’
রুদ্রর ঠোঁট থেকে ফিচেল হাসিটা সরল না সহজে। রসিয়ে রসিয়ে বলল, ‘তুমি মেয়েটা অনেক কেয়ারিং। আমাকে অনেক কেয়ার কর। এই জিনিসটা আমার ভালোই লাগে।’
তারা গ্লাভসপরা হাতে ওভেন থেকে গরম ধোঁয়া ওঠা মাংসর বাটি নামাতে নামাতে কড়াভাবে বলল, ‘আপনি বাসার অতিথি, তাই যথাসাধ্য আপ্যায়ন করার চেষ্টা করি। কেয়ার টেয়ার করি না।’
কথাগুলো ছুড়ে দিয়ে তারা প্রস্থানদ্যত হয়েছিল। রুদ্র পেছন থেকে বলে উঠল, ‘কোথায় যাচ্ছ?’
‘ড্রয়িং রুমে।’
রুদ্র প্লেটে ভাত বেড়ে নিতে নিতে বলল, ‘ঠিক আছে। যাও।’
‘আর কিছু লাগবে?’
রুদ্র পলক তুলে চাইল, ‘আমার একা একা খেতে ভালো লাগে না। তুমি কি একটু বসবে?’
তারা চোখ নামাল নিচে। অস্বস্তি নিয়ে দাঁড়িয়ে রইল কিয়ৎক্ষণ। রুদ্র বলল, ‘সমস্যা থাকলে যাও। বসতে হবে না।’ তারা জানে রুদ্র এখন হাভাতের মতো গপগপ করে খাবে। আঙুল চেটেপুটে খাবে। পারলে ভাতের প্লেটটা শুদ্ধ খেয়ে ফেলবে। তারার এই দৃশ্য দেখতে মোটেও ভালো লাগে না। কিন্তু আজব ব্যাপারে হছে এই মুহূর্তে এখান থেকে অন্য কোথাও যেতে ইচ্ছে করছে না। মনটা খুব রহস্যময় আচরণ করছে। সে কিছু না বলে পা টিপে টিপে এগিয়ে এল। বসল রুদ্রর মুখোমুখি চেয়ারে। রুদ্র চোখ তুলে দেখল একবার। চোখে চোখ পড়তেই গালভর্তি হাসি হাসল। তারার হঠাৎ মনে হলো এই হাসিটা বেশ সুন্দর ছিল। হনুমানদেরকেও মাঝে মাঝে সুন্দর লাগে নাকি? রুদ্র তারাকে দেখছিল। চোখে মোটা চশমা। ঘাড়ের ওপর এক মস্ত খোঁপা। টিয়া রঙের সুতির সালওয়ার কামিজ পরনে। নিত্যদিনের মতোই সাধারণ বেশভূষা।
‘তুমি মুখটাকে সারাক্ষণ প্যাঁচার মতো করে রাখো কেন?’ রুদ্র প্রশ্ন করল নির্বিকার গলায়।
তারা নিম্নমুখী চোখ নিয়ে বলল, ‘মানুষের মুখ কখনো প্যাঁচার মতো হয় না।’
‘হয় না কে বলল? এই মুহূর্তে একজন প্যাঁচামুখী মেয়ে আমার সামনে বসে আছে। আমি স্পষ্ট দেখতে পাচ্ছি।
মেজাজ খিঁচড়ে গেল তারার। সে প্যাঁচার মতো হলে রুদ্র নিজে কী? নিজে তো আস্ত একটা হনুমান। বয়সে বড় বলে মুখের ওপর কথা শোনানো যাচ্ছে না। নইলে তারার খুব বলতে ইচ্ছে করছে, আপনাকে দেখলেই আমার হনুমানের কথা মনে পড়ে। কোন জঙ্গল থেকে উঠে এসেছেন আপনি? কতদিন গোসল করেন না?
‘আরে! মাংসটা তো সেই টেস্ট হয়েছে! তুমি রান্না করেছ?’ হাপুশহুপুশ করে খেতে খেতে রুদ্র বলল।
‘জি না।’
‘তুমি রান্না করতে পারো?’
‘জি না’
‘তুমি কী করতে পার তারা?’
‘কিছুই পারি না।’
‘এটা খুব ভুল একটা কথা। প্রতিটা মানুষের কিছু-না-কিছু স্কিল থাকে। প্রতিভা থাকে। যেটা নিজেকেই খুঁজে বের করতে হয়।’
‘বুঝলাম।’ দীর্ঘশ্বাস ফেলল তারা।
‘তুমি আমার কথা শুনে সব সময় এত বিরক্ত হও কেন?’
তারা নাকের ডগায় আটকে থাকা চশমাটা আঙুল দিয়ে সামান্য উপরে ঠেলে দিয়ে বলল, ‘আমার বেশি কথা বলতে ভালো লাগে না।’
‘তুমি কিন্তু খুব বোরিং আছ!’
তারা চুপ করে রইল। সে বোরিং এই বিষয় সম্পর্কে অনেক আগেই নিশ্চিত হয়েছে। স্কুল কলেজে তার বিশেষ কোনো বন্ধু বান্ধবী ছিল না। বেস্ট ফ্রেন্ড ছিল তিশা। তারার মতই কথা কম বলত। এসএসসি-তে ফেল করেছিল বলে ওর পরিবার ধরে-বেঁধে বিয়ে দিয়ে দিয়েছিল। বিয়ের পর তিশা আর যোগাযোগ রাখেনি। এখন ভার্সিটির দুজন বান্ধবী আছে। নোট আদান প্রদান হয়। মাঝে মাঝে ক্যান্টিনে বসে চা খাওয়া হয়। ব্যস এটুকুই। বেশি কথা বললেই ব্যক্তিগত প্রসঙ্গ উঠে আসে। তারার নিজের সম্পর্কে কথা বলতে ভালো লাগে না। বলার মতো কিছুই নেই। নিজেকে আড়াল করে রাখতেই ভালো লাগে তার। মেয়েদের সাথে যাও একটু কথা বলতে পারে, ছেলেদের সাথে তো একেবারেই পারে না। তার কোনো ছেলে বন্ধু নেই।
‘তারা!’ রুদ্র ডাকল।
‘জি বলুন।’
‘এত বোরিং কেন তুমি?’
কেমন অন্য গলায় প্রশ্ন করে রুদ্র। কানে সুন্দর হয়ে এসে লাগে কথাটা। কিন্তু তারার মন খারাপ হয় একটু। মন খারাপের গলায় বলে, ‘জানি না।’
‘প্রতিদিন আয়নার সামনে দাঁড়ায়ে নিজের সাথে নিজে কথা বলবা।
এভাবে কথা বলার অভ্যাস হবে।’
‘কী হবে এত কথা বলে?’
‘কথা না বললে বেঁচে থাকবা কীভাবে? বয়ফ্রেন্ড হবে নাতো!
তারার চিবুকটা গলার সাথে লেগে যায়। রুদ্র খাবার চিবোতে চিবোতে রসিক গলায় বলে, ‘প্রেম করছ কখনো?’
তারা বিরক্ত হয়, ‘জি না!’
রুদ্র হাসে, ‘আমিও করি নাই!’
তারা প্রমাদ গুণল মনে মনে। হনুমানের সাথে কে প্রেম করবে? ‘তুমি চাইলে আমার সাথে প্রেম করতে পারো।’
তারা চমকে উঠল, ‘কী যা তা বলছেন?’
রুদ্র নির্বিকার, ‘হুম… আইডিয়াটা কিন্তু খারাপ না। তুমি যদিও প্রেমিকা হিসেবে একেবারেই ম্যান্দামারা হবা। বোম ফাটাইলেও কথা বলবা না। বাট আই ক্যান টিচ ইউ! আমিও যেহেতু আগে কখনো প্রেম করি নাই। দুইজনেরই একটা অভিজ্ঞতা হইল। কী বলো?’
তারা স্তব্ধ হয়ে গেল। ছেলেটা ফাজিল সে আগে থেকেই জানত কিন্তু এমন বাড়াবাড়ি রকমের বেহায়া এটা তো জানত না। ওর লম্বাটে শ্যামলা মুখের ভাঁজে ভাঁজে অপমানের মেঘ এসে ভিড়ল। গমগম করে বলল,
‘আপনি সব সময় এমন ফাজিল কথা বলে বেড়ান কেন?’
রুদ্র হাসে, ‘ভালো লাগে! আমার জীবনের সবচেয়ে ফেভারিট কাজ হলো, ফাজিল কথা বলা।’
হঠাৎ আকাশের গলার আওয়াজ পাওয়া গেল, ‘কী হচ্ছে?’
তারার মুখটা খুব থমথমে। সে কিছু বলল না। গুম হয়ে বসে রইল। রুদ্র হাস্যোজ্জ্বল গলায় বলল, ‘দোস্ত হাঁসের মাংসটা জটিল হইছে। না খাইলে মিস করবি। আন্টির হাতটা হীরা দিয়া বাঁধায় দেয়া উচিত এই রান্নার জন্য। আমার সামর্থ্য থাকলে কাজটা করতাম।’
আকাশ চেয়ারে বসতে বসতে বলল, ‘খাওয়া শেষ কর তাড়াতাড়ি। সামির খোঁজ পাওয়া গেছে। রাতেই যাব ওর কাছে। দিনের বেলা নানা কাজের ঝামেলা।’
কথা শুনে রুদ্রর মুখের চর্বণ প্রক্রিয়া থেমে গেল। অবাক গলায় বলল, ‘কই আছে শালায়?’
‘কলিগের বাসায়।’
‘এত রাতে যাবি?’
‘হুম। রাতেই যামু। ওই শালা আবার দিনের বেলা বের হয়ে যাইতে পারে। এখনই ধরতে হইব। ওর বাসায় গিয়া তো লাভ হয় না, বুঝস না? আন্টি ঝামেলা করে।’
রুদ্র দ্রুত খাওয়া শেষ করল। জামা কাপড় পাল্টালো না আর। হাফ প্যান্ট আর টি শার্ট পরেই বেরিয়ে এল আকাশের সাথে। আকাশের পরনে থ্রি কোয়ার্টার গ্যাবার্ডিং প্যান্ট, হাফহাতা পাতলা গেঞ্জি। উবার কল করে দুই বন্ধু বাসার গলির সামনে দাঁড়িয়ে অপেক্ষা করতে লাগল। মধ্যরাত বিধায় রাস্তায় গাড়ি-ঘোড়ার উপস্থিতি কম। ল্যাম্পপোস্টের ফ্লুরোসেন্ট আলো ছড়িয়ে আছে চারপাশে। কয়েকটা বাস সাঁইসাঁই করে ছুটে যাচ্ছে বড় রাস্তার ওপর দিয়ে। আকাশ হঠাৎ বলল, ‘তুই কী বলতেছিলি তারাকে?’
রুদ্র সরু চোখে তাকাল বন্ধুর দিকে, ‘কেন তুই শুনিস নাই?’
‘ফ্লার্ট করতেছিলি ওর সাথে?’
রুদ্র ফিচেল হাসে, ‘একটু মজা নিচ্ছিলাম।’
আকাশ গম্ভীর গলায় বলল, ‘দ্যাখ রুদ্র, তারা আমার ফ্যামিলি। আমি ওকে ছোটবোন হিসেবে মেনে নিছি। তুই ওর সাথে কোনো টাইপ ফাইজলামি করবি না।’
রুদ্র ত্যাড়াভাবে বলল, ‘এত সিরিয়াস হচ্ছিস কেন?’
‘যা বললাম মাথায় রাখবি। ও ছোট মানুষ। ওর সাথে এসব তামাশা করার কোনো মানে হয় না।
‘কিন্তু দোস্ত… কাহিনি হচ্ছে ওর সাথে তামাশা করতে আমার ভালো লাগতেছে আজকাল।’
‘তোর এসব ভালো লাগার কোনো ঠিক-ঠিকানা নাই রুদ্র। তারা সহজ সরল সিরিয়াস টাইপ একটা মেয়ে। তোর সস্তা ফাইজলামি ওর সাথে যায় না।’
উবার চলে আসায় ওদের কনভার্সেশন থেমে গেল ক্ষণিকের জন্য। রুদ্র গাড়িতে উঠে বলল, ‘আমি ভাবতেছিলাম তারার সাথে প্রেম করব।’
আকাশ তাচ্ছিল্যের হাসি হাসল ‘এখন পর্যন্ত জীবনে কয়টা মেয়েরে দেইখা তোর প্রেম করতে মন চাইছে, শুনি?’ রুদ্র রসিক গলায় বলল,
‘হাজারের কম হবে না!’
‘প্রেম হইছে কয়জনের সাথে?’
‘একজনের সাথেও না।’
‘এবারও হবে না। অতএব তারার সাথে এসব ফাইজলামি মার্কা কথাবার্তা আর কখনো বলবি না তুই।’
‘এত শিওর হইলি কীভাবে এবারও হবে না?’
‘হবে না কারণ তুই কখনো সিরিয়াসলি কাউকে পছন্দ করতে পারিস না রুদ্র। তোর মধ্যে জিনিসটা নাই। তারা বেচারী ছোট মানুষ, ও ব্যাপারটা সিরিয়াসলি নিয়ে নিলে পরে কষ্ট পাবে। বোঝার চেষ্টা কর।
‘হুম…!’ শব্দটা উচ্চারণ করে আকাশের কথায় সায় দিল রুদ্র।
বিপ্লব সাহা রাজধানীর একটি ইংলিশ মিডিয়াম স্কুলের অঙ্কের টিচার। সামির কলিগ ছিল এক কালে। ব্যাচেলার মানুষ। থাকে দুই কামরার একটা ছোট্ট অ্যাপার্টমেন্টে। সামি আপাতত এখানেই আছে। স্বস্তির খবর হলো স্কুলের চাকরিটা আবারও যোগাড় করতে পেরেছে সে। বিপ্লবের বাসা থেকে স্কুল খুব কাছে। হেঁটেই যাওয়া যায়। আপাতত ওর বাসায় থেকেই চাকরি শুরু করবে বলে ঠিক করেছে সামি। মাস শেষে ভাড়া শেয়ার করবে। দুদিন ধরেই সামির পরিবর্তনটা লক্ষ্য করছিল বিপ্লব। ছেলেটা যেন কদিনের ব্যবধানেই পুরো অন্য মানুষ হয়ে গেছে। চটপটে হুল্লোড়বাজ স্বভাব, আমুদে কণ্ঠস্বর এবং প্রাণবন্ত আচার-আচরণের জন্য সামি খুব অল্প কিছুদিনের মধ্যেই বিপ্লবের প্রিয় মানুষদের একজন হয়ে উঠেছিল। তাছাড়া দেশের অত্যন্ত প্রভাবশালী ধনী ব্যক্তির সন্তান হয়েও সামির মধ্যে বিন্দু পরিমাণ অহংবোধের উপস্থিতি নেই। দম্ভহীন, উদারচিত্তের ছেলেটির প্রতি তাই এক ধরনের শ্রদ্ধা কাজ করে বিপ্লবের। এর বন্ধুদেরকেও দেখেছে কয়েকবার। ভীষণ জিয়ন্ত এবং ফুর্তিবাজ প্রতিটা ছেলে-মেয়ে। দেখলেই মন ভালো হয়ে যায়। আনন্দচ্ছল, সরস একটি যুবকের এমন মুষড়ে পড়া রূপ দেখে অবাক না হয়ে পারেনি বিপ্লব। সে নানারকম প্রশ্ন করে আসছে। সামি কোনো প্রশ্নের সরাসরি উত্তর দিচ্ছে না। এড়িয়ে যাচ্ছে। বাসায় থাকাকালীন সময়গুলোতে সে টিভির সামনে বসে একদৃষ্টে খেলা দেখে। ফর্সা মুখে ছেয়ে থাকে মেঘের মালিন্য। চোখে বিষণ্ণতা। কথা নেই, বার্তা নেই, যেন কাঠের পুতুল। খাওয়ার কথাও মনে থাকে না তার। বিপ্লব প্লেটে খাবার বেড়ে এনে মুখের সামনে ধরে। সামি নিস্পৃহভাবে হাতে তুলে নেয় প্লেট। অনিচ্ছা নিয়ে খাবার চিবোয়। যেন খাদ্য ভক্ষণ পৃথিবীর সবচাইতে কঠিন কাজগুলোর একটি। উপর্যুপরি প্রশ্ন করে এখন ক্লান্ত হয়ে গেছে বিপ্লব। এই ছেলের পেট থেকে কথা বেরুবে না। ওর বন্ধু আকাশ বিপ্লবের ফেসবুক ফ্রেন্ডলিস্টে আছে। সে গোপনে আকাশের সাথে যোগাযোগ করেছে।
পৃথিবীটা আজকাল বড় অচেনা লাগে সামির। যেন সবটাই কেমন ধোঁয়াশায় ঢাকা। শৈশব থেকে যা দেখে এসেছে, জেনে এসেছে, শুনে এসেছে তার কোনোটাই বুঝি পুরোপুরি সত্য নয়। মিথ্যে এক অলীক সময়ের জালে বাঁধা পড়ে আছে সবকিছু। এই ধরাধামের নিয়মকানুন এবং ছলচাতুরী সম্পর্কে সে পরিপূর্ণ রূপে অজ্ঞাত ছিল। সে জানত না, এখানকার সমস্ত কিছুর বাহ্যিক স্বরূপ যতটা সুন্দর, আভ্যন্তরীণ স্বরূপ ততটাই কদৰ্য। কী আগাপাশতলা বেকুব ছিল সে! ভাবতে গেলে আশ্চর্য হতে হয়… কিংকর্তব্যবিমূঢ় হতে হয়… অদ্ভুত এক মর্মভেদী যন্ত্রণায় আকণ্ঠ ডুবে যেতে হয়! মস্তিষ্কের আনাচকানাচ ফাঁকা হয়ে যায় পুরোপুরি! অবিশ্বাস্য লাগে সবকিছু! মনে হয় যেন কোনো ভয়ঙ্কর দুঃস্বপ্নের অতল অন্ধকারে তলিয়ে গেছে সে। এখুনি ঘুম থেকে জেগে উঠে দেখবে সবকিছু আগের মতোই আছে।
নিজেকে সুখী মনে হতো তার। পারফেক্ট মা, ক্ষমতাবান সুপারহিরো বাবা, মনের মতো বন্ধু, স্ত্রীর ভালোবাসা… এইতো জীবন! সুখে থাকার জন্য এর চেয়ে বেশি কিছু লাগে না মানুষের। নিজের জীবনটা সামির ফেভারিট ছিল। সত্যিই ভালোবেসেছিল সে বেঁচে থাকার এই অনিবার্য, অপরিহরণীয় পরিক্রমাকে। সবকিছু পুতুলের সংসারের মতো সাজানো গোছানো এবং পরিপাটি ছিল। কী ছিল না ওর? অর্থের প্রাচুর্য, লাক্সারি, পরিবার, প্রেম, বন্ধুদের সঙ্গ! বাবা-মা এবং বন্ধুরা, এই দুটি পক্ষ তার জীবনের অন্যতম ঐশ্বর্য ছিল। যেন উত্তাল সমুদ্রের দুটি সুন্দরতম স্নিগ্ধ দ্বীপ! নির্ভরতার নিশ্চিন্ত আশ্রয়! হতাশ, দুর্বল, ভগ্নহৃদয় সামি আজ আর চোখ মেলে সেই নিরাপদ আশ্রয়স্থল দেখতে পায় না। বীভৎস ঝড়ের আগ্রাসন ডুবিয়ে দিয়ে গেছে ওদের। বন্যাদুর্গত অসহায় মানুষের মতো এক টুকরো নড়বড়ে ভেলায় দিনরাত ভেসে বেড়াচ্ছে সে। কোথাও কেউ নেই। চারিদিকে কেবলই থইথই জল!
বাবা-মায়ের পারস্পরিক সম্পর্কটাকে অনবদ্য বলে মনে হতো তার। মাকে কখনো অসুখী দেখেনি। বাবাকেও দেখেনি কখনো মাকে অসম্মান করতে। নিজের পরিবার নিয়ে মনের মাঝে সুপ্ত অহংবোধ ছিল তার। লোকে প্রশংসা করত… মান্য করত… ঈর্ষা করত! তবে কি এতকাল ধরে সে ভুল জেনে এসেছে? যে লোকটা ছিল তার জীবনের প্রথম শিক্ষক, পথপ্ৰদৰ্শক, অন্যতম আদর্শ… যে লোক কাজ এবং পড়াশোনা ছাড়া অন্যসবকিছুকে গুরুত্বহীন মনে করত, যে ন্যায়নিষ্ঠ মানুষটা রাজনীতির মতো কলুষিত মাঠেও সততার চাষ করে যাচ্ছে অবিচলভাবে, সেই কঠোর নীতিবান ব্যক্তি কিনা নিজ স্ত্রীকে ঠকিয়ে সন্তানের বয়সী এক মেয়ের সাথে অবৈধ প্রেমে লিপ্ত হয়ে পড়ল? কী করে সম্ভব? সামির নিঃশ্বাস বন্ধ হয়ে আসে। মাথাটা পাগল পাগল লাগে। বুকে রক্তক্ষরণ হয়! বাবা কি তাহলে মাকে ভালোবাসেনি কখনো? সামি জন্মের পর থেকে টানা ছাব্বিশটা বছর ধরে ভুল জেনে এসেছে? কী আশ্চর্য! কী অবিশ্বাস্য! কী জঘন্য! আর অমৃতা? অমৃতা কী করে বন্ধুর বাবার সাথে… ছি! ভাবতে ঘেন্না হয় সামির। গা গুলিয়ে ওঠে। অরুচিতে কুঁকড়ে যায় মন। অথচ অমৃতাকে ও অন্যরকম সম্মান করত মনে মনে। বন্ধুদের মধ্যে সবচেয়ে ব্রাইট ছিল সে। সাহসী, বিচক্ষণ, ন্যায়পরায়ণ। কখনো কেস লড়তে গিয়েও মিথ্যে কথা বলেনি। সেই অমৃতা এমন জঘন্য কাজ কী করে করল? একবারও বুক কাঁপল না? অন্য বন্ধুরাও সামিকে ঠকিয়েছে। সবাই সবকিছু জেনে শুনে চেপে গেছে সত্যটা। নিজের স্ত্রী একই ছাদের নিচে অষ্টপ্রহর পাশাপাশি অবস্থান করে ঠান্ডা মাথায় অংশ নিয়েছে এই ষড়যন্ত্রে। সামির কথা কেউ ভাবেনি। সামির অসহায় মায়ের কথা কেউ ভাবেনি। সব বিশ্বাসঘাতক, বেইমানের দল! এদের কাউকে ক্ষমা করবে না সামি। কোনোদিন না! সোফার ওপরেই ঘুমিয়ে পড়েছিল। হঠাৎ অপ্রত্যাশিত পদশব্দ কানে এসে ভিড়ল। চোখ মেলে দেখল দুই মূর্তি দণ্ডায়মান। ঘুম ডোবা মস্তিষ্ক সক্রিয় হতে সময় লাগল একটু। হাত দিয়ে চোখ কচলে ঘুমের রেশ তাড়াবার চেষ্টা করল সে। আকাশ আর রুদ্র পাশাপাশি দাঁড়িয়ে আছে। একটা সাদা টিউব লাইট জ্বলছে ঘরের ভেতর। সেই সাদা আলোয় সামির ফ্যাকাশে মুখখানা তীক্ষ্ণ চোখে পরখ করছিল দুই বন্ধু। এই কদিনে সামির চেহারা পাল্টে গেছে। শীর্ণ, ক্লান্ত এবং বিষণ্ন দেখাচ্ছে তাকে। হঠাৎ ঘরের মধ্যে যেন প্রকট শব্দে বজ্রপাত হলো।
‘বিপ্লব! অ্যাই বিপ্লব!’ চিৎকার করে উঠল সামি।
বিপ্লব হন্তদন্ত হয়ে ছুটে এল পাশের ঘর থেকে। সামি উঠে দাঁড়িয়েছে। ক্রোধের দাপটে হাত পা কাঁপছে তার। ফর্সা কপালের নীল শিরা দপদপ করছে। নাকের পাটা ফুলে ঢোল। বিপ্লবকে দেখে সে দাঁত মুখ খিঁচে বলল, ‘আমার ঠিকানা কে দিল এদেরকে?’
বিপ্লব একটু থতোমতো খেয়ে গেছে। সামিকে সে অনেকদিন ধরে চেনে। কোটিপতি বাবার সন্তান হলেও সামি কখনো কলিগদেরকে তুচ্ছ- তাচ্ছিল্য করেনি, উঁচু গলায় কথা বলেনি। আজকের এই উদ্ধত ব্যবহারের জন্য বিপ্লব মোটেও প্রস্তুত ছিল না। সে থম ধরা চোখে তাকিয়ে রইল। কিছু বলতে পারল না। আকাশ এক পা এগিয়ে এসে সামির কাঁধে হাত রাখল, ‘শান্ত হ। কুল ডাউন ড্যুড।’
সামি ক্ষিপ্র গতিতে আকাশের হাতটা নিজের কাঁধ থেকে ছাড়িয়ে নিল। খাঁচাবন্দি ক্ষুধার্ত হিংস্র সিংহের মতো গর্জে উঠল, ‘তোদের সাহস তো কম না তোরা আমার সামনে আইসা দাঁড়াস? এখনই দূর হ আমার চোখের সামনে থেকে। নইলে সবকটার লাশ ফালায় দিমু।’
বিপ্লবের সামনে অপ্রস্তুতবোধ করল দুই বন্ধু। দুজনের চেহারায় ভর করেছে অমাবস্যার অন্ধকার। এই পাগল বন্ধুকে বশে আনার কোনো মন্ত্ৰ তাদের জানা নেই। মনে মনে তারা বড়ই অসহায়বোধ করছে। রুদ্র একটু ভয়ে ভয়ে বলল, ‘সামি… দোস্ত… তুই মাথাটা একটু ঠান্ডা কর। একটু ঠান্ডা মাথায় আমাদের কথা শোন প্লিজ! তোর পায়ে পড়ি!’ বিপ্লব দাঁড়িয়ে দাঁড়িয়ে তামাশা না দেখে ঘর ছেড়ে বেরিয়ে গেল। ছেলেটার ভদ্রতা-জ্ঞান প্রশংসার দাবিদার। কিন্তু সামির বোধ-শক্তি এখন বিলুপ্তির পথে। চোখ রক্ত লাল। নিঃশ্বাসে আগুনের হলকা। খুনীর দৃষ্টিতে দুই বন্ধুর দিকে চেয়ে আছে সে। আকাশ চোখ মেঝেতে নিবদ্ধ করে বলল, ‘দোস্ত তুই আমাদের ওপর শুধু শুধুই রাগ করতেছিস। এখানে আমাদের কোনো দোষ নাই। আমরা কখনই তোর খারাপ চাই না। আমরা তোর ফ্রেন্ড।
সামি এমনভাবে চিৎকার করে উঠল যে মনে হলো যেন আরেকটু হলেই কণ্ঠনালী ছিঁড়ে যাবে।
‘তোদের মতো ফ্রেন্ড আমার লাগবে না। তোদের ফ্রেন্ডশিপ আমি চুদি না। ভাগ এখান থেকে বেইমানের দল!’
রুদ্র সামির কাঁধে হাত রাখার চেষ্টা করতেই সামি খপ করে ওর কলার চেপে ধরল। অপর হাতটা মুষ্টিবদ্ধ করে তুলে আনল রুদ্রর মুখের খুব কাছে। রাগে ওর হাত কাঁপছে, ঠোঁট কাঁপছে, কাঁপছে শরীরের প্রতিটি অঙ্গ- প্রত্যঙ্গ। আকাশ দৌড়ে এসে ওর মারমুখী উদ্ধত হাত নিরস্ত করল। রুদ্রর কলারে চেপে বসা পাঁচটা আঙুল ছাড়িয়ে নিল জোরপূর্বক। তারপর সামির বুকে সজোরে একটা ধাক্কা দিয়ে বসিয়ে দিল সোফায়। হাত উঁচিয়ে শাসানোর ভঙ্গিতে বলল, ‘আর একটা কথাও বলবি না তুই! ঢং চোদাও তুমি শালা? আমরা এখানে ঢং করতে আসছি তোমার সাথে? জরুরি কথা আছে। বলা শেষ হইলেই চইলা যাব। যাওয়ার কথা বারবার বলতে হবে না তোমার!’
সামি বড় বড় শ্বাস ফেলছিল। ফর্সা গালে রক্তের ছোপ ছোপ আলপনা। চোখ উদ্ভ্রান্ত। আকাশ আর রুদ্র বসল না। দাঁড়িয়েই রইল।
‘তোর কি ধারণা যা ঘটছে তার পেছনে আমাদের কোনো স্বার্থ আছে?’ রুদ্র বলল।
সামি উত্তর দিল না। চুপচাপ বসে থেকে ফুঁসতে লাগল রাগে। তার শ্বাসকষ্ট হচ্ছে। গলা তেষ্টায় চৌচির। আকাশ বলল,
‘আমরা জানার সাথে সাথেই অমৃতারে নিষেধ করছিলাম। রুদ্র তো অমৃতার সাথে কথা বলাও বন্ধ করে দিছিল। ট্রাস্ট মি দোস্ত অমৃতার এই অদ্ভুত কাজে আমাদের ফ্রেন্ডদের কারো সাপোর্ট ছিল না। কিন্তু অমৃতাকে তুই চিনিস না? ও কি কারো কথা শোনে?’
সামি স্থিরচিত্র। চুল আলুথালু। পরনের ঘিয়া রঙের ঢোলা ফতুয়া কুঁচকে আছে বুকের দিকে। রুদ্র বলল, ‘তুই হৃদির উপর রাগ করতেছিস। একটা বার ভেবে দেখছিস ওই মেয়েটার ওপর দিয়ে কী গেছে? সে না পারছে তোকে কিছু বলতে, না পারছে ঘটনাটা হজম করতে। আমরা সবাই একটা অদ্ভুত সিচুয়েশনে পড়ে গেছিলাম দোস্ত। ট্রাই টু আন্ডারস্ট্যান্ড! অমৃতা আমাদের ফ্রেন্ড, তুইও আমাদের ফ্রেন্ড… আর এইদিকে তোর বাপ… কী কমপ্লিকেটেড একটা ব্যাপার… আমরা কী করব? কোনদিকে যাব?’
সামি রক্তচক্ষু মেলে তাকাল, ‘তোরা কেউ আমাকে কিছু বলিস নাই কেন? কেন আমার মায়ের কাছ থেকে ঘটনাটা জানতে হইল?’
আকাশ একটা দীর্ঘশ্বাস ফেলল, ‘বলি নাই কারণ… কারণ দোস্ত এই কথা ক্যামনে বলা যায় আমরা জানতাম না। আর অমৃতা আমাদেরকে প্রমিজ করছিল ও সরে আসবে। আমরা খুব করে চাইছিলাম বিষয়টা যেন তোর কান পর্যন্ত যাওয়ার আগেই শেষ হয়ে যায়। এমনকি তোর মা জানুক এটাও চাই নাই।’
রুদ্র সামির পাশে বসে আর্ত গলায় বলল, ‘তোর কাছ থেকে বিষয়টা লুকাবার কারণ একটাই ছিল দোস্ত। কারণটা হইল তোকে আমরা কেয়ার করি।’
‘তুই কষ্ট পাবি এই জন্যেই বলি নাই।’ আকাশ এগিয়ে এসে বসল সামির অন্যপাশে। দুই বন্ধুর নৈকট্য সামির ভেতরকার ক্রোধের স্ফুরণে একটু ঠান্ডা জলের ঝাপটা দিয়েছিল বোধহয়। তাই ওর রক্তাভ চোখে এখন আগুনের পরিবর্তে অশ্রুজলের আভাস। এই বিশ্রী অঘটনটা তার অস্তিত্বের ভিত নাড়িয়ে দিয়ে গিয়েছে একদম! মনের অবস্থা কারো সাথে ভাগ করে নিতে না পারার যন্ত্রণায় সে ভেঙেচুরে টুকরো টুকরো হয়ে গেছে। সে এখন জানে নিঃসঙ্গতা মানুষের জীবনের সবচেয়ে বড় অভিশাপ! বন্ধুরা তার সাথে বিশ্বাসঘাতকতা করেছে এ কথা ঠিক, কিন্তু কোনো এক বিচিত্র কারণে বন্ধুদের মুখ নিঃসৃত একটি বাক্যও এই মুহূর্তে তার কাছে অবিশ্বাস্য বলে মনে হচ্ছে না। বরং ওদের বলা কথাগুলোকে অকাট্য সত্য হিসেবেই গ্রহণ করতে ইচ্ছে হচ্ছে। আকাশ আর রুদ্রর চোখেও জলের আভাস চিকচিক করছিল। মাথার ওপর ফ্যান ঘুরছিল ভনভন করে। বাইরে মধ্যরাত। গার্ডের হুইসেলের শব্দ ভেসে আসছে। রাস্তার মাথায় একটা নেড়ি কুকুর ঘেউঘেউ করে ডেকে যাচ্ছে ক্রমাগত। ওরা তিনজন সোফার ওপর ঝাপসা চোখে বসে আছে। হতাশা আর বিভ্রান্তি খেলছে মুখে। সামির গলায় সুড়সুড়ি দিচ্ছে কান্না। অনেক চেষ্টা করেও কান্নাটা গিলতে পারল না সে। চোখ ফেটে নেমে এল অশ্রুর ধারা। আকাশ ওর কাঁধে হাত রেখে কী যেন একটা বলতে গিয়েও বলতে পারল না। গলা খুব কাঁপছে। বুক ভার হয়ে আছে অদ্ভুত এক কষ্টে। এই কষ্টটার নাম কি আবেগ? ভালোবাসা? নাকি বন্ধুত্ব? জানে না আকাশ। শুধু জানে সামিকে এভাবে দেখতে তার ভালো লাগছে না একেবারেই। হঠাৎ সামি কম্পনরত গলায় বলল, ‘অমৃতা এমন একটা কাজ কেন করল? ও একবারও কেন ভাবল না যে লোকটা আমার বাবা?’
আকাশ আর রুদ্র চুপ করে রইল। ওদের কাছে কোনো উত্তর নেই। কতক্ষণ কেটেছিল কে জানে! একটা সময় রুদ্র খুব নরম গলায় বলল, ‘দোস্ত মানুষ মাত্রই ভুল…! ক্ষমা করা যায় না?’
অমৃতার শূন্যতা সর্বস্ব নির্বাক চোখের চাউনি সহ্য হয় না হৃদির। একতরফা আলাপ চালানো যায় কতক্ষণ? আজ কথা বলতে বলতে হঠাৎ একটু রেগে গেল সে।
‘হা করে তাকিয়ে আছিস ক্যান ব্যাক্কলের মতো? কিছু বল!’
অমৃতার যেন সম্বিৎ ফিরল। বিকেল শেষের বারান্দায় বেতের চেয়ার পেতে বসেছিল দুই বান্ধবী। সারাদিন বড্ড গরম ছিল। এখন আকাশজুড়ে মেঘ করেছে। বারান্দার নয়নতারা ফুলে দোল খাচ্ছে হাওয়া। বৃষ্টি বৃষ্টি ঘ্রাণ ছুটছে এদিক-সেদিক। অমৃতা একটু নড়ে চড়ে বসে বলল, ‘কী বলব? তোর কথা শুনতেই তো ভালো লাগছে।’
‘তুই আবার কবে থেকে এত ভালো শ্রোতা হইলি?’
অমৃতা এই প্রশ্নের উত্তরে কিছু বলার মতো খুঁজে পেল না। আজকাল তার মস্তিষ্কটা বড্ড ফাঁকা হয়ে থাকে। হৃদি মুখ কাঁচুমাচু করে বলল, ‘ম্যান্দামারা বোবা টাইপ ফ্রেন্ড আমার একদমই পছন্দ না। একা একাই যদি কথা বলতে হয় তাহলে দেয়ালের দিকে তাকায়ে কথা বললেই হয়। মানুষের দরকার নাই।’
অমৃতা একটু হাসল হৃদির কথা শুনে। তার কপালে সেলাই নেই এখন কিন্তু কাটা দাগের অস্তিত্ব রয়ে গেছে। মুখখানা রক্তশূন্য, ফ্যাকাশে। চোখের নিচে কালির আভাস। তবুও হেসে ওঠার পর তার বেড়ালের মতো আদুরে মুখটা ভারী সুন্দর দেখাল। হৃদি ওই হাসিটার দিকে মন ভরে, প্রাণ ভরে চেয়ে থাকল খানিক ক্ষণ। কতদিন অমৃতাকে হাসতে দেখে না!
‘শোন, একটা সুখবর আছে।’ বলল হৃদি।
‘কী সুখবর?’ অমৃতার চোখে উৎকণ্ঠা ঝিলিক দেয়।
‘আমার ব্যাংকের চাকরিটা হয়ে গেছে।’
‘সত্যি? কনগ্রেচুলেশনস দোস্ত!’ আনন্দে ঝুমঝুমিয়ে উঠল অমৃতা। সেকেন্ডের বিরতি নিয়ে পরমুহূর্তেই আবার বলল, ‘তোর বরের কোনো অবজেকশন নাই তো চাকরি নিয়ে?’
হৃদির মুখে ঝপ করে অন্ধকার নেমে এলো। দুর্ঘটনার পর থেকে অমৃতা একটাবারের জন্যও সামির নাম মুখে নেয়নি। আজকে সামির ব্যাপারে জানতে চাইল নিজের বন্ধু হিসেবে নয়, হৃদির বর হিসেবে।
‘কী হলো? থাম্বু খাইলি ক্যান?’ অমৃতার প্রশ্ন।
‘ওর কথা বাদ দে।’ হৃদি অন্যদিকে মুখ ঘুরিয়ে নিল। অমৃতার বুকটা হঠাৎ কেঁপে উঠল অনির্ণেয় ত্রাসে। সামির খারাপ কিছু হয়নি তো? ভালো আছে তো সে? এতদিন মনে মনে কত লক্ষ্যবার ওর কথা ভেবেছে। ভাবতে ভাবতে দুশ্চিন্তার উৎকট প্রাবল্যে গিট্টু লেগে গেছে মাথার মধ্যে। কিন্তু চক্ষুলজ্জার জ্বালায় আর কী এক নাম না জানা অদ্ভুত ভয়ের তাড়নায় নিজের বন্ধুটার নাম পর্যন্ত উচ্চারণ করতে পারেনি কারো সামনে। কিন্তু এভাবে কতদিন থাকা যায়? অমৃতার হঠাৎ মনে হলো এই মুহূর্তে সামির খবর না পেলে সে দম আটকে মরে যাবে।
‘ও কেমন আছে? তুই মুখ ঘুরিয়ে নিচ্ছিস কেন? উত্তর দে।’
‘ভালো আছে।’ হৃদির শুষ্ক উত্তর। অমৃতার মনে একটা ক্ষীণ সন্দেহ উঁকি দিল। সন্দিগ্ধ কণ্ঠে বলল,
‘তোদের মধ্যে কি ঝগড়া চলছে নাকি?’
হৃদি নিষ্পলক চোখে বিকেলের মেঘাচ্ছন্ন আকাশের দিকে চেয়ে রইল। উত্তর দিল না।
‘দোস্ত! আমি একটা প্রশ্ন করছি। প্লিজ কিছু বল!’ অমৃতার করুণ মিনতি
হৃদি দৃঢ় চোখে তাকালো অমৃতার দিকে। স্পষ্ট গলায় বলল, ‘ওর ব্যাপারে কথা বলতে ইচ্ছা করতেছে না।’
একটা ভয়ের বিদ্যুৎ খেলে গেল অমৃতার শিরদাঁড়া বেয়ে, ‘কেন? সব ঠিক আছে তো?’
হৃদি তাৎক্ষণিক কোনো প্রত্যুত্তর করল না। প্রখর দৃষ্টিতে চেয়ে রইল। অমৃতার মনে হলো হৃদি যেন আর আগের সেই ছিঁচকাঁদুনে, ভীতু, লুতুপুতু স্বভাবের আবেগী মেয়েটি নেই। অনেক খানি পাল্টে গেছে। এই মুহূর্তে তাকে বেশ পরিণত, বিচক্ষণ এবং আত্মবিশ্বাসী বলে মনে হচ্ছে। একটা দীর্ঘ শ্বাস গোপন করে সে বলল, ‘সব ঠিক আছে। তুই চিন্তা করিস না।’
‘মিথ্যা কথা বলতেছিস কেন? হৃদি আমি তোর ফ্রেন্ড! আমার কাছ থেকে হাইড করতেছিস কিছু?’
‘আমিও তো তোর ফ্রেন্ড, তাই না? তুই কি আমাকে সবকিছু বলিস? এইযে সারাক্ষণ বোবা হয়ে ধ্যান করিস এক মনে। কী এত ভাবিস দিন রাত, হ্যাঁ? ফ্রেন্ড হিসেবে আমার বুঝি জানার অধিকার নাই?’ হৃদির কণ্ঠস্বর উচ্চগ্রামে উঠে যাচ্ছিল। অমৃতা থম ধরা চোখে চেয়ে রইল শুধু। হৃদির আচার-আচরণ তার কাছে দুর্বোধ্য মনে হচ্ছে। সেই সময় চায়ের ট্রে হাতে নিয়ে অমৃতার মা প্রবেশ করলেন বারান্দায়। হৃদি উঠে দাঁড়ালো বসা থেকে। অমৃতার মা চায়ের কাপ এগিয়ে দিলেন ওর দিকে। হাসিমুখে বললেন, ‘আমার একটু জরুরি কথা আছে তোমাদের সাথে।’
হৃদি চায়ের কাপ হাতে নিল, ‘জি আন্টি। বসেন আপনি। বসে কথা বলেন।’
চায়ের ট্রে মেঝের এক কোণে নামিয়ে রাখলেন মা। তারপর একটা মোড়া টেনে নিয়ে বসলেন। হৃদির মুখের দিকে চেয়ে শান্ত স্বরে বললেন, ‘হৃদি শোন, তোমার উপস্থিতিতেই কথাটা তুলছি। যেন তোমার ফ্রেন্ডকে একটু বোঝাতে পার। অমৃতার জন্য তোমার আঙ্কেলের কাছে খুব ভালো একটা বিয়ের প্রস্তাব এসেছে। উনার এক্স কলিগের ছেলে। ব্যারিস্টারি পাস করে এসেছে গত বছর। এখন সুপ্রিমকোর্টে প্র্যাকটিস করছে। আমরা চাইছি খুব দ্রুত একটা সিদ্ধান্ত নিতে। তোমার ফ্রেন্ডকে বল সে যেন দয়া করে আমাদেরকে হেল্প করে। আর যেন না জ্বালায়। তোমার বিয়ে হয়েছে। বিভার বিয়ে হয়েছে। তোমরা দুজনেই মাশাআল্লাহ কত সুন্দর করে সংসার করছ। তোমরা ওকে বোঝাও। ওকে স্বাভাবিক জীবনে ফিরিয়ে আনো। এটা তোমাদের কাছে আমার বিনীত অনুরোধ।’
অমৃতা মায়ের কথা শুনে মিটমিট করে হাসছিল। হৃদি গম্ভীর গলায় বলল, ‘চিন্তা কইরেন না আন্টি। সব ঠিক হয়ে যাবে। বিয়ে-শাদি তো করতেই হবে। আজ নয় কাল।’
অমৃতা আড়মোড়া ভেঙে আলসে গলায় বলল, ‘শোন তোমরা, লন্ডনের একটা ইউনিভার্সিটিতে আমার অ্যাডমিশন হয়ে গেছে। ভিসা হয়ে গেলে আমি ফুড়ুৎ করে উড়ে যাব বিদেশে। বিয়ে-টিয়ে করার সময় নাই।’
অমৃতার মায়ের মুখটা রাগে থমথম করে উঠল, ‘তুই বিদেশে চলে যাওয়ার সিদ্ধান্ত নিয়ে নিছিস আমাদেরকে কিছু না বলেই?’
‘ওমা! আমি অ্যাপ্লাই করছিলাম বেশ কিছুদিন ধরে। তোমরা তো জানতেই!’
‘অ্যাডমিশন হয়েছে এটা তো বলিসনি!’
অমৃতা একটু চুপসে যাওয়া গলায় বলল, ‘বলব বলব করেও বলা হয়নি। ভুলেই গিয়েছিলাম আসলে!’
শেষ রাতের দিকে অদ্ভুত একটা কাণ্ড হলো। সবেমাত্র চোখ বুজে এসেছে ঘুমে এমন সময় শিয়রের কাছের জানালার একটা পাল্লা নড়ে উঠল। রাশেদ ইদানীং স্টাডিরুমের মেঝেতে চাদর বিছিয়ে ঘুমান। ঘরটা বেশ বড়। একেবারে ঘুটঘুটে অন্ধকার ভালো লাগে না বিধায় কর্নারে টিমটিম করে ল্যাম্পশেড জ্বলছে। চোখজুড়ে তখন ঘুমের দাপাদাপি। জানালায় শব্দ হতেই তিনি ভ্রু উঁচিয়ে একবার চাইলেন। এই ঘরটা বহুদিন যাবত সংস্কার বিহীন পড়ে আছে। জানালা, দরজার কপাট পুরনো হয়েছে। দমকা বাতাসে জানালার পাল্লা একটু আকটু ফাঁক হয়ে যাওয়া অস্বাভাবিক কিছু না। ঘরের ভেতর এয়ারকন্ডিশন চলছে। জানালায় ফাঁকা থাকলে ঘর সহজে ঠান্ডা হবে না। তিনি ঘটনাটা তেমন গ্রাহ্য করলেন না। চোখ বুজে রইলেন। আধো ঘুম এবং জাগরণের মধ্যে হঠাৎ স্পষ্ট টের পেলেন জানালাটা এবার ভস করে খুলে গেল। রাশেদ বাধ্য হয়ে উঠে দাঁড়ালেন। চোর-টোর নয়ত? জানালার ওপাশে জারুল গাছ। গাছের নিচে একটা নারীমূর্তি এসে দাঁড়িয়েছে। অন্ধকারেও মায়ের মুখখানা স্পষ্ট চেনা গেল। মায়ের দু-চোখভর্তি জল। ঠোঁটে কান্নার কম্পন। মা চলে গেছেন বহু বছর আগে। অথচ এখন তাকে দেখে মনে হচ্ছে রক্ত মাংসের জলজ্যান্ত মানুষ। কী আশ্চর্য!
রাশেদ জানালার ধারঘেঁষে দাঁড়ালেন। এদিকটায় কোনো আলো নেই। রাস্তার আলো এত দূর অবধি আসে না। আজব ব্যাপার হলো এই নিকষ কালো অন্ধকারেও রাশেদ মায়ের মুখের প্রতিটি ভাঁজ স্পষ্টরূপে দেখতে পাচ্ছেন। বহুদিন পর কোনো নিকটজনের সান্নিধ্য পেলেন তিনি। আপাদমস্তক গাম্ভীর্যে মোড়া কঠোর চরিত্রের মানুষটি যেন হঠাৎ আবেগী বালকে রূপান্তরিত হয়ে গেলেন। আকুল স্বরে ডেকে উঠলেন,
‘মা!’
‘তোর কী হয়েছে বাবা?’
মায়ের কণ্ঠস্বর অবিকল আগের মতোই আছে। রাশেদ কি স্বপ্ন দেখছেন? কিন্তু স্বপ্ন এত পরিষ্কার হয় কী করে? তার লজিক কখনো গোলমাল করে না। ভূত-প্রেত বা আত্মায় বিশ্বাস নেই। মড়া নিয়ে শ্মশান ঘাটে রাত কাটিয়েছেন এমন অভিজ্ঞতাও আছে। আজকের এই অবাস্তব ঘটনার পেছনের ব্যাখ্যা কী? মা কি সত্যিই এসেছেন? মৃত মানুষদের কি পার্থিব জগতে ভ্রমণে আসার অনুমতি আছে? তিনি জানালার গ্রিলের ভেতরে দিয়ে হাত বাড়িয়ে মায়ের বাহু স্পর্শ করলেন,
‘তুমি কাঁদছ কেন মা? কীসের কষ্ট তোমার?’
‘আমার কষ্ট তো তোকে নিয়ে। তুই কেন এত বড় ভুল করলি?’
‘ভুল তো মানুষই করে! আমি শুধরে নেব… তুমি দেখে নিও!
‘তুই রাজনীতি করিস কেন? রাজনীতি কি ভালো মানুষের কাজ?’
‘ভালো মানুষরা দেশের দায়িত্ব না নিলে দেশটা যে পুরোপুরি খারাপদের দখলে চলে যাবে!’
‘ছাত্র জীবনেও তোকে মিছিল টিছিলে যোগ দিতে মানা করতাম। কেন এসব করতে গেলি?’
‘একথা সত্য যে দুর্নীতিবাজদের ছাড়া রাজনীতির চাকা সচল থাকে না। কিন্তু আমি আজ পর্যন্ত কোনো মানুষের ক্ষতি করিনি মা। এতটুকু বুকে হাত রেখে বলতে পারি। কখনো ঘুষ খাই না, কারো অন্যায় আবদার মেনে নেই না। এমনকি সরকারও জোরপূর্বক আমাকে দিয়ে কোনো অন্যায় কাজ করাতে পারবে না। সেরকম পরিস্থিতি সৃষ্টি হলে আমি পার্লামেন্টের সদস্যপদ ছেড়ে দেব।’
মা কিছুক্ষণ চুপ করে থেকে আপনমনে বিড়বিড় করলেন, ‘কোনটা অন্যায় আর কোনটা সঠিক তা নির্ণয় বড় কঠিন কাজ। সেই সময় তোর বিয়েটা জোর করে দেয়া উচিত হয়নি। তুই কড়াভাবে আপত্তি জানাসনি কেন?’
‘কড়া আপত্তি জানাবার কোনো কারণ ছিল না। তাছাড়া আমি তোমাকে খুশি করতে চেয়েছিলাম। তুমি খুশি হয়েছিলে এটাই আমার জন্য যথেষ্ট ছিল।
‘তুই আজীবন অন্যকে খুশি করতে চাইলি। নিজের জন্য কী করলি?’
‘নিজের জন্য করেছি… ব্যবসা, রাজনীতি, কর্মজগতের সমস্ত অর্জন এবং স্বীকৃতি, এগুলো নিজের সন্তুষ্টির জন্যই করেছি মা! তুমি অযথা কষ্ট পেও না।’
‘এসব অর্জন দিয়ে কী ছাইপাশ হবে? যদি মনের সুখ না থাকে?
রাশেদ শ্লেষ যুক্ত হাসি হাসলেন, ‘জীবন কেটে গেছে… এখন এই শেষ সময়ে এসে আর মনের সুখের তালাশ করি না।’
মা একটা হাত রাশেদের মাথার ওপর রাখলেন, ‘নিজেকে কষ্ট দিস না বাবা। সুখের তালাশ না করলেও স্বস্তির তালাশ কর। সুখের চেয়ে স্বস্তির দাম বেশি।’
মায়ের কণ্ঠস্বরটা একটু একটু করে দূরের ঘণ্টা ধ্বনির মতো মিলিয়ে যাচ্ছিল বাতাসে। রাশেদের তন্দ্রাচ্ছন্নতা কাটল না। সমগ্র চেতনা স্বপ্ন এবং বাস্তবতার মাঝ বরাবর থমকে রইল। এই মুহূর্তে ভীষণ ভালো লাগছে। মন চাইছে আধো জাগরণের এই আশ্চর্য বিভ্রম যেন কোনোদিন না কাটে। অলীক অনুভূতিতে ছেয়ে আছে আত্মা। মায়ের অস্তিত্বের অতীন্দ্রিয় স্পর্শ এখনো বুকে লেগে আছে। টের পাচ্ছেন দু’চোখ দিয়ে ঝরঝর করে গড়িয়ে পড়ছে অশ্রুজল। জল মুছে নেবার কোনো তাগিদ নেই। এই নীরব অশ্রু বিসর্জনেও যেন অন্যরকম ভালোলাগা কাজ করছে। হঠাৎ হঠাৎ মনে হচ্ছে মা কোথাও যাননি। এই বাড়িতেই আছেন। এইতো স্পঞ্জের স্যান্ডেলের খসখস শব্দ শোনা যাচ্ছে। কোমরে গোঁজা চাবির রিং টুংটুং করছে। কার সাথে যেন কথা বলছেন উচ্চস্বরে। ধোপা এসেছে খুব সম্ভবত। মায়ের পছন্দের বিছানার চাদর মিসিং। এই ভুলের জন্য বেচারা ধোপাকে বিস্তর বকাঝকা সহ্য করতে হচ্ছে। একতলার বারান্দায় বাবা বসে আছেন হাতে হিসাবের খাতা নিয়ে। বাবার সামনে জবুথবু হয়ে দাঁড়িয়ে আছে সুলেমান। রাশেদের ঘোর সর্বস্ব বেহেড মস্তিষ্ক একটাবারের জন্যও টের পাচ্ছে না যে এই মানুষগুলো সবাই মৃত। এদের পার্থিব উপস্থিতি প্রকৃতির নিয়ম বিরুদ্ধ। কিন্তু মৃত মানুষেরা কি আসলেই চিরতরে হারিয়ে যায়? নাকি চোখের আড়ালের অদৃশ্য জগতে এরা সদা বিচরণ করে নিভৃতে? যেভাবে রাতের সব তারাই থাকে দিনের আলোর গভীরে, সেভাবে হয়ত প্রয়াত সব মানুষেরাও টিকে থাকে মানবচক্ষুর অগোচরে!
স্বপ্নের মধ্যে বাড়িটা আগের মতোই আছে। লাল রঙের মেঝে, সাদা চুনসুড়কির মোটা দেয়াল, উঁচু সিলিং-এ চৌকস ঘুলঘুলি। বিশাল বড় রসুই ঘরের পেছনে শান বাঁধানো কলপার। কলপারে বাবার পোষা কবুতর উড়ে বেড়াচ্ছে ফরফর করে। খুব সম্ভবত এখন রোজার মাস। একটু পরেই ইফতার। বাড়িভর্তি লোকজন গিজগিজ করছে। কাছারি ঘরে মৌলভি
সাহেব মধুর সুরে কোরআন তেলাওয়াত করছেন। রাশেদ কলপারে এসেছেন অজু করতে। কিন্তু অজুর প্রক্রিয়া শেষ হতে না হতেই আবারও প্রথম থেকে শুরু হচ্ছে। তিনি কিছুতেই কাজটা সমাপ্ত করতে পারছেন না। একই ঘটনার পুনরাবৃত্তি ঘটছে বারংবার। হঠাৎ মায়ের কণ্ঠস্বর কানে এসে লাগল। আহ্লাদি গলায় বলছেন, ‘তোর বিয়ে দেব ঠিক করেছি। আমি বেশিদিন বাঁচব না। নাতি-নাতনির মুখ দেখে মরতে চাই।’ চোখের সামনে একটা মেয়ের ছবি মেলে ধরলেন। কাঁচা হলুদ গায়ের রং। সদ্য প্রস্ফুটিত কুসুমের ন্যায় মুখ। ঘন পল্লব ঘেরা দুটি চোখ দেখলে মনে হয় যেন পুতুল। রাশেদ একনজর ছবিটার দিকে তাকিয়েই চোখ নামিয়ে নিলেন। নারী আসক্তি তার ছিল না! রাজনীতি, খেলাধূলা, এবং পড়াশোনা ছিল আগ্রহের কেন্দ্রবিন্দু। কিন্তু ছবির মেয়েটি যেন জাদু জানে! ছবিটা দেখামাত্র বুকের মধ্যে একটা অনির্বচনীয় শিহরন বয়ে গেল। এমন অদ্ভুত উপলব্ধি এর আগে কখনো হয়নি! মেয়েটি যেন কোন রক্তমাংসের মানবী নয়, বরং একঝাঁক ভালোলাগার সমাহার। ছবিটা দেখার পর থেকেই এত বেশি ভালো লাগছে যে, সেই ভালোলাগাটুকু শব্দ দিয়ে সাজিয়ে-গুছিয়ে প্রকাশ করার সামর্থ তার নেই। মায়ের কণ্ঠস্বর আবারও কানে এসে বাজল, ‘মেয়ে পছন্দ হয়েছে?’
রাশেদ লজ্জায় মাকে বলতে পারলেন না যে মেয়েটিকে তার খুবই পছন্দ হয়েছে। শুধু পছন্দ হয়েছে এটাই নয়, বরং ছবিটা দেখামাত্র মনে হয়েছে এতকাল ধরে বুঝি এর জন্যই অপেক্ষা করে ছিলেন মনে মনে। কে এই মেয়ে? নাম কী তার? কোথায় দেখেছে একে! যেন জনম জনমের চেনা! হৃদয়ের তন্ত্রীতে একটা সুন্দর সুর টুংটুং করে বেজে চলেছে। বাতাস জান্নাতি ফুলের সুগন্ধে ছাওয়া। স্নিগ্ধ একটা অমর্ত্য সুন্দর অনুভূতি পছন্দের কবিতার পঙ্ক্তির মতো শিরশির করে বয়ে চলেছে রক্তের ধারায়।
ফজরের আজানের সময় ঘুমটা ছুটে গেল। রাশেদ চোখ খুলে হৃদপিঞ্জরে আবদ্ধ বিশ বছরের তরুণ মনটাকে আবিষ্কার করলেন ঊনপঞ্চাশ বছরের প্রৌঢ় দেহে। কিন্তু নিজেকে মোটেও অথর্ব বৃদ্ধ বলে মনে হচ্ছে না। বরং স্বপ্নে পাওয়া ভালোলাগার রেশটুকু মনের মধ্যে যৌবনচিত এক চাঞ্চল্যের বিকাশ ঘটিয়েছে। জীবনে প্রথমবারের মতো মস্তিষ্কে এক বিস্ময়কর বোধ উন্মোচিত হয়েছে। মনে হচ্ছে বয়স বা সময় বলে আদতে কিছু নেই পৃথিবীতে। সময় জিনিসটা একটা ধোঁয়াশা! আর বয়স একটি সংখ্যা। মায়ের উপস্থিতি এতটাই জীবন্ত ছিল যে বিশ্বাস করতে কষ্ট হচ্ছে মা এসেছিলেন স্বপ্নে। আশ্চর্য ব্যাপার হলো স্বপ্নে মায়ের দর্শন লাভের পর বুক থেকে যেন একটা পাষাণ ভার নেমে গেছে। যেন সমস্ত সাংসারিক জটিলতা তাকে মুক্তি দিয়ে গেছে চিরতরে। তিনি শোয়া থেকে উঠে পড়লেন। অজু করে ফজরের নামাজ আদায় করেই বেরিয়ে পড়লেন প্রাতঃ ভ্রমণে। ভোরের আকাশ আড়মোড়া ভেঙে জেগে উঠেছে সবে। ছিমছাম রাস্তাঘাট ঝাঁট দিচ্ছে মিউনিসিপ্যালিটির লোক। কয়েকটা খালি রিকশা বসে আছে রাস্তার ধারে, যাত্রীর অপেক্ষায়। বাতাসে এখন আর্দ্রতা কম। অতটা গরম লাগছে না। রাশেদের পরনে একটা সাদা টিশার্ট আর কালো ট্রাউজার। চুল পরিপাটি। গালের দাড়ি কামানো। ব্যক্তিত্বে ঠাঁসা গম্ভীর মুখে চাপা একটা সুখের দ্যুতি ঝিলিক দিচ্ছে। ছবির মেয়েটিকে তিনি চিনতে পেরেছেন। আজ থেকে বহু বছর আগে মা যখন সর্ব প্রথম বিয়ের প্রসঙ্গ উত্থাপন করেছিলেন, তখন এই মেয়েটির জন্মও হয়নি! অথচ স্বপ্নে মনে হচ্ছিল যেন মেয়েটি তারই সমবয়সী। কী ভীষণ গোলমেলে মানুষের মনস্তাত্ত্বিক জগতটা! কিন্তু অনুভূতি কি কখনো গোলমেলে হয়? মেয়েটিকে দেখার পর যে নিষ্কলুষ অনুভূতি হৃদয়কে আচ্ছন্ন করেছে সেই অনুভূতির মধ্যে কোনো জটিলতা নেই। কিন্তু এই অনুভূতির নাম কী? একেই কি প্রেম বলে? তিনি কি মেয়েটির প্রেমে পড়েছেন? মেয়েটি তার চেয়ে বয়সে তেইশ বছরের ছোট। এত বয়সের ব্যবধানে কি প্রেমে পড়ার নিয়ম আছে? নিয়ম নিশ্চয়ই নেই। কিন্তু নিয়ম ভঙ্গ করাই হয়ত প্রেমের চিরাচরিত স্বভাব। মানুষ জীবনে অনেক সময় সত্যকে গ্রহণ করতে ভয় পায়। ভুল স্বীকার করে নেবার বদলে নানা রকম অজুহাত বা যুক্তি দিয়ে সেই ভুলকে সমাজের কাছে গ্রহণযোগ্য করে তোলার চেষ্টা করে। মানবিক মূল্যবোধ এবং বাসনাকে পাশাপাশি সাজিয়ে রাখতে চায়। কিন্তু তেলে আর জলে মিশ খায় না কখনো। শেষ অবধি দুটোকেই হারাতে হয়! পশ্চিমা জগতের আধুনিক সমাজ মূল্যবোধের কোনো মানদণ্ড তৈরি করে দেয়নি। সব মানুষ একই রকম ভাববে, একই ভাবে জীবনযাপন করবে এই ধারণা থেকে তারা ধীরে ধীরে বেরিয়ে এসেছে। ওদের সমাজে বিবাহ প্রথা বিলুপ্ত হচ্ছে। ওরা সমাজকে নয়, পরিবারকে নয় বরং নিজেকেই প্রাধান্য দিতে শিখছে। পারিবারিক দায়িত্ব কর্তব্য থেকে নিষ্কৃতি চাইছে। কিছু মানুষ স্বাধীন সংসার বর্জিত জীবনেই সন্তুষ্ট থাকে, আবার কেউ কেউ দায়িত্বের বোঝা নিয়ে দিনাতিপাত করার মাঝেই বেঁচে থাকার সার্থকতা খুঁজে পায়। রাশেদ দ্বিতীয় দলের মানুষ। তার অন্তরদেশ বিষয়-আশয়, হিসেব-নিকেশ এবং নিয়মনীতিতে ঠাঁসা। নিয়ম বহির্ভূত কাজ তিনি ঘৃণা করেন। অবৈধ সম্পর্ক বা লাম্পট্যকে তার রুচিশীল মন কখনই সমর্থন করেনি। অথচ আজ এক নিয়ম বহির্ভূত, বিশৃঙ্খল অনুভূতির কাছে নিজেকে সঁপে দেয়া ছাড়া আর কোনো গতি নেই। সমাজ-সংসার কিংবা দেশকে নিয়ন্ত্রণ করার সামর্থ্য তার আছে কিন্তু মন নামের অবাধ্য সত্তাটিকে নিয়ন্ত্রণ করার সামর্থ্য নেই। আশ্চর্য এই যে এসব কট্টর সত্য সম্পর্কে ভাবতে আজ একটুও কষ্ট হচ্ছে না। বরং বুকের মধ্যে সুখের সুরটা এখনো বেজে যাচ্ছে অনবরত। এই সুখের কারণ সম্পর্কে তিনি অবগত। মানুষ আজীবন কত শত আর্টিকেল পড়ে। গল্প, উপন্যাস এবং জ্ঞানগর্ভ আলোচনা পড়ে কিন্তু অধিকাংশ লোকেই নিজেকে পড়তে পারে না। এটাই মানব জীবনের সবচেয়ে বড় ব্যর্থতা। রাশেদ নিজেকে পড়তে পেরেছেন। আজ তিনি জানেন অমৃতার প্রতি এই আকর্ষণ মোহ বা সম্মোহন নয়, কামুক আকাঙ্ক্ষা নয়, বরং এই আকর্ষণের নাম ভালোবাসা! ভালোবেসে কেউ কখনো ব্যভিচারী হতে পারে না। ভালোবাসা তো আলো ছড়ায় জীবনের অন্ধকার অলিতে গলিতে! অমৃতার কারণেই আজকের এই সাধারণ ভোরবেলা অলৌকিক সুন্দর হয়ে ধরা দিয়েছে চোখে। কিন্তু অমৃতা এখন কেমন আছে? কোথায় আছে? বহুদিন হয়ে গেল ওর খোঁজ নেয়া হয় না। বিষয়টা মাথায় টোকা দিতেই তিনি একটু বিচলিতবোধ করলেন। অস্বস্তি ভর করল চোখে। একটা হাহাকার ঝংকার দিয়ে উঠল মনের মাঝে। স্বপ্নে পাওয়া সুখটা নিষ্ক্রান্ত হতে খুব বেশি সময় লাগল না। ক্রমেই বাস্তব জীবনের খুঁটিনাটি বৃত্তান্ত এসে ভিড় করল মনে। কদিন আগে লোক মারফত খবর পেয়েছেন অমৃতা এখন মোটামুটি সুস্থ। এই খবর তাকে নিশ্চিন্ত করেছে। মেয়েটা সুস্থ হোক, ধীরেধীরে নিজের জীবন গুছিয়ে নিক। সামনে ওর অনেকটা পথ যেতে হবে। রাশেদ ওর চলার পথে কোনো প্রকার বাধা সৃষ্টি করবেন না। জীবনে অনেক সময় মূল্যবোধ এবং চিত্তবৃত্তির মধ্যে যেকোনো একটিকে বেছে নিতে হয়। রাশেদ মূল্যবোধকেই প্রাধান্য দিয়ে এসেছেন সব সময়। এটা তার ব্যক্তিগত পছন্দ।
বাড়ি ফিরলেন বুকভর্তি অস্থিরতা নিয়ে। চটপট শাওয়ার নিয়ে অফিসের জন্য তৈরি হয়ে নিলেন। রোজ একই রুটিন! তিনি চাকরি করেন না। স্বাধীন ব্যবসা। তার অধীনে হাজার হাজার বেতনভুক কর্মচারী ছড়িয়ে ছিটিয়ে আছে সারা দেশে। একটা দিন ছুটি নিয়ে রুটিনের হেরফের করলে এমন কোনো ক্ষতি সাধন হবে না। তবুও ছুটি নিতে তার ইচ্ছে করে না। এমনকি ছুটির দিনেও নানা রকম কাজ খুঁজে বের করার তাগিদ অনুভব করেন। আজকাল এই কাজ কাজ খেলাটা আর আগের মতো ভালো লাগছে না। খেলা! হঠাৎ খেলা শব্দটা মাথায় এল কেন? ভ্রুকুটিবক্র মুখে কাঁধে ল্যাপটপের ব্যাগ ঝুলিয়ে ডাইনিং রুমে এসে বসলেন তিনি। খেলা নয়ত কী? বেঁচে থাকাটাই তো খেলার মতো একটা বুজরুকি ব্যাপার। গোল হোক বা না হোক জীবনের মাঠে খেলোয়াড়দের দৌড়ে যেতে হয় অবিরাম। হঠাৎ একটা ডাক ছুটে এলো।
‘মা!… মা!’
পুত্রর কণ্ঠস্বর শুনে পুলকিত বোধ করলেন তিনি। পায়ের শব্দ শোনা যাচ্ছে। সামি এগিয়ে আসছে এদিকটায়। রাশেদ একটু নার্ভাস ফিল করছেন। হৃৎপিণ্ডের গতি বৃদ্ধি পেয়েছে। শ্বাস-প্রশ্বাস অস্বাভাবিক। এই স্নায়ুবিক দুর্বলতার কারণ কী? তিনি কি নিজের সন্তানকে ভয় পাচ্ছেন? নাকি অপরাধবোধের কারণে এমনটা হচ্ছে?
সামি ডাইনিং-এর চৌকাঠে এসে দাঁড়িয়েছে। কফির মগে চুমুক দিতে গিয়ে রাশেদ চোখ উঁচিয়ে একবার দেখলেন ছেলেকে। দেখামাত্র একটা প্রাণ জুড়ানো ঠান্ডা বাতাস ছুঁয়ে দিয়ে গেল তাকে। টের পেলেন মাঝখানের দুটি সপ্তাহ পুত্র তৃষ্ণায় বুকটা ফেটে চৌচির হয়ে যাচ্ছিল। ছাব্বিশ বছরের রূপবান পুত্রের দিকে পিপাসার্ত চোখে চেয়ে রইলেন তিনি। মন থেকে দুশ্চিন্তার ময়লা দাগ মুছে গেল। বুক ভরে অনেক ক্ষণ বাদে একটা স্বস্তির শ্বাস টেনে নিলেন। হঠাৎ মনে পড়ল, স্বপ্নে মা বলেছিলেন সুখ নয়, স্বস্তিকে বেছে নিতে। জীবনের এক এবং অভিন্ন স্বস্তি এই মুহূর্তে তার চোখের সম্মুখেই দাঁড়িয়ে আছে। সুখ কিংবা কামনা বাসনার কাছে এই স্বস্তিটুকুকে কিছুতেই বিক্রি করা চলবে না!
সামি বাবার দিকে ভ্রুক্ষেপ করল না। সিঁড়ির গোঁড়ায় রোমেলা এসে দাঁড়িয়েছেন। সামি শক্ত গলায় বলল, ‘রেডি?’
রোমেলা হ্যাঁ-সূচক মাথা নাড়লেন। ড্রাইভার রোমেলার স্যুটকেস বয়ে নিয়ে যাচ্ছিল গাড়িতে। সামি তাড়া দিয়ে উঠে বলল, ‘চলো।’
রাশেদ হালকা স্বরে স্ত্রীকে প্রশ্ন করলেন, ‘কোথায় যাচ্ছ?’
রোমেলা উত্তর দেয়ার বদলে ছেলের মুখের ওপর দৃকপাত করলেন। যেন উত্তরটা তার কাছে গচ্ছিত নেই, আছে ছেলের মালিকানায়। সামি বুক চিতিয়ে এগিয়ে এল কয়েক পা। পরনে সাদা কালো চেকের একটা সাধারণ ফতুয়া। ফর্সা গালে কয়েকদিনের দাড়ি। তার ব্যক্তিত্ব আগের চাইতে প্রখর। কথা বার্তার ধরন পিতার মতোই ধারালো। রাশেদ যুবক পুত্রের দিকে নির্নিমেষ চেয়ে থেকে যেন নিজের যৌবনের ঝাঁজালো সেই রূপখানি দেখতে পাচ্ছেন। বিচক্ষণ, তেজী এবং সাহসী!
‘মাকে আমি নিয়ে যাচ্ছি।’ বজ্রকণ্ঠে ঘোষণা দিল সামি।
‘কোথায় নিয়ে যাচ্ছ?’
‘আমার কাছে।’
রাশেদ গম্ভীর চোখে মা, ছেলের দিকে চেয়ে রইলেন স্বল্প ক্ষণ। ঠোঁট টিপে ভাবলেন কিছু একটা। শীতল গলায় বললেন, ‘এই বাড়িটা তোমার মায়ের নামে লিখে দিচ্ছি খুব শীঘ্রই। তার কোথাও যাবার প্রশ্ন-ই আসে না। প্রয়োজনে আমিই চলে যাব।’
‘তোমার প্রপার্টি আমরা চাই না। মা এখানে আর কখনও আসবে না। এই লাইফ সে ডিজার্ভ করে না। শী ডিজার্ভস টু বি লাভড।’
রাশেদ একটা দীর্ঘশ্বাস ছেড়ে বললেন,
‘তুমি শিওর তোমার মা এই প্রপার্টি চান না?’
রোমেলাকে বিচলিত দেখালো। দ্বিধা খেলছে চোখে। স্বামীর এই পরিকল্পনা সম্পর্কে তিনি জ্ঞাত ছিলেন না। মনে হয়েছিল এতকালের সংসার পুরো দমেই হাতছাড়া হয়ে গেছে। কিন্তু লোকটা এখন বলছে গোটা বাড়িটাই তার নামে লিখে দেবে। এখানে রোমেলা দীর্ঘদিন সংসার করেছেন। সন্তান লালন-পালন করেছেন। বড় করেছেন। এই বাড়ি তার নিজের। সামি একেবারেই বৈষয়িক নয়। মাথাভর্তি আগুন নিয়ে চলাফেরা করে। সবকিছু আবেগ ইমোশন দিয়ে বিচার করে, যুক্তি দিয়ে কিছু ভাবতে পারে না।
‘আমাদের বিষয়ে তোমাকে আর ভাবতে হবে না। তুমি বরং বাকি জীবনটা শান্তিতে কাটাও। পলিটিক্স কর, সভা সমিতি করো, নাইট ক্লাবে যাও। মেয়েমানুষ নিয়ে ফুর্তি কর।’
রাশেদ মর্মাহত চোখে একমাত্র পুত্রের দিকে চেয়ে আছেন। বুকে একটা চিনচিনে ব্যথা হচ্ছে। মাথাটা ফাঁকা লাগছে। সামি বাবার মর্মাহত চোখের মর্মভেদী দৃষ্টি সম্পূর্ণ অগ্রাহ্য করে বলল, ‘আরেকটা কাজ করতে পার। তুমি বরং তোমার গার্লফ্রেন্ডকে একটা অফার দিয়ে দ্যাখো। সে এখানে এসে থাকলেও থাকতে পারে। এই বাড়িটা তার নামেই লিখে পড়ে দাও।
রোমেলা চমকে উঠলেন, ‘কী বলছ তুমি?’
সামি মায়ের হাত চেপে ধরে একটা হ্যাঁচকা টান দিয়ে বলল, ‘চলো এখান থেকে!’
রাশেদ কিংকর্তব্যবিমূঢ় হয়ে গেলেন। বলার মতো কিছু খুঁজে পেলেন না। রোমেলার সাথে গত পরশুদিন এই ব্যাপারে কথা হয়েছিল। ছেলেকে কী বলতে হবে সে বিষয়ে পইপই করে বুঝিয়ে দিয়েছেন। তবুও রোমেলা ছেলের বিচারবুদ্ধিহীন হঠকারী সিদ্ধান্ত মেনে নিচ্ছে কেন? সে কি তাহলে চায় না সংসারটা টিকে থাকুক? রাশেদ উচ্চস্বরে হুঙ্কার ছাড়লেন আচমকা, ‘থামো!’
মা, ছেলে থামল। রাশেদ মেঘাচ্ছন্ন থমথমে মুখে এগিয়ে এলেন কয়েক পা। পুত্রের চোখের দিকে তাকিয়ে স্পষ্ট গলায় বললেন, ‘আমার স্ত্রীর সাথে আমার কিছু জরুরি কথা আছে। প্রাইভেসি চাই।’
সামি মায়ের দিকে অসন্তোষের দৃষ্টিতে তাকালো। রোমেলা একটু ভীতু ভীতু গলায় বললেন, ‘তুমি যাও। আমি আসছি।’
‘এসবের মানে কী?’ প্রশ্ন করলেন রাশেদ।
‘ছেলেকে তো দেখলেই কতটা অ্যাগ্রেসিভ হয়ে উঠেছে। সে কিছুতেই আমাকে এখানে থাকতে দেবে না।’
‘তুমি কি বলোনি ওকে আমাদের মধ্যে সবকিছু ঠিক আছে?’
রোমেলা পলক তুলে চাইলেন, ‘এতবড় মিথ্যে কথা বলতে তোমার বুক কাঁপছে না?’
রাশেদ দৃঢ় কণ্ঠে বললেন, ‘না বুক কাঁপছে না। কারণ, আমি শতভাগ নিশ্চিত যে কথাটা এক বিন্দুও মিথ্যে নয়। এই বাড়িটা, এই সংসারটা তোমার আর আমার ছিল… থাকবে আজীবন।’
রোমেলা কাটা কাটা গলায় বললেন, ‘এর মানে তুমি সংসার করবে আমার সাথে, আর মনে মনে অন্য একজনের ধ্যান করবে, অন্য একজনকে ভালোবাসবে। চমৎকার!’
রাশেদ কয়েক সেকেন্ড ব্যথিত চোখে চেয়ে থেকে দুর্বল গলায় বললেন, ‘এই একই কাজ কি তুমিও করনি রোমেলা সারা জীবনভর? অস্বীকার করতে পারবে?’
রোমেলা বিদ্যুৎস্পৃষ্ট হলেন। বিস্ফারিত চোখে তাকালেন রাশেদের দিকে। অপমানের কালো ছায়া তার ফর্সা মুখের সমস্তটাকেই গ্রাস করে নিয়েছে। তিনি ফাটা বাঁশির মতো ফ্যাসফ্যাসে গলায় বললেন, ‘এত বড় অপবাদ দিচ্ছ তুমি আমাকে?’
রাশেদ একটা দীর্ঘশ্বাস ছাড়লেন। অসহিষ্ণু কণ্ঠে বললেন, ‘তোমার প্রতি আমার কোনো অভিযোগ নেই। তুমি প্লিজ এই সংসার ছেড়ে যেও না। আমার ছেলেটাকে আমার কাছে ফিরিয়ে নিয়ে এসো। প্লিজ!’
আয়নার ভেতরের মেয়েটার দিকে এক পৃথিবী বিস্ময় নিয়ে চেয়ে থাকে অমৃতা। এতবড় কপাল ছিল না আগে। সামনের দিকের কিছু চুল ছেটে ফেলায় কপালটা অনেক বড় দেখাচ্ছে। চুলবিহীন অংশে একটা কাটা দাগ। সেই দাগ ডালপালা গজিয়ে নেমে এসেছে কপালে। চোখের নিচে গভীর কালো দাগ। শীর্ণ চোয়াল। কণ্ঠার হাড়ের ওপর চামড়াটা যেন কোনো রকমে লেপ্টে আছে। কী বীভৎসই না লাগছে দেখতে! এই কিম্ভুত চেহারার জন্য ভিসা নাকচ হয়ে যাবে নাতো আবার? কে জানে! অমৃতা ঠিক করল আয়নার সামনেই আর দাঁড়াবে না। নিজেকে দেখলেই আত্মবিশ্বাস লোপ পাচ্ছে।
একটা ফুলস্লিভ সাদা শার্ট আর কালো প্যান্ট পরল সে। কাগজ-পত্র গুছিয়ে নিল ফাইলে। বেশ কটা দিন শুধু হাসপাতাল আসা যাওয়া করেই কেটে গেল। আজকে বাসা থেকে বেরিয়ে ডাক্তারখানায় যেতে হবে না এটা ভেবেই অন্যরকম শান্তি লাগছে। শোবার ঘর থেকে বেরিয়ে দেখা গেল হৃদি আর রুদ্র বডিগার্ড হিসেবে দায়িত্ব পালনের জন্য আগেভাগেই হাজির হয়ে গেছে। অমৃতার বাবা দুই বন্ধুর ঘাড়ে এই বিশেষ দায়িত্ব অর্পণ করেছেন। মেয়েকে তিনি আপাতত একা ছাড়তে চান না। চেম্বারে একগাদা কাজ পড়ে থাকলেও অমৃতা সেখানে যাবার অনুমতি পায়নি বাবার কাছ থেকে। বাড়িতে বসে শুধু ড্রাফটিং-এর কাজ করেছে। ড্রয়িং রুমে দুই মূর্তিকে দেখামাত্র অমৃতার ভ্রুজোড়া তুঙ্গে উঠে গেল, ‘কী সমস্যা? তোরা কী করিস এইখানে? কাজ কাম নাই কিছু?’
হৃদি পানসে মুখে বলল, ‘কাজেই তো আইলাম।’
‘কী কাজ?’
উত্তর দিল রুদ্র, ‘তোকে নিয়ে যাব ব্রিটিশ হাই কমিশনে। এটাই কাজ।’
‘আমাকে নিয়ে যাবি মানে? আমি কি যাইতে পারি না? আমার কি পা নাই?’
রুদ্র নির্বিকার ভঙ্গিতে বলল, ‘হাত পা ঠিকই আছে। কিন্তু চেহারা সুরত দেইখা মনে হয় রাস্তার পাগলী। মানুষ আবার কোন সময় ইটা মারা শুরু করে, সেই ভয়েই মনে হয় আংকেল বলছে তোরে গার্ড দিয়া রাখতে।’
‘ফাইজলামির একটা সীমা থাকে। আমি একাই যাব!’ হুঙ্কার ছাড়ল অমৃতা।
হৃদি খুব গম্ভীর গলায় বলল, ‘একা যাওয়াটা ঠিক হবে না।’
‘ঠিক হবে না কেন? আমি কি এত বছর একা যাওয়া আসা করি নাই? হঠাৎ করে তোরা আমার সাথে এমন করতেছিস কেন?’
রুদ্র বসা থেকে উঠে দাঁড়িয়ে অমৃতার কাঁধে একটা হাত রাখল, ‘চেতিস না। আমাদের কিছু বলার নাই এখানে। আমরা জাস্ট আংকেলের আদেশ পালন করতেছি।’
‘লাখি খাবি হারামজাদা। অ্যাসহোলের বাচ্চা! সর এখান থেকে।’ রুদ্রর হাতটা এক ঝটকায় সরিয়ে দিল অমৃতা। হৃদি আগের মতোই গম্ভীর গলায় বলল, ‘আগামী কয়েকদিন একা চলাফেরা করা তোর জন্য মঙ্গলজনক হবে না।’ অমৃতা ভেঙচি কাটল, ‘আসছে আমার পীর সাহেবা। আর কী কী হবে এবং কী কী হবে না সেটাও বলে দেন পীর ম্যাডাম! ভিসাটা হবে তো?’
হৃদি চোখ বন্ধ করে ধ্যানমগ্ন স্বরে বলল, ‘ভিসা হয়ে যাবে।’
‘বাহ্! এই সুখবরের জন্য আপনাকে আমি কী দিতে পারি ম্যাডাম? গরু জবাই দিব? নাকি খাসি?’
রুদ্র রাশভারী কণ্ঠে গুরুত্বপূর্ণ মতামত পেশ করল, ‘সিংহ জবাই দিতে হবে! পীর সাহেবার গরু ছাগলে হয় না। সিংহ লাগে!’
হৃদি ধ্যানমগ্ন অবস্থাতেই গমগমে গলায় মন্ত্রপাঠ করার সুরে বলল, ‘দুইটি উট এবং তিনটি হরিণ। আগামী কাল বিকেলের মধ্যে যোগাড় করতে হবে। হালুলুকা খাবে!’
অমৃতা নাক-মুখ কুঁচকে সবিস্ময়ে বলে উঠল, ‘হোয়াট দ্যা ফাক হ্যাপেন্ড টু দিস গাধী? কী আবোলতাবোল বলতেছে?’
রুদ্র এগিয়ে এসে হৃদির মাথায় একটা গাট্টা মেরে বলল, ‘ওঠ! অনেক ধ্যান হইছে। আর লাগব না।’
হৃদি গাট্টা খেয়ে রেগে গেল। আগুন চোখে তাকাল রুদ্রর দিকে, ‘ডিস্টার্ব করতেছিস ক্যান?’
রুদ্র ওর হাত টেনে ধরল, ‘চল! দেরি হয়ে যাচ্ছে।’
হৃদি অধৈর্য হয়ে বলল, ‘ইশ তোরা এত জ্বালাস কেন? হালুলুকার সাথে মিটিং করতেছিলাম।’
‘হালুলুকাটা কে?’ অমৃতার প্রশ্ন।
‘আমার জ্বীন বন্ধু।’ হৃদির সোজাসাপ্টা উত্তর।
অমৃতা আর রুদ্র একে অপরের দিকে তাকাল। অমৃতার চোখভর্তি বিস্ময় আর রুদ্রর ঠোঁটভর্তি দামাল হাসি। হাসতে হাসতে সকৌতুকে সে বলল, ‘হায় আল্লাহ! এই বেটির মাথার তার সবগুলা ছিঁড়ে গেছে। মেন্টাল হাসপাতালে পাঠাতে হবে।’
অমৃতা তীক্ষ্ণ চোখে পরখ করল হৃদিকে। রেশমি চুলের গোছা পিঠময় ছড়িয়ে আছে। আড়ং থেকে কেনা সাদার ওপর নীল সুতোর কারুকার্যঅলা চমৎকার একটা সালওয়ার কামিজ পরনে। ঠোঁটে হালকা লিপস্টিক। সাজপোশাকে অমনোযোগের ছাপ নেই। কিন্তু চোখের দৃষ্টিটা কেমন যেন অসংলগ্ন। সত্যিই কি ওর মস্তিষ্ক বিকৃতি দেখা দিয়েছে? জ্বীন বন্ধু আবার কোত্থেকে এলো? আগে তো এমন অদ্ভুত বিকারগ্রস্ত কথাবার্তা কখনো বলেনি। অমৃতা চিন্তিত গলায় প্রশ্ন করল, ‘তোর শরীর ঠিক আছে হৃদি? তুই বরং বাসায় গিয়ে রেস্ট নে। আমাকে নিয়ে চিন্তা করিস না।’
হৃদি কাঁচুমাচু মুখে বলল, ‘মরে গেলেও বাসায় যাব না। আমার বাপ মা আমারে শ্বশুর বাড়ি পাঠানোর জন্য উঠে পড়ে লাগছে। ভাব দেখে মনে হচ্ছে আমারে দুই বেলা ভাত খাওয়ানোর ও পয়সা নাই তাদের। শুধু বাপ মা না, খালা, খালু, চাচা, চাচি চৌদ্দগুষ্টির এখন একটা মাত্র চিন্তায় ঘুম আসে না। চিন্তাটা হইল হৃদিতা কবে শ্বশুর বাড়ি যাবে?’
‘আমিও তো সেই চিন্তাই করছি। তুই শ্বশুরবাড়ি যাচ্ছিস না কেন?’ অমৃতার প্রশ্ন।
হৃদি ঠোঁট বাঁকিয়ে, চোখ ঘুরিয়ে, মুখখানা কিম্ভুত বানিয়ে, তাচ্ছিল্যে ঠাঁসা কণ্ঠে বলল, ‘ধুর… বাদ দে। বালের একটা শ্বশুরবাড়ি! জীবনেও যামু না আর!’
অমৃতা খুব চিন্তিত হয়ে পড়েছিল হৃদির আচার-আচরণ এবং এলোমেলো বক্তব্যে। শীর্ণ-জীর্ণ রোগা মুখখানা দুশ্চিন্তার প্রকোপে আরো বেশি চুপসে যাচ্ছিল যেন। রুদ্র বিষয়টা বুঝতে পেরে আলোচনার সমাপ্তি টানতে চাইল। তাড়া দিয়ে বলে উঠল, ‘চল আমরা বের হই। দেরি হয়ে যাচ্ছে। উবার ডাকছি। ড্রাইভার ওয়েইট করতেছে।
ভিসা ইন্টারভিউ বেলা বারোটায়। এখন বাজে সকাল সাড়ে নয়টা। ঢাকার রাস্তার যানজট সর্বদাই অনিশ্চিত। তাই হাতে ঘণ্টা খানেক সময় নিয়েই বেরিয়েছে ওরা। রুদ্র ড্রাইভারের পাশের সিটে বসেছে। অমৃতা আর হৃদি বসেছে পেছনে। গাড়িতে উঠে বসতে না বসতেই হৃদি ভারিক্কি কণ্ঠে বলল, ‘হালুলুকার ব্যাপারটা তোরা বিশ্বাস করলি না?’
অমৃতা চোখ কটমট করল, ‘ফালতু প্যাঁচাল বন্ধ কর হৃদি। একটা ইম্পরট্যান্ট কাজে যাচ্ছি।’
‘তোর মনে হচ্ছে আমি ফালতু কথা বলছি? হালুলুকাকে তোর আনইম্পরট্যান্ট মনে হচ্ছে?’
রুদ্র সামনের সিট থেকে ফুর্তিবাজ গলায় বলল, ‘হালুলুকাকে আনইম্পরট্যান্ট মনে হবে? মাথা খারাপ? প্রশ্নই আসে না!’
‘রুদ্র ফাইজলামি বন্ধ কর। এটা কোনো ফাইজলামি করার বিষয় না।’ ধমকে উঠল হৃদি।
ধমক খেয়ে রুদ্রর দুষ্টুমির মাত্রা আরও বেড়ে গেল। গাল ভর্তি ফিচেল হাসি নিয়ে সুরে সুরে বলতে লাগল,–‘হা—লু—লু—লু—লু—লু—লু—লু—কা আআআআআ! জটিল তো নামটা! কোন দেশি নাম? শালা দেখতে কেমন? আলিফ ল্যালার ভূতের মতো?’
হৃদি অপমানে জ্বলে উঠল, ‘মোটেও আলিফ ল্যালার ভূতের মতো না। দেখতে সে খুবই সুন্দর। বিশ্রী কথা বলবি না রুদ্রর বাচ্চা! পাছায় লাথি মেরে রাস্তায় ফেলে দিব!’
গাড়ির ড্রাইভার অল্পবয়সী। যাত্রীদের কথোপকথন তাকে বেশ বিনোদন দিচ্ছে। মুচকি মুচকি হাসিতে উদ্ভাসিত হয়ে আছে মুখ।
অমৃতা হৃদির দিকে চেয়ে ভ্রু নাচাল, ‘কাহিনি কী? কে এই হালুয়া কাকা?’
হৃদি ভুল শুধরে দিল। খুবই যত্নের সাথে বলল, ‘হালুয়া কাকা না, হালুলুকা।’
‘আচ্ছা হবে কিছু একটা চুকা বুকা ফুকা… এখন বল কোত্থেকে আমদানি করলি ব্যাটারে?’
এই প্রশ্নটা হৃদির খুব পছন্দ হলো। নড়েচড়ে আয়েশ করে বসল সে। তারপর কণ্ঠস্বর কিছুটা খাদে নামিয়ে খুবই গুরুত্বপূর্ণ শলা-পরামর্শ করার ঢঙে বলল, ‘দুদিন আগের ঘটনা। সন্ধ্যার পর হঠাৎ কারেন্ট চলে গেল। আমি জায়নামাজে দাঁড়িয়ে আছি। জেনারেটর চালু হয়নি তখনও। চারিদিক ঘুটঘুটে অন্ধকার। হঠাৎ মনে হলো কে যেন পেছনে এসে দাঁড়িয়েছে। আমি টের পেয়েও নামাজ ভাঙলাম না। দুরুদুরু বুক নিয়ে নামাজ শেষ করলাম। সালাম ফিরিয়ে দেখি পড়ার টেবিলের চেয়ারে খুবই সুন্দর একজন সুদর্শন যুবক বসে আছে। তার পরনে একটা ইয়া লম্বা সাদা আলখাল্লা। গালে চাপদাড়ি, চোখে সুরমা…’
রুদ্র যোগ করল, ‘ঠোঁটে লিপ্সটিক, কপালে টিপ…’
খ্যাঁক দিয়ে উঠল হৃদি, ‘হালুলুকা টিপ পরবে কেন? সে তো ছেলে জ্বীন!’
অমৃতার পেট ফেটে যাচ্ছিল হাসিতে। কিন্তু পাছে হৃদি রেগে যায়, সেই ভয়ে হাসতে পারছে না। ঠোঁট টিপে মুখে জোরপূর্বক একটা গম্ভীর ভাব ফুটিয়ে রেখেছে। কোনো রকমে বলল, ‘আচ্ছা গল্পটা শেষ কর।’
হৃদি নিবিড় মনোযোগের সাথে গল্প বলা শুরু করল, ‘অচেনা যুবক দেখে আমি তো অবাক। প্রশ্ন করলাম, তুমি কে? ছেলেটা বলল, আমি একজন জ্বীন। আমার নাম হালুলুকা। তোমার সাথে বন্ধুত্ব করতে চাই। তুমি কি আমার বন্ধু হবে? আমি তো ভয়ে কাঁপতে কাঁপতে শেষ। বললাম, জ্বীনদের সাথে আমি তো কখনো বন্ধুত্ব করিনি আগে। আমি জানতাম জ্বীন- রা অনেক ভয়ঙ্কর হয়। কিন্তু তোমাকে দেখে তো আমার একটুও ভয় লাগছে না! হালু তখন হেসে বলল, আমি কখনই তোমাকে ভয় দেখাব না। বরং বন্ধু হয়ে পাশে থাকব।’
রুদ্র বলল, ‘খুব ভালো। আমি চলে যাচ্ছি ইউ এস, অমৃতাও যাইব গা লন্ডন। বিভা ইন্ডিয়া। আকাশ ভার্সিটির প্রফেসর হয়ে যাবে, শালার ভাব সাব বেড়ে গেলে তোরে আর বেল দিবে না। তুই একদম একা হয়ে যাবি। হালুলুকা তোর একাকিত্ব ঘুচিয়ে দেবে। আমাদেরকে আর মিস করবি না তুই। হালুলুকা মহৎ এক জ্বীন। তার প্রতি আমরা কৃতজ্ঞ।’
‘ঠিকই বলছিস, হালুও এই কথাই বলছিল।’
‘কী বলছিল?’ অমৃতার প্রশ্ন। এর মাঝে রুদ্র আবার সুরে সুরে যুক্ত করল একটা লাইন, ‘হালু… রিকশাওয়ালা তোর খালু!’ হৃদি ওর দিকে একবার কড়া চোখে তাকিয়ে অমৃতার প্রশ্নের উত্তর দিল,
‘বলছিল যে, তোমার ফ্রেন্ডরা তো সবাই চলে যাচ্ছে, হাজবেন্ডের সাথেও ছাড়াছাড়ি। সো এখন থেকে আমিই তোমার বন্ধু।’
অমৃতা একটা দীর্ঘশ্বাস ফেলে বলল, ‘হৃদি, আমার মনে হয় তুই সামিকে অনেক মিস করতেছিস। আবার আমি আর রুদ্র চলে যাব এটাও মেনে নিতে পারছিস না। এ কারণে তোর হ্যালুসিনেশন হচ্ছে।’
হৃদি হঠাৎ খুব রেগে গেল, ‘আজাইরা কথা বলিস ক্যান? হ্যালুসিনেশন কীসের? তোরা জ্বীন বিশ্বাস করিস না? কোরআন শরীফে জ্বীনের কথা বলা হইছে।’
হৃদিকে হঠাৎ আগ্নেয়গিরির মতো জ্বলে উঠতে দেখে অমৃতা একটু থতোমতো খেয়ে গেল। মিনমিন করে বলল, ‘বিশ্বাস অবিশ্বাসের কথা আসছে না। তবে আমার মনে হচ্ছে তুই সামিকে মিস করছিস…!’
‘ঐ ফালতু ছেলেকে আমি মিস করব কেন? প্রশ্নই আসে না!’
অমৃতা চুপ করে গেল। হৃদির সাথে অহেতুক গলাবাজি করতে ইচ্ছে করছে না। মনটা খুব খারাপ হয়ে গেছে হঠাৎ করেই। নিজের ওপর ঘেন্না হচ্ছে। তার একটি গর্হিত কাজের কারণে আজ কতগুলো মানুষের জীবনে সর্বনাশ নেমে এলো। সামির বাবা মায়ের সংসারে তো ফাটল ধরলই, এমনকি সামির নিজের সংসারটাও আর রক্ষা হলো না। নিজেকে
অমৃতা ক্ষমা করবে না কখনো! হয়ত প্রকৃতিও তাকে ক্ষমা করবে না। এতগুলো মানুষকে কষ্ট দিয়ে, এতজনের মন ভেঙে কি ক্ষমার আশা করা যায়? এসব ভীতিজনক ভাবনা ভাবতে গেলে শ্বাসকষ্ট হয়। মনে হয় বেঁচে ফিরে আসার চাইতে মরে গেলেই ভালো হতো। কিন্তু মরে গেলে হয়ত সামিকে খুনের অভিযোগে অভিযুক্ত হতে হতো। সেদিক দিয়ে ভাবতে গেলে অমৃতা বেঁচে গিয়ে অনেকগুলো মানুষকে বাঁচিয়ে দিয়েছে। আশা করা যায় সময়ের প্রভাবে সমস্ত ক্ষত একটু একটু করে সেরে উঠবে। এখন আল্লাহ আল্লাহ করে ভিসাটা হয়ে গেলেই হয়। অমৃতা দেশান্তরী হলেই সবার জীবনে মঙ্গল নেমে আসবে। গাড়িটা বিজয় সরণীর জ্যামে আটকে আছে। গন্তব্যে পৌঁছুতে কতক্ষণ লাগে কে জানে! ঢাকার রাস্তার এই অনিয়ন্ত্রিত যানজট নগরবাসীদের জীবনটা নরক বানিয়ে ছেড়েছে। মানুষের সময়ের শ্রাদ্ধ হচ্ছে, সেই সাথে বাড়ছে উচ্চ রক্তচাপ, বক্ষব্যাধিসহ নানারকম স্বাস্থ্য সমস্যা। দেশ ছেড়ে যাবার ইচ্ছে ছিল না অমৃতার। বিদ্যার্জনের উদ্দেশ্যে বিদেশে গেলেও পড়া শেষে দেশে ফিরে আসবে এমনটাই বরাবর ভেবে এসেছে। দেশের মানুষগুলোর জন্য কিছু করার বাসনা ছিল মনে। আর কিছু না পারুক অন্তত একটা মানবাধিকার সংস্থার উদ্যোক্তা হতে চেয়ছিল সে। যে সংস্থা গরীবদের লিগ্যাল এইড দেবে, হিজড়া এবং ট্র্যান্সজেন্ডারদের নিয়ে কাজ করবে। পার্লামেন্ট পাস হওয়া অনেক আইনের খবর সাধারণ মানুষ রাখে না। জানে না বলেই নিজের অধিকার সম্পর্কে সচেতন নয় তারা। সেইসব আইনকানুন মানুষের কাছে পৌঁছে দেয়াটাও বড় দায়িত্ব। দেশের সর্বস্তরের আদালতে গরীব, দুঃখী, অশিক্ষিত লোকজন দিনের-পর-দিন ভুলভুলাইয়া পথে ঘুরতে থাকে, সঠিক গাইডেন্সের অভাবে বিচার প্রক্রিয়া বিলম্বিত হয়, ধরনা দিতে হয় ঘুষখোরদের দ্বারে দ্বারে। এমনকি সরকারি হাসপাতালগুলোতেও সাধারণ জনগণ নিগৃহীত
জনগণ নিগৃহীত অবহেলিত হচ্ছে প্রতিনিয়ত। কেবিনগুলো নোংরা, টয়লেট নোংরা, এমন অপরিচ্ছন্ন অস্বাস্থ্যকর পরিবেশে রোগী সুস্থ হবে কী করে? দেশের জন্য এসব নানামুখী দুশ্চিন্তা বুকের মধ্যে উথলে উঠলেই একটা মানুষকে বড় বেশি মনে পড়ে। সেই একজন মানুষের কাছে দেশের প্রসাশনের বিরুদ্ধে অভিযোগের বন্যা বইয়ে দেয়ার মধ্যে যেন মুক্তির আনন্দ পেত অমৃতা। ক্ষোভ আর আক্ষেপগুলো নিষ্কৃতি পাবার পথ পেয়ে যেত। তার মতো আর কে আছে? যার সামনে মন খুলে নিজের দেশপ্রেমিক সত্ত্বাকে উজাড় করে দেয়া যায়? অমৃতার বুকে ক্রমশই দুঃসহ কষ্ট ঘনিয়ে আসছিল। ঝাঁজ ওঠা সেই কষ্টের গ্যাঁজাল ফ্যানার মধ্যে চোখের সামনে একটা অবয়ব ভেসে উঠল। মনের চোখে দেখল অমৃতা… সেই বুদ্ধিদীপ্ত চোখ, ধারালো চোয়াল… মানুষটা কোথায় আছে? কেমন আছে? অমৃতাকে কি কখনো ভুল করেও মনে পড়ে? দিন রাত চব্বিশ ঘণ্টা আকণ্ঠ ব্যস্ততায় ডুবে থাকা মানুষটা কি হঠাৎ হঠাৎ টের পায় যে একটা হৃদয় তার জন্য সর্বদা ব্যাকুল হয়ে থাকে?
রোজ সকালে ঠিক একই সময় ম্যাসেজ আসে। অচেনা এক নম্বর থেকে। আজকে লিখেছে, ঠিক এগারোটার সময় একবার ক্যান্টিনে আসবেন? দূর থেকে দেখব শুধু। আপনি কিন্তু প্রতিদিনের ঐ বিশ্রী সাদা শার্টটা পরবেন না। ওটায় হলুদ দাগ পড়ে গেছে। আজকে বরং সবুজ পরে আসুন। অবশ্য আপনার গায়ের রং অতটা পরিষ্কার নয়। সবুজে মানাবে না। আপনার আকাশী রঙের শার্ট আছে? প্লিজ আজকে আকাশী শার্ট পরে আসুন।
আকাশ কুঞ্চিত ললাট নিয়ে বার্তাটা পড়ে শেষ করল। পুরোটা পড়ার কোনো প্রয়োজন ছিল না। তবুও কেন পড়ল কে জানে! এমনভাবে পড়ল যেন ম্যাসেজটা এ টু জেড পড়তে সে বাধ্য। ডাইনিং টেবিলে তারা আর ঝুমকি বসে আছে। তারার ক্লাস আছে সকাল দশটায়। একটু পরেই বেরিয়ে পরতে হবে। ক্লাস শেষে যাবে ছাত্রীর বাসায়। দুই বোনকে একসাথে অংক করায় সে। ভেবেছিল এ মাসে কলেজের কাছাকাছি একটা গার্লস হোস্টেলে মুভ করবে। টিউশনির টাকা দিয়ে মোটামুটি খেয়ে-পড়ে চালিয়ে নিতে পারবে। কিন্তু আকাশ কিছুতেই রাজি হচ্ছে না। সে চায় তারা এই বাসায় থেকেই পড়াশোনা করুক। আকাশের কোনো ছোট ভাই-বোন নেই। তারাকে সে নিজের ছোটবোন হিসেবেই গ্রহণ করেছে। বড়ভাই জীবিত থাকা অবস্থায় ছোটবোন হোস্টেলে থেকে পড়াশোনা করার বিষয়টা দৃষ্টিকটু। ছোটবোন হিসেবে এই স্বীকৃতি তারাকে আবেগে ভাসিয়েছে। জীবনে এত সুন্দর উপহার সে এর আগে কখনো পেয়েছে বলে মনে হয় না। আকাশ যেন ওর পিতা-মাতাহীন অসহায় জীবনে জলজ্যান্ত এক আশীর্বাদ। সাধারণ, হাসিখুশি, বিবেকবোধ সম্পন্ন, দায়িত্ববান ছেলেটাকে সে মনের গভীর থেকে শ্রদ্ধা করে, ভালোও বাসে! সেই আবেগ থেকেই এই বাসা ছেড়ে আর যাওয়া হলো না কোথাও। তাছাড়া খালার কাছাকাছি থাকতে ওর ভালো লাগে। রক্ত সম্পর্কের আত্মীয় বলতে এক খালাই তো আছে তার জীবনে। নিজের পিতা এবং মামারা তো থেকেও নেই!
‘কী হয়েছে ভাইয়া?’
তারার প্রশ্ন শুনে সম্বিৎ ফিরল আকাশের।
‘কী হবে?’
‘নাক মুখ ওরকম কুঁচকে রেখেছ কেন?’
আকাশ বলল, ‘একটা আননোন নাম্বার থেকে প্রায় প্রতিদিন টেক্সট আসে। কে এই ফাজলামোটা করছে ঠিক বুঝতে পারছি না। কল করলে
দেখা যায় ফোন বন্ধ।
তারা মুচকি হেসে বলল, ‘নিশ্চয়ই তোমার কোনো স্টুডেন্ট হবে।’
‘কী জানি! আমার ফাজিল বন্ধুগুলাও হতে পারে। হয়ত ওদের মধ্যেই কেউ ফাজলামো করছে কিন্তু ধরা দিচ্ছে না।’
ঝুমকি রান্নাঘর থেকে চায়ের কাপ হাতে বেরিয়ে এলো। আকাশের সামনে ধোঁয়া ওঠা কাপটা নামিয়ে রেখে বলল, ‘এই শুক্রবারে আসবে ওরা। গতকাল রাতেই কনফার্ম করল।’
আকাশ ভ্রু-কুঁচকে তাকাল, যেন ঝুমকি কীসের কথা বলছে সে ধরতে পারছে না। পরমুহূর্তেই তার মনে পড়ল কিছু একটা। প্রসন্ন কণ্ঠে বলে উঠল, ‘ও আচ্ছা! কখন আসছে? দুপুরে নাকি রাতে?’
‘সন্ধ্যায়।’
আকাশ চায়ের কাপে চুমুক দিতে দিতে তারাকে একঝলক দেখল। মনে হলো প্রসঙ্গটা ওঠার সাথে সাথেই একটু গম্ভীর হয়ে গেছে। মেয়েটা কি এখনও বিয়ের জন্য প্রস্তুত নয়? কিন্তু মুখ ফুটে কোনো আপত্তি তো জানায়নি। আকাশের মনে হয়েছে এই প্রস্তাবটা বেশ ভালো। পাত্র ব্যাংকার। ঢাকায় নিজের একখানা ফ্ল্যাট আছে। তিন ভাই-বোনের ছিমছাম সংসার। তারার কোনো নিজস্ব পছন্দ আছে বলেও মনে হয় না। মা মরা মেয়ে, বাবাটা লম্পট এবং লাপাত্তা। ঝুমকির মতে এই ছন্নছাড়া পরিবারের মেয়ের জন্য এত ভালো প্রস্তাব পরবর্তীতে আর আসবে না।
কলিংবেল বেজে উঠল। তারা দ্রুত পায়ে দৌড়ে গেল দরজার দিকে দরজা খুলতেই মনীষা ঘরের ভেতর এক পা বাড়িয়ে দিয়ে ব্যস্ত গলায় বলল, ‘একটু চায়ের পাতা হবে? আজ সকালে উঠে দেখলাম চাপাতা শেষ। উপায় না পেয়ে ভিখিরির মতো তোমাদের কাছে হাত পাততে হলো। কিছু মনে করো না ভাই।’
তারা সহাস্যে বলল, ‘চাপাতা আছে। এমনকি চাও রেডি। আপনি আসুন।’
মনীষা ভেতরে ঢুকতেই আকাশের সাথে চোখাচোখি হলো। সৌজন্যতার হাসি হাসল দুজনেই। ঝুমকি বলল, ‘বসো। আমাদের সাথেই চা খেয়ে নাও।’ তারা কাঁধে ব্যাগ ঝুলিয়ে বলল, ‘আমি আসি।’
‘কখন ফিরবে?’ ঝুমকির প্রশ্ন।
‘বিকেল হবে।’ উত্তরটা ছুড়ে দিয়ে বেরিয়ে যাবার জন্য উদ্যত হলো তারা। মনীষা চেয়ার টেনে নিয়ে বসতে না বসতেই পিতৃদেব হাজির হলেন দৃশ্যপটে। এই ব্যক্তির উপস্থিতি সকলের মধ্যেই একটু অস্বস্তির উদ্রেক করে। ঝুমকি রান্নাঘরে দাঁড়িয়ে চায়ের কাপে ধোঁয়া ওঠা লিকার ঢালছিল। মনীষা উঠে পড়ল। এগিয়ে গেল রান্নাঘরে। আকাশও উঠল। পিতৃদেব বললেন, ‘বসো বসো। তোমার সাথে একটু কথা আছে।’
বিরক্তি মাখা চোখে তাকাল আকাশ, ‘কী কথা?’
‘বস। তারপর বলছি।’
‘আমার হাতে সময় নেই। এখুনি বেরোতে হবে।’ কথাটা বলতে বলতে চেয়ারে আবারও বসল আকাশ।
‘কিছু টাকা চেয়েছিলাম। মনে আছে?’
‘টাকা দিয়ে আপনি কী করবেন?’
‘ব্যবসায় লাগাব।’
‘ব্যবসা করার কী দরকার আপনার? আমি তো সংসারের দায়িত্ব নিয়েছি।’
‘আমার হাতখরচের একটা বিষয় আছে না?’
আকাশ লোকটার দিকে তীক্ষ্ণ চোখে তাকাল। কদিন পয়সার অভাবে মদ খেতে পারেনি বিধায় চেহারায় একটু সুস্বাস্থ্যর ছাপ পড়েছে। তবুও চোখের নিচে গভীর কালো দাগ। একটা সাদা স্যান্ট গেঞ্জি পরনে। গলার বাদামী কুঁচকে যাওয়া চামড়ায় তিন চারটা দগদগে কালো আঁচিল। আকাশ সেদিকে চেয়ে থেকে একটা দীর্ঘশ্বাস ছাড়ল, ‘হাতখরচ দিয়ে কী করবেন? মদ খাবেন?’
লোকটা নিপাট ভালো মানুষের গলায় বলল, ‘না ওসব তো ছেড়ে দিয়েছি।’
‘আমার বিশ্বাস হয় না আপনার কথা।’
‘একটাবার বিশ্বাস করেই দ্যাখো না।’ কণ্ঠস্বর চমকে দিল আকাশকে। এমন অনুরোধের সুরে লোকটা কখনও কথা বলেনি আগে। সব সময় এর কথায় একটা প্রচ্ছন্ন হুমকি থাকে, তেজ থাকে। আজকে হঠাৎ এই তেজহীন ন্যাতানো অনুরোধ শুনে লোকটাকে নিতান্তই ব্যক্তিত্বহীন বলে মনে হলো আকাশের। সারাজীবন স্ত্রী এবং সন্তানের সাথে দুর্ব্যবহার করেছে। এখন শেষ বয়সে পৌঁছে নিরুপায় হয়ে ভিক্ষুকের মতো হাত পেতেছে সেই সন্তানের কাছে যার প্রতি কোনোদিন পিতা হিসেবে কোনো দায়িত্ব পালন করেনি। মা যতদিন বেঁচে ছিলেন পড়াশোনার খরচ যোগান দিতেন। মা চলে যাবার পর নানা বাড়ি থেকে পাওয়া ফ্ল্যাটের ভাড়া টুকুই হলো আকাশের সম্বল। প্রতি মাসে ভাড়া বাবদ বিশ হাজার টাকা পেত বলেই কোনো রকমে পড়াশোনাটা চালিয়ে নিতে পেরেছে। এই লোক কোনোদিন জানতে চায়নি কীভাবে আকাশের দিন কাটছে। একমাত্র সন্তান পড়াশোনা না করে মদ খেয়ে, জুয়া খেলে বখে গেলেও তার কোনো ক্ষতি হতো না। আজ সেই পুত্রর সামনে ভিক্ষাপাত্র হাতে নিয়ে দাঁড়াতে লোকটার বুক কাঁপল না একবারও।
‘আমার পক্ষে এখন ব্যবসার মূলধন দেয়া সম্ভব নয়।’
‘তোমার একটা কোটিপতি বন্ধু আছে না? তাকে বলো কিছু টাকা ধার দিতে।’
আকাশ বিতৃষ্ণাভরা চোখে কয়েক নিমেষ চেয়ে রইল শুধু। বলল না কিছু। পাশের চেয়ারে রাখা ল্যাপটপের ব্যাকপ্যাক কাঁধে ঝুলিয়ে প্রস্থানদ্যত হলো। বুকটা জ্বালা করছে। মেজাজটাও গেছে খিঁচড়ে। দরজার কাছে পৌছুতেই মনীষার কণ্ঠস্বর ভেসে এল পেছন থেকে, ‘ভার্সিটি যাচ্ছ?’
আকাশ ঘুরে তাকিয়ে বলল, ‘হ্যাঁ।’
‘আমিও বেরোচ্ছি এখুনি।’
আকাশ কী যেন ভেবে নিয়ে বলল, ‘আমি বাসস্ট্যান্ড পর্যন্ত রিকশায় যাব। আপনার অফিস তো এর আগেই পড়বে। চলুন আপনাকে নামিয়ে দেই।’
মনীষা খুশি হলো প্রস্তাব শুনে। হাসিমুখে বলল, ‘বেশ তো। চল যাই।’
গলির মুখেই রিকশা পাওয়া গেল। সকাল বেলায় চনমনে রোদ উঠে গেছে। বাতাসে উষ্ণ ঝাপটা। নীল আকাশে কিছু পলকা মেঘ উড়ে বেড়াচ্ছে বটে, তবে বৃষ্টির কোনো সম্ভাবনা নেই। এত রোদে হুড ফেলে বসা যায় না। কিন্তু হুড তুলে দিলে মনীষার বসতে সমস্যা হতে পারে ভেবে আকাশ চুপচাপ রইল। বাসা থেকে মনীষার অফিস দশ মিনিটের পথ। সকাল বেলার এই সময়টায় স্কুলের কারণে খুব জ্যাম হয়। ওরা গলির মুখের জ্যামেই আটকে রইল মিনিট পাঁচেক সময়। আকাশের ক্লাস বেলা এগারোটায়। তেমন তাড়া নেই। তাড়া থাকলে রিকশা ছেড়ে বাস স্ট্যান্ডের উদ্দেশ্যে হাঁটা ধরতে হত।
‘আঙ্কেলের ব্যাপারটা কী বলো তো? উনি কি সব সময়ই এরকম ছিলেন?’
আকাশ একটু অপ্রতিভ হলো। ব্যক্তিগত বিষয় নিয়ে বন্ধুরা ছাড়া অন্য কারো সাথে আলাপ করতে সে স্বাচ্ছন্দ্যবোধ করে না। কেউ কখনো এভাবে জানতেও চায়নি। কিন্তু প্রশ্ন করে ফেলার পর এড়িয়ে যাওয়াটা অভদ্ৰতা হয়ে যায়। সে একটু বাধো বাধো গলায় বলল, ‘হুম… এরকমই ছিল। আমি উনাকে জ্ঞান হবার পর থেকেই এমন এলোমেলো দেখে আসছি। মা বেঁচে থাকা অবস্থায় ঝামেলা লেগেই থাকত। বাবা হিসেবে কখনো কোনো দায়িত্ব পালন করেনি।’
মনীষা আকাশের দিকে তাকাল। লাবণ্যমাখা সলজ্জ মুখের ছেলেটার জন্য বড় মায়া হলো তার। একটা হাত আকাশের বাদামি রঙের ছিপছিপে রোমশ হাতের ওপর রেখে সে মৃদু গলায় বলল, ‘আমি তোমার কষ্টটা বুঝি আকাশ। আমার ছেলেটারও তো তোমার মতোই অবস্থা। ওর বাবাটা মানুষ না। এখন জেল খাটছে মাদকের মামলায় সেই খবরটাও আমি ছেলের কানে দিতে পারিনি। হাজার হলেও বাবা তো। শুনে কষ্ট পাবে। পড়াশোনায় ব্যাঘাত ঘটবে। খুব ভয় হয় জানো? যদি আমার কিছু হয়, আমিও যদি তোমার মায়ের মতো মরে টরে যাই তাহলে ছেলেটার কী হবে?’
‘এসব ভাবার কোনো কারণ নেই। আপনার কিছু হবে না ইনশা আল্লাহ। সব ঠিক থাকবে।’
‘ওই লোকটা জেল থেকে বেরিয়ে পড়লেই আবার ঝামেলা শুরু করবে। জামিন পেয়ে যাবে শীঘ্রই।’
আকাশ মনীষার দিকে তাকিয়ে বলল, ‘আমাদের এখানে যতদিন আছেন আপনাকে কেউ বিরক্ত করবে না। আমি গার্ডদেরকে উনার ছবি দেখিয়ে সতর্ক করে দিয়েছি। বিল্ডিং-এ ঢুকতে পারবে না।’
‘ওই লোকটা একটা ডাকাত। কোন সময় তোমাদের ক্ষতি করে দেয় ঠিক নেই। আমি ভাবছি খুব শীঘ্রই বাসাটা ছেড়ে দেব। আমার অফিসটাও তো সে চিনে ফেলেছে। এই চাকরি কতদিন করতে পারব জানি না। তাছাড়া সেপারেশনের ব্যাপারটা অফিসে কাউকে জানাইনি এখনো।’
‘কেন?’
মনীষা একটু গম্ভীরভাবে বলল, ‘স্বামীহীন মেয়েদের কর্মক্ষেত্রে নানা রকম সমস্যায় পড়তে হয়। তুমি ঠিক বুঝবে না।’
আকাশ পাশ ফিরে দেখল মনীষাকে। সাদা আর গোলাপির মিশেলের একখানা তাঁতের শাড়ি ওর পরনে। চুলে এখনো লেপ্টে আছে স্নানের জল। সমুদ্র-গভীর দুটো চোখের কার্নিশে কালো রঙের গাঢ় কাজলরেখা টানা। মনীষার মতো নিখুঁত সুন্দর মেয়ে খুব কম দেখেছে আকাশ। শুধু বাহ্যিক রূপ নয়, ওর সহজ-সরল নিষ্কলুষ মনটার ছায়া সর্বক্ষণ সাগরের মতো প্রগাঢ় চোখের তারায় ডানা মেলে উড়তে থাকে। ঐ চোখের দিকে তাকালে চট করে ওর মনটা পড়ে ফেলা যায়। এত ভালো একটা মেয়ের জীবন এমন নরকের মতো হবে ভাবাই যায় না। জ্যাম ছেড়ে যাওয়ায় রিকশাটা চলতে শুরু করেছে। উষ্ণ বাতাসে মনীষার খোলা চুল উড়ছে। উড়ছে শাড়ির আঁচল। সরু নাকের ওপর কয়েক বিন্দু ঘাম জমে আছে। চিকচিক করছে রোদে।
‘এই চাকরিটা ছেড়ে দেবেন?’
‘হুম… ছেড়ে দিতে হবে।’
‘অন্য কোথাও অ্যাপ্লাই করেছেন?’
মনীষা একটা হতাশ দীর্ঘশ্বাস ফেলল, ‘করেছি কয়েক জায়গায়। দেখি কেউ ডাকে কি না।’
একটু বিরতির পর চোখে দূরের দৃষ্টি নিয়ে মনীষা কেমন আবিষ্ট গলায় বলল, ‘আমার মাঝে মাঝে কী ইচ্ছা করে জানো? ইচ্ছা করে দূরে কোনো পাহাড়ি এলাকায় চলে যাই। ছিমছাম একটা গ্রামে নিজ হাতে চাষাবাদ করব। আর একটা গানের স্কুল দেব। গ্রামের সব বাচ্চারা রোজ সকালে আমার কাছে গান শিখতে আসবে। কোনো উচ্চাকাঙ্ক্ষা নেই, মিথ্যে জাঁকজমক নেই, টানাপোড়েন নেই… এরকম একটা জীবন হলে আর কী লাগে বল?’
আকাশ মনীষার সুন্দর দুটি সাগর চোখের ওপর স্থির দৃষ্টি ন্যস্ত করে বলল, ‘এত সাধারণ স্বপ্নও মানুষ দেখে? আপনি সত্যিই খুব অদ্ভুত।’
মনীষা হাসে, ‘সাধারণ হতে চাওয়া মানুষগুলোর জীবনেই সব সময় অসাধারণত্বের অভিশাপ লেগে থাকে, জানো?’ কথাটা বলেই যেন হঠাৎ সম্বিৎ ফিরল ওর। একটু হাসার চেষ্টা করে বলল, ‘যাক গে। এসব কথা বাদ দাও। আমি খুব বোরিং তাই না?
আকাশ অপ্রস্তুত হলো, ‘নাহ… বোরিং হবেন কেন?’
‘বোরিং তো বটেই। তোমরা বন্ধুরা সারাক্ষণ কত হাসি তামাশা কর। আর আমি সব সময় হা-পিত্যেশ করতে থাকি। এসব হতাশার কথা শুনতে নিশ্চয়ই তোমার ভালো লাগে না। বয়স হয়ে গেছে তো। এখন সারাদিন মাথায় নানারকম দুশ্চিন্তা ঘুরে বেড়ায়। মিড লাইফ ক্রাইসিস বলতে পার।’
‘আপনাকে আমার মোটেও বোরিং মনে হয়নি কখনো। আর বয়সের কথা বলছেন? আপনাকে দেখলে মনে হয় খুব বেশি হলে পঁচিশ কি ছাব্বিশ।’
‘বলছ কী? দারুণ কমপ্লিমেন্ট! তেত্রিশে পড়লাম।’
আকাশ মাথা নেড়ে বলল, ‘কেউ বিশ্বাস করবে না!’ একটু থেমে আকাশ আবার বলল, ‘আপনি গান শেখাতে চাইলে তো এখনও শেখাতে পারেন। আমাদের পাড়ার অনেক ছেলে-মেয়ে নিশ্চয়ই আগ্রহী হবে। আমরা বিল্ডিং-এর সামনে একটা পোস্টার লাগাতে পারি। পোস্টারে লেখা থাকবে এখানে গান শেখানো হয়।
মনীষা খুব খুশি হয়ে বলল, ‘সত্যি?’
‘মিথ্যা হবে কেন? এটা কোনো ব্যাপার?’
মনীষা সাদা শার্ট পরা, সাধারণ, দীঘল চেহারার শ্যামবরণ ছেলেটার দিকে মায়াভরা চোখে কয়েক সেকেন্ড চেয়ে থেকে বলল, ‘তোমরা আমার জন্য আর কত করবে আকাশ? তুমি, রুদ্র, তারা, ঝুমকি আন্টি… তোমরা কয়টা মানুষের কাছে আমার অনেক অনেক ঋণ হয়ে যাচ্ছে। এই ঋণ আর বাড়ানো ঠিক হবে না।’
‘আরে… কী যে বলেন। আপনি আমাদেরকে এখনো আপন ভাবতে পারেন নাই, তাই না?’
‘আপন তো বটেই। তোমরা আমার ছোট ভাই-বোনের মতো। ভীষণ ভালোবাসি তোমাদের!’
‘ছোট ভাই-বোন?’ প্রশ্নটা করে একটু চোখ নাচায় আকাশ। রিকশা গন্তব্যে পৌঁছে গেছে তখন। মনীষা রিকশা থেকে নামতে নামতে বলে, ‘ভাই-বোন হতে আপত্তি আছে?’
আকাশ হাসে। হাসে চোখ। সুন্দর দেখায়। মনীষার মনে হলো আকাশের হাসিটায় ম্যাজিকের মতো কিছু আছে। ওই হাসি দেখলে মন ভালো হয়ে যায়।
‘কিছু বলছ না যে?’
‘উত্তরটা খুঁজে পাচ্ছি না। তবে ভাই-বোনই কেন হতে হবে? আমরা তো বন্ধুও হতে পারি তাই না?’
মনীষা ব্যাগ থেকে খুচরো টাকা হাতড়ে বের করে রিকশাঅলার দিকে এগিয়ে দিতে দিতে বলল, ‘এত পিচ্চি পিচ্চি মানুষজনের সাথে বুঝি বন্ধুত্ব করা যায়?’
আকাশ খুচরো টাকাগুলো নিজের হাতে তুলে নিল, ‘সমস্যা কী আপনার? ভাড়া দিচ্ছেন কেন?’
‘দিব না?’
‘না।’
‘তাহলে টাকাগুলো তুমি রেখে দাও। চকলেট কিনে খেও। বাচ্চা মানুষ!’
আকাশ হেসে ফেলল, ‘আপনি আমার বয়স নিয়ে খোঁটা দিচ্ছেন কেন বারবার?’
মনীষা আকাশের আকাশময় সুন্দর হাসির দিকে চেয়ে বলল, ‘অকাল পক্ক ছেলে-মেয়েদের বয়স স্মরণ করিয়ে দিতে হয়। নইলে এরা বখে যায়।’
‘তাই?’
‘হুম তাই।’ কথাটা বলে মনীষা ঘুরে দাঁড়াল। কয়েক পা এগিয়ে গিয়েই ফিরে তাকাল আবার। ঝলমলে উত্তপ্ত রোদের নিচে ওর ঘর্মাক্ত মুখখানা বড় সুন্দর দেখাল সেই সময়। আকাশ উৎসুক হয়ে প্রশ্ন করল ‘কিছু বলবেন?’ মনীষা কী যেন বলতে গিয়ে হোঁচট খেল। দুদিকে মাথা নেড়ে বলল, ‘নাহ কিছু বলার নেই। খোদা হাফেজ।’
বেলা তিনটায় বন্ধুদের সাথে দেখা করার কথা। ক্লাস শেষে সঙ্গে সঙ্গে বেরোনো গেল না। দুজন ছাত্রী মিড টার্মের রিটেক এক্সাম দিল। চল্লিশ মিনিট সময় ব্যয় হলো সেখানে। সেই সময়টায় কুইজের খাতা দেখল সে। বিকেল চারটার আগে ক্যাম্পাস ছাড়তে পারল না। এতসব ব্যস্ততার ভেতরে কী কারণে যেন মনীষার সাগর দুটি চোখ বারে বারে মনোযোগে বিঘ্ন ঘটাচ্ছিল। কী যেন বলতে গিয়েও বলেনি মেয়েটা। কী বলার ছিল ওর? বলল না কেন? এটা নিশ্চয়ই ভাববার মতো গুরুতর কোনো বিষয় নয়। কিন্তু না চাইতেও ভাবনাটা তার মস্তিষ্কে অকারণে ঠকঠক করে যাচ্ছে। আজব ব্যাপার!
বন্ধুদের সাথে দেখা হলো সন্ধ্যে ছটায়। বনানীর টাইম আউট রেস্তোরাঁয় বিকেলের পর থেকে একটু ঠান্ডা হাওয়া বইছিল। তাই রেস্টুরেন্টের প্যাটিওতে বসেছে ওরা। প্যাটিওতে চেয়ার টেবিল আছে। আছে সবুজ পাতা বাহার এবং নানা রকম আলোকসজ্জা। আকাশ এসে দেখল তিন বন্ধু গোমড়া মুখে বসে আছে। অমৃতা আর রুদ্রর আঙুলের ফাঁকে সিগারেট। হৃদির চোখ ফোলা। দেখে মনে হচ্ছে কান্নাকাটি করেছে। আকাশ একটা চেয়ারে বসে বলল, ‘কী হইছে তোদের?’
রুদ্র বলল, ‘ঘটনা তো ঘটে গেছে।’
উদ্বেগ ফুটে উঠল আকাশের মুখে, ‘কী ঘটনা?’
‘অমৃতার তো ভিসা হয়ে গেছে। উড়াল দিবে কিছুদিনের মধ্যেই।’
আকাশ খবরটা শুনে কেমন নিষ্প্রভ হয়ে গেল। ভিসা হয়ে গেছে এটা নিঃসন্দেহে সুখবর। অমৃতা উচ্চশিক্ষার জন্য বিলাত যাবে। স্বাবলম্বী হবে। নিকট জনেরা এই সাফল্যে আনন্দ প্রকাশ করবে, গর্বিত হবে। কাছের মানুষদের মধ্যে যেসব ঈর্ষাপরায়ণ লোক বাস্তবিক অর্থে আনন্দিত হতে পারবে না, তারাও আনন্দিত হওয়ার অভিনয় করবে। এটাই নিয়ম। কিন্তু দুঃখের বিষয় হচ্ছে অমৃতার বন্ধুদের অভিনয়ের ক্ষমতা নেই। এরা জানে না ভদ্রতার মুখোশের আড়ালে কী করে মনের দহন জ্বালা লুকোতে হয়। দিনকে দিন পৃথিবী ছোট হয়ে আসছে। পৃথিবীর বিভিন্ন দেশগুলোর মধ্যে যোগাযোগ এবং যাতায়াত এখন কোনো কঠিন বিষয় না। দেশের অবস্থা বিশেষ ভালো নয়। ঊর্ধ্বমুখী জনসংখ্যা, দুর্নীতির দৌরাত্ম্য এবং অনিশ্চিত ভবিষ্যৎ এই প্রজন্মের ছেলে-মেয়েদেরকে বিদেশ মুখী করে তুলেছে। সবার মাঝেই ধারণা চলে এসেছে, এই দেশে থেকে কোনো উন্নতি সাধন হবে না। আকাশের স্কুল কলেজের ক্লাসমেটদের মধ্যে অনেকেই পড়াশোনার জন্য বিদেশে চলে গেছে। জীবনের তাগিদে কাকে কখন কোথায় ছুটে বেড়াতে হবে তা অদৃষ্ট ছাড়া কেউ জানে না। বাস্তব যত কঠিনই হোক না কেন মেনে নেয়া ছাড়া মানুষের আর গতি তো নেই! সব কিছু বুঝে শুনেও অদ্ভুত এক কষ্টে আকাশের বুক ফেটে যাচ্ছিল। বিভা নেই… রুদ্র চলে যাচ্ছে… চলে যাবে অমৃতাও। হৃদি আর সামি হয়ত নিজেদের সংসার নিয়ে ব্যস্ত হয়ে পড়বে। তারপর এই বন্ধুহীন নিঃসঙ্গ শহরে অবসরের বিষণ্ন সন্ধে গুলোয় একলা আকাশ কী করে সময় কাটাবে? কার কাছে যাবে? কার সাথে আড্ডা দেবে?
নতমুখে কিছুক্ষণ বসে থেকে সে বাষ্পঘন কণ্ঠে বলল, ‘কবে যাচ্ছিস?’
‘এক তারিখে টিকেট করব ভাবতেছি।’
‘রুদ্র তুই কবে যাচ্ছিস?’ রুদ্রর দিকে তাকাল আকাশ।
‘তিন তারিখ।’
আকাশ শক্ত গলায় অনেকটা হুমকির স্বরে অমৃতাকে বলল, ‘তুইও তিন তারিখেই টিকেট কর। একসাথে দুইজনকে বিদায় দিব। আমাদের আর দুইদিন কষ্ট করতে হবে না। কী বলিস হৃদি?’
হৃদি ফোলা ফোলা চোখ দুটো টিস্যু দিয়ে একবার মুছে নিয়ে রাগ থমথমে গলায় বলল, ‘এখনই বিদায় দিয়ে দেই। হুদাই আরও একটা মাস এদেরকে সহ্য করার কোনো কারণ আছে?’
আকাশ বিজ্ঞভাবে হ্যাঁ-সূচক মাথা নাড়ল, ‘রাইট। যাবেই যেহেতু এখনই যাক গা। আমার কেন যেন সহ্য হচ্ছে না এদেরকে। হৃদি চল, উঠি।’
রুদ্রর সিগারেটের নেশা আজকাল বেড়েছে। দিনের পঞ্চম সিগারেটটায় লাইটার দিয়ে আগুন ধরিয়ে সে বলল, ‘ধুর মামা, কী আজাইরা প্যাঁচাল পারতেছিস। চল এই একটা মাস আমরা খুব দারুণভাবে সেলিব্রেট করি। অনেকদিন হয়ে গেছে কোনো হৈ-চৈ হয় না। কেমন যেন মরা মরা ভাব।’
হৃদি বলল, ‘যাওয়ার আগে মজ-মাস্তি করবা তারপর আমাদের রাইখা চইলা যাবা। তোমরা বিদেশ গিয়া একেকজন ডক্টরেট হবা, ব্যারিস্টার হবা আর আমরা এইখানে নিজেদের কাম কাজ ফালায় রাইখা তোমাদের মনোরঞ্জন করব। এইসব হবে না মামা। এইসব হবে না। আকাশ চল। আজকে থেকে এদের সাথে আমাদের কথা নাই।’
আকাশ রোবটের মতো উঠে দাঁড়াল। উঠল হৃদিও। রুদ্র একটা বিরক্তিসূচক চ-কারান্ত শব্দ করে বলল, ‘কী বালের সিনামা শুরু করছস। কষ্ট কি শুধু তোদেরই হইতেছে? আমাদের হয় না? দেশ ছাইড়া, বাবা মা চৌদ্দ গুষ্টি ছাইড়া বিদেশ যাইতে কি আমাদের কষ্ট হবে না?’
‘কষ্ট হইলে যাইস না। যাইতেছিস ক্যান?’ হৃদির সহজ-সরল অকপট মন্তব্য।
রুদ্র গম্ভীর হয়ে গেল, ‘লাইফে কিছু জিনিস ইচ্ছা না করলেও করতে হয়। এইটা তো না বুঝার কথা না।’
অমৃতা গম্ভীর ভাবে সিগারেট ফুঁকছিল। সে চায়নি নিজের পরিবার আর বন্ধুদের ছেড়ে, প্রিয় দেশ ছেড়ে অন্য কোথাও যেতে। কেউ তো জানে না কতটা বাধ্য হয়ে, অপারগ হয়ে, নিরুপায় হয়ে তাকে দেশ ছাড়তে হচ্ছে। সামি হয়ত তাকে কোনোদিনও ক্ষমা করবে না। এই দ্বন্দ্বের কারণে অন্যান্য বন্ধুদের সাথেও সামির যোগাযোগ ক্ষীণ হয়ে যাবে। সম্পর্ক খারাপ হবে। হৃদির সাথে ওর দাম্পত্য কলহ অমৃতার উপস্থিতিতে নিষ্পত্তি যোগ্য নয়। সময়ের সাথে সাথে হয়ত সবকিছুই বদলায়, মৃত্যু শোকও কেটে যায়। কিন্তু চাঁদের গায়ের কালো দাগের মতো কিছু কিছু কলঙ্কের দাগ বোধহয় আজীবন গেঁথে থাকে মানুষের পারস্পরিক সম্পর্কের দেয়ালে। আগের মতো হবে না কিছুই। অন্তত সামির সাথে ওর বন্ধুত্বটা… আর কখনই… ভাবতে গেলে অমৃতার কান্না পায়! বুকটা খাঁ-খাঁ করে। এত কাছের, এত ভালোবাসার, এত প্রিয় বন্ধুটিকে হারাতে হলো নিজের করা গর্হিত ভুলের কারণে। এই ভুলের প্রায়শ্চিত্ত তো তাকে করতেই হবে। তাই আপাতত নির্বাসনে যাওয়াই উত্তম। নির্বাসন? হ্যাঁ… বাবা মা, বোন, বন্ধু আর প্রিয় দেশের বিরহে ধুঁকে ধুঁকে বেঁচে থাকার মর্মান্তিক চেষ্টা তো এক প্রকার নির্বাসনই বটে। তাছাড়া সেই মানুষটার এত কাছাকাছি থেকেও একটাবার তাকে দেখতে না পাবার ভয়াবহ যন্ত্রণা থেকে অমৃতা মুক্তি চায়। নিজের ওপর আর আগের মতো ভরসা নেই। আত্মবিশ্বাস শূন্যের কোঠায়। মাঝে মাঝেই মাথায় পাগলামো চেপে বসে। ইচ্ছে করে এখুনি ছুটে যায় মানুষটার কাছে। অনেক কষ্টে অবাধ্য বেপরোয়া মনটাকে সামলায় সে। কিন্তু নিজেকে নিজে কতদিন পাহারা দিয়ে রাখবে? হঠাৎ যদি নিয়ম ভাঙা দুর্মর বাসনা দুর্বৃত্তের মতো গলা টিপে ধরে? যদি নিজেকে বেঁধে রাখার, দমিয়ে রাখার সকল শক্তি ক্ষয় হয়ে যায়… তখন? কী করবে তখন অমৃতা? এর চেয়ে দূরে চলে যাওয়াই সমীচীন।
আকাশ আর হৃদিতা সত্যি সত্যিই বেরিয়ে যাচ্ছিল। রুদ্র উচ্চকণ্ঠে হাঁক ছাড়ল, ‘কই যাস?’
অমৃতা মুখ খুলল এতক্ষণে, ‘যেতে দে।’
‘তোর আবার কী হইল?’
অমৃতা আঙুল ঝাঁকিয়ে অ্যাশট্রেতে ছাই ফেলল। ঠান্ডা স্বরে বলল, ‘দ্যাখ যার যা মন চায় করতে দে। ফোর্স করিস না।’
অমৃতার নিস্পৃহ বক্তব্য শুনে খ্যাঁক দিয়ে উঠল রুদ্র, ‘কেন ফোর্স করব না? একশবার করব!’
আকাশ ঘুরে দাঁড়িয়ে রুদ্রকে বলল, ‘কী চাই তোর?’
‘এদিকে আয়। বস এখানে। আদেশ করল রুদ্র।
আকাশ কয়েক পা এগিয়ে এসে চেয়ার টেনে বসল, থমথমে গলায় বলল, ‘পাঁচ মিনিট সময় দিলাম। এর মধ্যে যা বলার বল।’
‘বিভা আসতেছে পরশুদিন। জানিস তো!’ রুদ্র বলল।
‘হুম জানি।’
‘আমি ঢাকায় আর দুই তিনদিনের বেশি থাকতে পারব না। চিটাগাং যাইতে হবে। ফ্যামিলিকে টাইম দিতে হবে।
হৃদি ফিরে এসে চেয়ারের ওপর ধপ করে বসে পড়ে বলল, ‘তো আমরা কী করব?’
‘তোরা আমার সাথে চল চিটাগাং। অনেক দিন হয়ে গেল ফানিমুনে যাই না।’
অমৃতা বলল, ‘সময় হবে না। দেশ ছাড়ার আগে অনেক কাজ আছে।’
‘দুই তিনদিনের জন্য কিছু হবে না। তোরা চল আমার সাথে। এক রাত আমাদের বাসায় থাকলি। পরের দিন গেলাম কক্সবাজার। দুই রাত থাইকা ঢাকায় ব্যাক করবি।’
তাৎক্ষণিকভাবে কেউ কিছু বলল না। চুপচাপ যে যার ভাবনায় মশগুল হয়ে রইল। ওয়েটার খাবার দিয়ে গেল। হৃদি আর অমৃতার খিদে নেই। একটু আগে ফুচকা খেয়েছে রাস্তার ধারে। রুদ্রর পেটে সব সময়ই অল্পবিস্তর খিদে থাকে। সে নিজের জন্য গ্রিন কারি অ্যান্ড এগ ফ্রায়েড রাইস অর্ডার করেছিল। আকাশ ভার্সিটিতে লাঞ্চ করেছে তবে তার মুখখানা এখন বড় শুকনো এবং ফ্যাকাশে। রুদ্র ওর দিকে খাবারের প্লেট ঠেলে দিয়ে বলল, ‘খেয়ে নে। তোর চেহারা দেখে মনে হচ্ছে সারাদিন কিছু খাস নাই।’
আকাশ প্রত্যুত্তর করল না। খাবারের প্লেট টেনে নিয়ে যন্ত্রের মতো খাওয়া শুরু করল। রুদ্র একটু নড়েচড়ে বসে বলল, ‘লিসেন ফোকস, আই নিড ইউ টু প্রমিস মি ওয়ান থিং, নো ম্যাটার হোয়াট… আমি দেশ ছাড়ার আগ পর্যন্ত… মানে আমার সামনে তোরা কেউ মন খারাপ করে থাকবি না। হাসিখুশি থাকবি। প্লিজ!’
আবাল্য চেনাজানা, একান্ত নিজস্ব শোবার ঘরে আজকাল সামির থাকতে ইচ্ছে করে না। বাড়িটাও মাঝে মাঝে নরকতুল্য মনে হয়। বিপ্লবের দুই রুমের বাসাই বরং ঢের আরামদায়ক। আরাম ব্যাপারটা তো শুধু শরীরী বা বস্তুনির্ভর নয়। মনেরও আরাম আয়েশের প্রয়োজন আছে। নরম বিছানা, শীতাতপ নিয়ন্ত্রিত সুসজ্জিত আড়ম্বরপূর্ণ বাসস্থান যে কারো শারীরিক স্বাচ্ছন্দ্যের কারণ হবে, কিন্তু মনের বিশ্রাম ভোগ সামগ্রী থেকে আসে না। বিনোদন আর বিশ্রাম একে অপরের সমার্থক নয়। বিনোদন হয়ত সাময়িক আনন্দ দিতে পারে কিন্তু মানসিক ক্লান্তি দূর করতে পারে না। সামির মনে হচ্ছে তার মন বড়ই ক্লান্ত। যন্ত্রণার আগুনও বোধহয় জ্বলতে জ্বলতে একসময় অবসন্ন হয়। সামি বুকের ভিতর এখন আর আগুনের আঁচ টের পাচ্ছে না। বরং ফাঁকা ফাঁকা একটা ভাব। এতটা ফাঁকা… এতটা একা….. জীবনে এর আগে কখনো বোধ হয়নি ওর! বেডরুমের সোফায় চিৎ হয়ে শুয়ে ছিল সামি। বিছানায় শুতে ইচ্ছে করে না। বিছানার চাদরে আর বালিশের কাভারে হৃদির শরীরের ঘ্রাণ লেগে আছে এখনো। সামির মতো হৃদিরও কি আজকাল একা একা লাগে? একা লাগে কি বাবারও? মায়েরও? জীবনভর পাশাপাশি থেকে দুটো মানুষ দিনের পর দিন তিলতিল করে একটা নিরেট নিঃসঙ্গতার জাল বুনে গেছে। সেই নিঃসঙ্গতার জালটা এখন খালি চোখে ধরা পড়ছে।
শোয়া থেকে উঠে পড়ে সামি। অস্থির পায়ে কিছুক্ষণ পায়চারি করে ঘরের ভেতর। সিগারেট নিয়ে বারান্দায় এসে দাঁড়ায়। বড্ড গরম! এসি রুম থেকে বেরিয়ে পৃথিবীটাকে জ্বলন্ত চুল্লি বলে মনে হয়। উষ্ণ বাতাসে গায়ের চামড়া চিটচিট করে। মাথায় আবোলতাবোল চিন্তা আসে। আচ্ছা অমৃতা কেন চিঠিতে এতটা নিশ্চিত হয়ে বলেছিল লোকটার মনের ঘরে কখনো সে ছাড়া অন্য কোনো মানুষ বসত গড়তে পারেনি? লোকটা কি ওকে বলেছে কখনো, যে সে কোনোদিন সামির মাকে ভালোবাসেনি? এর মানে সামি জন্মের পর থেকে যা দেখে এসেছে তার সবটাই মিথ্যা এক ভ্রম ছাড়া কিছুই না। অথচ একটা মাস আগেও সামির মনে হতো ঐ দুজন মানুষ একে অপরের পরিপূরক। পৃথিবীতে কি তাহলে আমরা প্রতিনিয়ত ভুল দৃশ্য দেখতে থাকি? সকল মার্জিত সভ্য মানুষের ভেতরেই কি তবে বসত করে একটি করে আদিম সত্তা? সেই সত্তা মানুষ চেনে না… পরিবার… সন্তানসন্ততি… সমাজ চেনে না। শুধু চেনে নারী, পুরুষ। চেনে ক্ষুধা, তৃষ্ণা এবং কাম। সমাজ, সভ্যতা, নৈতিক মূল্যবোধের কপট আতিশয্যের ভিড়ে মানুষ কি নিজের পাশবিক সত্তাটিকেই আড়াল করে আসতে চাইছে যুগ যুগ ধরে? এই কপট সভ্যতা কি মানবজাতিকে মুক্তি দিয়েছে? নাকি গলায় পরিয়েছে পরাধীনতার শৃঙ্খল? ভদ্রতার মুখোশধারী প্রতিটি মানুষই কি তবে আভ্যন্তরীণ সেই আদিম, বর্বর, বন্য অভীপ্সার অবশ্যম্ভাবী শিকার? এমনই অজস্র এলোমেলো প্রশ্ন সামির ক্লান্ত মন এবং মস্তিষ্ককে সারি বাঁধা পিঁপড়ার মতো ঘিরে ধরে চারিদিক থেকে। হাঁসফাঁস লাগে। শ্বাসকষ্ট হয়। আজ সকালে একটা অদ্ভুত কাণ্ড হলো। সামি ভেবেছিল ওই কলঙ্কিত ঘটনায় সবচেয়ে ক্ষতিগ্রস্ত মানুষটা হলো তার মা। ঐ একজনের অমনুষ্য, অতলশায়ী কষ্টর কথা চিন্তা করেই মনে মনে টুকরো টুকরো হয়ে যাচ্ছিল সামি। আজ মাকে নিয়ে চিরতরে বেরিয়ে যেতে চেয়েছিল এই লাঞ্ছিত জীবন থেকে, ফিরিয়ে দিতে চেয়েছিল মায়ের ন্যায্য সম্মান। অথচ বোকা মানুষটা বাড়ি থেকে বেরোনোর ঠিক আগ মুহূর্তে কান্নায় ভেঙে পড়ল। সামি অবাক, ‘কাঁদছ কেন?’
ওরা দাঁড়িয়ে আছে সদর দরজার মুখ বরাবর। একজন গৃহকর্মী রোমেলার ভ্যানিটি ব্যাগ বহন করছে। রোমেলা ছেলের প্রশ্নের উত্তর দেয়ার আগে মেয়েটিকে ধমকে উঠে বললেন, ‘দাঁড়িয়ে আছিস কেন? ভেতরে যা!’
মেয়েটি গর্জন শুনে আর এক মুহূর্তও দাঁড়াল না। হাতের ব্যাগ নিয়েই দৌড়ে পালাল। রোমেলা অশ্রুরুদ্ধ কণ্ঠে বললেন, ‘এই বাড়ি ছেড়ে আমি কোথাও যেতে পারব না বাবা!’
সামির ভ্রু কুঁচকে গেল, ‘কেন?’
‘মৃত্যুর আগ পর্যন্ত আমি এখানেই থাকতে চাই।’
‘কী আশ্চর্য! কেন?’
‘এটাই আমার সংসার, এটাই আমার একমাত্র ঠিকানা।
তারছেঁড়া এক বন্য রাগে ব্রহ্মতালু জ্বলে উঠল সামির। গর্জে উঠে বলল, ‘এটা তোমার ঠিকানা হয় কী করে? এত কিছুর পরেও তুমি ঐ লোকটার সাথে একই ছাদের নিচে থাকতে চাইছ? তোমার ঘেন্না হচ্ছে না?’
রোমেলা আঁচল দিয়ে চোখের জল মুছতে মুছতে বললেন, ‘ভুল তো মানুষই করে। সেও মানুষ। তার একটা ভুল হয়েছে। ক্ষমা চেয়ে নিয়েছে আমার কাছে। একটা উটকো বাজে মেয়ের জন্য আমাদের এত বছরের সংসার ভেঙে যেতে পারে না। ব্যাপারটা বোঝার চেষ্টা কর।’
সামি বড় বড় চোখে কিছুক্ষণ মায়ের দিকে চেয়ে থেকে বিস্ময়-বদ্ধ কণ্ঠে বলল,
‘ওই লোকটা তোমার কাছে ক্ষমা চেয়েছে?’
‘হ্যাঁ চেয়েছে।’
‘চাওয়ামাত্র তুমি ক্ষমা করে দিলে?’
রোমেলা আনতনয়নে বললেন, ‘ক্ষমা জিনিসটা অত সহজ নয়। তবে একটা সুযোগ তো দেয়াই যায়, তাই না?
সামি কঠোরভাবে বলল, ‘কিন্তু আমি কোনো সুযোগ দিতে চাই না। অসম্ভব!’
রোমেলা ছেলের হাতে হাত রেখে ব্যাকুল গলায় বললেন, ‘লক্ষ্মী বাবা আমার! সোনামানিক আমার! তুমি তোমার বাবাকে ক্ষমা করে দাও। এখানে উনার কোনো দোষ নেই। সব দোষ ওই বে-আদব অসভ্য মেয়েটার। ওই অসভ্য মেয়েটা টাকার লোভে পড়ে এসব করেছে। এর মাঝে নিশ্চয়ই অনেক টাকা তোমার বাবার কাছ থেকে হাতিয়ে নিয়েছে। টাকা নিয়ে শান্তিতে থাকুক সে। তার লোভের জন্য আমাদের সংসার কেন নষ্ট হবে?’
সামি চোখ সরিয়ে নিল অন্যদিকে। কথাগুলো কেন যেন শ্রাব্য বলে মনে হলো না তার। ভেতরে একটা অস্বস্তি কাঁটা দিয়ে উঠল অমৃতা নির্লজ্জ বেহায়া হতে পারে, গোঁয়ার হতে পারে, কিন্তু লোলুপ লোভী কিছুতেই হতে পারে না। কিন্তু ওই লোকটা মায়ের কাছে ক্ষমা চাইবার নাটক কেন করেছে? মা বড্ড বোকা। একজন প্রতারক ক্ষমা চাওয়ার মিথ্যে অভিনয় করেছে নিখুঁতভাবে। মা সেই কপট অভিনয় ধরতেই পারেনি। চট করে বিশ্বাস করে ফেলেছে। সামি জানে লোকটা মনে মনে বিন্দু মাত্র অনুতপ্ত নয়। সেই সকালের প্রতিটা খুঁটিনাটি স্পষ্ট মনে আছে। লোকটা নিজ মুখে সবকিছু স্বীকার করেছিল। ওই চেহারায় অপরাধবোধের ছাপ ছিল না। সামি মায়ের চোখে চেয়ে উত্তেজিতভাবে বলল, ‘তুমি কি বাই এনি চান্স আমার কথা ভেবে এই সিদ্ধান্ত নিচ্ছ? দ্যাখো মা, আমি তো মাইনর নই। আই ক্যান হ্যান্ডেল মাইসেলফ। আমার জীবন আমি চালিয়ে নিতে পারব। তুমি আমার জন্য নিজের সাথে কোনো কমপ্রোমাইজ করো না। আমার কাছে তোমার সম্মানটাই বড়। আমি চাই না তুমি কোনো প্রতারকের সাথে একই ছাদের নিচে বসবাস কর।’
মা করুণ গলায় বললেন, ‘এই বয়সে আমি স্বামীর সংসার ছেড়ে কোথায় যাব বল?’
‘আমার সাথে থাকবে তুমি। আমি তোমাকে অনেক ভালো রাখব। তোমার কোনো কষ্ট হবে না।’
‘আমি জানি তুমি আমাকে খুব ভালো রাখবে। কিন্তু আমার স্বামীর প্রতি আমার একটা কর্তব্য আছে। পুরুষ মানুষের দু’ একবার পদস্খলন হতেই পারে। মেয়েদের ধৈর্য ধরতে হয়। তোমার বাবা দুশ্চরিত্র নয়। ওই অসভ্য মেয়েটাই তার মাথা খেয়েছে। তাই আমি ঠিক করেছি তাকে আরেকটা সুযোগ দেব।’
সামি একটা দীর্ঘশ্বাস ফেলল, ‘বেশ তো…থাকো তাহলে তুমি। আমি চললাম।’
একথা শুনে রোমেলা ছেলেকে জড়িয়ে ধরে কাঁদতে লাগলেন। কিছুতেই তিনি ছেলেকে বাড়ি ছেড়ে যেতে দেবেন না। অগত্যা… সামির আর যাওয়া হলো না।
সেলফোনটা বেজে উঠল হঠাৎ। আকাশের ফোন। ফোনের স্ক্রিনে বন্ধুর নামটা দেখামাত্র একটু ভালো লাগল কি সামির? ক্লান্ত মনের ওপর দিয়ে হালকাভাবে বয়ে গেল কি এক পশলা আরামদায়ক মনোরম বাতাস? কে জানে!
ফোন ধরতেই ওপাশ থেকে ভেসে এল আকাশের সরস কণ্ঠস্বর।
‘ওই শালা…’ যত গালি জানা আছে সবগুলো একবার করে উচ্চারণ করে নিয়ে আকাশ কথার শেষে যোগ করল, ‘করস কী এত রাতে ব্যাটা?
ঘুমাস না ক্যান?’
সামিও মনের হাউশ মিটিয়ে উজাড় করে দিল গালির ভাণ্ডার। তারপর বলল, ‘তুই ঘুমাস না ক্যান? মাঝরাতে ফোন দিয়া জ্বালানোর মানে কী?’
পাশ থেকে রুদ্রর গলার আওয়াজ ভেসে এলো, ‘আসল কথাটা বল।’
‘আসল কথা মানে?’ সামির প্রশ্ন।
আকাশ একটু গম্ভীর হওয়ার চেষ্টা করে বলল, ‘আচ্ছা… খবর হইতেছে দুইটা… এক নম্বর হইল, বিভা আসতেছে পরশুদিন। আমার ফ্যাকাল্টির ক্রিকেট ম্যাচ আছে। সো এয়ারপোর্ট যাইতে পারব না। তুই যাবি রুদ্রর সাথে।
সামি নিশ্চুপ। আকাশ বলে চলল, ‘আর দুই নম্বর খবরটা সবচেয়ে জোশ।’
‘কী খবর?’ উৎসুক গলায় প্রশ্ন করে সামি।
‘খবরটা তোর বউ সম্পর্কিত।’
‘তাই?’
‘হ… তোর বউয়ের তো একটা জ্বীন বয়ফ্রেন্ড হইছে!’
‘ধুর বাল… এমনে কইতে আইছস আমি ভাবছিলাম আমার বউ প্ৰেগনেন্ট।’
রুদ্র বলল, ‘জ্বীন বয়ফ্রেন্ডের নাম শুনবি?’
‘নাম শুইনা করুম কী?’
‘শুইনা রাখ। তার নাম হইতেছে হালুলুকা।’
‘ঠিকই আছে। জ্বীনের নাম তো এরকমই হবে।’ সামির শুষ্কং-কাষ্ঠং মন্তব্য।
‘হালুলুকা নাকি মারাত্মক ড্যাশিং। চোখে কাজল দেয়…ঠোঁটে লিপ্সটিক দেয়।’
সামি হাসতে হাসতে হালকা ভাবে বলল, ‘দ্যাটস দ্য স্টুপিডেস্ট থিং আই হ্যাভ এভার হার্ড। যাই হোক… হৃদি কেমন আছে?’
আকাশের কথার সুর পালটে গেলো আচমকা, ‘ভালো থাকার কি কোনো চান্স আছে সামি? তুই কাজটা ঠিক করিস নাই।’
‘আমি আবার কী করলাম?’
‘তুই ওকে বাড়ি থেকে বের করে দিছিস ক্যান?’
সামি অসহায়ভাবে বলল, ‘আর কোনো উপায় ছিল না।’
‘এখানে হৃদির কী দোষ?’
‘ও আমাকে কিছু বলে নাই। ওর উচিত ছিল জানা মাত্র ব্যাপারটা আমার সাথে শেয়ার করা… আসলে তোরা বুঝবি না… ইটস ওয়ে টু কমপ্লিকেটেড।’
রুদ্র ফোনটা ছিনিয়ে নিল আকাশের কাছ থেকে। কানে ঠেকিয়ে বলল, ‘শোন সামি… একটা কথা বলার ছিল।’
‘হুম বল।’
‘আমি তো নেক্সট মান্থের তিন তারিখ যাইতেছি। জানিসই তো।’
‘হুম।’
‘সো আমি চাই যাওয়ার আগের কয়টা দিন আমরা যেন আগের মতো মিলেমিশে থাকতে পারি। আবার কবে দেখা হয় ঠিক নাই দোস্ত। বুঝতে পারছস? সো তোর কাছে আমার একটা রিকোয়েস্ট, আমাদের ওপর রাগ ক্ষোভ যা আছে কয়টা দিনের জন্য ভুইলা যা প্লিজ। আমাদের ফ্রেন্ডশিপের খাতিরে হলেও ভুইলা যা।’
সামি একটা যন্ত্রণাবিদ্ধ, আহত শ্বাস ফেলল। হায় ফ্রেন্ডশীপ! বন্ধুদেরকে সে জীবনে সবচেয়ে বেশি ভালোবেসেছে এবং জীবনের সবচেয়ে বড় আঘাতটাও এসেছে এই বন্ধু দলের কাছ থেকেই! এটা কী রকম ভয়ঙ্কর কষ্ট তা কাউকে বলে বোঝানো যায় না… বন্ধুদেরকে উপেক্ষাও করা যায় না!
‘চুপ করে আছিস কেন?’ জানতে চাইল রুদ্র।
‘চেষ্টা করব।’ বলল সামি… বাধো বাধো গলায়।
‘হুম…আরেকটা বিষয়…।’ একটু থামে রুদ্র। তারপর ক্ষীণ স্বরে বলে,
‘অমৃতাও চলে যাচ্ছে।’
সামি থমকায়, ‘মানে কী? কোথায় যাচ্ছে?’
‘লন্ডন। অ্যাডমিশন হয়ে গেছে।’
‘ও…!’ শব্দটা অস্ফুটে উচ্চারণ করে সামি। বুকের কোণে কেন যেন একটা চিনচিনে ব্যথা ওঠে। ধীর গলায় বলে, ‘ঠিক আছে… এখন রাখি…পরে কথা হবে।’
তারা অ্যাসাইনমেন্টের কাজ করছিল। রাত প্রায় বারোটা। ড্রয়িং রুমের দেয়াল-ঘেঁষা সিঙ্গেল খাটের ওপর বসেই সে পড়াশোনা করে। কোলের ওপর একটা বালিশ। বালিশে ল্যাপটপ। এই ল্যাপটপ তার নিজের নয়। বান্ধবীর কাছ থেকে ধার করে আনা হয়েছে। প্রযুক্তিগত সুবিধা না থাকলে আজকাল পড়াশোনা প্রায় অসম্ভব ব্যাপার। কিন্তু তারা কম্পিউটার কিনবে কী করে? টিউশনির টাকা তো কলেজের যাতায়াত খরচেই খতম হয়ে যায়। অনলাইনে অ্যাসাইনমেন্টটা সাবমিট করে দিয়ে ল্যাপটপ বন্ধ করল তারা। বাতি নেভানোর সময় আচমকা মনে হলো রুদ্র হয়ত একটু পরেই বেরিয়ে আসবে। বাতি নেভানো দেখলে ভেবে নেবে তারা ঘুমিয়ে পড়েছে। এই ভেবে ফিরে যাবে ঘরে। তাহলে কি ওর জন্য আরেকটু সময় অপেক্ষা করা উচিত? কিন্তু কেন? সিগারেট ফুঁকা তো কোনো গুরুত্বপূর্ণ কাজ নয়। একটা সিগারেট ঐ ছেলেটার ফুসফুসে না পৌঁছুলে ক্ষতি কিছুই হবে না। বরং এটাই মঙ্গলজনক। সাত-পাঁচ ভেবে বাতিটা নিভিয়ে দিতে গিয়েছিল তারা। ঠিক সেই সময় খুব সন্তর্পণে দরজা খোলার শব্দ হলো। বাতি তখনো নেভেনি। রুদ্রর পা-জোড়া পর্দার ওপাশে থমকে দাঁড়াল, ‘তারা জেগে আছ? আসব?’
এমন কেন হলো জানে না তারা। হঠাৎ একটা অপ্রত্যাশিত ভালো লাগায় মনটা চনমন করে উঠল। মৃদু গলায় বলল, ‘আসুন।’
রুদ্র পর্দা সরিয়ে ঢুকল ভেতরে। সাদা পাতলা টিশার্ট, কালো হাফ প্যান্ট। হাড্ডিসার শীর্ণ বাদামি রঙের হাঁটু আর ঠ্যাংঠ্যাঙা লম্বা পা দুটো দেখতে একটুও ভালো লাগে না তারার। ফুলপ্যান্ট পরলেই তো পারে!
‘একটা গুড নিউজ আছে।’ রুদ্র বলল সহাস্য বদনে।
তারা সোফার ওপর বসল। সেন্টার টেবিলের ওপর স্তূপ করে রাখা ম্যাগাজিনগুলো থেকে একটা তুলে নিয়ে পাতা ওল্টাতে ওল্টাতে বলল, ‘কী নিউজ?’
‘এই শনিবারে চিটাগাং চলে যাচ্ছি। কিছুদিন থাকব আব্বা আম্মার সাথে।’ তারা ম্যাগাজিনের ওপর থেকে দৃষ্টি তুলে নিয়ে রাখল রুদ্রর মুখের ওপর। আজকে ওর মাথায় তেল নেই। একরাশ কালো চুল ফুলেফেঁপে আছে মুখের চারধারে। চশমার ভেতরের আয়ত দুটি চক্ষুতে বিভ্রম ফুটিয়ে তুলে সে বলল, ‘গুড নিউজটা শুনতে চাচ্ছি।’
রুদ্রর ঠোঁটে রোজকার সেই ঝলমলে হাসি। একটা মানুষ এত সুখী হয় কী করে? তারার অবাক লাগে!
‘আমি চলে যাচ্ছি এটাই তো তোমার জন্য গুড নিউজ হওয়ার কথা। মাঝরাতে কেউ বিরক্ত করবে না।’ এটুকু বলে রুদ্র চোখ পিটপিট করে কী যেন ভাবল, ‘নাকি তুমি আমাকে মিস করবা?’
তারা নজর নামিয়ে নিল ম্যাগাজিনের পাতায়। অস্বস্তি নিয়ে বলল, ‘বয়েই গেছে!’
রুদ্র এগিয়ে গিয়ে বারান্দার দরজা খুলল।
‘এত সিগারেট খাওয়া ভালো নয়। জানেনই তো। তবুও এই অভ্যাসটা ছাড়ছেন না কেন?’ তারার কণ্ঠস্বর ভেসে এল পেছন থেকে। রুদ্র বারান্দায় পা রাখার আগে ঘাড় ঘুরিয়ে দেখল তারাকে। সারা মুখে হাসির দীপ্তি ছড়িয়ে বলল, ‘ছেড়ে দেব। যেদিন কোনো সুন্দরী মেয়ে ভালোবেসে অনুরোধ করবে… সেদিন ঠিক ঠিক বদ অভ্যাসটা ছেড়ে দেব।’
তারার মুখ গম্ভীর হয়ে গেল। এই ছেলের সব সময় ফাজলামো! কথা বলাই মুশকিল!
রুদ্র গ্রিলের ধারে এসে সিগারেট ধরাল একটা। গুমোট রাত। এক ফোঁটা বাতাস নেই। বহুদিন বৃষ্টি হয় না। এই খরার দিন কবে কাটবে কে জানে! গ্রিলের ওপাশে দাঁড়িয়ে থাকা নারকেল গাছের মাথায় একলা চাঁদ জেগে আছে অনেকখানি আকাশ আলোকিত করে। জোছনার একটা নীল টুকরো এসে পড়েছে বারান্দার মেঝেতে। গলির মাথায় কুকুর ডাকছে ঘেউ ঘেউ করে। নিজস্ব এই চেনাজানা ভুবন ছেড়ে দূর দেশে গিয়ে থাকতে রুদ্রর কেমন লাগবে কে জানে! আদৌ পারবে কি? না পারলে কষ্ট পাবে বাবা। ওই মানুষটার বহুদিনের লালিত-পালিত আরাধ্য স্বপ্ন হলো, ছেলে একদিন বিশ্বের বিখ্যাত বিজ্ঞানী হবে। পত্র-পত্রিকায় নাম ছাপা হবে। দেশের লোক গর্ব করবে। অতটা পারবে না রুদ্র। কিন্তু চেষ্টায় ঘাটতি ছিল না, এতটুকু অন্তত পিতার সামনে বুক চিতিয়ে বলতে পারার সাহস অর্জন করতে চায় সে।
তারা ম্যাগাজিনের পাতা উল্টে যাচ্ছিল। রুদ্র চলে যাবে এটা সত্যিই ভালো খবর। এই ছোট্ট বাসায় এত লোকের উপস্থিতি বড্ড বেমানান। সবচেয়ে খুশি হবেন খালু। রুদ্রকে তিনি দু চোখে দেখতে পারেন না। তারাও হয়ত এখানে খুব বেশিদিন থাকবে না। পরশুদিন তাকে পাত্রপক্ষ দেখতে আসবে। বিয়ে করার মতো মানসিক প্রস্তুতি নেই। আকাশ এবং খালার মতের বিরুদ্ধে যাবার মতো সাহস বা স্পৃহাও নেই। তার জীবনে আপন বলতে এখন ঐ দুটি মাত্র মানুষ। এদের সিদ্ধান্তে আপত্তি জানাবে কোন সাহসে?
রুদ্র সিগারেট শেষ করে ঘরের ভেতর ঢুকল। বারান্দার দরজা আটকে দেবার আগে ফুর্তিবাজ গলায় বলল, ‘বাইরে চমৎকার জোছনা। চাইলে দেখতে পার।’
তারা একটু অস্বস্তিবোধ করল। জোছনা তাকে টানছে না এই মুহূর্তে। তার মধ্যে রোমান্টিসিজম ব্যাপারটা এখন আর নেই। মা মারা যাবার আগের পৃথিবীটা রূপবতী ছিল। তখন ভোরের বাতাস ভারী পবিত্র লাগত, বর্ষায় মেঘের ডাকে পছন্দের কবিতা মনে পড়ত, ভালোলাগত জোছনা রাতে ছাদের ওপর একলা দাঁড়িয়ে আবোলতাবোল স্বপ্ন বুনতে। আজকাল প্রাকৃতিক সৌন্দর্যের মধ্যে আলাদা কোনো মাধুর্য খুঁজে পায় না সে। তার কাছে এখন বেঁচে থাকাটাই সবচেয়ে জরুরি। রোজ তিনবেলা দুমুঠো খাবার আর রাতে ঘুমানোর জন্য একটা নরম বিছানা, এতটুকু পেলেই সে সন্তুষ্ট। ওকে চুপ করে থাকতে দেখে রুদ্র বলল, ‘কী হলো? কথা খুঁজে পাচ্ছ না?’
তারা নিশ্চুপ। কিছুটা নার্ভাস। রুদ্র বারান্দার দরজা আটকে দিয়ে বলল, ‘এইজন্যেই বলছিলাম কথা শিখার ক্লাসটা কর। কথা বলাটা একটা আর্ট বুঝছ?’
তারা এবারেও কিছু বলল না। চুলে ঝুঁটি বাঁধা বিড়াল চোখের মুখভর্তি হিজিবিজি দাড়ি ওয়ালা ছেলেটার দিকে নির্বাক চেয়ে থেকে সে ভাবতে লাগল… আসলেই মাঝে মাঝে তাকে একদম বোবা ভূতে পেয়ে বসে। বলার মতো কোনো শব্দই খুঁজে পায় না। পুরো মাথা ব্ল্যাঙ্ক হয়ে যায়।
‘তোমার বয়স কত?’ রুদ্রর প্রশ্ন।
তারা ভ্যাবাচ্যাকা খাওয়া গলায় বলল, ‘কেন জানতে চাইছেন?’
‘কত বয়স তোমার? সত্তর, নাকি আশি?’
তারা জানে এটাও রুদ্রর কৌতুকের একটা অংশ। তাই উত্তর না দিয়ে চুপ করে রইল। রুদ্র খুব সিরিয়াসভাবে বলল,
‘তোমাকে দেখে মনে হয় তুমি সত্তর আশি বছরের বৃদ্ধা। আমি আজ পর্যন্ত তোমারে কখনো হাসতে দেখি নাই। সমস্যা কী তোমার?’
চশমার আড়ালের চোখদুটো হঠাৎ একটু জলসিক্ত হয়ে উঠল। কাঁপন ধরল ঠোঁটে। একথা তো ভীষণ সত্যি যে হাসতে ভুলে গেছে তারা। কীসে হাসি পায় মানুষের? কীসে হয় আনন্দ? তার জীবনে তো হাসির উদ্রেক ঘটানোর মতো কোনো ঘটনাই ঘটে না। রুদ্রর মতো সুখী মানুষের কাছে এমন গোমড়ামুখো রসহীন মেয়েকে অসংগতিপূর্ণ লাগাই স্বাভাবিক। কিন্তু তারার মতো সাধারণ নগণ্য এক মেয়ের হাসিমুখ নিয়ে তো কেউ কখনো ভাবেনি! সবাই ধরেই নিয়েছে সে হাসতে পারে না। রুদ্র কী মনে করে যেন সোফার ওপর বসল। নিতান্তই স্বল্পমূল্যের বাদামি রঙের থ্রি-পিস পরিহিতা শ্যামবর্ণের মেয়েটির অশ্রুসজল চোখের দিকে চেয়ে রুদ্রর হঠাৎ মনে হলো এই ইন্ট্রোভার্ট মেয়েটি আসলে ভীষণ একা! এমন আগাপাশতলা একাকিত্বে ডোবা মেয়ে রুদ্র আগে কখনো দেখেছে কিনা মনে পড়ে না। কিন্তু ওর মুখটায়… কী যেন একটা আছে! দেখলেই ঝিরঝিরি ঠান্ডা হাওয়া এসে লাগে বুকে।
‘দ্যাখো, আমাকে কিছু বলতে হবে না তোমার। তুমি বরং এমন কোনো বন্ধু খুঁজে নাও যার সাথে ব্যক্তিগত বিষয়গুলো নিয়ে আলাপ করতে পারবে। হতে পারে সে তোমার বাবা মা, কিংবা ভাই-বোন, কিংবা কোনো বন্ধু…!’
‘আমার মা নেই। বাবা থেকেও নেই।’ একটু কেঁপে উঠল তারার কন্ঠস্বর।
রুদ্র নিভল, ‘সরি টু হিয়ার দ্যাট… এক্সট্রিমলি সরি।’
তারা দেখল রুদ্রর মুখে এখন হাসির ঝিলিক নেই। কেমন অন্যরকম দেখাচ্ছে ওকে।
‘শোন তারা, বাবা মা সবসময় সাথে থাকে না। মানুষকে নিজের জন্যই বাঁচতে হয়।’
‘আমি নিজের জন্যই বেঁচে আছি! খেয়ে পড়ে কোনো রকমে বেঁচে থাকতে পারলেই আমি সন্তুষ্ট। হাসিখুশি থাকার মিথ্যে অভিনয় করার কোনো প্রয়োজনবোধ করি না।
‘খাওয়া পরা ছাড়াও দেয়ার ইজ অ্যা হোল ওয়ার্ল্ড আউট দেয়ার। দেখার মতো চোখ থাকতে হয় শুধু।’
‘ওসব না দেখেও দিব্যি দিন কেটে যায় রুদ্র ভাইয়া!’
‘তোমাকে ভাইয়া ডাকতে নিষেধ করেছি। ভাইয়া ডাকবে না।
‘কেন?’
রুদ্রর মুখে একশ’ ভোল্টের হাসিটা ফিরে এলো। ফিচেল গলায় বলল, ‘সুন্দরী মেয়েরা ভাইয়া ডাকলে আমার ভালো লাগে না।’
তারা বিব্রতবোধ করল। নিজেকে কখনো সুন্দরী মনে হয়নি। সচরাচর কেউ রূপের প্রশংসাও করে না। রুদ্র নিশ্চয়ই সব মেয়ের সাথেই এসব সস্তা রসিকতা করে থাকে। একজন আত্মমর্যাদাবোধসম্পন্ন মার্জিত রুচির মেয়ে হিসেবে তারার নিশ্চয়ই এখন খুব কড়া কথা শুনিয়ে দেয়া উচিত রুদ্রকে। কিন্তু কোনো এক বিচিত্র কারণবশত সে রাগ করতে পারল না। বরং নিজেকে নিজে সম্পূর্ণ অবাক করে দিয়ে কেমন মিনমিনে গলায় বলল, ‘আমি একটুও সুন্দর না।’
রুদ্রর বিড়াল চোখে দুনিয়ার সব বিস্ময় যেন ফেটে পড়ল, ‘সুন্দর নও?’
তারা আড়ষ্ট ভঙ্গিতে চুপ করে রইল। রুদ্র তারার সহজ-সরল শ্যামবর্ণের মুখটার দিকে কিছুক্ষণ চেয়ে থেকে শান্ত হেসে বলল, ‘তুমি শুধু যে সুন্দর তাইই না… বরং তোমার চেহারায় একটা শান্তি-শান্তি ভাব আছে। দেখলে আরাম লাগে!’
তারা জানে কথাটা নিছক মনরক্ষার খাতিরে বলা হয়েছে। কিন্তু সত্য মিথ্যা যাই হোক না কেন, এত সুন্দর করে কেউ কোনোদিন ওর প্রশংসা করেনি। কথাগুলো শুনে খুশির উষ্ণ উত্তাপে মন ভরে গেছে। আলতো করে চোখ তুলে তাকালো ও রুদ্রর দিকে। ওই মুখে এখনো ফকফকা হাসি। তারার ইচ্ছে হলো বলে, আমি তো হাসতে জানি না, আপনি আমাকে একটু হাসি ধার দেবেন?
হঠাৎ দরজা খোলার শব্দ হলো। মিনিট না গড়াতেই পর্দা ঠেলে গলা বাড়িয়ে দিল আকাশ। সারা মুখে ঘুমের রেশ জড়ানো। চোখ লালচে, মাথার চুল এলোমেলো। ভারী অবাক গলায় বলল, ‘কী ব্যাপার? এত রাতে কী করিস তোরা? ঘুমাস নাই?’
ওদের দুজনের মধ্যে যেন বিদ্যুৎ খেলে গেছে। দুজনেই চমকানো, থমকানো এবং কিংকর্তব্যবিমূঢ়। ওরা কোনো চুরি ডাকাতি করছিল না তবুও ভাব দেখে মনে হচ্ছে যেন পুকুর চুরি ধরা পড়ে গেছে। রুদ্র বেকায়দায় বলল, ‘এইত… ঘুম আসতেছিল না। তাই ভাবলাম…’
‘কী ভাবলি?’
আকাশের ভ্রু-কুঁচকে গেছে। চোখে উঁকি দিচ্ছে তেজ।
রুদ্র হাসার চেষ্টা করে বলল, ‘বিড়ি টানতে আসছিলাম। তুই উইঠা আইলি ক্যান? ঘুম ভাঙল ক্যামনে হঠাৎ?’
আকাশ উত্তর না দিয়ে নিজের ঘরে ফিরে এলো। এল রুদ্রও। দরজাটা আবজে দিয়ে আকাশ বলল,
‘তোরে নিষেধ করছিলাম।’
‘মানে কী?’
‘তোরে বলছিলাম ওর থেকে দূরে থাকতে। বলি নাই?’
রুদ্র হাসল, ‘কাছে তো যাই নাই। দূরেই ছিলাম।’
আকাশের চোখ দুটো হঠাৎ হিংস্র জন্তুর মতো ধকধক করে জ্বলে উঠল, ‘ফাইজলামি করস?’
রুদ্র শ্রাগ করল, ‘ফাইজলামির কী আছে মামা? আজব! তুই ওভাররিঅ্যাক্ট করতেছিস ক্যান?’
‘করতেছি কারণ, তোরে আমি চিনি। মেয়ে দেখলেই আজাইরা কথা না বললে তোর পেটের ভাত হজম হয় না।’
‘একটু আজাইরা কথা বললে সমস্যা কী?’ রুদ্রর করুণ প্রশ্ন।
‘সমস্যা হচ্ছে তারা আমার কাজিন। আর ও খুবই সিম্পল একটা মেয়ে। তোর এইসব সস্তা রসিকতা ও বুঝবে না। রাত বিরাতে একটা ভদ্র মেয়ের সাথে তুই ফ্লার্ট করতেছিস। তোর মাথা ঠিক আছে?’
রুদ্র একটু কড়াভাবে বলল, ‘ফ্লার্ট করতেছিলাম না। কথা বলতেছিলাম।’
‘কী কথা?’
‘তোকে বলা লাগবে?’
‘হ্যাঁ লাগবে।’
‘আকাশ বাড়াবাড়ি করিস না।’
‘আমি বাড়াবাড়ি করতেছি না। তুই করতেছিস।’
রুদ্র একটু অদ্ভুত হাসল, ‘তোর কি ভয় হচ্ছে যে ওর সাথে আমার সত্যিই প্রেম হয়ে যাবে?’
আকাশ গমগমে গলায় বলল, ‘তোরে আমি খুব ভালো মতোই চিনি। দুইদিন পর তোর অন্য কাউরে ভালো লাগবে। প্রেম-ট্রেম তোর হবে না। কিন্তু তারা ছোট মানুষ। ওর মন নিয়ে খেলিস না। সে তোর কথাবার্তা সিরিয়াসলি নিয়ে নিলে সমস্যা আছে।’
রুদ্র হেসে ফেলল, ‘ধুর ব্যাটা! সিরিয়াসলি নেয়ার মতো কিছুই বলি নাই। হুদাই প্যারা নিস না।’
বিভা ল্যান্ড করবে বেলা বারোটায়। বন্ধুরা বিমান বন্দরের উদ্দেশ্যে রওয়ানা হলো দশটার দিকে। সামি গাড়ি নিয়ে প্রথমে রুদ্রকে পিক করল। তারপর চলল হৃদির বাসায়। হৃদি তৈরি হয়ে বাসার নিচে দাঁড়িয়ে ছিল। ওর পরনে বেগুনি কটন সিল্কের সালওয়ার কামিজ আর ওড়না। খোলা চুল। ঠোঁটে হালকা ম্যাট লিপ্সটিক। বাসার কলাপসিবল গেটের সামনে দাঁড়িয়ে স্মার্টফোন হাতে নিয়ে আবিষ্টভাবে ফেসবুক ব্রাউজ করছিল সে। হঠাৎ একটা কণ্ঠস্বরে ঘোর ভাঙল তার। পলক তুলে দেখল বছর বিশেকের একটি তরুণ ছেলে লাজুক মুখে দাঁড়িয়ে আছে।
‘কিছু বলবেন?’ হৃদি প্রশ্ন করল।
‘স্লামালিকুম আপু।’
‘ওয়ালাইকুম সালাম।’
‘আপু একটা প্রশ্ন ছিল, রাগ করবেন নাতো?’
হৃদি বেশ অবাক হলো। ছেলেটাকে আগে কোথাও দেখেছে বলে মনে পড়ে না। ভ্রু-কুঁচকে বলল, ‘কী প্রশ্ন?’
ছেলেটি একটু বিব্রতভাবে বলল, ‘আপু আপনার নাম কি কাজল?’
‘কী?’
‘না মানে… আপনাকে দেখতে একদম বলিউডের নায়িকা কাজলের মতো তো, তাই আমার বন্ধুরা বেট ধরেছে যে আপনার নাম নিশ্চয়ই কাজলই হবে।’
বিস্মিত হৃদি কী বলবে খুঁজে পেল না। মুখ হাঁ করে আগডুমবাগডুম চোখে চেয়ে রইল শুধু। জীবনে অনেকেই বলেছে কাজলের সাথে তার চেহারার বিশদ মিল আছে, কিন্তু এই মামুলি ব্যাপার নিয়ে যে কেউ বাজি ধরতে পারে… এই ঘটনা রীতিমতো অবিশ্বাস্য। হঠাৎ অ্যাপার্টমেন্টের সামনে একটা মার্সিডিজ বেঞ্চ এসে থামল। সেকেন্ড গড়ানোর আগেই গাড়ির জানালা দিয়ে গলা বাড়িয়ে দিল রুদ্র, ‘তাড়াতাড়ি উঠে পড় গাড়িতে। টাইম নাই।’
হৃদির বিস্ময়ের পাল্লায় ডাবল ডোজ পড়ল। প্রথমত এই অচেনা তরুণের আজগুবি ভাষ্য, দ্বিতীয়ত তার বন্ধুর আগমন হয়েছে সামির গাড়িতে চড়ে। এয়ারপোর্টে সামিও যাবে, এই তথ্য ছিল অজানা। তরুণটি খুব সম্ভবত রুদ্রকে দেখে একটু ভড়কে গিয়েছিল। একটা সালাম দিয়ে দ্রুত প্রস্থান করল জায়গাটা থেকে। সামি নামল গাড়ি থেকে। রুদ্রকে বলল, ‘ওয়েইট কর। আমি একটু আসতেছি।’ হৃদির দিকে এক ঝলক তাকিয়েই চোখ ঘুরিয়ে নিল অন্যদিকে। হনহনিয়ে ঢুকে গেল বিল্ডিং-এর ভেতর। যাচ্ছে কোথায় মহাশয়? হৃদির বাসায় এসে হৃদিকেই অগ্রাহ্য করা হচ্ছে। চমৎকার!
হালকা আকাশি রঙের একটা ফতুয়া পরেছে সামি। কালো গ্যাবার্ডিং প্যান্ট। চোখে দামি ব্র্যান্ডের রোদ চশমা। টানা অনেকগুলো দিন পরে ওকে দেখতে পেয়ে হৃদির মনে হলো এই মানুষটা সত্যিই অন্য সবার চাইতে একটু বেশি ঝলমলে। দেখলেই বোঝা যায় এর শরীরে সম্ভ্রান্ত বংশের রক্ত বইছে। যেন আভিজাত্যের প্রতিমূর্তি! হৃদি অবিন্যস্ত পায়ে গাড়ির দিকে এগিয়ে গেল। জানালায় মুখ নামিয়ে অস্থিরভাবে বলল, ‘ঐ শয়তানটাকে সাথে নিয়ে আসছিস ক্যান? আমি উঠব না ওর গাড়িতে।’
রুদ্র গম্ভীর ভাবে বলল, ‘তাহলে এক কাজ কর দোস্ত!’
‘কী কাজ?’
‘হালুলুকাকে ডাক দে। সে উড়ায় নিয়ে যাবে তোকে এয়ারপোর্ট। তুই হালুলুকার সাথে উড়তে থাকবি আকাশে। আমরা তোদের নিচে নিচে গাড়ি চালাইতে থাকব।’
হৃদি রুদ্রর মাথায় একটা গাট্টা মেরে বলল, ‘সবসময় কুত্তামি না করলে ভালো লাগে না?’
রুদ্র বলল, ‘ক্যান খারাপ কিছু তো কই নাই। দারুণ আইডিয়া। দৃশ্যটা কল্পনা করেই আমার খুব আনন্দ লাগতেছে। তুই মামা এখুনি ডাক হালুরে।’
হৃদি গোমড়া মুখে বলল, ‘হালু এখন ঘুমাচ্ছে।’
‘অসময়ে ঘুমায় ক্যান শালা?’
‘ও রাতে জেগে থাকে। দিনে ঘুমায়।’
‘কেন নাইট গার্ডের চাকরি নিছে নাকি?’
‘চাকরি নিবে কেন?’
‘জ্বীনেরা কি চাকরি-বাকরি, কাজ কাম কিছু করে না দোস্ত? নাকি তোর মতো গাধা টাইপ মানুষদের ঘাড় মটকানোই ওদের একমাত্র কাজ?’
হৃদি রেগেমেগে কিছু একটা বলতে যাচ্ছিল তার আগেই সামির আবির্ভাব হলো।
‘উঠে পড়, উঠে পড়! হালু যেহেতু ঘুমাচ্ছে এই গাড়ি ছাড়া তোর আর গতি নাই।’ কথাটা বলতে বলতে রুদ্র দরজা খুলে বেরিয়ে এসে হৃদিকে জোরজার করে গাড়ির ভেতর ঢুকিয়ে দিল।
‘কই গেছিলি তুই?’ সামির উদ্দেশ্যে রুদ্রর প্রশ্ন।
‘শ্বশুর শাশুড়ির সাথে দেখা কইরা আসলাম।’
হৃদি ভেংচি কেটে অনেকটা ফিসফিস করে বলল, ‘বউয়ের খবর নেয়ার বালাই নাই। গেছে শ্বশুর শাশুড়ির খোঁজ নিতে! আদর্শ জামাই!’
সামি কথাটা শুনেও না শোনার ভান করল। মনোযোগের সাথে ড্রাইভ করতে লাগল গাড়ি। কথা বলল খুব কম। কথা বলল না হৃদিও। কিন্তু রুদ্রকে থামানোর সাধ্য আছে কার? তার একচ্ছত্র বকবকানি টেপ রেকর্ডারের মতো বাজতে থাকল সারাটা রাস্তাজুড়ে। বিমানবন্দর পৌঁছে দেখা গেল অ্যারাইভাল গেটের সামনে বেজায় ভিড়। গরমে দরদর করে ঘামছে সবাই। বাতাসে আগুনের হলকা। সেই এক দঙ্গল লোকের ভিড়ের মধ্যে গিয়েই দাঁড়াতে হলো ওদের।
‘তুই কি আগের চাইতে কালো হয়ে গেছিস নাকি দোস্ত? কেমন জানি ময়লা ময়লা লাগতেছে তোকে দেখতে।’
রুদ্রর প্রশ্ন শুনে চোখ কটমট করে তাকালো হৃদি। দাঁতে দাঁত চেপে বলল, ‘এখনই ক্যান তোর এই ফালতু কথাটা বলা লাগল?’
রুদ্র দায়সারা গলায় বলল, ‘ক্যান? এখন কি কোনো স্পেশাল টাইম নাকি?’
হৃদি গলা খাদে নামালো, ‘সামনে একটা সুন্দর ছেলে দাঁড়ায় আছে। রণবীর কাপুরের মতো জোশ একটা ছেলে। একটু পরপর আমার দিকে তাকাচ্ছে। আমাকে একটু ভাব নিতে দে প্লিজ। বিরক্ত করিস না।’
রুদ্র দেখল কয়েক হাত দূরে একটা লম্বা ফর্সা ছেলে দাঁড়িয়ে আছে। রণবীর কাপুরের চেহারাটা এই মুহূর্তে মনে পড়ল না। সামি দাঁড়িয়ে ছিল বিরস মুখে। রুদ্র ওর দিকে চেয়ে বলল, ‘কীরে? তোর বউ এইসব কী কয়?’ হৃদি ফুঁসে উঠল কালনাগিনীর মতো, ‘আমি কারো বউ-টৌ না। ছিলাম এক সময়। এখন আর নাই।’
সামি চোরা চোখে কয়েক হাত দূরে দাঁড়ানো ছেলেটাকে পর্যবেক্ষণ করছিল। হৃদির সাথে ছেলেটার চোখাচোখি হচ্ছে ঘন ঘন। হৃদির ঠোঁটে প্রশ্রয়ের হাসি। চোখে চাপা আনন্দের ঝিলিক। হৃদি কি কাজটা ইচ্ছাকৃতভাবে করছে সামিকে জ্বালানোর জন্য? কে জানে! সামি ঠিক করেছে সে কোনো প্রতিক্রিয়া ব্যক্ত করবে না। হৃদির বুঝতে হবে সামি এখন আর ওকে বিন্দুমাত্র কেয়ার করে না। সামিকে চুপ থাকতে দেখে রুদ্র অধৈর্য গলায় বলল, ‘আমার বউ যদি এমন কিছু করত আমারই সামনে দাঁড়াইয়া। এক থাবড়া দিয়া দাঁত ফালায় দিতাম সবকটা।’
‘এইজন্যেই তোর বউ নাই। হবেও না কোনও দিন।’ কড়া মন্তব্য ছুড়ে দিল হৃদি।
সামি গম্ভীর গলায় বলল, ‘বাদ দে তো! ফালতু লোক ফালতু কাজ করবে এটাই স্বাভাবিক। করতে দে।
হৃদি কথাটা শুনতে পেয়েও পাত্তা দিল না খুব একটা। কারণ, ঠিক সেই মুহূর্তেই রণবীর কাপুর ওর দিকে তাকিয়ে মিষ্টি একটা হাসি হেসেছে। রুদ্র হাসিটা তেরছা চোখে লক্ষ্য করে বলল, ‘তুই না বাথরুমে যাইতে চাইছিলি?’
‘হ্যাঁ, চাইছিলাম তো। কোথায় বাথরুম? তুই একটু খুঁজে দ্যাখ।’
রুদ্র ‘আচ্ছা দেখতেছি।’ বলে জায়গাটা থেকে সরে দাঁড়ালো। যাবার সময় সামির দিকে চেয়ে এক চোখ টিপল। সামি নীরস দৃষ্টিতে তাকিয়ে রইল শুধু। কিছু বলল না। পকেট থেকে সিগারেটের বাক্স বের করে আগুন ধরালো। দেখতে পেলো ভিড় ঠেলে ছেলেটা হৃদির দিকে এগিয়ে আসছে। কাছাকাছি এসে কী যেন বলল। চারপাশে বেজায় হই হট্টগোল। সামি কয়েক হাত দূরে দাঁড়িয়ে থেকে ওদের কথোপকথন স্পষ্টভাবে শুনতে পাচ্ছে না। শুধু দেখছে ছেলেটার হাসিমাখা ঠোঁট নড়ছে। হাসছে হৃদিও। বলছে কিছু একটা। সামি সিগারেটে টান দিতে ভুলে গেলো। বুকের মধ্যে কাটা পেঁয়াজের ঝাঁজওয়ালা একটা অনুভূতি টগবগ করে ফুটে উঠছে। হঠাৎ আকাশ ফুঁড়ে নেমে এল রুদ্র। চেঁচিয়ে উঠে বলল, ‘হৃদি! দোস্ত বাথরুম পাইছি! পাঁচ টাকা টিকেট। পেশাব করলেও পাঁচটাকা। পায়খানা করলেও পাঁচটাকা। তুই কোনটা করবি?’
হৃদির হাস্যোজ্জ্বল মুখখানা দপ করে নিভে গেলো। সামনে দাঁড়ানো অপরিচিত ছেলেটি অপ্রস্তুত ভাবে একবার তাকালো রুদ্রর দিকে। রুদ্র নির্বিকার গলায় বলল, ‘স্বামী স্ত্রীর জন্য আছে বিশেষ অফার। মানে একসাথে টিকেট কাটলে দুইটাকা ডিস্কাউন্ট। আটটাকায় দুইজন যাইতে পারবি।’ একটু থেমে খুব গম্ভীরভাবে সামিকে আদেশ করল, ‘তুই যা তোর বউয়ের সাথে।’
সামি মুখ লুকিয়ে হাসতে লাগল। রুদ্র হাসল না। দরাজ গলায় হৃদিকে বলল, ‘কোনটা করবি দোস্ত? যা করার তাড়াতাড়ি কর। বিশাল লম্বা লাইন। ভাঙতি টাকা আছে তো?’
অপরিচিত ছেলেটি ভড়কে গেছে। হৃদির অপমানে টসটস করা মুখের দিকে চেয়ে সামিকে ইঙ্গিত করে বলল, ‘উনি আপনার হাজবেন্ড?’
হৃদি চোখ নামালো নিচে। কিছু বলল না। ছেলেটি খুব ধীর স্বরে বলল, ‘আমি বরং আসি। আপনি বোধহয় ব্যস্ত আছেন এই মুহূর্তে।’ কথাটা বলে শেষ করেই ছেলেটি কেটে পড়ল।
‘রুদ্রর বাচ্চা! তুই এইটা কী করলি?’ আগুন ঠিকরে বেরোলো হৃদির চোখে থেকে। মনে হলো এখুনি রুদ্রর ওপর ঝাঁপিয়ে পড়ে আঁচড়ে কামড়ে দেবে।
‘আমি আবার কী করলাম! করবি তো তুই। পাঁচ টাকায় যা মন চায় তাই করতে পারবি।’
হৃদি তেড়ে এসে রুদ্রর পিঠে একটা কিল বসিয়ে দিল। দাঁত কিড়মিড় করে বলল, ‘শালা কুত্তা! মনের আনন্দে একটু ফ্লার্ট করতেছিলাম সহ্য হইল না! আজেবাজে কথা বলে মুডটাই নষ্ট করে দিলি।’
সামি মিটমিট করে হাসছিল আর নিঃশব্দে সিগারেটের ধোঁয়া উড়াচ্ছিল। হৃদি কুটিল বক্র চোখে একবার ওকে দেখে নিয়ে বজ্রকণ্ঠে রুদ্রকে বলল, ‘তোর ফ্রেন্ড ভিলেনের মতো হাসতেছে ক্যান?’
সামি রুদ্রর দিকে ঠান্ডা চোখে তাকাল, ‘দোস্ত আমি এখন হয়ে গেছি ভিলেন। আর অন্য পোলা হইল সিনামার নায়ক। কী জানি একটা কাপড়? নাম ও তো জানি না শালা।’
‘অনিল কাপড়।’ রুদ্র বলল বিজ্ঞ গলায়।
‘না জেনে কথা বলবি না। আর কাপড় না কাপুর। রণবীর কাপুর। খ্যাতের বাচ্চা খ্যাত কোথাকার।’ রাগে গজগজ করে উঠল হৃদি।
সামি রুদ্রর দিকে চেয়ে বলল, ‘শুনো মামা বিয়ার আগে তুমি থাকবা নায়ক, আর বিয়ার পরে খলনায়ক। বুইঝ কিন্তু হিসাবটা। ভুলেও বিয়াশাদী করার কথা চিন্তা কইর না। যেমন আছ এমনেই থাকো। ব্যাচেলার লাইফই বেস্ট।’
হৃদি কোমর বেঁধে ঝগড়ার ময়দানে নামতে যাচ্ছিল। কিন্তু তার আগে বিভাকে এক ঝলক দেখতে পেয়ে চেঁচিয়ে উঠল রুদ্র। হাত নেড়ে গলা উঁচিয়ে ডাকল, ‘বিভাবরী! আমরা এইদিকে!’
বিভা ঘুরে তাকালো। একটা নীল রঙের ঢিলাঢালা জাম্পস্যুট পরেছে ও। পিঠে ছড়ানো একগুচ্ছ রেশমি কালো চুল। চোখে ব্লু স্মোকি আইশ্যাডো। ঠোঁটে কফি কালারের ম্যাট লিপস্টিক আর কপালের সিঁথিতে এক থোকা থ্যাবড়ানো লাল সিঁদুর। ওকে দেখা মাত্র হৃদির মনে পড়ল, বিভা চলে যাবার পর থেকে সে সাজগোজ করতেই ভুলে গেছে। কেউ এখন আর ওর সাজসজ্জার ভুলত্রুটি ধরিয়ে দেয় না। জোরজার করে সাজতে বাধ্য করে না। বিভাটা কী সুন্দর! দেখলেই মন ভালো হয়ে যায়। মন চায় ওর মতো স্টাইলিশ হতে, ফ্যাশন্যাবল হতে, সুন্দরী হতে…! রুদ্র বান্ধবীর জন্য ফুলের মালা নিয়ে আসতে ভুলেনি। মালা হাতে নিয়ে নাচতে নাচতে এগিয়ে গেল সে বিভার দিকে। মুখে বলতে লাগল, শুভেচ্ছা স্বাগতম, বিভাবরীর আগমন! সামি আর হৃদিও ওর সাথে গলা মিলিয়ে দিল। বিভা ইলেকশনে মনোনয়ন পাওয়া নেত্রীর মতো বিজয়ীর হাসি হাসতে হাসতে গলায় মালা পরল। তারপর উপস্থিত জনতার দিকে তাকিয়ে হাত নাড়তে লাগল। যেন তাকে অভ্যর্থনা জানাতে এসেছে আমজনতা। বন্ধুরা নয়। লোকজনের মধ্যে গুঞ্জন শুরু হয়ে গেল। কে এই সুন্দরী? কোনো বিখ্যাত মডেল নয়ত?
রুদ্র খোশ মেজাজে নাচতে নাচতে বিভাকে জড়িয়ে ধরার জন্য এগিয়ে যাচ্ছিল। বিভা এক লাফে ওর কাছ থেকে কয়েক কদম দূরে সরে গিয়ে বলল, ‘দোস্ত তোকে দেখে মনে হচ্ছে ঘাম দিয়ে গোসল করে আসছিস। প্লিজ এখন ধরিস না আমাকে। দোহাই লাগে।’
কে শোনে কার কথা। রুদ্র ওকে জড়িয়ে ধরল ঝপ করে। মুখে বলল, ‘বিভাবরী… কতদিন পর দেখা!’ হৃদিও বিভাকে জড়িয়ে ধরল পেছন থেকে। এই হাঁসফাঁস গরমে দুই বন্ধুর জাপটে ধরা ভালোবাসায় দম বন্ধ হয়ে আসার উপক্রম হল বিভার। সামি অদূরে দাঁড়িয়ে ছিল। বিভা দুই বন্ধুর হাত থেকে কোনো রকমে নিজেকে ছাড়িয়ে নিয়ে সামির দিকে এগিয়ে গেল। সামি আর অমৃতার জন্যই মন বেশি কাঁদছিল এ কদিন। বিভার মনে হলো সামি অনেক শুকিয়ে গেছে। চোখে ক্লান্তির গাঢ় ছাপ। সামি কয়েক পা এগিয়ে এসে আলতোভাবে আলিঙ্গন করল ওকে। মুখে বলল, কেমন আছিস?’
‘আমি ভালো। তুই কেমন আছিসরে সামি? অনেকদিন তোর সাথে কথা হয় না। ফোনই তো ধরিস না।’
‘এইতো আছি দোস্ত। একটু ঝামেলায় ছিলাম… জানিসই তো।’
রুদ্রর কণ্ঠস্বর ভেসে এলো, ‘শোন সবাই। আমরা কিন্তু পরশুদিন চিটাগাং যাচ্ছি।’
‘বলিস কী? কবে প্ল্যান করলি? আমাকে তো কিছুই জানাস নাই।’ বিভা অবাক।
‘এইতো জানাইলাম।’ রুদ্রর প্রত্যুত্তর।
বিভার বাবার বাড়িতে সবাইকে নামিয়ে দিয়ে সামি চলল বিপ্লবের ফ্ল্যাটে। কিছু প্রয়োজনীয় জিনিস ওখানে রয়ে গেছে। তাছাড়া স্কুলের চাকরিটা করা হবে না এই খবরটাও বিপ্লবকে দেয়া দরকার। মা খুব করে চাইছেন হক অ্যান্ড অ্যাসোসিয়েটস এর অ্যাসিস্ট্যান্ট ডিরেক্টর হিসেবেই সামি কাজ করুক। অতএব অনিচ্ছা সত্ত্বেও পিতার বাণিজ্য কারবারেই আত্মনিয়োগ করতে হবে শেষমেশ। মাকে সে আর কষ্ট দেবে না। জীবনের সবচেয়ে কাছের মানুষটির দ্বারা এত বীভৎসভাবে প্রতারিত হবার পর মা যে বেঁচে আছে এই তো বেশি! সামি ঠিক করেছে এখন থেকে মায়ের সব কথা মেনে চলবে।
বিপ্লবের বাসার একটা স্পেয়ার চাবি ছিল সামির কাছে। তাই ওর অনুপস্থিতিতেও ভেতরে ঢুকতে সমস্যা হলো না। জিনিসপত্র গুছিয়ে নিয়ে চুপচাপ বসে অপেক্ষা করতে লাগল সামি। বিপ্লব এল দুপুর দুটায়। একসাথে খাওয়াদাওয়া করে শরতের গুমোট তপ্ত বিকেলটায় অযথাই ঘুরাঘুরি করল দুজনে। অন্যমনস্ক, বিষণ্ণ সামির ভাবনায় বন্ধুরা এসে হানা দিচ্ছিল বারংবার। বিভা এসেছে কতদিন পরে! উচিত ছিল বিভাকে সময় দেয়া। রুদ্রটাও চলে যাবে… অমৃতাও! দুর্ঘটনার পর থেকে অমৃতাকে আর দেখেনি সে। এমনকি ভাবতেও চায়নি ওর কথা। মনের ওপর থেকে ইরেজার দিয়ে ঘষে ঘষে নামটা মুছে ফেলতে চেয়েছিল। এত কালের চেনা বন্ধুটা হঠাৎ কী করে এমন অচেনা হয়ে উঠল সামি তা আজও বুঝে উঠতে পারে না। সে ভেবেছিল বন্ধুদের মনের অলি-গলির প্রতিটি রন্ধ্র সম্পর্কে সে অবগত। ওরা একই সাথে চলাফেরা করে, একই সাথে নিঃশ্বাস নেয়, একই ভাবে চিন্তা করে, একই রকম স্বপ্ন দেখে! একই ধাতে গড়া মনের মাঝেও যে আচমকা এমন ব্যতিক্রমী ঢেউ লাগতে পারে তা কে জানত! নাকি অমৃতাকে সে কখনো চেনেনি? চেনেনি নিজের জন্মদাতা পিতাকেও!
বাড়ি ফিরল সন্ধ্যের পর। বাড়িতে থাকাকালীন সময়ে হৃদির কথা বেশি বেশি মনে পড়ে। তাই বাড়ি ফিরতে ইচ্ছে করে না আজকাল। কিন্তু ফিরতে হবে। মা যতক্ষণ আছে… বাড়িতে সামির ফিরতেই হবে। উত্তরার এই প্রাসাদতুল্য আবাসস্থলে সর্বদা লোকজনের আনাগোনা লেগেই থাকে। রাজনৈতিক দলের লোকরা ভিড় জমায় হরহামেশা। আত্মীয়স্বজনেরও কমতি নেই। আজ ড্রয়িংরুমে কিছু অপরিচিত মুখ দেখতে পেল সামি। সকলেই মধ্যবয়সী মহিলা। সাজপোশাক দেখে ঠাওর করা যায় সমাজের উঁচুতলায় এদের বিচরণ। রোমেলা ম্যাজেন্টা রঙের একটা মসলিন সিল্কের শাড়ি পরেছেন। গলায় কানে ম্যাচিং অর্নামেন্টস। সাজসজ্জায় বরাবরই খুব মনোযোগী তিনি। ড্রয়িংরুমের সোফায় বসে কথা বলছিলেন। সামি ঢুকতেই উপস্থিত অতিথিদের সাথে পরিচয় করিয়ে দিলেন। ভদ্রতা রক্ষার্থে একটা তাড়াহুড়ার সালাম দিয়ে সামি দ্রুত কেটে পড়ল জায়গাটা থেকে। এত লোকজন আছে জানলে বাড়ির পেছন দিকের দরজা দিয়েই প্রবেশ করত। তবে মায়ের হাসিখুশি চেহারাটা দেখে ভালো লাগছে। মা যে স্বাভাবিক জীবনে ফিরে আসার চেষ্টা করছে এতেই ভীষণ সন্তুষ্ট সামি। ডাইনিং-এ পানির বোতল নিতে এসেছিল। লোকটাকে দেখতে পেল। ঘরোয়া টিশার্ট আর ট্রাউজার পরনে। চাপা চোয়ালে অবহেলার দাড়ি। আবিষ্ট মনে রুটি আর সবজি খেয়ে যাচ্ছে। লোকটা আজীবনই খুব স্বল্পাহারী। ঘরে অন্য কারো উপস্থিতি নেই। সামির আগমন টের পেয়ে রাশেদ চোখ তুলে তাকালেন। শুষ্ক, নিষ্প্রাণ দুটি চোখে প্রচ্ছন্ন এক প্রফুল্লতার ছায়া পড়ল যেন। অপ্রস্তুত হলো সামি। ফ্রিজ থেকে চট করে একটা পানির বোতল বের করে নিয়ে ত্রস্ত পায়ে প্রস্থান করল জায়গাটা থেকে। দোতলার সিঁড়ি ভাঙতে ভাঙতে হঠাৎ তার মনে একটা অদ্ভুত প্রশ্নের উদয় হলো, কে বেশি নিঃসঙ্গ? তার মা? ওই লোকটা? নাকি সে নিজে?
বেডরুমে প্রবেশের মিনিট পাঁচেকের মধ্যেই একজন কাজের লোক এসে দরজায় ধাক্কা দিল।
‘ভাইয়া, আপনাকে স্যার ডাকে।’
সামি থমকে গেল কয়েক সেকেন্ডের জন্য। মনের অজান্তেই শক্ত হয়ে উঠল চোয়াল। শক্ত গলায় বলল,
‘আমি এখন দেখা করতে পারব না। টায়ার্ড।’
তোয়ালে নিয়ে বাথরুমে ঢুকল। ঠান্ডা মসৃণ জলের নিচে দাঁড়িয়ে ভিজতে ভিজতে সামি ভাবছিল… জ্ঞান হবার পর থেকে দেখেছে বাড়ি ভর্তি অতিথি, লোক সমাগম, হৈচৈ… মা ব্যস্ত আছে আতিথেয়তা নিয়ে। বাবা আকণ্ঠ ডুবে আছে কর্মজীবনের ব্যস্ততায়। পারিবারিক গেট টুগেদার গুলোতে তার উপস্থিতি বিরল। এই অবহেলায় মায়ের কোনো অনুযোগ অভিযোগ নেই। সে নিজস্ব ভুবনে বেশ স্বাচ্ছন্দ্যে আছে। অথচ অভিযোগ থাকাটাই স্বাভাবিক ছিল। মা ভীষণ সহনশীল একজন মানুষ বলেই কখনো এসব নিয়ে প্রতিবাদ করেনি। ঐ লোকটা তার মাকে সব দিক দিয়েই ঠকিয়েছে! হঠাৎ ভাবনায় একটা অন্যরকম ঢেউ এসে লাগে। জীবনে প্রথমবারের মতো উপলব্ধি করে সামি, যে এই দৃশ্যটা আসলে বড়ই প্রাচীন! বহুবার দেখেছে মা আত্মীয়স্বজন নিয়ে হৈচৈ করছে। নির্জন ডাইনিং-এ একজন নিঃসঙ্গ তমসাচ্ছন্ন মানুষ নিবিষ্ট মনে রুটি সবজি খেয়ে যাচ্ছে। তার চোখের দৃষ্টি গভীর এবং উদাস, মুখের খাঁজে খাঁজে বৈরাগ্যের বিচরণ। সামি বাড়ি ফিরেছে রাত করে। মা হয়ত ঘুমিয়ে পড়েছে। স্টাডি রুমের বাতি জ্বলছে। নির্জন ঘরে সেই তমসাচ্ছন্ন মানুষটা নিবিষ্ট মনে বই পড়ছে। গভীর রাত, ঘুম আসছে না। জানালায় দাঁড়াতেই অদূরের গোল বারান্দা সংলগ্ন লাইব্রেরি চোখে পড়ে। ওখানে বাতি জ্বলছে। টেবিলে ল্যাপটপ আর ফাইলপত্র নিয়ে একলা বসে আছে একজন অন্ধকার মানুষ। ভাবতে গিয়ে সামির বুকের ভেতরটা চিনচিন করে ওঠে অবিদিত এক রহস্যময় যন্ত্রণায়। চিরচেনা দৃশ্যটা বিষাক্ত সরীসৃপের মতো কিলবিল করতে থাকে মস্তিষ্কের শিরা উপশিরায়। রাতে ঘুমাতে পারে না সে। চোখ বুজলেই মনের মঞ্চে ভেসে ওঠে তার জীবনে দেখা সবচেয়ে নির্জনতম মানুষটার বিষাদগ্রস্ত মুখ!
ছুটির দিনের সকালে সাধারণত মনীষার দেখা পাওয়া যায় না। কিন্তু আজ ভোর সাতটায় দিকে এক বক্স হোয়াইট সস পাস্তা নিয়ে আকাশদের অ্যাপার্টমেন্টে হাজির হলো সে। দরজা খুলেছিল তারা। ওকে দেখে মনীষা এক গাল হেসে বলল, ‘উঠে পড়েছ? আমি আবার ভাবলাম তোমার ঘুম ভাঙিয়ে দিলাম কি না!
‘না না… আমি উঠে গেছি আরো আগেই। আপনি এত সকালে?’
মনীষা হাতের বক্সটা এগিয়ে দিয়ে বলল, ‘রুদ্রর জন্য এনেছি। শুনলাম আজ সকালেই চলে যাচ্ছে। আছে কি? নাকি এর মাঝেই বেরিয়ে গেছে?
সে সময় ভেতর থেকে আকাশ বেরিয়ে এলো। একটা নেভিব্লু রঙের ফুলস্লিভ টিশার্ট ওর পরনে। মাথার চুল জেল দিয়ে সুবিন্যস্ত করা। মনীষা ঠোঁট উল্টে বলল, ‘সকাল সকাল এত সাজগোজ?’
আকাশ ওর আকাশময় উদাত্ত হাসিটা হেসে বলল, ‘সাজগোজ ব্যাপারটা শুধু মেয়েদের জন্যই বরাদ্দ নাকি? আমাদেরও মাঝে মাঝে সাজতে-টাজতে ইচ্ছা করে বুঝলেন?’ একটু থেমে যোগ করল, ‘আপনি এত ভোরে উঠে এলেন? কোনো দরকার?’
—’রুদ্র কোথায়? ও নাকি চলে যাচ্ছে আজ? ওর সাথেই দেখা করতে এলাম।’
‘রুদ্র রেডি হচ্ছে। আমি ডাকছি। একটু বসুন আপনি।’
তারার মুখটা বড্ড থমথমে। ছিপছিপে মুখটা যেন আরো বেশি রকমের শীর্ণ দেখাচ্ছে আজ। মনীষা ওর ম্লান মুখের দিকে চেয়ে বলল, ‘তোমার কী হয়েছে মেয়ে?’
তারা মুখ ঘুরিয়ে নিল অন্যদিকে। অস্ফুটে বলল, ‘কিছু না।’
‘গতকাল তোমাকে দেখতে এসেছিল শুনলাম। পাত্রর সাথে কথা হয়েছে?’
‘হুম।’
‘তোমার পছন্দ হয়নি?’
তারা শূন্য দুটি চোখ মেলে তাকাল মনীষার দিকে। ঐ চোখের দৃষ্টিতেই উত্তরটা লেখা আছে। আলাদা করে মুখ ফুটে কিছু বলার নেই। তবুও তারা মুখ খুলতে যাচ্ছিল। তার আগেই রুদ্র উপস্থিত হলো ঘরে। ঘাড়ের ওপর এলোমেলো বাবরি চুল, সাদা টিশার্ট, সাদা হাফ প্যান্ট। মনীষাকে দেখে ভদ্রতার হাসি হেসে বলল, ‘আরে আপনি আবার এত কষ্ট করে উঠে আসছেন কেন? আমি ভাবছিলাম গতকাল রাতে একবার যাব আপনার ওখানে।’
‘আমি তোমার পছন্দের পাস্তা নিয়ে এসেছি রুদ্র। এখন খাওয়ার সময় না পেলে সাথে করে নিয়ে যেও। রাস্তায় খেও, কেমন?’
‘হ্যাঁ নিশ্চয়ই! সো কাইন্ড অফ ইউ!’ খুশি খুশি গলায় বলে রুদ্র।
‘তুমি ঢাকায় ফিরছ কবে?’
‘সেটা ঠিক বলতে পারছি না। কয়েকটা দিন আব্বা আম্মার সাথে থাকব। আমার তো আবার ফ্রেন্ডদের ছাড়া ভালো লাগে না। কোন সময় আবার চইলা আসি ঠিক নাই।’
রুদ্রর চোখ আটকে যাচ্ছিল কর্নারের সোফায়। তারা সেলফোনের স্ক্রিনে এমনভাবে ডুবে আছে যে মনে হচ্ছে যেন রিয়েলিটিতে শুধু তার দেহটা আছে, ধ্যান জ্ঞান সমস্তটাই ভার্চুয়ালে বন্দি। আকাশ হাতে দুটো ট্র্যাভেল ব্যাগ নিয়ে উপস্থিত হলো। তাড়া দিয়ে উঠে বলল, ‘সামি এসে গেছে। চল নিচে নামি।’ ঝুমকি এসে দাঁড়িয়েছে তখন রুদ্রর পাশে। ওর পিঠে হাত রেখে বলছে, ‘ঘরটা খালি হয়ে যাবে বাবা। এই কয়টা দিন ছিলে… আমার খুব ভালো লেগেছে। আবার চলে এসো। কেমন?’
রুদ্র হাসার চেষ্টা করল। টের পেল স্বভাবজনিত দিলখোলা হাসিটা হাসতে এই মুহূর্তে একটু কষ্ট হচ্ছে। অথচ গতকাল রাতেও সে পুরোপুরি নিশ্চিত ছিল আকাশের এই ছোট্ট অ্যাপার্টমেন্ট ছেড়ে যাবার সময় একটুও কষ্ট হবে না। কিন্তু মানুষের চিরাচরিত অভ্যাস হলো যত্রতত্র অনর্থক মায়ার চাষ করে বেড়ানো। মনের অগোচরেই মায়ার ডালপালা গজিয়ে যায়… ছড়িয়ে যায় ছোঁয়াচে রোগের মতো এক মন থেকে অন্য মনে! সেই মায়ার বশবর্তী হয়েই রুদ্র ঝুমকির একটা হাত চেপে ধরে নরম গলায় বলল, ‘আমার জন্য দোয়া করবেন আন্টি। আর আপনি নিজের দিকে খেয়াল রাখবেন। সব সময় অসুস্থ থাকেন। এটা ঠিক না। সুস্থ হয়ে ওঠেন।’
ঝুমকি একটু হেসে বলল, ‘আমার আর আছেই বা কদিন বল? তারার বিয়েটা দিয়ে দিলে একটা ঝামেলা শেষ। তারপর লক্ষ্মী একটা মেয়েকে ঘরে নিয়ে আসব ছেলের বউ করে। এটাই আমার শেষ ইচ্ছা।’
আকাশ হাতে ব্যাগ নিয়ে বেরিয়ে যাচ্ছিল। ঝুমকির বলা শেষ বাক্যটা শুনে একটু থামল। চোখ ঘুরিয়ে দেখল একবার ঝুমকিকে। তাকানোর ভঙ্গিটা এমন যেন ঝুমকি পাগলের প্রলাপ বকছে। কোনো কথা না বলে সিঁড়ি ভেঙে নিচে নেমে গেল সে। মনীষা আর ঝুমকি সদর দরজার মুখোমুখি দাঁড়িয়ে ছিল। রুদ্রর পা চৌকাঠে। তারা এখনো সোফার ওপর গাঁট হয়ে বসে আছে হাতে সেলফোন নিয়ে। ওর জাগ্রত বিবেক টুংটাং ঘণ্টা বাজিয়ে রেড সিগন্যাল দিচ্ছে যে কাজটা মোটেও ঠিক হচ্ছে না। একজন অতিথি বাসা থেকে চলে যাচ্ছে। ভদ্রতা রক্ষার্থে হলেও উঠে দাঁড়ানো উচিত। হাসিমুখে বিদায় জানানো উচিত। কিন্তু সে নড়তে পারছে না। মুখ তুলে তাকাতেও পারছে না। তাকাবে কী করে? চশমার আড়ালের চোখজোড়ায় এখন ভিড় করছে অশ্রুজল। জল চুপচুপ চোখ নিয়ে মানুষের দিকে তাকানো যায় বুঝি? যার তার সামনে চোখের জলও যে ফেলা যায় না! সে এখন কী করবে? কী করা উচিত? মনে মনে সৃষ্টিকর্তাকে ডাকতে লাগল। আল্লাহ যেন এই ভয়ানক বিপদ থেকে তাকে রক্ষা করেন। কিছুতেই ভেজা চোখ নিয়ে সে রুদ্রকে বিদায় দেবে না। রুদ্র তার কে? ওর জন্য কেন অযথা চোখের জল ফেলবে?
একটা দ্বিধাজনিত জড়তা খেলছিল রুদ্রর চোখে মুখে। এই জড়তা তার স্বভাববিরুদ্ধ। অতি বিব্রতকর জটিল পরিস্থিতিও সে হাসিমুখে সামলে নেয়। কিন্তু এই মুহূর্তে সে বিচলিতবোধ করছে। তারাকে একটা সৌজন্যসূচক ‘গুডবায়’ বলতে চায় শুধু। মেয়েটা সেই সুযোগ দিচ্ছে না কেন?, রুদ্র দরজার চৌকাঠের বাইরে একটা পা এগিয়ে দিয়ে থমকে দাঁড়াল। ঘুরে তাকাল তারার দিকে। ঠিক সেই সময় চট করে উঠে দাঁড়াল তারা। খাঁচা থেকে সদ্য মুক্তি পাওয়া পাখির মতো ছটফট করে উড়ে পালিয়ে গেল যেন। আজব কাণ্ড! রুদ্রর চোখে অপমানের ছায়া পড়ল হালকা। ঝুমকি আর মনীষার দিকে চেয়ে বিব্রত হাসি হাসল সে। অস্ফুটে বলল, ‘আসি!’ দ্রুত পায়ে সিঁড়ি ভেঙে নিচে নেমে দেখল বন্ধুরা সব অপেক্ষা করছে তার জন্য। সামি নিজের গাড়ি আনেনি। ওদের অফিসের একটা মাইক্রোবাস নিয়ে এসেছে। সঙ্গে ড্রাইভার আছে। রুদ্র এত ক্ষিপ্র গতিতে নেমে এসেছে যে হাঁপ ধরে গিয়েছিল। গাড়ির সামনে দাঁড়িয়ে বড় বড় দম ফেলতে লাগল সে। বন্ধুরা তাকে দেখা মাত্র সমস্বরে প্রশ্ন ছুড়ে দিল, ‘কী হইছে তোর?’
রুদ্র ভীষণ অবাক, ‘কী হবে আবার?’
‘এমন দেখাচ্ছে কেন?’ বিভার জিজ্ঞাসা।
রুদ্র জানে না নিজেকে এই মুহূর্তে আদতে কেমন দেখাচ্ছে। কিন্তু মনে হচ্ছে যেন বুকের ভেতর একটা সরব মিছিল বয়ে যাচ্ছে। ভেতরকার মিছিলের অট্টরোল ধামাচাপা দেয়ার ব্যর্থ চেষ্টা করে সে কপট হাসিতে ভরিয়ে নিল মুখ। হালকা গলায় বলল, ‘রাতে ঘুম হয় নাই ঠিকমতো। একটু টায়ার্ড।’
ড্রাইভারের পাশের সিটে সামি বসেছে। একদম পেছনের সারিতে অমৃতা আর আকাশ। মাঝে রুদ্র, বিভা আর হৃদি। ছুটির দিনের সকাল বলে রাস্তায় যানবাহনের মেলাটা তেমন জমে ওঠেনি এখনো। রোদের তেজ নেই। জানালার কাচ নামানো ছিল। চলতে শুরু করতেই ফুরফুরে বাতাসে ভরে গেল গাড়ির ভেতরটা। বিভা সদ্য বয়ঃসন্ধি পেরোনো কিশোরী বালিকার মতো আহ্লাদী কণ্ঠে বলে উঠল, ‘কতদিন পর আমরা সবাই একসাথে ফানিমুনে যাচ্ছি! আমার যে কী আনন্দ লাগতেছে! চল আনন্দে সবাই একটা চিৎকার দেই!’ ওর কথা পুরোপুরি শেষ হবার আগেই বন্ধুরা সবাই হৈ-হৈ চিৎকারে ফেটে পড়ল। গাড়ির ড্রাইভার মধ্যবয়স্ক দাড়ি ওয়ালা, পাঞ্জাবি পরা রাশভারী মানুষ। হুজুর হুজুর ভাব আছে চেহারায়। বন্ধুদের আচমকা গগনবিদারী চিৎকার শুনে তার চোখ মুখ বিরক্তিতে কুঁচকে গেল। চিৎকার শুনে রাস্তার লোকজনও চমকে তাকাল মাইক্রোর দিকে। সকলের অভিব্যক্তিতে বিস্ময়ের ছাপ। এখন তো বিশ্বকাপ কিংবা বাংলাদেশের টি টোয়েন্টি টুর্নামেন্ট চলছে না। অযথাই ছেলে-মেয়েগুলো উল্লাস করছে কেন?
বন্ধুদের সবার মুখেই আনন্দের ছটা ঝিকমিক করছিল। এই আনন্দ অনাবিল এবং নিষ্কলুষ। শুধুমাত্র প্রাণপ্রিয় বন্ধুদের সান্নিধ্যে এলেই বোধহয় এমন অকৃত্রিম আনন্দের সঞ্চার হয় মনে। স্কুল কলেজের বন্ধুরাই জীবনের সবচেয়ে সেরা প্রাপ্তি। কিন্তু জীবনের মোড়ে মোড়ে প্রকৃতি নানারকম রহস্যময় ফাঁদ পেতে রাখে মানুষের জন্য। সেই রহস্যে ঘেরা দুর্বোধ্য ঝাপসা ফাঁদে গা ভাসিয়ে দিয়ে মানুষ টেরই পায় না যে সবার অগোচরে… ভীষণ গোপনে আর নিঃশব্দে… জীবনের পায়ের তলা থেকে পুরনো মাটি সরে যাচ্ছে সময় নামক স্রোতের আঘাতে। নতুন মাটি এসে পায়ের তলার ভারসাম্য রক্ষা করছে ঠিকই কিন্তু এই মাটি আগের মতো নয়। আগের মতো থাকে না কোনো কিছুই। বদলে যায়, পাল্টে যায়। এইসব পাল্টে যাওয়ার খেলাধুলা রোজকার ব্যস্ত জীবনে সচরাচর চোখে পড়ে না। বহুদিন পরপর দেখা হলে পরিবর্তনটা ঠাওর করা যায়। এই যেমন এই মুহূর্তে বিভার মনে হচ্ছে তার বন্ধুগুলো ঠিক আগের মতো নেই। সবার মধ্যে একটা উটকো গাম্ভীর্য এসে ভিড়েছে। সামনের সিটে সামি এমন অটল অবিচল মুখ বানিয়ে বসে আছে যে বিভার মনে হচ্ছে বন্ধুর সাথে নয়, বরং মাস্টারমশাইয়ের সাথে ট্যুরে যাচ্ছে। হৃদির মুখে একটা চাপা দুশ্চিন্তার ছাপ। পেছনের সিটে বসা অমৃতাকে তো চেনাই যাচ্ছে না। কপালে কাটা দাগ। মাথার সম্মুখ ভাগে নতুন গজানো কদম ফুলের মতো চুল। চোয়াল চেপে গেছে অনেক খানি। দেখলেই ভেতরটা মুচড়ে ওঠে কষ্টে। এমনকি আকাশ রুদ্রকে দেখেও মনে হচ্ছে কোথায় কী যেন একটা তাল কেটে গেছে। রুদ্রটা সব সময় হাবিজাবি কথা বলে মাথা ধরিয়ে দেয়। অকারণে হাসতে থাকে। আজকের সবচেয়ে আশ্চর্য ব্যাপার হচ্ছে রুদ্রর মুখে হাসি নেই। ওর কটা চোখের মণিজোড়াতে যেন সুদূর আসমানের নিঃসীম শূন্যতা এসে ভর করেছে।
বিভাই কথা শুরু করল প্রথমে। কেশে গলা পরিষ্কার করে নিয়ে বলল, ‘তোরা সবাই চুপ থাকার কম্পিটিশনে নামছিস নাকি? ছোটবেলার মতো?’
ওর কথা শুনে হালকাভাবে হাসল সবাই। অমৃতা আসলে বলার মতো কোনো কথা খুঁজে পাচ্ছিল না। এই প্রথম… জীবনে এই প্রথমবারের মতো বন্ধুদের সামনে কথা বলার আগে তাকে কথা গুছিয়ে নিতে হচ্ছে। প্রিপারেশন নিতে হচ্ছে। সামির সামনে একটা শব্দ উচ্চারণ করতেও যেন ভয় হচ্ছে। এখন পর্যন্ত ওর মুখের দিকে সরাসরি তাকাতে পারেনি সে। তাকায়নি সামিও। একটা বাক্যও বিনিময় হয়নি দুজনের মধ্যে। ভীষণ নার্ভাস ফিল করছিল অমৃতা। হঠাৎ রুদ্র কথা বলে উঠল। ঘাড়টা একটু বেঁকিয়ে, পেছনের সিটে বসা আকাশের দিকে তেরছা চোখে চেয়ে, তেরছা গলায় বলল, ‘আই ক্যান্ট বিলিভ দিস ম্যান! একটা বাচ্চা মেয়েকে তোরা বিয়ে দিয়ে দিচ্ছিস। তাও ওর কনসেন্ট ছাড়া। এইটা কেমন দুর্নীতি?’
কথাটার মাথামুণ্ডু একমাত্র আকাশ ছাড়া কেউই বুঝল না। আকাশ চুইংগাম চিবোতে চিবোতে শান্ত চোখে তাকাল রুদ্রর দিকে। শান্ত গলায় বলল, ‘মেয়ের বয়স তেইশ প্লাস। বাচ্চা না।’
হৃদি আর বিভা উৎসুক হয়ে উঠল। হৃদি রুদ্রর পাশে বসেছিল। ঘাড় ঘুরিয়ে বলল, ‘কাহিনি কী? ‘
রুদ্র সীমাহীন বিরক্তি নিয়ে বলল, ‘ওর একটা কাজিন আছে না? ঐ পিচ্চি মেয়েটারে ধরে বেঁধে এরা বিয়ে দিয়ে দিতেছে।’
বন্ধুদের মধ্যে বিস্ময়ের একটা রোল পড়ে গেল। শুধু সামনের সিটে বসা সামি নির্বিকার। যেন গাড়ির পশ্চাৎ অংশের ছোট্ট দুনিয়াটার সাথে তার কোনো যোগ নেই। তার চোখে মুখে একটা অভিভাবকসুলভ কাঠিন্য বিদ্যমান। মনে হচ্ছে একঝাঁক অপ্রাপ্তবয়স্ক ছেলে-মেয়ে নিয়ে ট্যুরে যাবার গুরু দায়িত্ব চাপিয়ে দেয়া হয়েছে কাঁধে। বিভা আফসোসের গলায় বলল, ‘আহা! কেনরে তোরা মেয়েটাকে জোর করে বিয়ে দিচ্ছিস? ভীষণ অন্যায়!’
আকাশের চোখে অসন্তুষ্টির ছায়া পড়ে। গমগম করে বলে ওঠে, ‘মেয়েটার বাবা মা কেউ নাই। বাবা আছে। কিন্তু সেই থাকা অনেকটা না থাকারই মতো। ওর খালার কাছে একটা ভালো প্রস্তাব আসছে। ছেলে এস্ট্যাবলিশড। ছেলের মেয়ে পছন্দ হইছে। সো অ্যাজ আ বড় ভাই আমার মনে হচ্ছে বিয়েটা হয়ে গেলেই ভালো।’
অমৃতার ধারালো, ঝাঁজালো, স্বভাবসুলভ উকিল উকিল কণ্ঠটা ঝনঝনিয়ে বেজে উঠল এতক্ষণে,
‘ভালো প্রস্তাব এসেছে এর মানে এই নয় যে তোরা মেয়েটার কনসেন্ট ছাড়া বিয়ে দিয়ে দিবি। ও কি এই বিয়েতে রাজি আছে?’
আকাশ উচ্চকণ্ঠে বলে ওঠে, ‘রাজি থাকবে না কেন?’
‘রাজি আছে এই কথা বলেছে তোকে?’ অমৃতার প্রশ্ন।
আকাশ চুপ করে থাকে। রুদ্র শরীরটাকে অনেকখানি পেছনদিকে ঘুরিয়ে নেয়। আকাশের চোখের ওপর চোখ রাখে তীক্ষ্ণভাবে। কড়াভাবে বলে, ‘তুই ক্যামনে শিওর হইলি তারা এই বিয়াতে রাজি আছে?’
আকাশ রেগে যায়, ‘তোর প্রব্লেম কী শালা? ও রাজি থাকুক, না থাকুক তাতে তোর কী?’
রুদ্র উত্তর দেয়ার আগেই অমৃতা কথা বলে ওঠে, ‘আজব তো! একটা মেয়ের সাথে অন্যায় হচ্ছে, এটা দেখেও কি ও চুপ করে থাকবে?’
‘কোনো অন্যায় হচ্ছে না। আমার ফ্যামিলি, আমাকে বুঝতে দে। তারা খুবই সহজ-সরল ঘরোয়া টাইপ মেয়ে। অ্যারেঞ্জ ম্যারেজই ওর জন্য ঠিক আছে। এই পাত্র ওর পছন্দ হইছে কি না সে বিষয়ে সরাসরি কিছু বলে নাই সে আমারে। বলবেও না কখনো। কারণ, মুখ ফুটে কিছু বলার মতো স্মার্ট সে না। কিন্তু আমি ওর চেহারা দেখে বুঝছি যে পছন্দ হইছে। ব্যস শেষ। সব কেস একরকম হয় না ঠিক আছে? না বুইঝা অযথা পকপক করতে আসিস না তোরা।’ বলল আকাশ এক দমে অনেকগুলো কথা।
অমৃতা বলল, ‘সে রাজি থাকলে কোনো সমস্যা নাই। কিন্তু যদি এমন হয় যে তোদের ভয়ে মনের কথা বলতে পারতেছে না। সেটা খুব খারাপ হবে।
রুদ্র যোগ করল, ‘আমিও এটাই বলতে চাচ্ছি।’
হৃদি ঘাড় ঘুরিয়ে তাকাল রুদ্রর দিকে। সকৌতুকে বলল, ‘কীরে রুদ্রর বাচ্চা, তুই এত সেন্টি খাচ্ছিস কেন? তোর কি আবার কুছকুছ হোতা হ্যা নাকি মেয়েটার জন্য?’
বিদ্যুৎ যেন ঝলসে উঠল রুদ্রর কণ্ঠে, ‘সব কিছু নিয়া ফাজলামি করবি না। বাল…. একটা সিরিয়াস কথা বলা যায় না তোদের সাথে!’
বন্ধুরা একটু চমকে গেল রুদ্রর এই আকস্মিক অস্বাভাবিক সিরিয়াসনেস (!) দেখে। বিভা বলল, ‘সিরিয়াস কথাই তো বলতেছি। তোর তো মেয়ে দেখলেই মাথা ঘুরে যায়।’
হৃদি বিভাকে বলল, ‘আরে নাহ… কী বলিস আবোলতাবোল… আমাদের রুদ্রর গার্লফ্রেন্ড হবে সেইরকম ব্রিলিয়ান্ট আর ড্যাশিং।’ একটু থেমে রুদ্রর কানের কাছে মুখ নামিয়ে হৃদি ফিসফিস করে বলল, ‘আসলেই দোস্ত। সিরিয়াসলি বলতেছি, তারার সাথে তোরে মানায় না। তুই কত ভালো ছাত্র, এত সুন্দর গান করিস, দুইদিন পর নামকরা সাইন্টিস্ট হবি। তোর পাশে চাই…’
রুদ্র ধমকে উঠল হঠাৎ, ‘চুপ কর তো! আজাইরা ভ্যাজর ভ্যাজর!’
ধমক খেয়ে চুপসে গেল হৃদি। এরপর কেন যেন কেউ কোনো কথা বলল না আর। একটা গুমোট ভাব ছড়িয়ে পড়ল সবার মধ্যে। পরিস্থিতি সামলে নেয়ার দায়িত্বটা বিভাই ঘাড়ে তুলে নিল শেষমেশ। গলা খাঁকারি দিয়ে বলে উঠল, ‘কী মামা তোমরা এমন প্যাঁচার মতো মুখ বানায়া বইসা আছ ক্যান? সমস্যা কী? আমি এতদিন পর আসছি তোমাদের মধ্যে কোনো বিকারই নাই। এইটা ক্যামন কথা!’
হৃদি নির্জীব মুখে বলল, ‘কী করতে হবে এখন? তুমি এত দিন পর আসছ সেই উপলক্ষে?’
বিভা আজ্ঞা জারি করার ঢঙে বলল, ‘নেচে, গেয়ে বিনোদন দাও আমাকে।’
হৃদি আগের মতো নির্জীব মুখ নিয়েই যান্ত্রিক গলায় রুদ্রকে বলল, ‘একটা গান ধর তো দোস্ত। আমি নাচতেছি।’
রুদ্র আদেশ পাবার সঙ্গে সঙ্গেই পালন করল। যেন মানুষ না, রোবট। অত্যন্ত মনোযোগী ভঙ্গিতে গান গাওয়া শুরু করল, ‘বেদের মেয়ে জোছনা আমায় কথা দিয়েছে…।’ হৃদি বসে থাকা অবস্থায়ই হাত নেড়ে, কাঁধ ঝাঁকিয়ে, কোমর দুলিয়ে নাচতে লাগল। পাঞ্জাবি, টুপি পরা ড্রাইভারটিকে দেখতে একজন সুশীল রুচিসম্পন্ন বয়স্ক মানুষ মনে হলেও তরুণ বয়সী ছোকরার মতোই জুলজুলে চোখে ব্যাক মিররের ভেতর দিয়ে সে হৃদির নাচ দেখতে লাগল। সামি আড়চোখে লক্ষ্য করল বিষয়টা। তার গাম্ভীর্যে ঠাঁসা মুখখানা আষাঢ়স্য প্রথম দিবসের আকাশের চেয়েও থমথমে। গাড়ির চালক বিগত দশ বছর যাবত তাদের অফিসে চাকরি করে। হৃদি যে হক পরিবারের পুত্রবধূ, এই বিষয়টা তার অজানা নেই। প্রতিষ্ঠানের কর্ণধারের ছেলের বউয়ের এহেন ভাঁড়ামির গল্প নিশ্চয়ই সে অফিসের প্রতিটি ইট-কাঠ-পাথরে ছড়িয়ে দেবে। তাছাড়া লোকটা যে দৃষ্টিতে হৃদির দিকে চেয়ে আছে এই মুহূর্তে… সেই চাউনির ধরনটাও সামির ভালো লাগছে না। সে একটা বড়সড় ধমক দিয়ে উঠতে গিয়েও নিজেকে সামলে নিল। প্রলম্বিত শ্বাস টেনে নিয়ে, দাঁতে দাঁত চেপে হজম করল রাগ। শীতল কণ্ঠে বলল, ‘রুদ্র প্লিজ! স্টপ ডুইং দিস ক্রেইজি স্টাফ!’
রুদ্র থামল। দিশাহারা নৃত্যরত হৃদির কানের কাছে মুখ নামিয়ে ফিসফিস করে বলল, ‘তোর বরের হইছে কী? খালি রাগ দেখায় শালা। কোনদিন মাইর খায় আমার হাতে… ঠিক নাই।’
হৃদি ঝাঁঝ ওঠা কণ্ঠে বলল, ‘আমারও মারতে ইচ্ছা করে জানিস? চল মারি!’
‘এখন ক্যামনে সম্ভব?’
‘সম্ভব হবে না কেন? এইতো লম্বা মাথাটা দেখা যাচ্ছে। এক ঝাঁক কোঁকড়া চুল। মাথার চান্দি বরাবর দে একটা গাট্টা।’
রুদ্র হেসে ফেলল। গাড়িতে আড্ডা জমল না। বিভা একচেটিয়া শ্বশুরবাড়ির গল্প করল খানিকক্ষণ। দেখা গেল বন্ধুরা কেউ তার শ্বশুরবাড়ি সমাচার শুনতে তেমন একটা আগ্রহী না। সবার মধ্যে একটা ঝিমুনি ভাব এসে গিয়েছিল। কাচপুর ব্রিজের ট্র্যাফিক জ্যামে আটকা পড়তেই রুদ্র গা ঝাড়া দিয়ে উঠে বসল। সামিকে বলল, ‘গান টান কিছু চালাস না ক্যান? সব তো ঘুমাইতেছে।’
‘কী গান শুনবি?’
‘ধুম ধারাক্কা গান ছাড় মামা।’
হৃদি তখন বিভার কাঁধে হেলে পড়ে ভসভস করে ঘুমোচ্ছে। একটু নাক ডাকার মতো শব্দ হচ্ছে ওর নিঃশ্বাসে। সামি ‘আয়রন মেইডেন’ র গান চালু করতেই ধড়ফড় করে উঠে বসে হাঁপ ধরা গলায় বলল ‘কী হইছে?’
সামি একবার ঘাড় ঘুরিয়ে দেখল। এলোমেলো চূর্ণকুন্তল এসে পড়েছে হৃদির কপালে। ঘুম ঘুম নিষ্পাপ দুটি দীঘল চোখে অবাক বিস্ময়! সকাল বেলার একফালি হলুদ রোদে মাখামাখি হয়ে আছে গাল। সুন্দর দৃশ্যটার দিকে চোখ পড়তেই ভালোলাগার ঝাপটা বাতাস ছুঁয়ে দিয়ে গেল সামিকে। ঐ নির্নিমেষ দৃষ্টির সামনে সদ্য ঘুমভাঙা ফাঁকা মস্তিষ্কসম্পন্ন হৃদির নিজেকে আরো বেশি বোকা বোকা মনে হলো। বিব্রতভাবে হাত দিয়ে ঠিক করল এলোমেলো চুল। ঠিক করল অবিন্যস্ত গায়ের ওড়না। সামি নিঃশব্দে মুখ ফিরিয়ে নিল সামনে। ভালোলাগার ঝাপটা বাতাস মিশে গেল রাজধানীর যান্ত্রিক ধুলোটে সকালে। রুদ্র তখন গানের তালে তালে হেডব্যাং করছে আর চিৎকার করে গাইছে,
‘Fear of the dark
Fear of the dark
I have a constant fear that something’s always near
Fear of the dark
Fear of the dark
I have a phobia that someone’s always there.’
ছুটির দিনে ঝুমকিকে সাংসারিক কাজে সাহায্য করে তারা। ঘর ঝাঁট দেয়। আসবাব পত্রের ওপর জমে থাকা ধুলোর আস্তরণ ভেজা ন্যাকরা দিয়ে মুছে দেয়। পরিপাটি, টানটান বিছানা করে। ঝুমকি প্রায়ই বলে তারার হাতে নাকি লক্ষ্মী আছে। যেকোনো কাজ ভারী সুনিপুণভাবে করে এই মেয়ে। যে সংসারে যাবে, সেই সংসারের শ্রী ফিরে আসতে বাধ্য। প্রশংসা পেয়ে খুব একটা অভ্যস্ত নয় তারা। হাড় জিরজিরে শরীর, চোখের মোটা চশমা আর আকর্ষণহীন মুখে লোকে কখনো কোনো গুণ খুঁজে পায় না। একমাত্র খালামণিই ব্যতিক্রম। এই মহিলা খুঁড়ে খুঁড়ে তারার মতো অনুজ্জ্বল একটি মেয়ের ভেতর থেকে শ্রেষ্ঠত্বের শাঁস বের করে আনতে চান। আরোপ করে দেন নানা কল্পিত গুণ।
রাতে ঘুম হয়নি বলে আজকে তারার মাথাটা খুব ধরেছিল। আকাশ আর রুদ্র চলে যাবার পর থেকেই বিছানায় গড়াচ্ছে সে। একটু ঘুমঘুম ভাব হতে না হতেই ঝুমকির ডাকে সাড়া দিতে হলো। মাথা ব্যথার উছিলায় শুয়ে থাকার উপায় নেই। হাজার হলেও এটা নিজের বাড়ি নয়। ঝুমকি তাকে অনেক ভালোবাসে তবুও মায়ের ভালোবাসার সাথে কি আর তুলনা চলে? জীবনে এখন এমন কোনো মানুষ নেই যাকে বলা যায়, ‘খুব মাথা ব্যথা করছে। মাথাটা একটু টিপে দেবে?’
তারা আবাল্য রোগে ভোগা মেয়ে। ছোটবেলায় অনেকেই ধারণা করেছিল সে বেশিদিন বাঁচবে না। বছরের বেশির ভাগ দিনেই পেটের পীড়া কিংবা জ্বরজারি হতো। কাঁপুনি দিয়ে জ্বর আসার দীর্ঘ রাতগুলোতে মা জেগে বসে থাকতেন মাথার কাছে। শীতল একটা ফুরফুরে ঘ্রাণ আসত মায়ের শরীর থেকে। রোগ ছিল। কষ্ট ছিল, তবুও মা পাশে ছিল বলেই পৃথিবীটা বড় সুন্দর ছিল।
চায়ের জন্য রান্নাঘরে যেতেই ঝুমকি বলল, ‘আজ বিকেল পাঁচটায় তৈরি থাকিস। জামাই আসবে। তোকে নিয়ে বেরোবে একটু।’
তারা কোনো প্রত্যুত্তর করল না। বিয়ের আগেই ওই লোকটাকে ঝুমকির জামাই সম্বোধন করাটা ভালো লাগল না তার। ঝুমকি বলে চলল, ‘একটা ম্যাজেন্টা জামদানি শাড়ি বের করে রেখেছি। ওটা পরে নিস। প্রথমবার বরের সাথে বের হবি। হালকা সাজগোজ তো করতেই হবে।’
তারা চায়ের কাপ নিয়ে বেরিয়ে এল রান্নাঘর থেকে। আকাশের ঘরের বিছানা করা হয়নি। ভেতরটা বদ্ধ হয়ে আছে। জানালা খুলে দিতেই সকালের রোদে ঘর ভেসে গেল। বড্ড গরম! মাথার ওপরের ফ্যান চালু করে চায়ে একবার চুমুক দিয়ে কাপটা রেখে দিল তারা পড়ার টেবিলের ওপর। তারপর বিছানার চাদর তুলে ঝাড়া দিল। যেন নিজের মন থেকে ঝেড়ে ফেলতে চাইল সমস্ত কালিমা আর বিষণ্ণতা। কিন্তু সেটা সম্ভব হলো না। বুকের ওপর পাথরের মতো চেপে বসে থাকল গুচ্ছ গুচ্ছ মন খারাপের মেঘ। চায়ের কাপের কাছে পুনরায় এগিয়ে যেতেই চোখ পড়ল ছোট্ট জিনিসটার ওপরে। আকাশের ইকনমিক্স বইয়ের ওপর অবহেলায় পড়ে আছে কালো সুতোর ব্রেসলেট। রুদ্রর হাতে দেখেছে বহুবার। ভুলে ফেলে গেছে হয়ত। তারা কিছুক্ষণ জিনিসটার দিকে একদৃষ্টে চেয়ে থাকল। বুকের ভেতর ঝরঝর করে ফিরে এল সকালবেলার সেই চোরা কান্নার স্রোত। মনে পড়ল খালা ছাড়াও আরো একজন মানুষ তার প্রশংসা করেছে। সেই প্রশংসার ধরনটা ভারী সুন্দর! আড়ম্বরহীন ছোট্ট একটা কথা… তোমাকে দেখলে আরাম লাগে… চট করে ব্রেসলেটটা হাতের মুঠোয় লুকিয়ে ফেলল সে। জানালার কার্নিশে দুটো শালিক ঝগড়া করছে কিচকিচ করে। বাইরে ফেরিঅলা ডাকছে। গলির মধ্যে রিকশা চলছে টুংটাং ঘণ্টা বাজিয়ে। ঝুমকি রান্নাঘরে কাজ করছে। শুকনো মরিচ ভাজার পোড়া গন্ধ ভাসছে বাতাসে। ব্রেসলেট হাতে নিয়ে তারা দাঁড়িয়ে আছে টেবিলের সামনে। ফ্যানের রুক্ষ বাতাসে চুল উড়ছে তার। উড়ছে পরনের সুতির ওড়না। শীর্ণ গলার চামড়ার নিচের নীল রগ কাঁপছে দপদপ করে। ছোট জিনিসটা হাতে নেয়ার সঙ্গে সঙ্গে একটা আজব কাণ্ড ঘটেছে। বাতাসে যেন ফিরে এসেছে পুরনো পৃথিবীর সেই শীতল ঘ্রাণ। যে পৃথিবীতে বর্ষায় মেঘ করত… শরতে কাশফুল ফুটত… বৃষ্টিতে প্রিয় কবিতা মনে পড়ত… সেই পৃথিবীটা যেন হঠাৎ বহুদিন পর এক পলকের একটুখানি দেখা দিয়ে গেল। তারা ঝাপসা চোখে নিজের মনেই হাসল একটু। বড় রহস্যময় সেই হাসি। জীবনের গভীরতম কোনো সত্য উন্মোচিত হবার পরেই মানুষ শুধু অমন গা ছমছমে রহস্যময় হাসি হাসতে পারে।
রুদ্রদের দেবপাহাড়ের বাড়িতে পৌঁছনোর আগ পর্যন্ত বন্ধুদের ঝিমুনি কাটল না। গাড়ি থেকে নেমে আড়মোড়া ভেঙে বিভা আলসে গলায় বলল, ‘এত বোরিং হয়ে গেছিস তোরা! কী বিশ্রী একটা জার্নি করলাম।’
ব্যাকডালা থেকে ট্র্যাভেলব্যাগগুলো নামিয়ে নিল সবাই একে একে। তখন বিকেল নেমে গেছে। নিভে এসেছে সূর্যের তেজ। রুদ্রর আম্মা এবং বড় বোন সদর দরজার সামনে দাঁড়িয়ে ছিলেন। বোনের কোলে একটি ফুটফটে ঘুমন্ত শিশু। অমৃতাকে দেখামাত্র চমকে উঠলেন রুদ্রর আম্মা, ‘অবুক! তোমার কপালে কী হইছে যে? দাগ কীসের?’
আচমকা প্রশ্নটা বন্ধুদের সবাইকে এক মুহূর্তের জন্য থমকে দিল। কাটল কয়েকটা স্থবির মুহূর্ত। একটা অস্বস্তি কাঁটা দিয়ে উঠল অমৃতার সর্বাঙ্গে। হাসার চেষ্টা করে বলল, ‘অ্যাক্সিডেন্ট… আন্টি! ছোটখাটো একটা অ্যাক্সিডেন্ট। তেমন কিছু না।’
রুদ্র এগিয়ে এসে মায়ের পা ছুঁয়ে সালাম করল। মা ছেলেকে জড়িয়ে ধরে আক্ষেপের সুরে বললেন, ‘আঁর ফোয়া ত বন্দু বন্দু গরি ফঅল ওই যারগুই! এতদিনে মনে পড়ল মাকে?’
রুদ্রর দেখাদেখি বন্ধুরা সবাই পা ছুঁয়ে সালাম করল তাকে। এ বাড়িতে বন্ধুরা আগেও এসেছে। প্রতিবারই রুদ্রর মা বেশ যত্নআত্তি করেন। বিয়ের পর সামি-হৃদির এই প্রথমবারের মতো আসা। নতুন বর-বউকে বিশেষভাবে আপ্যায়নের রেওয়াজ আছে চট্টগ্রামে। প্রথমেই নানা পদের নাশতা সাজিয়ে এবং মিষ্টি মুখ করিয়ে বরণ করে নেয়া হলো নব বর-বধূকে। হাতে ধরিয়ে দেয়া হলো উপহারের বাক্স। সামির মনে পড়ছে না তার বিয়েতে এ বাড়ির কাউকে নিমন্ত্রণ করা হয়েছিল কি না। তবে হৃদিদের পক্ষ থেকে ইনভিটেশন পাওয়ার কথা। সামি ভীষণ বিব্রতবোধ করছিল। হৃদির মধ্যেও কাজ করছে সীমাহীন জড়তা। বিগত দেড়মাস যাবত ওদের মধ্যে দাম্পত্য সম্পর্ক নেই, পারস্পরিক বোঝাপড়াও নেই। এমন ভয়ঙ্কর কথা রুদ্রর পরিবারকে জানাবার সাহস নেই কারো। বোঝা যাচ্ছে অমৃতা-সামি-হৃদির জীবনের ওপর দিয়ে বয়ে যাওয়া ঝড়-ঝাপটা সম্পর্কে এ বাড়ির কোনো সদস্যের বিন্দুমাত্র ধারণা নেই। আর এ কারণেই মনে মনে কিছুটা স্বস্তিবোধ করছিল বন্ধুরা। কিন্তু সামির মুখখানা দেখে আঁচ করা যায় কিছু একটা গড়বড় আছে। রুদ্রর বড়বোন ওর অস্বাভাবিক অস্বস্তি দেখে মন্তব্য ছুড়ে দিল, ‘জামাই দেখি লজ্জা পাচ্ছে, বিয়ের এতদিন হয়ে গেছে এখনো লজ্জা কেন পাচ্ছ যে?’ মনে মনে বিরক্ত হলো সামি। মুখে কিছু বলল না। জোরপূর্বক হাসি ঝুলিয়ে রাখল ঠোঁটে।
রুদ্রদের এই দোতলা বাড়িতে মাস্টারবেড-সহ দু’খানা শোবার ঘর এবং একটি গেস্টরুম আছে। গেস্টরুমটা হৃদি আর সামির জন্য বরাদ্দ করা হয়েছে। রুদ্রর ঘরে থাকবে বিভা, অমৃতা। ড্রয়িংরুমে আকাশ, রুদ্র। সব বন্দোবস্ত আগে থেকেই করা আছে। রুদ্রর বড় বোন বিভাকে বলল, ‘আমি তো মনে করছি তুমি জামাই নিয়ে আসবা। আমার শ্বশুরবাড়ি তো কাছেই। আমি আরো তোমাদের জন্য রুম-টুম রেডি করে রাখছিলাম।
বিভা ভীষণ আপ্লুত হয়ে গেল এই ভদ্রতায়। কেউ তো অন্তত অভিজিৎকে মনে করেছে। তার বন্ধুগুলা এত স্বার্থপর হয়ে যাচ্ছে দিন দিন। অভিজিৎ আসেনি বলে কেউ আফসোস পর্যন্ত করেনি। বিভা বিগলিত হাসি হেসে বলল, ‘আপু ওতো ছুটি পায়নি। নেক্সট টাইম নিশ্চয়ই নিয়ে আসব।’
‘অবশ্যই নিয়ে আসিও। খুব খুশি হব।’
হৃদি মেয়েদের ঘরেই ঢুকে পড়ল ব্যাগ ট্যাগ নিয়ে। অমৃতা চোখ পাকিয়ে বলল, ‘তুই এখানে কেন? তোর ঘরে যা।’
‘আমি এখানেই থাকব।’ হৃদির সোজাসাপ্টা উত্তর।
বিভা গম্ভীর মুখে বলল, ‘দ্যাখ হৃদি, ব্যাপারটা এক্সট্রিমলি অড দেখাবে। রুদ্রর ফ্যামিলি কী ভাববে? এমনিতেও তোরা দুইজন মুখটারে এমন বানায় রাখছিলি যে আমার নিজেরই লজ্জা লাগতেছিল সবার সামনে।’
হৃদি ট্র্যাভেল ব্যাগের চেইন খুলে তোয়ালে বের করতে করতে বলল, ‘যার যা ইচ্ছা ভাবুক। ঐ ছেলের সাথে আমি এক ঘরে থাকতে পারব না। দেখতেছিস না সকাল থেকে কী রকম ভাব নিতেছে? মনটা চাইতেছে কানশা বরাবর একটা মারি ঠাশ করে।
অমৃতা আর বিভা একে অপরের দিকে তাকাল। কী যেন কথা হয়ে গেল দুই সখীর চার চোখেতে। বিভা এগিয়ে এসে খপ করে ধরে ফেলল হৃদির হাত। অপর হাতে ধরল হৃদির ট্র্যাভেল ব্যাগ। হৃদি প্রতিবাদ করে ওঠার আগেই চাপা গলায় হুঁশিয়ারি জারি করল বিভা, ‘একদম চ্যাচামেচি করবি না। আংকেল আন্টির কানে যেন কিছু না যায়। বি কেয়ারফুল!’
সামির ঘরটা করিডোরের শেষ মাথায়। ঐ পর্যন্ত যেতে হলে মাস্টারবেড অতিক্রম করতে হয়। মাস্টারবেডের দরজা খোলা। বিশাল বড় বিছানার ওপর রুদ্রর পরিবারের সকলে গোল হয়ে বসেছে। ভগ্নিপতি ও উপস্থিত আছেন। তিনি বসেছেন বিছানার গা-ঘেঁষা একটি বেতের চেয়ারে। রুদ্রর কোলে দোল খাচ্ছে তিনমাস বয়সী ভাগিনা। ওইটুকু অংশ পার হবার সঙ্গে সঙ্গেই হৃদি এক ঝটকায় নিজের হাতটা ছাড়িয়ে নিল বিভার কাছ থেকে। বেঁকে দাঁড়িয়ে বলল, ‘আমি যাব না ওই ঘরে। সে তো আমাকে ডাকে নাই। সরিও বলেনাই।’
‘সরি বলবে কেন? এখানে ওর সরি বলার কী আছে? হৃদি তুই বুঝতে পারছিস না সামি একটা মেন্টাল ট্রমার ভেতর দিয়ে যাচ্ছে।’
‘আমিও খুব একটা ভালো নাই ঠিক আছে? সে আমাকে বাড়ি থেকে বের করে দিছে সবার সামনে। এতবড় অপমানের পর তোরা চাস আমি নিজের থেকে গিয়ে ওর সাথে ভাব করি?’
‘আচ্ছা ভাব করতে হবে না। তুই জাস্ট আজকের রাতটা ম্যানেজ কর। রুদ্রর বাবা মা টের পেয়ে গেলে ব্যাপারটা ঠিক হবে না।’
কথা বলতে বলতে বিভা দরজা ধাক্কা দিল। মিনিট দুয়েকের মধ্যে দরজাটা অল্প করে খুলল সামি। গলা বাড়িয়ে দিল। তার মাথার চুল ভেজা। চেহারার খাঁজে খাঁজে জমে আছে বিন্দু বিন্দু জল। সদ্য স্নান করা পরিচ্ছন্ন মুখটা আরো বেশি ফর্সা আর সুন্দর দেখাচ্ছে।
‘কী চাই?’
হৃদি একপাশে সরে দাঁড়িয়ে রাগে গজগজ করছিল। সামির চোখ পড়েনি তখনো ওর দিকে। বিভা বলল, ‘দরজা খোল, তোর বউ ঢুকবে।’
সামির মধ্যে একটা বিভ্রম কাজ করল। কুঞ্চিত ভ্রু নিয়ে কিছু একটা ভেবে দায়সারা গলায় বলল, ‘পরে আসতে বল। গোসল করে বের হইলাম মাত্র।’
বিভা বিরক্তিতে কাঁচুমাচু হয়ে বলল, ‘তাতে সমস্যাটা কী? ঢুকবে তো তোর বউ। অন্য কেউ না। তোদের রাগ টাগ যা আছে প্যাকেট করে ফ্যাল আপাতত। ঢাকায় গিয়ে প্যাকেট থেকে বাইর করে গায়ে মাখায় নিস। এখন রুদ্রর ফ্যামিলির সামনে কোনো সিন ক্রিয়েট করিস না প্লিজ।’
কথাটা শুনে একটা বিষণ্ণ দীর্ঘশ্বাস পড়ল সামির। দরজার সামনে থেকে সরে দাঁড়াল সে। হৃদিকে ইশারায় ভেতরে যেতে বলল বিভা। হৃদি অনিচ্ছা সত্ত্বেও আদেশ পালন করল। ঘরের ভেতরটা সাবান আর শ্যাম্পুর ঘ্রাণে ভরে আছে। সামির কোমরে একটা তোয়ালে জড়ানো। ঊর্ধ্বাঙ্গ উন্মুক্ত। পরনের জামা কাপড়গুলো ছড়ানো-ছিটানো বিছানার ওপরে। হৃদি কোনোদিকে না তাকিয়ে ড্রেসিং টেবিলের সামনে এসে দাঁড়াল। ভ্যানিটি ব্যাগ থেকে চিরুনি বের করে নিয়ে পিঠের ওপর ছড়ানো একরাশ চুলের গোছায় চিরুনি বুলাতে লাগল আলগোছে। সামি চুপচাপ কাপড় পরে নিল গায়ে। ট্রাউজার আর টিশার্ট। ভেজা তোয়ালে মেলে দিল আলনায়। হৃদির পেছনে এক হাত দূরে দাঁড়িয়ে একটু ঝুঁকে আয়নায় দেখে নিল নিজের মুখ। আঙুল দিয়ে আঁচড়ে নিল মাথার এক আঙুল সমান ঝাঁকড়া চুল। তারপর ড্রেসিং টেবিলের ওপর রাখা সিগারেটের প্যাকেটটা নিঃশব্দে তুলে নিয়ে ঘরের দরজা খুলে বেরিয়ে গেলো। হৃদির দিকে এক ঝলক তাকাল না পর্যন্ত! ও বেরিয়ে যাবার সঙ্গে সঙ্গে একটা বাধ ভাঙা কান্নার জোয়ার আছড়ে পড়ল হৃদির বুকের পাঁজরে। হাত থেকে চিরুনি ফেলে দিয়ে মুখে দশ আঙুল চাপা দিয়ে কান্না আটকানোর চেষ্টা করল সে। সামি বোধহয় তাকে আর ভালোবাসে না…! ভালোবাসলে…ভালোবাসলে মানুষ কখনো ভালোবাসার মানুষের কাছে এতটা নির্বিকার… এতটা নিরুত্তাপ হয়ে থাকতে পারে না!
করিডোরে পা রাখতেই মিষ্টিমধুর পারিবারিক কোলাহল কানে এসে লাগে। সামি কয়েক পা এগিয়ে এসে রুদ্রর বাবা মায়ের ঘরের সামনে থমকে দাঁড়ায়। উঁকি দিয়ে ভেতরটা দেখে। মায়া, মমতা আর বিশ্বাসের উত্তাপে ঘেরা পরিচ্ছন্ন এক পরিবার। কী দারুণ লাগে দেখতে! একটা দীর্ঘশ্বাস পড়ে ওর। পেছন থেকে আঁতকা একটা ধাক্কা এসে লাগে পিঠে চমকে উঠে ঘুরে তাকায়। আকাশ তর্জন গর্জন করে বলে ওঠে,
‘করস কী শালা?’
সামি চমকে ওঠা হৃৎপিণ্ড সামলে নিয়ে বলল, ‘চল নিচে যাই।’
‘ক্যান?’
‘বিড়ি টানব।’
সেই মুহূর্তে বিভা আর অমৃতা বেরিয়ে এল ঘর থেকে। দরজা খোলার শব্দ শুনে মনের অজান্তেই ঘাড় ঘুরিয়ে তাকিয়েছিল সামি। একশ’ ভোল্টের ফকফকা বাল্বের আলোয় স্বেচ্ছাচারী চোখদুটো বিনা অনুমতিতেই তীরের মতো গিয়ে বিঁধেছিল কদমছাঁট চুলঅলা ঢোলা শার্ট পরিহিতা মেয়েটার ওপর। চোখাচোখি হলো। অনেকদিন পর এই দুই জোড়া চোখ একে অপরের ঠিকানায় গিয়ে ভিড়ল অপ্রত্যাশিতভাবে। দুজনেই দুজনের জনম জনমের চেনা! তবুও এক অদ্ভুত, বিস্ময়কর অনতিক্রম্য দূরত্ব দুই বন্ধুর মাঝে অগ্নিবেদি স্থাপন করে দিয়েছে। চাইলেই এখন আর এই বেদি অতিক্রম করা যায় না। রোগা মুখখানার ওপর নজর পড়তেই সামি শিউরে উঠেছিল ভেতরে ভেতরে। এই মেয়েকে সে চেনে না। তার অনেকদিনের চেনাজানা, সাহসী, আত্মবিশ্বাসী বন্ধুটির সাথে এই মেয়ের কোনো মিল নেই। সামির মর্মভেদী চোখের চাউনি সহ্য করতে পারল না অমৃতা। চোখ সরিয়ে নিল। আর সরিয়ে নেবার পরমুহূর্তেই বুঝতে পারল তার বুক অসম্ভব কাঁপছে! মেরুদণ্ডে চিলিক দিচ্ছে বিদ্যুৎ। আশ্চর্য! ওদের চেহারার এই মিলটা আগে অতটা ধরা পড়েনি কেন কখনো? সামির মুখখানা যেন অবিকল তার বাবার মতো। সেই তীক্ষ্ণধার বুদ্ধির প্রলেপ, সেই কাটা কাটা ধারালো চোয়াল! শুধু গায়ের রঙটাতেই তফাৎ। বন্ধুর মুখের দিকে তাকালে যদি নিজের জীবনের সবচেয়ে বড় ভুলটির কথা মনে পড়ে প্রতিনিয়ত, তবে সেই বন্ধুত্ব টিকবে কী করে? অমৃতার বুকের মধ্যে একটা নতুন কষ্ট যেন তীব্র আর্তনাদ করে বিষফোঁড়ার মতো গজিয়ে উঠল এই মাত্র। সেই সাথে দুনিয়া কাঁপানো ভয়! টিকবে তো বন্ধুত্বটা? সামি ফিরে আসবে তো? ক্ষমা করবে তো?
সামি অপ্রস্তুতভাবে দাঁড়িয়ে ছিল। তার চোখ মুখ সদ্য ঘুম থেকে ওঠা মানুষের মতো নির্বোধ। বোকা বোকা দৃষ্টি। অমৃতার মাথার কাটা দাগটা কি কোনোদিন মুছে যাবে না? না গেলে সামি ঐ মুখের দিকে তাকিয়ে কথা বলবে কী করে? প্রতিবার ওর দিকে পলক তুললেই দগদগে বীভৎস সেই ক্ষত চোখে চোখ রেখে কটাক্ষ করে বলবে, তুমি খুনী! তুমি খুন করতে চেয়েছিলে এই মেয়েটিকে!
রুদ্র বেরিয়ে এল ঘর থেকে। কোলে বোনের বাচ্চা। মুখখানা ঝলমল করছে ঝুমঝুম আনন্দে। মনে অপরিসীম খুশির জোয়ার। মানুষের জীবনের সবচেয়ে সুখের সময় হলো যখন সে জীবনের সমস্ত প্রিয় মানুষদের একই ছাদের নিচে পেয়ে যায়। প্রিয়জনে ঘেরা মুহূর্তগুলো বড় বেশি দামি। রুদ্র এখন এই মহামূল্যবান সুখী মুহূর্তের মধ্যে আকণ্ঠ ডুবে আছে। বন্ধুরা আছে… পরিবারের সদস্যরা আছে… আর কী লাগে? সামির মুখ থেকে তখনো বোকা বোকা ভাবটা সরেনি। রুদ্র ওর দিকে চেয়ে বলল, ‘কী হইছে তোর?’
আকাশ একটা হাত রাখল সামির কাঁধের ওপর। রুদ্রকে বলল, ‘আমরা একটু নিচ থেকে আসতেছি। তুই থাক।’
‘আচ্ছা বেশি দেরি করিস না। ডিনার রেডি হচ্ছে।’
উত্তপ্ত গরমের দুপুরে ম্যাজেন্টা জামদানিটা পরতে বিন্দুমাত্র ইচ্ছে হচ্ছিল না তারার। কিন্তু ঝুমকির মুখে এমন নিষ্কলুষ আনন্দ সে বহুদিন দেখেনি। নিজ হাতে সুনিপুণভাবে শাড়িটা পরিয়ে দিচ্ছে সে তারাকে। মুখে মিটিমিটি হাসি নিয়ে বলছে, ‘এই শাড়ি খানা আমার মায়ের। তোমার নানীর। উনার ভীষণ প্রিয় শাড়ি ছিল এটা।’
তারা আয়নার সামনে দাঁড়িয়ে চুপচাপ নিজেকে দেখছিল। গভীর বিষণ্ণতায় ডোবা দুটি চোখের ওপর মোটা কাচের বেখাপ্পা চশমা। ঢেউ খেলানো চুলের ঝাঁপি ঘিরে আছে রোগা মুখখানাকে। গায়ের রং ফ্যাকাশে। অথচ এক কালে সে ফর্সা ছিল। জ্বরে পুড়ে পুড়েও সেই ফর্সা রং ম্লান হতো না কখনো। মা চলে যাবার পর থেকে ঐ মুখের রক্ত যেন ধীরে ধীরে কমে যেতে লাগল। কমতে কমতে এখন রক্তহীন, পিঙ্গল, ধূসর বর্ণে পরিণত হয়েছে। কণ্ঠার হাড় ভেসে আছে কঙ্কালের মতো। অপুষ্ট বুক এবং নিতম্ব তারার মনে হলো এ ধরনের মেয়েকে কোনো পুরুষই পছন্দ করবে না। এমনকি ঐ মধ্যবয়স্ক, বেঁটে, মাথায় পাতলা চুলঅলা তেলতেলে চেহারার লোকটাও হয়ত মুখের ওপর বাজে কথা বলে দিতে পারে। অবশ্য আজকাল কে কী বলল তা নিয়ে আর মাথা ঘামায় না সে। জীবনে অপমান তো কম সহ্য করতে হলো না। এখন তিরস্কার, গঞ্জনা, ঘৃণা সবটাই নিত্যদিনের ডাল ভাতের মতো সহজ হয়ে গেছে। খালার ভালোবাসাটুকুই জীবনের একমাত্র সম্বল। আর ভাগ্যক্রমে আকাশের মত ভাই পেয়েছিল বলে! এই বাসায় আসার পর থেকে অন্তত রাতের বেলা নিশ্চিন্তে ঘুমানো যায়। মামার বাড়িতে একেকটা রাত ছিল বিভীষিকাময়। বাড়ির সবাই ঘুমিয়ে পড়লেই পায়ে পায়ে ওর বিছানার কাছে এসে দাঁড়াত সেই পিশাচটা। গায়ে হাত রাখত বিশ্রীভাবে। নিজের মামাত ভাইয়ের বিরুদ্ধে মামা মামীর কাছে সরাসরি নালিশ দিতে ভয় হতো। তবুও একদিন সাহস করে বলে ফেলেছিল। সেই সাহসের চড়া দাম দিতে হয়েছিল অবশ্য। চুলের মুঠি ধরে এমন মার মারলেন মামী। এমনকি মামাও তিন চারটা চড় থাপ্পড় গালে বসিয়ে দিতে ভুললেন না। টানা তিনদিন বিছানা ছেড়ে উঠতে পারেনি। হুহু করে জ্বরের শীত বাতাস ছুটে এসে বাসা বেঁধেছিল ব্যথার শরীরে। সেই হাড়কাঁপানো জ্বরের দিনগুলোতে কেউ ওর দিকে ফিরে তাকায়নি। ওর বদ্ধমূল ধারণা হয়েছিল এই জ্বরেই সে মারা যাবে। কিন্তু হায়াত ছিল বলেই হয়ত আল্লাহ একদিন খালাকে পাঠিয়ে দিলেন মামা বাড়িতে।
‘কীরে, মুখটাকে এমন প্যাঁচার মতো বানিয়ে রেখেছিস কেন? খুব কালো কালো দেখাচ্ছে তোকে। পাউডার দে। এই ধর।’ ঝুমকির কথায় ঘোর ভাঙল তারার। ম্লান হেসে বলল, ‘পাউডার দিয়ে কিছু হবে না খালা। আমি হলাম অন্ধকার মুখের মানুষ। আমার মুখের এই অন্ধকার কোনোদিন সরবে না।’
‘এসব আবোল-তাবোল কথা তোকে কে বলেছে? কী পাগলের মতো বকবক করছিস!’
তারা একটা দীর্ঘশ্বাস গোপন করল। যে বলেছে তার নামটা একটাবার মুখে উচ্চারণ করতে খুব ইচ্ছে হচ্ছে। কিন্তু সাহস হচ্ছে না। কেন সাহস হচ্ছে না তার কারণ সে জানে না। শুধু জানে ওই নামটা অন্যরকম। ঐ নামটা সাধারণ কোনো মানুষের নয়। ঐ নাম এমন একজনের যে অজস্র অন্ধকার মুখের মানুষের মনে আলোর বিস্তারণ করে।
বৈঠক খানায় লোকটা বসে ছিল। তারা পর্দার ফাঁক দিয়ে দেখল গভীর মনোযোগের সাথে আঙুল দিয়ে নাক খুঁটছে। বিশ্রী লাগল দৃশ্যটা। ঝুমকি ওকে ঠেলে দিল সামনে। বিগলিত হাসি হেসে বলল, ‘আপনি তো কিছুই খেলেন না। চা ঠান্ডা হয়ে গেল।’
লোকটা নাক থেকে আঙুল সরিয়ে সৌজন্যতার হাসি হেসে বলল, ‘এখন কিছুই খাব না। আমি লাঞ্চ করি বারোটায়। সন্ধ্যার আগে আর কিছু মুখে তুলি না।
তারা গুটিসুটি হয়ে দাঁড়িয়েছে ঝুমকির পেছনে। লোকটা বসা থেকে উঠে দাঁড়িয়ে বলল, ‘আসি তাহলে।’
ঠিক সেই মুহূর্তে কলিংবেল বেজে উঠল। ঝুমকি দরজা খুলতেই মনীষা ঢুকল ভেতরে। খুব ব্যস্ত গলায় বলল, ‘আজ সকাল থেকে আমার ঘরে পানি নেই। কী ব্যাপার বলুন তো আন্টি? গোসলটা পর্যন্ত করতে পারলাম না। ভেবেছিলাম এখন করব। কিন্তু পানি তো আসেনি!’ হড়বড় করে অনেকগুলো কথা বলে ফেলল মনীষা। রাব্বির দিকে চোখ পড়তেই একটু অপ্রস্তুত ভাবে সালাম দিল। ঘিয়া রঙের সুতির শাড়ি ওর পরনে। ঘাড়ে মস্ত খোঁপা। মুখজোড়া থইথই করছে একরাশ ক্লান্তি। নাকে ঘামের বিন্দু। তবুও কী স্নিগ্ধ সুন্দর! দেখলে চোখ জুড়িয়ে যায়। মনীষা ঘরে ঢোকার সঙ্গে সঙ্গে রাব্বি বিদ্যুৎস্পৃষ্টের মতো চমকে উঠেছে। চোখ জুলজুল করছে মুগ্ধতায়। বিষয়টা বুঝতে ঝুমকির খুব বেশি সময় লাগল না। তার মুখটা কালো হয়ে উঠল। ভুল সময়ে এসে পড়েছে এটা বুঝতে পেরে মনীষা খুব দ্রুত পাশের ঘরে চলে গেল। রাব্বির চোখ থেকে তখনো লোলুপ মুগ্ধতা ঝরে ঝরে পড়ছে। ঐ মুখ দেখে হাসি পেল তারার। সিঁড়িঘরে এসে রাব্বি ফ্যাসফ্যাসে গলায় প্রশ্ন করল, ‘মেয়েটা কে?’
‘আমাদের প্রতিবেশী।’ তারা কথাটা বলতে বলতে লক্ষ্য করল লোকটা ওর থেকে এক দেড় ইঞ্চি ছোট হবে উচ্চতায়। মেয়ে হিসেবে তারার উচ্চতা বেশ ভালো। পাঁচ ফিট পাঁচ। লোকটা তাহলে পাঁচ ফিট চার হবে। রাব্বি অনেকটা স্বগতোক্তির মতো বলল, ‘ভারী সুন্দর দেখতে!’
তারা হাসল, ‘হ্যাঁ সুন্দর। মনীষাপু খুব সুন্দর!’
বিল্ডিং-এর সামনে একটা টয়োটা গাড়ি পার্ক করা ছিল। তারা জানে না এটা লোকটার নিজের গাড়ি নাকি ভাড়া। সে নিঃশব্দে, নত মস্তকে গাড়ির পেছনের সিটে উঠে বসল। ভেবেছিল লোকটা ড্রাইভারের পাশের সিটে বসবে। কিন্তু দেখা গেল সে সুড়সুড় করে তারার পাশে উঠে বসল। তারা গা বাঁচিয়ে জানালার দিকে সরে গেলো অনেক খানি। জানালার কাচ নামানো। বাইরে বিকেল মরে এসেছে। অপরাহ্নের ছায়াগুলো এখন দীর্ঘ। রোদ নেই, তবুও আঠা আঠা ঘামে শরীর ভিজে যায়। গাড়ি চলতে শুরু করতেই একটু গরম হাওয়া এসে মুখে লাগে। বড় একটা শ্বাস টেনে নেয় তারা। লোকটা ওর দিকে সরে এসে একটু চাপা গলায় বলে, ‘শাড়ির রঙটা পছন্দ হয়নি।’
তারা ঘুরে তাকালো। সাদার ওপর কালোর ডুরিকাটা ফুল হাত ফর্মাল শার্ট লোকটার পরনে। মাথার পাতলা চুল পরিপাটি আঁচড়ানো। মুখের বাদামি চামড়ায় বিন্দু বুন্দু ঘাম। নাকের খাঁজে তেল। ঠোঁটের কোণে একটা বেহায়া হাসি। বয়স কত হবে লোকটার? পঁয়ত্রিশ? নাকি চল্লিশ?
এক পলকে অনেকটা দেখে নিয়ে তারা আলসেভাবে মুখ ঘুরিয়ে নিল। চোখ রাখল অপরাহ্নের দীর্ঘ ছায়াঘেরা রাস্তায়। গাড়ির ভেতর হিন্দি গান চলছে।
‘Teri meri, meri teri prem kahani hai mushkil
Do lafzon mein yeh bayaan na ho paay’
‘তোমার চশমার ফ্রেমটাও আমার পছন্দ না। বেশি মোটা।’ বলল লোকটা। তারা নিশ্চুপ।
‘কথা বলছ না যে?’
তারা মুখ ঘুরিয়ে তাকাল। নিঃস্পৃহ স্বরে বলল, ‘আপনি কেমন আছেন?’
‘বেশ ভালো। তুমি কেমন আছ?’
‘বেশ ভালো।’
‘আমার নাম তো তুমি জানো, তাই না?’
‘ভুলে গেছি।’
‘আমার নাম রাব্বি।
‘এবার থেকে মনে থাকবে, রাব্বি সাহেব।’
‘চল তোমাকে আজকে একটা নতুন চশমার ফ্রেম কিনে দেই।’
‘জি না। আজকে আমার কেনাকাটা করতে ইচ্ছে করছে না।’
‘কী করতে ইচ্ছে করছে তোমার?’
তারা চুপ করে থাকে। দূরলগ্ন দৃষ্টিতে চেয়ে থাকে ধূলো পড়া, ঘোলাটে শহরের দিকে।
‘ফুচকা খাবে?’
‘খাওয়া যায়।’
রাব্বি তারার হাতের ওপর হাত রাখল সন্তর্পণে। তারা চমকে উঠল না। হাত সরিয়েও নিল না। মূর্তির মতো বসে রইল। তিরিশ মিনিটের মাথায় গাড়িটা বসুন্ধরা সিটির সামনে এসে দাঁড়াল। ছুটির দিন বলে বেজায় লোকের সমাগম। শপিং মলের সামনে গিজগিজ করছে ফেরিঅলা, সিএনজি অলা এবং প্রাইভেট কার। শাড়ির কুচি কোনো রকমে সামলে নিয়ে সাবধানে সিঁড়ি ভাঙতে লাগল তারা। আঠা ঘামে শাড়িটা শরীরের সাথে লেগে আছে। কুটকুট করছে চামড়া। ভেতরে ঢুকে এসির বাতাসে বেশ আরাম লাগল। রাব্বি ওর মুখোমুখি দাঁড়িয়ে জহুরি চোখে কী যেন দেখল। তারপর বলল, ‘তোমার মুখে পাউডারের ছোপ ছোপ দাগ লেগে আছে। খুব উইয়ার্ড দেখাচ্ছে। চলো একটা ভালো মেকআপ ফাউন্ডেশন কিনে দেই।
তারা গম্ভীরভাবে বলল, ‘রাব্বি সাহেব, আমি একবারই বলেছি কোনো কেনাকাটা করব না। আপনার আমাকে কিছু দেবার ইচ্ছে থাকলে সেটা বিয়ের পরে দেবেন। এখন নয়।
কথাটা বলে তারা সামনের দিকে পা বাড়াল। বড় শপিংমলে ঘুরে বেড়াতে তার বরাবরই ভালো লাগে। ব্যাগে পয়সা না থাকলেও ভালো লাগে। নানা রঙের, নানা জাতের জিনিস এবং জামা কাপড়ের মাঝে মনটাকে আস্তে আস্তে ডুবিয়ে দেয়ার মাঝে মুক্তির স্বাদ পায় সে। রাব্বি ওর পাশাপাশি হাঁটতে হাঁটতে বলল, ‘বিয়ের ডেট এই মাসের শেষের দিকে ফেলতে চাচ্ছি। তোমার কী মতামত?’
‘আমার কোনো মতামত নেই। আপনারা যা ভালো বোঝেন করেন।’ নীরস গলায় উত্তর দেয় তারা। রাব্বি কী যেন বলার জন্য উসখুস করে। বলে না। চোরা চোখে চেয়ে থাকে তারার দিকে। চলন্ত সিঁড়িতে চড়ে একের-পর-এক ফ্লোর পার হয় ওরা। উঠে আসে ওপরের দিকে। ফুডকোর্টে পৌঁছে একটা ফুচকার দোকানের সামনে বসে। রাব্বি দই ফুচকা অর্ডার দেয়। চারপাশে তরুণ তরুণীদের হৈ-হুল্লোড়। বেশ উৎসব মুখর পরিবেশ। ঢাকার মেয়েদের সাজপোশাকের ধরন বেশ পাল্টে গেছে। নানা রং ঢং-এর জামা গায়ে দিয়ে ঘুরে বেড়ায় ওরা। জিন্স, টপ্স, স্কার্ট… কিছু কিছু জামার নাম জানেও না তারা। এত হাল ফ্যাশনের মেয়েদের মধ্যে নিজেকে বড্ড গেঁয়ো বলে মনে হয় ওর। গালে হাত দিয়ে রাব্বির মুখোমুখি বসে, চারপাশের আধুনিক স্মার্ট ছেলে-মেয়েদের দেখতে দেখতে তারার হঠাৎ মনে পড়ে রুদ্র কদিন পর দেশ ছেড়ে চলে যাবে। সেখানে অনেক ফ্যাশন্যাবল, সুন্দরী মেয়েদের সাথে পরিচয় হবে ওর। সাদা চামড়ার মোমের মতো রূপসী মেমসাহেব পাশে নিয়ে সুন্দর সুন্দর জায়গায় ঘুরে বেড়াবে। তারাকে ওর ভুলেও মনে পড়বে না কখনো। মনে পড়ার কথাও না। মুখের সামনে দইফুচকার প্লেট এনে রাখে ওয়েটার। তারা নিঃশব্দে কাছে টেনে নেয় প্লেটটা। রাব্বি ফ্যালফ্যাল করে তাকিয়ে থাকে ওর দিকে। চোখ, মুখ, নাক সবটা খুঁটে খুঁটে দেখে। এমনকি বুকের দিকেও একদৃষ্টে চেয়ে থাকে। অস্বস্তি লাগে তারার। ঢকঢক করে এক বোতল পানি খেয়ে নেয়। হঠাৎ কী কারণে যেন ব্যাগের বাইরের পকেটে রাখা ব্রেসলেটটায় হাত রাখে। চোখ নামিয়ে দেখে একবার। সঙ্গে সঙ্গে চারপাশটা স্নিগ্ধ হয়ে আসে। পুরনো পৃথিবীর সেই চেনা শীতল ঘ্রাণটা নাকে এসে ধাক্কা খায়। প্রসন্ন চিত্তে একটা দই ফুচকা মুখে তুলে নেয়। স্বাদটা অমৃত বলে মনে হয়!
বিল্ডিং-এর নিচে এসে ঢালু রাস্তার ধার ঘেঁষে দাঁড়ালো ওরা। আকাশ আর সামি। রাস্তার পাশে পাহাড় নেমে গেছে উত্তাই হয়ে। সবুজ গাছগাছালিতে ভরে আছে পাহাড়ের গা। সন্ধ্যার পর এদিকটা নির্জন হয়ে যায়। ওরা দুজন বাদে তৃতীয় কোনো মনুষ্যর উপস্থিতি নেই। রুদ্রদের বাড়ির গেটের মাথায় লাগানো হলুদ আলোটা টিমটিম করে জ্বলছে। আশেপাশে কোথাও ময়লার ডাস্টবিন আছে। বাতাসে দুর্গন্ধ ভেসে বেড়াচ্ছে। আকাশ কথা শুরু করল, ‘আচ্ছা মামা, কাহিনি কী কিছুই বুঝতেছি না। গত এক মাস যাবত একটা আননোন নাম্বার থেকে খালি টেক্সট আসে, বুঝছস?’
‘কী টেক্সট আসে?’
‘আরে হাবিজাবি কথাবার্তা।’
সিগারেট দাঁতে চেপে সামি অস্ফুটে বলল,
‘কী রকম হাবিজাবি, শুনেই দেখি!’
‘আমার কোনদিন কোন শার্ট পরা উচিত, কখন আমাকে দেখে কেমন লাগতেছে, সে আমাকে কতটা পছন্দ করে এইসব বালছাল।’
সামি হাসে, ‘ভালোই তো! তোর সবগুলা স্টুডেন্ট শালা তোর উপর ক্রাশ খায়। এইটা তো সুখবর!
‘ধুর… ক্রাশের গুল্লি মারি। কেউ নিশ্চয়ই ফাজলামি করতেছে।’ একটু থেমে আকাশ চোখ ছোট করে তাকায় সামির দিকে, ‘তোরা কেউ নাতো?’
‘রুদ্র হইতে পারে। ওই শালার দুইদিন পর পর মামদোবাজি না করলে ভাত হজম হয় না। তবে আমার মনে হয় এটা তোর ভার্সিটির কেউ। তুই কল ব্যাক করিস নাই নাম্বারে?’
‘কল দিছিলাম। বন্ধ ছিল। বারবার ফোন দেয়ার টাইম আছে নাকি?’
‘হুম’ ছোট করে শব্দটা উচ্চারণ করে সিগারেটে টান দেয় সামি। চোখ দুটো একটু ছোট হয়ে আসে। অন্যমনস্ক গলায় বলে, ‘আর কী খবর?’
‘কীসের খবর জানতে চাস?’
‘সবাই তো বিদেশ টিদেশ যাইতেছে গা। তুই কবে যাবি?’
একটা মোটাতাজা মশা ভনভন করে উড়ে এসে বসেছিল আকাশের ডান হাতের কব্জিতে। বাম হাত দিয়ে ঠাশ করে মশাটার মুণ্ডুপাত করে আকাশ সামান্য বিরক্তি নিয়ে বলল, ‘মাথা খারাপ!’
‘ক্যান মাথা খারাপের কী আছে? তুই ভার্সিটি থেকে লিভ নে বছর দুয়েকের জন্য। বিদেশের ডিগ্রির দাম আছে।’
গেটের মাথায় জ্বলতে থাকা টিমটিমে হলদে আলোর আবছায়ায় আকাশকে একটু চিন্তিত দেখাল হঠাৎ। ঠোঁট উল্টে বলল, ‘পসিবল না।’
‘তেমন ইম্পসিবল কিছুও না।’
‘আমি না থাকলে আমার বাপ যেকোন সময় তার বউরে মারতে মারতে খুন কইরা ফেলবে।’
সামি খিকখিক করে হেসে উঠে বলল, ‘তুই থাকলে বউ পিটায় না? ভালোই তো। তোর বাপ কি তোরে ডরায় নাকি?’
আকাশ চুপ করে থাকে। এভাবে ভেবে দেখেনি তো কখনো! আজকাল অন্যরকম কিছু একটা লক্ষ্য করে আকাশ ওই মানুষটার ধকধক করে জ্বলতে থাকা পাশবিক চোখে। ওটা ভয়, সমীহ নাকি করুণা তা কে জানে! বস্তুত নিজের জন্মদাতাকে সে ঠিক মতো চেনে না। কখনো কোনো টান অনুভব করেনি মানুষটার প্রতি। দেশ ছেড়ে চলে গেলে ঐ স্বার্থপর, দায়িত্বজ্ঞানহীন লোকের জন্য আকাশের কখনো মন কেমন করবে না। আকাশ জানে না বাবার ভালোবাসা ঠিক কী রকম হয়। এই ভালোবাসার রং কী, স্বাদ কেমন! জানে না পিতা-পুত্রের মধ্যে মধুর সম্পর্ক বলতে ঠিক কী বোঝায়। কিন্তু একটা বিষয় খুব হলফ করে জানে যে প্রকৃতির মতো, সময়ের মতো… ভালোবাসাও রং পাল্টায়। রং পাল্টায় মানুষের পারস্পরিক সম্পর্কগুলো। সামির মতো পিতৃভক্ত ছেলে আকাশ দ্বিতীয়টি দেখেনি জীবনে। পিতার প্রসঙ্গ উঠলে গর্বে চোখের তারা চকচক করে উঠত সবসময়। সামির বাবাকেও মনে হতো পিতা হিসেবে তিনি শ্রেষ্ঠ। ওদের পিতা-পুত্রের মধ্যকার অবিচল ভালোবাসা, শ্রদ্ধা এবং নির্ভরতা মুগ্ধ করত আকাশকে। কতবার সামিদের সুখী সুন্দর পরিচ্ছন্ন পরিবার দেখে মনের অজান্তেই দীর্ঘশ্বাস ফেলেছে! বন্ধুর সুখে তার হিংসে হয়নি কখনো। শুধু মনে হতো মা যদি আরো কটা দিন বেঁচে থাকত, আর বাবাটা যদি সামির বাবার মতো সত্যিকারের একজন মানুষ হতো… তাহলে জীবন হয়ে উঠত অনেক বেশি সুন্দর এবং স্বস্তির। অথচ সামিদের সুখী পরিবার এক লহমায় ছিন্নভিন্ন হয়ে গেল। মায়াবী ভালোবাসায় বিশ্বাসঘাতকতা এবং ঘৃণার বীভৎস প্রলেপ পড়ল। কী অদ্ভুত!
আচমকা একটা ঢিল এসে পড়ে ওদের দুজনের পায়ের কাছে। চমকে উঠে ওপরের দিকে তাকায় ওরা। দোতলার বারান্দা অন্ধকার। কোনো মানুষের ছায়া নেই। বারান্দার পাশে বেডরুমের জানালার পর্দা হালকা উড়ছে। ঘরে জ্বলতে থাকা টিউবলাইটের আভাস এসে পড়েছে পর্দায়। দুই বন্ধু একে অপরের দিকে তাকালো ক্ষণিকের জন্য। আকাশ গম্ভীরভাবে বলল, ‘হৃদির জ্বীন বয়ফ্রেন্ড এসে গেছে মনে হচ্ছে।’
সামি কাষ্ঠ হাসি হাসল, ‘মানুষ বয়ফ্রেন্ডের কি অভাব পড়ছিল? তোর বান্ধবী জ্বীন বয়ফ্রেন্ড বানাইতে গেল ক্যান?’
দ্বিতীয় ঢিলটা সামির কাঁধ ছুঁয়ে মাটিতে এসে পড়ল। বিরক্তি নিয়ে ছোট্ট গোলাকার বস্তুটি রাস্তা থেকে তুলে নিল সে। দাঁত কিড়মিড় করে স্বগতোক্তির মতো বলল, ‘কোন শালার মামদোবাজি এইসব?’
দেখা গেল কাগজ দুমড়েমুচড়ে বলের আকৃতি করা হয়েছে। সামি মোচড়ানো কাগজটা খুলে আধো আলো-আঁধারিতে দেখল তাতে গোটা গোটা অক্ষরে লেখা, ‘সামি হারামজাদা! এখুনি চলে যা এই বাড়ি থেকে। নইলে এক থাপ্পড় দিয়ে তোর বেলুনের মতো মুখটা ভস করে ফাটায় দিব!’
বাক্যটা পড়ে হাঁ হয়ে গেল সামি। হাঁ করা মুখ নিয়েই আকাশের দিকে কাগজটা বাড়িয়ে দিল। লাইনটা পড়া মাত্র আকাশের চোখে কৌতুক ঝিকমিক করে উঠল। হাসতে হাসতে বলল, ‘দি গ্রেট হালুলুকা হ্যাজ আরাইভড। এইবার তোর খবর আছে সামিউল হক! তোর বউয়ের জ্বীন বয়ফ্রেন্ডের কাজ এসব বুঝলি? ব্যাটা জেলাস।’
সামির ললাট কুঁচকে গেল। গলায় বিজবিজে সন্দেহ নিয়ে বলল, ‘তোদের ফাইজলামি, না?’
আকাশ জিব কাটল, ‘আল্লাহর কসম দোস্ত, আমি এসবের কিচ্ছু জানি না!’
সামি সিগারেটে শেষ টান দিয়ে ছাই ফেলল মাটিতে। জ্বলন্ত আগুনের বিন্দু জুতো দিয়ে মাড়িয়ে বেশ গম্ভীরভাবে বলল, ‘তাহলে কে করছে বল? হৃদি?’
‘কী জানি!’ ঠোঁট উল্টে বলে আকাশ। একটু থেমে আবার বলে, ‘হৃদি কিন্তু সেইরকম রেগে আছে তোর ওপর।
‘রাগ করার অধিকার কি শুধু ওর একারই আছে? আমার নাই?’
‘কী লাভ এত রাগ টাগ কইরা দোস্ত? হুদাই প্যারা নিস না। প্যাচ-আপ কইরা ফ্যাল।’
‘কিছু সমস্যার সমাধান অতটা সহজে হয় না। কিছু জিনিস…’ বলতে বলতে একটা গভীর বিষণ্ন শ্বাস পড়ে সামির, ‘কিছু জিনিস হাজার চাইলেও আর আগের মতো হয় না।’
চেষ্টাটা অন্তত কর। দ্যাখ… দোস্ত তুই আমার ফ্রেন্ড… হৃদিও আমার ফ্রেন্ড। আমি ওর কষ্টটা নিজের চোখে দেখতেছি সেই প্রথম থেকে ঠিক আছে? তোদের পারিবারিক সমস্যার জন্য এই মেয়েটা কেন কষ্ট পাবে বল? এইটা তো কোনোভাবেই ফেয়ার না।’
সেই মুহূর্তে তৃতীয় ঢিলটা এসে পড়ল সামির ব্রহ্মতালু বরাবর। চমকে ওঠা গলায় চাপা একটা আর্তনাদ করে উঠল সে। তীব্র ঝাঁজের সাথে কাগজের বলটা হাতে তুলে নিল মাথার তালু থেকে। খুলে দেখল তাতে লেখা, ‘অ্যাই বজ্জাত। যাচ্ছিস না কেন? একটা লাথি মেরে এখুনি তোকে ঢাকায় পাঠাচ্ছি, দাঁড়া!’
সামি হাসতে গিয়েও কেন যেন হাসতে পারলো না শেষমেশ। গমগমে গলায় বলল, ‘অন্য টাইম হইলে মজা নিতাম দোস্ত। কিন্তু আজকাল আমার অনেক ছোটখাটো ইস্যুতেও রাগ ধইরা যায়। পরশুদিন বুঝছস পান্থপথের বাল মার্কা সিগন্যালে বইসা আছি। পাশের গাড়ির জানালা থেকে একটা মেয়ে অনেকক্ষণ ধইরা ফ্যালফ্যাল কইরা চায়া ছিল। আগে এসব জিনিসে মজা পাইতাম। অন্য রকম একটা থ্রিল কাজ করত ভিতরে। কিন্তু গতকাল আমার মনে চাইছে মাইয়াটার কান বরাবর একটা ঠাশ কইরা মারি বিশ্বাস কর! সবকিছুই বিরক্ত লাগে ক্যান জানি! এখন এই হাস্যকর ঢিল মারামারির খেলাটা হাইসা উড়ায় দেয়া উচিত ছিল। কিন্তু আমি পারতেছি না। মন চাচ্ছে যে এই কাজটা করছে তার হাতের কব্জির উপর খপ কইরা একটা দায়ের কোপ বসাই।’
আকাশ হাসতে হাসতে বলল, ‘এটার কারণ হইল আগে ছিলা তুমি জীবিত আর এখন তুমি বিবাহিত। জীবন মরণের মতো বিশাল পার্থক্য! এইজন্যই বিয়া করা উচিত না।’
বাড়ির ভেতরে ঢুকেই খাবার ঘরে ডাক পড়ল। রুদ্রর দাদার আমলের বাড়িটিতে এখনো পুরনো দিনের ছাপ আছে ষোল আনা। সামনে পেছনে চওড়া ঘোরানো বারান্দা। সম্মুখের বারান্দার গ্রিল জাল দিয়ে ঢাকা। মেঝেতে সাদা কালো ছক কাটা মোজাইক। দেয়ালে অনেক দিন হলো নতুন রং দেয়া হয়নি। আসবাবপত্রও পুরনো ধাঁচের। রুদ্রর বাবা আজ অবধি বাড়ি সংস্কারের কাজে হাত লাগাননি। তিনি চট্টগ্রাম কলেজের বাংলার অধ্যাপক। বিষয় আশয়ে নিরাসক্ত ব্যক্তিটি ব্যাংক ব্যালেন্স, নগদ টাকা এবং জমিজমা সংক্রান্ত হিসেব নিকেশের চাইতে ড্রয়িং রুমের শেলফে সাজিয়ে রাখা বইয়ের সংখ্যা হিসেব করতে বেশি ভালোবাসেন। দেবপাহাড়ের এই দ্বিতল ভবনটি ছাড়া তার আর কোনো স্থাবর সম্পত্তি নেই। পাথরঘাটায় রুদ্রর দাদার আরেকটি বাড়ি আছে যার মালিকানা রুদ্রর দুই ফুপুর মাঝে বণ্টন করে দেয়া হয়েছে।
ডাইনিং-এ এসে দেখা গেল আয়োজন বিশাল। সাদা রঙের ফুল ফুল ডিজাইন অলা রাবার ক্লথ বিছানো লম্বাটে ডাইনিংটেবিলের এক ধার থেকে অন্য ধার ভরে আছে বিফ কালাভুনা, লইট্টা ফ্রাই, শুটকির ভর্তা সহ নানা পদের খাবারে। টেবিলের ঠিক মাঝ বরাবর রাখা দুটো আস্ত মুরগির রোস্ট। রুদ্র বলল এই আস্ত মুরগীকে স্থানীয় ভাষায় বলা হয় ‘দুরুস কুরা’। নতুন বর-বধূকে দুরুস কুরা দিয়ে আপ্যায়ন করা চট্টগ্রামের ঐতিহ্য।
হৃদিকে অনিচ্ছা সত্ত্বেও শাড়ি পরতে হয়েছিল। ঢাকা থেকে শাড়ি নিয়ে আসা হয়নি। রুদ্রর আম্মার উপহার দেয়া মসলিন কাতান শাড়িটা বান্ধবীদের জোরাজুরিতে রীতিমতন বাধ্য হয়ে পরতে হলো। হৃদির মনে হচ্ছে এই শাড়িটাতে তাকে একটুও মানায়নি। শাড়ির রং মেরুন। এমন গাঢ় রঙের শাড়িতে শ্যামলা মেয়েদের খুব একটা মানায় না বলেই তার ধারণা। বিভা জোরজবরদস্তি মুখে ফুল কভারেজ মেকআপ করে দিয়েছে। অনলাইনে কেনা বিদেশী ব্র্যান্ডের নানা রকম প্রসাধন সামগ্রীর এক্সপেরিমেন্ট চালিয়েছে। হৃদির সাজগোজে একেবারেই মন নেই আজকাল। বিরক্ত লাগছিল ভীষণ। কিন্তু বিভার মন রক্ষার্থে বিরূপ মনোভাবটা চাপা দেয়ার চেষ্টা করেছে। হাজার চেষ্টা করলেও ওর মুখের চামড়ার পরতে পরতে অসন্তুষ্টির আভা তীব্রভাবে প্রকাশ পাচ্ছিল।
বন্ধুরা সবাই খেতে বসে গেছে। সামিকে হৃদির পাশে বসানো হলো। তারপর ওদের প্লেটে তুলে দেয়া হল আস্ত মুরগি। এটাই নাকি নিয়ম। সামি অস্বস্তি নিয়ে বলল, ‘এই গোটা মুরগী আমাকে খেতে হবে?’
রুদ্রর বড়বোন বলল, ‘হ্যাঁ পুরাটাই খেতে হবে।’
সামিকে ভারি অসহায় দেখালো সেই সময়। রুদ্র বলল, ‘তুই খাইতে না পারলে আমাকে দিয়ে দে!’
রুদ্রর বোন ধমকে উঠল, ‘তুই কেন খাবি? তুই কি নতুন জামাই?’
রুদ্রর আম্মা রুদ্রর বোনকে বললেন, ‘আচ্ছা আমার ছেলেটা এতদিন পরে আসছে, তুমি এরকম করিও না। আরো আছে। আমি এনে দিচ্ছি।’ এই বলে তিনি রান্নাঘরের দিকে এগিয়ে যাচ্ছিলেন রুদ্রর জন্য আস্ত মুরগির রোস্ট আনতে। হৃদি বাধা দিয়ে বলল, ‘আন্টি আমি এটা খেতে পারব না। আমারটাই রুদ্রকে দিচ্ছি। আপনি প্লিজ কষ্ট করবেন না। বসুন এখানে।’
রুদ্রর আম্মা হাসতে হাসতে বললেন, ‘কষ্ট কীসের। তোমরা আসছ যে খুব ভালো লাগতেছে আমার।’
‘আপনি আমাদের বিয়েতে যাননি কেন আন্টি?’ হৃদি বলল আক্ষেপের সুরে রুদ্রর দিকে চিকেন রোস্টের ডিশ এগিয়ে দিতে দিতে।
রুদ্রর আম্মা বললেন, ‘বিয়েতে যেতে পারি নাই যে তোমার আংকেলের শরীরটা ভালো ছিল না।’
বিভার সেলফোন বেজে উঠল ঝনঝন করে। অভিজিতের ভিডিও কল। ফোনের স্ক্রিনে অভিজিতের নাম দেখামাত্র বিভার চোখে জুলজুল করা আনন্দের যে রেশটুকু পড়ল তা উপস্থিত সকলের নজর কেড়ে নিল। বিভা বাম হাতে ফোন খামচে ধরে এঁটো ডান হাত নিয়েই খাবার রেখে উঠে দাঁড়াল। ছুটে চলল বারান্দার দিকে। হৃদি দেখছিল হাসিখুশি, সুখী, সুন্দরী বিভাকে। সামিকে বিয়ে করার পর নিজেকে বিভার চেয়ে অনেকাংশে সৌভাগ্যশালী মনে হয়েছিল তার। মনে মনে বিভার কথা ভেবে কষ্ট পেত সে। অপরাধবোধ কাজ করত। মনে হতো বিভার সুখ কেড়ে নিয়েছে নিজ হাতে। সেই সাথে গোপন বিজয়ের নিষিদ্ধ এক অবাধ্য আনন্দ মনের তলানি জুড়ে মৃদু অহংকারের আস্তর তৈরি করেছিল। সামিকে ভালোবেসেও পেল না বিভা। গুণবতী, রূপসী বিভা হেরে গেল হৃদির মতো সাধারণ, গুণহীন, মাকাল ফলের কাছে। বিভাকে বুকের সবটা দিয়ে ভালোবাসলেও ওর এই হেরে যাওয়াটা হৃদিকে মাঝে মাঝেই অদ্ভুত এক নিষিদ্ধ আনন্দ দিত। অথচ আজ… আজ এই সত্য স্পষ্টরূপেই প্রতীয়মান যে বিভা সবদিক দিয়েই জিতে গেছে। যে ভালোবাসা বিভা আর অভিজিতের মধ্যে আছে সেই ভালোবাসার ছিটেফোঁটাও সামি এবং হৃদির মধ্যে নেই। থাকলে… থাকলে পাশে বসা সামিকে আজকে হৃদির এত দূরের মানুষ বলে মনে হতো না। যে সামি রাগে অন্ধ হয়ে বান্ধবীর মাথায় ফুলদানি ভাঙতে পারে, সেই সামিকে সে আসলেই চেনে না! কখনো যে রেগেমেগে সে নিজের স্ত্রীর সাথেও একই কাণ্ড করে বসবে না, তার নিশ্চয়তা কোথায়?
খাবার সময় রুদ্র আর আকাশই বেশি কথা বলছিল। রুদ্রর মা একটু পরপর অমৃতাকে দেখছিলেন। যেন কিছু একটা খুঁজে বেড়াচ্ছেন তিনি অমৃতার মুখে। একটা সময় বিড়বিড় করে অনেকটা স্বগোতক্তির মতো বললেন, ‘মাইয়্যেও আগে হত সোন্দর আসিল এহন এইল্লে কা অই গেলগুই?’
অমৃতা একটু অবাক হয়ে বলল, ‘আন্টি আমাকে কিছু বললেন?’
‘তোমাকে খুব পেইল দেখাচ্ছে। অসুস্থ নাকি তুমি?’
অমৃতা মুচকি হাসল, ‘না না… অসুস্থ নই। আমি ঠিক আছি।’
‘হ্যালো মা! কী খবর?’ সেলফোন কানে ঠেকিয়ে বলল অমৃতা।
‘তুই কোথায়?’
‘রুদ্রদের বাসায়।’
‘ফিরছিস কবে?’
‘এখনো শিওর না।’
‘শোন এই শুক্রবারে ছেলেটা তোর সাথে দেখা করতে চেয়েছে। ওর বাবা মাও আসবে। আমরা ঠিক করেছি দুই পক্ষ মিলে কোনো একটা রেস্টুরেন্টে বসব।’
‘কোন ছেলে? কেন দেখা করতে চেয়েছে?’
‘তোর একটা বিয়ের প্রস্তাব এসেছে বলেছিলাম না?’
অমৃতা বিরক্তিতে কাদা কাদা হয়ে বলল, ‘মা প্লিজ! বন্ধ কর তো এসব! আমি বিয়ে করব না। একথা তো অনেক আগেই বলে দিয়েছি!’
মায়ের কণ্ঠস্বর উচ্চগ্রামে উঠল, ‘বিয়ে করতেই হবে তোকে। বিদেশে যাওয়ার আগেই করতে হবে। অবিবাহিত মেয়ে আমরা একলা এত দূরে ছাড়ব না।’
‘সিরিয়াসলি?’
‘হ্যাঁ সিরিয়াসলি।’
‘হাস্যকর কথাবার্তা বলো নাতো মা! এসব বিয়েশাদী ঘর সংসার আমাকে দিয়ে হবে না। তোমরা বরং দিপাকে বিয়ে দেয়ার চেষ্টা কর।’ কথাটা বলে ফোনের লাইন কেটে দিল অমৃতা। দোতলার পশ্চিমের বারান্দায় গ্রিলের ধার ঘেঁষে দাঁড়িয়ে একটা সিগারেট ধরিয়েছিল সে। অন্ধকার আকাশে গোল চাঁদ ঝুলে আছে। চাঁদের চারিদিকে ঢেউখেলানো ধোঁয়াটে মেঘের বিস্তার। নীলচে জোছনায় সেই মেঘের ঢেউগুলোকে বড় রহস্যময় দেখায়। ঝিরঝিরে একটা প্রাণ জুড়ানো বাতাস দেবপাহাড়ের নিবিড় গাছগাছালির পাতায় পাতায় দোল দিয়ে যাচ্ছিল। ধারে-কাছে কোনো বাড়ির ছাদে ছেলে-মেয়েরা গলা ছেড়ে গান গাইছে।
‘কী করিস?’ বিভার কণ্ঠস্বর কানে এসে লাগল।
অমৃতা ঘাড় ঘুরিয়ে দেখল বিভাকে। নীরস গলায় বলল, ‘বিড়ি টানি।’
‘একলা কেন? বাকিরা সব কোথায়?’
‘কে জানে!’
‘এত আপসেট দেখাচ্ছে কেন তোকে? কী হইছে?’ বিভার প্রশ্ন। অমৃতা একটা দীর্ঘশ্বাস ফেলে বলল, ‘আমার কথা বাদ দে। আমাদের জামাই বাবু কেমন আছে?’
বিভা সলজ্জ হেসে বলল, ‘মিস করছে আমাকে।’
‘আহারে… উনাকে সঙ্গে নিয়ে এলেই পারতি।’
‘ছুটি নেই তো! কদিন আগে মায়ের অসুস্থতার জন্য ছুটি নিতে হলো। এখন আবার কী করে নেয় বল?’
‘হুম…!’
‘তোর খবর বল। একা একা দেশ ছেড়ে এত দূরে যাবার ফিলিংস কেমন?’
অমৃতা ঠোঁট উল্টে বলল, ‘কোনো ফিলিংস টের পাচ্ছি না। আজকাল আমার অনুভূতিগুলো কেমন ভোঁতা হয়ে গেছে। এদিকে আমার সিনিয়ার চাইতেছে না আমি বিদেশ যাই। উনি বললেন প্র্যাক্টিশনার হইতে চাইলে মাস্টার্স না করে বার অ্যাট ল’ করা উচিত। মাস্টার্সের জন্য দেশ ছাড়তেছি এটা উনি সাপোর্ট করতেছেন না, বুঝছিস? উনি চায় আমি প্র্যাক্টিসেই থাকি।’
‘ঠিকই তো। মাস্টার্স তো তুই করছিস একবার। আবার কী দরকার। তাছাড়া তোর মতো ট্যালেন্টেড জুনিয়ার হারাইতে চাইবে ক্যান বল? তুই বরং ব্যারিস্টারি কর।’
‘পয়সা দিবে কে? এল এম এমের জন্য তো ফান্ড পেয়ে গেলাম।’
‘আঙ্কেল দিবে।’
‘আমার বাপের অত টাকা নাই।’
সেলফোন বেজে উঠল আবার। আকাশ কল করছে অমৃতার নাম্বারে। ধরতেই ওপাশ থেকে বলল, ‘তোরা কই? ছাদে আয়।’
‘তোরা সব কি ছাদে নাকি?’
‘হ আমরা সবাই ছাদে। বিভা কি তোর সাথে আছে?’
‘হুম আমার সাথেই আছে।’
‘চলে আয় তাড়াতাড়ি।’
ফোন রেখে আধ খাওয়া জ্বলন্ত সিগারেটটা দূরে ছুড়ে ফেলল অমৃতা। রেলিং এর বাইরে পিচ করে আলসে থুতু ফেলল একবার। তারপর বিভাকে বলল, চল ছাদে যাই।’
নীল জোছনায় চেয়ার পেতে গোল হয়ে বসেছিল ওরা তিনজন। রুদ্র, আকাশ আর সামি। রুদ্রর কোলে গিটার। আকাশ সেলফোনে মগ্ন। সামি চেয়ারে হেলান দিয়ে উদাস ভঙ্গিতে ধোঁয়াটে মেঘে ঘেরা রহস্যময় চাঁদটা দেখছিল। ক্ষণিক আগে মা ফোন দিয়েছিল। সামি বলেছে বিপ্লবের গ্রামের বাড়ি এসেছে। মিথ্যে বলতে ইচ্ছে হয়নি কিন্তু মাকে সে আর কষ্ট দিতে চায় না। সামি জানে প্রতারক বন্ধুদের সঙ্গ এখনো সে ছাড়তে পারেনি এই তথ্য মাকে সীমাহীন কষ্ট দেবে। হৃদি কিছুটা দূরে রেলিং-এর ধার-ঘেঁষে ধীর পায়ে পায়চারি করছে আর ফোনে কথা বলছে নিচু স্বরে। মৃদু বাতাসে ওর শাড়ির আঁচল উড়ছে। উড়ছে খোলা চুল। সামি আড়চোখে লক্ষ্য করছিল ওকে। কার সাথে কথা বলছে এতটা সময় ধরে? সামি নিজের ভেতর বেশ কিছুদিন যাবত এক ধরনের বৈরাগ্য টের পাচ্ছে। সব কিছুতেই একটা গা সওয়া নির্বিকার ভাব। যাবতীয় পার্থিব টানাপোড়েন তুচ্ছ মনে হয়। সুখ, দুঃখ, ঘৃণা অথবা ভালোবাসার মতো সূক্ষ্ম ইন্দ্রিয়জাত অনুভূতিগুলোকে আর আগের মতো টের পায় না সে। টের পায় শুধু বিরক্তি। যেমন এই মুহূর্তে হৃদিকে তার প্রচণ্ড বিরক্ত লাগছে। মন চাইছে ওর হাত থেকে ফোনটা কেড়ে নিয়ে ছুড়ে ফেলে দেয় বাইরে। তারপর কানটা মলে দিয়ে বলে, ‘এত রাতে কার সাথে কথা বলিস তুই?’
পাশের ছাদে ছোটখাটো একটা দল অনেকক্ষণ যাবত গান গেয়ে যাচ্ছে খালি গলায়। রাস্তা থেকে ছুটে আসা পিঙ্গল আবছায়ায় কারো মুখ ঠিকমতো বোঝা যায় না। রেলিং-এর গায়ে ঠেস দেয়া মূর্তিগুলোকে অলীক বলে মনে হয়। পাশের বাড়ির সাথে রুদ্রদের বাড়ির দূরত্ব খুব বেশি নয়। হাত বাড়ালেই ছোঁয়া যায় ওই ছাদের রেলিং। সম্মুখে গাছগাছালির জঙ্গলে ভরা পাহাড় ঢালু হয়ে নিচে নেমে মিশে গেছে বড় রাস্তার সাথে। দৃষ্টি প্রসারিত করলেই দেখা যায় পাহাড়ের নিচের আলোকজ্জ্বল রাতজাগা বন্দরনগরীর অবিরাম ঝিকিমিকি।
একটি মেয়ে হেঁড়ে গলায় গাইছিল,
‘ওরে নীল দরিয়া
আমায় দে রে দে ছাড়িয়া…’
আকাশ রুদ্রকে বলল, ‘আজকে মনে হয় তুই চান্স পাবি না। শিল্পীর মেলা বসে গেছে। তোর বেল নাই।’
রুদ্র একটু সময় চুপ করে থেকে ফন্দি আঁটার গলায় বলল, ‘চল জ্বালাই ওদেরকে!’
আকাশকে দেখে মনে হল এই কথাটা বেশ পছন্দ হয়েছে। নড়েচড়ে বসে বেশ উদ্যমী হয়ে বলল, ‘কীভাবে জ্বালাবি?’
‘দাঁড়া অমৃতা বিভা আসুক। সবাই মিলে এমন চিল্লায়ে গান ধরব যে ওরা ছাদ ছাইড়া পালাইতে বাধ্য হবে।’
সামি বিরস গলায় বলল, ‘দেখা যাবে ফলাফল হয়ে গেছে উল্টা। ওরা পালাচ্ছে না। আমরাই পালাচ্ছি।’
‘জি না! পলাইব ওরা। পারলে ছাদ থেকে লাফ দিয়া নামবে। বেট ধরলাম।’
‘কত টাকা?’
‘কী খালি ট্যাকা ট্যাকা করস শালা। ট্যাকা ছাড়া জীবনে আর কিছু নাই?’
‘বাজি ধরুম কীসে তাহলে? তোর তো ব্যাটা গার্লফ্রেন্ডও নাই। গার্লফ্রেন্ড থাকলে কইতাম এক দিনের জন্য তোর গার্লফ্রেন্ড আমার।’ সামি বলল উত্তেজিতভাবে। আকাশ চাপা গলায় বলে উঠল, ‘আস্তে… তোর বউ কিন্তু কাছাকাছিই আছে। বুঝে শুনে কথা বল ড্যুড!’
‘ধুর… বউরে আমি ডরাই নাকি?’ তেজি গলায় বলে সামি। হৃদি তখন পায়ে পায়ে হেঁটে এসেছে ওদের কাছে। উৎসুক হয়ে প্রশ্ন করছে, ‘কী হইছে?’
সামি অন্যদিকে চোখ ঘুরিয়ে নিল। উত্তর দিল রুদ্র, ‘সামি বলতেছে ও নাকি তোরে ডরায় না।’
‘কী?’ হুঙ্কারের সুরে প্রশ্ন করে হৃদি।
আকাশ কাঁচুমাচু হয়ে বলে, ‘আমরা তো ওর কথা বিশ্বাসই করি নাই দোস্ত! বউরে ভয় পায় না। তাও আবার তোর মতো বউ! এত বড় সাহস!’ সামি এবারেও কোনো কথা বলল না। উদাস ভঙ্গিতে চেয়ে থাকল জোছনা ধোয়া আসমানের দিকে। হৃদি বলল, ‘আমাকে ভয় পায় নাকি পায় না এইসব কথা কেন আসল হঠাৎ?’
রুদ্র হড়বড় করে বলল, ‘দুঃখের কথা কী আর বলব দোস্ত? আমার গার্লফ্রেন্ডকে ধার চায় তোর বর। একদিনের জন্য।’
এ কথা শুনে হৃদির নাক দিয়ে ড্রাগনের মতো ফোঁসফোঁস অগ্নি-শ্বাস পড়তে লাগল। কোমরে হাত রেখে বিভীষণ চোখে চেয়ে রইল সে সামির দিকে কিছুক্ষণ। সামি নির্বিকার। মুগ্ধ নয়নে চেয়ে আছে জোছনার নীল ধোঁয়াশার দিকে। মুখে একটা পরিচিত গানের সুর তুলছে শিস দিয়ে। ঐ নির্বিকারত্ব দেখে হৃদির রাগের মাত্রা আর কয়েক ডিগ্রী বেড়ে গেল। গর্জে উঠে বলল, ‘ফালতু মানুষরা তো এসবই করবে। নিজের বউকে তো ভালো লাগবে না আর। অন্যের গার্লফ্রেন্ডের দিকে নজর দিবে।’ একটু থেমে সে রুদ্রর দিকে চেয়ে ত্যাড়া গলায় বলল, ‘তোর গার্লফ্রেন্ড আবার কে? আমি তো কিছু জানি না!’
‘ফিউচার গার্লফ্রেন্ড। আমেরিকায় যাইয়া সবার প্রথম আমার যে ব্লন্ড গার্লফ্রেন্ডটা হবে তাকেই চায় তোর জালিম স্বামী।’ রুদ্র বলল কাতর গলায়।
আকাশ তিরস্কারের গলায় বলল, ‘ছি সামি, তুমি পৃথিবীর নিকৃষ্টতম স্বামী!’
সামি নির্লিপ্ত ভাবে বলল, ‘রুদ্র শোন, রাশান মেয়েরা অনেক সুন্দর হয় বুঝছিস। তুই বরং একটা রাশান গার্লফ্রেন্ড বানা। ভালো হবে।’
সেই মুহূর্তে হঠাৎ আসমান থেকে যেন কী একটা পড়ল টুপ করে। সামির কোলের ওপর। একটু চমকে উঠে কাগজের পুটলিটা তুলে নিল সামি। খুলে দেখল লেখা আছে, ‘এখনো গেলি না? পাছায় কিক মেরে ছাদের ওপর থেকে ফেলে দিব তোকে হারামজাদা। এখুনি বের হয়ে যা!’
পড়ামাত্র রাগে গজগজ করে উঠে হৃদির মুখের সামনে কাগজটা মেলে ধরল সামি, ‘এসব ফাইজলামির মানে কী? ‘
অনেকদিন বাদে হৃদির সাথে সরাসরি কোনো কথা বলল সে। হৃদি এই আকস্মিকতায় কিঞ্চিৎ থতোমতো খেয়ে গিয়েছিল। সামির হাতে ধরা কাগজটায় পলক ফেলে নিষ্পাপ মুখে বলল,
‘কী এটা?’
‘এটা কী তুমি জানো না?’ দাঁত কিড়মিড় করে সামি। ‘আজিব! আমি কীভাবে জানব?’
আকাশ সামির হাত থেকে কাগজটা তুলে নিয়ে দেখল। অট্টহাসি হেসে বলল, ‘দ্য গ্রেট হালুলুকা হ্যাজ ল্যান্ডেড অন দ্য ছাদ!’
হৃদি চোখ পিটপিট করে কিছুক্ষণ চিন্তামগ্ন হয়ে থেকে ভারী ইনোসেন্ট গলায় বলল, ‘তুই বলতে চাচ্ছিস এটা হালুর হাতের লেখা?’
রুদ্র সুর করে বলল, ‘হালু… রিকশাঅলা তোর খালু! হালুকে জিজ্ঞাসা করিস তো ওর কোন খালু ঢাকা শহরে রিকশা চালায় কি না?’
হৃদি একটা গাট্টা মারল রুদ্রর মাথায় ‘চুপ থাক!’
সামি তীব্র বিরক্তি এবং তাচ্ছিল্যের সাথে কাগজটা দুমরে মুচড়ে ছুড়ে মারল দূরে। মুখে বলল, ‘এইসব লেইম জোকের কোনো মানে হয় না।’
হৃদি বাকি দুই বন্ধুর দিকে চেয়ে রসিয়ে রসিয়ে বলল, ‘আমি তো কিছুই জানি না! হোয়াটস গোয়িং অন বিচ?’
‘আই ডোন্ট নো, বিচ!’ হৃদির গলার সুর নকল করেই বলল আকাশ। সামি দূরের বন্দরনগরীর অবিরাম ঝিকিমিকির দিকে চোখ রেখে তীব্র গলায় প্রত্যুত্তর করল, ‘এসব বালছাল ফাইজলামির বয়স নাই আর। এখন এসবে মজা লাগে না। মেজাজ খারাপ হয়।
হৃদি তখনো বিষয়টা ঠিকমতো বুঝে উঠতে পারেনি। আলুথালু চোখে চেয়ে আছে বন্ধুদের দিকে। সেই সময় অমৃতা আর বিভার আগমন ঘটল। পাশের ছাদের মেয়েটা তখনো গলা ছেড়ে গেয়ে যাচ্ছিল গান। সবাই সমবেত হবার পর সামি খবরটা দিল, ‘শোন, পরশু দিন সকাল দশটায় আমার একটা ইম্পর্ট্যান্ট মিটিং আছে। অনলাইনে করা সম্ভব না। সো কক্সবাজার যাওয়ার প্ল্যানটা এইবার বাদ দে। আমরা কালকে সারাদিন ঘুরাফিরা করে সন্ধ্যার পর ব্যাক করব ঢাকা।’
রুদ্র আপত্তি জানাল, ‘কীরে মামা। এইটা লাস্ট টাইম ফানিমুন হবে। আবার কবে আমরা একসাথে হব ঠিক নাই। প্লিজ ম্যানেজ কর সামহাও।’
সামি ঘাড় নাড়ে, ‘পসিবল না দোস্ত। বোঝার চেষ্টা কর।
রুদ্রর মনটা খারাপ হলো। কিন্তু কথা আর বাড়াল না সে। বিভাকে বলল, ‘বিভাবরী শোন, এখন আমি গান ধরব আর তুমি তাধিন তাধিন নাচবা। এমন নাচ নাচবা যেন পাশের ছাদের ছাগলগুলা বিরক্ত হয়ে ম্যাম্যা বন্ধ করে বাড়ি ফিরে যায়। গট ইট?’
বিভা নিরুপায় গলায় বলল, ‘কিন্তু আমার সাথে তো ঘুঙুর নাই। ঘুঙুর ছাড়া ক্যামনে নাচব?’
‘আরে ধুত্তোর ঘুঙুর। নাচার জন্য এসব লাগে নাকি? আকাশরে বললে এখনই ধেইধেই শুরু করবে।’ রুদ্র বলল গিটারে টুংটাং করতে করতে। অমৃতা বলল, ‘কেন পাশের বাসার মেয়েটা তো বেশ সুন্দর গাচ্ছে। ভালো লাগতেছে শুনতে।’
রুদ্রর আত্মসম্মানে ঘা লাগল, ‘আমার মতো এত বড় শিল্পী সামনে বসে আছে। আর তুই দুই টাকার শিল্পীর গান শুনতে চাস? যা শালা… আজকে কোনো গান হবে না।’
বিভা হাতজোড় করে কপট বিনয়ের সুরে বলল, ‘একথা বলিবেন না গুরু! আপনার সঙ্গীত না হইলে আজিকার এই সুরের মুর্ছনা ছারখার হইয়া যাইবে। আমি কলিকাতা থেকে ছুটিয়া আসিয়াছি শুধুমাত্র আপনার মহৎ সঙ্গীতের টানে!’
ওর বলার ধরনে বাকিরা হেসে ফেলল। পর্যাপ্ত চেয়ার ছিল না বলে বিভা আর অমৃতা ছাদের মেঝেতে আসন গেঁড়ে বসল। অনেকদিন বাদে ছয় বন্ধুর আসর জমে উঠতে যাচ্ছে। ওদের সবার চোখে ফুর্তির রেশ। মনটা আনন্দে উথাল-পাতাল। শুধু অমৃতা একটু অপ্রতিভ, অন্যমনস্ক এবং বিচলিত।
সামি ওর মুখোমুখি চেয়ারে বসেছে। কিন্তু কেউ কারো দিকে চোখ তুলে তাকাচ্ছে না। একটা দম আটকানো অস্বস্তি দুজনের মধ্যকার শূন্য বাতাসকে ক্রমেই বিষাক্ত করে তুলছে।
পাশের ছাদের গানের দল এখন নতুন গান শুরু করেছে। রুদ্র উচ্চস্বরে গাওয়া শুরু করল,
‘তুই বন্ধু হয়ে আমার হাতটা ছুঁলে
আমি এ বিশ্ব সংসার যাবো ভুলে
ভুলবো সব ভুল অংকের ভুল উত্তর
শত দুঃখ বেদনা আর কষ্টের প্রহর
তুই বন্ধু হয়ে থাকলে আমার পাশে
আমি কষ্ট গিলে খাই এক নিঃশ্বাসে
তুই কাছে আয়, দূরে চলে যাই চল
তোর জন্য গড়েছি স্বপ্নের বৃষ্টি মহল!’
ওর সাথে বাকি বন্ধুরাও গলা মিলিয়ে দিল। বিভা, হৃদি আর আকাশ শুরু করল নাচ। পাশের বাড়ির দলটা বিস্তর থতোমতো খেয়ে গেছে। গান থামিয়ে নিঝুম হয়ে বসে আছে অন্ধকারে। বন্ধুদের গলার স্বর এবং উদ্যম ওদের চাইতে দ্বিগুণ বেশি এটা বুঝতে পেরেই হয়ত হার মেনে নিয়েছে। কিন্তু প্রাথমিক বিস্ময়ের ধাক্কাটা খুব সহজেই সামলে নিল ওরা। মিনিট দুয়েকের মধ্যেই গলা ছেড়ে দিল আবার। এবার আগের চাইতে তিনগুণ উঁচু ভলিউমে। এতে রুদ্রর কণ্ঠের তেজ আরো বেড়ে গেল। সামি ভীষণ বিরক্ত, ‘কী মুশকিলে পড়লাম। চারিদিকে ভ্যাভ্যা করতেছে এক দল ভ্যাড়া। এর মধ্যে থাকা যায়?’
কে শোনে কার কথা? হৃদি, বিভা আর আকাশ ধেই ধেই করে নেচে যাচ্ছে। আবোলতাবোল সুরে গান গাইছে। কোনোদিকে হুঁশ নেই। রুদ্রর সুরেলা কণ্ঠস্বর হোঁচট খাচ্ছে ওদের বেসুরো গলার সাথে মিশতে গিয়ে। অমৃতা চুপচাপ বসে আছে। চুপচাপ বসে আছে সামি। একগুচ্ছ প্রাণোচ্ছল তারুণ্যের মাঝে দুটি বিষণ্ণ মানুষ ঝিম ধরে আছে। হঠাৎ বিভা থেমে পড়ে হাঁপধরা গলায় বলল, ‘পারতেছি না। এনার্জি নাই।
‘কী হলো?’ সামির প্রশ্ন।
বিভা ওর পাশের চেয়ারে বসে বলল, ‘জানি না দোস্ত, মাথাটা হঠাৎ ঘুরায় উঠল। মুখে বিশ্রী একটা স্বাদ।’
আকাশের ফোন ডেকে উঠল আচমকা। নাচতে নাচতে ফোনটা কানে ঠেকিয়ে প্রায় চিৎকার করে বলল, ‘হ্যালো।’ গানের আওয়াজ এতই প্রকট যে ওর গগনবিদারী চিৎকারটাও ফিকে মনে হলো। কিছুক্ষণ চুপ থেকে আবার চেঁচিয়ে উঠল সে, ‘হ্যাঁ তারা! বলো কী খবর?’
গাইতে গাইতে হঠাৎ খেই হারিয়ে ফেলল রুদ্র। গানের কথা ভুলে গেলো। স্মরণে এল আজ সকালে মেয়েটা তাকে অগ্রাহ্য করেছিল। ঐ অবজ্ঞাটুকু যে অনিচ্ছাকৃত ছিল না রুদ্র তা জানে। কিন্তু কেন? কেন হঠাৎ এই অদ্ভুত আচরণ? আকাশ ফোন হাতে নিয়ে একটু দূরে সরে যায়। ওর পেছন পেছন দূরে সরে যায় রুদ্রর অভিনিবেশ। ফুর্তিবাজ বুকের খাঁজে সম্পূর্ণ অন্য রকম একটা মন এসে ভর করে হঠাৎ। কটা চোখের মণিতে টলটল করে বিষণ্ণতা। মনে হয় ছোট্ট ওই বদ্ধ ঘরে একলা বসে বোকা মেয়েটা কী করছে এই মুহূর্তে? ওর কথা ভাবতে গিয়ে রুদ্ররও কেন এই ভরা মজলিশে হঠাৎ নিজেকে ভীষণ একা মনে হচ্ছে? একাকিত্বর রোগটা কি ছোঁয়াচে? তারার কাছ থেকে উড়ে এসে সেই রোগ রুদ্রর শরীরেও বাসা বাঁধল নাকি অবশেষে?
‘থামলি কেন?’ হৃদির আগুন গরম প্রশ্ন। একটু অপ্রস্তুত হয়ে গেল রুদ্র। কিছু বলতে পারল না। পাশের বাড়ির ছাদের ছেলে-মেয়েরা এই আকস্মিক নিস্তব্ধতাকে হেরে যাওয়া ভেবে উল্লাসে মেতে উঠেছে। বিভা খুব রেগে গেল, ‘রুদ্রর বাচ্চা! তুই চুপ করে গেলি কেন? ওরা তো জিতে গেল!’
অমৃতা আকাশকে ডেকে বলল, ‘অ্যাই আকাশ! তারার সাথে আমাকে একটু কথা বলিয়ে দিস তো!’ আকাশ হেঁটে এসে ফোনটা অমৃতার দিকে এগিয়ে দিল। অমৃতা ফোন কানে নিয়ে বলল, ‘হ্যালো তারা! কেমন আছ আপু?’
‘এইতো ভালোই। আজ সন্ধ্যায় আকাশ ভাইয়ার কাছে একজন এসেছিল প্রিন্টার নিয়ে। উনি নাকি ভাইয়ার প্রিন্টার ধার নিয়েছিল কদিনের জন্য। তো এই খবরটা জানানোর জন্যই ফোন দিলাম।’
অমৃতার কানে কথাগুলো কৈফিয়তের মতো শোনালো। অথচ সে তো মেয়েটির কাছে কোনো কৈফিয়ত চায়নি। চাওয়ার প্রশ্নই আসে না। সে তার ভাইকে যেকোনো সময় ফোন করবে, এতে অমৃতার কী এসে যায়? একটু সময় নীরবতা পালন করে অমৃতা বলল, ‘তোমার খালা কেমন আছেন তারা? ডমেস্টিক ভায়োলেন্স হচ্ছে নাতো আর?’
‘না আপু। বিগত কিছুদিন ধরে খালুর মাথা মোটামুটি ঠান্ডা।’
‘হুম… দ্যাটস অ্যা গুড নিউজ! মানবাধিকার সংস্থা থেকে তোমার খালুকে এর মাঝেই দুইবার সামন দেয়া হয়েছে। উনি একবারও দেখা করেননি। এরপরের সামন অমান্য করলে কেস হয়ে যাওয়ার সম্ভাবনা আছে। তোমার কি মনে হয় উনি শুধরে গেছেন? আমি কি মানবাধিকার সংস্থার কমপ্লেইনটা তুলে নেব?’
তারা কিছুক্ষণ চুপ করে থেকে বলল, ‘আমার মনে হয় কমপ্লেইনটা তুলে নিলেই ভালো হয় আপু। খালাও চাইছেন না পারিবারিক বিষয় নিয়ে কোর্ট-কাচারি হোক।’
‘তোমার খালু যদি আবারও খালার গায়ে হাত তোলেন, মারধর করেন, তাহলে কিন্তু কেস হবে। আমি চাই কেসটা হোক।’
তারা চিন্তিত গলায় বলল, ‘আমি তাহলে খালাকে একবার জিজ্ঞাসা করে দেখি।’
‘হুম… সেটাই ভালো হবে। জানিও আমাকে, কেমন?’
‘জি আপু।’
‘একটু দ্রুত জানাতে হবে।
‘জি আপু।’
‘ভালো থেকো।’
‘আপু আপনি কেমন আছেন?’ অমৃতার মনে হলো তারা ইচ্ছাকৃত ভাবে কথোপকথন প্রলম্বিত করছে।
‘আমি ভালোই আছি।’
তারা একটু ইতস্তত করে বলে, ‘বাকিরা সবাই কেমন আছে?’
এই প্রশ্ন শুনে অমৃতার তীক্ষ্ণ বুদ্ধিসম্পন্ন চোখের দৃষ্টি কী কারণে যেন রুদ্রর ওপরে গিয়ে পড়ল। ওদিকে বাকি চার বন্ধু নিজেদের মধ্যে গল্পে মশগুল ছিল। রুদ্রর মন ছিল না সেই গল্পে… মন ছিল না গিটারের তারে… মন কোথায় ছিল সে জানে না আদতে…তবে চোখদুটি কোনো এক বিচিত্র কারণে আশ্রয় নিয়েছিল অমৃতার মুখের ভাঁজে। চোখে চোখ পড়ে যেতেই সে অপ্রস্তুত হলো সামান্য। মুখ ঝুঁকিয়ে নিল গিটারের ওপর। অমৃতা হেসে তারাকে বলল, ‘বাকিরা সবাই ভালো আছে।’
তারার কণ্ঠস্বর একটু ম্লান শোনালো, ‘আচ্ছা ঠিক আছে। রাখি তাহলে আপু।’
‘রুদ্র গান গাইছে। তুমি কি রুদ্রর গান শুনবে তারা?’ সাবধানে প্রশ্নটা ছুড়ে দিল অমৃতা।
ওপাশে নীরবতা। কোনো কথা নেই। অমৃতা জানে না… কেউ জানে না… ঐ নাম শোনামাত্র তারার বুকটা কী অসম্ভব এক কম্পনে কম্পিত হয়ে উঠেছিল! রুদ্র মুখ তুলে দেখল একবার অমৃতাকে। তারপর ধীর গলায় বলল, ‘একটা রবীন্দ্রসঙ্গীত ধরি, কেমন?
‘কীরে তোর কথা শেষ হয় নাই? আমার ফোন দে।’ অধৈর্য হয়ে উঠল আকাশ।
‘এত পাগল হইছিস ক্যান? তোর ফোন খেয়ে ফেলব না আমি। চিল!’ আপত্তি জানালো অমৃতা।
রুদ্র তখন গান ধরেছে খালি গলায়,
‘আমার প্রাণের পরে চলে গেল কে
বসন্তের বাতাস টুকুর মতো!’
ঝিরঝিরে বাতাসে ওর আউল-বাউল বাবরি চুল উড়ছিল এলোমেলো। নীল জোছনা ছুঁয়ে আছে মুখ। পাশের বাড়ির ছেলে-মেয়েগুলো হৈচৈ করে রুদ্রকে বাধা দেয়ার চেষ্টা করল না এবার। বরং চুপ করে শুনতে লাগল ঐ ভরাট কণ্ঠের মন কেমন করা গানটা। বন্ধুরাও চুপ। অমৃতার হাতে ধরা ফোনের অপর প্রান্তের মেয়েটি বারান্দার রেলিঙের ধারে স্থবির হয়ে দাঁড়িয়ে আছে। তার বুকের জমিনে প্রবল ভূমিকম্প! একটা ভীষণ অলীক আনন্দ এই মুহূর্তে তার রক্ত কণিকায় ঝড়ের মতো বয়ে চলেছে। সে বুঝতে পারছে রুদ্র গানটা গাইছে একজন অন্ধকার মুখের মেয়ের মাঝে আলো ছড়াবার জন্য। রোজ রাতে সেই মেয়েটি অন্ধকার মুখে, এক আকাশ মন খারাপ নিয়ে, চুপটি করে বদ্ধ ঘরের কোণে গুটিসুটি হয়ে পড়ে থাকে। এই ঘটনা অন্য কেউ না জানলেও রুদ্র অন্তত জানে! তারা যে রুদ্রর জন্য বিশেষ কেউ, এমনটা তো নয়! রুদ্র মানুষের মুখে হাসির আলো বিকিরণ করে। এটা তার পছন্দের কাজগুলোর একটি। এই সত্যতা সম্যক রূপে জানার পরেও তারার মনে হলো আজকের গানের মধ্যে অন্যরকম একটা রেশ আছে। সেই অন্যরকমটা যে আসলে কী রকম তা আর বোঝা যায় না। ধরা ছোঁয়ার বাইরের অনুভূতিটা সমস্ত চেতনার ওপর নেশার মতো লেগে থাকে আলগোছে। অকারণে গা শিরশির করে। গান শেষ হওয়ার সঙ্গে সঙ্গে হাততালির রোল পড়ে গেল ফোনের ওপাশে। তারা ফোনের লাইন কেটে দিল চট করে।
আকাশ অমৃতার হাত থেকে নিজের ফোনটা ছোঁ মেরে কেড়ে নিয়ে ত্যাড়া গলায় বলল, ‘মানে কী এসবের?’
অমৃতার কণ্ঠে কপট বিস্ময়, ‘কীসের মানে কী?’
‘ফোন চাইতেছি সেই কখন থেকে, দিস না ক্যান?’
‘দিলাম তো। এইবার খা চিবায় চিবায়।
‘খাব ক্যান? শোন, তুই মানবিধাকার সংস্থার কমপ্লেইনটা তুলে নিতে বলিস।’
‘কেন?’
‘কেন আবার? বুড়া বয়সে লোকটাকে অফিস আদালতে ডেকে অপমান করার কোনো মানে হয় না।’
অমৃতা একটু কঠিন স্বরে বলল, ‘লোকটা তোর বাবা বলেই কি তার অপরাধের বিচার হবে না আকাশ?’
আকাশকে কিঞ্চিৎ বিচলিত দেখাল, ‘আমার বাবা সেটা মেইন বিষয় না। মেইন বিষয় হইল সে গত দুই মাস ধইরা কোন ডমেস্টিক ভায়োলেন্স করে নাই।’
‘গত দুইমাস করে নাই মানে যে ভবিষ্যতে কখনো করবে না, এমন তো না।’
আকাশ কিয়ৎক্ষণ চুপ করে থাকে। ক্ষীণ গলায় বলে, ‘কমপ্লেইনটা বাতিল করিস অমৃতা। যা বলার একবারই বলছি।’
পাশের বাড়ির ছাদ থেকে একটা পুরুষ কণ্ঠস্বর ভেসে এলো।
‘ভাইয়া… এইযে গাতক ভাইয়া… একটু কথা বলতে পারি আপনার সাথে?’
বন্ধুরা থমকালো একটু। রুদ্রর বাহুতে একটা চিমটি কেটে হৃদি বলল, ‘গাতক ভাইয়া, তোমাকে ডাকছে!’
রুদ্র একটা বিরক্তিসূচক চুকচুক শব্দ করে উঠে বলল, ‘এত জোরে চিমটি কাটার মানে কী?’
পাশের বাড়ির ছেলেটা রেলিঙের ওপর দিয়ে গলা বাড়িয়ে দিয়েছে। হৃদি ফিসফিস করে রুদ্রকে বলল, ‘তাড়াতাড়ি যা। মনে হচ্ছে তুই এখুনি না গেলে ছেলেটা রেলিঙ্গের ওপর দিয়ে লাফ দিবে। লাফ দিয়ে এই ছাদে পৌঁছুতে পারবে না। বেচারা পড়ে গিয়ে মরে যাবে।’
রুদ্র বিরক্তি নিয়ে হাতের গিটারটা চেয়ারের গায়ে ঠেস দিয়ে রাখল। তারপর এগিয়ে গেল রেলিঙ্গের দিকে। আকাশও গেল ওর পেছন পেছন। ছেলেটা একটু মেয়েলি ঢঙে হাত নেড়ে সুরে সুরে বলল, ‘হ্যালো গাইজ!’
‘হাই!’ বলল আকাশ। রাস্তার ঝাপসা আলোয় ছেলেটার মুখ হালকা ভাবে দেখা যাচ্ছিল। বয়স একুশ থেকে পঁচিশের মধ্যে হবে। লম্বা চওড়া সুঠাম দেহ। মুখের ডৌলটি একটু চারকোণা ধাঁচের। ছেলেটির দলের বাকি ছেলে-মেয়েরা একটু দূরে দাঁড়িয়ে থেকে ঘটনা পর্যবেক্ষণ করছিল।
‘ভাইয়া আমি আরিয়ান। এটা আমার মামার বাসা। বেড়াতে এসেছি ঢাকা থেকে।’ বলল ছেলেটা মেয়েলি ভঙ্গিতে হাত নেড়ে, কিছুটা নেচে নেচে।
রুদ্র আর আকাশ কী বলবে ভেবে পেল না। চুপ করে ভ্যাবলার মতো চেয়ে রইল। পেছনে তখন বাকি বন্ধুরা এসে দাঁড়িয়েছে। আরিয়ান অনভিপ্রেত একটা হাততালি দিয়ে বলে উঠল, ‘আল্লাহ ভাইয়া আপনি কী সুন্দর গান করেন। আমি পুরা ফিদা হয়ে গেছি। আপনার কন্ট্যাক্ট নাম্বারটা একটু দেয়া যাবে? প্লিজ?’
রুদ্র ভ্যাবাচ্যাকা খাওয়া গলায় বলল, ‘কন্ট্যাক্ট নাম্বার?’
‘জি ভাইয়া। প্লিজ নাম্বারটা দিন না!’
রুদ্র লক্ষ্য করল তার বন্ধুরা নিজেদের মধ্যে কথা বলছে আর খুকখুক করে চাপা হাসি হাসছে। সে ঘাড় ঘুরিয়ে বিব্রত গলায় প্রশ্ন করল, ‘হাসিস ক্যান?’
আকাশ রুদ্রকে বলল, ‘আরে ওদের মন চাইছে হাসতেছে। তুই এই ভাইরে ফোন নাম্বারটা দিয়া দে। এত রিকোয়েস্ট করতেছে।’
আরিয়ান আকাশের দিকে চেয়ে মিষ্টি হেসে বলল, ‘ভাইয়া আপনার নাম কী?’
আকাশ প্রশ্ন করার ধরনের মাধুর্যে সামান্য অপ্রতিভ হলো। একটা ছেলে এত মধুরভাবে আরেকটি ছেলের নাম জানতে চাইতে পারে আকাশের তা জানা ছিল না। সে মিনমিন করে বলল, ‘আমার নাম আকাশ।’
‘ওয়াও! ভীষণ সুন্দর আপনার নামটা। ভাইয়া আপনার ফোন নাম্বারটাও একটু দিয়েন প্লিজ!’
‘আমার নাম্বার দিয়ে কী করবেন? আমি তো গাতক না।’
আরিয়ান হাত নেড়ে নেচে নেচে বলল, ‘এত সুন্দর চেহারা আপনার। গান গাইতে হবে না। এমনিই আপনার সাথে কথা বলতে আমার খুব ভালো লাগবে!’
পেছনে তখন চাপা হাসির রোল পড়ে গেছে। আকাশ নার্ভাসভাবে বলল, ‘আমার নাম্বার… এই রুদ্র আমার নাম্বারটাও দিয়ে দিস।’
কথাটা বলেই জায়গাটা থেকে কেটে পড়ল আকাশ। রুদ্র আকাশের ফোন নম্বরের একটা ডিজিট পরিবর্তন করে দিল। নিজেরটাও বলল ভুলভাল। আরিয়ান নম্বর পেয়ে বেজায় খুশি। নাচতে নাচতে বলল,
‘থ্যাংক ইউ সো মাচ! ইউ আর সো কিউট! গাতক ভাইয়া আপনার নামটা কী?’
রুদ্র কাঁচুমাচু মুখে বলল ‘কুদ্দুস আলি।’
‘জি ভাইয়া?’
‘আমার নাম কুদ্দুস আলি।’
আরিয়ান একটু অসন্তুষ্ট হলো, ‘সত্যি?’
‘হ্যাঁ সত্যি। সুন্দর না নামটা?’
‘সুন্দর… বাট আপনার সাথে ঠিক ম্যাচ করে না।’
‘তাহলে বরং তুমিই একটা নাম রেখে দাও আমার। তোমার পছন্দের নাম।’
আরিয়ান খুশিতে আটখানা হয়ে বলল, ‘সত্যিই?’
‘হ্যাঁ সত্যি!’
‘ঠিক আছে আমি আপনার নাম দিলাম…উম্মম্ম… এখন ঠিক মাথায় আসছে না। তবে আমি আজকে রাতের মধ্যেই আপনাকে টেক্সট করে জানাচ্ছি।’
‘ওকে…. সাউন্ডস গ্রেট।’ বলল রুদ্র।
আরিয়ান এবার একটা ফ্লাইং কিস ছুড়ে দিল, ‘ওকে হ্যান্ডসাম! গুডনাইট।’
ফ্লাইং কিস খেয়ে রুদ্রর মাথা ঘুরে যাবার অবস্থা হল। পড়িমড়ি করে রেলিং-এর কাছ থেকে সরে এল সে। বাকি বন্ধুদের তখন হাসতে হাসতে বেহুঁশ হবার উপক্রম। রুদ্রকে দেখা মাত্র অমৃতা বলে উঠল, ‘কেমন লাগল? প্রেমটা এবার হবে তো?’
ক্ষেপে গেল রুদ্র, ‘ধুর শালী… চুপ থাক!’
‘ফ্লাইং কিসটা কেমন ছিল? রুদ্র রহমান?’ এবার বিভার আক্রমণ।
সামি বলল, ‘জীবনে কখনো ভাবছিলি কোনো মাইয়ার চুমা খাওয়ার আগে পোলার চুমা খাওয়া লাগব? তোর লাইফের ফার্স্ট কিস মামা! তোর তো সেলিব্রেট করা উচিত।’
আকাশকে বোকা বোকা মুখে দাঁড়িয়ে থাকতে দেখে অমৃতা বলল, ‘আকাশ! তোর ফোনটা কোথায়? হাতে রাখ। ফোন করে তোকে না পেলে কষ্ট পাবে বেচারা।
হৃদি বলল, ‘হ্যাঁরে… তোর চেহারা দেখে ছেলেরা ক্রাশ খাচ্ছে। তুই একটু রেইনবো টাইপ ছবি তুলে ইন্সটাতে আপলোড দিস। গেগুলা সব পাগল হয়ে যাবে।
বিভা বলল, ‘দ্যাখ আমাদের রুদ্র আর আকাশের গার্লফ্রেন্ড তো কখনো হয় নাই, তবে এইবার বয়ফ্রেন্ড হওয়ার চান্স আছে। এই উপলক্ষ্যে ট্রিট চাই।’
এসব অনর্থক হাসিঠাট্টায় আরো অনেকখানি সময় কেটে গেল। অমৃতার বাধো বাধো ভাবটা এখন আর নেই। সামির মুখ থেকেও মেঘ সরে গেছে। তবে ওরা কেউ সরাসরি কথা বলছিল না। চোখে চোখ পড়ে গেলে দ্রুত সরিয়ে নিচ্ছিল চোখ। মাছের ছোট কাঁটার মতো একটুখানি অস্বস্তি বুকের কাছে লেগে ছিল অনুক্ষণ।
ওরা ঠিক করেছিল সারারাত জেগে থাকবে। কিন্তু ক্লান্ত শরীর অতটা ধকল সইতে পারল না। রাত একটার দিকেই যার যার রুমে চলে গেলো। হৃদি বান্ধবীদের ঘরেই ঘুমোতে চেয়েছিল। কিন্তু অমৃতা আর বিভা কিছুতেই রাজি হলো না। বিভা বলল, ‘এই সময় সামির পাশে তোর থাকা উচিত হৃদি। কেন খামোখা রাগ দেখাচ্ছিস?’
হৃদি প্রতিবাদী সুরে বলে উঠল, ‘রাগ দেখাচ্ছি না বিভা, আমি রেগেই আছি। ও শুধু ওর মাকে নিয়েই থাক। ওর বউ লাগবে না, বাপ লাগবে না, বন্ধুদেরকেও লাগবে না।’
‘এভাবে বলিস না দোস্ত। ওই সময় বেচারার মাথা ঠিক ছিল না। রাগের মাথায় মানুষ কত কিছুই তো করে।’
‘বেশ তো, তখন মাথা ঠিক ছিল না মেনে নিলাম। যখন মাথা ঠিক হবে তখন আমার হাতে পায়ে ধরে মাফ চেয়ে ঐ বাড়িতে ফিরিয়ে নিতে হবে। নইলে আমি যাব না।’
অমৃতা নিস্তেজভাবে বিভাকে বলল, ‘থাক, ওরে আর জোর করিস না। বিষয়টা ওকে নিজের মতো করে হ্যান্ডেল করতে দে। যেকোনো রিলেশনে মিউচুয়াল রেস্পেক্ট একটা বিগ ইস্যু। সামিকে রেস্পেক্ট করা শিখতে হবে। নিজের বউকে বাড়ি থেকে বের করে দেয়ার কাজটা সে ঠিক করে নাই। তাছাড়া হৃদি সম্পূর্ণ নির্দোষ ছিল।’
বিভা বলল, ‘ঠিক আছে। মেনে নিলাম সবটাই। হৃদিতা শোন, তুই কথা বলিস না সামির সাথে, তবুও আজকের রাতটা ঐ ঘরেই থাক। নইলে রুদ্রর ফ্যামিলি কী ভাববে বল?’
‘কী ভাববে আবার? আমি বেড়াতে এসে বান্ধবীদের সাথে থাকতে পারি না? সব সময় বরের সাথে চিবকায় থাকতে হবে?’ বাক্যটা বলে শেষ করে একটু থামল হৃদি। অভিমানের সুরে বলল, ‘ঠিক আছে। তোরা এত করে বলতেছিস যখন… যাচ্ছি আমি। গুডনাইট।’
সামি দরজা লক করে দিয়েছিল। তিন চারবার টোকা দেয়ার পর খুলল। দরজার ফাঁক দিয়ে মাথা বের করে হৃদিকে এক ঝলক দেখে নিয়ে কাষ্ঠ গলায় প্রশ্ন করল, ‘কী চাই?’
মেজাজ খিঁচড়ে গেল হৃদির, ‘মাথা আর মুণ্ডু চাই।’ দাঁত কিড়মিড় করে বলল সে।
‘কোনোটাই নাই আমার কাছে।’ সোজাসাপটা উত্তর সামির ‘ভেতরে ঢুকতে দে।’
‘কেন?’
‘ঘুমাব।’
সামি বঙ্কিম ভ্রুজোড়া কপালে তুলে বলল, ‘আমার সাথে?’
হৃদি গর্জে উঠতে যাচ্ছিল। পাছে বাড়ির লোকে শুনে ফেলে, সেই ভয়ে গলার স্বর এক ধাপ নিচে নামিয়ে দাঁতে দাঁত চিবিয়ে বলল, ‘তোর সাথে ঘুমানোর কোনো শখ নাই আমার। এই ঘরে থাকব। কারণ, আমি চাই না রুদ্রর ফ্যামিলির মানুষ কিছু জানুক।’
তীক্ষ্ণ দৃষ্টি মেলে হৃদিকে পরখ করে সামি। সন্দিগ্ধ কণ্ঠে বলে, ‘তাই?’
‘হ্যাঁ তাই।’
সামি দরজা থেকে সরে দাঁড়াল। ভেতরে ঢুকল হৃদি। থমথমে মুখে ব্যাগ থেকে সুতির জামা বের করল। শাড়ি পাল্টে নিল বাথরুমে গিয়ে 1 বেরিয়ে এসে দেখল সামি বাতি নিভিয়ে শুয়ে পড়েছে। হৃদি বাথরুমে জ্বলতে থাকা বাল্বের আলোয় সেলফোনে চার্জার লাগাল। পানি খেল এক গ্লাস। তারপর বাথরুমের লাইট অফ করে নিঃশব্দে শুয়ে পড়ল বিছানায়। মাথার ওপর ফ্যান চলছে। খোলা জানালা গেলে মেঝেতে এসে পড়েছে নীল জোছনার শতরঞ্জি। সেই সাথে একটু একটু উষ্ণ বাতাস। খোলা বাতাসেও গরম কমে না আজকাল। হাঁসফাঁস লাগে। সামির এয়ারকন্ডিশন ছাড়া ঘুম হয় না। সে এপাশ-ওপাশ করে যাচ্ছিল ক্রমাগত। হৃদি বিরক্তি নিয়ে বলে উঠল, ‘এত নড়িস না। ঘুমাইতে দে।’
সামি চুপ করে রইল। আচ্ছা হৃদি কি বদলে গেছে? ভালোবাসা কি বিয়ের কয়েক মাসের মাথায়ই লেজ গুটিয়ে পালিয়ে গেছে অন্য কোন গ্রহে? এত কাছে থেকেও হৃদির কি একটাবার ইচ্ছে হচ্ছে না সামিকে জড়িয়ে ধরতে? ভালোবাসতে? ঠিক একই কথা ভাবছিল হৃদিও। তার মনে হচ্ছিল সামি আর আগের মতো নেই। এতদিন পরে, এত কাছাকাছি এসেও এমন দুর্মর শীতলতা কী করে আসে ওর মধ্যে? ও কি আর ভালোবাসে না হৃদিকে? চোখের কার্নিশ উপচে এক ফোঁটা অশ্রুজল ছিটকে পড়ল বালিশের ওপর। নিঃশ্বাস ভারী হলো। হৃদি উঠে বসল শোয়া থেকে। বসেই রইল অনেকক্ষণ। সামি চোখ চেয়ে দেখল শুধু। কিছু বলল না। এই নিরুত্তাপ, দ্বেষহীন, ঈর্ষাবিহীন আচরণ হৃদির কষ্ট আরো বাড়িয়ে দিল।
জানালার ওপারে জোনাকির সবুজ ডানা তারার মতো মিটমিট করে জ্বলছে। রাত বয়ে চলেছে দিনের ঠিকানায়, রোজকার আমোঘ নিয়মে। ওরা দুজন চুপচাপ বসে থেকে নিজেদের মধ্যকার বিষণ্ণ বিচ্ছিন্নতাকে অনুভব করছে।
হৃদি উঠে পড়ল আচমকা। পায়ে স্যান্ডেল গলিয়ে হনহন করে হেঁটে বেরিয়ে এল ঘর থেকে। বান্ধবীদের ঘরের দরজা ধাক্কাতে লাগল পাগলের মতো। বিভা আর অমৃতা চমকে উঠেছিল। দরজা খুলতেই শিকারীর তাড়া খাওয়া ভীত হরিণীর মতো ছটফটিয়ে ভেতরে ঢুকল হৃদি। আর্তনাদ করে বলল, ‘ও আমাকে আর ভালোবাসে না রে!’
অমৃতা আর বিভা অন্ধকারে স্তব্ধ হয়ে চেয়ে থাকে হৃদির দিকে। ওদের মুখে কোনো কথা নেই। একটা সময় অমৃতা বলে ওঠে, ‘তুই ভুল বলতেছিস হৃদি। সামি তোকে ভীষণ ভালোবাসে।’
‘তুই কী করে বুঝলি?’ হৃদির প্রশ্ন।
অমৃতা জানালার ধার ঘেঁষে দাঁড়ায়। অলীক জোছনায় ওর মুখখানি হঠাৎ খুব রহস্যময় দেখায়। রহস্যময় হেসে বলে, ‘মানুষের চোখ দেখে আমি কিছু জিনিস বুঝতে পারি। তুই যদি ওর দিকে ঠিকমতো তাকিয়ে দেখতি একবার। তাহলে হয়ত তুইও বুঝতে পারতি।’ বিভা হৃদির কাঁধে হাত রেখে বলল, ‘চিন্তা করিস না। সব ঠিক হয়ে যাবে। ভগবান সব ঠিক করে দেবেন।’
অমৃতা তখনো জানালার সামনেই দাঁড়িয়ে আছে। চোখে দূরগত দৃষ্টি। মুখের ভাঁজে বিষণ্ণতার ঘেরাটোপ। কেমন দুঃখী মানুষের মতো দেখায় ওকে। বিমর্ষ, ভগ্নহৃদয় এই অমৃতাকে সহ্য হয় না বিভার। কষ্টে বুক মুচড়ে ওঠে। পাশে দাঁড়িয়ে ভারি নরম গলায় প্রশ্ন করে, ‘কী ভাবতেছিস দোস্ত?’
অমৃতা হাসার চেষ্টা করে, ‘তেমন কিছু না।’
‘উনাকে অনেক মিস করিস, তাই না?’
ভীষণ চমকে গেল অমৃতা। বিদ্যুৎ চিলিক দিয়ে গেল শিরদাঁড়ায়। রুদ্ধশ্বাসে বড় বড় চোখ মেলে তাকাল বিভার দিকে। দুর্ঘটনার পর এই প্রথমবারের মতো কেউ সেই মানুষটার নাম নিল তার সামনে। যেন প্রথমবারের মতো কেউ স্বীকার করে নিল যে অমৃতাও আর দশটা রক্ত মাংসের মানুষের মতোই, জীয়ন্ত হৃদয় সম্পন্ন একজন মানুষ। তারও কষ্ট হয়, দুঃখ হয়, তার মনটাও সর্ব সাধারণের মতো বিরহব্যথায় কাতর হয়। তারও আছে ভালোবাসার অধিকার। ভালোবাসার মানুষকে কাছে চাইবার অধিকার। বিভার প্রশ্নটা যেন অমৃতার মনুষ্য সত্তাকে নতুন করে স্বীকৃতি দিল। ফিরিয়ে দিল অনেক খানি আত্মসম্মান। নিজের প্রাণপ্রিয় বন্ধুর প্রতি কৃতজ্ঞতায়, ভালোবাসায় আর মায়ায় তার বুকটা টলমল করে উঠল। কয়েক নিমেষ করুণ চোখে চেয়ে থেকে সে বিভাকে জড়িয়ে ধরল শক্ত করে। কেন জানে না, এই মুহূর্তে বিভাকে জড়িয়ে ধরতে তার ভীষণ ইচ্ছে হচ্ছিল! বিভা ওর মাথায় একটা হাত রেখে মৃদু স্বরে বলল, ‘আমি বুঝি দোস্ত… আমি বুঝি!
একটা বক্ষচেরা কাঁপা কাঁপা শ্বাস পড়ে অমৃতার। বুকের ভেতর চেপে থাকা যন্ত্রণা যেন হঠাৎ মুক্তির পথ খুঁজে পায়। বিভাকে তার মায়ের মতো পবিত্র মনে হয়!
‘কথা বলবি?’ এবারের প্রশ্নটা অমৃতাকে কাঁপিয়ে দিল।
‘যা!’
হৃদি এগিয়ে এসে বলল, ‘ওর মাথাটা শুধু শুধু খারাপ করিস নাতো বিভা। ভালো আছে ভালো থাকতে দে।’
বিভা চোখা দৃষ্টিতে তাকায় হৃদির দিকে, চোখা গলায় বলে, ‘এটাকে তুই ভালো থাকা বলিস?’
হৃদির তাকানোর ভঙ্গিটা স্বাভাবিক নয়। অন্ধকারেও ওর মুখের উগ্র ভাবটা টের পাওয়া যায়। কেটে কেটে বলল, ‘বেঁচে আছে এটাই অনেক বেশি। তুই তো দেখিস নাই সামি ওকে মেরে লাশ বানায় দিছিল।’
‘তোমার বর তোমার বন্ধুকে মেরে লাশ বানায় দিছিল এটা খুব একটা গর্বের বিষয় না হৃদিতা!’
‘আমি তো বলি নাই গর্বের বিষয়। জাস্ট বলতেছি অমৃতা যেমন আছে, তেমনই থাকতে দে। ঝামেলা বাড়াইস না।’
বিভা হৃদির কথা সম্পূর্ণ অগ্রাহ্য করে বিছানার ওপর রাখা সেলফোনটা তুলে নিল। অমৃতার দিকে এগিয়ে দিয়ে বলল, ‘নে। ফোন কর।’
শিউরে উঠল অমৃতা। কয়েক পা সরে এসে বিছানার ওপর অসহায়
ভাবে ধপ করে বসে পড়ে বলল, ‘না। থাক!’
বিভা ওর পাশে এসে বসল। ফোনটা জোর করে পাঁচ আঙুলের ভেতর গুঁজে দিতে দিতে বলল, ‘ফোন কর। কথা বলতে না চাইলে বলিস না। ভয়েস শুনলেও ভালো লাগবে তোর।’
‘এখন অনেক রাত। উনি নিশ্চয়ই ঘুমিয়ে পড়েছেন।’ অমৃতা বলল ভীষণ দুর্বল গলায়।
‘আচ্ছা তুই ট্রাই করে দ্যাখ। ঘুমিয়ে পড়লে তো ফোন রিসিভ করবে না। প্যারা নাই।’
অমৃতা স্খলিত হাতে ফোন ধরল। উত্তেজনায় কাঁপছে ভেতরটা। দাঁতে দাঁত লেগে খিল ধরার উপক্রম। ওর আঙুল এত বেশি দোদুল্যমান যে ঠিকঠাক ডায়াল নম্বর প্রেস করা যাচ্ছে না। ভুল হয়ে যাচ্ছে বারবার। বিভা ফোনটা ছিনিয়ে নিল নিজের কাছে।
‘নাম্বার বল।’ হুকুম দিল।
অমৃতা এক নিঃশ্বাসে ফোন নম্বরটা বলল। বিভা ডায়াল করে ফোনটা ফিরিয়ে দিল অমৃতার কাছে। সরে এল জায়গাটা থেকে। জানালার সামনে দাঁড়িয়ে থাকা হৃদির পাশে গিয়ে ছায়ার মতো স্থির হল। ফোনের রিং পড়ছিল স্পষ্টভাবে। গভীর রাতের পিনপতন নৈঃশব্দতায় ফোনের শব্দটাকে তীক্ষ্ণ আর্তনাদ বলে মনে হচ্ছে। রিং পড়ছে… পড়ছে… পড়েই যাচ্ছে। অস্থির অমৃতা বসা থেকে উঠে দাঁড়াল। ফোন কানে নিয়ে উন্মাদের মতো পায়চারি করতে লাগল ঘরের ভেতর। হঠাৎ খুট করে শব্দ হলো ফোনের অপর প্রান্তে। একটা ধাক্কা এসে লাগল অমৃতার বুকে। স্থবির হয়ে দাঁড়িয়ে পড়ল সে।
‘হ্যালো!’
অমৃতা শ্বাস নিতে ভুলে গেল। একটা আশ্চর্য শিহরনে কাঁটা দিয়ে উঠল শরীর। অসাধারণ ভরাট এবং সুন্দর কণ্ঠে আরেকবার বেজে উঠল শব্দটা, ‘হ্যালো…!’
টপ করে এক ফোঁটা জল গড়িয়ে পড়ল অমৃতার চোখ থেকে। অনেকক্ষণ যাবত আটকে রাখা দমটা নিজের অজান্তেই বেরিয়ে এল শ্বাসনালী দিয়ে। লাইন কেটে দিল অমৃতা।
মন্ত্রীর কন্যার গায়ে হলুদের অনুষ্ঠান সম্পন্ন হচ্ছে কুয়াকাটার এক ডাক বাংলোতে। ভারী বর্ণোজ্জ্বল, জাঁকালো আয়োজন। বাংলোতে অতিথিদের থাকার ব্যবস্থা রয়েছে। সামনের খোলা চত্বরে সাজানো হয়েছে কনের মঞ্চ। দেশের নামকরা গায়ক গায়িকারা সংগীত পরিবেশন করছেন। ভারত থেকে এসেছেন কয়েকজন প্রসিদ্ধ নৃত্যশিল্পী। মন্ত্রীর নিমন্ত্রণে রাশেদ সস্ত্রীক এসেছেন কুয়াকাটা। রোমেলা দেশের রাঘববোয়ালদের আড়ম্বরপূর্ণ, জাঁকজমক আচার-অনুষ্ঠান সচরাচর মিস করেন না। সঙ্গে বোন এবং বোনের মেয়েকেও নিয়ে এসেছেন তিনি। এমন হাই প্রোফাইল প্রোগ্রামগুলোতে সুযোগ পেলেই নিজের আত্মীয়স্বজনদেরকে জুড়ে দেয়ায় আলাদা তৃপ্তি আছে। তার সুবাদে আত্মীয়দের দেশের গণ্যমান্য ব্যক্তিবর্গকে সামনাসামনি দেখার সুযোগ হয়। এইসব সুযোগসন্ধানী আত্মীয়রা রোমেলাকে তোষামোদ এবং সমীহ করে চলে। এই তোষামদ মন প্রাণ ভরে উপভোগ করেন তিনি। আজকে বোনের মেয়ে এসেছে ভারত থেকে আগত বিখ্যাত নৃত্যশিল্পীর সাথে সাক্ষাৎ করার বাসনা নিয়ে। বাংলাদেশের মাটিতে দাঁড়িয়ে প্রিয় বিদেশি সেলিব্রিটিকে দেখতে পাবে, তাও এত কাছ থেকে, এই ঘটনা তার কাছে স্বপ্নের মতো। মন্ত্রী সাহেবের এই মেয়েটি বাংলাদেশের মডেলিং জগতে বেশ প্রসিদ্ধ। তার বন্ধু বান্ধবীরা সব নামকরা মানুষজন। ভিড়ের মাঝে হঠাৎ হঠাৎ ঝিলিক মেরে উঠছে নাট্যজগতের তারকাদের সুন্দর মুখশ্রী।
নাচ গানের আসর সারা রাত ধরে চলবে। অতিথিরা চত্বরের শামিয়ানার নিচে বসে সাংস্কৃতিক অনুষ্ঠান উপভোগ করছে। ডাক বাংলোর দোতলার বারান্দায় চেয়ার পেতে বসেছেন স্বয়ং মন্ত্রী সাহেব, মন্ত্রণালয়ের সচিবসহ দেশের উঁচুতলার বেশ কজন প্রভাবশালী ব্যক্তি। মাঝখানে একটি সেগুন কাঠের তেপায়া টেবিলের ওপর স্কচের বোতল রাখা। সাথে কিছু মুখরোচক স্ন্যাক্স। একজন সহকারী কর্মী অতিথিদের গ্লাসে পানীয় ঢেলে দিচ্ছে। মদের গ্লাসে চুমুক দিয়ে অনেক বড় বড় বুলি আওড়াচ্ছেন উপস্থিত ব্যক্তিবর্গ। মনে হয় যেন সকলের বুকেই দেশপ্রেম উথলে উঠছে। রাশেদ চুপচাপ শুনে যাচ্ছিলেন। কথা বলছিলেন কম। এদের অনেকের কৃতকর্ম সম্পর্কেই তিনি সম্যক রূপে জ্ঞাত। পত্রিকাতেও বিস্তারিত এসেছে তাদের দুর্নীতি উপাখ্যান। দেশের রাজনীতি চলে গেছে ব্যবসায়ীদের হাতে। পেশাগত রাজনীতিবিদ, যারা সত্যিকার অর্থে রাজনৈতিক আদর্শ বুকে নিয়ে চলে, তেমন নেতাকর্মীর দেখা পাওয়া ইদানীং দুষ্কর। কিছু পেশাদার রাজনীতিবিদ এখনো আছেন যারা অর্থবিত্তের লোভে ব্যবসায়ী বা ব্যবসায়ীদের সহযোগীতে পরিণত হয়েছেন। রাশেদের মতো সুশীল, শিক্ষিত, আদর্শবান ধনী ব্যক্তি বর্তমানে দেশে খুব কমই আছে। তাই জলে নামলেও স্রোতে ভেসে যেতে তিনি সক্ষম হননি এখনো। অনেকেই রাশেদকে মনে মনে প্রতিপক্ষ হিসেবে ধরে নিয়েছে। তিনি কাউকে তোষামোদ করে চলেন না, যত্রতত্র রাজনৈতিক করাপশনের বিরুদ্ধে কথা বলেন, সামর্থ্যবিহীন জনপ্রিয় প্রতিভাবান তরুণ নেতাকর্মীদের সহযোগীতা করেন, নিজস্ব নীতির বাইরে গিয়ে কাজ করেন না, প্রভাবশালী ধনী হবার পরেও ঋণখেলাপির খাতায় এখন অবধি তার নাম ওঠেনি… এসব নানা কারণ, সহযোদ্ধাদের মনে ঈর্ষার বীজ বপন করে তুলছে। দিনে দিনে শত্রুসংখ্যা বাড়ছে। এই সভায় উপস্থিত আছেন এমন একজন সংসদ সদস্যর সাথে সম্প্রতি একটি বিষয় নিয়ে রাশেদের মতবিরোধ এবং নীরব সংঘর্ষ দেখা দিয়েছে। ঘটনার সূত্রপাত হয় রাশেদের এক দূর-সম্পর্কের আত্মীয়র অভিযোগের মাধ্যমে। উল্লিখিত আত্মীয় সংসদ সদস্য ‘ক’ সাহেবের এলাকার বাসিন্দা। কদিন আগে তার বাড়িতে গভীর রাতে ডাকাতি হয়। সে পুলিশের কাছে দাবি করে সন্ত্রাসীরা এলাকার পরিচিত মুখ। পুলিশ সন্ত্রাসীদের বিরুদ্ধে মামলা নিতে অস্বীকার করে। জানা যায় স্থানীয় নেতাকর্মী এবং সংসদ সদস্যের আদেশক্রমেই পুলিশ মামলা নেয়নি। সেই আত্মীয় রাশেদকে ব্যাপারটা জানানোর পর তিনি নিজ উদ্যোগে ক সাহেবের সাথে যোগাযোগ করেছেন। ক সাহেব রাশেদকে বলেছেন, ‘আপনি রাজনীতির লোক। বোঝেনই তো মিটিং মিছিল করার জন্য আমাদের কত গুণ্ডাপাণ্ডা পালতে হয়। ছেলেগুলোকে জেলে ঢুকালে আমার কাজের ক্ষতি হবে। আমি বরং আপনার আত্মীয়র বিষয়টা দেখছি। যেকোনোভাবে তাদেরকে কম্পেন্সেট করে দেব। রাশেদ সরাসরি বলেছিলেন, আমার আত্মীয়র বিষয় না হয় আপনি দেখলেন কিন্তু যেসব সাধারণ এলাকাবাসী আমার আত্মীয় নন তাদের কী হবে? আপনার এসব গুণ্ডারা নানাভাবে এলাকাবাসীদের উত্যক্ত করে আসছে। দেখুন, মিছিল মিটিং-এর জন্য ছাত্রদের কনভিন্স করুন। দেশপ্রেমে উদ্বুদ্ধ করুন। প্রয়োজনে ওদের পড়াশোনার খরচ দিন। ফ্যামিলির বাজার করে দিন। কিন্তু এসব ক্রিমিনাল অ্যাক্টিভিটিসে সহায়তা করবেন না। এদের হাতেই দেশের ভবিষ্যৎ। আপনি এসব সন্ত্রাস বন্ধ করুন। নইলে আমি আইনি ব্যবস্থা নিতে বাধ্য হব।’
সেদিনের পর থেকেই উড়ো টেলিফোন আসে। অচেনা কণ্ঠস্বর জান নিয়ে ফেলার হুমকি দেয়। আত্মীয়র কাছ থেকে খবর পাওয়া গেছে স্থানীয় থানা এখনো সন্ত্রাসীদের বিরুদ্ধে মামলা নেয়নি। রাশেদ খুব দ্রুত আইনের শরণাপন্ন হবেন বলে মনস্থির করেছেন। সামিকে নিয়েই যত দুশ্চিন্তা। আগে ছেলের গতিবিধি নিয়ন্ত্রণ করার চেষ্টা করতেন তিনি। কখন কোথায় যাচ্ছে সমস্ত খুঁটিনাটি ছিল নখদর্পণে। সেই দুর্ঘটনার পর থেকে পুত্রের পেছনে কোনো গুপ্তচর নিয়োগ করেননি। ধারণা হয়েছিল পুত্র এখন সাবলম্বী I পিতার পৃষ্ঠপোষকতা ছাড়াই টিকে থাকতে পারবে। কিন্তু দিনকাল আরো বেশি খারাপ হচ্ছে ধীরেধীরে। তার নিজের কাজের ক্ষেত্রটা নিরাপদ নয়। শুধুমাত্র নিরাপত্তার জন্য তিনি নিজস্ব আদর্শ বিসর্জন দেবেন না। থানায় জিডি করা হয়েছে। পরিবারের প্রত্যেক সদস্যের জন্য একজন বডিগার্ড নিয়োগ দেয়ার কথা ভাবছেন তিনি। এখন সামি বিষয়টা বুঝতে পারলেই হয়।
ফোনটা এল সেই সময়, যে সময় নানামুখী কণ্টকাকীর্ণ দুশ্চিন্তা তাকে ভরা মজলিশেও নিঃশব্দে সূচের মতো বিদ্ধ করে যাচ্ছিল। নম্বরটা তার চেনা। Sami’s friend Bibha নামে সেভ করা আছে ফোনলিস্টে। রাশেদ কুঞ্চিত ভ্রু নিয়ে কিছুক্ষণ নম্বরটার দিকে চেয়ে রইলেন। মেয়েটা তাকে ফোন দিচ্ছে কেন? এত রাতে? সামি ঠিক আছে তো? রোমেলার কাছে শুনেছিলেন ছেলে আজ কলিগের গ্রামের বাড়িতে রাত্রি যাপন করবে। সেখানে কোন দুর্ঘটনা ঘটল কি না কে জানে! দুশ্চিন্তায় মনটা কাঁটা দিয়ে উঠল। তিনি উঠে পড়লেন চেয়ার ছেড়ে। বাংলোর ভেতরটা এখন ফাঁকা। লোকজন সব বাইরের খোলা চত্বরে জড়ো হয়েছে। কয়েকটা ঘর ঘুমন্ত শিশুদের দখলে। রাশেদ দ্রুত সিঁড়ি ভেঙে নেমে এলেন পেছন দিকের উঠোনে। এখান থেকে সাগর সৈকত কাছে। চারপাশ নীরব থাকলে সমুদ্রের গর্জন স্পষ্টভাবে কানে লাগার কথা। এই মুহূর্তে গান-বাজনার উচ্চশব্দ সাগরের ডাক মুছে দিয়েছে। তিনি গানের আওয়াজ থেকে বাঁচার জন্য উঠোন পেরিয়ে ঘন গাছগাছালি সন্নিবিষ্ট জঙ্গলের মাঝে এসে দাঁড়ালেন। আকাশে গোল চাঁদ জেগে আছে। নারকেল গাছের চিরল বিরল পাতায় নেচে বেড়াচ্ছে জোছনা। গানের শব্দ ঝাপসা হয়ে আসার পর তিনি ফোনটা রিসিভ করলেন।
‘হ্যালো!’
ওপাশে কোনো শব্দ নেই। গহন নৈঃশব্দ্য! তিনি আরেকবার স্পষ্ট গলায় ‘হ্যালো’ বললেন। একটা শ্বাস পড়ল ফোনের অপরপ্রান্তে। রাশেদ থমকে গেলেন। তার মনে হলো ঐ শ্বাসযন্ত্রের অধিকারিণী তার জনম জনমের চেনা! পরমুহূর্তেই ফোনের লাইনটা কেটে গেল। রাশেদ স্থিরচিত্র হয়ে দাঁড়িয়ে রইলেন নারকেল গাছের গায়ে হেলান দিয়ে। মধ্যরাতের সাগর থেকে লোনাজল ছোঁয়া আঁশটে বাতাসের ঝাপটা ভেসে আসছে। গাছের পাতায় শব্দ হচ্ছে শনশন। রূপালি জোছনায় ভেসে যাচ্ছে জল-স্থল- অন্তরীক্ষ। প্রকৃতির রহস্যময় অতীন্দ্রিয় মায়াজালের মধ্যে আকণ্ঠমগ্ন হয়ে রাশেদের ষষ্ঠ ইন্দ্রিয় কী করে যেন ফোনের অপরপ্রান্তের মেয়েটিকে ঠিক ঠিক চিনে ফেলল। ছোট্ট ঘটনাটা তার ক্রিয়াশীল, কর্মব্যস্ত, বিষয়ী মস্তিষ্কে ক্ষণিকের জন্য একটা শূন্যতার বলয় তৈরি করল। কয়েক সেকেন্ড তিনি কিছু ভাবতে পারলেন না। বুদ্ধিভ্রষ্ট বোকা মানুষের মতো থমকে রইলেন। ধীরে ধীরে প্রকট হয়ে উঠল শ্বাস-প্রশ্বাসের অস্বাভাবিকতা। বিন্দু বিন্দু ঘাম জমতে লাগল কপালে। চোখ জ্বালা করতে লাগল। মন কিছুতেই যুক্তিশীল আচরণ করতে চাইছে না। এমন চন্দ্ৰাহত মায়াবী জোছনাই কি মানুষকে সীমালঙ্ঘনকারী বানায়? অপরাধের দিকে ঠেলে দেয়? নীতিবোধের চৌকাঠ ডিঙোতে বাধ্য করে? কে জানে!
রাশেদ নম্বরটাতে ডায়াল করলেন। রিং পড়তে লাগল।
রিংটোন বেজে উঠতেই তিন বান্ধবীকে চকিত বিস্ময় ধাক্কা দিয়ে গেল। হৃদি ভীত শঙ্কিত কণ্ঠে বলল, ‘আল্লাহ! ফোন দিতেছে বাবা! কেটে দে। লাইন কেটে দে!’
অমৃতার হাত কাঁপছে। বিস্ফারিত নয়নে চেয়ে আছে সে ফোনের স্ক্রিনের দিকে। বিভা ওর পিঠের ওপর একটা হাত রাখল। হাত রেখেই বুঝল মেয়েটার হৃৎপিণ্ডে ঘোড় দৌড় চলছে। সে স্তিমিত স্বরে বলল, ‘তুই বরং ফোনটা রিসিভ কর। একটু কথা বললে কিছু হবে না। বরং মনটা ভালো লাগবে।’
হৃদি বিভার হাত খামচে ধরল। চাপা হিসহিসে গলায় বলল, ‘তোর মাথা খারাপ হয়ে গেছে?’
‘চুপ থাক!’ ধমকে উঠল বিভা
অমৃতা ফোন হাতে নিয়ে জানালার কাছে সরে এলো। কাঁপা কাঁপা আঙুলে প্রেস করল অ্যানসার বাটন।
‘হ্যালো!’ শব্দটা ভেসে এল ওপাশ থেকে।
অমৃতা জং ধরা কণ্ঠ সচল করল অনেক কষ্টে, ‘হ্যালো!’
আকাশ থেকে অদ্ভুত এক সুগন্ধি নীরবতা নেমে এল ক্ষণকালের জন্য। মিথ্যে হয়ে গেল পৃথিবীর যাবতীয় কলোরব। কোথাও নেই নেই। আছে শুধু দুই হৃদয়ের অবিরত স্পন্দন!
‘কেমন আছ অমৃতা?’
কান্নার ডেলা বিঁধছিল গলায়। অমৃতা ঢোঁক গিলে কান্নাটাকে দমিয়ে রাখার চেষ্টা করল। স্খলিত কণ্ঠে বলল,
‘ভালো আছি। আপনি কেমন আছেন রাশেদ?’
‘ভালো আছি।’
অমৃতা চুপ করে গেল। তার মাথাটা ভীষণ ফাঁকা! ভয়, উত্তেজনা এবং আবেগের প্রাবল্যে চেতনা প্রায় বিলুপ্ত।
‘অনেক রাত হয়ে গেছে। ঘুমোওনি এখনো?’
‘ঘুম… না ঘুমাইনি। আমরা রুদ্রর বাসায় এসেছি।’
‘সামি কি তোমাদের সাথে?’
‘জি।’
আবারও নীরবতা। এলোমেলো শ্বাস-প্রশ্বাস। হৃৎপিণ্ডের উচ্ছৃঙ্খল, অবাধ্য স্পন্দন!
‘অমৃতা!’
ডাকটা বুকের গভীরে নাড়া দিয়ে যায়। মনে হয় এত সুন্দর করে কেউ কোনোদিন এর আগে ওর নাম ধরে ডাকেনি। বুক মুচড়ে ওঠে এক আশ্চর্য কষ্ট কষ্ট সুখে!
‘জি বলুন।’
‘সামির সাথে তোমার প্যাচ-আপ হয়েছে?’
‘হয়নি এখনো।’
‘হবার সম্ভাবনা আছে?’
‘ফিফটি ফিফটি চান্স।’
‘ওর সাথে কথা হলে বলবে সবকিছু আগের মতোই আছে। তোমার আমার মধ্যে কখনই কিছু ছিল না। ও যেন কথাটা বিশ্বাস করে। কেমন?’
অমৃতা কান্নার জন্য কথা বলতে পারল না। ছোট করে উচ্চারণ করল একটা শব্দ, ‘হুম।’
‘তুমি ওকে ঠিকমতো বুঝিয়ে বলতে পারবে তো?’
‘হ্যাঁ পারব। দুশ্চিন্তা করবেন না।’
‘গুড!’
‘আপনি ভালো থাকবেন। এত রাতে ফোন করে ডিস্টার্ব করার জন্য সরি।’
লাইনটা কেটে গেল। হুহু করা ফাঁকা অন্তর নিয়ে আরো অনেকক্ষণ একা একা দাঁড়িয়ে রইলেন রাশেদ রূপালি জোছনার অলীক মায়ার বিস্তারে। বুকে চিনচিনে ব্যথা হচ্ছে। একটাই জীবন মানুষের! এই একমাত্র আরাধ্য জীবন নিজের ইচ্ছেমতো কাটানো যায় না কেন?
সকালবেলা চোখ মেলেই মাথার ওপর মোচড়ানো কাগজটা আবিষ্কার করল সামি। লেখা আছে, ‘আমার গার্লফ্রেন্ডকে ছেড়ে দে। নইলে ঘাড় মটকে দেব।’
রাগে ব্রহ্মতালু জ্বলে উঠল। কাগজটা হাতে নিয়ে হনহনিয়ে বেরিয়ে এল ঘর থেকে। আলুথালু মাথার চুল। চোখে আগুন। এলোমেলো কুঁচকানো টিশার্টের নিচে ট্রাউজারের দড়ি ঝুলছে ঢ্যালঢ্যাল করে। দেখলে মনে হয় বদ্ধ উন্মাদ। ড্রয়িংরুমে হৃদি, রুদ্র আর আকাশ বসেছিল। বাকি দুজন তখনো ঘুমোচ্ছে। সামি পাগলা ষাঁড়ের মতো দৌড়ে এসে হৃদির সামনে কাগজটা ধরে খ্যাকখ্যাক করে বলল, ‘সকাল সকাল ফাইজলামি শুরু করছিস? সমস্যা কী তোর?
হৃদি ভ্যাবাচ্যাকা খেয়ে গেল, ‘আমি আবার কী করলাম?’
‘এসব কী?’ হাতের কাগজটা ঝাঁকাতে ঝাঁকাতে সিংহের মতো গর্জে উঠল সামি। রুদ্র আর আকাশ দৌড়ে এসে সামিকে নিরস্ত করার চেষ্টা করল। রুদ্র কাগজটা হাতে নিয়ে বলল, ‘হালু কাকা তো ভালোই বিরক্ত করা শুরু করছে! একটা ব্যবস্থা করতে হবে দাঁড়া।’
সামি বলল, ‘আমাকে বোকা পাইছিস তোরা? এটা তোদেরই কারসাজি।’
আকাশ জিব কেটে বলল, ‘না দোস্ত, বিশ্বাস কর আমরা কেউ কিছু জানি না!’
সামি চোখের আগুনে হৃদিকে ভস্ম করতে করতে বলল, ‘শোন হৃদিতা, আমার সাথে থাকতে ইচ্ছে করলে থাকবি, ইচ্ছা না করলে থাকবি না। তোরে কেউ বেঁধে রাখে নাই। এসব ঢং আমার খুবই বিরক্ত লাগতেছে!’
এত কঠিনভাবে কথাটা না বললেও পারত সামি। হৃদির চোখজোড়া মুহূর্তের মধ্যে রক্তাভ হয়ে উঠল। আয়নার মতো স্বচ্ছ এক বিন্দু জল তিরতির করে কাঁপতে লাগল ডান চোখের কার্নিশ বরাবর। চট করে সরে পড়ল জায়গাটা থেকে। আকাশ সামির দিকে কঠিন চোখে তাকিয়ে বলল, ‘এইভাবে কথা বললি ক্যান ওর সাথে?’
সামির রাগ কমে না। ক্রোধের অশনি ঝিলিক দেয় চোখে। চিৎকার করে বলে, ‘আমার বউয়ের সাথে কীভাবে কথা বলব সেটা তোর কাছ থেকে শিখতে হবে?’
আকাশ আর রুদ্র একটু থমকানো চোখে চেয়ে থাকে ওর দিকে। বলার মতো কোনো ভাষা খুঁজে পায় না। সামি কাগজটা দুমড়েমুচড়ে জানালার বাইরে ফেলে দিয়ে গটগটিয়ে হেঁটে বেরিয়ে যায় ঘর থেকে।
বেলা দশটার মধ্যে বন্ধুরা সবাই নাশতার পাট চুকিয়ে ফেলল। শুধু সামি লেট। সোয়া দশটার দিকে টেবিলে এসে দেখল বন্ধুদের কেউ উপস্থিত নেই। রুদ্রর বাবা নাশতা করছেন। রুদ্রর আম্মা পাশে দাঁড়িয়ে স্বামীকে এগিয়ে দিচ্ছেন এটা-সেটা। সামি একটি চেয়ার টেনে নিয়ে বসল। রুদ্র এল বন্ধুকে সঙ্গ দেয়ার জন্য। পাশে বসে বলল, ‘আজকের প্ল্যান করে ফেলছি। রাত দশটা পর্যন্ত তুই বুকড। ঢাকা ফিরবি দশটার পরে।’
সামি কোনো উত্তর দিল না। তাকে অন্যমনস্ক দেখাচ্ছে। চোখের সামনে ঘটতে থাকা দৃশ্যটার দিকে কেন যেন চোখ আটকে গেছে আঠার মতো। তার মনে হচ্ছে নিজের বাড়িতে সে বাল্যকাল থেকে কখনো এরকম দৃশ্য দেখেনি। মা কখনো বাবা খাবার সময় পাশে দাঁড়িয়ে থাকে না। সার্ভ করে না। এমনকি ছুটির দিনগুলোতেও বাবা একা একা ডিনার করে। সামি বাড়িতে উপস্থিত থাকলে বাবা তাকে ডেকে এনে পাশে বসান। ছুটির দিনে মায়ের আলাদা প্রোগ্রাম থাকে। ক্লাবের কিটিপার্টি নইলে খালাদের সাথে আউটিং। সামিদের বাড়িতে ডজনের ওপরে গৃহকর্মী। মায়ের কাজ করার কোনো অবকাশই নেই। তবুও সামির হঠাৎ মনে হলো মাকে এমন ঘরোয়া সংসারী রূপে দেখতে পেলে তার হয়ত ভালো লাগত। কিন্তু তার মা কখনো এতটা সাধারণ হবে না। অর্থের প্রাচুর্য তার কাছ থেকে বহু আগেই আটপৌরে সাধারণত্ব ছিনিয়ে নিয়েছে।
‘কী হইল তোর?’
রুদ্রর প্রশ্নে চমকে ওঠে সামি। অস্ফুটে বলে, ‘কিছু না!’
দুপুরে চট্টগ্রাম রেডিসন ব্লুতে লাঞ্চ করল ওরা। অমৃতার আপত্তি ছিল। সে চেয়েছিল সাধারণ কোনো রেস্তোরাঁয় কবজি ডুবিয়ে খেতে। পাঁচ তারকার লাঞ্চ সামিকেই স্পন্সর করতে হবে। আপাতত সামির পৃষ্ঠপোষকতা গ্রহণ করার মতো মানসিকতা অমৃতার নেই। সে বলতে গেলে কিছুই খেলো না। হৃদির মুখখানাও অমাবস্যার চাঁদের মতো অন্ধকার। তবুও একসময় বন্ধুদের আড্ডা জমে উঠল ঠিকই। হাস্য কোলাহলে খড়কুটোর মতো ভেসে গেল মনের মেঘ। হেসে গড়াগড়ি দিতে লাগল সকলে। রেডিসন থেকে বেরিয়ে যখন পতেঙ্গা সিবীচে এলো, তখন সবার মন প্রফুল্ল, ফুরফুরে! বড় বড় চৌক পাথর পেরিয়ে সাগরের ধারে নেমে এসেছে ওরা। আকাশে সাদা মেঘের হাওয়াই মিঠাই। স্রোতের সাথে সন্ধি করবে বলে, আকাশ আর রুদ্র নেমে গেছে সাগরে। সামিও নামবে নামবে করছে। উত্তাল জোয়ারের ধাক্কায় সরে যাচ্ছে পায়ের তলার বালি। পড়ন্ত বিকেলের চকচকে পিচ রঙের রোদ্দুর ডানায় মেখে সাগরের বুক ছুঁয়ে উড়ে বেড়াচ্ছে কয়েক জোড়া সাদা শঙ্খচিল। মাঝ সাগরে কয়েকটা জাহাজ দেখা যাচ্ছে। হৃদি নরম বালিতে পায়ের ছাপ ফেলে স্রোতের বিপরীতে হাঁটছিল। প্রবল বাতাসের ঝাপটায় ওর চুলের খোঁপা গেছে খুলে। একগুচ্ছ কালো চুল পিঠের ওপর দাপাদাপি করছে নাগিনীর মতো। গলার ওড়না উড়ছে। বন্ধুদের দল থেকে একটু বিচ্ছিন্ন হয়ে গিয়েছিল সে। দূরে… যেখানে সাগর আর আকাশের দিগ্‌বলয় টানা আছে ঠিক সেখানে নিবদ্ধ হয়ে আছে তার বিষাদপূর্ণ, বৈরাগ্য মাখা দুটি চোখ। চারিদিকে উন্মত্ত সাগরের দুরন্ত ঢেউয়ের নাচানাচি। তেজি বাতাসের শোঁ-শোঁ শব্দ।
আকাশ, রুদ্র আর সামি ঢেউ পায়ে ঠেলে এগিয়ে যাচ্ছিল সামনে। হঠাৎ আকাশ বলল, ‘হৃদি একা একা কী করে? দ্যাখ তো সামি!’
সামি ঘাড় ঘুরিয়ে দেখল দৃশ্যটা। হৃদির কোমর পর্যন্ত জল। বেলাশেষের পীচ রঙের রোদ্দুরে ঝিকোচ্ছে শ্যামলা মসৃণ মুখ। সামির বুকের কোথায় যেন একটুখানি ব্যথা নিজের অস্তিত্বের জানান দিয়ে ওঠে চিনচিন করে। পড়ন্ত বিকেল গায়ে মেখে দাঁড়িয়ে থাকা ঐ একলা সুন্দর মেয়েটা শুধু তার স্ত্রীই নয়, বরং প্রাণাধিক প্রিয় বন্ধুও। তবুও মেয়েটির সাথে আজ তার অনতিক্রমণীয় দূরত্ব। চাইলেই এই দূরত্ব কাটিয়ে ফেলা যায় না। কোত্থেকে যেন ধেয়ে আসে বাধা, সংকোচ আর অস্বস্তি।
অনতিদূরে একদল তরুণ পানিতে নেমে হইচই করছে। সামি এক ঝলক দেখামাত্রই বুঝল তরুণদের দলটা হৃদিকেই লক্ষ্য করছে। ঘনঘন তাকাচ্ছে, হাসছে, এমনকি মন্তব্যও ছুড়ে দিচ্ছে। হৃদি কিছুই শুনছে না। তার শূন্যতাভরা দৃষ্টি বিঁধে আছে দূরের দিগন্তে। একটি ছেলে গলা উঁচিয়ে বলল, ‘আপা কি একা? কেউ সাথে নাই?’
সামি স্রোতের ধাক্কা খেয়ে খেয়ে এগোতে লাগল। হৃদির ডান হাতের কব্জি খপ করে চেপে ধরে বলল, ‘কী করিস?’
হৃদি চমক ভাঙা ঘোর ঘোর চোখে তাকাল সামির দিকে। দুই ভ্রুর মধ্যবর্তী ইঞ্চি পরিমাণ ত্বকে সৃষ্টি হলো কুঞ্চন। বিরক্তি নিয়ে বলল, ‘তাতে তোর কী?’ সামি ছেলেদের দলটা আড়চোখে লক্ষ্য করে একটু শক্ত গলায় বলল, ‘একা একা থাকিস না। একসাথে থাক। আর তুই পানিতে নামছিস কেন? ভেজা জামা কাপড় নিয়ে বাসায় যাবি কীভাবে?’
হৃদি নিজের হাত সামির দখল থেকে ছাড়িয়ে নিল। সামনের দিকে মুখ ঘুরিয়ে নিয়ে কঠোর গলায় বলল, ‘আমাকে নিয়ে ভাবতে হবে না। যা এখান থেকে।’ মস্ত আকারের স্ফীত, বিক্ষুব্ধ সব ঢেউ ওদের ঘিরে উদ্দাম নৃত্য নেচে যাচ্ছিল। পায়ের তলা থেকে সরে যাচ্ছিল নরম বালি। সরতেই আবার নতুন বালির পরত এসে টিকিয়ে রাখছিল ভারসাম্য। তরুণদের দলটা তখনো ওদের লক্ষ্য করে যাচ্ছে। স্যান্ট গেঞ্জিপরা একজন ষণ্ডা চেহারার বখাটে মতো ছেলে সরাসরি সামির দিকে ক্রূর চোখে তাকিয়ে আছে। যেন এখুনি খপ করে গিলে খাবে। সামি হৃদির হাত খামচে ধরল আবার, চাপা স্বরে বলল, ‘ঐদিকে চল!’
হৃদি হাতটা ঝাঁকি দিয়ে ছাড়িয়ে নেবার চেষ্টা করল, পারল না। মৃদু ধস্তাধস্তি লেগে গেলো দুজনের মধ্যে। ততক্ষণে জলের স্রোত হৃদির কোমরের আরো একটু ওপরে উঠে এসেছে। ষণ্ডা চেহারার ছেলেটা এগিয়ে এসেছে কাছে। ধমকে উঠে বলছে, ‘এইযে মিস্টার, আপনি উনাকে বিরক্ত করছেন কেন? সমস্যা কী?’
রগচটা সামির মাথায় আগুন ধরতে বেশি সময় লাগল না। রুক্ষ চোখে ছেলেটার দিকে চেয়ে রুক্ষ গলায় বলল, ‘আপনার সমস্যা কী? কী চাই?’
ছেলেটা মারমুখো ভঙ্গিতে বলল, ‘সাহস তো কম না আপনার! একটা মেয়েরে একা পেয়ে ডিস্টার্ব করছেন আবার বড় গলায় কথা বলছেন!’ সামির চোয়াল শক্ত হয়ে ওঠে। রক্তের কণায় কণায় বিভীষণ এক রাগের ছোবল টের পায় সে। আগপাছ না ভেবেই স্যান্ট গেঞ্জি পরা তামা রঙের যুবকটির রোমশ বুকে একটা জোর ধাক্কা বসিয়ে দেয়। পিচ্ছিল মসৃণ বালিতে ছেলেটা ভারসাম্য ধরে রাখতে পারে না, ঝপ করে পড়ে যায় জলের ওপর। টের পেয়ে তার সঙ্গী-সাথীরা আক্রমণাত্মক হয়ে এগিয়ে আসে। তুমুল বিক্ষোভের সাথে ঝাঁপিয়ে পড়ে সামির ওপর। দিশাহারা হৃদি পাগলের মতো চিৎকার করতে থাকে। সমুদ্রের গর্জন আর বাতাসের কোলাহল ছাপিয়ে ওর আর্ত নিনাদ ছড়িয়ে পড়ে উন্মুক্ত, বিস্তৃত সাগরপাড়ে। দৌড়ে আসে বন্ধুরা।
চারজন শক্ত সমর্থ যুবক সামিকে তখন এলোপাতারি কিল, ঘুষি, লাথি মেরে যাচ্ছে। সামির শরীর ডুবে যাচ্ছে পানির নিচে। ছেলেগুলো ওর কলার চেপে ধরে হিড়হিড় করে টেনে তুলছে ওপরে। সামি শ্বাস টানার চেষ্টা করছে। কিন্তু তার আগেই পুনরায় জলের নিচে তলিয়ে যাচ্ছে ওর শরীর। স্রোতের পাহাড় মাথার ওপর দিয়ে গড়িয়ে যাচ্ছে অনায়াসে। কান, নাক বন্ধ হয়ে যাচ্ছে। মুখে ঢুকে যাচ্ছে লবণাক্ত বালি। রুদ্র, আকাশ আর অমৃতা ছেলেগুলোকে পেছন থেকে টেনে ধরে নিরস্ত করার চেষ্টা করল। দুই পক্ষে মারামারি হাতাহাতি লেগে গেল। বিভা হৃদির পাশে এসে দাঁড়িয়েছে। আতঙ্কে সাদা হয়ে গেছে ওদের মুখ। হৃদি মৃগী রোগীর মতো কাঁপছে ঠকঠক করে। হঠাৎ কী মনে করে যেন সে উল্টো দিকে ঘুরে দৌড়াতে আরম্ভ করল। ছাতার নিচে যেখানে ব্যাগ, জুতা রাখা আছে, ঝড়ের বেগে ছুটে গেল ঠিক সেখানে। ব্যাগ থেকে ফোন বের করে ডায়াল করল শ্বশুরের নম্বরে।
ছেলেদের সাথে মারপিট করতে অমৃতার কোনো অস্বস্তি নেই। এই অভিজ্ঞতা প্রথম নয়। প্রতিপক্ষ দলের একটি ছেলে হঠাৎ বুঝে গেল ঢোলা শার্টপরা যে ছেলেটা তার টিশার্টের কলার চেপে ধরে দাঁতে দাঁত চিবিয়ে বলছে, ‘এসব বন্ধ কর! সবকটাকে জেলের ভাত খাওয়াব!’ এই তেজস্বী ছেলে আসলে ছেলে নয়, জলজ্যান্ত একটা মেয়ে। সত্যটা টের পাবার পর সে হুঙ্কার ছেড়ে বলল, ‘মেয়ে মানুষ হয়ে আপনে এখানে কী করেন হ্যাঁ? কী সমস্যা আপনার?’
‘মেয়ে মানুষ’ শব্দটা শুনলে অমৃতার মনে হয় যেন কেউ কুরুশ কাঁটা দিয়ে শরীরে এফোঁড়-ওফোঁড় দাগ কেটে দিচ্ছে। অন্ধ রাগ এবার ধৈর্যের সমস্ত বাধ ভেঙে দিল। হাত মুষ্টিবদ্ধ করে একটা জোর ঘুষি বসিয়ে দিল ছেলেটার ডান চোয়াল বরাবর। ভয়ঙ্কর শীতল কণ্ঠে বলল, ‘মেয়েমানুষ শব্দটা আর কোনোদিন উচ্চারণ করবি না। মনে রাখিস কথাটা।’
লোকজনের ভিড় হয়ে গেছে। কিছু স্থানীয় নিরপেক্ষ লোকজনের প্রচেষ্টায় কলহ থামল। পুলিশ আসতে খুব বেশি সময় লাগল না। হামলাকারী যুবকরা তখনও জানে না দেশের অত্যন্ত প্রভাবশালী ব্যক্তির সন্তানের ওপর তারা আক্রমণ চালিয়েছে। বন্ধুদেরকে হালকাপাতলা জিজ্ঞাসাবাদ করে ছেড়ে দিল পুলিশ। প্রতিপক্ষের ছেলেদেরকে তুলে নিল গাড়িতে। যে ছেলেটি সবার প্রথমে সামির সাথে কথা বলেছিল সে হৃদিকে বলল, ‘আপা আপনাকে বাঁচানোর জন্য আমরা প্রতিবাদ করলাম। আপনি এখন চুপ করে আছেন। কিছুই বলছেন না। এটা কি ঠিক?’
হৃদি তখনো কাঁপছিল ভয়ে। সামির রক্তাক্ত, ফ্যাকাশে মুখ ওর শরীরের রোমকূপে রোমকূপে আতঙ্কের ঝড় তুলছে। সে স্খলিত কণ্ঠে বলল, ‘আমি তো আপনাদের সাহায্য চাইনি। সে আমার হাসবেন্ড। আপনাদের তো কেউ বলেনি আমাদের ব্যক্তিগত ব্যাপারে নাক গলাতে!’
ছেলেটা এ কথার পর কিছু বলতে পারল না। বিস্মিত, বিস্ফারিত চোখে তাকিয়ে রইল শুধু।
সামির নাকে, চিবুকে আর কপালে ব্যান্ডেজ পড়ল। এই অবস্থায় আগামীকাল মিটিং-এ যাওয়া সম্ভব হবে না। ঠিক করল আজ রাতটাও রুদ্রদের বাসায় থেকে যাবে। হৃদিকে তার শ্বশুরমশাই নির্দেশ দিয়েছেন, রাতের মধ্যেই যেন চট্টগ্রাম ছেড়ে বেরিয়ে যায় ওরা। তিনি পুত্র এবং পুত্রবধূর জন্য প্লেনের টিকেটের ব্যবস্থা করেছেন। বাকি বন্ধুরা ধীরে সুস্থে গাড়ি নিয়ে ফিরুক। কিন্তু আহত শরীর নিয়ে সামি যেন ঢাকা-চিটাগাং হাইওয়ের দীর্ঘ যাত্রা থেকে বিরত থাকে। আজকের বিপদমুক্তির পেছনে যে বাবার হাত আছে বিষয়টা সামি প্রথমে বুঝতে পারেনি। পুলিশের লোকের অপ্রত্যাশিত ভদ্র ব্যবহারও তার মাথায় কোনো প্রশ্নের উদ্রেক করেনি। করল তখন, যখন হৃদি ফ্লাইটের টিকেটের প্রসঙ্গ উত্থাপন করল। রুদ্রদের ড্রয়িংরুমে বসে ছিল ওরা। ঘড়িতে সন্ধ্যা সাতটা। চা, নাশতার পাট চলছে। সামি সোফার পিঠে হেলান দিয়ে বসেছে। মাথাটা সিলিং ফ্যানের দিকে উঁচু করে রাখা। হৃদি বলল, ‘আমার শ্বশুর এয়ার টিকেট বুক করেছেন। রাত দশটায় ফ্লাইট। উনার মতে সামির এই অবস্থায় লং জার্নি না করাই ভালো।’
সামি হেলানো অবস্থা থেকে সোজা হয়ে বসল, ‘উনাকে কে জানাইল এই ঘটনা?’
আচমকা হুঙ্কারটা চার দেয়ালের বদ্ধ ঘরে বজ্রপাতের মতো প্রতিধ্বনিত হলো। হৃদি অস্ফুটে বলল, ‘আমি জানাইছি।’
‘কেন?’ কঠিন, ক্রূর এবং রুক্ষ গলায় প্রশ্ন করে সামি। ব্যান্ডেজ লাগানো ভাঙাচোরা মুখ থেকে তেজের আগুন উঠে আসে। মুহূর্তের জন্য কেমন ভয়ঙ্কর দেখায় ওকে। হৃদি একটা বড় শ্বাস টেনে নিল। কাঁপা কণ্ঠটাকে সুস্থির করার আপ্রাণ চেষ্টা করে বলল, ‘কেন আবার? তুই বিপদে পড়ছিস… এই বিষয়টা তোর বাপরে জানাইতে হবে না?’
সামি গগনবিদারী চিৎকার করে উঠে বলল, ‘না জানাইতে হবে না! আমার বাপরে জানাইতে হইলে আমি জানাব! তুই কে? তোকে কে বলছে এসব মাতব্বরি করতে?’
হৃদির মুখটা যন্ত্রণায় কুঁকড়ে গেল। ফুলে উঠল নাকের পাটা। অপমানের কালো ছায়া ঢেকে দিল চোখ। এতদিনের জমে থাকা রাগ, ক্রোধ আর অভিমান এবার যেন নিমেষে বেরিয়ে আসার পথ পেয়ে গেল। সাপের মতো ফুঁসে উঠে বলল, ‘তোর প্রব্লেমটা কী? সব সময় তুই আমার সাথে এমন কুত্তার মতো বিহেভ করিস কেন? মানুষের সামনে অলওয়েজ আমাকে ইনসাল্ট করিস কেন?’
সামির কণ্ঠস্বরের তেজ কমে না। উত্তরোত্তর বৃদ্ধি পেতে থাকে। গলা ফাটিয়ে বলে, ‘তুই আমার বাপকে কেন জানাইছিস আমার অনুমতি ছাড়া সেটা আগে বল।’
হৃদি এবার কেঁদে ফেলল। কাঁদতে কাঁদতে বলল, ‘আমার ইচ্ছা হইছে তাই জানাইছি। তোর ব্যবহার এত জঘন্য হয়ে গেছে যে তোর সাথে আমার আর থাকতেই মনে চাচ্ছে না। ঘেন্না হচ্ছে!’ বিভা দৌড়ে এসে হৃদির একটা হাত ধরেছে। ওর কানের কাছে মুখ নিয়ে ফিসফিস করে বলছে, ‘দোস্ত আস্তে। বাসার মানুষ শুনবে। একটু শান্ত হয়।
হৃদি কান্নাজড়ানো গলায় সামিকে বলল, ‘তোর যদি আমাকে আর ভালো না লাগে বলে দিতে পারিস। কিন্তু এভাবে সারাক্ষণ বিশ্রী বিহেভ করবি না। এসব আমি আর নিতে পারতেছি না।’
সামি কোনো কথা বলল না। হৃদির কান্নাটা তাকে থমকে দিয়েছে। নিভু নিভু হয়ে এসেছে ক্রোধের আগুন। থমধরা চোখে বসে আছে সে নিশ্চল পাথর হয়ে। অন্য বন্ধুরা হৃদিকে ঘিরে ধরেছে। সান্ত্বনা দেয়ার চেষ্টা করছে। সামি আরো কিছুক্ষণ বিমর্ষ, দুঃখী মানুষের মতো চুপচাপ বসে থেকে চেয়ার ছেড়ে উঠে দাঁড়াল। পায়ে পায়ে এগিয়ে গেলো গেস্ট রুমের দিকে।
অমৃতা বিবর্ণ মুখে চেয়ে চেয়ে দেখছিল এই ঘটনা। বুকের ভেতরটা পুড়ছে নিঃশব্দে। সামির এই অধঃপতনের পেছনে সে নিজেই দায়ী। সহজ স্বাভাবিক এক প্রাণোচ্ছল ছেলেকে আপাদমস্তক অন্য মানুষ বানিয়ে দিল, ভেঙেচুরে ছারখার করে দিল ছিমছাম একটি সংসার। ধিক তোমাকে অমৃতা! শত সহস্ৰ ধিক!
কতক্ষণ কেটেছিল জানে না সামি। একটু ঝিমঝিম ভাব হচ্ছিল। হঠাৎ বাতিটা জ্বলে উঠল ভস করে। ডান হাত উঁচিয়ে চোখ ঢেকে সামি বিরক্তি জড়ানো গলায় বলল, ‘কে?’
‘আমি!’ চেনা কণ্ঠস্বরটা সামিকে নীরবে ধাক্কা দিয়ে গেলো। চোখের ওপর থেকে হাতটা অল্প একটু সরিয়ে নিয়ে আড়চোখে অমৃতাকে দেখল সে।
‘লাইটে সমস্যা হচ্ছে? নিভিয়ে দেব?’
সামি নড়ল না। কিছু বললও না। হাত দিয়ে চোখ আড়াল করে আগের ভঙ্গিতেই শুয়ে রইল বিছানায়। অস্বাভাবিক নিঃশ্বাসে তার বুক ওঠানামা করছে। টিশার্টটা কোমরের দিকে অবিন্যস্ত হয়ে আছে। দেখা যাচ্ছে মেদবর্জিত, টানটান রোমশ ফর্সা পেটের অল্প বিস্তর অংশ। অমৃতা বিছানার পাশের চেয়ারটা টেনে নিয়ে উল্টো ভঙ্গিতে বসল। চেয়ারের পিঠে রাখল চিবুক। পা দুটো ছড়িয়ে দিল সামনে, যেন সাইকেলের গদিতে বসেছে। তার মুখখানা অন্ধকার। চোখে খেলছে দ্বিধা আর অস্বস্তি। ভীষণ রোগা হয়ে গেছে মেয়েটা। হঠাৎ দেখলে মনে হয় যেন দীর্ঘদিনযাবত কোনো জটিল ব্যাধিতে ভুগছে।
সামি একটা প্রলম্বিত শ্বাস টেনে নিয়ে ভেতরকার অস্থিরতা চাপা দেয়ার চেষ্টা করল। শান্ত গলায় বলল, ‘আমি একা থাকতে চাই।’
‘আমি খুব বেশি সময় নিব না। অল্প কিছু কথা বলেই চলে যাচ্ছি।’ সামি বিরক্তি মিশ্রিত চোখমুখ নিয়ে উঠে বসল। টেনেটুনে ঠিক করল পরনের কাপড়। অমৃতা ভয়ে ভয়ে কয়েক সেকেন্ড তাকিয়ে রইল ওর মুখের দিকে। ফাটা বাঁশির মতো বেসুরো কণ্ঠে বলল, ‘এখন কেমন আছিস?’
উত্তরে সামি বিছানার ওপর রাখা সেলফোনটা হাতে তুলে নিল। ব্যান্ডেজ বাঁধা কুঞ্চিত ললাটে স্ক্রিনের দিকে চেয়ে বলল, ‘যা বলার তাড়াতাড়ি বল। টাইম নাই।’
‘সামি শোন…! আমার একটা ভুলের জন্য নিজেকে এভাবে কষ্ট দিস না। হৃদিকে কষ্ট দিস না…।’ অমৃতার গলা এমনভাবে কাঁপছিল যে কথার মাঝখানে থেমে পড়তে হলো। সামি হাতে ধরা সেলফোনের দিকে কটমট করে চেয়ে আছে অপলক। ফর্সা গালের নীল শিরা প্রকটভাবে দৃশ্যমান। কপকপ করে কাঁপছে রাগে। অমৃতা ব্যাকুল কণ্ঠে বলল, ‘আমাকে তুই মাফ করতে পারবি দোস্ত? যা হইছে ভুলে যা। আমি ভুলে গেছি। মনে রাখার মতো বিষয়ই না এইটা। উনার প্রতি… মানে তোর বাবার জন্য আমার কোন ফিলিংস নাই। ছিলও না! পুরা বিষয়টা জাস্ট একটা মিসআন্ডারস্ট্যান্ডিং ছিল।’ সামি চকিতে মুখ তুলে তাকায় অমৃতার দিকে। আহত নাকের হাড়ে খট করে লাগে একটু। ব্যথায় কনকন করে। ওই মৃত মানুষের মতো ঠান্ডা দৃষ্টি অমৃতার অন্তরাত্মায় কাঁপন ধরায়। ভয় পেয়ে চোখ নামিয়ে নেয় সে। সামি গা ছমছমে তুষার-শীতল গলায় বলে, ‘মিস আন্ডারস্ট্যান্ডিং ছিল?’
অমৃতার কণ্ঠস্বর কেঁপে ওঠে, ‘হ্যাঁ দোস্ত… তোর বাবার সাথে… আসলে বিষয়টা ইম্পসিবল। আর আমার মনে তখনো কিছু ছিল না। এখনো নাই। তুই প্লিজ… প্লিজ সবকিছু ভুলে যা!’ অধোবদনে অসংলগ্ন কথাগুলো বলে শেষ করে অমৃতা। গভীর শ্বাস পড়ে। সামি শৈত্যপূর্ণ চোখে দেখতে থাকে অমৃতার আনত দুটি চোখ থেকে টপটপ করে জল গড়িয়ে পড়ার দৃশ্য। দেখতে থাকে নাকের পাশ ঘিরে নেমে আসা অশ্রুজলের বাঁকা রেখা। দেখতে থাকে কপালের দগদগে ক্ষতচিহ্ন। হঠাৎ সামির দৃষ্টিবিভ্রম হলো। মনে হলো ঐ বীভৎস চিহ্নটা স্মাইল ইমোজির মতো দুদিকে প্রসারিত হয়ে অট্টহাস্যে ফেটে পড়ে চিৎকার করে বলছে, তুই খুনী! তুই খুনী!
সামির মুখটা ভয়ে ফ্যাকাশে হয়ে উঠল। চট করে উঠে পড়ল সে বসা থেকে। পায়ে স্যান্ডেল পরতে পরতে অপ্রকৃতস্থ গলায় বলল, ‘এসব কথার কোনো মানে হয় না। যা হবার হয়ে গেছে।’
অমৃতা ওর পথ আটকে দাঁড়াল, ‘তুই তো জানিস আমি চলে যাচ্ছি আগামী মাসে। চলে যাবার আগে শুধু এতটুকু নিশ্চিত হতে চাই যে তুই আমাকে ক্ষমা করে দিছিস। প্লিজ দোস্ত!’
সামি অমৃতাকে পাশ কাটিয়ে দরজার দিকে এগিয়ে যায়। কয়েক কদম ফেলার পর থমকে দাঁড়ায় আবার। ঘাড় ঘুরিয়ে পেছন ফিরে বলে, ‘তোদের মধ্যে এখন কিছু নাই?
অমৃতা চোখ তুলে তাকায়। পরক্ষণেই নিচের দিকে নামিয়ে নেয় আবার। অস্ফুটে বলে,
‘না নাই! তেমন কিছু ছিলও না।’
‘আমাকে ইমেইলে তাহলে কী লিখছিলি? সব মিথ্যা ছিল?’
অমৃতা দমবন্ধ করে বলে, ‘হ্যাঁ, সব মিথ্যা ছিল!’
সামি অদ্ভুত গা শিউরে ওঠা হাসি হাসে। লোহার চেয়েও কঠিন স্বরে বলে, ‘আমাকে কি এতটাই বোকা মনে হয় তোর?’
‘কী ছিল না ছিল জানি না! শুধু এটা জানি যে এখন কিছু নাই। ঐ লোকটার কথা আমি এখন ভাবিও না। আমার কোনো ফিলিংস নাই উনার জন্য। বিশ্বাস কর!’ সামি সাপের মতো ঠান্ডা দৃষ্টিটা আরো কয়েকটা ক্ষণ অমৃতার অবনত মুখের ওপর ধরে রেখে গটগট করে বেরিয়ে গেল ঘর থেকে।
সে রাতে বন্ধুদের আর ঢাকা যাওয়া হলো না। বুয়েটের একদল ছেলে-মেয়ে চট্টগ্রাম বেড়াতে এসেছে। রুদ্রর ব্যাচের। রুদ্র ওদেরকেও বাড়িতে ডেকে আনল। রুদ্রর মা এই কাঠফাটা গরমের মধ্যে ঘেমে-নেয়ে একগাদা রান্না করলেন। এত খাটুনির পরেও তার মুখে প্রশান্তির হাসিটি লেগে রইল। বন্ধুপাগল ছেলে বন্ধু ছাড়া টিকতে পারে না। ছেলে বাড়িতে থাকলে সকাল. দুপুর, রাত্রি দলে দলে বন্ধুরা আসতে থাকে। তিনি এই অতিথি সমাগম মন ভরে, প্রাণ ভরে উপভোগ করেন। এখন ছেলে চলে যাবে দূরের দেশে। কতদিন পর বাড়ি ফেরার সুযোগ পাবে কে জানে! এসব কথা চিন্তা করে তার মনটা বিষণ্ণতায় ভারী হয়ে উঠছে। তিনি রান্নাঘরে কাজ করতে করতে শাড়ির আঁচল দিয়ে চোখের জল মুছে নিচ্ছেন বারেবারে। বাড়িতে দুজন বাঁধা কাজের লোক আছে। তবুও রোজকার রান্নাটা তিনি নিজ হাতেই করেন। সংসারের কাজে তার ক্লান্তি নেই।
ভোজন পর্ব শেষ হবার পর অনেক রাত অবধি ছাদের ওপর গান বাজনা হলো। নাচানাচি হলো। পাশের বাড়ি থেকে আরিয়ান ছুটে এল ওদের ছাদে। অভিমানী গলায় রুদ্রকে বলল, ‘ভাইয়া… আপনি কি আমাকে ভুল নম্বর দিয়েছিলেন? আকাশ ভাইয়ের নম্বরে ফোন করলে প্রতিবার একটা মেয়ে কথা বলে ওঠে।
রুদ্র কপট গাম্ভীর্যের সাথে বলল, ‘নাহ… ভুল নম্বর দেইনি। আসলে ফোনে কথা বলার সময় আকাশের ভয়েসটা মেয়েদের মতো হয়ে যায়।’
আরিয়ান গালে হাত রেখে ভারী অবাক গলায় বলে, ‘সত্যি?’
‘হ্যাঁ সত্যি!’
‘ওয়াও… তার মানে ওটা আকাশ ভাইয়াই ছিল?’
‘হ্যাঁ!’ শব্দটা ছুড়ে দিয়ে রুদ্র আরিয়ানের সামনে থেকে কেটে পড়ে। গান বাজতে থাকে স্পিকারে। বন্ধুরা হাত পা ছুড়ে নাচে… হাসে… বেসুরো গলায় গান গেয়ে ওঠে। আঠারোশ স্কয়ার ফিটের চৌকো ছাদটা একদল যুবক যুবতীর উন্মত্ত উপস্থিতিতে সরগরম হয়ে ওঠে। ভিড়ের মধ্যে আরিয়ান আকাশের পাশে এসে দাঁড়ায়। চাপা গলায় বলে, ‘ভাইয়া, ফোনে আপনার ভয়েসটা খুব হাস্কি! আই রিয়েলি লাইক ইট!’
আকাশ চমকানো বক্ষ নিয়ে তাকায় ছেলেটার দিকে। এই চিড়িয়ার সাথে তার আবার কখন ফোনে কথা হলো? সে ঘাড় নেড়ে বলল, ‘ভুল হচ্ছে। তোমার কথা হয়েছে রুদ্রর সাথে। আমার সাথে না।’
আরিয়ান চোখ পিটপিট করে, ‘সত্যি?’
‘হ্যাঁ সত্যি! ফোনে রুদ্রর ভয়েস একদম অন্যরকম। সেক্সি অ্যান্ড হাস্কি!’ কথার শেষে আকাশ এক চোখ ব্লিংক করে। দ্বিধাগ্রস্ত আরিয়ান কিছু বলতে পারে না। বোকা মুখে দাঁড়িয়ে থাকে। যেন একটা কঠিন সমীকরণ সমাধান করার দায়িত্ব পড়েছে তার কাঁধে।
সামি ছাদের রেলিং-ঘেঁষে দাঁড়িয়ে চুপচাপ সিগারেট ফুঁকছিল। বড্ড গরম! ঘামের আঠায় শরীর ভরে থাকে সর্বক্ষণ। বুকটা খরার আসমানের মতো খাঁ-খাঁ করে। তেষ্টা পায় ঘনঘন। বাংলাদেশটা কি চির গ্রীষ্মের দেশ হয়ে গেল নাকি শেষমেশ? সারা বছর আগুন বাতাসের ঝাপটা। পরিবেশ দূষণে এবারেও প্রথম স্থান দখল করেছে খুব সম্ভবত। তবুও মানুষগুলোর টনক নড়ছে না। দিন দিন জনসংখ্যা বেড়ে যাচ্ছে। উন্নয়ন চলছে পথে ঘাটে। নতুন রাস্তা হচ্ছে, বহুতল ভবন হচ্ছে, ব্রীজ হচ্ছে, মেট্রোরেলের কাজ চলছে। কিন্তু মানসিক স্বাস্থ্যের উন্নয়ন হচ্ছে না। আজ পতেঙ্গা সিবীচে গিয়ে মাথা ঘুরে গিয়েছিল। বছর দেড়েক আগেও মনে হয় এত ভিড় ছিল না। রুদ্রদের এই দেবপাহাড়ের বাড়িটা আগে সব সময় এক বুক বাতাসে ডুবে থাকত। সন্ধ্যার পর ছাদে এলে মনে হতো নদীর পাড়ে বসে আছে। এবারের মতো ভ্যাপসা দম আটকানো গরম তো বাপের জন্মে দেখেনি কখনো! প্রকৃতি কি তবে শোধ নিচ্ছে? গাছ কেটে ফেলে, বনাঞ্চল উজাড় করে পৃথিবীর বুকে ইট, কাঠ, পাথরের নিষ্প্রাণ নগর গড়ে তোলার মর্মান্তিক প্রতিশোধ?
বন্ধুরা উল্লাস করছে, হাসি তামাশা আর কৌতুকের ফুলঝুরিতে উড়িয়ে দিচ্ছে ভ্যাপসা গরমের ঘাম, তাপ, বায়ু বদ্ধতা! কিন্তু এসব আনন্দের কোনো রেশ সামিকে ছুঁয়ে যাচ্ছে না। অনিশ্চিত ভবিষ্যৎ, বাবা মায়ের ভঙ্গুর সংসার, বন্ধুর বিশ্বাসঘাতকতার মতো খুঁটিনাটি নানা দুশ্চিন্তায় তার ভেতরটা জ্বলে যাচ্ছে অবিরত। হঠাৎ পিঠে একটা ঢিল এসে পড়ে। চমকে উঠে পায়ের কাছে কাগজের বলটা আবিষ্কার করে সামি। তুলে নিয়ে দেখে তাতে লেখা আছে, ‘এবার লাথি মেরে কর্নফুলী নদীতে ফেলে দেব। দূর হ এখুনি!’
রাগ হলো না সামির। বরং হাসি পেল। মুখ তুলে দেখল তিন চারটা ছোট ছোট দলে বিভক্ত হয়ে ছাদের মধ্যে ছড়িয়ে ছিটিয়ে আছে ছেলে- মেয়েরা। রুদ্র ওর বুয়েটের বন্ধুদের সাথে ব্যস্ত। আকাশ, অমৃতা আর বিভা গোল হয়ে বসে আছে মেঝেতে। সামি ওদের দিকে এগিয়ে গিয়ে শান্ত গলায় বলল, ‘এটা কার হ্যান্ড রাইটিং রে?
তিন বন্ধু সামির হাতে ধরা চিরকুটটার দিকে তাকাল। বিভা ঠোঁট উল্টে বলল, ‘জানি নাতো!’
আকাশ বলল, ‘আমি জানি। এটা হৃদির জ্বীন বয়ফ্রেন্ডের হাতের লেখা।’
‘হৃদি কোথায়?’
‘হালুলুকার সাথে ডেটিং-এ আছে মনে হয়।’ আকাশের নির্বিকার উত্তর।
সামি কোনো উত্তর না দিয়ে হেঁটে বেরিয়ে গেলো ছাদ থেকে। সিঁড়ি ভেঙে নেমে এল নিচে। গেস্টরুমের দরজা খোলা ছিল। ভেতরে একটা টিউবলাইট জ্বলছে। সামি চৌকাঠে দাঁড়িয়ে উঁকি দিয়ে দেখল হৃদি অতি যত্ন সহকারে কাপড় গুছিয়ে রাখছে ব্যাগে। ভ্রমরকৃষ্ণ রেশমি চুল এল হয়ে পড়ে আছে নির্মেদ অথচ পর্যাপ্ত প্রশস্ত পিঠে। ঘরটা সিলিং ফ্যানের শোঁ-শোঁ রুক্ষ বাতাসে ভরে আছে। জানালার পর্দা উড়ছে ফরফর করে। উড়ছে হৃদির গায়ের ওড়না। শ্যামবরণ মুখের মসৃণ চামড়ায় ঘামের রেশ নেই। চকচকে সুন্দর একটা আভা চমকাচ্ছে ঐ মুখে। দৃশ্যটা যেন বাইরের ধুলো বালি মাখা কঠিন পৃথিবীর অংশ নয়। এই দৃশ্য অন্য কোনো জগতের। যে জগত্‍টায় এখনো মানুষের বুকের কোণে একটু একটু ভালোবাসা লেগে আছে। লেগে আছে মন কেমনের মায়া। চৌকাঠে লম্বা ছায়ামূর্তি দেখে একটু থমকে দাঁড়াল হৃদি। পলক তুলে চাইল একবার। কপালে, চিবুকে আর নাকে সাদা ব্যান্ডেজ বাঁধা সামিকে ভূতের মতো দেখাচ্ছিল। ভাঙাচোরা চেহারার দিকে বেশিক্ষণ তাকিয়ে থাকা যায় না। চোখ সরিয়ে নিল হৃদি।
সামি এগিয়ে এল কয়েক পা। হৃদির পেছনে দাঁড়িয়ে বলল, ‘তোর নাকি একটা জ্বীন বয়ফ্রেন্ড হইছে শুনলাম। ঘটনা কি সত্য?’
হৃদি আবিষ্ট মনে শাড়ি ভাঁজ করছিল। অন্যমনস্ক গলায় উত্তর দিল, ‘সত্য।’
সে কি এই মুহূর্তে এখানে আছে?’
হৃদি প্রশ্নটা শুনে সন্দেহের চোখ তুলে তাকাল সামির দিকে। কয়েক সেকেন্ড তীক্ষ্ণভাবে কিছু একটা পরখ করে নিয়ে বলল, ‘হ্যাঁ আছে তো!’
সামির ঠোঁটে দুষ্টু দুষ্টু বঙ্কিম হাসি ফুটে ওঠে, ‘আমি তো দেখছি না! হৃদি জানালার দিকে আঙুলের ইশারা করে বলল, ‘ঐতো ওখানে দাঁড়িয়ে আছে।’
সামি চোখ ঘুরিয়ে দেখল শূন্য জায়গাটা। আরো এক পা এগিয়ে এসে হৃদির কানের কাছে মুখ নামিয়ে বলল, ‘সে কি এই মুহূর্তে আমাদেরকে দেখছে?’
‘হ্যাঁ দেখছে।’
‘গ্রেট!’ শব্দটা উচ্চারণ করেই সামি ঝড়ের গতিতে হৃদিকে ঘুরিয়ে নিল নিজের দিকে। তারপর ওর ঠোঁটে একটা গভীর পাগলাটে চুমু খেয়ে ক্ষ্যাপা গলায় বলল, ‘ঐ শালাকে আস্ক কর সিনটা দেখতে কেমন লাগল?’ হৃদি এই আচানক আক্রমণের জন্য প্রস্তুত ছিল না। তার ভেতরটা অবশ হয়ে এসেছে। দুর্বল লাগছে। কাঁপা গলায় বলল, ‘হুট করে এসবের মানে কী? যা এখান থেকে।’ সামি নিবিড়ভাবে জড়িয়ে ধরল হৃদিকে।
‘দরজাটা খোলা!’ হৃদি বলল অস্ফুটে।
‘খোলা থাক। কিছু হবে না!’
‘ছি! কেউ চলে আসলে কী হবে?’
‘কেউ আসবে না।’
‘সামি প্লিজ! দরজা বন্ধ কর!’
পরদিন সকাল সকাল বন্ধুরা ঢাকার পথে যাত্রা শুরু করল। আকাশ বসল ড্রাইভারের পাশের গদিতে। মাঝের সারিতে সামি আর হৃদি। পেছনে বিভা, অমৃতা। সারাটা পথ হৃদি সামির বুকের সাথে ঘেঁষে বসে রইল। সামির বুকের হৃৎপিণ্ডের প্রতিটি স্পন্দন কান পেতে শুনল। তার সহজ-সরল মায়াবী মুখে ভীষণ একটা খুশির ঝিকিমিকি আঁকা। সামি সেই ঝিকিমিকি মন ভরে দেখছিল। বাতাসে হৃদির চুল উড়ছে। উড়ন্ত কেশের ঝাপটা এসে লাগছে সামির চোখে মুখে। বাতাস ভরে গেছে মিষ্টি সুগন্ধে। ভালো লাগছে। অনেকদিন পর মনটা পাখির মতো হালকা হয়ে উঠেছে। যেন একটা পাষাণ ভার নেমে গেছে বুকের ওপর থেকে। হঠাৎ অমৃতার কানের কাছে মুখ নামিয়ে বিভা ফিসফিস করে বলল, ‘উড়ো চিঠির প্ল্যানটা কেমন ছিল দোস্ত?’ অমৃতা অবাক। চোখ দুটি ছানাবড়া করে বলল, ‘এটা তোর কাজ ছিল?’ বিভা চুপ করে রহস্যময় হাসি হাসতে লাগল।
‘কিন্তু তোর হ্যান্ডরাইটিং তো এটা না।’
বিভা এক চোখ টিপল, ‘সেই রহস্য অজানাই থাক!’
রুদ্রর দাদার মৃত্যু বার্ষিকী উপলক্ষ্যে মেজবান হবে গ্রামের বাড়িতে। বন্ধুদের প্রস্থানের ঘণ্টা খানেকের মাঝে ওরাও বেরিয়ে পড়ল সপরিবারে। আজকের দিনটা ছায়া ছায়া। রোদ নেই। তবুও ভ্যাপসা গরম কাটে না। ডিপ্রেশন চলে প্রকৃতিতে। বেলা তিনটার আগেই বাঁশখালী পৌঁছুল ওরা। আজ রাতে গরু জবাই হবে। বাড়ির পেছন দিকের খোলা মাঠে টাঙ্গানো হবে শামিয়ানা। সারা রাত ধরে চলবে মাংস কাটার পালা। কাল খুব ভোরে বাবুর্চিরা চলে আসবে। গরুর মাংস, চনার ডাল, নলার ঝোল, সবজি আর সাদা ভাত রান্না হবে। দুপুরে দলে দলে লোক আসবে মেজবান খেতে। আশেপাশের গ্রাম থেকেও আসবে। চেনা-অচেনা অজস্র লোকে ভরে যাবে চারপাশ। বহুদিন পর রুদ্রর গ্রামে আসা হল। অনেক আত্মীয়স্বজনের নাম ধাম চেহারাও ভুলে গেছে। বাড়িঘর কিছুই আর আগের মতো নেই। উঠোনের ওপর পাকা দালান উঠেছে। আগে এখানে টিনের ঘর ছিল। ছোট বেলায় বড় আব্বার মেজবান খাওয়ার জন্য দল বেঁধে শহর থেকে আসত ওরা গ্রামে। সেইসময় মেজবান হতো শীতকালে। দাদাজান বেঁচে ছিলেন। একতলা টিনের বাড়ির দাওয়ায় বেতের চেয়ার পেতে কুঁজো হয়ে বসে থাকতেন লম্বা মানুষটা। চারপাশ থেকে শীত কুয়াশা ছেঁকে ধরত।
রুদ্র নিস্তেজ চোখে বাড়ি ঘর দেখছিল… স্মৃতিচারণ করছিল… আর বুকের ভেতর টের পাচ্ছিল একটা বিজবিজে বিষণ্নতা! বিষণ্নতায় তাকে খুব একটা পায় না। সে যেখানেই যায়… নিজে হাসে…লোকজনকেও হাসায়। নাচ, গান, কৌতুক তামাশায় মাতিয়ে রাখে চারপাশ। কিন্তু আজকে মানুষের ভিড় তাকে টানছে না। একটা দুটা কথা বলেই হাঁপিয়ে উঠছে। খেই হারিয়ে ফেলছে। কথার মাঝে থেমে যাচ্ছে হঠাৎ। কী বিষয়ে কথা বলছিল ভুলে যাচ্ছে বেমালুম। একটা অনর্থক শূন্যতা দীর্ঘশ্বাস হয়ে অসহায় ফেরারি পাখির মতো ঘুরে বেড়াচ্ছে মনের বিরান চত্বরে। একটু নির্জনতার জন্য বুকটা ছটফট করছে। কিন্তু নির্জনতা কোথাও নেই! বাড়িভর্তি মানুষ!
রুদ্র কাউকে কিছু না বলে বেরিয়ে পড়ল। একটু বাদেই সূর্য ডুববে। আকাশে আবীর রং। মেঠো পথ ঢেকে আছে গোধূলির অপার্থিব আলোয়। ধূলোটে গাছের সবুজ পাতায় পাতায় সেই আলোটা ভারী মায়াবী একটা বিভ্রম সৃষ্টি করেছে। সুমধুর স্বরে মাগরিবের আজান পড়ছে মসজিদে। রাস্তায় খেলতে থাকা বাচ্চা ছেলেরা হৈ-হৈ করে ফিরে যাচ্ছে বাড়ি। বাড়ি ফিরছে পাখিরাও! রুদ্রর পায়ে স্পঞ্জের স্যান্ডেল। গায়ে সাদা রঙের ফতুয়া আর কালো প্যান্ট। ঘাড় পর্যন্ত গড়ানো বাবরি চুল আউলা বাতাসে এলোমেলো। চোখ মুখ উদ্ভ্রান্ত! ফেলে আসা জীবনের নানা টুকরো টুকরো দৃশ্যে তার মস্তিষ্কের আনাচ-কানাচ ভরে উঠছে। স্মৃতির সুগন্ধে স্নিগ্ধ হয়ে উঠছে বাতাস। তার জীবনে কোনো অপূর্ণতা নেই, অপ্রাপ্তি নেই! সবকিছু সুন্দর করে সাজানো। তবুও এক দুরূহ অবিচল বিষণ্ণতা আজ তার বুক খামচে ধরে আছে। শ্বাস নিতে কষ্ট হচ্ছে।
পাহাড়ের ওপর পাগলা বাবার বাড়িটা এখনো আগের মতোই আছে। শুধু লোকজনের ভিড় নেই। একলা বাড়িটা গোধূলির মন কেমন করা আলোয় দাঁড়িয়ে থেকে রুদ্রর মতোই দুয়ে কোনো বিষণ্নতার রোগে ভুগছে হয়ত। পাগলা বাবার ইয়া লম্বা লম্বা নখ ছিল। ছিল কোমর পর্যন্ত জটাবাঁধা লালচে চুল। চৌকির ওপর লুঙ্গি পরে উদাম গায়ে বসে থাকত পাগলা বাবা। নখের লহর গড়িয়ে পড়ত মেঝেতে। এত রুগ্ন ছিল যে শরীরের হাড় গোনা যেত খালি চোখে। গভীর রাত পর্যন্ত তার বাড়িতে ভক্তদের আনাগোনা চলত। মাইজভাণ্ডারি গান হতো। রুদ্র তখন খুব ছোট। একবার পাগলা বাবা নোংরা নখঅলা হাত ওর মাথায় রেখে দাদিজানকে বলেছিল, ‘বিরাট মানুষ হবে তোমার নাতি! বিরাট মানুষ!’ দাদিজানের ফোকলা মুখ পূর্ণিমার চাঁদের মতো ঝলমল করে উঠেছিল এ কথা শুনে। রুদ্র জানে না বিরাট মানুষ কাকে বলে। সে কখনো বিরাট মানুষ হতে চায়নি। সাধারণ মানুষের মতো হেসে খেলে জীবনটা কাটিয়ে দিতে চেয়েছে। ইচ্ছে মতোই কাটছে জীবন। কোথাও কোনো ছন্দপতন নেই। কিন্তু আজকের এই রহস্যময় সন্ধ্যায় কোনো এক অদেখা, অচেনা বস্তুর জন্য ভেতরটা উচাটন হয়ে আছে। কী যেন মনে পড়ি পড়ি করেও মনে পড়ছে না। পাগলা বাবার ঘরে তালা ঝুলছে। ঘরের পাশেই বেড়া দিয়ে ঘেরাও করা আছে তার কবর। কবরের পাশে একটা রাধাচূড়া গাছ। বাতাসে ফুলের পাপড়ি উড়ে উড়ে ঝরে পড়ছে কবরের বুকের ওপর। রুদ্র কিছুক্ষণ পাগলা বাবার তালাবদ্ধ ঘরের সামনের সিঁড়িতে বসে রইল। কাছেই কোনো এক হিন্দু বাড়িতে ধূপ জ্বালিয়েছে। ধূপের শীতল গন্ধে ছেয়ে আছে চারপাশ। উলুধ্বনি ভেসে আসছে। আকাশে লাল, বেগুনী আর গোলাপি রঙের ছড়াছড়ি। দূরে সরিষা খেতের আইল ধরে মনু মামার গানের দল হেঁটে যাচ্ছে। মামার পরনে গেরুয়া পাঞ্জাবি। কোলে হারমোনিয়াম। দলের অন্য ছেলেদের হাতে ঢোল, তবলা, খঞ্জনি। রুদ্রর হঠাৎ বন্ধুদের কথা মনে পড়ল। মনে হলো ওরা কাছে থাকলে এতটা একা একা লাগত না। কিন্তু আগেও কতবার বন্ধুদের ছেড়ে বাড়িতে এসেছে। মাসের পর মাস কাটিয়েছে পরিবারের মানুষদের সাথে। কই… এমন গহন বিষণ্নতায় তো কোনোদিন পায়নি তাকে! অমৃতার নম্বরে ডায়াল করল রুদ্র। দ্বিতীয়বার রিং পড়তেই ফোন রিসিভ করল অমৃতা।
‘পৌঁছে গেছিস ঢাকায়?’ রুদ্রর প্রশ্ন।
‘হ্যাঁরে। এইত ঘণ্টাখানেক আগে আসলাম। তুই কই?’
‘আমি তো বাড়ি আসছি।’
‘বাড়ি কখন গেলি আবার?’
‘আজ দুপুরে।’
‘ভালো করছিস। আমিও ভাবতেছি দেশ ছাড়ার আগে একবার গ্রাম থেকে ঘুরে আসব।’
একটু থেমে অমৃতা আবার বলল, ‘তোর গলা এরকম শোনাচ্ছে কেন? সব ঠিক আছে তো?’
রুদ্র একটা দীর্ঘশ্বাস চাপা দিয়ে বলল, ‘বুঝতে পারতেছি না ঠিক।’
‘মানে কী?’
‘কেমন জানি অদ্ভুত একটা ফিলিংস হচ্ছে বুঝছিস? মনে হচ্ছে কী যেন একটা মিসিং! লাইফে এর আগে কখনো এমন পিকিউলিয়ার ফিলিংস হয় নাই।’
অমৃতা কপট সন্দেহের গলায় বলল, ‘কাকে মিস করতেছিস তুই রুদ্র? রুদ্র হাসে, ‘তুই তো জানিস ছোটবেলায় তোর উপর আমার ক্রাশ ছিল।’
অমৃতা একটু থমকায়। বিস্মিত গলায় বলে, ‘এই কথা কেন হঠাৎ?’
‘না মানে… তোকে ভালো লাগত… কিন্তু কখনো মিস করি নাই তোকে। এমনকি মনীষাকেও কখনো সেভাবে মিস করি নাই। কিন্তু আজকে তোরা চলে যাওয়ার পর থেকেই না দোস্ত, কেমন যেন অস্থির লাগতেছে। লাইফে ফার্স্ট টাইম এতটা একা একা ফিল হচ্ছে।’
অমৃতা হতাশার শ্বাস ফেলল, ‘দেশ ছেড়ে অনেক দূরে যাবি তো। এইজন্যেই এমন লাগতেছে। অন্য কিছুই না।’
‘এটাই হবে।’
‘হুম এটাই। তুই বরং আংকেল আন্টিকে একটু বেশি বেশি সময় দে। ভালো লাগবে।’
‘হুম… বাকিদের কী অবস্থা?’
‘সামি তো হৃদিকে বাসায় নিয়ে যেতে চাইছিল। হৃদি বলছে এভাবে যাবে না।
‘কীভাবে যাবে তাইলে? হেলিকপ্টার পাঠানো লাগবে?’
‘হিহি… ঠিকই বলছিস। হেলিকপ্টার লাগবে মনে হয়। আমরা আকাশের বাসায় নামছিলাম একটু। কিছুক্ষণ বসলাম। ঝুমকি আন্টি মজার একটা পিঠা বানাইছিল। পিঠার নামটা ভুলে গেছি। তারা চা বানায় দিল। ছাদের ওপর বসে মনীষা আপার গান শুনলাম আর তারার হাতে বানানো চা খাইলাম।
আত্মা কাঁপানো শিহরনটা ঠিক সেই সময় অনুভব করল রুদ্র। জীবনে প্রথমবারের মতো! অমৃতার বলা শেষ বাক্যটায় কিছু একটা ছিল! সেই ক্ষুদ্র ‘কিছু’ টাকেই এতক্ষণ ধরে ওর বিবাগী মন ভুল পথে খুঁজে খুঁজে মাথা ঠুকে মরছিল। হঠাৎ গা শিউরানো ভয়ে কাঁটা দিয়ে উঠল রোমকূপ। বুক কেঁপে উঠল। ফোনের লাইন কেটে দিয়ে তড়িঘড়ি করে উঠে পড়ল সে। সন্ধ্যার বাদামি আবছায়ায় আঁকাবাঁকা মেঠো পথ ধরে দ্রুত পায়ে হাঁটতে লাগল ভূতগ্রস্তের মতো। যেন রাতের অন্ধকার নামার আগেই তাকে পালিয়ে যেতে হবে। কোথায় পালাবে রুদ্র? কার কাছ থেকে পালাবে? নিজের কাছ থেকে? আশ্চর্য! নিজের কাছ থেকে পালিয়ে বেড়ানোর অদ্ভুত ইচ্ছাও যে কখনো ঘাড়ে চেপে বসতে পারে, রুদ্র তা জীবনে প্রথম জানল!
বাড়ি ফিরে ভিড়ের মাঝে মিশে যাবার চেষ্টা করল। বোনের বাচ্চাটাকে কোলে নিয়ে আদর করল অনেক। উঠোনে মাদুর বিছিয়ে কার্ড খেলতে বসল কাজিনদের সাথে। গরু জবাই করার সময় হাত লাগাল। রাতে খাওয়া দাওয়ার পর পাশের বাড়িতে মনু মামার গানের দল ভাণ্ডারী গানের আসর বসিয়েছিল। গ্রামে গরমের প্রকোপ কম। সন্ধ্যার পর শরতের আকাশ মৃদুমন্দ হাওয়া দেয়। মনু মামার গানের আসরে একটা তবলা হাতে নিয়ে বসে পড়ে রুদ্র। মাথা ঝাঁকিয়ে গানের তালে তালে তবলা বাজায়।
‘স্কুল খুইলাছে রে মাওলা, স্কুল খুইলাছে
স্কুল খুইলাছে রে মাওলা, স্কুল খুইলাছে
গাউছুল আজম মাইজ ভাণ্ডারী স্কুল খুইলাছে’
উঠোনের সুপারি, নারকেল আর আম গাছের পাতার ফাঁকে ফাঁকে বাতাস বয়ে যায় শনশন করে। ঝিঁঝিঁ ডাকতে থাকে। রাত বাড়ে। ক্লান্তিতে চোখ বুজে আসে রুদ্রর। হাতের তবলার তাল থেমে যায়। বারান্দায় পেতে রাখা শক্ত মাদুরে চিৎ হয়ে শুয়ে পড়ে সে। গানের সুর কানে এসে লাগে। তন্দ্রার ভাব হয়। ঝিরিঝিরি মসৃণ হাওয়া চোখ, মুখ ছুঁয়ে দেয়। বুকে চেপে থাকা দুরূহ বিষণ্ণতা পাখি হয়ে উড়ে যায় দূরের আকাশে। তারপর শরতের সেই অন্ধকার আকাশের কালো পর্দা ভেদ করে হঠাৎ একটি শ্যামবরণ মেয়ের নিষ্পাপ মুখশ্রী মায়াজাদুর মতো ভেসে ওঠে চোখের সামনে। ঢেউ খেলানো এক ঝাঁক চুলের মাঝখানে লম্বাটে গড়নের সাধারণ মুখ, মোটা চশমার আড়ালে দুটি বিষাদমাখা চোখ, সরু নাক, গোলাপি ওষ্ঠাধর। ওই মুখে এত শান্তি… এত আরাম… এত স্নিগ্ধতা! মেয়েটি চোখ মেলে রুদ্রর দিকে তাকায়। রুদ্র একটুও অবাক হয় না। তার মনে হয় যেন জনম জনম ধরে মেয়েটি ওর দিকে এমন নির্নিমেষ চক্ষে চেয়ে আছে। রুদ্রর ঠোঁটে এক টুকরো মায়া মায়া হাসি আলগোছে খেলা করে। মেয়েটা আসমানের জানালা থেকে উঁকি দিয়ে নিবিড় দৃষ্টিতে রুদ্রকে দেখে। দেখে রুদ্রও! চোখে চোখ লেগে থাকে। অচেনা সুন্দর একটা মিষ্টি মিষ্টি গন্ধে ভরে থাকে চারপাশ। শিউলি ফুলের বৃষ্টির মতো গুচ্ছ গুচ্ছ ভালোলাগা ঝরে পড়তে থাকে আত্মার পরতে পরতে। এত ভালো এর আগে কোনোদিন লাগেনি! কী আশ্চর্য!
ডাইনিং-এ লোকটা বসে ছিল। দুঃখী মানুষের মতো একা একা চুপচাপ খাবার খেয়ে যাচ্ছিল। সিঁড়ি ভেঙে ওপরে ওঠার সময় সামি চিরাচরিত দৃশ্যটা একঝলক দেখল। একজন গৃহকর্মী সিঁড়ি সংলগ্ন রেলিং-এর ধুলো মুছে নিচ্ছিল ভেজা ন্যাকরা দিয়ে। সামি প্রশ্ন করল, ‘মা কোথায়?’
‘ম্যাডাম তো বাইরে।’
‘কখন বেরিয়েছে?’
‘তা ঠিক জানি না ভাইয়া।’
সামি নিজের ঘরে এসে গোসল সেরে নিল। ব্যান্ডেজ খোলার পর ক্ষতস্থান লালচে হয়ে আছে। ব্যথা আছে অল্প। তেমন গুরুতর কিছু নয়। কয়েকদিনের ভেতরেই এই দাগ এবং ব্যথা মুছে যাবার কথা। ঘরটা আজকাল বেশ অগোছালো হয়ে থাকে। কাজের লোকরা শুধু মেঝে ঝাড়পৌঁছ করে চলে যায়। আনুষঙ্গিক গোছগাছ করে না। হৃদি থাকলে ঘরের চেহারা অন্যরকম থাকে। প্রয়োজনীয় জিনিস হাতের কাছে পাওয়া যায়। আসবাবপত্রর মুখ চকচক করে। জামা-কাপড় থাকে ইস্ত্রি করা, টান টান, গোছানো। বাথরুমের ফ্লোর ঝকঝকে পরিষ্কার। কাজের লোকরা বেডরুমে ঢুকে ব্যক্তিগত জিনিসে হাত দিক, গোছগাছ করুক, এই ব্যাপারটা হৃদির বরাবরই অপছন্দ। সে নিজ হাতে সংসারের কাজ করতে ভালোবাসে। তাই হৃদির অনুপস্থিতির এই কটা দিন সামি বিশেষভাবে নির্দেশনা দিয়েছিল বেডরুমের জিনিসপত্রে যেন কেউ হাত না লাগায়।
দরজায় টোকা পড়ছিল। খুলতেই একজন ভৃত্য বলল, ‘ভাইয়া স্যারে আপনারে ডাকে।’
অজান্তেই সামির চোয়াল শক্ত হয়ে ওঠে। লোকটার সমস্যা কী? রোজ একবার করে ডাক পাঠায় কেন? ক্রমাগত প্রত্যাখ্যাত হতে কি তার সম্মানে বাধে না? বিরক্তিতে চোখ মুখ কুঁচকে যায় সামির। বিরক্তি চাপা দেয়ার চেষ্টা করে সহজ গলায় বলে, ‘আসছি।’ নিজের মুখ নিঃসৃত শব্দটা শুনতে পেয়ে নিজেই ভীষণ চমকে উঠল সামি। সত্যিই কি সে লোকটার মুখোমুখি দাঁড়াতে পারবে? চোখে চোখ রেখে কথা বলতে পারবে? ওই মুখের দিকে তাকালে আজ যাকে দেখতে পাবে সে আসলে কে? কী তার আসল পরিচয়? সামির জন্মদাতা পিতা? গর্ভধারিণী মায়ের স্বামী? নাকি বন্ধুর প্রেমিক?
ভীষণ ক্লান্ত লাগছিল। রাতে কিছু খাওয়া হয়নি। খেতে ইচ্ছেও করছে না। আকাশের বাসায় ভরপেট চা নাশতা খেয়েছে। বারান্দায় এসে সিগারেট ধরাল। ঘরের ভেতর আলো জ্বলছিল। সামি মাকে ঘরে প্রবেশ করতে দেখল। দরজা লক করতে ভুলে গিয়েছিল। সিগারেটটা দ্রুত ছুড়ে ফেলল দূরে।
ছেলের ক্ষতবিক্ষত আহত মুখ দেখে কেঁদে ফেললেন রোমেলা। তিনি বাইরের পোশাক ছাড়েননি এখনো। পরনে দামী জামদানী শাড়ি। পারফিউমের সুঘ্রাণ ছেঁকে ধরেছে শরীর। মুখে কড়া প্রসাধনী। কাঁদতে কাঁদতে বললেন, ‘তোমাকে বলেছিলাম ঐ বখাটে ছেলে-মেয়েগুলোর সাথে মেলামেশা না করতে। শুনলে না আমার কথা। এখন দেখলে তো পরিণতি?’
সামি বিস্মিত হলো। বন্ধুদের সাথে চট্টগ্রাম গিয়েছিল এই খবর মায়ের জানার কথা না। মাকে বলেছিল বিপ্লবের গ্রামের বাড়ি যাবে। তারমানে মা হৃদির কাছ থেকে সবটাই শুনেছে। সামি মায়ের কথায় কোন প্রত্যুত্তর করল না। অপরাধীর মতো মুখ করে বসে রইল বিছানার ওপর। রোমেলা ছেলের মাথায় হাত রেখে বলল, ‘এখন কেমন আছ? ডাক্তার কী বলেছে?’
‘আমি একদম ঠিক আছি। চিন্তার কিছু নেই মা।’ ম্লান শোনাল সামির কণ্ঠস্বর।
রোমেলা ছেলের পাশে বসে বললেন, ‘চিটাগাং কেন গিয়েছিলে?’
‘রুদ্রর বাসায় গিয়েছিলাম। ও আগামী মাসে দেশ ছেড়ে চলে যাচ্ছে।’
‘আমাকে মিথ্যে বলেছিলে কেন?’
সামির মুখটা আরো অনেকখানি ঝুঁকে যায় নিচের দিকে। অপরাধবোধে টনটন করে বুক। চুপ করে থাকে। রোমেলা কাঁপা গলায় বললেন, ‘এত বড় দুর্ঘটনা ঘটে যাবার পরেও তুমি বাজে ছেলে-মেয়েগুলোর সঙ্গ ছাড়তে পারলে না। আমি ভেবেছিলাম এবার অন্তত তুমি তোমার ভুল বুঝতে পারবে।’
‘ভুল’ বলতে মা ঠিক কী বোঝাতে চায় সামির তা বোধগম্য হয় না। এত বছরের বন্ধুত্ব, মনের টান, বোঝাপড়া… এর সমস্তটাই কি ভুল? আগে বন্ধুদের বিরুদ্ধে কেউ কিছু বললে ক্রোধে ঝলসে উঠে কড়া প্রতিবাদ জানিয়েছে। উল্টো কথা শুনিয়ে দিয়েছে। আজ সেই প্রতিবাদ বা প্রশংসার জায়গাটা বড্ড দুর্বল। কিছু বলার মতো মুখ নেই। যে বন্ধুদেরকে সবচেয়ে বেশি ভালোবেসেছিল, শর্তহীনভাবে মনের অনেকটা জুড়ে স্থান দিয়েছিল, সেই বন্ধুরাই তার জীবনের সবচেয়ে বড় সর্বনাশ করে ছাড়ল। সামির তাই আজ প্রতিবাদ করার মতো কোনো ভাষা নেই, সাহস নেই। এক বুকভর্তি গ্লানির বোঝা নিয়ে সে নতমুখে বসে থাকে। বুকের ভেতর ভাংচুর হয়। বোবা কষ্টে দম আটকে আসে। ঘেন্না হয় নিজের প্রতি। মায়ের সম্মানটুকুও সে বজায় রাখতে পারল না। ছাড়তে পারল না সেইসব প্রতারক বন্ধুদের সঙ্গ, যারা তার সুন্দর সাজানো পরিবারটাকে ভেঙে তছনছ করে দিয়েছে। হঠাৎ অন্যরকম একটা প্রশ্ন এসে ভিড় করল মাথায়। মায়ের চোখের দিকে চেয়ে সামি স্পষ্ট গলায় জানতে চায়, ‘আচ্ছা মা… বাবাকে তুমি এখনো ভালোবাসো?’
রোমেলার চোখের তারায় বিদ্যুৎ খেলে গেল। মুখে স্থবিরতা। ঠোঁটে কম্পন। মনে পড়ল সামি এর আগেও প্রশ্নটি করেছিল একবার। তখন বললেন, পাশকাটানো উত্তর দিয়েছিলেন তিনি। আজ এতদিন পর, আবারও সেই একই প্রশ্ন কেন? তিনি ছেলের মাথার ওপর একটা হাত রেখে কম্পিত কণ্ঠে ‘তোমাকে তো বলেছি আমাদের নিয়ে ভাবতে হবে না। সবকিছু ঠিক আছে। ঐ নষ্ট, বেহায়া মেয়েটা কয়েকদিন একটু ফষ্টিনষ্টি করে কয়টা গয়নাগাঁটি, পয়সা কড়ি বাগিয়ে নিতে চেয়েছিল। এর চেয়ে বেশি কিছু করার সাধ্য ওর নেই।’ সামি একটা দীর্ঘশ্বাস চাপা দিল। মাকে কে বোঝাবে অমৃতার গয়নাগাটি, টাকা কড়ির প্রতি কোনো কালেই লোভ ছিল না। মাকে কে বোঝাবে যে এখনো… হ্যাঁ, এতকিছুর পরেও অমৃতাকে কেউ নষ্ট মেয়ে বললে সামির কষ্ট হয়।
নিচে লোকটা তার জন্য অপেক্ষা করছে। রোজ অপেক্ষা করে থাকে! সামি অস্থিরভাবে উঠে পড়ে বসা থেকে। বেরিয়ে আসে ঘর থেকে। রোমেলা পেছন থেকে চেঁচিয়ে ওঠেন, ‘কোথায় যাচ্ছ?’
সামি ম্লান গলায় দায়সারা উত্তর দেয়, ‘একটু হেঁটে আসি মা। ঘরে থাকতে ভালো লাগছে না।’
লিভিং রুমে মানুষটা বসে ছিল। সামি একটু থমকে দাঁড়ায়। চোখে চোখ পড়ে। অভিমানের বাষ্পে ভরে ওঠে সামির বুক। শ্বাসনালীতে আটকে যায় বাতাস। শিরদাঁড়ায় একটা বিশ্রী কাঁপন ওঠে। মানুষটা পুত্রের মুখের দিকে একদৃষ্টে তাকিয়ে থাকে। ভয় পাবার লোক সে নয়। তবুও আজ তার চোখের তারায় একটু যেন ভয়ের আভাস উঁকিঝুকি দেয়। সামি বেশিক্ষণ দাঁড়ায় না। চট করে সরে পড়ে জায়গাটা থেকে। বেরিয়ে আসে বাড়ি ছেড়ে। বাইরে গুমোট রাত। বাতাসের কোনো অস্তিত্ব নেই। জ্বলন্ত চুল্লির মতো উত্তপ্ত চারপাশ। সামির শরীরে রাজ্যের ক্লান্তি। চোখ জ্বালা করছে। হাতে পায়ে ম্যাজম্যাজ ভাব। মাথার মধ্যে কিলবিল করছে সহস্র দুশ্চিন্তার পোকা। মনে হচ্ছে ঘুমোতে পারলে বেঁচে যেত। কিন্তু বিছানা টানছে না। পাগল পাগল লাগছে। কোথায় যাবে? কোথায় গেলে দুদণ্ড শান্তি পাবে?
গ্যারেজ থেকে গাড়ি নিয়ে যানজটের শহরে বেরিয়ে পড়ল। রাস্তায় রোজকার মতোই হাজার মানুষ। গাড়ি, রিকশা, সিএনজিতে ঠেসে আছে রাজপথ। বাসের গায়ে বাঁদরের মতো ঝুলছে লোকে। অযথা চিৎকার চ্যাঁচামেচি করছে। কে কার আগে যাবে সেই প্রতিযোগিতায় মত্ত হয়ে অন্ধের মতো ছুটে চলেছে। ফুটপাতে হাঁটছে ভিখিরির দল। অনেকটা সময় নিরুদ্দেশ ঘুরে বেড়ালো সামি। মাথা ধরে গেল। শরীরজুড়ে অবসাদ। দশটার দিকে আকাশের বাসার নিচে এসে অস্থির হয়ে ফোন করল ওর নম্বরে, ‘নিচে নাম।
আকাশ একটু ঘাবড়ে গেল, ‘কী হইছে তোর? সব ঠিক আছে তো?’
‘কিছুই ঠিক নাই। তুই নিচে নাম।’
আকাশ তড়িঘড়ি করে পায়ে চপ্পল গলিয়ে নিচে নেমে এলো। গেটের সামনেই গাড়ি দাঁড়িয়ে আছে। জানালা দিয়ে মাথা বের করে সামি আদেশ দিল, ‘উঠে পড়।’
আকাশ কোনো কথা না বলে গাড়িতে উঠল। দৌড়ে এসেছে বলে হাঁফ ধরে গেছে ওর। বড় বড় দম ফেলতে ফেলতে বলল, ‘কাহিনি কী? ‘
সামি কিছু বলল না। গাড়ি ঘুরিয়ে নিয়ে অন্ধকার গলিটা থেকে বেরিয়ে এল বড় রাস্তায়। আকাশ সামিকে দেখছে। রাস্তার আবছা ফ্লুরোসেন্ট আলোয় ওর মুখটা পড়ার চেষ্টা করছে। সেই সময় বিভার নম্বর থেকে ফোন এল ওর মোবেইলে। ধরতেই বিভা হড়বড় করে বলল, ‘কী করিস?’
আকাশ আমতা আমতা করল, ‘এইতো। তেমন কিছু না।’
‘কালকে তোর ক্লাস কখন?’
‘বেলা তিনটায়। কেন?’
‘তাহলে তো সকালে উঠার তাড়া নাই। দোস্ত প্রচণ্ড বোর হচ্ছি বাসায় বসে থেকে। চলে আয় না!’
‘আচ্ছা দেখি।’ পাশ কাটানো কথাটা বলে আকাশ ফোন কাটল দ্রুত। সামির দিকে চেয়ে বলল, ‘কী সমস্যা তোর?’
‘বিভা কী বলে?’ প্রশ্নের ওপর প্রশ্ন করে সামি।
ওর বাসায় যাইতে বলতেছে।’
সামি এবারেও কিছু বলল না। নিঃশব্দে গাড়ি চালাতে লাগল। আশ্চর্য ব্যাপার হলো আকাশ ওর পাশে এসে বসার সঙ্গে সঙ্গে বুকের চাপ অনেক খানি কমে গেছে। যেন ডাক্তার এসে এই মাত্র ব্যথা কমার ইনজেকশন পুশ করে গেছে নার্ভে। ধীরেধীরে ব্যথানাশক সেই ওষুধ শিরায় শিরায় ছড়িয়ে পড়ছে। কমিয়ে আনছে যন্ত্রণা।
বিভার বাসায় দারুণ হুলুস্থুল কাণ্ড। একগাদা অতিথিতে গমগম করছে চারপাশ। দুই বন্ধু এই এত এত মানুষের ভেতরে হঠাৎ উপস্থিত হয়ে বোকা বনে গেল একদম। বিভা বন্ধুদের আড়ালে ডেকে বলল, ‘দ্যাখ কর্নারের সোফায় যে মেয়েটা বসে আছে, ওর নাম সেতু। মাস্টার্স করছে এন এস ইউতে। মায়ের বান্ধবীর মেয়ে।’
বন্ধুরা যার-পর-নাই বিরক্ত হয়ে বলল, ‘তো আমরা কী করব?’
বিভা ফিসফিস করল, ‘আকাশের সাথে মানাবে!’
‘মানে কী? তুই আমাকে এইজন্যে ডেকে আনছিস?’ আকাশ অবাক।
বিভা জমানো গলায় বলে, ‘হ্যাঁ, এইজন্যেই। আজকে হুট করে চলে আসল ওরা। আমি ভাবলাম তোর সাথে পরিচয় করায় দেই। এমন সুযোগ তো সব সময় হয় না। এত লম্বা জার্নি করে চিটাগাং থেকে ঢাকা আসলাম। আমি প্রচণ্ড টায়ার্ড। তবুও ভাবলাম তোর একটা গতি হোক।’
সুন্দরী মেয়েদের সাথে পরিচিত হতে আকাশের কখনই কোনো আপত্তি নেই। কিন্তু এই মুহূর্তে সামির মুখের দিকে চেয়ে বিভার প্রস্তাব গ্রহণ করতে সাহস হলো না তার। কাঁচুমাচু মুখে বলল, ‘মাইয়াটার ফোন নাম্বার দিয়ে রাখ। পরে কথা বলব।’
সামি আকাশের কাঁধে হাত রাখল, ‘সমস্যা নাই। তুই কথা বল মেয়েটার সাথে। আমি এখন আসি।’ কথাটা ছুড়ে দিয়েই সামি দ্রুত গতিতে বেরিয়ে এল বিভার ফ্ল্যাট থেকে। বিভা পেছন পেছন দৌড়ে এলো, ‘মাত্র তো আসলি। একটু বসে গেলেই পারতি।’
সামি মাথা নাড়ল, ‘আজকে না দোস্ত। পরে আসব আবার।’
বিভাদের বাসা থেকে সামি সরাসরি চলে এল শ্বশুরবাড়ি। দরজা খুলল কাজের মেয়ে। এই মেয়ে নতুন এসেছে। সামিকে চেনে না। দরজা খুলে প্রশ্নবিদ্ধ চোখে তাকিয়ে ছিল। সামি কোনো কথা না বলে বিনা অনুমতিতেই ঢুকে গেল ভেতরে। ডাইনিং-এ শাশুড়ির মুখোমুখি পড়ে গেল। সালাম দিয়ে বলল, ‘আম্মা কেমন আছেন? হৃদি কোথায়?’
‘ওর ঘরেই আছে। তুমি খাওনি তো রাতে তাই না? আমি খাবার দিচ্ছি। এসো খাবে।
‘আমার খিদে নেই। আপনি ঝামেলা করবেন না প্লিজ।’
হৃদির বেডরুমের দরজায় হালকা ধাক্কা দিতেই খুলে গেলো। ঘরের ভেতরটা টিউবলাইটের সাদা আলোয় ঝলমল করছে। হৃদি ল্যাপটপ নিয়ে বিছানায় বসে আছে। সাদা টপ আর হলুদ ঘের ওয়ালা স্কার্ট তার পরনে। চুলে বড়সড় খোঁপা। সামির আচমকা আগমন তাকে চমকে দিয়েছে। চমকটা ভারী মধুর! যেন ভালোলাগার দমকা বাতাস ছুঁয়ে দিয়ে গেছে এইমাত্র। ঠোঁট টিপে হেসে বলল,
‘কীরে? কী চাই?’
সামির মুখে হাসি নেই। অবিন্যস্ত চুল। লালচে চোখ। পরনে কুঁচকানো টিশার্ট আর থ্রি-কোয়ার্টার প্যান্ট। বিছানার ওপর ধপ করে বসে পড়ে সে অস্ফুটে বলল, ‘আমার কিছু ভালো লাগতেছে না!’
হৃদির বুকটা কেঁপে উঠল অনির্ণেয় শঙ্কায়। ল্যাপটপ একদিকে সরিয়ে রেখে সামির সামনে এসে দাঁড়ালো সে। কাঁধে হাত রেখে বলল, ‘কী হইছে?’
সামি চোখ রাখল হৃদির চোখে। গভীর শূন্যতায় ভরা দিশাহারা দুটি চোখের দৃষ্টি হৃদির অন্তরাত্মায় নাড়া দিয়ে গেল। সে ব্যাকুল স্বরে বলল, ‘এমন দেখাচ্ছে কেন তোকে? তুই এমন মন খারাপ করে থাকলে আমার ভালো লাগে না। কষ্ট হয়।
সামি কেমন সম্মোহিত গলায় বলে, ‘আমাদের মধ্যে কি কখনো কোনো তৃতীয় ব্যক্তি আসবে হৃদি? আমরা কি কখনো কমিটমেন্ট ব্রেক করব?’
হৃদি আঁতকে উঠে সামির মুখে আঙুল চেপে ধরে। রুদ্ধস্বরে বলে, ‘তার আগে যেন আমি মরে যাই!’
‘আমার ভীষণ ভয় হয় জানিস? আজকাল আমার কাউকে বিশ্বাস হয় না! নিজেকেও না!’
‘আমাকে বিশ্বাস কর সামি! আমি তোকে ভালোবাসি। ভালোবাসব সব সময়!’
‘যদি এই ভালোবাসা বদলে যায়? যদি আজ থেকে অনেক বছর পর হঠাৎ একদিন তোর মনে হয় আমাকে তুই কোনোদিন ভালোবাসিস নাই?’
হৃদি কেঁদে ফেলে, ‘এসব অশুভ কথা কেন বলতেছিস সামি? খুব খারাপ লাগতেছে শুনতে। প্লিজ এসব কথা আর কোনোদিন বলবি না! আমাদের মধ্যে কখনো অন্য কেউ আসবে না। এসব বাজে কথা ভাববি না।’
‘আমার বাবা মাও কি কখনো ভাবছিল একদিন এমন দিন আসবে? আমিও কি ভাবছিলাম বল?’
ভয়াবহ হতাশ শোনায় সামির কণ্ঠস্বর। ওর মাথাটা বুকে টেনে নেয় হৃদি। কম্পিত চাপা স্বরে বলে, ‘আমাদের মধ্যে কখনো বিচ্ছেদ আসবে না! আমি তোকে বিশ্বাস করি। নিজেকেও বিশ্বাস করি। সবচেয়ে বড় কথা আমাদের ভালোবাসায় আমার বিশ্বাস আছে। থাকবে আজীবন।’
সামি চুপ করে থাকে। মুখ ডুবিয়ে রাখে হৃদির উষ্ণ, কোমল, সুগন্ধী বুকে। মনের আগুন নিভু নিভু হয়ে আসে। ক্লান্তিতে বুজে আসে চোখ। হঠাৎ মাথা তুলে সে বলে, ‘আজ রাতটা এখানেই থাকি। কী বলিস?’
হৃদি খুশি হয়, ‘হ্যাঁ থাক। মা তো প্রতিদিন কমপ্লেইন করে তুই আমাদের বাসায় থাকতেই চাস না। জামাই এসে থাকবে বলে বাবা আমার ঘরে নতুন এসি লাগিয়ে দিল। বাথরুম রেনোভেট করল। কিন্তু তোর টিকিটাও খুঁজে পাওয়া যায় না।’
সামি শুয়ে পড়ল লম্বা হয়ে। ফ্যাকাশে গলায় বলল, ‘লাইট অফ কর। ঘুম আসতেছে। আম্মাকে বলিস রাতে কিছু খাব না।’
‘মা নিশ্চয়ই এতক্ষণে টেবিল রেডি করে ফেলেছে। আচ্ছা সমস্যা নেই। তুই ঘুমা। আমি একটু কাজ করতেছিলাম। কাজটা শেষ করে আসছি কেমন?’ ল্যাপটপ হাতে নিয়ে ঘর থেকে বেরিয়ে যাচ্ছিল হৃদি। সামি কেমন অন্যরকম গলায় বলল, ‘কাজ পরে করিস। এখন এইদিকে আয়। আমার কাছে…।’
হৃদি দরজার কাছ থেকে ফিরে এলো। ল্যাপটপ নামিয়ে রাখল টেবিলে। বাতি নিভিয়ে নিঃশব্দে শুয়ে পড়ল সামির পাশে। সামি ওকে জড়িয়ে ধরল কোল বালিশের মতো। কানের কাছে মুখ এনে বলল, ‘আমাকে ছেড়ে যাস না কখনো। কেমন?
হৃদির চোখের কোল ভিজে উঠল লোনা জলে। অস্ফুটে বলল, ‘কখনো কোথাও যাব না তোকে ছেড়ে।’
সামির ঠোঁট চিরে নিশ্চিন্ত একটা হাসি ফুটে উঠল। ঘুমিয়ে পড়ল কিছুক্ষণের মধ্যেই। হৃদির কানে আর ঘাড়ে ওর উষ্ণ নিঃশ্বাসের ঝাপটা এসে লাগতে লাগল। নিঃশ্বাসে কেমন ঘড়ঘড় শব্দ হচ্ছে। কানে লাগছে খুব। সামি ডান পা টা ওর গায়ের ওপর তুলে দিয়েছে। লম্বা চওড়া শক্ত- সমর্থ যুবক পুরুষের হাড়েরও আলাদা ওজন আছে। ওই একটা পায়ের ওজন বহন করতেই হৃদির কষ্ট হচ্ছিল খুব। তবুও এক ফোঁটা নড়ল না সে। স্ট্যাচু হয়ে রইল। নড়লেই সামির ঘুম ভেঙে যাবে। বেচারা একটু ঘুমাক আরাম করে।
মেয়েটির মাথায় ঝাঁকড়া কোঁকড়ানো চুল। দারুণ ফর্সা। ডান গালে একটা মস্ত বড় লালচে ব্রণ। সবুজ রঙের গাউন লম্বা ছিপছিপে শরীরে মানিয়েছে বেশ। বিভার বেডরুমে মেয়েটির সাথে আলাপ হলো আকাশের। কথাবার্তার ধরন দেখে বোঝা যায় বড়লোকের আহ্লাদি মেয়ে। আক্কেল নামক জিনিসটা বিভার ঘটে কোনোদিন ছিল না, থাকবেও না কখনো। থাকলে বুঝত এই ধনীর দুলালী আকাশের মতো চালচুলোহীন মধ্যবিত্ত পরিবারের ছেলের সাথে কখনই প্রেম করবে না। তাছাড়া মেয়েটি কথা বলে নাকি সুরে। প্রতিটা শব্দে একটি চন্দ্রবিন্দু যুক্ত হয়ে যায়। এই যেমন এখন বলছে,
‘আঁপনার ভার্সিটিতে আঁমার এক কাজিন পঁড়ে। ইংলিশ ডিপার্টমেন্টে।’ আকাশ এমন অদ্ভুত গলার স্বর আগে কখনো শোনেনি। সে একটু থতোমতো খেয়ে গেছে। মিনমিন করে বলল, ‘তাই নাকি?’
‘জি। আমার সেই কাজিন কিন্তু ফেসবুক সেলিব্রিটি। আঁপনি হয়ত চিনবেন।’
‘আমি আসলে ফেসবুকে অতটা একটিভ নই।’
‘বলেন কী? ইন্সটাতে আঁছেন?’
‘জি না। আমি সোশ্যাল মিডিয়া যতটা সম্ভব এড়িয়ে চলি।’
মেয়েটা খুব অবাক হয়, ‘কেঁন?’
আকাশের হঠাৎ মনে পড়ল ছোটবেলায় মা পেত্নির গল্প বলতেন।
পেত্নিরা নাকি সুরে কথা বলে। এই মেয়ে তো মানুষ, কিন্তু কথা বলছে পেত্নির মতো। ঘটনা কী? বিভা কেটে পড়েছে। ঘরের দরজাটা অর্ধেক ভেজানো। ফাঁকা দিয়ে ডাইনিং-এর অল্প-বিস্তর অংশ দেখা যাচ্ছে। সেখানেও বিভাকে দেখা যাচ্ছে না। আকাশ বিরক্তবোধ করল। সেই সাথে একটি ক্ষীণ বিস্ময়ের অনুভূতি তার চেতনায় ঠকঠক কড়া নেড়ে গেল ক্ষণিকের জন্য। কিছুদিন আগেও একজন সুন্দরী রমণীর সান্নিধ্য ছিল তার জীবনের সবচেয়ে আনন্দঘন বিনোদনগুলোর একটি। সুন্দর মেয়ে দেখতে কার না ভালো লাগে? আকাশেরও লাগত। কোনো সুন্দর মেয়ে পাশ দিয়ে হেঁটে গেলেই স্বর্গীয় ঘ্রাণ এসে ধাক্কা দিত বুকে। আজ হঠাৎ বিস্মিত আকাশ আবিষ্কার করল তার সেই পুরনো মনটা হারিয়ে গেছে। সামনে উপনীত মেয়েটিকে দেখতে তার খারাপ লাগছে তা নয়, তবে মনের গভীরে কে যেন রেড সিগন্যাল জ্বালিয়ে বলছে, অযথা সময় নষ্ট করো না। বাড়ি ফিরে যাও। কত কাজ! একটা বিষণ্ণ দীর্ঘশ্বাস বুক ঠেলে বেরিয়ে আসে। আজকাল প্রায়ই কথাটা মনে হয়… কত কাজ! অথচ তেমন কোনো গুরুত্বপূর্ণ কাজ আকাশের আছে কি? বাড়ি ফিরে কী করবে? ঘুমানো ছাড়া আজ আর কোনো বিশেষ কাজ নেই তো! তবুও কেন যেন শব্দ দুটো অষ্টপ্রহর কানের কাছে মাছির মতো ভনভন করতে থাকে… কত কাজ! …কত কাজ!
তারার বিয়ের কথা মনে পড়ে আকাশের। এ মাসের শেষের দিকে তারিখ পড়েছে। মেয়েটির আপনজন বলতে কেউ নেই। নানার বাড়ির লোকগুলো আস্ত একেকটা চামার। বিয়ের খরচার ভার আকাশকেই নিতে হবে। ব্যাংকে কিছু টাকা জমেছিল। লাখ খানেক। সেই টাকাতেই হাত দিতে হবে। অনেকদিনের খাটুনির সঞ্চয়। ডিপিএসটা ভেঙে ফেলতে কষ্ট হবে আকাশের। কিন্তু কিছু করার নেই। নিজের একটা ছোট বোন থাকলে এতটুকু করতে নিশ্চয়ই গায়ে লাগত না। তারাও তো ওর ছোটবোন। বোনের জন্য অল্প-বিস্তর ত্যাগ স্বীকার করাই যায়। এদিকে আজ সকাল থেকে পিতৃদেবের বুকে ব্যথা। মেডিক্যাল চেকআপ আবশ্যক হয়ে পড়েছে। লোকটা কখনই ডাক্তারের শরণাপন্ন হয় না। বয়স বাড়ছে, অথচ শরীরের প্রতি কোনো যত্ন নেই। নির্বোধ লোকটা গোটা জীবন পার করে দিচ্ছে অযত্নে, অবহেলায়, দায়িত্বজ্ঞানহীনতায়। আকাশ ক্রমেই অন্যমনস্ক হয়ে যাচ্ছিল। মেয়েটা ওকে লক্ষ্য করে বলল, ‘আপনি কি কিছু নিয়ে চিন্তিত?’
আকাশ উঠে পড়ল। বিনীত গলায় বলল, ‘হঠাৎ একটা কাজ মনে পড়ে গেল। আসছি আমি।’
সেতুকে কিছু বলার সুযোগ না দিয়েই দরজা ঠেলে বেরিয়ে এল আকাশ। বিভাকে ড্রয়িং, ডাইনিং কোথাও খুঁজে পাওয়া গেল না। বিভার মা ডাইনিং টেবিলে বসে ছিলেন অতিথিদের সাথে। আকাশকে এদিক-সেদিক উঁকি দিতে দেখে বললেন, ‘তোমার ফ্রেন্ড আমার ঘরে আছে। জামাইয়ের সাথে কথা বলছে ফোনে। তুমি বসো। ডিনার করে যেও আমাদের সাথে।’
আকাশ হাতঘড়িটা দেখল একবার, ‘না আন্টি। অন্য একদিন। বিভা ব্যস্ত আছে, ওকে আর ডিস্টার্ব না করি। আজ আসি।’
অন্ধকার গলিতে রিকশাটা ঢোকে টুংটাং ঘণ্টা বাজিয়ে। অজান্তেই ছয়তলার ছাদের ওপর চোখ চলে যায়। একটা ছায়ামূর্তি দাঁড়িয়ে আছে স্থির হয়ে। রোজ অনেক রাত পর্যন্ত মনীষা ছাদের রেলিং-ঘেঁষে দাঁড়িয়ে থাকে। আকাশ দেখে। গুনগুন করে গায়। আকাশের মনে পড়ল মনীষাও চলে যাবে কদিন বাদে। ওর বদমাশ দুর্বৃত্ত বর এই বাসার ঠিকানা জেনে গেছে। অফিসের ঠিকানাও জেনে গেছে। যেকোনো দিন জামিনে ছাড়া পেয়ে ছুটে আসবে। নেশা করার জন্য টাকা চাইবে। না দিলে মারধর করে অন ঘটাবে। সেই ভয়ে হন্যে হয়ে চাকরি খুঁজছে মনীষা। ঠিকানাও বদলে ফেলতে চাইছে খুব দ্রুত। চিন্তিত ভঙ্গিতে সিঁড়ি ভাঙতে থাকে আকাশ। নিজেদের ফ্ল্যাটের সামনে এসে একটু থমকে দাঁড়ায়। আর এক সিঁড়ি ওপরে উঠলেই মনীষার চিলেকোঠা। একবার যাবে কি? কিন্তু কেন? কোনো প্রয়োজন তো নেই! কলিংবেলে আঙুল চেপে ধরে আকাশ। দরজা খুলে দেয় তারা। ব্যস্ত গলায় বলে, ‘টেবিলে খাবার রাখা আছে ভাইয়া। গরম করে দেব?’
ভেতরে ঢুকে পায়ের স্যান্ডেলজোড়া খুলে রাখে আকাশ। স্মিত কণ্ঠে বলে, ‘দাও।’
আকাশ লক্ষ্য করল তারার চোখে নতুন চশমার ফ্রেম। আগের মতো বিশাল মোটা নয়, রিমলেস পাতলা কাচের চশমা। এই চশমা যেন মেয়েটির মুখের আদলই পালটে দিয়েছে। চোখদুটো আগের চাইতে প্রকাশ্য এবং সতেজ। শুধু এটুকুই নয়, আকাশের মনে হলো মেয়েটির মুখে সুখের একটা চাপা দীপ্তি এসে জুড়েছে। বিষণ্ন-মলিন ভাবটা নেই। মুখের ত্বকের কালচে ভাবটাও গায়েব। এই পরিবর্তন ভালো লাগল আকাশের। স্বস্তির সুবাতাস বয়ে গেল বুকের ওপর দিয়ে। বোঝা যাচ্ছে মেয়েটি মতের বিরুদ্ধে বিয়ে করছে না। পাত্র তার পছন্দ হয়েছে। সেই পছন্দের রেশ পড়েছে তার মনে। মনই তো মানুষের মূল সৌন্দর্যের আধার। মন ভালো থাকলে, সুন্দর থাকলে, বাহ্যিক চেহারায়ও সেই রূপের ছাপ পড়ে।
নিজের ঘরে ঢুকতেই রুদ্রকে মনে পড়ল। বিগত বেশ কিছুদিন ধরে রুদ্র তার রুমমেট ছিল। আজকে ঘরটা কেমন ফাঁকা ফাঁকা লাগছে। সেলফোন বের করে রুদ্রর নাম্বারে ডায়াল করতে যাচ্ছিল। হঠাৎ মনে হলো, কী লাভ ফোন করে? দুদিন পর তো দেশ ছেড়েই চলে যাচ্ছে। ভাবতে গিয়ে বুকটা কেমন খাঁ-খাঁ করে। বড্ড একা লাগে! রুদ্র ছিল ওর ক্রাইম পার্টনার। আজ রুদ্রটা পাশে ছিল না বলেই বিভার বাসায় সেই মেয়েটির সাথে আড্ডা জমেনি। রুদ্র থাকলে হাজারটা ফাজিল কথা বলে পেটে হাসির খিল ধরিয়ে দিত। তারা দরজায় এসে দাঁড়ায়। মৃদু স্বরে বলে, ‘খাবার দেয়া হয়েছে ভাইয়া।’
কথাটা বলেই সরে আসে সে। সেলফোনটা বেজে যাচ্ছিল ক্রমাগত। রাব্বির ফোন। ফোনটা সুইচড অফ করে দিল। লোকটার কথা শুনলে মাথা ধরে যায়। ড্রয়িংরুমে এসে একটা গল্পের বই খুলে বসল সে। আজকাল বই পড়তে আগের চাইতেও বেশি ভালো লাগে। জাদুকরের মায়াজাদুতে তার কুৎসিত ভুবনটা নন্দন কাননে রূপান্তরিত হয়েছে। দমচাপা ভ্যাপসা গরমের রাতগুলোতে একা একা জেগে থেকে জাদুকরের কথা ভাবতে তার ভালো লাগে। খাবারদাবারে স্বাদ ফিরে এসেছে। আজকাল তৃপ্তি সহকারে খেতে পারে সে। এমনকি আয়নার সামনে অনেকটা সময় দাঁড়িয়ে দাঁড়িয়ে নিজের চেহারা দেখতেও দারুণ লাগে! খুঁতগুলো চোখে পড়ে না… বরং শরীরটা আগের চাইতে অনেক ভরন্ত বলে মনে হয়। বুকে গোপন শিহরন নিয়ে সে নিজের ভেতর নারীত্বের এক নতুন বিকাশ টের পায়। কে যেন পাশ থেকে ফিসফিস করে বলে, একটুও কুৎসিত নও তুমি। তোমার মধ্যে আছে শান্তি… আছে আরাম… এমনটাই তো বলেছিল সে! এসব মন কেমন করা স্নিগ্ধ সব অনুভূতির মধ্যে হঠাৎ বিমর্ষতা এসে হানা দেয়। মনে পড়ে… তার সাথে হয়ত আর কোনোদিন দেখা হবে না। সে চলে যাবে আটলান্টিকের ওপারে। তারার বিয়ে হবে রাব্বির সাথে। সংসার হবে। হয়ত একদিন কোলজুড়ে দুনিয়া আলো করে আসবে ফুটফুটে শিশু। সেদিনও জাদুকরকে ভুলে যাওয়া সম্ভব হবে না। একা হলেই জাদুকরের জন্য মন কেমন করবে। জাদুকর তাকে মনে রাখেনি বলে, কখনো একটু ভালোবাসেনি বলে অভিমানের বাষ্পে ভরে থাকবে বুক। কোলের শিশুটিকে একদিন হয়ত সে জাদুকরের গল্প শোনাবে। জানো? এক দেশে ছিল এক মস্ত জাদুকর। মানুষের অন্ধকার মুখে মায়াজাদু দিয়ে হাসির আলো ছড়ানো ছিল সেই জাদুকরের কাজ। চোখের সামনের অক্ষরগুলো নিমেষেই কেমন ঝাপসা হয়ে আসে। বুক ধড়ফড় করে। অস্থির বাতাস আটকে থাকে শ্বাসনালীতে। বালিশের তলায় লুকিয়ে রাখা ব্রেসলেট একবার আঙুল দিয়ে ছুঁয়ে দেয় তারা। চোখের কার্নিশ টপকে গালে নেমে আসে এক ফোঁটা জল।
বেডরুমে ফিরে এসে আকাশকে না পেয়ে মনটা খারাপ হলো বিভার। যাবার সময় একবার বলেও গেল না। তার বন্ধুগুলো কেমন পালটে যাচ্ছে দিনকে দিন। আকাশের নম্বরে ডায়াল করল। একবার রিং পড়তেই ওপাশ থেকে ভেসে এল শব্দটা, ‘হ্যালো!’
‘অ্যাই হারামজাদা! চইলা গেলি ক্যান?’
আকাশ ভাত চিবোতে চিবোতে অস্পষ্টভাবে বলল, ‘তোরে তো খুঁজলাম আসার আগে। পাইলাম নাতো।’
‘সেতুকে কেমন লাগল?’
‘কেমন যেন… অদ্ভুত!’
‘অদ্ভুতের কী আছে?’
‘কথা বলে নাকিসুরে। পেত্নির মতো।’
‘পেত্নির কথা তুই জীবনে কখনো শুনছিস?’
‘আজকে শুনলাম।’
বিভা শ্বাস ফেলল বড় করে, ‘কাউরেই পছন্দ হয় না তোদের। সমস্যা কী আসলে? এরকম করলে সারাজীবন সিঙ্গেল থাকতে হবে। গতি হবে না। রুদ্রটারও একই অবস্থা। ফাইজলামি করতে করতে তোদের লাইফ চলে যাবে। সিরিয়াস রিলেশন হবে না।’
‘সিঙ্গেল থাকতে তো খারাপ লাগতেছে না। বেশ ভালো আছি। সিরিয়াস রিলেশনের দরকার নাই। তুই আমাদের ব্যাচেলার লাইফকে এত হিংসা করতেছিস ক্যান?’
‘মেয়েটা তো বেশ সুন্দর। তোর পছন্দ হইল না ক্যান?’
‘সুন্দর হলেই পছন্দ হতে হবে এমন কোনো কথা আছে? আজিব!’ বিভা গভীর হতাশা নিয়ে বলে, ‘তাহলে কী হবে আকাশ? তোর কি কখনো বিয়ে হবে না?’
আকাশ হেসে ফেলল, ‘আমার এখনো তিরিশ বছর হয় নাই মামা। এমনভাবে বলতেছিস যেন বিয়ের বয়স পার হয়ে যাচ্ছে। তাছাড়া বিয়ে টিয়ে নিয়ে আমি এখন ভাবতেছি না। বিয়ে করব কি না কখনো সেটারও নিশ্চয়তা নাই।’
‘কিন্তু তোর মা তো খুব দুশ্চিন্তা করতেছে। সেদিন বলল এই বছরই তোকে বিয়ে দিতে চায়। আমরা যেন পাত্রী দেখি।’
আকাশ একটু থমকে গেল। ‘তোর মা’ বলতে বিভা কাকে ইঙ্গিত করেছে আকাশ তা জানে। জানার পরেও অস্বস্তি হলো। বিরক্তির ঢেউ এসে লাগল বুকে। ঝুমকি তার বাবার স্ত্রী। মা নয় তো! একটু ঝাঁজ নিয়ে বলল, ‘দুশ্চিন্তার কী আছে?’
‘মায়েদের কাজই হলো দুশ্চিন্তা করা।
‘হুম… আচ্ছা শোন… ভাত খাইতেছি। পরে কথা বলব নে।’
‘ফোন রাখার জন্য এত পাগল হইছিস ক্যান?’
‘কইলাম তো ভাত খাইতেছি।’
‘ভাত খাইতে খাইতে কি কথা বলা যায় না? তোরা সব কেমন জানি হয়ে গেছিস। ধুর… আজাইরা। ঠিক আছে রাখি!’
‘রাগ করতেছসি কেন?’
‘তোরা আমাকে আর ভালোবাসিস না।’
‘হুম…’
‘হুম মানে?’ ধমকে ওঠে বিভা।
‘কী সমস্যা? পাগলামি করতেছিস কেন?’ দায়সারাভাবে বলে আকাশ। ‘কোনো সমস্যা নাই। রাখি।’
ফোন কেটে দেয় বিভা। মেজাজ খিঁচড়ে থাকে। অতিথিরা চলে গেছে। পাশের ঘরে বাবা ঘুমাচ্ছে নাক ডেকে। ঘড়িতে রাত এগারোটা। বিভা রোজকার নিয়ম অনুযায়ী আয়নার সামনে দাঁড়িয়ে ক্লিনজার ঘষে মুখের প্রসাধন মুছে নেয়। নাইট-ক্রিম লাগায়। চুলে তেল দেয়। ইদানীং প্রতি রাতে মাথায় তেল দিয়ে ঘুমায়। সকালে স্নানের সময় শ্যাম্পু করে ফেলে। এতে চুলের স্বাস্থ্যের বেশ উন্নতি হচ্ছে। ঘুমোতে যাবার প্রস্তুতি পুরোপুরি শেষ হবার আগেই মা এসে পড়ে। এবার সারারাত ধরে মা মেয়েতে ফুসুর ফাসুর কত গল্প যে হবে! একটা বয়সের পর মেয়েদের মায়ের চেয়ে আপন বন্ধু বোধহয় আর হয় না। আজকে মা খুব অদ্ভুত একটা কথা বলল।
‘তোদের জেনারেশনটাকে আমি ঠিক বুঝি না। আচ্ছা সামির সাথে তো তোর এক সময় প্রেম ছিল। এখন ওর সাথে বন্ধু হিসেবে মেলামেশা করতে অস্বস্তি হয় না?’
বিভা চমকে উঠেছিল মনে মনে। গা শিউরে ওঠা প্রশ্নটা কিছুক্ষণের জন্য তার ভাবনার সমস্ত তরঙ্গকে স্তব্ধ করে দিয়েছিল। একটু চুপ করে থেকে সে ধীর গলায় বলল, ‘নাহ… একটা ফোঁটাও অস্বস্তি হয় না। এখন সামির সামনে গিয়ে দাঁড়ালে মনেই পড়ে না যে এককালে ও আমার প্রেমিক ছিল। আমাদের বন্ধুত্বে কোনো খাদ নেই মা। কোনো পাপবোধ নেই। আরেকটা বিষয় কী জানো?’
বাতাসে রহস্যের গন্ধ পেয়ে মায়ের গলার স্বর জমে যায়। ভারী উৎসুক হয়ে প্রশ্ন করে, ‘কী?’
বিভা অন্ধকারে মিটমিট করে হাসে। লঘু গলায় বলে, ‘প্রেমিক হিসেবে সামিকে যতটা ভালোবেসেছিলাম, তার চেয়ে বেশি ভালোবেসেছিলাম বন্ধু হিসেবে। আমি জানতাম, প্রেম চলে গেলেও, বন্ধুত্ব কখনো যাবে না।’
মা বিভার গায়ের ওপর আলতো করে হাত রেখে প্রশ্ন করে, ‘হ্যাঁরে, অভিজিতের সাথে তোর বনিবনা হয় তো ঠিকমতো?’
‘না হলে কী করবে? কী করার আছে বলো তো?’
‘অলক্ষুণে কথা বলিস না বিভা!’
‘অভিজিৎ ভীষণ ভালো মানুষ। এত ভালো হওয়ার কোনো প্রয়োজন ছিল না। একটু অভিযোগ করার জায়গা না থাকলে দাম্পত্য জীবনটা ঠিক জমে না মা।’
‘তোর এসব পাগলামো আর গেল না। মানুষ একটা ঝামেলাবিহীন জীবনের জন্য মাথা কুটে মরছে। আর তুই সবকিছু পেয়েও অবহেলা করছিস।’
বিভা একটা দীর্ঘশ্বাস ফেলে। অবহেলা নয়, তবে মাঝে মাঝে একটু একঘেয়ে লাগে বৈকি। বিভার জীবনটা বড্ড সাজানো-গোছানো, বড্ড পরিপাটি। স্বামীর উচ্চপদস্থ সরকারি চাকরি। খোলা আকাশ, পাহাড়, নদী ঘেরা ছবির মতো সুন্দর গ্রামের সুন্দর কোয়ার্টারে তার বাস। সেখানে গৃহকর্মীর অভাব নেই। বিভা নিজ হাতে কিছু না করলেও দিব্যি দিন কেটে যাবে। তবুও বিভা নিজ হাতে রান্না করে। বাগানের ফুলের পরিচর্যা করে। সকাল থেকে সন্ধ্যা ফুলবিবিটি সেজে সংসার সংসার খেলা করে। গাঁয়ের লোকে তাকে দেবীর মতো সম্মান করে। শ্বশুরবাড়ির মানুষগুলো উদার মনের অধিকারী। শ্বশুর শাশুড়ির জন্য একবুক মায়া টলমল করে তার বুকে। কেউ বিভার সাথে বিরূপ আচরণ করে না। সবাই ভালোবাসে। অভিজিতের সন্তুষ্টি তাকে কায়দা করে অর্জন করতে হয় না। অভিজিৎ সর্বদাই স্ত্রীর প্রতি অতি মাত্রায় সন্তুষ্ট। কোনো অভিযোগ নেই। ঈর্ষা নেই। ভারি নিশ্চিন্ত, নির্বিঘ্ন জীবন বিভার। রাত্রিগুলো দুশ্চিন্তাবিহীন। চোখের কোলে কালি জমে না। ঝকঝক করে সারাক্ষণ। রূপ যেন ফেটে পড়ে। অভিজিতের দেয়া হাতখরচের টাকা জমে থাকে। খরচ করার প্রয়োজন হয় না। শপিং করে অভিজিতের ক্রেডিট কার্ড দিয়ে। দেশে আসার পর মায়ের জন্য জামদানি শাড়ি আর বাবার জন্য ফতুয়া কিনল হাত খরচের টাকা থেকে। এতেই বাবা মা খুশি। সবাই অল্পেই খুশি হয়ে যায় বিভার ওপর। এমন তরঙ্গহীন নিরুপদ্রব জীবন মাঝে মাঝে অসহ্য লাগে।
মা গম্ভীর স্বরে বলল, ‘এবার একটা বাচ্চা নিয়ে নে। আর দেরি করিস না।’
বিভা হাতে পায়ে লোশন মাখতে মাখতে প্রত্যুত্তর করল, ‘একটা নাচের স্কুল দেব ঠিক করেছি। বিনা পয়সায় মেয়েদের নাচ শেখাবো। আইডিয়াটা কেমন মা?’
সেলফোন বেজে ওঠে হঠাৎ। আকাশের ফোন। মা বিরক্ত হলো, ‘তোর বন্ধুগুলার আক্কেল বলতে কিছু নেই। এত রাতে ফোন করা কোনো ভদ্রলোকের কাজ?’
বিভা মায়ের কথার জবাব না দিয়ে ফোন হাতে বারান্দায় এসে দাঁড়ালো।
‘কী?’
‘রাগ করছিস নাকি?’ আকাশের প্রশ্ন।
‘হ্যাঁ রাগ করছি।’
‘আর কোনো কাজ নাই করার মতো, তাই না?’
‘না নাই।’
‘তুই চাকরি-বাকরি কিছু করিস না ক্যান?’
‘প্রয়োজন নাই।’
‘প্রয়োজন আছে।’
‘কী প্রয়োজন?’
‘কাজ-কাম থাকলে হুদাই এর ওর ওপর রাগ করে টাইম ওয়েস্ট করবি না। জগতে শান্তি বিরাজ করবে।’
‘লাখি খাবি। আমি বলছিলাম তোরা আমাকে আর ভালোবাসিস না। তুই বললি ‘হুম’। এটার মানে কী?’
‘এটার মানে হচ্ছে ভালোবাসার কথা সবসময় বলতে হয় না। বুঝে নিতে হয়।’
বিভার কণ্ঠে বিষণ্নতার সুর এসে লাগে, ‘তোরা কেমন বোরিং হয়ে যাচ্ছিস দিন দিন।’
‘বয়স বাড়তেছে তো।’
‘তোদের বাড়তেছে। আমার বাড়তেছে না।’
‘কমতেছে?’
‘হ্যাঁ।’
‘তুই কি বেনজামিন বাটন?’
‘না। আমি বিভাবরী ভট্টাচার্য। আমার বয়স ষোলো ছিল। ষোলো আছে। ষোলোই থাকবে।’
আকাশ হাসে… হাসে বিভাও… রাত বাড়তে থাকে….।
রাশেদ পুত্রের জন্য অপেক্ষা করছিলেন। ঘড়ির কাঁটা এগারোটা ছুঁয়ে ফেলেছে এর মাঝেই। পুত্র এখনো ফেরেনি। দুশ্চিন্তা হচ্ছে। আজকাল দিনরাত শুধু সন্তানের কথাই ভাবছেন তিনি। জীবনের অন্য সবকিছু গৌণ হয়ে গেছে। ফোনটা আজকাল প্রায়ই আসে। অচেনা কণ্ঠ জান নেবার হুমকি দেয়। স্ত্রী পুত্রের ওপর হামলা করার ভয় দেখায়। বিষয়টা নিয়ে সামির সাথে আলাপ করতে হবে। রোমেলাকেও সতর্ক হতে হবে। নিজেকে নিয়ে চিন্তা নেই রাশেদের। অমোঘ মৃত্যু বন্দুকের নল তাক করে আছে। যেকোনো মুহূর্তে নিশানা কার্যকর হবে। বহুদিন বাঁচলেন তো! জীবনের প্রতি আর কোনো লোভ অবশিষ্ট নেই। যা রেখে যাবেন তা দিয়ে পরিবারের সদস্যদের পুরো জীবন কেটে যাবে হেসে খেলে। কিন্তু সামিকে কিছু দায়িত্ব বুঝে নিতে হবে। অবিরাম অধ্যবসায় এবং জীবনভর শ্রমের বিনিময়ে তিনি যা অর্জন করেছেন তা যেন অবহেলায় হারিয়ে না যায় সেই দায়ভার একমাত্র পুত্রের ওপরেই বর্তাবে। সামি কি এই দায়িত্বের গুরুত্ব বোঝে? গভীরতা টের পায়? সেই পরিপক্ক মনোভাব কি ওর মাঝে আদৌ অঙ্কুরিত হয়েছে? কে জানে! মনের একটা অংশ বারবার তাড়া দিয়ে উঠছে। সময় শেষের ইঙ্গিত দিচ্ছে যেন। তার বয়স এখনো পঞ্চাশ পেরোয়নি। মানুষ তো ষাট সত্তর বছর পর্যন্তও বাঁচে। তিনি কর্মক্ষম ব্যক্তি। শরীরে কোনো রোগ নেই। ঝরঝরে স্বাস্থ্য। মৃত্যু-চিন্তায় পেয়ে বসার কোনো অবকাশ নেই। তবুও মৃত্যুর অমোঘ পরিণতির কথা আজকাল তার ভাবনায় ছোবল মেরে যাচ্ছে। এর কারণ কী? তিনি কি মানসিকভাবে দুর্বল হয়ে পড়েছেন? নাকি বেঁচে থাকার কোনো কারণ খুঁজে পাচ্ছেন না বলেই মৃত্যুকে স্মরণ করতে ভালো লাগছে?
রাশেদ অস্থির চিত্তে সিঁড়ি ভেঙে ওপরে উঠে এলেন। বেডরুমের দরজাটা আধখোলা। রোমেলা ড্রেসিং টেবিল সংলগ্ন টুলের ওপর বসে আছেন। এই ড্রেসিং টেবিল গতমাসে গুলশানের একটা অভিজাত আসবাব পত্রের শোরুম থেকে কেনা হয়েছে। মূল্য তিন লাখ টাকা। আয়নার ওপর নানা রকম বাতি লাগানো। সেই বাতিতে নাকি সেলফি ভালো আসে। রোমেলার আজকাল সেলফি তোলার বাতিক হয়েছে। তিনি নানা পোশাকে নানা ভঙ্গিতে সেলফি তোলেন দিন রাত। সেইসব ছবি আপলোড করা হয় ইন্সটাগ্রামে। অনেকেই প্রশংসা করে। রোমেলা উপভোগ করেন সেসব প্রশংসা। অহংকারের সুন্দর আস্ফালনে রমরম করে আত্মা। অহংবোধকে তিনি কখনো খারাপ নজরে দেখেননি। তার ধারণা অহংকার মানুষের সৌন্দর্যের একটা অংশ। পৃথিবীতে ভাগ্যবানরাই কেবলমাত্র অহংকারী হতে পারে।
রোমেলার গায়ে একটা আকাশী রঙের শার্টিন সিল্ক স্লিপ ওয়্যার। শাড়ি অথবা কামিজ পরে ঘুমাতে পারেন না তিনি। তাছাড়া ঘুমোতে যাবার জন্য আলাদা প্রস্তুতি নেয়ার মধ্যে আভিজাত্যের একটা প্রকাশ আছে বলে তার ধারণা। বড়লোকদের সব কিছুতেই একটা আর্ট থাকা উচিত। যা সাধারণ মধ্যবিত্তদের সাথে টেনে দেবে সীমারেখা। কালো চুলের গোছা ছড়িয়ে আছে বুকের একপাশে। ডান হাত দিয়ে চুলের ওপর হেয়ারব্রাশ চালাচ্ছেন তিনি। বাম হাতে সেলফোন। রাশেদ দরজা ঠেলে ভেতরে ঢুকতেই হালকা একটু চমকে উঠলেন। রাশেদ দেখলেন রোমেলার ঠোঁটে হাসি, চোখে মৃদু আনন্দের আভা। দুশ্চিন্তার ছাপ নেই কোথাও।
‘সামি এখনো ফেরেনি বাসায়। যাবার সময় কিছু বলে গেছে তোমাকে?’
রোমেলা পলক তুলে তাকালেন। তাকানোর ভঙ্গি দেখে মনে হলো রাশেদের কথা তার মস্তিষ্ক ছুঁতে পারেনি। এখনো মন পড়ে আছে সেলফোনের পর্দায়। কেমন অন্যমনস্ক ভাব। আমতা আমতা করে বললেন,
‘কী বলছ?’
‘সামি কোথায়?’
‘ফোন করলেই তো পার।’
‘আমার ফোন সে রিসিভ করবে?’
‘রিসিভ করুক না করুক, চেষ্টা তো করতে পার!’
রাশেদ বিছানার পাশে রাখা ইজি চেয়ারে বসলেন হেলান দিয়ে। গম্ভীর স্বরে বললেন, ‘তুমি তো জানো আমার আত্মসম্মানবোধ প্রবল। আমার ছেলে আমার ফোন ইগ্নোর করছে। ইচ্ছাকৃতভাবে রিসিভ করছে না। বিষয়টা মেনে নিতে আমার কষ্ট হবে।’
রোমেলা কুঞ্চিত ভ্রু নিয়ে সামির নম্বরে ডায়াল করলেন। ফোন রিসিভ করল হৃদি।
‘হ্যালো মা!’
রোমেলা একটু থমকানো গলায় বললেন, ‘কী ব্যাপার? সামি কোথায়?’
‘ও তো ঘুমাচ্ছে।’
‘তোমাদের বাসায়?’
‘জি।’
‘আমাকে একটু জানিয়ে দিলেই তো পারতে। একটা টেক্সট করে দিলেই তো ঝামেলা চুকে যায়, তাই না?’
কথাটা বলতে বলতে ফোনের লাইন কেটে দিলেন রোমেলা। গজগজ করে বললেন, ‘আমার ছেলেটাকে ডেকে নিয়ে ঘুম পাড়িয়ে রেখেছে। এদিকে আমি কিছুই জানি না!’
‘সামি কি শ্বশুরবাড়িতে?’
‘হ্যাঁ।’
রাশেদ একটু মুচকি হাসলেন, ‘ভালোই তো। বউমা কবে আসবে? তুমি একবার জিজ্ঞাসা করলেই পারতে।’
রোমেলার চোখে তেজ ঝিলিক দেয়, ‘আমি কোন দুঃখে এসব জানতে চাইব? আসলে আসুক, না আসলে না আসুক। আমার ছেলেটার মাথা তো ঘুরিয়েই দিয়েছে। শ্বশুরবাড়ি গিয়ে ঘুমাচ্ছে। আশ্চর্য!’
একটু সময় চুপ করে থেকে রোমেলা ভারী গলায় বললেন, ‘তুমি তো জানো এই বিয়েটা আমার মতের বিরুদ্ধে হয়েছে। ভেবেছিলাম ছেলে নিজের ভুল বুঝতে পেরেছে। বিয়ে হয়েছে বছরও গড়ায়নি। এখন ডিভোর্স হয়ে গেলে ছেলেটাকে আমি দুই মাসের মধ্যে আবার বিয়ে দিতাম।’
একটা প্রলম্বিত দীর্ঘশ্বাস রাশেদের বুক চিরে বেরিয়ে এলো। রোমেলা বরাবর অগভীর এবং অপরিণামদর্শী। অনুভূতিহীন, স্থূলচর্মের মানুষ। এ কারণেই তার সাথে কখনো মতের মিল হলো না। মনের মিল তো দূরের কথা। জীবনযুদ্ধে চিরকাল তিনি একা লড়ে গেছেন। স্বামীর দুশ্চিন্তা ভাগ করে নেয়ার মতো সদিচ্ছা রোমালার কখনো ছিল না। স্বামীর ক্লান্তিময় খরার দিনে স্ত্রী ছায়া হয়ে পাশে দাঁড়ায়। বিশ্রাম দেয়। কিন্তু রোমেলার কাছে তিনি কোনোদিন মনের বিশ্রাম খুঁজে পাননি। শাড়ি, গয়না, ক্লাব আর সামাজিক স্ট্যাটাসের বাইরেও যে একটা বিশাল বড় পৃথিবী আছে রোমেলা তা কিছুতেই অনুভব করতে পারেন না। তার মনটা প্রচণ্ড অর্থকেন্দ্রিক। কিন্তু এসবের বাইরে রোমেলার একটা ভীষণ শক্তিশালী গুণ আছে। তিনি বাস্তববাদী। নিজেকে তীক্ষ্ণভাবে ভালোবাসতে পারেন। যেকোনো পরিস্থিতিতে নিজের প্রতি এই ভালোবাসা অটুট রাখতে জানেন। একটা সাময়িক ঝড় তার জীবনে এসেছিল বটে। ভেঙে পড়েছিলেন অনেকটা। কিন্তু পুনরায় মাথা উঁচু করে দাঁড়াতে খুব একটা সময় লাগেনি। বাস্তববাদী বিষয়ী রোমেলা খুব ভালো মতোই জানেন তার ন্যায়বান, মার্জিত, সচ্চরিত্র স্বামীর দৈবক্রমে একবার পদস্খলন হয়ে গেলেও তিনি অবিলম্বেই সঠিক পথে ফিরে আসবেন। বিবেকের কাছে এই লোকটা জীবন বিকিয়ে দিয়েছে বহু আগে। প্রয়োজনে তিনি প্রাণ বিসর্জন দিতে পারেন, কিন্তু বিবেক নয়।
রোমেলা কখন পাশে এসে বসেছেন খেয়াল করেননি রাশেদ। হঠাৎ কানে এসে ভিড়ল কণ্ঠস্বর।
‘তুমি আগের চাইতে আরো সুন্দর হয়েছ। ঘটনা কী? তোমাকে বয়সে পায় না কেন? মেয়েটার সাথে এখনো লুকিয়ে প্রেম করছ নাকি?’
অপ্রত্যাশিত কথাটা শুনে একটু থমকে গেলেন রাশেদ। কয়েক সেকেন্ডের অস্বস্তির পর স্ত্রীর চোখে চোখ রেখে দৃঢ় গলায় বললেন, ‘আমি সবকিছু ভুলে গেছি। খুব ভালো হয় যদি তুমিও ভুলে যাও।’
রোমেলা আরেকটু গা-ঘেঁষে বসলেন। রাশেদের কাঁধের ওপর চিবুক রেখে অনেকটা ফিসফিস করে বললেন, ‘তুমি সত্যিই ভুলে গেছ?
রাশেদ বসা থেকে উঠে দাঁড়ালেন। বুকে একটা অপ্রত্যাশিত চমক লেগে গেছে। একথা সত্য তিনি সবটাই ভুলে গেছেন বা ভুলে যেতে চেয়েছেন। সচেতনভাবে তিনি অমৃতাকে মনে করেন না। কিন্তু কিছু জিনিস আলাদা করে মনে করার প্রয়োজন পড়ে না। অনুক্ষণ মনের সাথে লেগে থাকে, ঠেসে থাকে, বিঁধে থাকে কাঁটার মতো। সেই কাঁটা উগরে ফেলা যায় না। গিলে হজম করাও যায় না। নিত্যদিনের অভ্যাসের মতো গেঁথে যায় বুকের ভেতর। হঠাৎ হঠাৎ শুধু খচখচ করে নিজের অস্তিত্বের জানান দেয়। ঘর থেকে বেরিয়ে যাচ্ছিলেন তিনি। রোমেলার কণ্ঠস্বর ভেসে এলো।
তুমি কখনই খুব একটা রোমান্টিক ছিলে না। মেয়েটা কীভাবে তোমাকে ফাঁদে ফেলল বলো তো? চেহারার ছিরিছাঁদ তো কিছুই নেই। ছেলেদের মতো ষণ্ডা মুখ। তুমি স্বীকার না করলেও আমি জানি, মেয়েটার চেয়ে আমি এই বয়সেও অনেক বেশি সুন্দরী।’
রাশেদ ঠোঁট টিপে হাসলেন, ‘তুমি নিঃসন্দেহে সুন্দরী।’
রোমেলা বিদ্রূপের স্বরে বললেন, ‘তবুও তোমার মনে ধরল ছেলেদের মতো দেখতে রুক্ষ এক মেয়েকে। রুচির বাহার দেখে আমার লজ্জা হয়, জানো? ঐ মেয়ে আমার পায়ের নখের সমান যোগ্যতা রাখে না। কী দেখলে ঐ গোঁয়ার মেয়েটার মধ্যে?’
রাশেদ দরজার চোকাঠে একটা হাত রেখে নিরুচ্চারে দাঁড়িয়ে রইলেন কিছুক্ষণ নতমুখে। রোমেলার মাত্র ছুড়ে দেয়া প্রশ্নটা বুকের ভেতর ঢেউ ভাঙছে। কী দেখেছিলেন মেয়েটার মধ্যে তা আজও স্পষ্ট নয়। যে মেয়ে দেশকে ভালোবাসে নিঃশর্তভাবে, যে মেয়ের শাড়ি গয়নার প্রতি কোনো ঝোঁক নেই, সাজগোজে মন নেই, যে মেয়ের মুখে ঝিকমিক করে বুদ্ধির দীপ্তি… মনের গভীরতা হরহামেশা ছাপ ফেলে চোখের আয়নায়, সেই মেয়ে স্পষ্টত অন্য সকলের চেয়ে আলাদা!
‘কাল ব্যাংকক যাচ্ছি। শুনেছ তো?’
ঘোরলাগা চোখে তাকালেন রাশেদ। তথ্যটা আগে শুনেছেন কি না মনে করতে পারলেন না। অস্ফুটে বললেন, ‘সাথে কে যাচ্ছে?’
‘ক্লাবের কয়েকজন ফ্রেন্ডের সাথে যাচ্ছি। তিনদিনের ট্রিপ।’
‘বেশ তো। ঘুরে এসো। ভালো লাগবে।’
রাশেদ ধীরেধীরে সরে এলেন জায়গাটা থেকে। ভেতরকার দুর্বলতাকে তিনি কখনই প্রশ্রয় দিতে চান না। কঠোর কর্তব্যনিষ্ঠার বর্ম-আবরণে ঢেকে রাখেন নিজেকে। কাজকর্মের নেশায় মনকে ভুলিয়ে রাখেন অবিরাম। কিন্তু এই ফাঁকিবাজি খেলায়ও একসময় ক্লান্তি এসে যায়। অবসাদগ্রস্ত, ক্লিষ্ট মন হন্যে হয়ে একটা নিরাপদ আশ্রয়ের খোঁজ করে। আগে পুত্রের চোখের দিকে তাকালে জান্নাতী সুবাতাসে ভরে যেত মন। এখন তার চোখে চোখ রাখা যায় না। অপরাধবোধে গুড়িয়ে যায় পাঁজরের হাড়। একমাত্র সন্তানের নিরন্তর উপেক্ষা দাঁতে দাঁত চেপে সহ্য করতে হয়!
পরদিন রাত নয়টায় রোমেলার ফ্লাইট। সামি জানতে পারল দুপুরে। রোমেলাই ফোন করে জানালেন ছেলেকে। সামি তো অবাক।
‘আগে বলোনি তো মা!’
‘হুট করেই প্ল্যান হলো। তোমাকে তো বাড়িতে পাওয়াই যায় না। শ্বশুরবাড়ি গিয়ে বসে থাকো দিন-রাত। বলব কী করে?’
সামি অসন্তোষ মুখে নিয়ে চুপ করে থাকে কিয়ৎ ক্ষণ। মা এমনভাবে কথাটা বলল যেন একটা রাত শ্বশুরবাড়িতে কাটিয়ে সামি মহা অপরাধ করে ফেলেছে। আজ সকাল থেকেই মন মেজাজ ভালো নেই। বোর্ড মিটিং ছিল। অনিচ্ছা সত্ত্বেও বাবার মুখোমুখি হতে হয়েছে। মিটিং-এ একগাদা লোকের সামনে তিনি বারংবার সামিকে এটা সেটা প্রশ্ন করছিলেন। বাধ্য হয়ে উত্তর দিতে হয়েছে। চোখে চোখ না রেখেই মত বিনিময় করেছে সামি। অফিসের অধিকাংশ কর্মচারী পিতা পুত্রের মধ্যকার এই শীতল আবহাওয়া টের পাচ্ছে। লোকমুখে ঘুরে বেড়াচ্ছে নানা কথা। অমৃতার অ্যাক্সিডেন্টের দিনটা নিয়ে গুঞ্জনের শেষ নেই। সাংবাদিকরা ছোঁক ছোঁক করে ঘুরে বেড়ায় প্রভাবশালী ব্যক্তিদের নামে কালিমা লেপনের উদ্দেশ্যে। কখন কোন গোপন কথাটি জন সম্মুখে ফাঁস হয়ে যায় এই নিয়ে সামি আজকাল দুশ্চিন্তা বোধ করে। একটা দীর্ঘশ্বাস গোপন করে সে মা’কে বলল, ‘কটায় বের হবে বাসা থেকে?’
‘ভাবছি সন্ধ্যা সাতটায় বেরিয়ে পড়ব।’
সামি ইতস্তত করে বলল, ‘তাহলে বিকেলের দিকে রেডি থেকো মা। তোমাকে নিয়ে একটু বাইরে যাব।’
‘কোথায় যাবে?’
‘হৃদির বাসায়।’
রোমেলা স্তম্ভিত হয়ে গেলেন, ‘কেন?’
‘ওকে নিয়ে আসব বাড়িতে।’
রোমেলা বিস্তর বিরক্তি নিয়ে বললেন, ‘আসতে চাইলে আসুক। আমি তো তাকে বাড়ি ছেড়ে যেতে বলিনি। আমার যেতে হবে কেন?’
মায়ের কথার ধরনটা ভালো লাগল না। সামি আহত গলায় বলল, ‘কেন মা? একটা দিন আমার শ্বশুরবাড়ি যেতে তোমার খুব কষ্ট হবে? তুমি তো কখনো যাওনি!’
‘কষ্টের কিছু নেই। কিন্তু বিষয়টা খুবই অযৌক্তিক। তাছাড়া আমার গোছগাছ হয়নি এখনো।’
‘এখন বারোটা বাজে। আরো অনেকটা সময় আছে হাতে। ব্যাগ গুছিয়ে নাও এর মাঝে।’
রোমেলা মুখ ব্যাজার করে রইলেন। ভ্রু কুঞ্চিত। নাকের ভাঁজে ঝরে পড়ছে বিরক্তি। কঠিন গলায় বললেন,
‘তোমার বউ কি এখনো ঐ বজ্জাত মেয়েটার সাথে সম্পর্ক রেখেছে? এ বাড়িতে আসতে হলে ঐ ফ্রেন্ড-সার্কেল ছেড়ে আসতে হবে। বিষয়টা ঠিকমতো বুঝিয়ে দিয়েছ তো তাকে?’
সামির বুকে একটা ধাক্কা এসে লাগল। হৃদযন্ত্রটা যেন কয়েক ধাপ উঁচু সিঁড়ি থেকে গড়িয়ে পড়ল নিচে, ডিগবাজি খেয়ে। কয়েকটা থমকানো সেকেন্ড কেটে যাবার পর সে বিষণ্ণ ম্লান গলায় বলল, ‘হ্যাঁ… তা তো বটেই।’
‘তোমার কি এখনো যোগাযোগ আছে ঐ মেয়ের সাথে?’
সামির বুকে বাতাস আটকে যায়, ‘নাহ…!’
‘বেশ তো। বিকেলে এসে তাহলে আমাকে নিয়ে যেও। রেডি থাকব।’
‘থ্যাংক ইউ মা!’
হৃদিদের বাসায় বেশ হৈ-হুল্লোড় পড়ে গেল। হৃদির শাশুড়ি এই প্রথমবারের মতো আসবেন। হৃদির মা চেয়েছিলেন ডিনারের আয়োজন করতে। কিন্তু জানা গেল সন্ধ্যা সাতটার মধ্যে এয়ারপোর্টে হাজিরা দিতে হবে রোমেলাকে। কুটুম বাড়ির আত্মীয় বলে কথা। তাও আবার এত বড়লোকের বউ। কীভাবে, কী দিয়ে আপ্যায়ন করবেন সেই চিন্তায় অস্থির হয়ে গেলেন হৃদির মা। ঘণ্টাখানেকের মধ্যেই তৈরি করে ফেললেন নানা পদের নাশতা। হৃদির বাবা বাইরে থেকে কিনে আনলেন হরেক রকম মুখরোচক স্ন্যাক্স। সেই সাথে আনলেন তাজা ফুল। ড্রয়িংরুম ভরে গেল ফুলের সুগন্ধে। জানালায় ধোয়া, ইস্ত্রি করা পর্দা টাঙানো হলো। বিছানায় দেয়া হলো সবচেয়ে ভালো আর দামি চাদর। বাবা মায়ের বাড়াবাড়িটা হৃদির খুব বেশি ভালো লাগছিল না। এমন গদ্গদ ভাব দেখাচ্ছে যেন মেয়ের শাশুড়ি না, অফিসের বস আসছে।
বিকেল পাঁচটায় সামি তার মা, খালাকে নিয়ে শ্বশুরবাড়ি হাজির হলো। ড্রাইভার দশ কেজি মিষ্টি, একটা কেক এবং এক কার্টুন ফল পৌঁছে দিয়ে গেল ওপরে। রোমেলা এবং তার ছোটবোনের পরনে দামি শাড়ি, দামি অর্নামেন্টস এবং চোখ ধাঁধানো রুচিসম্মত সাজ। এমন সাজসজ্জা শুধু অভিজাত ঘরের লোকদের মাঝেই দেখা যায়। হৃদি শাশুড়ি এবং খালা শাশুড়িকে পা ছুঁয়ে সালাম করল। রোমেলা হৃদির সাথে খুব বেশি কথা বললেন না। হৃদির আব্বা আম্মাকে সালাম দিয়েই যেন দায়িত্ব পালনের পালা শেষ করলেন। দুই বোন খুব দ্রুত নিজেদের মধ্যে গল্পে মশগুল হয়ে গেলেন। হৃদির আব্বা, আম্মা চুপচাপ বসে রইলেন। কথা বলার কোনো সুযোগ পেলেন না। রোমেলার চোখে মুখে চিকচিক করছে অহংবোধ। ঘরের আসবাবের দিকে তাকাচ্ছেন তাচ্ছিল্য নিয়ে। এই বাসার ড্রয়িংরুমে এসি নেই। ঘাম হচ্ছিল। তিনি ডান হাতটা মুখের কাছে হাতপাখার মতো নাড়তে নাড়তে বোনকে বললেন, ‘ইশ… বড্ড গরম!’
হৃদির বাবা ব্যতিব্যস্ত গলায় মেয়েকে বললেন, ‘তোমার শাশুড়িকে বেডরুমে নিয়ে যাও। এসিতে আরাম করে বসুক।’
রোমেলা হাত নেড়ে আপত্তি জানালেন, ‘না না। ভেতরে যাওয়ার কোনো প্রয়োজন নেই। আমরা উঠব এখুনি।’ কথাটা বলেই বোনের সাথে গল্পে মশগুল হয়ে গেলেন আবার। যেন এই ঘরে শুধুমাত্র তার বোন ছাড়া অন্য একটি মানুষও উপস্থিত নেই। অপমানের ধোঁয়ায় হৃদির চোখ ঢেকে যাচ্ছিল। এতটা অভদ্র মানুষ কী করে হয়? হৃদির আম্মা নাশতার টেবিল রেডি করতে ছুটে গেলেন। আব্বা বসে রইলেন বোকা হয়ে। সামি মায়ের গতিবিধি তীক্ষ্ণ চোখে পর্যবেক্ষণ করছিল। সংকোচ আর অস্বস্তিতে ভরে আছে তার বুক। সে নিজে শ্বশুরের পাশে এসে বসল। এটা সেটা বলে পরিস্থিতি হালকা করার চেষ্টা করল।
অনিচ্ছা সত্ত্বেও খাবারের টেবিলে আসতে হলো রোমেলাকে। তিনি কিছুই খেলেন না। গ্লাসে সামান্য একটু কোক নিয়ে চুমুক দিলেন। প্লেটে খাবারগুলো সব পড়ে রইল। তিনি ছুঁয়েও দেখলেন না। হৃদির মা বেশ কয়েকবার অনুরোধ করলেন, ‘একটু খান বেয়াইন। কিছুই তো মুখে দিচ্ছেন না।’ রোমেলা খুব একটা পাত্তা দিলেন না কথাটা। অপ্রয়োজনীয় লোকে কত অপ্রয়োজনীয় কথাই তো বলে। এসব খুব বেশি আমলে নিতে হয় না। সামির খালা একটা চিকেন সমুচার আধখানা খেয়ে উঠে পড়লেন। হৃদির মুখ থমথম করছিল। মনে হচ্ছে যেকোনো মুহূর্তে কেঁদে ফেলবে। রোমেলা চেয়ার ছেড়ে উঠতে যাচ্ছিলেন। হঠাৎ সামি বলে উঠল, ‘তুমি তো কিছু‍ই খেলে না মা।’
রোমেলা ছেলের কথায় সামান্য চমকে গেলেন।
‘হ্যাঁ?’
‘বললাম তুমি তো কিছুই খেলে না। আম্মা কষ্ট করে গরমের মধ্যে তোমার জন্য এত আয়োজন করল!’
রোমেলা ছেলের কাছ থেকে এমন মন্তব্য আশা করেননি। তার মুখখানা ফ্যাকাশে হয়ে উঠল। কাটা কাটা গলায় বললেন, ‘আমি একটু আগে লাঞ্চ করেছি। তাছাড়া আমি ডায়েট করছি কদিন হলো। ভাজাপোড়া খাওয়া সম্ভব না।’
হৃদির আম্মা গদ্গদ হাসি হেসে বললেন, ‘তাহলে বেয়াইন একটু পায়েশ খান। আপনার জন্যই করেছি। গুড়ের পায়েশ।’
সামি তীব্র চোখে মায়ের দিকে চেয়ে ছিল। ছেলের দৃষ্টির তীব্রতার সামনে রোমেলা কিছু বলতে পারলেন না। বাধ্য হয়ে পায়েশের বাটিটা কাছে টেনে নিলেন।
রোমেলাকে এয়ারপোর্ট নামিয়ে দিয়ে একটু ঘুরল ওরা দুজনে। ডিনার করল গুলশানের একটা অথেনটিক চাইনিজ রেস্টুরেন্টে। হাসি, ঠাট্টা, স্মৃতিচারণ, ভবিষ্যৎ পরিকল্পনা, এই সমস্ত খুঁটিনাটি সঙ্গে নিয়ে চমৎকার সময় কাটল ওদের। ছবি তুলল বেশ কিছু। বাড়ি ফিরতে ফিরতে রাত হলো। পোর্চ পেরিয়ে গাড়িটা গ্যারেজের পথে এগিয়ে যাবার সময় লক্ষ্য করল হৃদি, স্টাডিরুমের বাতিটা জ্বলছে। গাড়ির শব্দ শুনে একটা ছায়ামূর্তি এসে দাঁড়িয়েছে জানালায়। বাড়িতে ঢোকামাত্র সামিকে বলল, ‘বাবার সাথে একটু দেখা করে আসি।’ সামি আপত্তি করল না। চুপচাপ সিঁড়ি ভেঙে দোতলায় উঠে গেলো। স্টাডিরুমের দরজাটা আধভেজা অবস্থায় ছিল। চৌকাঠে পা রাখতেই ভেতর থেকে ভেসে এল কণ্ঠস্বর।
‘এসেছ মা? ওয়েলকাম ব্যাক!’
হৃদি হাসিমুখে ঢুকল ভেতরে। শ্বশুরের পা ছুঁয়ে সালাম করল। রাশেদ দলিলপত্র খুলে বসেছিলেন। গ্রামের বেশ কিছু জমিজমা নিয়ে মামলা চলছে। শীঘ্রই একদিন সামিকে ডেকে সবকিছু বুঝিয়ে দিতে হবে।
‘তোমার বাবা মা কেমন আছেন?’
‘ভালো আছেন। আপনি কেমন আছেন বাবা?’
‘বেশ ভালো।’
‘অনেক রাত হয়ে গেছে। ঘুম আসছে না আপনার?’
রাশেদ স্নেহের চোখ মেলে চাইলেন হৃদির দিকে। ঘুম আসছে কী আসছে না, এমন আন্তরিক প্রশ্ন করার মতো মানুষ তার জীবনে আজকাল অত্যন্ত বিরল। তিনি একটা দীর্ঘশ্বাস ফেলে বললেন,
‘বেশ কিছুদিন ধরেই এই কাজ নিয়ে বসব বলে ভাবছিলাম। সময় হচ্ছিল না। পরশুদিন বাড়ি যাচ্ছি কয়েকদিনের জন্য। এসে তোমাদেরকে দলিলপত্র বুঝিয়ে দেব। যা কিছু আছে সব তোমাদেরই। আমার একটা মাত্র ছেলে। সেই সব পাবে।’
হৃদির বুকটা মুচড়ে উঠল কষ্টে, ‘এসব কেন বলছেন বাবা? আপনি তো আছেনই। আমাদের অত বুঝে লাভ নেই। আপনি বুঝলেই হবে।’
রাশেদ স্মিত হেসে বললেন, ‘মানুষের জীবনের কোনো ভরসা নেই মা। বয়সও তো থেমে নেই। হঠাৎ যদি আমার কিছু হয়ে যায়…’
হৃদি ব্যাকুল হয়ে বলল, ‘এসব অশুভ চিন্তা একদম করবেন না বাবা। চলে যাবার মতো বয়স আপনার হয়নি। আরো অনেকদিন আমাদের মাঝে থাকতে হবে।’
রাশেদ চুপ করে গেলেন। মেয়েটি যা বলছে নিষ্কলুষ মায়া থেকেই বলছে। মাঝে মাঝে মায়া মমতার কাছে হার মেনে নিতে ভালো লাগে।
ঘরে ঢোকা মাত্রই সেলফোনটা বেজে উঠেছিল। অমৃতার নম্বর। সামি কিছুক্ষণ কুঞ্চিত ভ্রু নিয়ে দ্বিধাগ্রস্ত চোখে চেয়ে রইল নাম্বারটার দিকে। তারপর নিঃশব্দে ফোনের ‘ডিক্লাইন’ বাটনটা ছুঁয়ে দিল। সেকেন্ডের মাথায় টেক্সট এলো, ‘দোস্ত কেমন আছিস?’
সামি সিন করল ম্যাসেজটা। রিপ্লাই দিল না। একটু পর হৃদি ঘরে ফিরে এল ফোন কানে নিয়ে। চোখ মুখ হাসি হাসি। সামির দিকে ফোন এগিয়ে দিয়ে বলল, ‘কথা বল। অমৃতা কথা বলতে চায়।’
সামির মুখটা নিভল। ফর্সা ত্বকে ঘনিয়ে এল কৃষ্ণবরণ মেঘ। গম্ভীর স্বরে বলল, ‘মাথাটা ধরছে। এখন কথা বলতে ইচ্ছা করতেছে না।’
অমৃতা সবটাই শুনল। হৃদিকে কিছু বলতে হলো না। একটু সময় নীরবতা পালন করে অমৃতা ক্ষীণ স্বরে বলল, ‘থাক… পরে কথা বলব। তোরা রেস্ট নে।’
ফোনের লাইন কাটার পর হৃদি বলল, ‘সত্যিই মাথা ধরছে তোর? নাকি ইগ্নোর করলি?’
সামি শক্ত গলায় বলল, ‘ইগ্নোর করলাম।’
আয়নার সামনে দাঁড়িয়ে ঘাড়টা একটু ঝুঁকিয়ে ভেজা চুলে আঙুল চালাচ্ছিল সামি। কয়েক নিমেষ চুপ থেকে আগের চাইতেও বেশি শক্ত গলায় সে বলল, ‘তোরও ইগ্নোর করা উচিত।’
হৃদি চমকে উঠল, ‘তাই?’
‘হ্যাঁ তাই।’ সামি আয়নার ওপর থেকে মুখ ঘুরিয়ে নিল। চোখে রাখল হৃদির চোখে। স্পষ্ট গলায় বলল,
‘শোন, মা বলেছে অমৃতার সাথে কোনো সম্পর্ক রাখা আমাদের উচিত না। আই ফুললি সাপোর্ট হার ডিসিশন।’
হৃদি অবাক চোখে তাকায়। কিছু বলার মতো ভাষা খুঁজে পায় না। ‘জানি বিষয়টা তোর জন্য টাফ। কিন্তু কিছু করার নাই। আমি চাই না আমার মা আর একটুও কষ্ট পাক।’
‘তুই পারবি?’ সামির মুখোমুখি দাঁড়িয়ে প্রশ্ন করে হৃদি।
‘কীসের কথা বলছিস?’
‘তুই পারবি অমৃতাকে ভুলে যেতে?’
সামি চোখ নামায়, ‘পারতে হবে।’ কথাটা ছুড়ে দিয়ে সিগারেটের প্যাকেট হাতে নিয়ে বারান্দায় চলে যায় নিঃশব্দে। হৃদি থম ধরে বসে থাকে বিছানার ওপর। শাড়ি পাল্টানোর কথা ভুলে যায়। বুকের ভেতর ভাংচুর হয়। ভাংচুরের প্রকট, বীভৎস তাণ্ডবে থরথর করে কাঁপতে থাকে পৃথিবী। কতক্ষণ কাটে কে জানে! হৃদির দীঘল চোখে এক সময় জলের ছায়া পড়ে। দাঁতে দাঁত চেপে কান্না আটকে রাখে সে। সামি সিগারেট শেষ করে ঘরে ফিরে আসে। হৃদি ওর দিকে চেয়ে কাঁপা গলায় বলে, ‘তোর মনে আছে সামি আমাদের একটা বৃষ্টিমহলের স্বপ্ন ছিল? বৃষ্টিমহলটা ভেঙে যাচ্ছে। শব্দ শুনতে পাচ্ছিস?’
সকাল নয়টার ক্লাস ধরতে হবে। ঘুম থেকে উঠতে দেরি হয়েছে বলে মুখে কিছু না দিয়েই তড়িঘড়ি করে বেরিয়ে যাচ্ছিল তারা। দরজার বাইরে এক পা এগিয়ে দেয়া মাত্র আকাশের ডাকটা ভেসে এলো।
‘তারা!’
‘জি ভাইয়া।’
‘একটু শুনে যাও।’
আকাশ ডাইনিং-এ বসে আছে। নাশতার টেবিলে। সেলফোনে হাত ছোঁয়াতে হয়নি, কাঁধ উঁচু করে যন্ত্রটা কানের সাথে ঠেকিয়ে রেখেছে। এক হাতে পাউরুটি, অন্য হাতে বাটার নাইফ। তারা ফিরে আসতেই সে জরুরি গলায় বলল, ‘রুদ্র বলছে ওর একটা ব্রেসলেট ফেলে গেছে। তুমি কি দেখেছ জিনিসটা?’
তারার মুখ থেকে রক্ত সরে গেল। হৃৎপিণ্ড লাফিয়ে উঠল পিংপং বলের মতো। কয়েক সেকেন্ড সে কোনো কথা বলতে পারল না। কাঠগড়ায় দাঁড়ানো আসামীর মতো মলিন বিবর্ণ মুখে দাঁড়িয়ে রইল। আকাশ পাউরুটিতে কামড় বসিয়ে বিরক্ত গলায় বলল, ‘কী হলো? স্ট্যাচু হয়ে গেলে কেন?’
তারা তটস্থভাবে দাঁড়িয়ে থাকে। কী বলবে খুঁজে পায় না। নিজেকে কীটপতঙ্গের চাইতেও নিকৃষ্ট এবং ইতর বলে মনে হয়। কী করে বলবে জিনিসটা সে প্রথমদিনই খুঁজে পেয়েছিল এবং নিজের কাছে… অনেক কাছে অতি পরম যত্নে গচ্ছিত রেখেছে যক্ষের ধনের মতো!
‘তারা! আর ইউ ইভেন লিসেনিং টু মি?’ আকাশের খটমট প্রশ্ন তারাকে আরো দুর্বল করে দেয়। কোনো রকমে সামলে নিয়ে বলে, ‘কীসের কথা বলছিলেন ভাইয়া? সরি… আমার এক্সাম আছে তো… একটু দুশ্চিন্তা হচ্ছে। খেয়াল করিনি আপনার কথা।’
আকাশের মুখে অপ্রসন্ন ভাব ফুটে ওঠে। সেলফোনটা এগিয়ে দেয় তারার দিকে, ‘নাও কথা বল। আমার সময় নাই। এখুনি বেরোতে হবে।’ বাক্যটা ছুড়ে দিয়ে আকাশ নাশতায় মনোযোগ দেয়। চায়ের কাপে চিনি গুলিয়ে নেয় চামচ দিয়ে। আড়চোখে তারাকে একবার দেখে। ফ্যাকাশে মুখে সেলফোন হাতে নিয়ে দাঁড়িয়ে আছে। একটু কাঁপছে মনে হয়। যেন ফোন নয়, আগ্নেয়াস্ত্র ধরিয়ে দেয়া হয়েছে তার হাতে।
তারার মনে হচ্ছিল মাথা ঘুরে পড়ে যাবে। এত ভয় কোনোদিন লাগেনি। যেন কথা বললেই রুদ্রর কাছে তার গোপন পাপ ধরা পড়ে যাবে। মান-সম্মান বলতে তেমন কিছুই উদ্বৃত্ত নেই এই পরজীবী জীবনে। অল্পবিস্তর আত্মসম্মান লেগে আছে এখনো বুকের কোণে। ছেলেটার কাছে ধরা পড়ে গেলে সেই আত্মসম্মানটুকুও ধূলিসাৎ হয়ে যাবে। এরপর কী নিয়ে বাঁচবে তারা? বেঁচে থাকার জন্য নিজের প্রতি অল্পবিস্তর সম্মানবোধ তো অন্তত থাকা চাই। তাই না?
‘হ্যালো!’ ফোনটা কানে ঠেকাতেই হলো। কারণ, আকাশ কড়া চোখে তাকে দেখছিল।
‘হেই তারা! কী খবর?’ কণ্ঠটা কতদিন পর শুনতে পেলো? কত শতাব্দী পরে? ঐ গলার স্বরে খুশির ঝুমঝুম বাজনা বাজে কেন সর্বক্ষণ? কেন শুনলেই মনের ওপর দিয়ে ফুরফুরে আমুদে হাওয়া বয়ে যায়?
‘এইতো!’ আকাশের দিকে চোরা চোখে তাকায় তারা। অস্বস্তি হয়।
‘ভালো আছ?’ প্রশ্ন করে রুদ্র।
‘হ্যাঁ…ভালো…। আপনি কেমন আছেন?’
‘আলহামদুলিল্লাহ।’
আকাশ চায়ের কাপ হাতে নিয়ে বেডরুমে চলে যায়। দশ মিনিটের মধ্যে বেরোতে হবে। সাড়ে নয়টায় ফ্যাকাল্টি মিটিং। ওর প্রস্থান তারাকে অনেকটা সহজ করে তুলল।
‘শোন তারা, সম্ভবত আমি একটা রিস্টব্যান্ড ফেলে এসেছি তোমাদের বাসায়। তুমি একটু খুঁজে দেখবে প্লিজ? ওটা হারিয়ে গেলে খুব সমস্যা হবে। হৃদি দিয়েছিল ফ্রেন্ডশিপ ডে’তে। সে যদি একবার জানতে পারে জিনিসটা আমি হারিয়ে ফেলেছি… তাহলে বুঝতেই পারছ।’
‘জি বুঝতে পারছি।’
‘খুঁজে পেলে আমাকে জানিও, কেমন?’
‘জি জানাব।’
এরপর কেন যেন কেউ কোনো কথা বলল না। নিস্তব্ধতার একটা বলয় তৈরি হলো দুজনের মাঝে। রুদ্র একতলার বারান্দার বেতের চেয়ারে বসে আছে। বাবার সাথে মর্নিংওয়াক করে বাড়ি ফিরল মাত্র। পরনে হাফপ্যান্ট, টি-শার্ট। পায়ে স্নিকারস। উঠোনের রুক্ষ বাদামি মাটিতে একফালি কমলা রঙের রোদ এসে পড়েছে। শ্বেতচন্দন গাছের সাদা ফুলের গায়ে রোদ ঝিকোচ্ছে চিকচিক করে। আমলকির ডালে বসে আছে একটা ছোট্ট টুনটুনি। টিউটিউ করে ডাকছে। একটা কালো ভোটকা বেড়াল বারান্দার রেলিং-ঘেঁষে দাঁড়িয়ে চোরের মতো লোভী চোখে তাকিয়ে দেখছে রুদ্রকে। পরিকল্পনা করছে কীভাবে রুদ্রর চোখ ফাঁকি দিয়ে বাড়ির রান্নাঘরে ঢুকবে। রুদ্রর কানে ফোন। ওপাশে নিস্তব্ধতা। কেউ কথা বলছে না। আবার ফোনের লাইন কাটার কথাও মাথায় আসছে না। রুদ্রর মনে হচ্ছিল তারাকে একটা প্রশ্ন করার ছিল। প্রশ্নটা বেশ কদিন ধরেই ওর মাথায় ঘুরপাক খাচ্ছে। কিন্তু প্রশ্নটা এই মুহূর্তে কিছুতেই মনে পড়ছে না। রুদ্র মুখরা ছেলে। ফোন কানে নিয়ে চুপচাপ বসে আছে এমন ঘটনা তার জীবনে নজিরবিহীন। কথা বলার জন্য শব্দের তালাশ করতে হয় না তার। শব্দেরা অনায়াসে ধরা দেয়। কিন্তু আজকে বুঝি শব্দের ধর্মঘট লেগে গেছে। ওদের কোথাও খুঁজে পাওয়া যাচ্ছে না।
‘তোমার বিয়ে ঠিক হয়েছে, শুনলাম।’ রুদ্র বলল এক সময়।
‘জি।’
‘কবে হচ্ছে?’
‘সাতাশ তারিখ।’
‘এই মাসের?’
‘জি।’
‘কনগ্রেচুলেশনস!’
‘থ্যাংক ইউ।’
আবার নিস্তব্ধতা। তারার চোখে জল উঁকিঝুঁকি দিচ্ছিল। মাথার ভেতরটা গোলমেলে। ভয় আর অস্বস্তিতে বুজে আসছিল গলার স্বর। একটু সাহস করে বলে ফেলল কথাটা, ‘আপনি কবে আসছেন?’
সেই মুহূর্তে আকাশ বেরিয়ে এল বেডরুম থেকে
‘কথা শেষ হয়নি?’
তারা চমকে উঠল। ফোনটা তড়িঘড়ি করে আকাশের হাতে ফিরিয়ে দিয়ে বলল, ‘হ্যাঁ… কথা তো শেষ!’ ঘূর্ণিঝড়ের মতো ঘুরে দাঁড়ালো তারা। ত্রস্ত পায়ে বেরিয়ে গেলো বাসা থেকে। আকাশ দেখল রুদ্র তখনো লাইনে আছে। ফোন কানে ঠেকিয়ে বলল, ‘কী হইল? লাইন কাটিস না ক্যান?’
‘আমাদের কথা তো শেষ হয় নাই। তুই মাঝখানে আইলি কী করতে?’
‘তারা তো বলল কথা শেষ।’
‘তাই বলল?’
‘হুম।’
‘ও জানতে চাচ্ছিল আমি কবে ঢাকায় কবে আসব।’
‘তাই?’
‘হ্যাঁ…।’
‘কবে আসবি?’
‘এখনো ঠিক করি নাই।’
‘সাতাশ তারিখ তারার বিয়ে। দাওয়াত তো আলাদা করে দেয়ার কিছু নাই। তোরা নিজের মানুষ। চইলা আসিস।’
রুদ্র চুপ করে রইল। আকাশ সোফায় বসে জুতোর ফিতে বাঁধছিল। বাঁধা হয়ে গেলে উঠে দাঁড়িয়ে বলল, ‘রাখি দোস্ত। বের হচ্ছি।’
‘আকাশ শোন…একটা কথা বলার ছিল।’
‘বল।’
রুদ্র স্বভাববিরুদ্ধ গম্ভীর গলায় বলল, ‘মেয়েটাকে জোর করে বিয়ে দিস না।’
‘জোর করে বিয়ে দিব কেন? কী আশ্চর্য!’ ক্রোধ ঝরে পড়ে আকাশের কণ্ঠস্বর থেকে।
‘তুই ওকে আস্ক করছিস? সে কি রাজি আছে?’
‘তোর প্রব্লেম কী রুদ্র?’
‘আমার কোনো প্রব্লেম নাই। আমি জাস্ট ভাবতেছি ওর হয়ত এখনো বিয়ের বয়স হয় নাই। হয়ত ইচ্ছাও নাই। তোর ভয়ে কিছু বলতে পারতেছে না।’
আকাশ বড় একটা শ্বাস ফেলে বলল, ‘তুই জেনে খুশি হবি যে এই বিয়েতে সে অত্যন্ত আনন্দের সাথে রাজি হয়েছে। ওর বয়স তেইশ প্লাস। তেরো না।’
ফোনের লাইন কেটে দিল আকাশ। রুদ্র একা একা বারান্দায় আরো অনেকক্ষণ বসে রইল ঝুম হয়ে। কমলা রঙের উত্তপ্ত সকালটা ঝলসাতে লাগল চোখের সামনে। একথা সত্য তারা অবলা কিশোরী নয়। বিয়েতে মত না থাকলে সে নিশ্চয়ই স্পষ্টভাবে জানিয়ে দিত। না জানালেও এ নিয়ে রুদ্রর মাথাব্যথার কোনো কারণ নেই। বাংলাদেশে মধ্যবিত্ত পরিবারের হাজার হাজার মেয়ে নিজের মতের বিরুদ্ধে বাপ মায়ের চাপে পড়ে বিয়ে করে। সময়ের সাথে সাথে সবকিছু ঠিক হয়ে যায়। বাঙালি মেয়েরা মানিয়ে নিতে জানে। বিভার সাথেও তো ঠিক এমনটাই হয়েছিল। সেই বিভা এখন তার বান্ধবীদের মধ্যে সবচেয়ে সুখী। ভাবতে ভাবতে রুদ্র চেয়ার ছেড়ে উঠে দাঁড়ায়। অস্থির পায়ে পায়চারি করে বারান্দার এক মাথা থেকে আরেক মাথায়। বুকে একটা অস্বস্তির কাঁটা খচখচ করে। আকাশ প্রশ্ন করেছিল ‘তোর প্রব্লেম কী রুদ্র?’ সত্যি বলতে রুদ্র নিজেও জানে না প্রব্লেমটা আসলে কোথায়। কিন্তু কিছু একটা সমস্যা যে আছে তা টের পাওয়া যায়। যেন একটা অনির্ণেয় গোপন ব্যাধি বাসা বেঁধেছে শরীরে। বুকে সারাক্ষণ চাপ চাপ যন্ত্রণা। গতকাল বাড়ি থেকে ফিরে এল শহরে। আত্মীয়স্বজনরা সবাই একে একে বিদায় সংবর্ধনা দিচ্ছে। আজকে এর বাসায় দাওয়াত তো কাল ওর বাসায়। একা লাগার অবকাশ নেই। তাহলে মন খারাপের ভূতটা তাড়া করে বেড়াচ্ছে কেন সর্বদা? কেন কিছুই আর ভালো লাগছে না আগের মতো করে? যেন একটা ছায়া সারাক্ষণ তার সাথে সাথে ঘুরে বেড়াচ্ছে। দুটি প্রখর চোখ তীক্ষ্ণভাবে অবলোকন করছে সমস্ত গতিবিধি। একা হলেই সেই চোখ দুটি ঘন কুয়াশা ভেদ করে দৃশ্যমান হয়ে ওঠে মনের পর্দায়। অবাক বিস্ময়ে চেয়ে থাকে!
রাশেদ!
সেদিন দেখলাম আপনাকে। আমার সিনিয়রের মেয়ের বিয়েতে। মন বলছিল আপনি আসবেন। কারণ, স্যারের সাথে আপনার বহুদিনের পরিচয়। আপনার পলিটিক্যাল পার্টির বেশ কিছু মামলা স্যারের আন্ডারে আছে। এর মাঝে দুটো কেস আমি নিজে ডিল করছিলাম। দুর্ঘটনার পর বিরতি চলে আসায় স্যার দায়িত্ব ট্রান্সফার করে দিয়েছেন অন্য জুনিয়রের কাছে।
কালো রঙের ফুলস্লিভ ফর্মাল শার্টে আপনাকে কী সুন্দর লাগছিল রাশেদ! যেন সিনেমার পর্দা থেকে উঠে আসা মানুষ। আমি ভিড়ের মাঝে মিশে গিয়ে দূর থেকে আপনাকে লক্ষ্য করছিলাম। দেখছিলাম আপনার হাত নেড়ে, ঠোঁট টিপে কথা বলার অসাধারণ ভঙ্গিটি। ভিড়ের মধ্য থেকে আরো অনেকেই দেখছিল আপনাকে। দেখবেই বা না কেন, এমন মানুষ সচরাচর চোখে পড়ে নাতো! ঐ একগাদা লোকের মাঝে আপনিই ছিলেন বিশেষ দ্রষ্টব্য।
আপনি কেমন আছেন? আমি ভালো নেই! আমার মনের অবস্থাও ঢাকা শহরের মতো ধুলোটে আর পিঙ্গল। এমন খরা কেন লাগল বলতে পারেন? কতদিন বৃষ্টি হয় না! আমার বুকটা বৃষ্টির জন্য খাঁ-খাঁ করে। রাস্তার মানুষগুলোর মুখের দিকে তাকানো যায় না। অসুখী, দুঃখী চেহারা, ঘামে ভেজা শরীর, মাথায় প্রখর সূর্যের তাপ নিয়ে জীবিকার প্রয়োজনে ছুটে চলা… নিজের চাইতে ঐ মানুষগুলোর জন্যই বেশি কষ্ট হয় আজকাল। কোর্ট-কাচারিতে কত অসহায় লোক বিচারের আশায় ঘুরে বেড়াচ্ছে দিনের পর দিন। এদেরকে কেউ সঠিক পথ দেখাচ্ছে না। এরা নিজেদের আইনী অধিকার সম্পর্কে বিন্দুমাত্র সচেতন নয়। দালালদের পেছনে ঘুরে ঘুরে অর্থ এবং সময় নষ্ট করছে। আদালত প্রাঙ্গণের রন্ধ্রে রন্ধ্রে দুর্নীতি। ঘুষ দেয়া নেয়া এখানে প্রথায় পরিণত হয়েছে। বিনা দোষে জেল খাটছে কত মানুষ। অথচ সত্যিকারের অপরাধীরা বুক ফুলিয়ে দিনের আলোর নিচে ঘুরে বেড়াচ্ছে। কারাগারকে কেন্দ্র করেও গড়ে উঠছে ব্যবসা। কোনো স্বজন কারাবন্দির কাছে এক হাজার টাকা পাঠালে বন্দির হাতে যাবে হয়ত সাতশত কী আটশ’ টাকা। আমার আর ভালো লাগে না। প্রকৃতির খরা আমার বুকে লেগে গেছে। একটু বৃষ্টি হলে বাঁচতাম!
বাবা আমার জন্য একটা সাদা খোল নীল পাড়ের শাড়ি কিনে এনেছেন। তার ইচ্ছা আমি এখন থেকে শাড়ি সালওয়ার কামিজ পরব। বড় চুল রাখব। মেয়েদের মতো হাঁটব, চলব, নরম স্বরে কথা বলব। পৃথিবীর মানুষ মেয়েদের নরম, কোমল হিসেবেই কেন দেখতে চায় সর্বদা? মেয়ে হলেই শাড়ি পরতে হবে, লজ্জা পেতে হবে, বিয়ে করে সংসারী হতে হবে, বাচ্চার মা হতে হবে… এসব স্টেরিওটাইপ থেকে আমাদের সমাজের মানুষগুলো কবে বেরিয়ে আসবে? সমাজের মানুষ তো দূরের কথা আমার নিজের বাবা মা’ই এখনো আমাকে আমার মতো করে মেনে নিতে পারছে না। মায়ের খুব রাগ কেন আমি ছেলেদের মতো চলাফেরা করি। সেদিন সাগর-সৈকতে কী হয়েছিল আপনি তো জানেন। ঐ দলের ছেলেগুলো কব্জির জোরে আমার সাথে পারেনি। নাক ফাটিয়ে দিয়েছিলাম ঘুষি মেরে। বাড়ি ফিরে মাকে বলতেই মা ভীষণ রেগে গেল। কতটা বেহায়া হলে একটা মেয়ে ছেলেদের গায়ে হাত তুলতে পারে, লাজ-শরম কিছুই নাকি আমার নেই… ব্লা ব্লা ব্লা…! অথচ এসব কিছুই নতুন নয়। জীবনে বহুবার আমি বহু ছেলের সাথে মারপিট করেছি। আপনার লম্বা চওড়া ছেলেকেও পাঞ্জায় হারিয়েছি বহুবার। মেয়েদের মতো লুতুপুতু নরম-শরম হয়ে চলতে আমার কখনই ইচ্ছে করেনি। কিন্তু বাবার দেয়া নীল পাড়ের শাড়িটা পাবার পর মনে হয়েছে এটা পরে একবার আপনার সামনে যাই। আমার বন্ধুরা বলে শাড়ি পরলে আমাকে সুন্দর দেখায়। আপনার চোখে আমি সুন্দর কি না তা জানি না। খুব ইচ্ছে করে আপনার চোখে সুন্দর হতে। আমার ভেতরকার যে নারীত্বকে আজন্মকাল ধরে প্রত্যাখ্যান করে এসেছি সেই নারীত্বই আপনার জন্য প্রজাপতির ডানা মেলে উড়ে বেড়াতে চায় হৃদয়পুরের নীলাভ আকাশে।
ঠিক করেছি হেমন্তের প্রথম বৃষ্টিতে সাদা খোল নীল পাড়ের শাড়িটা একবার পরব। বাবা খুশি হবে। আপনি কি একবার আসবেন রাশেদ? আমার ভাবতে ভীষণ ভালো লাগে যেদিন হেমন্তের হিমগন্ধী আকাশ ভেঙে প্রথম বৃষ্টি নামবে সেদিন আপনি আমার বাসার নিচে আসবেন সাদা পাঞ্জাবি পরে, হাতে বেগুনি রঙের একগুচ্ছ জ্যাকারান্ডা ফুল নিয়ে। আমি বাবার দেয়া নীল পাড়ের শাড়ি পরে বারান্দায় এসে দাঁড়াব। সোঁদাগন্ধভরা বৃষ্টি বৃষ্টি বাতাস আমার সর্বাঙ্গ ধুয়ে দিয়ে যাবে। আপনি জ্যাকারান্ডা হাতে আমার দিকে চেয়ে হাসবেন আপনার আশ্চর্য সুন্দর ধারালো হাসিটা। আমি বুঝব আপনার জীবনে আমিই একমাত্র আরাধ্য নারী! বৃষ্টিটা একবার নামুক। খরার পৃথিবী ডুবিয়ে দিয়ে যাক। আপনি আমাকে কথা দিন বৃষ্টি নামলে দেখতে আসবেন। আসবেন তো?
‘কী করছিস?’ হঠাৎ ছুটে আসা প্রশ্নটায় দারুণ চমকে ওঠে অমৃতা। মা পাশে এসে দাঁড়িয়েছে। চোখের তারায় দপদপ করছে সন্দেহ। অমৃতা চমক লাগা হাতে ল্যাপটপের স্ক্রিন মিনিমাইজ করল। মা কিছু দেখেছে কি না কে জানে! অমৃতার বুক কাঁপছে। ভয়ের বিষ ছড়িয়ে পড়ছে রক্তের কণায় কণায়। টেবিলের ওপর ল্যাপটপ রাখা ছিল। মা কিছুক্ষণ সন্দিগ্ধ চোখে অমৃতার দিকে চেয়ে থেকে ঝড়ের গতিতে ল্যাপটপটা ছিনিয়ে নিল টেবিল থেকে। অমৃতার হাতজোড়া অজান্তেই এগিয়ে গেল। মায়ের সাথে ল্যাপটপ নিয়ে কাড়াকাড়ি করার কোনো অভিপ্রায় ছিল না। কিন্তু দৃশ্যটা প্রায় সেরকমই হয়ে গেল। এক সময় অমৃতা নিরস্ত হলো। লুকানোর চেষ্টা করলেই মা আরো বেশি সন্দিহান হয়ে উঠবে। ফলাফল হিতে বিপরীত হবে। অগত্যা অমৃতাকে হাত গুটিয়ে আনতে হলো। বিছানার ওপর অপরাধীর ভঙ্গিতে মাথা হেঁট করে বসে পড়ল সে। মা কী ভাববে এসব পড়ে? ছি! নিজেকে ভীষণ পাপিষ্ঠা বলে মনে হচ্ছে। ছয়তলার বারান্দা থেকে লাফ দিয়ে পড়ে মরে যেতে পারলে সবচেয়ে ভালো হতো! মিনিট তিনেক সময় ধরে মা নির্বাক চেয়ে রইল ল্যাপটপের স্ক্রিনে। তারপর বিস্ফারিত দুটি চোখ কন্যার মুখের ওপর গেঁথে দিয়ে শঙ্কিত গলায় বলল, ‘তুই লোকটার সাথে এখনো কন্ট্যাক্ট করিস?’
অমৃতা কাঁপছিল ভয় এবং লজ্জায়। ফাঁপা গলায় বলল, ‘না।’
মা হুঙ্কার ছাড়ল, ‘তাহলে এসবের মানে কী?’
‘ইমেইল সেন্ড করা হয়নি। ড্রাফট করা হয়েছে শুধু। কখনো সেন্ড করা হবে না। তুমি চিন্তা করো না।’
মা লেখাটার ওপর আরেকবার চোখ রাখলেন। অমৃতা একটা ঝড়ের জন্য প্রস্তুতি নিচ্ছিল মনে মনে। এখুনি শুরু হবে কটূক্তির বর্ষণ। মা বলতে থাকবে কতটা নীচ, কতটা হীন হলে মানুষ এমন কাজ করতে পারে। এরকম মেয়ে থাকার চেয়ে না থাকাই ভালো ছিল। এই টেপ রেকর্ডার বাজবে টানা অনেকক্ষণ। অমৃতা কিছু বলবে না। বলার মতো উপায় নেই। চুপ করে মুখ বুজে সহ্য করবে সবটা। এক সময় বাবা মায়ের মুখে মুখে তর্ক করত। মানসিকতা পরিবর্তনের উপদেশ দিত। আজকাল কিছুই বলে না। শুধু চুপ করে থাকে। অপরাধীদের চুপ করে থাকতে হয়, এটাই নিয়ম।
অমৃতা মনে মনে প্রমাদ গুণছিল। এই বুঝি শুরু হলো সাইক্লোন। কিন্তু অবাক কাণ্ড… সাইক্লোনটা এল না। মা ধীরস্থিরভাবে ল্যাপটপ টেবিলের ওপর নামিয়ে রাখল। তারপর পায়ে পায়ে এগিয়ে এল অমৃতার কাছে। ওর মাথাটা বুকে চেপে ধরে ব্যাকুল গলায় বলল, ‘কেন নিজের এত বড় সর্বনাশ করলিরে মা? কেন করলি? এখনও সময় আছে। সঠিক পথে ফিরে আয়। লক্ষ্মী মা আমার। ভুলটা শুধরে নে!’
তারার বিয়ের বাজারের জন্য ঝুমকির হাতে হাজার বিশেক টাকা তুলে দিয়েছিল আকাশ। মেয়েদের শাড়ি-কাপড়ের বাজার দর তার জানা নেই। এই সামান্য টাকায় আদৌ মানসম্মত কিছু কেনা সম্ভব হবে কি না কে জানে! ঝুমকি আনাড়ি এবং সেকেলে মানুষ। দোকানদাররা তাকে অনায়াসে ঠকায়। একা একা বিয়ের কেনাকাটা করা তার জন্য কঠিন ব্যাপার হবে। আকাশ ভেবেছিল বান্ধবীদের ডাকবে। হৃদি কিংবা বিভা কেউ একজন তারাকে শপিংমলে নিয়ে গেলেই হবে। ছুটির দিনের বিকেলে ওদের ফ্রি থাকার কথা। কিন্তু বান্ধবীদের আর ডাকার প্রয়োজন হলো না। তারার কাছ থেকে জানা গেল মনীষার সাথে প্ল্যান হয়েছে। একটু পরেই কেনাকাটার উদ্দেশ্যে বেরিয়ে পড়বে ওরা। মনীষা এল বিকেল তিনটায়। তারা আগে থেকেই তৈরি হয়ে ছিল। মনীষার জোর জবরদস্তির দরুন ঝুমকিকেও তৈরি হতে হলো। ঘরোয়া জামার ওপরে একটা বোরখা পরে নিল সে। আকাশ অমৃতাকে সাথে নিয়ে বিভার বাসায় যাবে। সামি হৃদি মহা ব্যস্ত। এই উইকেন্ডে ওরা মিট করতে পারবে না। বেরোবার মুখে মনীষার সাথে দেখা। ড্রয়িংরুমের সোফায় বসে পা নাড়াচ্ছে আর গুনগুন করে গান গাইছে। মেজাজ বেশ ফুরফুরে।
‘কী স্যার? কোথায় যাচ্ছেন?’
‘ফ্রেন্ডের বাসায়।’
‘ওমা… আমাদের সাথে যাচ্ছ না?’ চোখ রগড়ে প্রশ্ন করে মনীষা।
‘যাবার কথা ছিল নাকি?’
‘একটা দিন অন্তত ফ্যামিলির জন্য রাখো। ফ্রেন্ডরা তো বছরের অন্যান্য সবগুলো দিন দখল আছে।’
‘ঠিক আছে…আপনি যেহেতু এত করে বলছেন…।’ কাঁধ ঝাঁকিয়ে বলে আকাশ।
মনীষা চোখ সরু করে তাকায়, ‘আমি বলেছি বলে নয়… যদি মনে কর ফ্যামিলিকে সময় দেয়াটা জরুরি, তবেই চলো।’
আকাশ মিটমিটে বঙ্কিম হাসি হাসে, ‘আমার তো মনে হচ্ছে আপনাকে সময় দেয়াটা জরুরি!’
মনীষা গম্ভীর হওয়ার চেষ্টা করে, ‘আমাকে সময় দিতে হবে না। তুমি পাশে থাকলে তারার ভালো লাগবে। তাই যেতে বলেছি।’
আকাশ ঠোঁটে চাপা বঙ্কিম হাসিটা ধরে রেখেই চোখ নাচায়… ফিচেল গলায় বলে, ‘শুধু তারার ভালো লাগবে? কেন আমি পাশে থাকলে আপনার
ভালো লাগবে না?’
মনীষা সুন্দর ঠোঁটজোড়া উল্টে ধমকের সুরে বলে, ‘ফাজলামো হচ্ছে?’ আকাশ জিব কেটে বলল, ‘আপনার সাথে ফাজলামো করব? মাথা খারাপ!
‘তাহলে এটা কী ছিল?’
‘কিছুই না… আমি জাস্ট ভাবলাম… আমার সঙ্গ হয়ত আপনার ভালো লাগবে… দ্যাটস ইট! ‘
মনীষা মুখ অন্যদিকে ঘুরিয়ে নিয়ে বলে, ‘এত ভাবতে বলেছে কে? যত্তসব পাকনামো!’
‘আজিব! এখানে পাকনামোর কী হলো? আপনি যে যখন তখন আমার বয়স নিয়ে খোঁটা দ্যান, এটা কিন্তু ঠিক না!’
‘খোঁটা দেয়ার কিছু নেই, তোমার বয়স কম এটা তো খুশির খবর। আমার কত ইচ্ছা করে তোমাদের বয়সে ফিরে যেতে! বুড়ি হতে কি কেউ চায় বলো?’
আকাশ চোখ সরু করে বলে, ‘আপনি বুড়ি?’
‘তা নয়ত কী?’
আকাশ কপট গাম্ভীর্যের সাথে বলল, ‘তা অবশ্য ঠিক। আপনার বয়স আরেকটু কম হলে…মানে আমার কাছাকাছি হলে… ‘বলতে বলতে আকাশ থেমে যায়।
‘কী হতো আমার বয়স কম হলে?’
আকাশ মনীষার সাগরের মতো গভীর দুটি চোখে নিবিড় চোখ রেখে আলতো গলায় বলে, ‘বলব না!’
‘কেন?’
‘আপনি রাগ করবেন। বুড়ি হয়ে যাচ্ছেন তো। যখন তখন রেগে যান!’ মনীষার মুখে একটু অন্ধকার ছায়া পড়ে। দীর্ঘশ্বাস ছেড়ে বলে, ‘ঠিকই বলেছ। বয়সের সাথে সাথে মেজাজ-মর্জিও বদলে যায়।’
মেজাজ-মর্জি বদলে যাচ্ছে কিন্তু চেহারা বদলাচ্ছে না কেন? ‘চেহারা পাল্টাচ্ছে না?’
আকাশ ঠোঁট উল্টে বলে, ‘নাহ। আপনি দিন দিন আরো সুন্দর হচ্ছেন। রহস্য কী?’
মনীষা বসা থেকে উঠে দাঁড়ায়, ‘ধ্যাৎ, তোমার সব কিছুতেই ফাজলামো।’ একটু থেমে আবার বলে, ‘তখন কী বলছিলে?’
‘বলছিলাম… আপনি অনেক সুন্দর!’
মনীষার মুখে লজ্জার আলতা রং ছোপ ফেলে যায়। চোখ সরিয়ে নিয়ে বলে, ‘তার আগে কী বলতে চেয়েছিলে? ওইযে একটু বলে থেমে গেলে?’
‘আপনার বয়স কম হলে কী হতো?’
‘হ্যাঁ… কী হতো?’
‘বলা যাবে না!’ আকাশ হাসে। হাসে চোখ। সুন্দর দেখায়!
নিচে নেমে সিএনজি পাওয়া গেল না। দুটো রিকশা নিতে হলো। তারা চট করে ঝুমকির পাশে বসে পড়ল। অন্য রিকশায় আকাশ আর মনীষা রিকশাটা দুজনকে নিয়ে টুং টুং ঘণ্টা বাজিয়ে এগিয়ে যাচ্ছিল। তারা হঠাৎ বলল, ‘ইশ… ওদেরকে পাশাপাশি কী দারুণ মানায়, তাই না খালা?’
ঝুমকির গায়ে যেন বিদ্যুৎ ঝংকার দিয়ে উঠল। বজ্রগম্ভীর গলায় বলল, ‘কী যা-তা বলছিস? ঐ মেয়ের বয়স কত জানিস? বয়স্ক একজন মহিলার সাথে আবার মানাবার কী আছে? আক্কেল বলতে কি কিছু নাই?’
তারা ধমক খেয়ে চুপসে গেল। কিন্তু ঝুমকির মাথা থেকে বিদ্যুতের ঝংকারটা অত সহজে নিষ্ক্রান্ত হলো না। বুকে একটা কাঁটার মতো খচখচে ভাব বিঁধে রইল। রিকশাটা পাশাপাশিই আছে, তবে একটু এগিয়ে। ঝুমকি তীব্র চোখে চেয়ে আছে রিকশাটার দিকে। তার মনে হচ্ছে আকাশকে মেয়েটার সাথে এক রিকশায় উঠতে দেয়া উচিত হয়নি। মেয়েটা আকাশের এত গা-ঘেঁষে বসেছে কেন? মনে মনে কোনো দুরভিসন্ধি নেই তো? তওবা… তওবা…কত বড় ছেলের মা! ছি! ছি!… ঝুমকি ঠিক করল মেয়েটাকে আজকের পর থেকে আর প্রশ্রয় দেবে না। যখন তখন বাড়িতে আসাটা বন্ধ করতে হবে।
বেলা তিনটায় বিভার বাসায় এসে পৌঁছুল অমৃতা। লন্ডনে কদিন পর শুরু হতে যাচ্ছে দুর্দান্ত শীতকাল। অমৃতার কিছু শীতের জামা-কাপড় কেনা প্রয়োজন। সেই সাথে একটা স্নো-বুট। বিভা তৈরি হয়ে অপেক্ষা করছিল। প্ল্যান ছিল অমৃতা আসার সঙ্গে সঙ্গেই বেরিয়ে পড়বে। কিন্তু বেরোবার ঠিক আগ মুহূর্তে রুদ্র ফোন দিয়ে শুরু করল ভ্যাজর ভ্যাজর। বিছানার ওপর দুই বান্ধবী পা ঝুলিয়ে বসেছে। বিভার আইপ্যাডে রুদ্রর হিজিবিজি দাড়িঅলা লম্বাটে মুখটা দেখা যাচ্ছে। ঘাড় পর্যন্ত গড়ানো চুলগুলো আজ অবিন্যস্ত নয়। জেল দিয়ে পরিপাটি করে আঁচড়ানো। বন্ধুরা রুদ্রর এই ভদ্র চেহারা দেখে অভ্যস্ত নয়। বিভা অবাক গলায় বলল, ‘কাহিনি কী? আজকে এত সাজছস ক্যান?’
রুদ্র একশ’ ভোল্টের হাসি হেসে বলল, ‘একটা নতুন গান লিখছি দোস্ত, বুঝছিস? এখন আমি সেই গানে সুর লাগায়ে গেয়ে শোনাবো। তোরা শুনে বলবি কেমন হইছে।’
অমৃতা কাঁচুমাচু মুখে বলল, ‘হায় আল্লাহ! এখন তোর লেখা গান শুনতে হবে?’
বিভা করুণভাবে যোগ করল, ‘দোস্ত তোর গানগুলার লিরিক্স খুবই উইয়ার্ড হয়। দিনটাই খারাপ হয়ে যাবে। তুই বরং অন্য কোনো গান গেয়ে শোনা। নিজের লেখা গান আমাদেরকে শুনাইস না। প্লিজ। পায়ে পড়ি।’
এসব কথায় রুদ্র একটুও অপমানিতবোধ করল না। তার মুখে ফকফকা হাসিটা অব্যাহত রইল। হাসতে হাসতে বলল, ‘আরে এমন করিস ক্যান? নিজের লেখা গান আমার সবার প্রথমে তোদেরকে না শুনাইলে ভালো লাগে না। বাকিরা সব কোথায়? আমি গ্রুপ কল দিলাম ওরা রিসিভ করল না।’
অমৃতা বলল, ‘হৃদি আর সামি কিছু একটা নিয়ে বিজি।’
‘কী নিয়া বিজি?’ রুদ্রর প্রশ্ন।
বিভা ঠোঁট উল্টে বলল, ‘কী জানি! হয়ত পারসোনাল কিছু। জিগাইলাম ঠিক মতো কিছু কয় না। ভাব নেয় শালারা। জাহান্নামে যাক… আমাদের কী?’
রুদ্র ইলেকট্রিক গিটার টিউন করতে করতে বলল, ‘আকাশ কই?’
‘খুব কানে লাগতেছে শব্দটা। বন্ধ কর তো এই বাজনা!’ বিভা খ্যাঁক দিয়ে উঠল। রুদ্রর প্রশ্নের উত্তরটা এল অমৃতার কাছ থেকে, ‘আকাশ গেছে তারার বিয়ের শপিং করতে।’
রুদ্রর হাত থামল। ভ্রু-কুঁচকে তাকাল ক্যামেরার দিকে, ‘কী করতে গেছে?’
‘তারার বিয়ের শপিং।’
মুখের হাসিটা যে ভস করে নিভে গেছে রুদ্র তা বুঝল না। টের পেল না ললাটে পড়েছে এক অনভিপ্রেত ভাঁজ। কিন্তু বন্ধুদের চোখে পড়ল সবটাই।
‘কী হইল তোর?’ অমৃতার জিজ্ঞাসা।
রুদ্র গিটারে হাতের আঙুল ফিরিয়ে নিয়ে বলল, ‘কিছু না।’ শব্দ দুটো উচ্চারণ করে থামল সে। তারপর একটু অন্যমনস্ক গলায় বলল, ‘তোরা আমাকে মিস করিস না একটুও… তাই না?’
ছেলেমানুষী প্রশ্ন শুনে হেসে ফেলল দুই বান্ধবী। রুদ্রর কটা চোখের মণিতে রাগের আঁচ লাগল। ঝাঁজাল হলো কণ্ঠস্বর, ‘হাসতেছিস ক্যান?’
বিভা ঠোঁট টিপে হাসি আটকানোর চেষ্টা করে বলল, ‘কে বলছে তোরে মিস করি না? অনেক মিস করি দোস্ত!’
‘তাহলে ঢাকায় আসতে বলিস না ক্যান?’ রুদ্রর ইনোসেন্ট প্ৰশ্ন।
অমৃতা আর বিভা হেলেদুলে হাসতে লাগল। সেই হাসিতে রুদ্রর রাগের মাত্রাও সমান তালে বাড়তে লাগল।
‘আচ্ছা ভাই… তোমরা হাসো। শপিং করো। মাস্তি করো… আমি রাখি।’
কথাটা বলে সত্যিই রুদ্র ফোনের লাইন কেটে দিল! এই স্বভাব-বিরুদ্ধ অদ্ভুত আচরণে দুই সখী এমনই হতভম্ব হলো যে কয়েক সেকেন্ড হাঁ করে একজন অপরজনের দিকে চেয়ে রইল শুধু। কিছু বলতে পারল না। একটা সময় অমৃতা বিস্ময়-ডুবি গলায় বলল, ‘দিস ইজ ইনসেইন!’
‘আসলেও… রুদ্র তো ওর চোদ্দ গুষ্টিরে পচাইলেও কখনো মাইন্ড করে না। ভ্যাকভ্যাক করে হাসতে থাকে। আজকে হঠাৎ কী হইল?’
অমৃতা চোখ ছোট করে সন্দিগ্ধ গলায় বলল, ‘কিছু একটা হইছে ওই শালার। হঠাৎ করে ঢাকায় আসার জন্য পাগল হয়ে গেছে ক্যান? গেলই তো মাত্র কয়দিন আগে!
বিভা আবারও রুদ্রর নম্বরে কল করল।
‘কীরে তোরা বের হস নাই এখনো?’ কল রিসিভ করেই সিরিয়াস ভঙ্গিতে প্রশ্নটা ছুড়ে দিল রুদ্র।
বিভা অতি আহ্লাদি গলায় বলল, ‘তুমি এভাবে কান্না করলে কীভাবে বের হব বাবু? কেঁদো না প্লিজ। শপিং করে ফিরে আসার সময় তোমার জন্য চকলেট নিয়ে আসব।’
‘দ্যাখ মামা, যদি মজা নেওয়ার জন্য ফোন করে থাকিস তাইলে আগেই বইলা দেই আমার এখন মজা দেওনের মুড নাই। পরে ফোন দিস। ওকে?’
‘অ্যাই রুদ্র! তোর হঠাৎ কী হইল? একটু আগেই তো ভ্যাকভ্যাক করে হাসতেছিলি!’ অমৃতা বলল।
রুদ্র মাথা নিচু করে গিটারে আঙুল চালাচ্ছিল। মুখের একটা পাশ ঢেকে আছে চুলে। চোখের ভাষা পড়া যাচ্ছে না। বিভা অধৈর্য হয়ে বলল, ‘কথা বলিস না কেন?’
রুদ্র মুখ তুলে দেখল দুই বান্ধবীকে। ভ্রু-কুঁচকে ভাবল কিছু একটা। ইতস্তত করে বলল, ‘আই ডোন্ট নো হোয়াট ইট ইজ… বাট সামথিং ইজ হ্যাপেনিং টু মি।’
বিভা পানসে গলায় বলল, ‘প্লিজ এখন বলিস না তোরও হৃদির মতো একটা হালুলুকার সাথে ফ্রেন্ডশিপ হইছে।
অমৃতা বিভার ডান বাহুতে মৃদু ধাক্কা দিয়ে বলল, ‘আহ… ফাইজলামি করিস নাতো। রুদ্র তুই বল। কী হইছে একজেক্টলি?’
‘জানি না দোস্ত!’ অসহায়ভাবে বলে রুদ্র। চুপ করে থাকে… ভাবে… আঙুল দিয়ে চুল ঠিক করে… দাড়িতে অস্থিরভাবে হাত বুলায়… বিষণ্ণ গলায় বলে, ‘একা একা লাগে… আগে কখনো এমন লাগত না!’
‘আসলে দোস্ত বিদেশে চলে যাবি তো ফ্যামিলি ছেড়ে… এইজন্যেই মন খারাপ লাগতেছে। আমারও এরকম লাগে বুঝছিস? ঘাবড়ানোর কিছু নাই। দেখবি ওইখানে যাওয়ার পর সব ঠিক হয়ে যাবে। আর শোন, আমরা তোকে অনেক মিস করতেছি। ঢাকায় আসতে বলতেছি না কারণ, আমার মনে হয় আংকেল আন্টির সাথে তোর কয়টা দিন থাকা উচিত।’ অমৃতা প্রবোধ দেয়। বিভা বলে, ‘কই তোর গানটা শুনাইলি না? গান শোনা।’
রুদ্র ফ্যাকাশে হাসে, ‘মাত্রই তো বললি শুনবি না।’
দুই বান্ধবী সমস্বরে বলে উঠল, ‘অফকোর্স শুনব। শুরু কর!’
রুদ্র খুশি হলো। একশ’ ভোল্টের ফকফকা হাসিটা ফিরল না, তবে চোখে আনন্দের একটা ঝিকিমিকি ঢেউ খেলে গেল। আবিষ্ট মনে গিটার বাজিয়ে গাইতে লাগল সে।
তোমার চোখের তারার মাঝে
একটি কথা লুকিয়ে ছিল
সেই কথাটি বুঝতে পেরেও
অবুঝ সেজে থাকতে হলো।
তোমার মুখের কোথায় যেন
বুক কাঁপানো মায়া ছিল
সেই মায়াটা রাত গভীরের
মন খারাপের কারণ হলো।
বিভা আর অমৃতা হাততালি দিয়ে উঠল। মুগ্ধ স্বরে বলল, ‘বাহ এই গান টা তো দারুণ। তুই এত রোমান্টিক গান লিখতে পারিস জানতাম না তো দোস্ত!’
‘আরেকটা শুনবি?’
‘নিশ্চয়ই শুনব। গেয়ে ফ্যাল।’
রুদ্র গাইল,
তুমি রোজ রাতে ঘুরতে আসো আমার গোপন মনের ঘরে আমি তোমার চুরি ধরে ফেলেছি, আমি জানি তুমি কে! ছদ্মবেশ টেনে ছিঁড়ে, তোমায় দেখেছি আমি চুপিসারে আমি তোমার চুরি ধরে ফেলেছি, আমি জানি তুমি কে!
গানটা শেষ হওয়ার পর দুই বান্ধবী কিছুক্ষণ স্তব্ধ হয়ে বসে রইল। বিভা একসময় বলল,
‘সে কে দোস্ত? আমরা জানতে চাই।’
রুদ্র হাসল, ‘বাদ দে। যা তোরা শপিং কর। রাখি এখন।’
ফোনের লাইন কেটে যাবার পর অমৃতা রহস্যভরা গলায় বলল, ‘আমার মনে হয় আমি জানি সেই মেয়েটা কে!
বিভার মুখে একটা দ্বিধা খেলছে আলোছায়ার মতো। চোখে দুশ্চিন্তার প্রলেপ। চূড়ান্ত বিস্ময় নিয়ে সে বলল,
‘মাই গড! আমার বিশ্বাস হইতেছে না রুদ্র কারো ব্যাপারে এত সিরিয়াস হইতে পারে…ড্যাম!’
অমৃতা অস্থিরভাবে বসা থেকে উঠে দাঁড়াল। আঙুলে তুড়ি বাজিয়ে বলল, ‘আমি ওদের দুজনকে দেখেই বুঝতে পারছিলাম দেয়ার ইজ অ্যা ভাইব গোইং অন বিটউইন দেম।’
বিভা অবিশ্বাসঝরা কণ্ঠে বলে, ‘কিন্তু… দোস্ত… মেয়েটা একটু বেশি সিম্পল না? মানে…’
অমৃতা শ্রাগ করে, ‘শী ইজ প্রিটি!’
‘আই নো শী ইজ প্রিটি… বাট…রুদ্রর পাশে আমি আরেকটু কোয়ালিফাইড মেয়ে এক্সপেক্ট করছিলাম। রুদ্র আমাদের মধ্যে সবচেয়ে ভালো স্টুডেন্ট। ওর বউ নিয়ে কত আশা ছিল। তারাকে দেখলে তো মনে হয় আমার চেয়েও গাধা!’
‘ছি! বিভা। এত মিন কেন তুই?’
‘মিন হইতে চাই না। এসব কথা বলতেও চাই না। বাট… কাম অন! এর চেয়ে তো মনীষা ভালো আছিল। কী সুন্দর দেখতে!’
‘মনীষাকে রুদ্রর বাপ মা জীবনেও মেনে নিবে না। বয়সে বড় তো!’
‘আমাদের ভুলও তো হইতে পারে। হয়ত অন্য কেউ।’
অমৃতা মাথা নাড়ে, ‘উঁহু… এটা তারা। আমি শিওর।’
বিভা একটা দীর্ঘশ্বাস ফেলল, ‘তাহলে কী করা যায়? কী হবে?’
‘গড! মাত্র কিছুদিন পর মেয়েটার বিয়ে!’
বিভা কিছুক্ষণ চুপ করে থেকে বলল, ‘ধুর…রুদ্রর কিছু ঠিক নাই। দেখবি আমেরিকা গিয়ে সব ভুলে গেছে। এর চেয়ে মেয়েটার বিয়ে হয়ে যাক। সংসার হোক। ভালো থাকুক।’
‘এটাও ঠিক…রুদ্রটা পাগল। তবে ওকে এত সিরিয়াস হতেও তো আগে কখনো দেখি নাই। তোর বিশ্বাস হয় রুদ্র এমন গম্ভীর গান লিখতেছে?’
বিভা চুপ করে থাকে। চুপ করে থাকে অমৃতাও। দুশ্চিন্তা খেলা করে চার চোখে।
উত্তপ্ত বিকেল। জানালার ধারঘেঁষা আমলকি গাছের ডালে ডালে পিছলে বেড়াচ্ছে তেজি রোদ। পাঁচটার সময় রুদ্রর জিইসি মোড়ে এক বন্ধুর বাসায় যাবার কথা ছিল। জানালার বাইরের ঝলসানো বিকেল দেখে এখন আর কোথাও যেতে ইচ্ছে হচ্ছে না। এর চেয়ে নিজের বাসায় এসির বাতাসে বসে থাকাই উত্তম। একটু আগে কাজের মেয়েটা ট্রেতে করে ধোঁয়া ওঠা চা নিয়ে এসেছে। সাথে ফ্রন্ট কেকের মতো দেখতে নারকেল দেয়া তালের পিঠা। রুদ্রর প্রিয় খাবার। চায়ে ডুবিয়ে তালের পিঠা… আহা! অমৃত!
অমৃতও মাঝে মাঝে বিষের চেয়ে ভয়ংকর লাগে। এই যেমন এখন লাগছে। বাজপাখির মতো তীক্ষ্ণ চোখে রুদ্র হাতে ধরা পিঠার টুকরার দিকে চেয়ে আছে। এত বিশ্রী স্বাদ কেন জিনিসটার? মনে হচ্ছে পিঠা না, ইট চিবিয়ে খাচ্ছে। বিয়ের শপিং করতে গেছে… আচ্ছা… বেশ ভালো কথা… এতে রুদ্রর সমস্যা কী? কেন সারা শরীর জ্বলে যাচ্ছে অসহ্য রাগে? যেন একটা বিষাক্ত পোকা মাথার ভেতর কুটকুট করে কামড় দিয়ে যাচ্ছে অবিরত। রোমকূপ জ্বলছে। অবাধ্য মনকে কিছুতেই বশে আনা যাচ্ছে না। অসহায় লাগছে!
রুদ্র চায়ের ট্রে ঠেলে রাখল দূরে। বিছানার ওপর থেকে হাতে তুলে নিল অ্যান্ড্রয়েড ফোন। অস্থির অবিন্যস্ত আঙুল চেপে অযথাই ডায়াল লিস্ট চেক করল। ইন্সটাগ্রাম খুলে স্ক্রল করল উদ্দেশ্যবিহীনভাবে। হাত থেকে নামিয়ে রাখল ফোন। কিছুক্ষণ পায়চারি করল ঘরের মধ্যে। ট্রেডমিলে দৌড়ালো। আবার ফিরে এসে সেলফোনটা তুলে নিল হাতে। চঞ্চল চোখজোড়া নিবদ্ধ করল ফোনের স্ক্রিনে। রেখে দিল। ডান কব্জিতে বেঁধে রাখা রাবার ব্যান্ড খুলে নিয়ে বাবরি চুলে ঝুঁটি বাঁধল। মাথা থেকে ঝেড়ে ফেলতে চাইল সমস্ত চিন্তা। কী মনে করে যেন চারপাশে সাবধানে দৃষ্টি ফেলতে লাগল। যেন কেউ একজন লুকিয়ে আছে ঘরের ভেতর। ওর তাকানোর ভঙ্গি দেখে মনে হচ্ছে লুকোনো চোরটাকে কী করে হাতেনাতে ধরা যায় সেই ফন্দি আঁটছে মনে মনে। জানালার পর্দা টানা। প্রখর রোদের খরতাপ লালচে পর্দার ভেতর দিয়ে মেঝেতে গড়িয়ে পড়েছে। পর্দার মতো রোদের রংও এখন লাল। দেয়াল ঘড়িটা টিকটিক করে সময়ের হিসেব কষে যাচ্ছে। ঘড়ির পাশে একটি পারিবারিক ফটো টাঙানো। পেট মোটা এক মস্ত টিকটিকি ছবির প্রান্ত ঘেঁষে দেয়াল বেয়ে হাঁটছে। বুকশেলফে থরে থরে সাজানো আছে বই। শেলফের পাশে আলনা। তাতে এলোমেলো কয়েকটা কাপড়। রাস্তায় একটা ফেরিওয়ালা হাঁক ছেড়ে ডাকছে। চড়ুই কিচিরমিচির করছে জানালার কার্নিশে। হঠাৎ হঠাৎ ছুটে আসছে গাড়ির হর্ন। রুদ্র বিছানায় চিৎ হয়ে শুয়ে পড়ল। চোখ রাখল সিলিং-এ। পর্দার ছায়া মেশানো লালচে রঙের রহস্যময় রোদ খেলছে ছাদে। সিলিং ফ্যানটা ঘুরছে বিশ্ৰী শব্দ তুলে। সেই রহস্যময় অনুভূতিটা অনবরত ছোবল কেটে যাচ্ছে বুকে। মনে হচ্ছে কেউ একজন দেখছে ওকে। গভীর একাগ্র দৃষ্টিতে! উঠে পড়ল। কিছু করার না পেয়ে কয়েকবার বুকডন দিল মেঝেতে উপুড় হয়ে। পড়ার টেবিল সংলগ্ন চেয়ারে অযথা একটা লাথি মারল প্রবল জোর খাটিয়ে। উল্টে গেল চেয়ার। নিজেই আবার সেই চেয়ার সোজা করে দাঁড় করালো। তারপর তৃতীয়বারের মতো ফোনটা হাতে তুলে নিল। ডায়াল করল আকাশের নম্বরে। টের পেল বুকটা অসম্ভব টলছে। শ্বাস পড়ছে বড় বড়। গলা তৃষ্ণায় চৌচির!
‘হ্যালো রুদ্র, কী অবস্থা?’
‘এইত… তুই কই?’ নিজের কাছেই বেখাপ্পা শোনায় নিজের গলা। অচেনা একটা ভয় এসে ধাক্কা খায় মনে। সে কি পাগল হয়ে যাচ্ছে?
‘আমি তো দোস্ত শপিং করতে আসছি।’ আকাশের গলা বেশ ফুরফুরে।
‘কীসের শপিং?’ প্রশ্নটা ধমকের মতো শোনায়।
‘বিয়ের।’
‘ও…!’ এরপর রুদ্র কী বলবে খুঁজে পায় না। শরীর জ্বলতে থাকে। ভয়ের ধাক্কাটা সূক্ষ্মভাবে পেঁচিয়ে থাকে চেতনায়। মাথাটা এলোমেলো লাগে।
‘আচ্ছা… তোর জিনিসটা পাওয়া গেছে। এই নে কথা বল।’
ফোনটা হস্তান্তর হয়। টের পায় রুদ্র।
‘হ্যালো রুদ্র ভাইয়া!’
রুদ্র পাথরের মতো কঠিন স্বরে বলে, ‘ভাইয়া ডাকতে নিষেধ করছিলাম।’
তারা থতোমতো খেয়ে চুপ করে যায়। রুদ্রই কথা বলে, ‘কী বলতে চেয়েছিলে?’
‘ইয়ে…ভাইয়া…’ মনের ভুলে আবারও ভাইয়া ডেকে ফেলে জিব কাটে তারা। শুধরে নিয়ে বলে, ‘সরি… মানে আপনার রিস্ট ব্যান্ডটা খুঁজে পেয়েছি।’
‘গুড নিউজ!’ রুদ্রর কণ্ঠস্বর এখনো থমথমে
‘ওটা কি আমার কাছেই রাখব?
‘রাখতে ইচ্ছা না হলে ফেলে দিতে পার ডাস্টবিনে।’
তারা ভড়কে যায়। মিনমিন করে বলে, ‘না মানে… আমার কাছেই
রাখব নাকি আকাশ ভাইয়াকে দেব?’
‘যেখানে ইচ্ছা রাখো। নো বিগ ডিল। আমি ফেরত পেলেই হলো।’
তারা লজ্জিতবোধ করল। সত্যিই তুচ্ছ একটা বিষয়কে সে অযথা টেনে লম্বা করছে। ছি!… রুদ্র হয়ত বুঝে গেছে ওর হ্যাংলামো। একারণেই খটোমটো স্বরে কথা বলছে। তারার মনটা ভীষণ খারাপ হয়ে গেল। ফিকে হয়ে এল শাড়ির দোকানের সব রং… সব আভা। অনেকক্ষণ এ-দোকান সে-দোকান ঘুরেও পছন্দসই শাড়ি পাওয়া যাচ্ছে না। বড্ড বেশি সময় লেগে যাচ্ছে। এবার একটা বেছে নিতেই হবে। চোখের সামনে দোকানী দুই কাঁধে দুই শাড়ি মেলে ধরে দাঁড়িয়ে আছে মডেলের মতো। রুদ্র ফোনের লাইন কাটছে না। কিছু বলছেও না। আকাশ তখন ঝুমকির সাথে গিয়েছে পাশের দোকানে। মনীষা অধৈর্য গলায় বলল, ‘কোনটা ভালো লাগছে তারা? লাল নাকি মেরুন?’
তারা অসহায়ভাবে স্বগোতোক্তি করল, ‘লাল নাকি মেরুন?
রুদ্র তাচ্ছিল্যের সাথে উত্তর দিল, ‘কোনোটাই না!’
‘তাহলে?’ তারার সত্যিই খুব অসহায় লাগছিল। মনে হচ্ছে শাড়ি পছন্দ করার মতো কঠিন কাজ আর দ্বিতীয়টি নেই জগতে।
‘সাদা নাই?’
‘সিরিয়াসলি রুদ্র ভাইয়া? বিয়ের দিন মানুষ সাদা পরে?
‘জি… তারা ভাইয়া, বিয়ের দিন মানুষ সাদাও পরে। আমি আমার বউকে বিয়ের দিন সাদা শাড়ি পরাব।’
তারা ফিক করে হেসে দিল, ‘সাদা তো বিধবাদের রং।’
‘লাল রংটা আমার একেবারেই পছন্দ না। তুমি পিংক পরতে পারো… কিংবা… হোয়াট অ্যাবাউট রু?’
‘ব্লু…।’ শব্দটা মন্ত্রের মতো উচ্চারণ করতে করতে তারা শাড়ির রাজ্যে আরেকবার তীক্ষ্ণ চোখ বুলিয়ে নিল। দৈবক্রমে একটা ব্লু-কাতানে চোখ আটকেও গেল। তারা বেশ উদ্যমী গলায় দোকানীকে বলল, ‘ভাই ঐ শাড়িটা একটু দেখান প্লিজ!’
দোকানী আদেশ পালন করল। মনীষার চোখ থেকে বিস্ময় ঝরে পড়ছে। সে বুঝতে পারছে না তারার বিয়ের শাড়ি নির্বাচনে রুদ্রর কী ভূমিকা থাকতে পারে? দোকানী নীল কাতানটা খুলে দেখাচ্ছে। তারা বলছে, ‘একটা নীল কাতান পাওয়া গেছে। কাতান কি আপনার পছন্দ?’
রুদ্র শাড়ির নাম-ধাম অত জানে না। কাতান শাড়ি দেখতে কেমন মনে পড়ল না। নির্বিকার গলায় বলল, ‘ভিডিও কল দিচ্ছি। হোল্ড অন।’
তারার বুক ধড়ফড় করছে। মাথাটা পাগল পাগল। কী করছে সে নিজেও জানে না! শুধু জানে এই মুহূর্তে তার ভীষণ ভালো লাগছে! রুদ্র ভিডিও কল করছে। তারা বুঝতে পারছে না ফোনটা ঠিক কোন অ্যাঙ্গেল থেকে ধরলে চেহারাটা একটু সুন্দর দেখাবে। ফ্রন্ট ক্যামেরায় নিজেকে দেখতে কার্টুনের মতো লাগে। সবুজ অ্যানসার বাটনে আঙুল ছোঁয়াতেই রুদ্রর মুখটা ভেসে উঠল ফোনের পর্দায়। প্রথম কয়েক সেকেন্ড ওরা কেউ কোনো কথা বলল না। তারার চোখ থেকে দ্বিধার ভাবটা কেটে গেছে। সে অকপটে চেয়ে আছে রুদ্রর দিকে।
‘তোমার গাবদা চশমার ফ্রেমটা কোথায় তারা?’
তারা লাজুক গলায় বলল, ‘চেঞ্জ করেছি।’
‘ভালোই তো!’ কথা বলতে বলতে হাসে রুদ্র। বিড়াল চোখজোড়া টর্চের আলোর মতো ঠিকরে পড়ে তারার রিমলেস চশমার পেছনের সাধারণ চোখ, সরু নাক, ছিপছিপে চোয়ালে। রুদ্র বুকের মধ্যে একটা আশ্চর্য দাপাদাপি টের পায়। জীবনের প্রথমবারের মতো! শাড়ি দেখার কথা কারো মনে থাকে না। ওরা একে অপরকে দেখতে থাকে।
‘কী ব্যাপার? এখনো তোমাদের কথা শেষ হয় নাই?’ আকাশের হুঙ্কার তারার অন্তরাত্মা কাঁপিয়ে দিয়ে গেল। ত্রস্ত হাতে ফোনটা ফিরিয়ে দিল আকাশকে। তারপর খুব মনোযোগ দিয়ে শাড়ি দেখার ভান করতে লাগল। আকাশ তেরছা গলায় বন্ধুকে বলল, ‘কী মামা? কী চাই? ভিডিও কল দিছ ক্যান?’
রুদ্র একটু অপ্রতিভ হলো, ‘দিলাম আরকি!
আকাশ সন্দিগ্ধ চোখে চেয়ে থাকে বন্ধুর দিকে। রুদ্র ফোনের লাইন কেটে দেয়। আকাশ তারার মুখের ওপর তীক্ষ্ণ দৃষ্টি নিক্ষেপ করে। তারা ভীষণ চুপসে যায়। ভয়ে দুরদুর করে কাঁপে বুক।
নীল শাড়িটা দাম বেশি বলে কেনা হলো না। লাল টুকটুকে একটা কাতান শাড়ি কিনে বাড়ি ফিরল ওরা। ঝুমকি আর মনীষার শাড়ি খুব পছন্দ হয়েছে। মনীষা তারার গাল টিপে দিয়ে বলেছে, ‘যা মানাবে তোমাকে শাড়িটাতে! এমনিতেই দিন দিন সুন্দর হচ্ছ। বিয়ের ফুল ফুটেছে একদম!’
কিন্তু তারা কিছুতেই খুশি হতে পারছে না। হবে কী করে? লাল যে রুদ্রর অপছন্দের রং!
সেই রাতে আকাশের নম্বরে রুদ্রর ফোন এল আবার।
‘দোস্ত কী ভাবলি?’
আকাশ অত্যাশ্চর্য কণ্ঠে বলল, ‘কীসের কথা বলতেছিস?’
‘ওকে জিজ্ঞেস করছিলি?’ রুদ্রর প্রশ্ন।
‘তোর কথা আমি কিছুই বুঝতেছি না।’
‘তুই কি তারাকে আস্ক করছিলি সে এই বিয়েটা সে করতে চায় কি না?’
মাথায় তড়াক করে রাগ চড়ে যায় আকাশের, ‘তাতে তোর কী? তুই বিয়া করবি ওরে?’
রুদ্রর বুকে একটা ধাক্কা এসে লাগে। হঠাৎ খুব লজ্জা হয় ওর।
‘ধুর… এইটা কেমন কথা!’
‘তাহলে ওর বিয়ে নিয়ে তোর সমস্যা কী? ওর কোনো প্রব্লেম থাকলে তো নিজেই বলত, তাই না?’
রুদ্র একটু সময় চুপ করে থাকে। তারপর ক্ষীণ গলায় বলে, ‘তাও ঠিক!’
‘রাখি এখন। অনেক কাজ আছে। তোর মতো আজাইরা জিনিস নিয়ে ভাবার টাইম নাই।’
রুদ্র একটা দীর্ঘশ্বাস ফেলে। সত্যিই আজকাল বড্ড বেশি ‘আজাইরা’ ভাবনা ভাবছে সে। হাতে আপাতত কোনো কাজ নেই বলে এরকম হচ্ছে বোধহয়। হয়ত খুব শীঘ্রই সবকিছু ঠিক হয়ে যাবে। কেটে যাবে অস্থিরতার প্রহর। দেশ ছেড়ে উড়াল দিলেই পেছনের সব পিছুটান ফিকে হয়ে আসবে। একলা হলেই চশমা পরা দুটি চোখ তার দিকে আর একাগ্র চোখে চেয়ে থাকবে না। ধীরেধীরে ঐ চোখদুটি হারিয়ে যাবে বস্তুনিষ্ঠ, বিষয়মুখী জীবনের নানা উত্থান-পতন আর ঘাত-প্রতিঘাতে।
পরের কটা দিন ঝড়ের বেগে কেটে গেল। এক বিকেলে বিভা জরুরি ভিত্তিতে ডাক পাঠালো বন্ধুদের। উত্তেজনায় তার কণ্ঠ কাঁপছে। কথা গুছিয়ে বলতে পারছে না। বিভার ডাক পেয়ে বন্ধুরা সবাই হন্তদন্ত হয়ে ছুটে এলো। বিভার চুল আলুথালু। চোখে পাগলামোর রেশ। ঠোঁটজোড়া শুকনো। বন্ধুদেরকে নিজের ঘরে ডেকে এনে দরজাটা খুব ভালোভাবে বন্ধ করল সে। সবাই ওর দিকে বিস্ফারিত চোখে চেয়ে আছে। উদ্বেগ ফেটে পড়ছে মুখে। এত সাসপেন্স সহ্য হচ্ছে না কারো। বিভা রুদ্রকে ফোন করল। আইপ্যাডটা পড়ার টেবিলের ওপর এমনভাবে দাঁড় করিয়ে রাখল যে মনে হচ্ছিল যেন রুদ্র সশরীরে উপস্থিত আছে ওদের মাঝে।
বন্ধুরা বিছানায় আর মেঝেতে ছড়িয়ে ছিটিয়ে বসেছে। কেউ কোনো কথা বলছে না। বিভা ঘরের মাঝ বরাবর দাঁড়িয়ে কাঁপা গলায় বলল, ‘একটা ঘটনা ঘটে গেছে।’
‘কী হইছে?’ ভয় পেয়ে গেলো সবাই। দুশ্চিন্তায় ছোট হয়ে এল মুখ।
‘কথাটা কাউরে বলি নাই এখনো। অভিজিৎকেও না। তোদেরকেই ফার্স্ট বলতেছি।’
‘আরে কী হইছে কস না ক্যান?’
ধমকে ওঠে সামি। বিভা দম আটকে বলল, ‘আই অ্যাম প্ৰেগনেন্ট! ‘
ঘরের মধ্যে একটা অদ্ভুত নীরবতা নেমে এল ঝুপ করে। কারো চোখের পলক পড়ছে না। সেকেন্ড কেটে যাচ্ছে… টিক টিক টিক…! প্রথম চিৎকারটা ছুটে এল হৃদির মুখ থেকে। এরপর সবাই উচ্চকণ্ঠে এমন উল্লাস করতে লাগল, যে মুহূর্তের মধ্যে সেই হুল্লোড়জনিত শব্দ ছড়িয়ে পড়ল গোটা পাড়ায়। অনেক লাফঝাঁপের পর একটু শান্ত হলো ওরা। একটা অদ্ভুত গা শিউরে ওঠা অনুভূতিতে বুঁদ হয়ে রইল সকলে। সময় বয়ে চলেছে অমোঘ নিয়মে। এবার এসে গেল পরবর্তী প্রজন্মের আগমনী বার্তা। ভাবতে গেলে অবাক হতে হয়। কদিন পর হয়ত ওদের সবার কোলজুড়ে সন্তান আসবে। সেই সন্তানকে পুতুলের মতো নিজ হাতে সাজাবে, লালন- পালন করবে। নিজেদের বাবা মায়েরা জীবনভর যে দায়িত্ব পালন করে এসেছেন সেই একই দায়িত্ব অবধারিতভাবে ওদের ওপরেও বর্তাবে। সময় এভাবেই চাকার মতো ঘুরতে ঘুরতে এগিয়ে যাবে। দায়িত্ব-কর্তব্য আর গল্পগুলো একই থাকবে। শুধু বদলে যাবে চরিত্রদের নাম!
এক ফাঁকে সুযোগ বুঝে অমৃতা সামির পাশে এসে বসে। চোখে চোখ রেখে প্রশ্ন করে, ‘কেমন আছিস দোস্ত?’ সামি অবহেলায় তাকায় ওর দিকে। দায়সারা উত্তর দেয়, ‘ভালো।’ পরমুহূর্তেই বসা থেকে উঠে পড়ে। শ্বাসনালীতে বাতাস আটকে যায় অমৃতার। দম নিতে কষ্ট হয়। সামি কি তাহলে আর কখনো তার সাথে আগের মতো সহজ হবে না? বন্ধুত্বটা কি ঘুচে গেছে চিরদিনের মতো?
ফোনটা সেই সময় বেজে ওঠে ঝনঝন করে। সামির বুক পকেটে। অচেনা নম্বরটার দিকে একটু সময় ভ্রুকুটি করে চেয়ে থাকে সামি। তারপর অনিচ্ছা নিয়ে কল রিসিভ করে।
‘হ্যালো!’
ওপাশ থেকে কে কী বলল কে জানে! সামির মুখখানা হঠাৎ খুব বিবর্ণ হয়ে উঠল। চোখে ফুটে উঠল প্রকট দিশাহারা ভাব। হৃদি দৌড়ে এলো, ‘কে ফোন করছে? সব ঠিক আছে তো?’
সামি হৃদির দিকে ফিরেও তাকালো না। ফোন কানে ঠেকিয়ে প্রশ্ন করল, ‘কোন হাসপাতাল?’
এক মুহূর্ত চুপ থেকে ওপাশের কথা মন দিয়ে শুনল সামি। তারপর ফোনের লাইন কেটে দিয়ে এক নিঃশ্বাসে হৃদিকে বলল, ‘চল!’
‘কোথায় যাব? কী হইছে বলবি তো!’ চেঁচিয়ে ওঠে হৃদি। সামি ঝড়ের গতিতে বিভার বেডরুম থেকে বেরিয়ে পড়ে। বন্ধুরা ছুটে আসে পেছন পেছন। সামির মুখ রক্তশূন্য। ঠোঁট শুষ্ক। অস্থির চোখের দৃষ্টিতে সুস্পষ্ট আতঙ্কের ছাপ। তাড়াহুড়োতে জুতোর ফিতেটাও ঠিক মতো বাঁধল না। জুতোর ভেতর কোনো রকমে পা ঢুকিয়ে বেরিয়ে পড়ল। লিফটের বাটন প্রেস করে কোনো দিকে না তাকিয়েই আর্তস্বরে বলল, ‘বাবা হাসপাতালে। গুলি লেগেছে বুকে।’ একটা প্রবল ঝাঁকুনি কাঁপিয়ে দিয়ে গেল সবাইকে। হৃদি কাঁদতে লাগল ফুঁপিয়ে ফুঁপিয়ে। অমৃতা স্তব্ধ… নিশ্চল এবং অশ্মীভূত। মুখে রক্তের কোনো অস্তিত্ব নেই। কাগজের মতো সাদা দেখাচ্ছে ওকে। যেন এই মাত্র পাঁজর থেকে হৃৎপিণ্ডটা কেউ খুবলে নিয়েছে।
গাড়িতে ড্রাইভার উপস্থিত আছে। তড়িঘড়ি করে ওরা উঠে বসল। গাড়িতে সবার জায়গা হলো না। বিভা রয়ে গেল বাসায়। তার জীবনের সবচেয়ে আনন্দঘন দিনে এমন ভয়ঙ্কর দুঃসংবাদ আসবে তা কে জানত! রাস্তায় ভয়াবহ জ্যাম। গাড়ি একটু এগোয়, আবার ব্রেক কষে থেমে পড়ে। সামি অস্থির হয়ে নানা জনের কাছে ফোন করছে। ঘটনাস্থল কোথায় ছিল? দুর্বৃত্তকারীদের কেউ দেখেছে কি না? এসব প্রশ্নের টুকরো টুকরো বিচ্ছিন্ন উত্তর পাওয়া গেলেও পুরো চিত্রটা এখনো স্পষ্ট নয়। গাড়ির ভেতর শোকের কালো ছায়া নেমে এসেছে। হৃদি কেঁদে যাচ্ছে নীরবে। অমৃতা স্থিরচিত্র। আকাশ একটু সাবধানে সামিকে প্রশ্ন করল, ‘কে শ্যুট করল আংকেলকে? কিছু জানতে পারলি দোস্ত?’
সামি ড্রাইভারের পাশের সিটে মূর্তির মতো বসে আছে। আকাশের প্রশ্নটা শুনেও যেন শুনল না। বক্ষচেরা যন্ত্রণায় তার সারা শরীর অসাড় হয়ে আসছে। কেউ যেন মুগুর পিটছে হৃৎপিণ্ডের জমিনে। গত রাতেও বাবা ডেকেছিল। খুব নাকি জরুরি কথা আছে। না বললেই নয়। সামি রোজকার মতো সেই আমন্ত্রণ পায়ে ঠেলে দিয়েছিল। মাথা ব্যথার অজুহাতে দেখা করেনি। খানিক বাদে হৃদি এসে বলল, ‘বাবা বলছেন দিনকাল নাকি খুব খারাপ। আমাদের সঙ্গে সব সময় বডিগার্ড রাখতে হবে।’
সামি মাছি তাড়াবার মতো উড়িয়ে দিল কথাটা, ‘উনার দিনকাল সারা জীবনই খারাপ থাকে। দুইদিন পর পর বডিগার্ডের ভূত চাপে মাথায়। বাদ দে তো এসব।’
‘আচ্ছা তুই একবার দেখা করে আয় বাবার সাথে। তোর সাথে অনেক দিন নাকি কথা হয় না। এই নিয়ে খুব দুঃখ করছিলেন।’
সামি উত্তর না দিয়ে মটকা মেরে পড়ে রইল বিছানায়। ঘুমিয়ে পড়ল কিছুক্ষণের মধ্যেই। এখন অপরাধবোধ ছিঁড়েখুঁড়ে খাচ্ছে ভেতরটাকে মনস্তাপের তীক্ষ্ণ ফলা খুঁচিয়ে খুঁচিয়ে রক্তাক্ত করে তুলছে বুক। একটা দলা পাকানো কান্না আটকে আছে গলায়। কেন বাবার ডাকে সাড়া দিল না? এতদিন ধরে এতবার ডাক পাঠালো। কেন একটাবারও কথা বলল না? এখন কী হবে? বাবার যদি কিছু হয়? যদি আর কোনোদিন বাবার সাথে কথা বলার সুযোগ না আসে?
হাসপাতালের লবিতে ভিড়। অফিসের কর্মচারী, পার্টির লোক, পুলিশ, সাংবাদিক সকলেই উপস্থিত আছে। রোমেলা আগেই পৌঁছে গিয়েছিলেন। সামিকে দেখামাত্র ছুটে এলেন তিনি। জড়িয়ে ধরে হাউমাউ করে কাঁদতে লাগলেন। প্রত্যক্ষদর্শীরা জানিয়েছে বিকেলে অফিস বিল্ডিং-এর নিচে গ্যারেজের সামনে দাঁড়িয়ে গাড়ির জন্য অপেক্ষা করছিলেন রাশেদ। পাশে দুজন গার্ড দণ্ডায়মান ছিল। সিগন্যালের কারণে রাস্তায় অনেকটা সময় ধরে যানবাহন থেমে আছে। একটা সময় সিগন্যাল ছাড়ল। হর্ন বাজিয়ে দলে দলে এগোতে লাগল গাড়ির বহর। রাস্তা একটু ফাঁকা হয়ে আসতেই একটা সাদা মাইক্রোবাস অফিস বিল্ডিং-এর নাক বরাবর চলে গেলো। চলন্ত মাইক্রোর জানালা দিয়ে ছুটে এল গুলি। প্রকট গুলির শব্দে কেঁপে উঠল চারপাশ। গুলিবিদ্ধ রাশেদ বুকে একটা হাত রেখে কয়েক সেকন্ড স্তব্ধ হয়ে দাঁড়িয়ে রইলেন। হাতের পাঁচ আঙুলের ফাঁক দিয়ে গলগল করে উপচে পড়তে লাগল রক্ত। টলতে লাগল পা। মাটিতে পুরোপুরি লুটিয়ে পড়ার আগে গার্ড দুজন তাকে ধরে ফেলল দুপাশ থেকে। উপস্থিত জনগণ ছুটন্ত মাইক্রোর পেছনে তাড়া করেও কোনো সুরাহা করতে পারেনি। কেউ গাড়ির নম্বরও সঠিকভাবে বলতে পারছে না। সিসি ক্যামেরার ফুটেজ চেক করা হচ্ছে।
রোমেলা সামিকে জড়িয়ে ধরে খুব কান্নাকাটি করছিলেন। সামি মায়ের বাহুডোর থেকে নিজেকে কোনো রকমে ছাড়িয়ে নিয়ে ভিড় ঠেলে এগিয়ে গেল। ওকে দেখে কোম্প্যানির চিফ মার্কেটিং অফিসার সবুজ সাহেব ছুটে এলেন। বললেন গুলি অপসারণের জন্য হক সাহেবকে অপারেশন থিয়েটারে নিয়ে যাওয়া হয়েছে। ওটির বাইরে কোনো সার্জন কিংবা ডাক্তারকে পাওয়া গেল না। একজন নার্স জানালেন, ‘চেস্ট ড্রেইন টিউব দেয়া হয়েছে। ব্লাড ট্রান্সফিউশন হচ্ছে। বুলেট বুকের কোথায় লেগেছে এসব ডিটেইলস এখন বলতে পারছি না।’
সামি পায়ের তলায় মাটি খুঁজে পাচ্ছিল না। শরীরে কোনো বল নেই। মাথাটা গড়ের মাঠের মতো ফাঁকা। ভেতর থেকে একটা তীব্র হাহাকার ঊর্ধ্বগামী হয়ে বেরিয়ে আসতে চাইছে ক্ষণে ক্ষণে। কী করে মোকাবেলা করবে এই ভয়াবহ পরিস্থিতি? কারা মারল তার বাবাকে? খুব বড় কোনো বিপদে পড়েছিল কি বাবা? এমন বিপজ্জনক দিনে বাবার সঙ্গ না দিয়ে, পাশে না দাঁড়িয়ে সামি নিষ্ঠুরের মতো বারবার দূরে ঠেলে দিয়েছে। আকাশ ওর পাশে দাঁড়িয়ে কাঁধে হাত রাখল, ‘দোস্ত, মনে সাহস রাখ। ইন-শা- আল্লাহ সব ঠিক হয়ে যাবে।’ সামির চোখ থেকে একটা জলের ধারা নিঃশব্দে গড়িয়ে পড়ছিল। কাঁপা কাঁপা আর্ত গলায় সে স্বগতোক্তির মতো বলতে লাগল, ‘বাবা আমার সাথে কতদিন ধরে কথা বলতে চাচ্ছিল… কেন বললাম না!… কেন বললাম না!’
পুলিশের লোক এবং সাংবাদিক নানারকম প্রশ্ন করছে। সামি কোনো প্রশ্নের উত্তর দিচ্ছে না। তার চোখ রক্তাভ। ফর্সা গাল ভিজে আছে অশ্রুর লোনা জলে। আকাশ পুলিশ অফিসারকে বলল, ‘দেখতেই পাচ্ছেন ওর এখন কথা বলার মতো অবস্থা নেই। প্লিজ এসব জিজ্ঞাসাবাদ আপনারা পরে করেন। পরিস্থিতি একটু স্বাভাবিক হোক।
অফিসার আকাশের পরিচয় জেনে নিয়ে বললেন, ‘হক সাহেব থানায় জিডি করেছিলেন। বেশ কিছুদিন ধরে ফোনে তাকে হুমকি দেয়া হচ্ছিল। পরিবারের সদস্যরা এ ব্যাপারে কিছুই জানে না দেখে খুব অবাক হলাম।’
সামির যেন এতক্ষণে বোধদয় হলো। তীক্ষ্ণ গলায় প্রশ্ন করল, ‘কারা হুমকি দিয়েছে?’
‘এখনো পুরোপুরি নিশ্চিত নই আমরা।’
সামির গলা চড়ে যায় সপ্তমে, ‘আপনাদের কাছে জিডি করা হয়েছে। এর পরেও আপনারা কোনো প্রিকশন নেননি কেন?’
‘যে ফোন নম্বর ব্যবহার করে হুমকি দেয়া হচ্ছিল সেই নম্বর ট্র্যাক করা হয়েছে। তদন্ত চলছে এখনো। আপনাদের বাড়িতে অতিরিক্ত প্রহরী নিযুক্ত করা হয়েছিল। সমস্যা হলো প্রতিপক্ষ দলের সাথে প্রভাবশালী রাজনৈতিক ব্যক্তি জড়িত আছে। হক সাহেব ব্যক্তিগতভাবে বিরোধ নিষ্পত্তি করে ফেললেই সবচেয়ে বেটার হতো।’
সামি দাঁতে দাঁত চিবিয়ে বলল, ‘আমার বাবাকে খুনের চেষ্টা করা হয়েছে। আর আপনি বলছেন ব্যক্তিগতভাবে আপোস করতে? বাবার যদি কিছু হয়…’
‘আপোস আগেভাগে করে ফেললে তো আর এই দিন দেখতে হতো না! এখন ঝামেলা বেঁধে গেছে। আপনার বাবা অনেকের প্রিয় ব্যক্তিত্ব। উনার ভক্তরা হাত পা গুটিয়ে বসে নেই। দাঙ্গা, হাঙ্গামা আগামী বেশকিছুদিন ধরে লেগেই থাকবে।’
‘আমাদের তাহলে এখন কী করা উচিত ওসি সাহেব?’ সামি বলল ব্যঙ্গাত্মক গলায়।
‘আপনাদের পরিবারের সকলের এখন থেকে সাবধানতা অবলম্বন করা উচিত।’
‘আমরা নাহয় সাবধানে থাকলাম কিন্তু আপনাদের কাজটা কী? বসে বসে মাছি মারা?’ সামির অফেনসিভ প্রশ্নে অফিসারের মুখে মেঘ ঘনিয়ে এলো। থমথমে গলায় বলল, ‘আমরা আমাদের দায়িত্ব অব্যাহত রাখব। কিন্তু এসব হাইপ্রোফাইল কেসে উপরমহলের আদেশ আমাদের মেনে নিতে হয়।’
জটলাটা ধীরেধীরে বড় হচ্ছিল। দলের নেতা কর্মীরা অনেকেই এসেছেন। রোমেলা অসুস্থবোধ করছেন। তিনি লো-প্রেশারের রোগী। কিঞ্চিৎ অনিয়ম হলেই মাথা ঘুরায়, হাত পা কাঁপে। হৃদির আব্বা আম্মাও খবর পেয়ে ছুটে এসেছেন হাসপাতালে। মায়ের শারীরিক অবনতি দেখে সামি হৃদিকে ডেকে নিয়ে বলল, ‘তুই বরং মাকে নিয়ে বাসায় যা। এখানে বসে থেকে লাভ নাই। আমি আপডেট দিব।’
রোমেলা হাসপাতালের ফিনাইলের গন্ধ সহ্য করতে পারেন না। হাসপাতাল তাকে মানসিকভাবে দুর্বল করে ছাড়ে। অগত্যা ছেলের আদেশ অনিচ্ছা সত্ত্বেও পালন করতে হলো।
এত কোলাহলের মাঝে কেউ লক্ষ্য করেনি একটি মেয়ে অপারেশন থিয়েটারের দরজার পাশে, দেয়ালে ঠেস দিয়ে দাঁড়িয়ে আছে। তার গায়ে সাদা কালো ঢোলা চেকশার্ট। মাথায় ছোট ছোট চুল। কপালে একটি ক্ষতচিহ্ন। মেয়েটির দু’চোখে গহন শূন্যতা। ঠোঁটজোড়া খটখটে শুষ্ক। দাঁড়িয়ে থাকার নিশ্চল রিক্তহস্ত ভঙ্গিটি দেখে মনে হয় যেন বেঁচে থাকার শেষ সম্বলটুকুও তার কাছ থেকে ছিনিয়ে নেয়া হয়েছে। এর মাঝে হাসপাতালের কয়েকজন আয়া একাধিকবার তাকে বলেছে জায়গাটা থেকে সরে যেতে। অনতিদূরেই বসার জন্য চেয়ারের ব্যবস্থা আছে। সেখানে না বসে মেয়েটি কেন অপারেশন থিয়েটারের পাশে ঠায় দাঁড়িয়ে আছে এই বিষয়টি তাদের বোধগম্য হয়নি। আকাশ নানা ব্যস্ততায় এতক্ষণ অমৃতাকে লক্ষ্য করেনি। এবার চোখ পড়তেই ছুটে এলো।
অমৃতার কাঁধে একটা হাত রেখে নিচু গলায় বলল, ‘এখানে দাঁড়ায় আছিস ক্যান? চল গিয়ে বসবি।’
অমৃতা তাকাল না আকাশের দিকে। শূন্যে চোখ রেখেই মাথাটা অপ্রকৃতস্থের মতো নাড়তে নাড়তে বলল, ‘না… এখানেই থাকি।’
আকাশ টের পেলো সামি এসে দাঁড়িয়েছে পেছনে। লক্ষ্য করছে ওদেরকে। সে গলার স্বর আরো দুই তিন স্তর খাদে নামিয়ে বলল, ‘দোস্ত, কাছেই বসার জায়গা আছে। ওখানে চল। এখানে দাঁড়ায় থাকাটা কেমন লাগে?’
অমৃতা একরোখা ভঙ্গিতে বলল, ‘এখানে দাঁড়ায় থাকলে উনাকে বের করার সময় একটু দেখতে পাব। নইলে ওরা আমাকে দেখতে দিবে না!’ কথা বলতে বলতে গলা কেঁপে গেল অমৃতার। ঠোঁট চেপে কান্নাটা রুখল সে।
‘কী সমস্যা?’ ধমকের সুরে প্রশ্ন করে সামি। আকাশ অপ্রস্তুতবোধ করল। অমৃতাকে আড়চোখে আরেকবার দেখে নিয়ে সরে এল জায়গাটা থেকে। সামিকে বলল, ‘কোনো সমস্যা নাই। চল গিয়ে বসি।’
‘অমৃতা ঐখানে কী করে?’
আকাশ একটা দীর্ঘশ্বাস ফেলে বলল, ‘ওর ধারণা ওখানে দাঁড়ায় থাকলে অপারেশন শেষে আংকেলকে বের করার সময় একবার দেখতে পাবে। পরে নাকি কেউ ওরে দেখতে দিবে না।’
সামি কথাটা শুনে কেন যেন খুব বিস্মিত হলো। অবোধ চোখে ফ্যালফ্যাল করে চেয়ে রইল আকাশের দিকে। কিছু বলল না। মাথা হেঁট করে শ্লথ পায়ে লবির দিকে এগিয়ে এলো। হৃদির আব্বা আম্মা অনেকটা সময় ধরে বসে আছেন। অপারেশন কখন শেষ হবে বলা যাচ্ছে না। সামি এক সময় শ্বশুর শাশুড়িকে বিনয়ের সাথে বলল, ‘আপনারা বাসায় ফিরে যান। বাসায় গিয়ে নামাজ পড়ে দোয়া করেন। সেটাই বেশি জরুরি।’ হৃদির আব্বা জানালেন পাড়ার মসজিদে এশার নামাজের পর দোয়ার ব্যবস্থা করা হয়েছিল। আগামীকাল কোরান খতম হবে। সামি আর আকাশকে ক্যান্টিনে গিয়ে ডিনার করার প্রস্তাব দিলেন। ওরা রাজি হলো না। হৃদির আব্বা আম্মার প্রস্থানের পর একজন আয়া এসে বলল, ‘ওটির পাশে একজন মেয়ে দাঁড়িয়ে আছে সেই তখন থেকে। উনি কি আপনাদের লোক? ওখানেই থাকবে? নাকি সরে যেতে বলব?’
এই হাসপাতাল হক সাহেবের কথায় ওঠে বসে। তার আত্মীয়স্বজন এবং পরিচিতজনদের জন্য এখানকার প্রচলিত নিয়ম প্রযোজ্য নয়। তাই এতক্ষণের হৈ-হট্টগোল হাসপাতাল কর্তৃপক্ষ মুখ বুজে সহ্য করেছে। সামি কিছুক্ষণ চুপ করে থেকে গম্ভীর গলায় বলল, ‘থাকুক। তাকে কিছু বলা লাগবে না। অপারেশন আর কতক্ষণ চলবে?’
‘এই ব্যাপারে কিছু বলতে পারি না স্যার।’
‘ওটি থেকে কোনো ডাক্তার বা নার্স বেরিয়ে এলে আমাকে জানাবেন প্লিজ।’
‘জি স্যার। নিশ্চয়ই জানাব।’
টানা চার ঘণ্টা অপারেশন চলল। সার্জন জানালেন, বুকের ডান পাশে বুলেট লেগেছিল। লাংস, হার্ট ভেসেলস ইনজুরড হয়নি। অপারেশন সাকসেসফুল। রোগীকে চব্বিশ থেকে আটচল্লিশ ঘণ্টা অবজার্ভেশনে রাখা হবে। বন্ধুদের বাড়ি ফিরে যেতে বলল সামি। রাতে কারও ডিনার হয়নি। এভাবে ঘণ্টার-পর-ঘণ্টা নাওয়া-খাওয়া ভুলে বসে থাকলে সকলেই অসুখে পড়বে। আকাশের খুব সকালে ক্লাস আছে। হাসপাতালে রাত কাটানো তার পক্ষে সম্ভব নয়। সে বেরোবার সময় অমৃতাকে বলল, ‘চল বাসায় যাই, অপারেশন তো হয়ে গেছে। এখন চিন্তার কিছু নাই।’
‘পরে যাব। আইসিইউ থেকে কেবিনে নিয়ে যাক উনাকে। তারপর যাব।’ সোজাসাপ্টা উত্তর অমৃতার।
‘রাত হয়ে যাচ্ছে তো!’
‘হোক।’
‘তোর আব্বা আমারে ফোন দিছে এর মধ্যে দুইবার। কী বলব আংকেলকে?’
‘বলিস আমি বিভার বাসায় গেছি।’
‘বললেই বিশ্বাস করবে? আংকেল তো নিউজ দেখছে টিভিতে। সবকিছুই জানে।’
‘জানুক… তোরে যা বলছি তাই কর। বেশি পকপক করিস না।’
আকাশ আর কথা বাড়ালো না। বেরিয়ে এল হাসপাতাল থেকে। বাড়ি ফিরে দেখল মনীষা বসে আছে ড্রয়িংরুমে। আকাশকে দেখামাত্র উঠে দাঁড়ালো। এক গাল হেসে বলল, ‘এই যে মশাই। আপনার জন্যই অপেক্ষা করছিলাম।’
‘কী ব্যাপার? সব ঠিক আছে তো?’
‘হ্যাঁ সব ঠিক। একটা সুখবর দেবার ছিল।’
তারা এতক্ষণ মনীষার পাশে বসে ছিল। এখন পাশের ঘরে চলে গেল। আকাশ বসল মনীষার মুখোমুখি সোফায়। উৎসুক গলায় বলল, ‘কী সুখবর?’
মনীষা হালকা গোলাপি রঙের একটা সুতির শাড়ি পরেছে। চোখে কাজল। মোমের মতো পেলব ত্বকে একটু ঘামের ঝিকিমিকি। কী স্নিগ্ধ সুন্দর!
‘চাকরি হয়েছে। বান্দরবানে পোস্টিং।’
আকাশ নিভল, ‘তাই?’
‘হ্যাঁ… আগামী মাস থেকে শুরু। খুব বাঁচা বেঁচে গেছি ভাই। কী যে দুশ্চিন্তা হচ্ছিল!’
আকাশ একটু হাসার চেষ্টা করল, ‘যাক ভালোই হলো। চাকরিটা কীসের?’
‘একটা বিদেশি এনজিও।’
‘বেশ ভালো।’
‘খুব করে চাইছিলাম রাইয়ানের বাবার কাছ থেকে দূরে চলে যেতে। সে যেন কোনোভাবেই আমার খোঁজ না পায়।’
‘পাবে না। আপনি নিশ্চিন্ত থাকুন।’
একটু থেমে মনীষা বলল, ‘তোমাদেরকে খুব মিস করব।’
আকাশ কিছু বলল না। মুখে মিটমিটে হাসিটি নিয়ে চুপচাপ বসে রইল। তীক্ষ্ণ চোখে কিছুক্ষণ ওর মুখের দিকে চেয়ে থেকে মনীষা প্রশ্ন করল, ‘তোমার কিছু বলার নেই আকাশ?’
মনীষার সাগরের মতো গভীর দুটি চোখের ওপর স্থির দৃষ্টি রেখে আকাশ ভরাট গলায় বলল, ‘আপনার চোখ!’
‘কী হয়েছে আমার চোখে?’
‘কিছু একটা হয়েছে নিশ্চয়ই… নইলে এত সুন্দর কেন?’
‘ফাজলামো না করলে ভালো লাগে না, তাই না?’
‘ফাজলামো নয়। সত্যি বলছি। আপনার চোখদুটো অদ্ভুত সুন্দর মনীষা!’
কী ছিল ওই কথায় জানে না মনীষা, শোনামাত্র ওর বুকটা কেমন কেঁপে উঠল। অন্যদিকে চোখের পলক ফেলে বলল, ‘এটা একটা কথা হলো?’
আকাশ হাসে… হাসে চোখ… মৃদু কণ্ঠে বলে, ‘নাহ… এটা কোনো কথা না। বাট আপনাকে দেখলে বারবার আমার এই কথাটা বলতে ইচ্ছে করে… আই ক্যান্ট হেল্প! সরি!’
একটু থেমে আকাশ আবার বলল, ‘কবে যাচ্ছেন?’
‘নেক্সট মাসে। পাঁচ তারিখ দুপুরে বাসের টিকেট করেছি। এক তারিখ থেকেই জয়েন করার কথা ছিল। কিন্তু থাকার জায়গা পাওয়া যাচ্ছিল না। যে বাসাটা ভাড়া করেছি ওটা চার তারিখে ভ্যাকেন্ট হবে।’
‘আপনি একাই যাচ্ছেন?’
মনীষা কপালে প্রশ্নচিহ্ন নিয়ে তাকায় আকাশের দিকে। আকাশ একটু বিব্রতভাবে বলে, ‘না মানে… এত জিনিসপত্র নিয়ে একা যাওয়াটা একটু প্রব্লেম না? তাই ভাবলাম কেউ সাথে যাচ্ছে কি না…!’
মনীষা একটা দীর্ঘশ্বাস ফেলে বলল ‘কে যাবে? আমার কেউ আছে নাকি?’
আকাশ চুপ করে থাকে। মনীষা বসা থেকে উঠে দাঁড়িয়ে বলে, ‘তোমাকে খুব ক্লান্ত দেখাচ্ছে। রেস্ট নাও। আমি বরং আসি।’
আকাশ হেসে বলল, ‘আসুন!’
বেরোবার মুখে থামল একবার মনীষা। ঘাড় ঘুরিয়ে বলল, ‘আগামী মাসের শেষের দিকে রাইয়ান আসবে ঢাকায়। তুমি ওকে সঙ্গে করে নিয়ে যেতে পারবে বান্দরবান?’
‘হ্যাঁ নিশ্চয়ই!’ মার্জিত ভঙ্গিতে বলল আকাশ।
মনীষা হাসল, ‘তুমি খুব ভালো একটা ছেলে। দোয়া করি তোমার মনের সকল আশা যেন পূর্ণ হয়!’
কথাটা বলতে বলতে মনীষা দরজার দিকে এগিয়ে গেলো। তারপর একলা ঘরে ক্লান্ত অবসন্ন ভগ্নহৃদয় আকাশ অসীম শূন্যতা মাথায় নিয়ে চুপ করে বসে রইল। এই শূন্যতার উৎস সম্পর্কে সে অজ্ঞাত। অজানা অচেনা অদ্ভুত এই শূন্যতা চারপাশ থেকে ঘন কালো বিভীষণ মেঘের মতো ঘিরে ধরেছে তাকে। ঝুমকি কখন সামনে এসে দাঁড়িয়েছে সে লক্ষ্য করেনি। হঠাৎ মাথার ওপর হাতের স্পর্শ পেয়ে চোখ তুলে তাকাল।
‘কী হয়েছে তোমার বাবা?’
আকাশ অবশ চোখে ঝুমকির দিকে চেয়ে রইল। ঝুমকি ওর চুলে হাত বুলিয়ে দিতে দিতে বলল, ‘সারাদিন কিছু খাওনি? মুখটা একদম শুকনা দেখাচ্ছে। হাতমুখ ধুয়ে এসো। আমি খাবার বেড়ে দিচ্ছি।’
কথাটা বলে ঝুমকি সরে যাবার জন্য উদ্যত হয়েছিল। আকাশ ওর একটা হাত টেনে ধরে বলল, ‘এখন খেতে ইচ্ছে করছে না। আপনি এখানে আসেন… বসেন…!
ঝুমকি একটু চমকে গেল মনে মনে। আকাশ এর আগে কখনো এমন আকুল হয়ে তার সঙ্গ চেয়েছে কি না মনে পড়ল না। মনটা খুব সিক্ত হয়ে উঠল। সে নিঃশব্দে আকাশের পাশে এসে বসল। বিস্মিত গলায় প্রশ্ন করল, ‘তুমি ঠিক আছ? কিছু নিয়ে মন খারাপ?’
আকাশ ফ্যাকাশে হেসে বলল, ‘মন খারাপ কি না জানি না… তবে আমার খুব একা একা লাগছে।’
ঝুমকি আঁতকে ওঠা গলায় বলল, ‘একা একা লাগছে কেন?’
‘আমার বন্ধুরা আমাকে ছেড়ে চলে যাচ্ছে… একা একা লাগবে না?’ কথাটা বলে আকাশ খুব অদ্ভুত একটা কাজ করল। এমন কাজ সে জীবনে কখনো করেনি! চট করে একটা কুশন ঝুমকির কোলের ওপর ফেলে, সেই কুশনে মাথা রেখে সোফার ওপর চিৎ হয়ে পা টানটান করে শুয়ে পড়ল। ঝুমকি অবাক চোখে দেখল ঘটনাটা। তার মাতৃহৃদয় কুলকুল করে ভরে গেল বাৎসল্যের আবেগে। একটা হাত নামিয়ে আনল আকাশের মাথায়। বিলি কাটতে লাগল। আকাশ চোখ বুজল আরামে। ঘুমিয়েও পড়ল কিছুক্ষণের মধ্যেই! ভারী নিঃশ্বাস পড়তে লাগল। আকাশের বাবা টিভি দেখার জন্য ড্রয়িংরুমে এসেছিলেন। আসামাত্র দৃশ্যটাতে চোখ আটকে গেলো তার। স্তব্ধ হয়ে তাকিয়ে দেখলেন তিনি ছেলের ঘুমন্ত মুখ, স্ত্রীর অশ্রুসজল চোখ। জায়গাটা থেকে সহজে নড়লেন না। অনেকটা সময় দাঁড়িয়ে থাকলেন স্থবির হয়ে। তারপর কী মনে করে যেন ঝুমকির পাশের সোফায় এসে বসলেন। বসে রইলেন চুপ করে। খানিক বাদে আকাশ একটু নড়ে উঠল। চোখ খুলে দেখল দুজন মানুষ তাকে ঘিরে নির্বাক বসে আছে। তারা কথা বলছে না, নড়ছে না… কারণ, কথা বললে, নড়লে… তার ঘুম ভেঙে যাবার সম্ভাবনা আছে। দৃশ্যটা দেখে কেন যেন সংকোচবোধ করল আকাশ। আবার ভালোও লাগল খুব! এত ভালো অনেক দিন লাগেনি তার। মনে হলো সে যেখানেই হারাক না কেন, যত বড় ভুলই করুক না কেন, পৃথিবীর সবাই তাকে ছেড়ে চলে গেলেও… এই দুজন মানুষ আমৃত্যু তার জন্য ঠিক এভাবেই অপেক্ষা করে যাবে!
হৃদি তার শাশুড়িকে নিয়ে আরেকবার এল রাত এগারোটার দিকে। রোমেলা কিছুক্ষণ আইসিউর বাইরে চুপচাপ বসে রইলেন। চুপ করে অপেক্ষা করা ছাড়া এখন আর তো কিছু করার নেই! সামি খুব বেশি সময় মা এবং স্ত্রীকে হাসপাতালে রাখতে চাইল না। পাঠিয়ে দিল বাসায়। রাত বাড়ার সঙ্গে সঙ্গে লোকজনের আনাগোনাও কমে এলো। লাউঞ্জে শুধু অমৃতা বসে রইল একা। সামি দূর থেকে দেখল ওকে। হাসপাতালের বাইরে এসে সিগারেট ধরালো। অনেকক্ষণ কিছু খাওয়া হয়নি। অস্বাভাবিক দুর্বলতায় কাঁপছে শরীর। মাথায় টুকরো মেঘের মতো ভেসে বেড়াচ্ছে নানা দুশ্চিন্তা। বডিগার্ড নিয়ে ঘুরলেই কি সমস্যার সমাধান হবে? বাবার পাশে তো গার্ড দাঁড়িয়ে ছিল। এত লোকের ভিড়ে আততায়ী অমন নিখুঁত টার্গেট করল কী করে? আল্লাহর অশেষ রহমত বুলেট সরাসরি হার্ট কিংবা লাংসে লাগেনি। তা না হলে… সামি আর ভাবতে পারে না। অনির্বচনীয় শঙ্কায় তার মস্তিষ্কের নার্ভগুলো কেমন অবশ হয়ে আসে। খুন করাই যদি মোটিভ হয়ে থাকে তাহলে শত্রুপক্ষর এখানেই থেমে যাওয়ার সম্ভাবনা কম। পুনরায় আক্রমণ হতে পারে যেকোনো সময়।
লাউঞ্চ পার হয়ে আইসিইউর দিকে যাবার সময় অমৃতাকে আরেকবার আড়চোখে দেখল। মাথা হেলিয়ে দিয়েছে চেয়ারের পিঠে। চোখ বন্ধ। সামি আইসিউর সামনে এসে বসল। দুশ্চিন্তার কাঁটা বুক থেকে সরছে না। অস্থির লাগছে। উঠে পড়ল আবার। লাউঞ্জে অমৃতা বসে আছে তখনো। সামি এগিয়ে এসে দাঁড়ালো ওর সামনে। ধড়ফড় করে উঠে বসল অমৃতা।
‘কী অবস্থা?’
মাথা নাড়ল সামি, ‘নো আপডেট।’
ভীষণ ফ্যাকাশে দেখাচ্ছে অমৃতাকে। চোখদুটো টকটকে লাল। সামি বলল,
‘ক্যান্টিনে চল। কিছু খাই।’
অমৃতা আপত্তি করল না। উঠে দাঁড়ালো বাধ্য মেয়ের মতো। হাসপাতালের ক্যান্টিন রাত বারোটা পর্যন্ত খোলা থাকে। ওরা এগারোটা পঞ্চাশে গিয়ে পৌঁছল। অর্ডার করল দুটা স্যান্ডুইচ আর দু কাপ চা। ক্যান্টিন প্রায় খালি। দুজন কর্মচারী ছাড়া তেমন কেউ নেই। ওরা দুজন একটা গোল টেবিলে মুখোমুখি বসল। দেখল একজন আরেকজনকে। ভাবলেশহীন চোখে। কয়েক ঘণ্টা আগে বিভার বাসায় সামি অমৃতাকে এড়িয়ে যাচ্ছিল। চোখে চোখে তাকাচ্ছিল না পর্যন্ত। এখন ওসবের কিছুই বোধহয় মনে নেই ওদের। মৃত্যুর অমোঘ উপস্থিতি পার্থিব টানাপোড়েন ফিকে করে দেয়। মানুষকে এক লহমায় বুঝিয়ে দেয় শুধু সুস্থভাবে শ্বাস নিতে পারাটা জীবনের রণক্ষেত্রে সবচেয়ে বড় আশীর্বাদ। বাদবাকি সবকিছু অকিঞ্চিৎকর। স্যান্ডুইচ আসতে সময় লাগল না। নিঃশব্দে খাওয়া শুরু করল ওরা। অমৃতা এক সময় বলল, ‘গুলি কে করল? কিছু জানিস?’
‘পলিটিক্যাল ইস্যু।’
‘মামলার কী অবস্থা কে জানে। কাল সকালে একবার আমার সিনিয়ারকে ফোন করব।’
‘কিছু জানতে পারলে ইনফর্ম করিস আমাকে।’
‘হুম…’ অস্ফুটে শব্দটা উচ্চারণ করে অমৃতা। স্যান্ডুইচে কামড় বসায়। চিন্তিত গলায় বলে,
‘তোর বাবাকে বলিস আস্তে আস্তে রাজনীতি থেকে সরে যেতে। আমি জানতাম এরকম কিছু হবে।’
সামি চায়ের কাপে চুমুক দিয়ে প্রশ্ন করে, ‘কীভাবে জানতি?’
‘উনি সবাইকে তোষামোদ করে চলতে পারেন না। অন্যায়কে প্রশ্রয় দেন না। এসব কারণে শত্রু সংখ্যা দিন দিন বেড়ে যাচ্ছে বলে আমার ধারণা।’
সামি সূক্ষ্ম চোখে অমৃতাকে দেখল একবার। তার মনে হলো সন্তান হিসেবে বাবা সম্পর্কে সে যতটা জানে, অমৃতা তার চেয়ে অনেক বেশি জানে। বিষয়টা বুঝতে পেরে এই মুহূর্তে রাগ কিংবা বিতৃষ্ণা কিছুই হলো না তার। বরং একটা নির্বোধ ভোঁতা অনুভূতিতে টইটুম্বুর হয়ে রইল ভেতরটা। অমৃতা বলল,
‘কনফ্লিক্ট কার সাথে ছিল? হুট করে নিশ্চয়ই কিছু হয়নি। তোকে কি কিছু বলেছিলেন এ ব্যাপারে?’
সামি স্যান্ডুইচ চিবোচ্ছিল। প্রশ্নটা শোনামাত্র একটু থমকে গেলো সে। খাওয়া বন্ধ করে নিষ্প্রাণ চোখে অমৃতার দিকে কিছুক্ষণ চেয়ে থেকে মৃত গলায় বলল, ‘বাবার সাথে আমার অনেকদিন কথা হয় না।’
বিদ্যুৎ চমক দিয়ে গেল অমৃতার শরীরে। বিস্মিত গলায় বলল, ‘মানে কী? কতদিন কথা হয় না?’
‘অনেকদিন।’ নিস্তরঙ্গভাবে উত্তর দেয় সামি। চায়ে চুমুক দেয়। হাতের কব্জিতে বাঁধা ঘড়িটা দেখে।
অমৃতা হাতে ধরা স্যান্ডুইচ রেখে দিল প্লেটে। তার গলা দিয়ে এখন আর কিছু নামবে না। মনটা আগের চাইতে আরো অনেক বেশি খারাপ হয়ে গেল। সামির সাথে কথা না বলে থাকাটা ঐ মানুষটার জন্য কতটা কষ্টের তা অন্য কেউ না জানলেও অমৃতা জানে। ওদের পিতা-পুত্রের মধ্যকার দূরত্বের জন্য দায়ী সে নিজে। এই ভয়াবহ অপরাধ ক্ষমার অযোগ্য। নিজেকে নিজে কখনো ক্ষমা করতে পারবে না সে। হঠাৎ সাপের মতো ফোঁস করে উঠে বলল, ‘আমি তো তোদের লাইফ থেকে সরেই গেছিলাম। এর পরেও উনার সাথে কথা বলিস নাই ক্যান?’
সামি নিষ্প্রাণ চোখে চেয়ে রইল শুধু। কিছু বলল না। অমৃতার গলার স্বর উচ্চগ্রামে উঠে যাচ্ছিল,
‘ভুল তো মানুষই করে। ভুলের কি কোনো ক্ষমা হয় না? ভুল শোধরাবার চান্স তো দিতে হয়!’
অমৃতার কথার ধরন এখন অসংলগ্ন। চোখে অস্থির পাগলাটে দৃষ্টি। দাঁত কিড়মিড় করে বলল, ‘তাছাড়া আমি তোকে বলছিলাম উনার কোনো দোষ নাই। দোষ আমার। এটাও বলছি আমাদের মধ্যে কখনই কিছু ছিল না। এখনো নাই। এরপরেও কেন সবকিছু স্বাভাবিক হবে না? হ্যাঁ? এতদিন পরেও?’
ক্যান্টিনের ওয়েটার হাঁ করে দেখছিল ওদেরকে। সামি অমৃতার কথার কোনো প্রত্যুত্তর না করে বসা থেকে উঠে দাঁড়ালো। খাবারের দাম মেটাবার জন্য এগিয়ে গেল কাউন্টারের দিকে। ওর মুখটা মৃত মানুষের মতো সাদা। চোখের দৃষ্টি শীতল। যেন মানুষ নয়, প্রেত!
খাবারের দাম মিটিয়ে সামি আইসিউর সামনে এসে বসে। অমৃতা হাসপাতালের বাইরে গিয়ে সিগারেট ধরায়। মধ্যরাতের গা ছমছমে নীরব রাস্তায় দাঁড়িয়ে দাঁড়িয়ে ফুসফুসে টেনে নেয় নিকোটিনের ধোঁয়া। তারপর উঠে আসে ওপরে। সামির পাশে এসে বসে। বসেই থাকে চুপচাপ। ঘড়ির কাঁটা এগিয়ে যায়। ঘুম ঘুম ভাব হয় একটু। রাত দুটার দিকে রুদ্র এসে পৌঁছোয়। অমৃতা ছুটে গিয়ে ওকে জড়িয়ে ধরে। যে কান্নাটা দলা পাকিয়ে অনেকক্ষণ ধরে আটকে ছিল বুকে, সেটাই রাতের নিঃশব্দ তৃতীয় প্রহরে হঠাৎ অর্গল খুলে বেরিয়ে আসে স্রোতের মতো। রুদ্র ওর মাথাটা বুকে চেপে ধরে। কান্নার জলে শার্ট ভিজে যায়। সামি নিথর হয়ে বসে থাকে। রুদ্র অমৃতাকে ছেড়ে ওর পাশে এসে দাঁড়ায়। কাঁধে হাত রাখে। সান্ত্বনার গলায় বলে, ‘সব ঠিক হয়ে যাবে দোস্ত। চিন্তা করিস না!’
ভোর পাঁচটায় রাশেদকে কেবিনে ট্রান্সফার করা হলো। অমৃতা আর রুদ্র হাসপাতাল ছেড়ে বেরিয়ে এল ছয়টায়। বেরোনোর আগে সামি একবার ওদেরকে প্রশ্ন করেছিল, ‘তোরা কেউ দেখা করবি বাবার সাথে?’ প্রশ্নটা করেছে সে রুদ্রর দিকে চেয়ে। কিন্তু রুদ্র জানে এই প্রশ্নের উত্তর তার কাছে নেই। সে অমৃতার দিকে তাকাল। একটু অপ্রস্তুত হলো অমৃতা। মুখে হালকা বিভ্রম খেলে গেল ক্ষণিকের জন্য। পরমুহূর্তেই সামলে নিল নিজেকে।
‘নাহ…!’ কাঁধ নাচিয়ে ড্যাম কেয়ার ভঙ্গিতে শব্দটা উচ্চারণ করল। বন্ধুদেরকেও আজকাল মিথ্যে বলতে হয়। প্রাণের চেয়ে অধিকতর প্রিয় বন্ধুরাও বুঝল না, মুখে যতই না করুক, ভেতরে ভেতরে মানুষটাকে এক নজর দেখতে পাবার অদম্য তৃষ্ণায় ছটফট করছিল সে।
ক্যালেন্ডারের পাতা থেকে খসে যাচ্ছে একের পর এক তারিখ। রাশেদ তিনদিন পর হাসপাতাল থেকে ছাড়া পেয়েছিলেন। অমৃতা বাদে বাকি সব বন্ধুরা এই দুর্দিনে সামিকে সঙ্গ দিয়েছে। রাশেদকে বাড়ি নিয়ে যাবার সময়ও বন্ধুরা সাথে ছিল। রোমেলা মুখ ভার করলেন। মনে মনে অসন্তুষ্ট হলেন। কিন্তু ছেলের মুখের দিকে চেয়ে মুখ ফুটে কোনো আপত্তি জানাতে পারলেন না। সামি মায়ের অসন্তোষ টের পেয়ে অপরাধী গলায় বলল, ‘মা, বন্ধুরা সাথে থাকলে আমার ভালো লাগে। মনে সাহস পাই। তুমি কিছু মনে করছ নাতো?’
রোমেলা থমথমে মুখে বললেন, ‘আমার কিছু মনে করা-না-করায় কী এসে যায়? তুমি তো পৃথিবী উল্টে গেলেও এসব বন্ধুদের ছাড়তে পারবে না দেখছি!’
সামি মাথা নিচু করে চুপ করে থাকে কিছুক্ষণ। তারপর অনুনয় করে বলে, ‘রুদ্র চলে যাচ্ছে কদিন পরে। এই ক’টাদিন আমরা একটু আগের মতো মিলেমিশে থাকি মা? এরপর থেকে আমার বন্ধুরা তোমাকে আর কখনো বিরক্ত করবে না।’
বাড়ি ফিরে আসার পরেও চলাফেরা এবং খাদ্যাভ্যাসে বেশ কিছু সাবধানতা অবলম্বন করতে হয়েছে রাশেদকে। বাড়িতে একজন বাঁধা পুরুষ-নার্স রাখা হয়েছে। নিজ হাতে পতিসেবা করার মতো অনুরক্ত স্ত্রী রোমেলা কখনই ছিলেন না। স্ত্রীর কাছ থেকে রাশেদের তেমন কোনো প্রত্যাশাও নেই। শুধু ভেবেছিলেন অসুস্থতার উছিলায় নিজের শয়ন কক্ষের হারানো অধিকার ফেরত পাবেন। বহুদিন ধরে স্টাডিরুমে রাত্রি যাপন করে আসছেন। এবার নিজের ঘরে ফিরে যাবার একটি যথোপযুক্ত যৌক্তিক সুযোগ সৃষ্টি হলো। তবুও শেষ রক্ষা হলো না। নার্স ছেলেটিকে সর্বক্ষণ রোগীর আশেপাশে থাকতে হয়। চলাফেরায় কষ্ট হলেও রাশেদ সব সময় হাত পা গুটিয়ে বসে থাকেন না। হয়ত ল্যাপটপ খুলে কাজ করেন, নইলে বই পড়েন, মাঝে মাঝে ফাইলপত্র নিয়ে বসেন। ঘরের ভেতর হাঁটাহাঁটি করেন। রোমেলা ফরমায়েশ খেটে অভ্যস্ত নন। রোগীর হাঁটাচলা, খাওয়া দাওয়া, মেডিসিন নেয়া, জামা-কাপড় পরা, বাথরুমে যাওয়ার মতো প্রতিটি প্রয়োজনীয় কাজেই নার্স-ছেলেটির ঘনঘন ডাক পড়ছে। বেডরুমে বাইরের লোকের আনাগোনা ব্যাপারটা রোমেলার পছন্দ নয়। তিনি সিদ্ধান্ত দিয়েছেন যতদিন নার্সের ডিউটি থাকবে ততদিন যেন রাশেদ স্টাডিরুমেই থাকেন। কিন্তু এতেই তো আর দায়িত্ব থেকে নিষ্কৃতি পাওয়া যায় না। প্রতিবেলা রোগীর জন্য কী রান্না হবে সেই মেনু রোমেলাকেই ঠিক করতে হচ্ছে। নার্স সময়মতো খাবার সার্ভ করল কি না, সঠিক মেডিসিন দেয়া হলো কি না এসব তদারকির দায়িত্বও রোমেলার। তাই কয়েকটা দিন বাধ্য হয়েই তাকে সামাজিক গেট-টুগেদারগুলো থেকে দূরে থাকতে হলো। ক্লাবের মিটিং থেকে বিরত থাকলেন। এমনকি বাড়িতে অতিথি সমাগমও সীমিত হয়ে এলো।
অফিস যাবার আগে সামি রোজ একবার স্টাডিরুমে উঁকি দেয়। পিতা পুত্রের মধ্যে নানা বিষয় নিয়ে আলাপ হয়। বেশির ভাগ আলাপ ব্যবসা সংক্রান্ত। রাতের খাবারটা পরিবারের সবার একত্রে বসে খাওয়া হয়। এর পেছনে হৃদির অবদানই সবচেয়ে বেশি। সে কিছুতেই শ্বশুর শাশুড়িকে ফেলে ডিনার করে না। প্রায়ই এটা সেটা রান্না করে। নিজের হাতে টেবিল সাজায়। ঘরোয়া হৃদিকে সামির আগের চাইতে আরো বেশি ভালোবাসতে ইচ্ছে করে। বাড়িটা সুখের মৃদু উত্তাপে ছেয়ে থাকে সারাক্ষণ। মনে হয় ধীরে ধীরে সবকিছু আগে মতো হয়ে যাচ্ছে। ক্ষত শুকোচ্ছে। স্বাভাবিকতা ফিরে আসছে। বাবা ধীরে ধীরে সুস্থ হয়ে উঠছে। মায়ের সাথে হৃদির সম্পর্কটা আগের চাইতে অনেক ভালো। ঘরে একদম হাত পা ছেড়ে বসে না থেকে রোমেলা এই ফাঁকে একটা গুরুত্বপূর্ণ কাজ সেরে নিচ্ছেন। বাড়ির সাজসজ্জা পরিবর্তন করা হচ্ছে। প্রতিদিন নতুন নতুন আসবাব আসছে। পুরনো জিনিসপত্র ফেলে দেয়া হচ্ছে। ইন্টেরিয়র ডেকোরেটরের প্ল্যান মাফিক নতুনভাবে সাজানো হচ্ছে সবকিছু।
বাবা হবার সুসংবাদ পাবার দুদিন বাদেই অভিজিৎ বাংলাদেশে এসে হাজির হয়েছিল। বিভাদের গোটা পরিবারে তখন থৈ-থৈ করে সুখের হাওয়া বইছে। রুদ্র ওদের ড্রয়িং রুমে ফ্লোরিং করে চারটা রাত কাটালো। পঞ্চম দিন সকালে নাশতার টেবিলে সে ঘোষণা দিল, ‘আমি চিটাগাং যাচ্ছি। বারোটার সময় বাস।’
বিভা অবাক, ‘আসলি তো মাত্র সেদিন। আজকেই চলে যাবি?’
রুদ্র গম্ভীরভাবে বলল, ‘হুম… হাতে বেশি সময় নাই তো। গোছগাছ করতে হবে।’
‘চট্টগ্রাম বিমানবন্দর থেকেই তোমার ডিপার্চার?’ অভিজিতের প্রশ্ন।
রুদ্র মাথা নাড়ে, ‘না ঢাকা থেকে। ফ্লাইট তিন তারিখে। চিটাগাং গিয়ে, সবকিছু গোছগাছ করে, আব্বা আম্মার কাছ থেকে একবারে বিদায় নিয়ে এক তারিখ দুপুরে ঢাকা আসব। সেদিন সন্ধ্যায় অমৃতার ফ্লাইট।’ বিভা কাঁদো কাঁদো গলায় বলল, ‘এটা কেমন কথা রুদ্র? তাহলে আমরা তো তোকে আর পাচ্ছিই না। এক তারিখে কেন, আর কয়েকটা দিন আগে আয় না।
‘নারে… বাসায় থাকা লাগবে। আম্মার এমনিতেই মন খারাপ অনেক।’ বিভা খুব হতাশ হয়ে গেলো, ‘আচ্ছা বুঝলাম… কিন্তু আজকেই যাইস না।’
‘থেকে কী হবে?’ বিষণ্ণ শোনায় রুদ্রর গলা।
‘ও আচ্ছা… এখন থেকেই আমাদেরকে আর ভালো লাগতেছে না, তাই তো? বিদেশে গিয়ে বিদেশি ফ্রেন্ড বানাবা। উইকেন্ডে মদ খাবা… পার্টি করবা… ছোট জামা-কাপড় পরা মেয়ে নিয়ে ছবি তুলবা… বিচে গিয়ে বিকিনি পরা বেটি দেখবা হাঁ করে… এত সুখের মধ্যে আমাদেরকে আর মনে পড়বে কেন?’
রুদ্র নাক মুখ কুঁচকে অভিজিৎকে বলল, ‘আপনার বউরে সামলান তো দাদা। এর মাথাটা পুরাপুরি গেছে।’
আকাশের ফোন এল সেই সময়, রুদ্রর মোবাইলে।
‘হ্যালো।’
‘হ্যালো দোস্ত, আজকের প্ল্যান কী?’ আকাশের প্রশ্ন। ‘চিটাগাং যাচ্ছি।’
‘ধুর ব্যাটা… কীসের চিটাগাং। আইলি তো মাত্র সেইদিন।’
রুদ্র চুপ। আকাশ বলল, ‘শোন আজকে দুপুরে আমাদের বাসায় তোর দাওয়াত। উনি রান্না করতেছে তোর জন্য। তুই চলে যাচ্ছিস, আবার কবে আসিস ঠিক নাই। এইজন্যে তোরে খাওয়াবে।’
‘উনি’ টা কে দোস্ত?’ এই প্রশ্নের উত্তর জানা আছে রুদ্রর। আকাশ এখনো ঝুমকিকে কোনো সম্বোধন করে না। ‘উনি’
‘এইযে’ এসব দায়সারা সম্বোধন দিয়েই জীবন কাটিয়ে নিচ্ছে। জেনে শুনেও কেন যেন আকাশকে একটু খোঁচা দিতে রুদ্রর ভালো লাগল আজ। আকাশ অপ্রতিভ হলো। কয়েক সেকেন্ড চুপ থেকে ঘুরিয়ে নিল কথার মোড়, ‘বারোটার দিকে চলে আসিস। সবাই আসবে। আমার বাসায় অবশ্য এতজন জায়গা হবে কি না সন্দেহ। অভিজিৎ বাবু কই? ফোনটা দে, উনারে দাওয়াত দেই।’
রুদ্র অভিজিতের দিকে সেলফোনটা এগিয়ে দিল একটু অন্যমনস্কভাবে। ঝুমকির নিমন্ত্রণ উপেক্ষা করার মতো বুকের পাটা তার হবে না কোনোদিন। সেই কলেজ জীবনে ঝুমকির হাতের রান্নার সাথে পরিচয়। বিশ্ববিদ্যালয়ের দিনগুলোতে বহুবার হোস্টেলের বাজে খাবার খেতে না পেরে ঝুমকির শরণাপন্ন হতে হয়েছে। ক্যাম্পাসে গণ্ডগোল চলছে, রাজনীতির ধারে কাছে নেই এমন ছেলেদেরকেও ধরে নিয়ে যাচ্ছে পুলিশ। রুদ্র ধরপাকড় থেকে গা বাঁচাতে হুট করে গিয়ে হাজির হলো আকাশের বাসায়। ঝুমকি কোমর বেঁধে নেমে গেল রান্নায়। খুব বেশি কিছু নয়, হয়ত একটা ডিম ভাজি, গরম ভাত আর ডাল। হোস্টেল লাইফে এতটুকুই অমৃত বলে মনে হতো। সামির বাসায় না বলে কয়ে বিনা নোটিশে গেলেও রাজকীয় আপ্যায়ন পাওয়া যেত। কাজের লোকরা যা খেতে মন চায় তাইই বানিয়ে দিত অতি স্বল্প সময়ে। কিন্তু ঝুমকির হাতের যত্নটা ছিল অন্যরকম। রুদ্র ঐ খাবারে মা-মা গন্ধ পেত। অথচ আজ ঐ বাসায় যাবার কথা ভাবতেই কেন যেন অস্বস্তিতে কাঁটা দিয়ে উঠছে মন। সৃষ্টিছাড়া এক ভয় ভয় অনুভূতি কাটাকুটি খেলছে বুকে। ভয় পাচ্ছে কেন? ভয় কীসের? তার জীবনটায় তো কোনো সংকট নেই, অপ্রাপ্তি নেই, অভাব অনটন নেই। সে ভালো আছে। খুব ভালো! তবুও ভয়ের ছোবল থেকে নিস্তার নেই কেন? যে মানুষের সাথে চুপিচপি মনের ঘরে রোজ দেখা হয়, সশরীরে তার মুখোমুখি দাঁড়াতে ভয় কী?
বিভা রুদ্রর তমসাচ্ছন্ন অন্যমনা মুখটা পরখ করে। আক্ষেপ নিয়ে বলে, ‘তুই কেমন বদলে যাচ্ছিস রুদ্র। কী হইছে তোর?’
রুদ্র ঘোর ভাঙা চোখে তাকায়। ফ্যাকাশে হাসে। ম্লান সুরে বলে, ‘আমি ঠিক আছি। কুডন’ট বি বেটার।’
বেশি কিছু নয়, অল্প একটু আশা ছিল তারার মনে। সে দুঃখী মেয়ে। মানুষের লাথি ঝাঁটা খেয়ে অভ্যাস। মা চলে যাবার পর ঝুমকি আর আকাশ বাদে অন্য কেউ তাকে মানুষ হিসেবে গণ্য করেনি। যে লোকটার সাথে দুদিন পর বিয়ে হতে যাচ্ছে, সেই লোকটাও কদিন আগে বিনা অনুমতিতে গায়ে হাত দিয়ে দিল। আপত্তি করে উঠতেই বিশ্রীভাবে বলল, এত দেমাগ কীসের? বিয়ে তো আমাকেই করবি। নাকি অন্য কোনো নাগর আছে? হ্যাঁ? কথাটা এত স্পষ্ট উঁচু গলায় বলল যে গাড়ির ড্রাইভার শুনতে পেয়ে একবার পেছন ফিরে তাকাল। লজ্জা আর অপমানে জমে গেল তারা। লোকটা নীল শিরা ওঠা ময়লা নখঅলা হাত দিয়ে ওর কোমর জাপটে ধরল। মুখ রাখল বুকে। ভয়ঙ্কর বিশ্রী অনুভূতিতে গুলিয়ে উঠল গা। মনে চাইল শরীরটা কেটে ভাসিয়ে দেয় বুড়িগঙ্গার জলে। এই ঘটনার পর কেন যেন রুদ্রর ওপর খুব রাগ হলো। অথচ রুদ্রর তো এখানে কোনো দোষ নেই। তারা খুব ভালো মতোই জানে যে তার মতো সাধারণ, গুণহীন, নিতান্তই নিম্নমধ্যবিত্ত পরিবারের একটা মেয়েকে রুদ্রর কখনো মনে ধরবে না। সমাজের উঁচু তলার মানুষজনের সাথে সে হরহামেশা ওঠা-বসা করে। কত বন্ধু…. কত শুভাকাঙ্ক্ষী…কত সুন্দরীদের ভিড় লেগে থাকে চারপাশে! এত জাঁকজমকের ভেতর তারার মতো অন্ধকারমুখো এক মেয়েকে সে কেন মনে রাখবে? তবুও আশার একটা লিকলিকে শিখা তিরতির করে জ্বলে যাচ্ছিল তারার বুকে। ভেবেছিল আর একবার অন্তত দেখা হবে। অন্তত সেই রিস্টব্যান্ড ফিরিয়ে দেবার অজুহাতে আর একবার তার সামনে গিয়ে দাঁড়াতে পারবে। কিন্তু সেই যে ভিডিও কলে কথা হলো শাড়ির দোকানে… এরপর কেটে গেল দশটি দিন! এই দশদিন অর্থাৎ দুইশ’ চল্লিশ ঘণ্টা তারার কেমন করে কাটল সেই খবর কেউ রাখেনি। মিথ্যে আশা বুকে নিয়ে ভিখিরির মতো কারো জন্য প্রতিনিয়ত অপেক্ষা করা বোধহয় মৃত্যুর চাইতেও বেশি কষ্টের। এই দশদিনে কতবার যে মনে মনে সে নিজের মরণ কামনা করল! কিন্তু মরণেরও মায়া হলো না। রোজ সকালে ঘুম থেকে উঠে সেই চিরচেনা দুর্বিষহ অপেক্ষার শহরেই নিজেকে আবিষ্কার করে গেল ক্রমাগত। সে এল না!
আজ ঘুম থেকে উঠেই দেখল ঝুমকি ভীষণ ব্যস্ত। তারা তখনো বিছানায় বসে আড়মোড়া ভাঙছে। ঝুমকি হাতে শলার ঝাড়ু নিয়ে সোফার গদিতে ঝাড়ন দিতে দিতে বলল, ‘ও মেয়ে! একটু জলদি জলদি উঠে আমার সাথে হাত লাগাও। গেস্ট আসবে।’
‘কে আসবে?’ তারার ঘুম ঘুম প্রশ্ন।
‘কে আবার? আমার ছেলের বন্ধুরা আসবে। তোমার বরকেও বলব।’ তারার ঘুম ছুটে যায়। উৎসুক হয়ে বলে, ‘সব বন্ধুরা আসবে? মানে ছয়জনই?’
‘সবাইকেই তো বলেছি। দেখা যাক আসে কি না। রুদ্র চলে যাবে। ভাবলাম ওর জন্য একটু রান্না করি। ছেলেটা খেতে ভালোবাসে।’
শোনামাত্র রক্তের কণায় কণায় রিমঝিম সুর খেলে যায়। স্প্রিং-এর মতো লাফ দিয়ে ওঠে হৃদপিঞ্জরের ছোট্ট যন্ত্রটা। তড়িঘড়ি করে বিছানা ছাড়ে। হাতমুখ ধুয়ে এসে ঝটপট ঘরের কাজে হাত লাগায়। ঠোঁটে উপচে পড়ে ডগমগে হাসি। কলকলিয়ে কথা বলতে থাকে। এই মুখচোরা মেয়েকে একসাথে এত কথা বলতে ঝুমকি কোনোদিন দেখেনি। ঝুমকি আরো বেশি অবাক হলো যখন মেয়েটা মহা উদ্যমে বলল, ‘খালা আজকে আমাকে একটা শাড়ি পরিয়ে দেবে?’
ঝুমকি ঝুমঝুম বিস্ময় নিয়ে তাকিয়ে রইল খানিকক্ষণ। তারপর তৃপ্ত গলায় বলল, ‘বাহ! আজকে সূর্য কোনদিক উঠল? তারারানী শাড়ি পরতে চাইছে?’
তারা লজ্জা পেয়ে মুখ নিচু করল। ঝুমকি বলল, ‘নিশ্চয়ই পরিয়ে দেব। জামাই আসছে। খুশি হবে দেখে। কোন শাড়িটা পরবি বল।’
সামি আর হৃদি এল ঠিক বারোটায়। তার একটু বাদে অমৃতা। আজ সামি মুখ ফিরিয়ে নিল না, অগ্রাহ্য করল না বরং দেখামাত্র একটি সৌজন্যের হাসি হাসল। যে হাসিটা আরো বেশি করে অমৃতাকে বুঝিয়ে দিল যে ওর প্রতি সামির মনোভাব এখনো আগের মতোই শীতল। কেন না, বন্ধু কখনো বন্ধুকে দেখে ভদ্রতার নকল হাসি হাসে না। অমৃতা বন্ধুদের হাসি দেখামাত্র বলে দিতে পারবে, কোনটা আসল, কোনটা নকল। তাছাড়া সামিকে দেখলে আজও একটা পাপবোধ বুকের জমিন ফুঁড়ে ভস করে মাথা গজিয়ে ওঠে। ওর দিকে সরাসরি তাকাতে ভয় হয়। চোর চোর ভাব মনটাকে সংকুচিত করে দেয়। অথচ চুরি তো অমৃতা করেনি। তবুও আজীবন এই চুরির দায় মাথায় নিয়ে সাজাপ্রাপ্ত অপরাধীর মতো নতমস্তকে ঘুরতে হবে সামির সামনে।
রুদ্র, বিভা, অভিজিৎ এল দেড়টার দিকে। রুদ্র কিন্তু খালি হাতে আসেনি। ঝুমকির জন্য উপহার হিসেবে নিয়ে এসেছে জামদানি শাড়ি আর পারফিউম। অভিজিৎ জামাই মানুষ। সে নিয়ে এসেছে একগাদা মিষ্টি বসেছে ড্রয়িংরুমে। তার সুবাদে বন্ধুরাও ভেতরের ঘর থেকে বেরিয়ে এসেছে। ছোট্ট ড্রয়িংরুমটাতে অত লোকের জায়গা হয় না। বেশ গাদাগাদি করে বসতে হলো। রাব্বিও উপস্থিত হলো যথাসময়ে। তারা ট্রে হাতে মিষ্টি এবং চা নিয়ে ড্রয়িংরুমে এসেছে। সে কোনোদিকে চোখ তুলে তাকাতে পারেনি। ভিড়ের মধ্যে থেকে একটা মেয়েকণ্ঠ বলে উঠেছে, ‘ওমা তারাকে কী সুন্দর দেখাচ্ছে! একদম নতুন বউ!’ ঝুমকি হেসে বলেছে, ‘নতুন বউ তো বটেই। দুদিন পর বিয়ে মেয়েটার। তোমরা সবাই দোয়া করো।’
তারা লজ্জায় কেঁচোর মতো কুঁকড়ে গিয়ে ছুটে গেছে রান্নাঘরে। উনুনের পাশে মস্ত গরমে দাঁড়িয়ে দাঁড়িয়ে শাড়ির আঁচলটা দাঁত দিয়ে চিবিয়ে গেছে অনবরত। বুকটা ভীষণ কাঁপছিল। মনে হচ্ছিল, যে কেউ দেখামাত্র টের পেয়ে যাবে ভেতরকার এলোমেলো অবস্থা। কোথাও লুকিয়ে যেতে পারলে বেশ হতো।
মনীষা আসার পর সকলে ওর গান শোনার বায়না ধরল। গান গাওয়ায় মনীষার আলস্য নেই। অনুরোধ পাওয়া মাত্র সে গান শুরু করে দেয়। গান শুনে আকাশের বাবা বেডরুম থেকে বেরিয়ে আসেন একবার। বসার ঘরে উঁকি দেন। চারদিক তীক্ষ্ণ দৃষ্টিতে পরখ করেন। তারপর নিপাট ভদ্রলোকের মতো নিজের ঘরে ফিরে যান। টেবিলে খাবার সাজানো হয়ে গেলে তারা ড্রয়িংরুমের পর্দার একপাশে এসে দাঁড়ায়। টের পায় বারান্দার দরজা-ঘেঁষা চেয়ারে বসে আছে জাদুকর। তার গা থেকে উড়ে আসছে পুরনো পৃথিবীর ঘ্রাণ! যে পৃথিবীতে মা ছিল… শরতের আকাশে পেঁজাতুলো মেঘ ছিল! কম্পমান চোখের পাতা মেলে একবার তাকায় তারা। চোখে চোখ পড়ে। বটলগ্রিন টিশার্ট, চুলে ঝুঁটি, গালে এবড়োখেবড়ো কৃষ্ণভ্রমর দাড়ি। কী এলোমেলো… দুরন্ত… আর সবল চেহারা… তবুও কী উথাল-পাথাল আকর্ষণ ওই মুখে! তারার বুক ভীষণ কাঁপতে থাকে। নিঃশ্বাস গাঢ় হয়। জাদুকরের মুখের ওপর থেকে চোখ সরাতে পারে না সে।
বারান্দার দরজার সামনে বসে আছে রুদ্র, উল্টো পাশে পর্দা ধরে দাঁড়িয়ে আছে তারা। ওর গায়ে ফিরোজা রঙের শাড়ি। পাতলা চশমার আড়ালের চোখে গাঢ় কাজলরেখা টানা। পিঠে ছড়ানো দীর্ঘ কেশভার আর কানের কাছে বারান্দার টব থেকে সদ্য ছিঁড়ে নেয়া একথোকা সাদা নয়নতারা ফুল। রুদ্রর ঠোঁটে হাসি নেই। বিস্ময়বিমূঢ় অনিমেষ দৃষ্টিতে সে উল্টো পাশে দাঁড়ানো মেয়েটির দিকে চেয়ে আছে। চেয়ে আছে সেই মেয়েটিও। কেউ লক্ষ্য করছে না ওদের এই চেয়ে থাকা। সবাই গান শোনার নেশায় মত্ত। গান শেষ হলে হাততালির ঝড় উঠল। আকাশ তড়িঘড়ি করে ভেতরের ঘর থেকে গিটার নিয়ে এসে তুলে দিল রুদ্রর হাতে। এদিকে খাবার ঠান্ডা হয়ে যাচ্ছে। ঝুমকি বারবার খাবারের কথা স্মরণ করিয়ে দিচ্ছে। কিন্তু কেউ তার কথা খুব একটা পাত্তা দিচ্ছে না। রুদ্র আবিষ্ট মনে গিটারে সুর তুলছিল। বন্ধুরা এতক্ষণে লক্ষ্য করল দলের সবচেয়ে ফুর্তিবাজ ছেলেটিকে আজ বড্ড নিষ্প্রভ দেখাচ্ছে। রুদ্রর গান মানে উল্লাস, আনন্দ। রুদ্রর গান মানে চারপাশের মানুষকে মাতিয়ে তোলা। মুখে ঝকঝকে হাসি… গানের তালে নাচবে পা… দুলবে মাথার বাবরি … চারিদিকে হইহই রব পড়ে যাবে। আজকে ওর সেই চিরাচরিত আমুদে ভাবটি নেই। চোখেমুখে খেলছে নিবিড় একাগ্রতা। তারা পর্দা ধরে দাঁড়িয়ে ছিল তখনো। নিমগ্নচিত্ত গিটারবাদককে দেখছিল নিষ্পলক চোখে। রাব্বি বসা থেকে উঠে পড়েছে। দাঁড়িয়েছে তারার পাশে, গা-ঘেঁষে। কানের কাছে মুখ নিয়ে ফিসফিস করে বলছে, ‘আজকে তোমার সাজটা একদম পার্ফেক্ট আমার পছন্দ হয়েছে। এভাবেই সাজবে সবসময়। নতুন বউ একটু সেজেগুজে না থাকলে ভালো লাগে না।’ রুদ্র সেই সময় মুখ তুলে দেখল তারাকে। এবার ওর চোখের দৃষ্টি অনুসরণ করল সকলে। ঝপ করে কয়েকজোড়া চোখ নিজের দিকে তীরের মতো ছুটে এসেছে, এটা বুঝতে পেরেই তারা সংকুচিত হয়ে গেল। রক্তের ঝাপটা এসে লাগল চোখে। রুদ্রর ঠোঁটে তখন এক টুকরো অপার্থিব হাসি। সে তারার ভীত ভীত কুণ্ঠিত মুখপানে চেয়ে গেয়ে উঠল,
“তোমার জন্য আকাশভরা তারা,
আমায় না হয় খোঁপার ফুলটি দিও,
বাউল মনের আকুল করা সুরে,
এই পাগলের ভালোবাসা টুকু নিও…”
লজ্জার অরুণ-বরণ রং চোখে মুখে ছড়িয়ে পড়তেই ভারী সুন্দর দেখালো তারাকে। পর্দাটা এত জোরে খামচে ধরল যে আরেকটু হলেই স্ট্যান্ড থেকে ঝুলে পড়বে। এক পলক রুদ্রর দিকে চেয়ে চোখ নামিয়ে নিল। আবার তাকালো। মুখের উপচে পড়া অবাধ্য হাসি ঠোঁট চেপে আটকানোর চেষ্টা করল। নাকের পাটা ফুলে উঠল অনভিপ্রেত অহংকারে। ঘরের সব্বাই এখন ওদের দুজনকেই দেখছে। আর ঐ পাগলটা নির্ভয়ে গেয়ে যাচ্ছে, বাউল মনের আকুল করা সুরে/ এই পাগলের ভালোবাসাটুকু নিও…!
এই লজ্জা মাথায় নিয়ে আর দাঁড়ানো গেল না। এক ছুটে ঘরের ভেতর পালিয়ে গেল তারা। নিঃশ্বাস আটকে আসছে। জ্বরের মতো উতরোল বিকারে লুপ্ত হচ্ছে চেতনা। রান্নাঘরের দরজার পেছনে নিজেকে কোনো রকমে আড়াল করল সে। ঘাম ঝরছে কপাল বেয়ে। গালে রক্তের আভাস। ঝুমকি সামনে এসে দাঁড়িয়েছে তখন। সন্দেহের মেঘ থমথম করছে তার মুখে। তারা শাড়ির আঁচল দিয়ে কপালের ঘাম মুছল, ‘খালা, খাবার ঠান্ডা হয়ে যাচ্ছে। উনারা আসছেন না কেন?’ কথাটা গলা থেকে উৎরে দিয়ে সে জায়গাটা থেকে চট করে সরে দাঁড়ালো।
বাসার মধ্যে একটা আকস্মিক শীতলতা নেমে এসেছে। আকাশ রাব্বির সামনে অপ্রস্তুতবোধ করছে। অভিজিৎ, মনীষা এবং বাকি বন্ধুরা বিভ্রমে ভুগছে। এদিকে রাব্বির মুখখানা গোলমরিচতুল্য। সে কুপিত দৃষ্টিতে রুদ্রকে দেখছে বারবার। খাওয়াদাওয়ার পাট চুকে গেল নির্বিঘ্নে। বন্ধুরা স্বাভাবিক মোডে ফিরে গেলো খুব দ্রুত। শুধু রাব্বির মুখ থেকে গোলমরিচের ঝাঁজটা যাচ্ছিল না কিছুতেই। তারা পারতপক্ষে অতিথিদের সামনে এল না আর। রান্নাঘরের এক কোণায় দাঁড়িয়ে দাঁড়িয়ে গরমে সিদ্ধ হলো। এই বাসাটা এত ছোট। লুকিয়ে থাকার মতো পর্যাপ্ত ফাঁকফোকর নেই!
লাঞ্চের পর সুযোগ বুঝে বন্ধুরা রুদ্রকে পাকড়াও করল। বিভা ওর হাত ধরে টেনেহিঁচড়ে নিয়ে এল ভেতরের ঘরে। দরজা আটকে দিয়ে বিভা নাচতে নাচতে বলল, ‘আমাদের রুদ্র প্রেমে পড়ে গেছে লা লা লা!’ হৃদি সতর্ক করল ওকে, ‘অ্যাই তুই নাচিস না। তোর পেটে বাছুয়া।’
সামির ভ্রু কুঁচকে গেলো, ‘বাছুয়া জিনিসটা কী?
হৃদি বলল, ‘বিভার বাচ্চার নাম রাখছি বাছুয়া।’
‘ছি! কী উইয়ার্ড নাম!’ অমৃতার মন্তব্য।
হৃদি চোখে মুখে অদ্ভুত ভঙ্গি করে বলল ‘উইয়ার্ড হবে কেন? কনসিভ করার পর থেকেই বিভা সারাদিন বলতে থাকে, কেমন জানি লাগতেছে রে। বাছা হলে এমন লাগে জানতাম নাতো! খালি খাই খাই লাগে। মনে হয় যা দেখি তাই খাই। তোরেও কোন সময় খাইয়া ফেলাই ঠিক নাই।’ বন্ধুরা সব হাসতে লাগল হৃদির কথা শুনে। হৃদি কিন্তু হাসল না। গম্ভীরভাবে বলতে লাগল, ‘উঠতে বসতে খালি ঘ্যানর ঘ্যানর… বাছা হবে… বাছা হবে…। এইজন্যে ওর বাছার নাম রেখে দিছি বাছুয়া।
বিভা হড়বড় করে বলল ‘হৃদি আমার বাছার নাম রাখছে বাছুয়া। আমি ওর বাছার নাম রাখছি কাছুয়া।’ সামি হেডবোর্ডে মাথা হেলিয়ে দিয়েছিল। বিভার আগডুমবাগডুম কথা শুনে চমকে গেলো সে। সোজা হয়ে বসল। সরু চোখে তাকালো বিভার দিকে, ‘কী বললি তুই? হৃদির বাচ্চা মানে?’
হৃদি অভয় দিয়ে বলল, ‘আরে ফিউচারের কথা বলতেছে।’
সামি শ্বাস ফেলল একটা, ‘ওহ… আমি তো ভয় পেয়ে গেছিলাম!’
হৃদি ওর পাশে বসে আহ্লাদি গলায় বলল, ‘ভয় কী? আমার একটা কাছুয়া লাগবে বুঝছিস? কবে দিবি?’
সামি নাক মুখ কুঁচকে বলল, ‘ইশ কী খ্যাত!’
‘বল কবে দিবি কাছুয়া?’
সামি মাছি তাড়াবার মতো হাত নেড়ে বলল, ‘বিরক্ত করিস নাতো!’
হৃদি খপ করে সামির কলার খামচে ধরল ‘একশ’বার বিরক্ত করব। বল কবে দিবি? এখুনি দে!’
কথাটা বলেই সে হঠাৎ খুব বিমর্ষ হয়ে গেলো। কলার থেকে হাত আলগা করে ঠোঁট উল্টে বলল, ‘কিন্তু আমরা তো প্রোটেকশন ছাড়াই করতেছি… আমার কি তাহলে বাছা হবে না?’
অমৃতা ফুঁসে উঠল, ‘সিরিয়াসলি? তোমরা উইদ অর উইদাউট প্রটেকশন করতেছ, নাকি ক্যামনে কী করতেছ, এইগুলা শুনতে হবে এখন?’ হৃদি লুতুপুতু স্বরে বলল, ‘কেন শুনতে সমস্যা কী? তুমি আবার এত ভদ্র হইলা কবে থেকে?’
অমৃতা কাঁচুমাচু মুখে বলল, ‘প্রব্লেম হইল আমি যা শুনি তা আমার চোখের সামনে ভাসতে থাকে… তোমরা দুইজন… মানে… ইয়াক…!’
সামি মৃদু ধমকের সাথে হৃদিকে বলল, ‘তুই হঠাৎ বাচ্চার জন্য মরে যাচ্ছিস কেন? এত তাড়াতাড়ি আমি বাপ হব না।’
‘কেন হবি না?’ রুখে ওঠে হৃদি।
‘বাচ্চা কাচ্চা… ঝামেলা… লাইফ এনজয় করে নেই। তারপর দেখা যাবে।’
হৃদির মুখে হালকা একটু দুশ্চিন্তার প্রলেপ পড়ে। হঠাৎ করেই চুপ হয়ে যায় সে। রুদ্র পড়ার টেবিলের ওপর উঠে বসেছে। পা দুটো ঝুলছে বাইরে। হাতে ধরা সেলফোনে চোখ নিবদ্ধ। বন্ধুদের কথাবার্তার বিন্দুমাত্র রেশ তার কান পর্যন্ত যাচ্ছে না। অমৃতা ছোঁ মেরে ওর হাত থেকে ফোনটা কেড়ে নিয়ে বলল, ‘অ্যাই পোলা, কাহিনি কী? ‘
‘আরে ফোন নিয়ে গেলি ক্যান। সমস্যা কী? দে এইদিকে।
অমৃতা ফোনটা আরো দূরে সরিয়ে নিয়ে বলল, ‘আগে কাহিনি বল। তারপর ফোন পাবি।’
বিভা হুট করে এগিয়ে এসে রুদ্রর দুই গাল ইচ্ছে মতো দলাইমলাই করে টেনে দিয়ে বলল, ‘কী সুন্দর করে প্রপোজ করলিরে দোস্ত… প্রেমে একদম হাবুডুবু খাচ্ছিস!’ রুদ্র লাল টাল হয়ে বিভার কাছ থেকে নিজেকে ছাড়িয়ে নিল। লজ্জা লজ্জা গলায় বলল, ‘কী যে শুরু করলি না তোরা!’
সামি বলল, ‘তুমি তো মামা খেল দেখায় দিলা… তলে তলে এতদূর। আমরা কিছুই জানি না!’
রুদ্র একটা দীর্ঘশ্বাস ফেলল, ‘আমি নিজেও কি কিছু জানি নাকি ছাই!’ অমৃতা তীক্ষ্ণ স্বরে বলল, ‘মানে কী? তুমি কিছু না জানলে এইটা কী ছিল? সবার সামনে মেয়েটারে তুমি কী বললা?’
রুদ্র নতমস্তকে বসে থাকে। তাকিয়ে থাকে নিজের হাতের আঙুলের দিকে। চোখে মুখে বিভ্রমের ছায়া খেলে। ভারী অসহায় দেখায় তাকে সেই মুহূর্তে। হৃদি ওষ্ঠ চাপা তাচ্ছিল্য নিয়ে বলে, ‘রুদ্র একটা গাধার বাচ্চা। এই মেয়েটা তেমন আহামরি সুন্দর না। এত ক্রেজি হওয়ার মতো কিছু নাই।’
রুদ্রর ম্লান মুখে হঠাৎ যেন ঝলসে ওঠে প্রবল উৎকণ্ঠা। এক পৃথিবী বিস্ময় নিয়ে বলে, ‘মেয়েটা সুন্দর না?’
প্রশ্ন ছুড়ে দিয়ে রুদ্র বন্ধুদের দিকে ব্যগ্রভাবে চেয়ে থাকে। উত্তরের অপেক্ষা করে। বন্ধুদের চুপ করে থাকতে দেখে নিজেই নিজের প্রশ্নের উত্তর দেয়, ‘আমার তো মনে হয় আমি ওর মতো সহজ-সরল সুন্দর মেয়ে এর আগে কখনো দেখি নাই। দেয়ার ইজ সামথিং ডিভাইন ইন হার!… আই থিঙ্ক শী ইজ সিম্পলি ডিভাইন!’ নিজের বক্তব্য নিজের কানেই কেমন অদ্ভুত লাগে রুদ্রর। বন্ধুরা অবিশ্বাসের চোখে চেয়ে থাকে। বিভা একসময় মিনমিন করে বলে, ‘এটা ঠিক মেয়েটা আগের চেয়ে অনেক সুন্দর হয়ে গেছে এখন। আজকে তো দেইখা চমকায় গেছি। বাট অনেস্টলি স্পিকিং দোস্ত… তোর জন্য আমাদের এক্সপেক্টেশন অন্য রকম ছিল। নো অফেন্স!’
আচমকা দড়াম করে ঘরের দরজাটা খুলে যায়। বুনো মোষের মতো তেড়ে আসে আকাশ। রুদ্রর মুখোমুখি দাঁড়িয়ে ফুঁসতে ফুঁসতে বলে, ‘এসব ফাইজলামির মানে কী?’
রুদ্র তাৎক্ষণিকভাবে কিছু বলতে পারে না। বিচলিত একটা ভাব ফুটে ওঠে ওর চেহারায়। অমৃতা আকাশের কাঁধে হাত রেখে বলে, ‘কুল ডাউন। এত চেতিস না। দেখতেছি ব্যাপারটা।’
আকাশ ফেটে পড়ে আক্রোশে, ‘দেখার কী আছে? যা হবার তা তো হয়েই গেছে তাই না? একটা মেয়ের বিয়ে হবে কাল বাদে পরশু। সেই মেয়ের উড বি হাজবেন্ডের সামনে এই হারামজাদা কোন আক্কেলে এমন একটা কাজ করল? ও কি মনে করছে কেউ কিছু বুঝে না? সবাই ওর মতো ব্যাক্কল?’
হৃদি গম্ভীরভাবে মাথা নেড়ে মতামত জানাল, ‘আসলেই কাজটা ঠিক করিস নাই রুদ্র।’
সামি স্বগতোক্তি করল, ‘তারার হবু বরটাকে আমার খুব একটা পছন্দ হয় নাই। ম্যান… হি লুকস ওল্ড!’
অমৃতা হাত উঁচিয়ে বলল, ‘থাম তো তোরা। রুদ্রকে কথা বলতে দে।’ এরপর রুদ্রর দিকে ঘুরে তাকিয়ে আদেশ করল, ‘তুই বল।
‘কী বলব? ওরে তো মানাই করছিলাম বিয়েটা দিতে।’ জড়তা কাটিয়ে উঠে নালিশ করার সুরে বলল রুদ্র।
এ কথায় বন্ধুদের মধ্যে বিস্ময়ের রোল পড়ে গেল। আকাশ ক্রুদ্ধ চোখে তাকিয়ে রইল খানিকক্ষণ রুদ্রর দিকে। তারপর দাঁত কিড়মিড় করে বলল, ‘হোয়াট দ্যা ফাক আর ইউ ট্রাইং টু ডু রুদ্র? ডু ইউ থিংক দিস ইজ অ্যা গেম?’
রুদ্র একটা হতাশ শ্বাস ফেলে অসহায় ভঙ্গিতে বলল, ‘বুঝলাম না কী এমন দোষ করলাম ভাই। আমার মনে হইছে মেয়েটা বিয়া করতে চায় না, তাই প্রথম থেকেই বলছি বিয়া দিস না। দ্যাটস ইট।’
অমৃতা বলল, ‘তাহলে আজকে এটা কী ছিল রুদ্র? তুই সবার সামনে ওর দিকে তাকায়ে গান গাইলি ক্যান?’
রুদ্র মলিন হাসে, ‘গান গাওয়াটা অপরাধ? গান গাইতে মনে চাইছে, তাই গাইছি।’
আকাশ তেড়ে উঠে বলল, ‘তোকে কে বলছে তারা বিয়ে করতে চায় না?’ বাক্যটা শেষ করেই সে গলা উঁচিয়ে হাঁক ছাড়ল, ‘তারা! অ্যাই তারা!’
‘থাক আকাশ। এখন আবার তারাকে ডাকতেছিস ক্যান?’ আপত্তি করে উঠল বিভা। আকাশ হুঙ্কার ছেড়ে বলল, ‘আজকে একটা ফয়সালা হয়ে যাক। ও সবসময় আমারে ব্লেম করে আমি নাকি জোর কইরা বিয়া দিতেছি। দেখি তারা কী বলে।’
মিনিট দুয়েকের মধ্যেই তারা দরজার কাছে এসে হাজির হলো। মুখ খানা রক্তিম। ঘনঘন শ্বাস পড়ছে। চোখে ভয়ের দাপাদাপি। বন্ধুদের আক্রমণে রুদ্র এমনিতেই ভেতরে ভেতরে নার্ভাস হয়ে পড়েছিল। তারাকে আকস্মিকভাবে তলব করে সালিস বসানোর নাটকটা তাকে মানসিকভাবে আঘাত করল। অপমানের কালো ছায়ায় থমথম করে উঠল মুখ।
তারা ঘরের মাঝে এসে গুটিশুটি হয়ে দাঁড়াতেই আকাশ ঠান্ডা গলায় প্রশ্ন করল, ‘একটা প্রশ্ন করব সরাসরি উত্তর দিবা।’
তারা অধোবদনে দাঁড়িয়ে রইল। একটা শব্দও উচ্চারণ করল না। ‘তোমার কি এই বিয়েতে মত নাই? তোমাকে কি আমি ফোর্স করে বিয়ে দিচ্ছি?’
তারা এক পৃথিবী বিস্ময় নিয়ে তাকাল আকাশের দিকে। হঠাৎ এত মানুষের সামনে ডেকে এনে এই অদ্ভুত প্রশ্ন করার অর্থ তার কাছে বোধগম্য হলো না। ভীষণ বিচলিত দেখালো ওকে। নার্ভাসভাবে বলল, ‘ফোর্স করবেন কেন ভাইয়া? এটা কেমন কথা?’
আকাশ বলল, ‘এভাবে নয়। তুমি স্পষ্টভাবে বল তারা, এই বিয়েতে কি তোমার মত আছে?’
তারা কাঠগড়ায় দাঁড়ানো আসামীর মতো মলিন মুখে বলল, ‘আমি তো বিয়েতে আপত্তি করিনি।’
‘এর মানে বিয়েটা তুমি নিজের ইচ্ছায় করছ?’
তারা একটা দীর্ঘশ্বাস আড়াল করল, ‘জি।’
আকাশ রুদ্রর মুখের ওপর অর্থপূর্ণ দৃষ্টি রাখল। মুখে বিজয়ীর হাসি। বোঝাই যাচ্ছে রুদ্রকে ভুল প্রমাণিত করতে পেরে সে বিশেষ সন্তুষ্ট। রুদ্র ব্যথিত চোখে কিছুক্ষণ চেয়ে রইল আকাশের দিকে। তারপর লাফ দিয়ে টেবিলের ওপর থেকে নেমে পড়ল। অপদস্থ গলায় বলল, ‘সরি। আমারই ভুল ছিল।’ কথাটা ছুড়ে দিয়ে হনহন করে বেরিয়ে এল সে ঘর থেকে। ড্রয়িংরুমে অভিজিৎ, ঝুমকি আর মনীষা বসে আছে। রুদ্র ওদের সামনে দিয়েই ঝড়ের বেগে সদর দরজা পার হলো। কোনোদিকে ভ্রূক্ষেপ করল না। সারা শরীরে লাঞ্ছনার সুচ ফুটছে। রক্তে টগবগ করছে অপরাধবোধের গ্লানি। সিঁড়ির চতুর্থ ধাপে পৌঁছে গেছে তখন। হঠাৎ পেছন থেকে উদ্বেগ মিশ্রিত কণ্ঠটা ভেসে এলো, ‘রুদ্র ভাইয়া!’
রুদ্র থমকে দাঁড়ালো। দম নিতে ভুলে গেলো সেকেন্ডের জন্য। ভুল শুনল না তো? ডাকটা কি বাস্তব? নাকি তার অবসন্ন মস্তিষ্কের ভ্রান্তিময় বিভ্রম?
‘রুদ্র!’
পেছন ফিরে তাকায় রুদ্র। সিঁড়িঘরের খুপরি জানালা দিয়ে আসা বিকেল শেষের সাদা আলোয় এক ঝলক দেখতে পায় তারাকে। তারা কয়েক পা এগিয়ে এসে দুই ধাপ সিঁড়ি ভেঙে মুখোমুখি দাঁড়ায়। রুদ্র নিজের হৃৎপিণ্ডে একটা আশ্চর্য কোলাহল টের পায়। মেরুদণ্ড শিরশির করে। ঠান্ডা স্নিগ্ধ ঝিরঝিরি অনুভূতিতে আচ্ছন্ন হয়ে আসে চেতনা। তারা ডান হাত বাড়িয়ে ব্রেসলেটটা এগিয়ে দেয়। কটা চোখের মণিজোড়ার ওপর গভীর একাগ্র দৃষ্টি রাখে। বুক কাঁপে রুদ্রর। নিজেকে ভীষণ বোকা আর ভীতু বলে মনে হয়। পড়া ভুলে যাওয়া নিরেট জড়বুদ্ধি ছাত্রের মতো অবোধ মুখে হাত বাড়িয়ে জিনিসটা তুলে নেয়। তারা ক্ষীণ স্বরে বলে, ‘শেভ করেন না কেন রুদ্র?
রুদ্র হালকা চমকে উঠে নিজের গালে হাত রাখে। সত্যি… অনেকদিন দাড়ি কামানো হয় না। মনেই থাকে না! মনীষা এসে দাঁড়ায় পেছনে। ফ্ল্যাটের সদর দরজার সামনে। রুদ্র রিস্টব্যান্ডটা হাতে নিয়ে তরতর করে সিঁড়ি ভাঙতে থাকে। হৃৎপিণ্ডের শোরগোল তখনো থামেনি। অবাধ্য হৃৎপিণ্ড কোনো রকমে সামলে সিঁড়ি ভেঙে নামতে নামতে ওর মনে পড়ে… তারা একটু আগে ভাইয়া ডাকেনি… শুধু নাম ধরে ডেকেছে!
রুদ্রর প্রস্থানের ক্ষণকাল পরে অমৃতা বলল, ‘কাজটা মনে হয় ঠিক হচ্ছে না আকাশ। রুদ্রকে আমি এরকম কখনো দেখি নাই।’
আকাশ তাচ্ছিল্যের সাথে বলে, ‘ধুর ধুর… ওই শালার কোনো ঠিক নাই। বিদেশে গিয়ে এসব বেমালুম ভুলে বসে থাকবে।’ কথাটা শেষ করে সে তীব্র চোখে অমৃতার দিকে তাকালো একবার। তীব্র গলায় বলল, ‘সবাইকে নিজের মতো ভাবিস না অমৃতা! রুদ্র খুবই আনরিলাঅ্যাবল একটা ছেলে। আজকে এরে ভালো লাগে তো কালকে তারে। ওর ওপর ভরসা করে আমি তারার বিয়ে বাতিল করতে পারব না। আর রুদ্র তো সিরিয়াসলি কিছু বলতেছে না। বিয়ে দিতে মানা করে। জিগাইছি যে বিয়া দিমু না ক্যান, তুই কি ওরে বিয়া করবি?’
‘তখন কী উত্তর দিল?’ অমৃতার উৎসুক প্রশ্ন।
‘বলে আমি ক্যান বিয়া করব। আজিব!’
আকাশের বলা ‘সবাইকে নিজের মতো ভাবিস না অমৃতা।’ কথাটার অন্তর্নিহিত অর্থ বন্ধুরা সকলেই বুঝেছিল। বুঝেছিল সামিও। এক ঝলক দেখেছিল সে অমৃতাকে সেই মুহূর্তে। চেহারাটা খুব খারাপ হয়ে গেছে। কপালে দাগ। কোটরাগত চোখ। একটা চিরস্থায়ী দুঃখী ভাব যেন আসন গেঁড়ে বসে গেছে ঐ মুখে।
আকাশের সেলফোনটা ঠিক সেই সময় বেজে উঠল। দ্রুত রিসিভ করল সে। কথা বলল মিনিট দুয়েক, তারপর লাইন কেটে দিয়ে হন্তদন্ত হয়ে বন্ধুদের বলল, ‘রাব্বি সাহেব ফোন দিছিলেন। উনি চাইতেছে কালকেই আকদ হয়ে যাক।
‘এত ক্যাড়া উঠছে ক্যান ব্যাটার? দুইদিন পর তো বিয়ে হচ্ছেই!’ বিভা বলল।
আকাশকে একটু বিভ্রান্ত দেখালো, ‘হুম… কী জানি… তাড়াহুড়া কেন করতেছে জানি না। যাই হোক, পরশুদিন আকদ হওয়া আর কালকে হওয়ার মধ্যে কোনো তফাত নাই। তাই না?’
শেষের প্রশ্নটা যেন নিজেকেই নিজে করল আকাশ। কিছুক্ষণ সবাই নিজস্ব চিন্তায় মগ্ন হয়ে রইল। কেউ কোনো কথা বলল না। একটা সময় সামি বলল, ‘রাব্বি খুব সম্ভবত রুদ্রকে নিয়ে ইনসিকিউরড ফিল করছেন। এ-কারণেই তাড়াহুড়া। কিন্তু অনুষ্ঠান তো সাতাশ তারিখেই হবে। তাই না?’
‘হ্যাঁ।’ উত্তর দিল আকাশ।
বিভা ফোড়ন কাটল, ‘ব্যাটা ভালোই ভয় পাইছে।’ কথাটা বলতে বলতে নিজের মনে হাসতে লাগল বিভা।
‘হাসিস ক্যান?’ বন্ধুদের প্রশ্ন।
বিভা হাসিতে ফেটে পড়ে বলল, ‘রুদ্রকে হিংসা করতেছে ঐ পেটমোটা পটলের মতো দেখতে লোকটা… এটা ভেবেই কেন যেন আমার খুব হাসি পাচ্ছে।’
হাসি ছোঁয়াচে। বিভার হাসি খুব দ্রুত ছড়িয়ে পড়ল বাকিদের মধ্যে। শুধু আকাশ গোমড়া মুখে বলল, ‘মানুষের চেহারা কখনো পটলের মতো হয় নাকি? তোদের সমস্যা কি জানিস? তোরা মানুষকে খুব আন্ডারেস্টিমেট করিস। এটা ঠিক না।’
বিভার হাসির তোড় আরো বাড়তে লাগল। দরজায় অভিজিৎ এসে কখন দাঁড়িয়েছে খেয়াল করেনি ওরা। এবার চোখ পড়তেই বিভা হাতছানি দিয়ে ডেকে বলল, ‘বাছুয়ার বাবা এদিকে এসো, শুনে যাও একটা কথা।
অভিজিৎ জানে তার বউটা মস্ত পাগল। কনসিভ করার পর থেকে পাগলামো আরও একধাপ বেড়ে গেছে। সে মুখে আলগা হাসি ধরে রেখে ভদ্র গলায় বলল, ‘শুনছি….. বলো।’
বিভা চোখমুখ খিঁচে হাসতে হাসতে বলল, ‘আমাদের রুদ্র আর ওই পটলের মতো দেখতে পেটমোটা লোকটা, এই দুজন হচ্ছে রাইভ্যাল… একে অপরের প্রতিদ্বন্দ্বী। বিষয়টা চিন্তা করেই কেমন হাসি পাচ্ছে না?’
.
আগামীকাল আকদ, এই খবরটা শোনার পর থেকেই তারার শুধু কান্না পাচ্ছে। ঝুমকি অবাক, ‘এত কাঁদছিস কেন? বিয়ে তো সেই কবে থেকেই ঠিক হয়ে আছে!’ তারা কোনো কথা বলতে পারছে না। মন চাইছে ছাদ থেকে লাফ দিয়ে পড়ে মরে যায়। কিংবা বিষ খায়। সে তো আর আসবে না! একটা মানুষ চলে যাবার সময় অন্য এক মানুষকে ভেতরে ভেতরে চূর্ণ- বিচূর্ণ করে দিয়ে গেলো, অথচ সেই মানুষটা কিছু জানল না পর্যন্ত! প্রকৃতির এ কেমন বিধান? এই বিয়েতে মত নেই, এমন কথা বলার স্পর্ধা তারার আছে নাকি? আকাশ তাকে করুণা করে থাকতে দিয়েছে… তিনবেলা খেতে দিয়েছে… নিরাপদ আশ্রয় দিয়েছে। এমন দেবতার মতো মানুষের সিদ্ধান্তের বিরুদ্ধে কি আওয়াজ তোলা যায়? এই বিয়ে না করার অপরাধে যদি ঝুমকি তাকে আবার নানার বাড়ি পাঠিয়ে দেয়? ঐ বাড়ির পিশাচগুলোর হাতে এবার নির্ঘাত খুন হয়ে যাবে। নিজের বাবাকে এই নিয়ে তিনবার ইমেইল করেছে। ফোন করেছে একাধিকবার। সেই লোক লাপাত্তা। আকাশ আর ঝুমকির মন ভেঙে দিয়ে তারা এই পৃথিবীতে টিকতে পারবে না। কেউ যদি কথাটা বুঝত! জাদুকরও তো ভুল বুঝে চলে গেলো। আরেকটু সাহসী কি সে হতে পারত না? ভাবতে ভাবতে তারা নিজেকে নিজে কটূক্তি করে, গাল দেয়। তোর মতো মেয়ের জন্য সাহস দেখাবে? তুই কি ওর যোগ্য? তবুও বুকের কোণে একটা ক্ষীণ আকাঙ্ক্ষা দুর্বল অগ্নিশিখার মতো জ্বলতে থাকে। যদি সত্যিই ওর মনে কিছু না থাকে তবে এমন করে চেয়ে থাকা কেন? কেন সবার সামনে ওভাবে গান গেয়ে অপ্রস্তুত করা? কেন ও জীবনে আসার পর থেকেই সবকিছু এমন সুন্দর হয়ে উঠল? কেন তারার জীর্ণ শরীরে এল রূপের প্লাবন? এতকাল কোথায় ছিল এসব সৌন্দর্য? জাদুকরের জন্যই জীবনটা রূপে আর মাধুর্যে ভর-ভরন্ত হয়ে উঠেছিল। সে চলে গেলে ছিবড়ে খাওয়া আমের আঁটির মতো ক্ষয়িত আর নিঃশেষিত হয়ে যাবে তারার সবকিছু। এই সর্বনাশের জন্য অপেক্ষা করা ছাড়া এখন আর কোনো গতি নেই। কাল সকালে আকদ! তারার মনে হচ্ছে আকদ নয়, বরং মৃত্যুদণ্ডের আদেশ জারি হয়েছে।
মনীষা বলল, ‘কাল যদি সকালে বিয়ে হয়, তবে এসো আজকেই আমরা হাতে মেহেদি দেই। গায়ে হলুদ করি।’
এই কথায় মেয়েদের মধ্যে একটা খুশির ধুম পড়ে গেল। গায়েহলুদের অনুষ্ঠানের কোনো পরিকল্পনা ছিল না। মেয়েদের এই ঝটিকা উদ্যোগ ঝুমকিকে অত্যন্ত আনন্দিত করে তুলল। তারার ভাগ্যটা নেহাত খুব ভালো, নইলে যে মেয়ের বাপ মা নেই, পরিবার নেই, আশ্রিতের মতো পড়ে আছে অন্যের বাড়িতে, সেই মেয়ের বিয়েতে কখনো এত আড়ম্বর হয় নাকি?
বিভা আর হৃদি সাজগোজের অযুহাত পেয়ে গেল। চট করে যার যার বাসায় গিয়ে নিয়ে এল শাড়ি আর ম্যাচিং অর্নামেন্টস। কিনে আনল হিনা মেহেদি টিউব। বরপক্ষ মেয়ের গায়েহলুদের জন্য কোনো তত্ত্ব পাঠায়নি। বিভা তাড়াহুড়া করে তারার জন্য একটা মেহেদি রঙের তাঁতের শাড়ি কিনল। ফুলের গয়না কিনল। মনীষা ছেলেদেরকে পাঠিয়েছে কাঁচা ফুলের বাজারে। ফুল আসতেই ঐ একরত্তি ড্রয়িং রুমের সিঙ্গেল বিছানাটাকেই ফুল-টুল দিয়ে সাজিয়ে মঞ্চ বানিয়ে ফেলল মনীষা। এর মাঝে একাধিকবার রুদ্রকে ফোন দেয়া হয়েছে। সে ফোন ধরছে না। কয়েকবার মুখের ওপর লাইন কেটে দিয়েছে। এমন অকাট আনন্দের মাঝে তার এই একগুঁয়ে আচরণ বন্ধুদেরকে বিচলিত করে তুলছিল ক্ষণে ক্ষণে। বিরক্তও যে হচ্ছিল না তা নয়। হৃদি তো বিরক্তিতে কাদা কাদা হয়ে বলেই ফেলল, ‘রুদ্রর বাচ্চা ঢং করার আর জায়গা পায় না। আজকে একটা আনন্দের দিন। একসাথে সবাই এনজয় করব তা না। সে উধাও হয়ে বসে আছে।’
বিভা বলল, ‘রুদ্রকে ছাড়া তো গানও হবে না। শয়তানটাকে ফোন দিয়ে তাড়াতাড়ি আসতে বল তো। গান-টান না হইলে গায়ে হলুদ জমে নাকি?’
অমৃতা দুই বান্ধবীর দিকে কিছুক্ষণ স্থির চোখে তাকিয়ে থেকে একটা দীর্ঘশ্বাস ফেলল, ‘তোরা খুব অদ্ভুত, জানিস? রুদ্রর মেন্টাল অবস্থা কী রকম সেটা নিয়ে কেউ চিন্তা করতেছিস না। নিজেদেরকে নিয়ে মত্ত হয়ে আছিস। কেমন ফ্রেন্ড তোরা?
হৃদি অমৃতার কাঁধে একটা হাত রেখে বলল, ‘চিল থাকো দোস্ত। রুদ্র হচ্ছে রুদ্র। দুইদিন পর সব ঠিক হয়ে যাবে।’
‘ঠিক না হইলে কী করবি?’
হৃদি বলল, ‘ঠিক না হইলে মাথার চুল কাইটা ফেলব আমি। কথা দিলাম।’
অমৃতা হেসে ফেলল, ‘মনে থাকে যেন।’
‘আইচ্ছা মনে থাকবে। দেখবি ইউএসএ যাবার পর রুদ্রর একটা ড্যাশিং গার্লফ্রেন্ড হবে।’
অমৃতার মনটা একটু খারাপ হয়ে যায়। হৃদি আর বিভার মধ্যে একটা সূক্ষ্ম অহংবোধ দেখতে পায় সে। দুজনেই নিজ নিজ সংসারে সুখী। পাশে আছে মনের মতো জীবনসঙ্গী। অভাব অনটন নেই। সুনিশ্চিত ভবিষ্যৎ। বিভার কোলজুড়ে দুদিন পর রাজপুত্র বা রাজকন্যা আসবে। শুরু হবে জীবনের নতুন অধ্যায়। হৃদির ব্যাংকের চাকরিটা হয়ে গেছে। না হলেও কোনো সমস্যা নেই। সামি ওর কোনো ইচ্ছা অপূর্ণ রাখবে না। চাকরিটা নেহাত শখের বশেই করবে সে। ফি বছর ভ্যাকেশনে দেশের বাইরে ঘুরতে যাবে। দামি দামি জিনিস কিনবে। ওদের সংসারেও আসবে নতুন অতিথি। সেই অতিথিকে কেন্দ্র করে ঘুরবে জীবন চাকা। ছেলে-মেয়েকে নামী-দামি স্কুলে পড়াবে। কোথাও কোনো ছন্দপতন হবে না। বিলাসব্যসন হয়ত মানুষের মনকে শক্ত করে তোলে। ধনীদের মধ্যে আবেগের তেমন উচ্ছ্বাস থাকে না, যতটা মধ্যবিত্তদের মধ্যে থাকে। তারা মেয়েটা আশ্রয়হীন, দরিদ্র এবং সাধারণ বলেই আজকে ওদের চোখে বন্ধুর জন্য মানানসই মনে হচ্ছে না। এমন হীন-মনোভাব বুকে পুষে রাখা যে কত বড় পাপ… কত বড় অপরাধ… ওরা কি তা জানে?
স্কুল বালিকার কোঁকড়ানো চুলের মতো কৃষ্ণ মেঘের দলে ছেয়ে গিয়েছিল ঢাকার ধোঁয়াটে আকাশ। ঝড়ো বাতাসে উড়ছিল এলোমেলো ধুলো। ঘন বরিষণের আসন্ন আভাসে উবে গেছে বিকেলের সাদা আলো। নগরীর উঁচু উঁচু বিল্ডিং-এর গায়ে অনাকাঙ্ক্ষিত বাদামী সন্ধ্যার ম্লান উপস্থিতি। বৃষ্টির ভয়ে লোকজন প্রায় হুড়োহুড়ি করে বাড়ির পথে ছুটছে। হকাররা গুটিয়ে নিচ্ছে পণ্যসামগ্রী। কেউ কেউ রাবারক্লথ দিয়ে মুড়ে দিচ্ছে বিক্রির জিনিস। চারিদিকে সোঁদা সোঁদা গন্ধ। যানবাহনের ভিড় লেগে গেছে রাস্তায়। দুর্যোগের বিকেলে কে কার আগে বাড়ি ফিরবে সেই প্রতিযোগিতায় নেমেছে লোকে। বৃষ্টিতে জলাবদ্ধতা তৈরি হবে। অনেক রাস্তা বন্ধ হয়ে যাবে। কারো কারো বাসার সামনে হয়ত উঠে যাবে হাঁটুজল। এসব দুর্ভোগের কথা নগরীর মানুষ জানে বলেই বাড়ি ফেরার এত তাড়া। এই ব্যস্ত, চলন্ত, কোলাহলপূর্ণ মেঘলা শহরের ঘিঞ্জি ফুটপাত ধরে হেঁটে যাচ্ছিল ছিপছিপে লম্বা এক অন্যমনস্ক যুবক। ঘাড়ে লুটিয়ে থাকা এলোমেলো বাবরি চুল উড়ছে হাওয়ায়। পায়ে দুই ফিতার স্যান্ডেল। চোখের দৃষ্টি উদাস। এত উদাস যে দেখলে কেমন চমকে উঠতে হয়। মনে হয় পার্থিব ব্যস্ততার সাথে এই দুই চোখের মালিকের কোনো যোগসাজশ নেই। জীবনে কিছু কিছু সময় মানুষ খুব ভালো মতো টের পায় যে একা থাকাটাই তার অমোঘ নিয়তি। খুব আমুদে, খুব বন্ধু বৎসল মানুষটাও হঠাৎ হঠাৎ ঝুপ করে একা হয়ে যায়। এক সমুদ্র মানুষের মাঝে তখন নিজের আপন বলতে কাউকে আর খুঁজে পাওয়া যায় না। সবাই পর হয়ে যায়। বিস্তৃত শব্দময় বিশ্বব্রহ্মাণ্ডের মাঝে নিজেকে বড়ই অবাঞ্ছিত এবং ঠুনকো বলে মনে হয়। পৃথিবীর ওপর অভিমান হয়। ইচ্ছে করে পৃথিবী ছেড়ে দূরে কোথাও চলে যেতে। কিন্তু মানুষ যে আজন্ম পৃথিবী নামক খাঁচায় বন্দি! সেই একই আকাশের নিচেই তাকে ঘুরে ঘুরে ফিরে আসতে হয়।
শহরের কোথাও একটু নির্জনতা নেই, লুকোনোর জায়গা নেই। জনসমুদ্রের মধ্যে দিয়ে অনেকটা সময় বুক ভর্তি রাগ আর অভিমান নিয়ে চুপচাপ হেঁটে বেড়াল রুদ্র। এমন অসহ্য অভিমানী রাগ আগে কখনো হৃদয় জুড়ে আসন পেতে বসেনি। রাগটা কার ওপর তা সঠিক জানে না সে। একবার বন্ধুদের ওপর রাগ হচ্ছে, আবার মনে হচ্ছে পুরো দোষটা আসলে তার নিজেরই। তুচ্ছ একটা ব্যাপার নিয়ে সে বাড়াবাড়ি করছে। তারার ওপরেও রাগ হচ্ছে। মেয়েটা কেন বিয়ে করার জন্য অমন মুখিয়ে আছে? নিজের মতামত দৃঢ়ভাবে জানাবার মতো সাহস নেই। ভীষণ ভীরু মেয়েটা। আত্মসম্মান বলতেও কিছু নেই। থাকলে আকাশের কথায় অমন পুতুল নাচ নাচত না। এমন একটা যেন-তেন মেয়েকে নিয়ে রুদ্রই একটু বেশি ভেবে ফেলছে। হয়ত আকাশের কথাই ঠিক। মেয়েটি স্বতঃপ্রবৃত্ত হয়েই বিয়েটা করছে। রুদ্রর এসব নিয়ে কথা বলাই উচিত হয়নি। ওদের ব্যক্তিগত ব্যাপারে নাক গলানোটা চরম অনধিকার চর্চা হয়েছে! রুদ্র ঠিক করল আজ রাতেই চট্টগ্রাম চলে যাবে। মনটাকে স্বাভাবিক রাস্তায় ফিরিয়ে আনতে হবে। ভাবল বাসস্ট্যান্ডে গিয়ে টিকেট কাটবে। তখনো ঝড়ের তাণ্ডব কমেনি। উতলা বাতাসে শহর লণ্ডভণ্ড হয়ে যাচ্ছে। চোখে ধুলো এসে কিচকিচ করছে। হাওয়ার দাপটে ঠিকমতো চোখ খুলে রাখা দায়। অন্ধের মতো হাঁটছিল রুদ্র। হঠাৎ কার সাথে যেন ধাক্কা লেগে গেল। নাকে এসে লাগল মেয়েলি পারফিউমের ঘ্রাণ। রুদ্র বালি কিচকিচ করা আধবোজা চোখে দেখল একটি ভারী সুন্দর দেখতে তরুণী মেয়ে সামনে দাঁড়িয়ে আছে। মুখে গনগনে তেজের আগুন।
‘ধাক্কা দিলেন কেন?’
রুদ্র সচকিতভাবে বলল, ‘সরি, আমি দেখিনি আপনাকে। ভুল হয়ে গেছে।’
রুদ্রর চোখ তখন আটকে গেছে রাস্তার ধারের একটা নাপিতের দোকানে। মনে পড়ল তারা আজ শেভ করার কথা বলেছিল। মেয়েটিকে পাশ কাটিয়ে সে পাশের দোকানে ঢুকে গেল। শেভ করল। পুরোপুরি নয়। সবুজ ঘাসের মতো একটা ক্ষীণ আস্তর লেগে রইল গালে। সেলুন থেকে বেরিয়ে আবারও নিরুদ্দেশ যাত্রা। শহরের অলি-গলি ভবঘুরের মতো চষে বেড়াল। এক সময় শ্রান্ত শরীর নিয়ে রমনা পার্কে এসে বসল। পায়ের কাছে ঘুরতে লাগল নেড়ি কুকুরের দল। আশেপাশে ভিক্ষার থালা হাতে ঘুরছে ভিখিরি। পার্কের গাছগাছালি দুলছে মাতাল তুফানে। কয়েকটা অল্পবয়সী টোকাই ছেলে অর্থহীন উল্লাস করে আসন্ন বৃষ্টিকে স্বাগত জানাচ্ছে। রুদ্র একটি সোনালু গাছের নিচের বেঞ্চিতে চিৎ হয়ে শুয়ে পড়েছে। বাতাসে দিগ্‌ বিদিগশূন্য হয়ে ভেসে বেড়াচ্ছে ফুলের পাপড়ি। নাকে ধাক্কা খাচ্ছে সোঁদা মাটির ঘ্রাণ। ছাই রঙের আকাশে কালো ধোঁয়ার মতো কুণ্ডুলি পাকিয়ে উড়ে বেড়াচ্ছে মেঘ। বুকের ঠিক কোথায় যন্ত্রণাটা হচ্ছে তা ঠিক মতো ঠাওর করা যাচ্ছে না। কিন্তু সর্ব সত্তা দিয়ে অনুভব করা যাচ্ছে। একটা গভীর মন খারাপের অসুখ ভেতরটাকে খুঁটে খুঁটে নিঃশেষ করে দিচ্ছে। মনের এমন ভয়াবহ বিপর্যয় কী করে মোকাবেলা করতে হয় কে জানে! মনই তো মানুষের সব! মনই মানুষকে বাঁচায়, হাসায়, কাঁদায়। সেই মনেরই যদি জটিল, দুর্গম রোগ হয়… তবে মানুষ বাঁচে কী করে? রুদ্র তমসাচ্ছন্ন মেঘমেদুর আকাশের দিকে একদৃষ্টে চেয়ে ছিল। মেঘে মেঘে ঘষা লেগে চমকে উঠছে চোখ ধাঁধানো বিদ্যুৎ। বজ্রপাতের শব্দে ফেটে পড়ছে পৃথিবী। দস্যি বাতাস গাছের পাতা উড়াচ্ছে শূন্যে, মটমট করে ভাঙছে গাছের ডাল। ধুলো এসে লাগছে চোখে মুখে। হঠাৎ মেঘের পর্দা ঠেলে উঁকি দিল সেই মুখটা। পাতলা কাচের চশমার পেছনের ডগডগে সরল দুটি চোখে পৃথিবীর সমস্ত রূপ উপচে পড়ছে। সেই রূপের ঝাঁজ রুদ্রকে কেমন ছেয়ে ফেলল মুহূর্তের মধ্যে। রক্তকণিকা শিউরে উঠল অবোধ, অস্পষ্ট কষ্ট কষ্ট ভালো লাগায়! ঝেঁপে বৃষ্টি নামল। বৃষ্টির ঝরঝর শব্দে ঢাকা পড়ে গেল ব্যস্ত নগরীর যাবতীয় কোলাহল। আকাশটা ভেঙে ভেঙে পড়তে লাগল রুদ্রর বুকের ওপর। বৃষ্টির শীতল জল ছুঁয়ে দিয়ে গেলো হৃদয়ের প্রতিটি রন্ধ্র। কী মনে করে যেন পকেট থেকে সেলফোনটা একবার বের করল রুদ্র। অমৃতার টেক্সট ভেসে আছে ফোনের পর্দায়।
দোস্ত তারার আকদ কাল সকালে হচ্ছে। এখন গায়ে হলুদ। তুই কই? আসবি না?
বৃষ্টিতে চারপাশ সাদা। অমৃতা বারান্দায় দাঁড়িয়ে ছিল। গায়ে এসে পড়ছে একরোখা বৃষ্টির জল। সামনের বিল্ডিং-এর ছাদে দুটি কিশোরী মেয়ে গান গেয়ে গেয়ে বৃষ্টি বিলাস করছে। ছুটছে ছাদের এক মাথা থেকে আরেক মাথায়। মাঝে মাঝে কোমর দুলিয়ে নেচেও ফেলছে আনন্দে। বিল্ডিং-এর পাশের মেস বাড়ির টিনের চালে জল গড়ানোর শব্দ হচ্ছে। হাওয়া বড় উতলা! বুকে জমে থাকা সমস্ত খরা শুষে নিচ্ছে এক নিমেষে। বাবার দেয়া সাদা খোল নীল পাড়ের শাড়িটার কথা মনে পড়ছিল অমৃতার। মনে পড়ছিল তার কথা। এই বৃষ্টিভেজা মন কেমনের মেঘলা দিনে কী করছে মানুষটা? সোঁদা মাটির ঘ্রাণের সাথে স্মৃতির কুঠুরির কোনো গোপন সংস্রব আছে বোধহয়। নইলে ঐ ঘ্রাণ নাকে এসে লাগলেই বুক কেন দুরুদুরু করে? ফেলে আসা দিনগুলোর সুখ সুখ অনুভূতি কেন দূর থেকে হাতছানি দেয়? সেই দিনটাও বৃষ্টি-বৃষ্টি গন্ধে ভরা ছিল। কী গভীর হতাশায় ডুবে গিয়ে, এক পৃথিবী আঁধার নিয়ে উত্তরা বাড়ির গেটের ভেতর ঢুকেছিল অমৃতা! মেঘলা দিনের আকাশ মাথায় নিয়ে সেই সুন্দর মানুষটা বসে ছিলেন গোল বারান্দায়। ভাবতে ভাবতে অমৃতার চোখে সুখের একটা আবছা ছায়া পড়ে। কুচিকুচি বৃষ্টির জল ভিজিয়ে দেয় শরীর। অমৃতা টের পায় তার ঠোঁটে এখনো বেঁচে আছে প্রথম চুম্বনের আমেজ। এই আমেজটুকু কখনই হারিয়ে যাবার নয়। ওই একটুখানি সুখ স্মৃতিই নাহয় উদ্বৃত্ত হয়ে থেকে যাক আজীবন।
ভেতরে খুব হৈচৈ হচ্ছে। তারাকে মনের আশ মিটিয়ে সাজিয়ে দিয়েছে বিভা। বিভার হাতের গুণেই কি না কে জানে, সাজের পর তারাকে অপূর্ব সুন্দর দেখাচ্ছে। কিন্তু মেয়েটা এত বেশি কান্নাকাটি করছে, যেকোনো মুহূর্তে পুরো সাজ নষ্ট হয়ে যাবার সম্ভাবনা আছে। বিভা ফুলেল মঞ্চের ওপর বসে তারার হাতে মেহেদি লাগিয়ে দিচ্ছে। হৃদি আর মনীষা কার্পেটের ওপর বরের তত্ত্ব সাজাচ্ছে। বেডরুমে আড্ডা দিচ্ছে আকাশ, সামি আর অভিজিৎ। ডালা সাজানোর পালা শেষ হলে হৃদি আর বিভা শাড়ি পরে তৈরি হবে। ফটোসেশন হবে। হবে গান বাজনা এবং খাওয়াদাওয়া। এমন ঝুমঝুম আনন্দের মাঝে তারার ফিচ ফিচ কান্নাটা বাগড়া দিচ্ছে থেকে থেকে। ঝুমকি বারবার সান্ত্বনা দিচ্ছে, ‘সব মেয়েদেরকেই এক সময় শ্বশুরবাড়ি যেতে হয়। সব ঠিক হয়ে যাবে। এত কান্নাকাটির কিছু নেই। আমরা কাছাকাছিই আছি। যেকোনো সময় চলে আসবি দেখা করতে।’
তারাকে দেখে বিভার নিজের বিয়ের দিনটির কথা মনে পড়ছিল। তার মনটাও এত ভয়ংকর খারাপ ছিল যে চোখের জলে সাজসজ্জার রফাদফা হয়ে গিয়েছিল। তারার হাতে মেহেদী দিতে দিতে বিভা নরম গলায় বলল, ‘জানো, আমার বিয়ের দিনও মন প্রচণ্ড খারাপ ছিল। কাঁদতে কাঁদতে বেহুঁশ হবার দশা। তোমার তো কোনো বয়ফ্রেন্ড নেই। আমার বয়ফ্রেন্ড ছিল। বাবা মা সব জেনেশুনেও বিয়ে দিয়ে দিয়েছিল জোরজার করে। প্রথম কিছুদিন খুব কষ্ট হয়েছিল একথা সত্য। কিন্তু দ্যাখো, এখন আমি কত্ত সুখী! অভিজিৎ আমার জীবনের সবচেয়ে বড় আশীর্বাদ। ভাগ্যিস বাবা মায়ের কথা মেনে নিয়েছিলাম সেই সময়! তুমি দেখো… তোমার ক্ষেত্রেও ঠিক এমনই হবে। প্রথম কয়টা দিন খারাপ লাগবে, কান্না পাবে। তারপর সব ঠিকঠাক।’
তারা ঝাপসা চোখে চেয়ে ছিল বিভার দিকে। মাথাটাও বড্ড ঝাপসা। কোনো চিন্তা স্থির হয়ে থাকছে না। ভাবনাগুলো পদ্মপাতায় জমে থাকা শিশিরের মতো তিরতির করে কাঁপতে কাঁপতে গড়িয়ে পড়ছে নিঃশব্দে। হারিয়ে যাচ্ছে শূন্যে। ফাঁকা মাথায় শুধু বরফের মতো চাকচাক হয়ে জমে আছে অসহ্য যন্ত্রণা। বিভা তারার হাতে মেহেদি দিতে দিতে মিটমিটে হাসি হেসে বলে, ‘বরের নামটা যেন কী? লিখে দেব নাকি?’
তারা মৃদু স্বরে বলে ‘শুধু একটা অক্ষর লিখে দিলেই হবে আপু।’
‘হ্যাঁ… তাই করি। খুব বেশি জায়গাও নেই। কী যেন তোমার বরের নামের প্রথম অক্ষরটা?’
তারা লাজুক গলায় মিষ্টি করে উচ্চারণ করে শব্দটা- ‘র।’
বিভা মনোযোগ দিয়ে লিখে দেয়। বাইরে তখনও বৃষ্টির একটানা ঝরঝর। সদর দরজাটা খোলা। হঠাৎ সেই দরজা ঠেলে ভেতরে ঢুকে পড়ে আপাদমস্তক ভেজা এক ছিপছিপে লম্বা মানুষ। তারার হৃৎপিণ্ড চলতে চলতে হঠাৎ প্রবলভাবে ব্রেক কষে ফেলে। রুদ্রর চুল থেকে টপটপ করে বেয়ে পড়ে জল। টি-শার্ট লেপটে লেগে থাকে গায়ের সাথে। হৃদি আর মনীষা বিয়ের তত্ত্ব সাজাতে সাজাতে সুর করে গান গায়। ভেতর থেকে আকাশ আর সামির কণ্ঠস্বর ভেসে আসে। ভেসে আসে হাসির শব্দ। চৌকাঠের সামনে দাঁড়িয়ে অনিমেষ চেয়ে থাকে কন্দ্র শাড়িপরা, গায়ে হলুদের সাজে সজ্জিতা তারার দিকে। চেয়ে থাকতে থাকতে চোখ জ্বালা করে। শ্বাস ঘন হয়। চার চোখেতে মিলে থাকে আঠাকাঠির মতো। নেশার মতো সুতীব্র ভালোলাগা ছোবল মারে রক্তে। দুজনের মধ্যিখানে একটা অদৃশ্য সেতু তৈরি হয়। কেউ ওদের লক্ষ্য করে না। সেকেন্ডের কাঁটা এগিয়ে যায় টিকটিক করে। রুদ্র এক সময় ভেজা শরীর নিয়ে কার্পেটের ওপর উঠে আসে সন্তর্পণে। হৃদি আর মনীষাকে ডিঙ্গিয়ে এগিয়ে যায় মঞ্চের দিকে। বিভার মাথাটা তারার হাতের ওপর ঝুঁকে ছিল। রুদ্রর আগমন টের পেয়ে ঘাড় ঘুরিয়ে তাকাল সে। দেখল রুদ্রর ভেজা চুল, ভেজা শার্ট, কপাল বেয়ে গড়িয়ে পড়া বৃষ্টির জল… দেখল একজোড়া রক্তলাল চোখ… দেখল জ্বরের মতো উৎকণ্ঠা সেই মুখের আনাচেকানাচে! এবার তারা বেশ ভয় পেয়ে গেছে। মুখ রক্তশূণ্য। ঠোঁট শুকনো। হৃদি চিৎকার করে বলে ওঠে, ‘পুরা কার্পেটটা ভিজিয়ে দিলি তুই। কী অসভ্য!’ রুদ্র হৃদির কথার কোনো প্রত্যুত্তর করে না। অজানা অচেনা দুর্দান্ত অনুভূতির অদ্ভুত প্রলয়ে ভাসতে ভাসতে তারার দিকে চেয়ে শ্বাসরুদ্ধকর গলায় সে একটা মাত্র শব্দ উচ্চারণ করে, ‘চলো!’
ঘরে নেমে এল অস্বাভাবিক গা শিউরে ওঠা পিন-পতন নীরবতা। তারা একবার ঝাপসা চোখে চারপাশের মানুষগুলোকে দেখল। সবকিছু অহেতুক, ভিত্তিহীন আর তুচ্ছ বলে মনে হলো তার কাছে। শুধু সামনে দাঁড়ানো মানুষটাই নির্ভুল সত্য। কয়েকটা সেকেন্ড কাটল মাত্র। তারার চোখ থেকে টপটপ করে গড়িয়ে পড়ল কয়েকফোঁটা জল। চট করে বিভার কাছ থেকে নিজের হাতটা ছাড়িয়ে নিল সে। উঠে দাঁড়াল নিঃশব্দে। রুদ্রর দিকে চেয়ে চাপা স্বরে একবার বলল, ‘চলেন!’
ঘরে উপস্থিত মানুষগুলো কোনো কথা বলতে পারছিল না। নির্বাক বোবা চোখে চেয়ে ছিল শুধু।
ঝুমকির মুখটা দুশ্চিন্তায় এতটুকু হয়ে গেছে। ধাক্কাটা সামলে উঠতে পারছে না। তারার মতো শান্ত-শিষ্ট মুখচোরা মেয়ে যে এত বড় অঘটন ঘটাবে তা ভুলেও কখনো চিন্তা করেনি। আর রুদ্রকে সে নিজের সন্তানের মতো মায়া মমতা করেছে। সেই ছেলে দিন শেষে সাপ হয়ে ছোবল কাটবে তা কে জানত! এতক্ষণের আনন্দ উৎসবের জোয়ারে আচমকাই ভাটা নেমে এসেছে। সবার মুখ অন্ধকার। রুদ্র ফোন রিসিভ করছে না। তারা তো মোবাইল ফেলেই বেরিয়ে গেছে। আকাশের মুখটা তেজের আগুনে গনগন করছে। রাক্ষুসে রাগ ঝড় তুলছে তার মাথায়। অস্থির চিত্তে ঘরের এক প্রান্ত থেকে আরেক প্রান্তে পায়চারি করছে। সামি বলল, ‘মাথা ঠান্ডা কর দোস্ত। মাথা ঠান্ডা করে চিন্তা কর কী করা যায়।
‘চিন্তা করার তো কিছু নাই। রাব্বিকে ফোন করে বলতে হবে কালকের বিয়েটা হচ্ছে না। ব্যস ঝামেলা শেষ।’ অমৃতা সিদ্ধান্ত দিল। আকাশ ফুঁসে উঠে বলল, ‘কোন মুখে লোকটাকে আমি এসব কথা বলব? রুদ্র এইটা কী করল?’
‘রুদ্র তো তোকে বলেছিল বিয়েটা দিস না।’ ঠান্ডাভাবে বলল অমৃতা।
‘এসব ঢং না করে সরাসরি বললেই তো পারত সে তারাকে বিয়ে করতে চায়।’ আকাশের কণ্ঠে বারুদ ঝলসে ওঠে। সামি বলল, ‘ও নিজেও বুঝতে পারে নাই। তুই আসলে বিয়ে নিয়ে তাড়াহুড়া না করলে পারতি।’
আকাশ ব্যাকুল হয়ে বলল, ‘তোমরা একটা বিষয় বুঝতেছ না বিয়ের সিদ্ধান্ত ছিল ওর খালার। রুদ্র যদি সিরিয়াসলি বলত যে, সে মেয়েটাকে পছন্দ করে তাহলে তো এসব ঝামেলা হইত না। সে বলল না কেন? এখন আমাকে এতবড় একটা ঝামেলায় ফেলায় দিয়ে হাওয়া হয়ে গেছে। কোন দেশি ফাইজলামি এইগুলা?’
আকাশ সমানে চেঁচিয়ে যাচ্ছিল। হৃদি আর বিভা কচুপানা মুখে বসে আছে বিছানার ওপর জবুথবু হয়ে। অমৃতার মুখে ক্ষীণ হাসির রেখা। সেই হাসি দেখে হৃদি ব্যথিত স্বরে বলল, ‘তুই হাসতেছিস ক্যান? কোন জিনিসটা দেইখা তোর হাসি পাইতেছে?’
অমৃতা বলল, ‘রুদ্রর সাহস আমাকে মুগ্ধ করেছে।’ একটু থেমে সে হৃদির চোখে সরাসরি তাকিয়ে অবিচল গলায় বলল, ‘কেন হৃদি? তোর কি কিছু মনে পড়ে না? তুইও তো সামির বিয়ের ঠিক আগের দিন হাওয়া হয়ে গেছিলি। তোদের তো এটলিস্ট রুদ্রকে বোঝা উচিত!’
হৃদির মুখটা ঝুপ করে কালো হয়ে গেল। থমথমে গলায় বলল, ‘রুদ্রকে বুঝতেছি না এটা কে বলল? কথা হচ্ছে রুদ্র একটা পাগল। পাগল বলেই ওর ওপর ভরসা হয় না।’
অমৃতা ব্যঙ্গের হাসি হাসল ‘আমরা সবাইই কম-বেশি পাগল আছি। তোরা যে তানিশাকে ধোঁকা দিয়ে বিয়ের আগের দিন পালায় গেছিলি, সেটা কি পাগলামো নয়? বিভা যে বিয়ের পরেও দিনের পর দিন প্রেম করত অভিজিতের চোখে ধুলো দিয়ে, সেটা কি পাগলামো নয়? অপরাধ নয়?’
ভাগ্যিস অভিজিৎ আশেপাশে নেই। বিভা চাপা গলায় বলল, ‘আহ… থাক না অমৃতা! পেছনের কথা বলে কী লাভ?’
অমৃতা আগের মতোই পরিষ্কার কণ্ঠে বলল, ‘ফেলে আসা দিনের অভিজ্ঞতাই আমাদের বর্তমানকে সহজ করে তোলে। তোরা নিজেরা যখন পালায় বিয়ে করিস, লোক ঠকাস, তখন কিছু হয় না। অন্যেরা করলে সেটা মস্ত দোষ। আজিব!… যাই হোক, আই অ্যাম হ্যাপি ফর রুদ্র। আমি কখনই চাই নাই ওর ভাগ্যটাও আমার মতো হোক।’
শেষের কথাটা ভুলবশত বলে ফেলায় একটু অপ্রস্তুত হলো অমৃতা। চকিতে একবার তাকাল সামির দিকে। সামি তীক্ষ্ণ চোখে ওকেই দেখছিল!
বাড়ি ছেড়ে বেরিয়ে আসতেই হাড় কাঁপানো ভেজা বাতাস ওদের আকণ্ঠ ডুবিয়ে দিয়ে গেলো। কিন্তু দুজনের কেউই সেই বাতাসের ঠান্ডা স্পর্শ টের পেল না। রুদ্রর চোখে মুখে একটা বিমূঢ় স্তব্ধতা নেমে এসেছে। হৃৎপিণ্ডে চাক চাক হয়ে থমকে আছে ভয়ঙ্কর বিস্ময়বোধ। তার আজন্মকালের চিরচেনা শরীরটায় যেন ভর করেছে সম্পূর্ণ অন্য এক মানুষ। এই দেহ-মন আর নিজের বশে নেই। বাসার সামনের মুদির দোকানে টিমটিমে হলুদ আলো জ্বলছে। সেই অস্ফুট আলোয় রাস্তায় জমে থাকা কাদা জলের দিকে নিষ্কম্প দৃষ্টি নিক্ষেপ করে রুদ্র বশীভূতর মতো হেঁটে যাচ্ছিল। ওর এক হাত পেছনে শাড়ির কুচি সামলে কাদার ওপর সাবধানে পা ফেলছে তারা। অনিশ্চয়তায় দুলছে বুক। নিজেকে পাগল মনে হচ্ছে। মস্তিষ্ক জমে গেছে জড়বুদ্ধি মানুষের মতো। কোনো ভাবনা খেলছে না মাথায়। শুধু বুক থেকে ঊর্ধ্বধাবিত হয়ে ছুটে আসছে তীব্র হাহাকার মিশ্রিত প্রশ্ন, ‘কী করলাম?… এ আমি কেন করলাম?…এখন কী হবে?
গলির মাথা পর্যন্ত গটগটিয়ে হেঁটে এল রুদ্র। পেছন ফিরে দেখল না একবারও। তারার গায়ে এক প্যাঁচ দিয়ে পরা শাড়ি, কানে গলায় ফুলের গয়না। মাথায় ঘোমটা। দেখলে মনে হয় নতুন বউ। রাস্তার লোকজন বধূ- বেশের মেয়েটির দিকে হাঁ করে তাকিয়ে ছিল। অস্বস্তিতে কুঁকড়ে যাচ্ছিল তারা। এমনিতেই বৃষ্টির দিন। কাদাজলে শাড়ির কুচি ভিজে যাচ্ছে। আঁচল উড়ছে ফরফর করে। অস্বস্তির সীমা নেই। আর রুদ্রর ভাব দেখে মনে হচ্ছে সে এখন তারাকে চেনেই না। এক লাফে ফুটপাতে উঠে গেছে। দিশাহারা তারা কেনা গোলামের মতো ওকে অনুসরণ করছে। দুকূল ছাপানো কান্নায় ভেসে যেতে চাইছে বুক। এত বড় ভুল সে কী করে করল? কেন ছেলেটার কথামতো বাসা থেকে বেরিয়ে এলো? এই ছেলে তো আস্ত পাগল!
হঠাৎ হাত তুলে একটা খালি রিকশা দাঁড় করালো রুদ্র। রিকশাটা ফুটপাতের ধার-ঘেঁষে থামতেই উঠে পড়ল চট করে। একপাশে সরে এসে তারার জন্য জায়গা করে দিল। শঙ্কিত, উদ্বিগ্ন তারা কোনো প্রশ্ন না করে চুপচাপ উঠে বসল রিকশায়। মুখটা দুশ্চিন্তায় কুঁকড়ে আছে। চশমার ভেতরের আলগা পাপড়ি লাগানো মেকআপ করা চোখে ছমছম করছে ভয়। হুড খোলা রিকশায় সে রুদ্রর গা বাঁচিয়ে বসল। শীর্ণ ছিপছিপে তনুখানি গুটিশুটি হয়ে চেপে রইল একদিকে। মধ্যবয়সী রিকশাঅলা প্যাডেলে চাপ দিয়ে ঘাড় ঘুরিয়ে বলল, ‘কই যাইবেন মামা?’
রুদ্র অপ্রস্তুত হলো প্রশ্নটা শুনে। তারার দিকে আড়চোখে একবার তাকিয়ে অস্বস্তি নিয়ে বলল, ‘আপনি চালান। একটু পরে বলছি কোথায় যেতে হবে।’
রিকশাঅলা এ নিয়ে তেমন উচ্চবাচ্য করল না। নীরবে প্যাডেল ঘোরাতে লাগল। বৃষ্টির রাত বলে রাস্তা ফাঁকা। বেশ জোরে জোরেই চলছিল রিকশাটা। বৃষ্টি-বৃষ্টি গন্ধভরা মদিরা-মত্ত বাতাসে মিশে যাচ্ছিল বুকের সব শুষ্কতা। রুদ্রর চুল, জামা-কাপড় সব এখনো ভেজা। একটু শীত শীত ভাব হচ্ছিল। জ্বর আসবে কি না কে জানে! কিছু একটা বলা উচিত। বলার আছে অনেক কিছু! কিন্তু কীভাবে শুরু করবে বুঝতে পারছে না। একটা তারছেঁড়া উত্তেজনা বুকের ভেতরটায় চরম অরাজকতা সৃষ্টি করেছে। শ্বাস কষ্ট হচ্ছে। হঠাৎ চোখে চোখ পড়ে গেল। দুজনেই অপ্রস্তুত হয়ে সরিয়ে নিল চোখ। সেই মুহূর্তে রুদ্রর নিজের ওপরেই খুব রাগ ধরে গেল। কী করছে সে পাগলের মতো? মেয়েটাকে কেন ডেকে নিয়ে এল বাসা থেকে? আর আনলই যেহেতু এখন তবে মুখ ফুটে কোনো কথা বের হচ্ছে না কেন?
সেই সময় সেলফোনটা বেজে উঠল। সামির নম্বর ভেসে উঠেছে স্ক্রিনে। রুদ্র রিসিভ করল।
‘হ্যালো।’
‘ওই শালা! কই তুই?’
‘আমি তো… রিকশায়…!’ ইনোসেন্ট উত্তর দিল রুদ্র।
‘রিকশায় কী করস? মেয়েটা কই?’
রুদ্র কুণ্ঠা নিয়ে একবার তাকালো তারার দিকে। তারা ওর দিকেই চেয়ে আছে। ফোনের স্পিকারের ভলিউম বেশি হওয়ায় সামির বলা সব কথাই শুনতে পাচ্ছে সে।
‘আমার সাথেই আছে।’
‘সাথে আছে তো বুঝলাম কিন্তু যাচ্ছিস কোথায়?’
রুদ্র অপ্রতিভ গলায় বলল, ‘কোথায় যাওয়া যায় ভাবছি।’
সামি একটু সময় চুপ করে থেকে ভারি উত্তেজিত গলায় বলল, ‘তোরা কি আজকেই বিয়ে করবি?’
প্রশ্ন শুনে একটা প্রবল ঝাঁকুনি খেয়ে গেলো রুদ্র। মনে হলো পৃথিবীর সবচেয়ে অস্বস্তিকর এবং লজ্জাজনক প্রশ্ন এটা। সংকোচের ধাক্কায় মুখখানা কুঁকড়ে গেল। তারা অতর্কিতে চোখ ঘুরিয়ে নিয়েছে। রুদ্র আমতা আমতা করে বলল, ‘না…আব্বা আম্মার সাথে কথা বলতে হবে…।’
অপরিসীম কুণ্ঠাবোধ তারার নাক কান সব জমিয়ে দিচ্ছিল একদম রুদ্রর কথাগুলো যেন শুনতে পেয়েও শুনছিল না ঠিকমতো। এত লজ্জা লাগছে! মনে হচ্ছে লজ্জার ঠ্যালায় একদম মরেই যাবে! সামি বলল, ‘তাহলে কী করবি?’
‘আকাশ কী বলে?’
‘তোরে পিটানোর জন্য রেডি হইতাছে। আয় একবার। খেলা হব্বে এইবার মামা!’
সামির বলার ধরনে একটু হাসল রুদ্র। লঘু গলায় বলল, ‘তোরা আছিস কী করতে? ম্যানেজ কর।’
হঠাৎ সামির ফোনটা জায়গা বদল করল। ভেসে এল হৃদির কণ্ঠস্বর I ‘অ্যাই পাগলা, করিস কী?’
‘কিছু না।’
‘কেন? প্রেম করতেছিস না?’
আবারও অস্বস্তিতে জাড় হয়ে যায় রুদ্র। তারা বিপন্নভাবে আরো একটু দূরে সরে যায়। অপ্রস্তুতভাবে দাঁত দিয়ে কামড়ে ধরে শাড়ির আঁচলের একটা প্রান্ত। রুদ্র কণ্ঠস্বরে জোরপূর্বক স্থিরতা ধরে রাখার চেষ্টা করে বলে, ‘এখন রাখি।’ হৃদি ঠাট্টার সুর তুলল গলায়,
‘ফোন রাখার জন্য এত ব্যস্ত হচ্ছিস কেন? কী করতেছিস আসলে দোস্ত? চুমু খাচ্ছিস নাকি?’
কথাটা শুনে তারা পারলে লাফ দিয়ে নেমে যায় রিকশা থেকে। রুদ্রর বিচলিত মুখে রক্তের লাল ঝাপটা এসে লাগে। অপ্রস্তুত হয়ে ফোনের লাইন কেটে দেয় সে। তারপর দুজনে দুদিকে দৃষ্টি দিয়ে বসে থাকে। যেন কেউ কাউকে চেনে না!
ফোনটা আবার আসে। এবার বিভার নম্বর থেকে।
‘হ্যালো।’
‘হ্যালো রোমিও!’
‘ফাইজলামি না করে কেন ফোন করছিস সেটা বল।’ কঠোর শোনায় রুদ্রর কণ্ঠস্বর
‘তুই এক কাজ কর। বাসায় ফিরে আয়।’
‘ইম্পসিবল।’ বুলেটের মতো তীক্ষ্ণ বেগে শব্দটা বেরিয়ে আসে মুখ থেকে।
‘কেন? ফিরে এসে আকাশের সাথে ঠান্ডা মাথায় কথা বল।’
এবার তারা ঘুরে তাকিয়েছে রুদ্রর দিকে। চোখে উৎকণ্ঠা। গালের ভাঁজে ভাঁজে ভয় মিশ্রিত দুশ্চিন্তার আকুলি-বিকুলি।
রুদ্র ওর চোখে চোখ রেখেই হৃদিকে বলল, ‘আকাশকে বল কালকের বিয়েটা আগে ক্যানসেল করতে। তারপর আমরা আসব।’
‘বিয়ে ক্যানসেল করা এত সহজ না।’
রুদ্র অধৈর্য গলায় বলল, ‘আমারে ওই লোকের ফোন নাম্বার দে। আমি ফোন করে কথা বলতেছি।’
‘তুই কী বলবি?’
‘যা বলার বলব আমি। তুই নাম্বার দে।’
সামি ফোনটা কেড়ে নিল বিভার হাত থেকে।
‘শোন… তুই প্যারা নিস না। আমরা দেখতেছি কী করা যায়। কিন্তু কথা হইল তুই এখন মেয়েটারে নিয়ে যাবি কই এত রাতে?’
রুদ্র চুপ করে রইল। সামি একটু ভেবে নিয়ে বলল,
এক কাজ কর। আমাদের বাসায় চল।’
‘আরে না… কেমন দেখায়… আংকেল আন্টি কী ভাববে?’
‘তাহলে… গাজীপুরে আমাদের একটা গেস্টহাউজ আছে। ওখানে যেতে পারিস। আমি কেয়ারটেকারকে ফোন করে বলে দিচ্ছি।’
সেই সময় ফোনটা অমৃতা কেড়ে নিল, ‘রুদ্র… অনেক হইছে। বাসায় ফিরে আয়।’
‘আগে বিয়ে ক্যানসেল কর। তারপর আসব।’
সামি অমৃতার হাত থেকে পুনরায় ছিনিয়ে নিল ফোন, ‘যাবি গাজীপুর?’
‘একটু দূরে হয়ে যায়… দেখি… তুই ঠিকানা দে।’ একটু থেমে রুদ্র আবার বলল, ‘আর শোন, আকাশকে দেখিস। ওই শালা যেন বেশি চাপ না নেয়।’
‘চিন্তা করিস না। ওরে আমরা ম্যানেজ করতেছি।’ তারা চুপচাপ শুনছিল কথাগুলো। আকাশ আর ঝুমকির কথা মনে পড়তেই মনটা ভীষণ খারাপ হয়ে গেছে। অপরাধবোধ আর গ্লানিতে থম ধরে আছে ভেতরটা। রিকশাটা সাত মসজিদ রোডের ওপর দিয়ে বেশ দ্রুত গতিতেই এগিয়ে যাচ্ছিল। মেঘ ডাকছিল ঘনঘন। আবারও বৃষ্টি নামবে হয়ত। ভেজা বাতাসটা বড় সুন্দর! গায়ে লাগলেই মন কেমন করে! তারা একবার চোরা চোখে রুদ্রকে দেখল। এলোমেলো বাবরি চুল উড়ছে হাওয়ায়। কটা চোখের মণিজোড়ায় চিকচিক করছে রাস্তার ফ্লুরোসেন্ট আলোর সাদাটে প্রতিবিম্ব। লম্বাটে শীর্ণ চোয়ালে এখন জঙ্গলের মতো দাড়ি নেই। একশ’ ভোল্টের ফকফকা হাসিটাও নেই। গম্ভীরতার গাঢ় ছায়াঘেরা মুখখানা ভারি অন্যমনস্ক দেখাচ্ছে। যেন কবিতার পঙ্ক্তি থেকে নেমে আসা উদাসী আউলবাউল স্বাপ্নিক পুরুষ! সেইদিকে চেয়ে থেকে তারার বুকটা ভীষণ কাঁপতে থাকে। বিশ্বাস হয় না… পছন্দের মানুষটা আজ এত কাছাকাছি বসে আছে!
সামির কাছ থেকে গেস্টহাউজের ঠিকানা পাওয়া মাত্রই রুদ্র রিকশা থামাতে বলল। ভাড়ার জন্য দরদাম না করে একশ’ টাকার একটা নোট গুঁজে দিল রিকশা চালকের হাতে। ভাঙাচোরা চেহারার মধ্যবয়স্ক রিকশাঅলা একগাল হেসে বলল, ‘আপনাদের কি আজকেই বিয়া হইছে?’
লজ্জায় কান ঝাঁঝাঁ করে উঠল তারার। চট করে অন্যদিকে মুখ ফিরিয়ে নিল সে। রুদ্র ব্রিতভাবে শব্দটা উচ্চারণ করল, ‘না…।’ একটু থেমে তারাকে চোখ ঘুরিয়ে দেখল একবার। তারপর হালকা হেসে বলল, ‘এখনো হয়নি… তবে হয়ে যাবে। দোয়া করবেন মামা।’
তারা মুখ তুলে কোনোদিকে তাকাতে পারল না। সংকোচের একটা পাহাড় যেন ধসে পড়ছে গায়ের ওপর। মিশিয়ে দিচ্ছে মাটির সাথে। ওরা যেখানে দাঁড়িয়েছে তার পাশেই সুপার মার্কেট। রিকশা, সিএনজি, গাড়ি ভিড় জমিয়ে তুলেছে ফুটপাতের পাশে। ভারি বিশৃংখল অবস্থা। রুদ্র এই প্রথম কথা বলল তারার সাথে, ‘তোমার কিছু লাগবে?’
তারা মুখ নিচু করে বলল, ‘বুঝলাম না।’
‘না মানে… জামা-কাপড়? এখানে মার্কেট আছে। চাইলে কিনে নিতে পার।’
‘আমার কিছু লাগবে না। আপনার শার্ট-প্যান্ট ভিজে গেছে একদম। চেঞ্জ না করলে জ্বর আসবে।’
কথা যৌক্তিক। রুদ্র ঠিক করল প্রথমে বিভার বাসায় গিয়ে নিজের ব্যাগটা নিয়ে নেবে। তারপর যাবে সামির গেস্টহাউজে। উবার কল করার পর তিন-চার মিনিট অপেক্ষা করতে হলো। এই তিন-চার মিনিট ওরা নিরাপদ দূরত্ব বজায় রেখে দাঁড়িয়ে রইল। কেন যেন আড়ষ্ট ভাবটা যাচ্ছেই না। হুট করে এমন অদ্ভুত পরিস্থিতির শিকার হতে হবে তা কে জানত! কেউ যেন অনাকাঙ্ক্ষিতভাবে জীবনের চাকাটা একদম উল্টো দিকে ঘুরিয়ে দিয়েছে। এই দিক পরিবর্তনের ধাক্কা সামলে উঠতে কিছুটা সময় তো লাগবেই। রুদ্র পেছনের সিটে তারার পাশে বসতে গিয়েও বসল না কেন যেন। ড্রাইভারের পাশে বসল। এতে একরকম হাঁফ ছেড়ে বাঁচল তারা। অন্তত কিছুটা সময় তো স্বস্তিতে থাকা যাবে।
গাড়িতেও ওদের তেমন কোনো কথা হলো না। দুশ্চিন্তা, ভয় এবং সংকোচে রুদ্র ভীষণ চুপসে আছে। পরীক্ষার প্রশ্নপত্র পাবার আগে বুকটা যেমন থমকে থাকে দুশ্চিন্তামিশ্রিত ভয়ে, ঠিক সেরকম একটা ভয় ওর চেতনার পরতে পরতে ডালপালা ছড়িয়ে দিয়েছিল। হালকা ভলিউমে নজরুল সঙ্গীত বেজে যাচ্ছে। এয়ারকন্ডিশনের হিম হিম স্পর্শে ভরে আছে ভেতরটা। জানালার কাচের ভেতর দিয়ে তারা দেখছিল বৃষ্টিভেজা আলো ঝলমলে রাতজাগা নগরী। বহুবার দেখেছে আগে, তবে আজ যেন সম্পূর্ণ নতুন চোখে দেখল। মন খারাপের পৃথিবীটার রাজপথে কোনো মায়া ছিল না। ছিল কেবলই বীভৎস যান্ত্রিকতা। কিন্তু এই পৃথিবীতে, যে পৃথিবীতে মায়ের শরীরের ঘ্রাণ শ্বাস টানলেই পাওয়া যায়, যে পৃথিবীতে সঙ্গে থাকে জাদুকর… সেই পৃথিবীর সবকিছুই অনেক বেশি বেশি সুন্দর! তারার মনে হলো, আজকের দিনটা তার জীবনের সবচেয়ে সুখের দিনগুলোর একটি। এত সুখ তার জন্য জমা ছিল তা কে জানত!
রাত সাড়ে দশটার সময় ওরা গাজীপুর এসে পৌঁছল। কাঁচা রাস্তা পার হয়ে হাতের ডান পাশে ছোট্ট পুকুর ফেলে গাড়িটা এগিয়ে গেলো গোলাপি রঙের লতানো বাগানবিলাস ছাওয়া গেটের কাছে। হর্ন দিতেই গেট খুলে দিল দারোয়ান। গাছগাছালির ছায়ায় ঘেরা শান্ত সুনিবিড় বাড়িটি দেখামাত্র ভীষণ ভালো লেগে গেলো তারার। টালির ছাদ দেয়া দোতলা বাড়ি। সামনে গাড়ি বারান্দা। দু’পাশে শোভা পাচ্ছে নানা জাতের ফুলগাছ। সামি কেয়ারটেকারকে আগেই জানিয়ে রেখেছিল। ওরা গাড়ি থেকে নেমে দেখল লুঙ্গি-গেঞ্জিপরা প্রৌঢ় কেয়ারটেকার দরজা খুলে দাঁড়িয়ে আছে অভ্যর্থনা জানাবার জন্য। ভীতু ভীতু পা ফেলে রুদ্রর পেছন পেছন এগিয়ে এল তারা। দুই ধাপের সিঁড়ি ভেঙে পোর্চে উঠে দেখল দরজার পাশে একটা আকাশি রঙের সিরামিকের জুতো। জুতোর মাথায় সবুজ রঙের ছোট্ট সিরামিকের ব্যাঙ। দরজার মাথায় লাগানো নেমপ্লেটে বড় বড় অক্ষরে লেখা ‘সামিউল হক’। কদিন আগেও এখানে রাশেদুল হকের নাম লেখা ছিল। সম্প্রতি রাশেদ এই গেস্টহাউজটা ছেলের নামে হিবা করেছেন। তাই নেমপ্লেট পাল্টে ফেলা হয়েছে। তারা চোখ বড় করে দেখছিল চারপাশটা। সে নিম্ন মধ্যবিত্ত ঘরের মেয়ে। আভিজাত্য কী বস্তু তা নিজ চোখে কখনো দেখেনি। আজকে তার চোখে মুখে মুগ্ধতা এবং বিস্ময় একযোগে ডিগবাজি খাচ্ছে।
ভেতরে ঢুকতেই মাঝারি আকারের ড্রয়িং রুম চোখে পড়ল। দুই সেট লাল গদির কাউচ। একটা সাদা ফুটন। সেন্টার টেবিলে সাজানো ফুলদানি থেকে মাথা তুলে উঁকি দিচ্ছে কয়েক জোড়া লাল গোলাপ। পাশে একটা মার্বেল পাথরের মোমদানি। জানা গেল কেয়ারটেকারের নাম আকবর। সে ব্যাগ বহন করে করিডোরের সাথে লাগোয়া একটি ঘরে পৌঁছে দিল ওদের। রুদ্র লক্ষ্য করল অন্যান্য ঘরগুলোতে তালা দেয়া। আকবরকে সামি ওদের বিষয়ে কী বলেছে আল্লাহ জানে। অন্যঘর খুলে দিতে বলতে সংকোচ হচ্ছে। লোকটা জানালো সে এখানে থাকে না। বাড়ি খুব কাছেই। পুকুর ধারে। রাতে কিছু প্রয়োজন হলে ফোন করে জানালেই হবে। কেয়ারটেকার ঘর থেকে বেরিয়ে যাবার পর তারাও আর দাঁড়ালো না। ছুটে পালালো ঘর থেকে। ওকে এভাবে বেরিয়ে যেতে দেখে রুদ্রর মনে একটা অপমানের কাঁটা খচখচ করে উঠল। এত দূরে এমন নির্জন একটা বাড়িতে হুট করে চলে আসা বোধহয় উচিত কাজ হয়নি। মেয়েটা অন্যরকম কিছু ভাবছে কি না কে জানে! এই খবর বাবা মায়ের কানে গেলে সর্বনাশ! বাড়ি থেকে দূরে, প্রায় অনেকগুলো বছর একটানা ঢাকায় থেকেছে সে। যতই বাউন্ডুলে ছন্নছাড়া বা এলোমেলো হোক না কেন, বাড়ির লোকের কানে কখনো কোনো অপবাদ যায়নি। নারীঘটিত কেলেঙ্কারি বা নেশা ভাং করার বদনাম তার বন্ধুদের মধ্যে কারুরই নেই। কিন্তু আজকের এই ঘটনার কথা মা বাবার কানে গেলে কী রকম সর্বনাশ হবে তা চিন্তা করেই গা শিউরে উঠল ওর। দুশ্চিন্তার একটা ঝড় উঠল বুকের ভেতর। বৃষ্টিভেজা জামা-কাপড় এতক্ষণে মোটামুটি শুকিয়ে গেছে। তবে একটা ভ্যাপসা সোঁদা সোঁদা গন্ধ বেরোচ্ছে। কাপড় পাল্টে নিয়ে সে তোয়ালে দিয়ে চুল মুছে নিল ভালো করে। মাথাটা ভার হয়ে আছে। জ্বর না এলেই বাঁচোয়া। ঘর থেকে বেরিয়ে দেখল আকবর আর তারা ডাইনিং টেবিলে খাবার সাজাচ্ছে। তারার মুখে কোনো দুশ্চিন্তার ছাপ নেই। বরং চোখেমুখে একটা চাপা আনন্দ ডগমগ করছে। মাথার ঘোমটা নেমে গেছে ঘাড়ে। চুলে এল খোঁপা। খোঁপার চারিধারে বেলিফুলের গজরা জড়ানো। কপালে একটা বড় লাল টিপ। কী সুন্দর লাগছে ওকে দেখতে! যেন রবীন্দ্রনাথের গল্পের নায়িকা!
রুদ্রকে দেখে আকবর এক গাল হেসে বলল, ‘ভাবী খুবই ভালো মানুষ। আমি এতবার বললাম আমার কোনো সাহায্য লাগবে না। উনি শুনলেনই না। নিজের হাতে সব খাবার গরম করলেন।
তারার চোখে লজ্জার রেশটা ফিরে এলো। রুদ্র একটু হাসল শুধু। কিছু বলল না। লক্ষ্য করল লোকটার কথায় কোনো আঞ্চলিকতার টান নেই। ঝকঝকে শুদ্ধ ভাষায় কথা বলছে। চেহারা দেখেও মনে হয় যেন মার্জিত রুচিসম্পন্ন পরিবারের কেউ। আকবর সযত্নে চেয়ার এগিয়ে দিল ওর দিকে। বলল, ‘মাত্র তিন ঘণ্টা আগে সামি ভাই ফোন করে বললেন তার বেস্ট ফ্রেন্ড আসবেন। বলেছেন আদর যত্নের যেন কোনো কমতি না হয়। এত অল্প সময়ের মধ্যে কিছুই করতে পারিনি। আমার গিন্নী তাড়াহুড়া করে যা পেরেছে করেছে।’
রুদ্র দেখল টেবিল ভর্তি হয়ে আছে খাবারে। খিচুড়ি, গরুর মাংস, কাবাব, সবজি ইত্যাদি। সে কৃতজ্ঞ গলায় বলল, ‘অনেক কিছু করেছেন আকবর ভাই। এত আয়োজনের প্রয়োজন ছিল না।’
তারা একটা চেয়ার টেনে নিয়ে বসেছে। রুদ্রর মুখোমুখি। আকবর সহজ গলায় প্রশ্ন করল, ‘আপনাদের বিয়ে হয়েছে কতদিন হলো স্যার?’
তারা জগ থেকে পানি ঢালছিল গ্লাসে। প্রশ্ন শুনে হাত কেঁপে গেল। পানি চলকে উঠে গড়িয়ে পড়ল টেবিলে। আকবর ঘটনাটা লক্ষ্য করল। সে বেশ বুদ্ধিমান। তারার বিচলিত অবস্থা দেখে মনে সন্দেহের উদ্রেক হওয়া অসম্ভব ব্যাপার নয়। রুদ্র পরিস্থিতি সামলে নেয়ার জন্য ত্বরিত গলায় বলল, ‘খুব বেশিদিন হয়নি।’
তারা এমনভাবে খাবার খাচ্ছে যে দেখে মনে হচ্ছে প্লেটের মধ্যে পুরো শরীরটা মিশিয়ে দিতে পারলে বেঁচে যেত। আকবর সহজে ওদেরকে ছাড়ল না। কোথায় বাড়ি, সামির সাথে কতদিনের বন্ধুত্ব এসব নানা তথ্য খুঁটিয়ে খুঁটিয়ে জেনে নিতে লাগল। রুদ্র এমনিতে ভোজন রসিক মানুষ। ভালো খাবার কব্জি ডুবিয়ে না খেলে শান্তি হয় না ওর। কিন্তু আজকে অল্প একটু খেয়েই উঠে পড়ল। হাত ধুয়ে অশান্তভাবে বেরিয়ে এল পোর্চে। আবারও বৃষ্টি নামবে। মেঘ গর্জে উঠছে থেকে থেকে। কাছেই কোথাও কাঁঠালচাঁপার গাছ আছে। বাতাসে উড়ে আসছে ভারি সুন্দর গন্ধ। রুদ্র একটা সিগারেট ধরালো। বুকে চাপচাপ হয়ে জমে আছে দুশ্চিন্তা। রাব্বি নামের লোকটা এখন খুব বেশি ঝামেলা না করলেই হয়। রুদ্র চায় না আকাশ কোনো বিপাকে পড়ুক। অবশ্য অন্য বন্ধুরা সাথে আছে। এটাই ভরসা। আকাশকে এই সমস্যা একলা মোকাবেলা করতে হবে না। বন্ধুরা ওকে আগলে রাখবে। রুদ্র সামির নম্বরে কল করল। কয়েকবার রিং পড়তেই রিসিভ করল সামি
‘হ্যালো দোস্ত, কী অবস্থা?’
‘এইতো… তোদের কী খবর?’
‘আমরা মাত্র বাসায় আসলাম।’
‘বিয়ে ক্যানসেল করছে?’
‘হ্যাঁ আকাশ তো ওই লোককে ফোন করেছে।’
‘কী বলছে ফোন করে?’
‘বলছে বউ পালাইছে।’
‘তাই?’
‘হ।’
‘তারপর?’
‘ওই লোক তো ক্ষেপে গেছে। বলে পুলিশে রিপোর্ট করবে। যেভাবেই হোক খুঁজে বের করবে, ছাড়বে না কিছুতেই… এইসব বালছাল।’
‘আকাশ ঠিক আছে তো?’
‘ঠিক আছে বলতে… একটু আপসেট… তোরা আসলে বিষয়টা আগে খুলে বললেই পারতি।’
রুদ্র একটা দীর্ঘশ্বাস ফেলল, ‘আগে বলব কী করে? আমি নিজেই তো কিছু জানতাম না!’
আকবর বেরিয়ে এল ভেতর থেকে। সালাম দিয়ে বলল, ‘স্যার এখন আমি আসি। কোনো দরকার হইলে বলবেন। ফোন নাম্বার লিখে দিয়ে আসছি ভাবীকে।’
রুদ্র সৌজন্যতার হাসি হেসে বলল, ‘ঠিক আছে আকবর ভাই। অনেক ধন্যবাদ আপনাকে।’
আকবর একটু দূরে সরে যেতেই রুদ্র সামিকে বলল, ‘তোর এই আকবরকে আমাদের ব্যাপারে কী বলছিস?’
‘তেমন কিছুই না। জানতে চাইছিল তুই কি একা যাবি নাকি। আমি বলছি একা না, ওয়াইফ থাকবে সাথে। গার্লফ্রেন্ড বা বান্ধবী সাথে থাকবে এটা তো বলা যাবে না এদেরকে, বুঝিস না? ওই ব্যাটা বাবার কী রকম যেন আত্মীয় হয়।’
ফোনটা হঠাৎ ছিনিয়ে নিল হৃদি। কানে ঠেকিয়ে খুব আহ্লাদী কণ্ঠে বলল, ‘দোস্ত! কী করতেছিস?’
রুদ্র বিরক্ত হলো, ‘নাচি।’
‘একটু ভিডিও পাঠাইস আমাদেরকে।’
‘উফ… এত লেইম কেন তোরা?’
‘তুমি গার্লফ্রেন্ডের সাথে নাচতেছ এমন একটা দৃশ্য দেখার জন্য কতদিন ধরে কত অপেক্ষা। এখন তুমি লুকায় লুকায় নাচবা? আমাদের একটু বিনোদন দিবা না?’
‘হুম… আরো কিছু…।’
হৃদি জমানো গলায় বলল, ‘আজকে রাতে কী হবে দোস্ত? নেটফ্লিক্স অ্যান্ড চিল? তোর এতদিনের এত পবিত্র ভার্জিনিটি লস হয়ে যাবে? ভাবতেই আমার কেমন…’
‘আজাইরা প্যাঁচাল করিস না তো হৃদি। ফোন রাখি। পরে কথা বলব।’
‘হ্যাঁ এখন তো ফোন রাখবাই… গার্লফ্রেন্ড পাইছ এখন তো আর ফ্রেন্ডদেরকে সহ্য হবে না।’
ঘরে ফিরে দেখা গেলো তারা ড্রয়িংরুমের সোফায় বসে আছে। সদর দরজাটা বন্ধ করে ভেতরে ঢুকল রুদ্র। আর তখনই যেন নতুন করে মনে পড়ল পুরো বাড়িতে শুধু সে আর এই মেয়েটি ছাড়া অন্য কোনো তৃতীয় ব্যক্তির উপস্থিতি নেই এখন। মনে পড়তেই এক অদ্ভুত নাম না জানা আতঙ্ক মিশ্রিত অস্থিরতায় ওর মাথার চুল থেকে পায়ের পাতা পর্যন্ত শিউরে উঠল। দুলতে থাকা হৃৎপিণ্ড নিয়ে তারার সামনে হাজির হলো সে। একটু ইতস্তত করে বসল মুখোমুখি সোফায়। দুজনে তাকালো একে অপরের দিকে। চারিদিকে কোনো শব্দ নেই, কোলাহল নেই, শুধু মাথার ওপর একটা ফ্যান ঘুরছে ভনভন করে। বাইরে বৃষ্টির আভাস। দুটি মানুষ একজন আরেকজনের চোখে চোখ রেখে বসে আছে চুপচাপ।
‘বিয়েটা ক্যান্সেল করা হয়েছে।’ রুদ্র বলল, একসময় নীরবতা ভেঙে।
‘তাই?’
‘হ্যাঁ।’
‘কোনো ঝামেলা হয়েছে কি?’
‘লোকটা নাকি বলেছে পুলিশে কেস করবে। তবে কেস করে কোনো লাভ নেই। তুমি তো মাইনর নও। একজন প্রাপ্তবয়স্ক মানুষ যেখানে ইচ্ছা যেতে পারে। আইনের কিছু করার নেই এখানে।
‘আকাশ ভাইয়ার সাথে কথা হয়েছে?’
‘না।’
রুদ্ধশ্বাস ভালোলাগায় তারার গা শিরশির করছিল। সব কিছু কেমন স্বপ্নের মতো সুন্দর! আচ্ছা সে কোনো দীর্ঘ সুখ-স্বপ্ন দেখছে নাতো? এখুনি খালার কর্কশ কণ্ঠস্বরে সুন্দর মধুর স্বপ্নটা ভেঙে যাবে নাতো? হয়ত ঘুম থেকে উঠে দেখবে রাব্বির সাথে আর কয়েক ঘণ্টা বাদেই তার কাবিন। রুদ্র কোথাও নেই। রুদ্রর কোথাও থাকার কথাও ছিল না। কী আশ্চর্য একটা ঘটনা ঘটে গেল! তারা কখনো ভাবেনি কেউ ওর জন্য এতটা করবে!
হঠাৎ কোনো ভূমিকা ছাড়াই প্রশ্নটা করে বসল সে, ‘কেন করলেন এসব?’
রুদ্র একটু তটস্থভাবে বলল, ‘কী সব?’
তারা মুখ নিচু করে বলল, ‘এইযে হঠাৎ উপস্থিত হলেন… তারপর…’
এইযে এসব… যা ঘটল এতক্ষণ।’ দম আটকে দেয়া বিব্রতকর প্রশ্নটার সহজ উত্তর দেবার চেষ্টা করল রুদ্র। ভদ্রতার ছদ্ম হাসি হেসে বলল, ‘আমার মনে হয়েছিল তুমি বিয়েটা নিজের ইচ্ছায় করছ না। তাই ভাবলাম একটা রিস্ক নিয়েই দেখি। একটা মেয়ে ইচ্ছার বিরুদ্ধে বিয়ে করে জীবন নষ্ট করুক… এটা আমি চাইছিলাম না।’
সহজ, সুন্দর পরিচ্ছন্ন উত্তরটা শুনে তারার মনের কোণে একটা কাঁটা খচ করে উঠল। ব্যস এটুকুই? তারাকে রাব্বির হাত থেকে বাঁচানোই ছিল এই অ্যাডভেঞ্চারের এক এবং অভিন্ন উদ্দেশ্য? অন্য কোনো কারণ নেই? নেই কোনো গোপন, সুন্দর, দুর্গম অভিসন্ধি? হঠাৎ করেই আশেপাশের সমস্ত রং কেমন ধূসর হয়ে এল তারার চোখে। মনের মধ্যে একটা ত্রাস উঠল এই ভেবে যে সে হয়ত এতক্ষণ ভুল বুঝে এসেছে। হয়ত রুদ্র নিছক মানবতার খাতিরে কাজটা করেছে। কিন্তু কী দরকার ছিল এসব করার? রাব্বিকেই নাহয় বিয়ে করত সে। তারা মরুক বাঁচুক তাতে রুদ্রর কী এসে যায়?
‘আপনি কী করে বুঝলেন যে আমি বিয়েটা করতে চাইছিলাম না? আমি তো কাউকে মুখ ফুটে কিছু বলিনি কখনো!’
একটু হেসে রুদ্র বলল, ‘সবকিছু কি বলতে হয় তারা? অনেক সময় মুখ ফুটে কিছু না বললেও এক মনের কথা অন্য মনে চলে যায়।’
কথাটা শোনামাত্র একটা উৎকট ভয়ের স্রোত তারার শিরদাঁড়া বেয়ে বিদ্যুতের মতো চিলিক কেটে গেল। মনে হলো রুদ্র বুঝি ওর মনের অবস্থা ধরে ফেলেছে। সে যে দিনরাত চব্বিশঘণ্টা শয়নে স্বপনে শুধু একজনেরই ধ্যান করে গেছে বিগত বেশ কিছুদিন যাবত সেই অবগুণ্ঠিত লজ্জাজনক ঘটনা সামনে বসা মানুষটির অজানা নয়। তারার মুখটা অপমানে কালো হয়ে উঠল মুহূর্তের মাঝে। রাগ হলো নিজের ওপর। যে মেয়ের ভাগ্যে অবহেলা, অযত্ন, অনাদর আর করুণা ছাড়া কিছুই জোটেনি এতদিন, সে কোন আক্কেলে আজ হঠাৎ স্বপ্ন পূরণের এহেন স্পর্ধিত স্বপ্ন দেখার সাহস করল? ওর মতো পোড়া-কপালির ভাগ্যে হবে এত সুখ? নিজেকে নিজে গঞ্জনা দেয়ায় এতই ব্যস্ত হয়ে গিয়েছিল তারা যে লক্ষ্যই করেনি সামনে বসা মানুষটা ওর দিকে বিভোর চোখে চেয়ে আছে। লক্ষ্য না করেই হঠাৎ খুব খাপছাড়াভাবে বসা থেকে উঠে পড়ে বলল, ‘রাত হয়ে গেছে।’
রুদ্র অবাক হলো। আঘাতও পেল। আমতা আমতা করে বলল, ‘হ্যাঁ… তুমি কি শুয়ে পড়বে এখুনি?’
তারা মুখ নিচু করে ম্লান গলায় বলল, ‘জি। খুব টায়ার্ড লাগছে।’
রুদ্র বসা থেকে উঠে দাঁড়ালো, ‘ঠিক আছে। তুমি তাহলে ঘরে গিয়ে শুয়ে পড়। আমি এখানে আছি।’ বলল ঠিকই কিন্তু ভেতরে ভেতরে বিষণ্ণ বোধ করল সে। কাল সকালে তারাকে বাসায় নামিয়ে দিয়ে ফিরে যেতে হবে চট্টগ্রাম। আগামী মাসের এক তারিখ ঢাকা ফিরবে অমৃতাকে সি অফ করার উদ্দেশ্যে। তিন তারিখে তার নিজের ফ্লাইট। এরপর কবে দেশে ফিরতে পারবে তার কোনো ঠিক-ঠিকানা নেই। তারাকে কে বোঝাবে যে আজকের পর সামনাসামনি বসে কথা বলার সুযোগ খুব সহজে পাওয়া যাবে না। হঠাৎ দুর্দান্ত বাতাসে কয়েকবার ধাক্কা খেলো জানালার কপাট। বৃষ্টি নামল মুষলধারে। তারপর ঝুপ করে চলে গেলো বিদ্যুৎ। সারা বাড়ি ডুবে গেল গাঢ় অন্ধকারে। রুদ্র মোবাইলের টর্চ জ্বালিয়ে আবছায়ায় দেখল তারার মুখটা ভয়ে একটুখানি হয়ে গেছে। সেন্টার টেবিলের ওপর একটা ক্যান্ডেল স্ট্যান্ড রাখা আছে। রুদ্র লাইটার দিয়ে মোমবাতি জ্বালালো। চারপাশ ঝুপসি অন্ধকার। মোমবাতির কমলা রঙের আবছা আলো দেয়ালজুড়ে রহস্যময় ছায়া বিস্তার করেছে। টালির ছাদে ঝরঝর করে ঝরছে বৃষ্টি। বাতাসে কাঁঠালচাপার ঘ্রাণ। ঘরের প্রতিটি পর্দা উড়ছে ছন্নছাড়া হাওয়ায়। জানালার কার্নিশে রাজকীয় চালে বসে আছে একটা সবুজ ব্যাঙ। ডেকে যাচ্ছে ঘ্যাঙর ঘ্যাঙ। আগুনের শিখা দামাল বাতাসের ধাক্কায় নেচে বেড়াচ্ছে তিড়িংবিড়িং করে।
তারা আড়ষ্ট ভঙ্গিতে মাথা নিচু করে দাঁড়িয়ে ছিল। বাতাসে শাড়ির আঁচল উড়ছে। মোমের আগুনে ওর নত হয়ে থাকা মুখটা অপার্থিব সুন্দর দেখাচ্ছে। যেন মায়া দিয়ে আঁকা। ওই মুখের দিকে চেয়ে রুদ্র বুঝতে পারল তার হৃৎপিণ্ডের শোরগোলটা আবার ফিরে এসেছে। সে দুর্বল গলায় বলল, ‘আমার ইউএসএ যেতে ইচ্ছে করছে না তারা!’
‘কেন?’
রুদ্র টেবিলের অপর পাশে দাঁড়িয়ে থাকা তারাকে মোমবাতির অলৌকিক আলোতে পিপাসার্ত চোখে দেখতে থাকে। ভরাট শ্বাস ফেলে স্পন্দিত কণ্ঠে বলে, ‘তোমাকে ছাড়া থাকব কীভাবে?’
তারার বুকে একটা অদ্ভুত তরঙ্গ উঠল। মধুর… তীব্র… ভয়ঙ্কর সুন্দর এই মন কেমনের তরঙ্গ মুহূর্তের মাঝে রক্তের শিরায় শিরায় ধাবিত হলো কুলকুল করে। আচ্ছা এই ছেলেটা কি পাগল? প্রেম নিবেদনের সঠিক নিয়মটাও কি জানে না? কোন কথাটা আগে বলতে হয়, কোনটা পরে… এতটুকু সাধারণ জ্ঞানও নেই তার ঘটে…।
‘যাচ্ছেন কেন? না গেলেই পারেন!’ ভয়ে ভয়ে… আড়চোখে… আড়গলায় কথাটা বলে সোফার ওপর বসল তারা। কোলের ওপর রাখল ভারি সুন্দর একটা গোল মখমলি কুশন।
‘কীভাবে ক্যানসেল করা যায় বলো তো? কোনো আইডিয়া আছে তোমার?’ বাচ্চা ছেলের মতো করুণ গলায় বলল রুদ্র। তারা চাপা হাসি নিয়ে চোখ তুলে দেখল ওকে। ঘাড়ের ওপর অবহেলায় পড়ে আছে একঝাঁক চুল। চুলের মাঝখানের আবছা মুখটা গম্ভীর… কঠিন… সৌম্য আর পাগলাটে! এমন পাগলও মানুষ হয়? বিদেশের একটা স্কলারশীপের জন্য লোকের কত আহাজারি, কত খাটুনি, কত প্রতীক্ষা! আর এই ছেলে সেই মহা মূল্যবান জিনিস পায়ে ঠেলে দেয়ার পাঁয়তারা করছে।
‘আপনার কি মাথা খারাপ? এমন সুযোগ কেউ হাতছাড়া করে?’
‘আমি তো দেশ ছাড়তে কখনই চাইনি। এটা আমার বাবা মায়ের ইচ্ছা।’
‘তাহলে আপনার উচিত বাবা মায়ের ইচ্ছা পূরণ করা।’
রুদ্র হুঁশ করে শ্বাস ফেলে একটা, ‘আর আমার ইচ্ছার কী হবে?’
তারা ঠোঁট উল্টে বলল, ‘আপনারও আবার কোনো ইচ্ছে আছে নাকি?’
‘থাকতে নেই?’
তারা চুপ করে চেয়ে থাকে। চেয়ে থাকে রুদ্রও। একটা নেশারু মাদকতা ছড়িয়ে পড়ে বাদলা বাতাসে আর কাঁঠালচাপার সুন্দর গন্ধে। ভালো লাগায় দম বন্ধ হয়ে আসে।
‘আপনার ইচ্ছেটা কী শুনি?’
রুদ্র দুর্বল হাসি হেসে বলল ‘আমার তো সারাক্ষণ… সারাদিন… সারারাত… শুধু তোমাকে দেখতে ইচ্ছে করে!’
তারা চকিতে চোখ ঘুরিয়ে নিল অন্যদিকে। বাঁধছেড়া উত্তেজনা খামচে ধরল হৃৎপিণ্ড। রুদ্র বলল, ‘আমি সবসময় অনেক দুষ্টুমি করতাম। মেয়ে দেখলেই নানারকম ফাইজলামি করা আমার অভ্যাস ছিল। আমরা বন্ধুরা অনেক দুষ্টু ছিলাম তো… কলেজ ভার্সিটি লাইফে এমন কোনো দুষ্টুমি নেই আমরা করিনি। অমৃতা…আমার ফ্রেন্ড… ওর ওপর আমার হালকা-পাতলা ক্রাশ ছিল ছোটবেলায়। আর মনীষা…’
তারা চমকে তাকালো। চোখে সন্দেহ। রুদ্র বলল, ‘মনীষাকে ভালো লাগত।’
কথাটা যেন মনের মধ্যে বিষদাঁত দিয়ে কামড় দিল একদম। ভীষণ চুপসে গেলো তারা। রুদ্র একটা দীর্ঘশ্বাস ফেলে বলল, ‘কিন্তু তখনো আমি জানতাম না ভালোলাগা আর ভালোবাসার মধ্যে তফাৎটা কী!
তারা মুখ নিচু করে চুপ করে রইল। সে জানত রুদ্র খুব দুষ্টু প্রকৃতির ছেলে। প্রথম দেখার দিনই বুঝেছিল এই ছিটিয়াল, পাগলাটে, বাউন্ডুলে ছেলেটা দস্যিপনায় সেরা। এই ছেলেকে শুরু থেকেই ভদ্র কিংবা মার্জিত বলে মনে হয়নি। কিন্তু সে জানে রুদ্র কখনো মেয়েবাজ ছিল না, লম্পট ছিল না। মেয়েদের সাথে দুষ্টুমিতে একটা সীমারেখা মেনে চলে সে। তবুও আকাশের বন্ধুদের মধ্যে রুদ্রকেই সবচেয়ে উচ্ছৃঙ্খল গোঁয়ার বলে মনে হতো ওর। কিন্তু প্রকৃতির কী নির্মম উপহাস! সেই উচ্ছৃঙ্খল ছেলেটার জন্যই তারার বুকের মধ্যে অপরাজেয় আকর্ষণ টলমল করে। এর রহস্যঘেরা ছত্রভঙ্গ এলোমেলো ব্যক্তিত্ব চুম্বকের মতো টানে তাকে। ভারি আশ্চর্য এবং অবাধ্য সেই টান!
‘তারা!’
‘হুম…?’
‘এমন কেন হলো? আগেই তো ভালো ছিলাম… স্বস্তিতে ছিলাম… কেউ আমার নিজস্ব ভাবনার জগতে দখল দিতে পারেনি কখনো… কিন্তু তুমি কেন সারাক্ষণ আমার মনের মধ্যে ঘোরাফেরা কর বলো তো? তোমার কি আর কোনো কাজ নাই?’
শেষের কথাটা শুনে তারার হাসি পেল কিন্তু হাসতে পারল না। বাইরের বৃষ্টিটা এখন তার বুকের মধ্যে কষ্ট কষ্ট সুখ হয়ে ঝরে যাচ্ছে ঝরঝর করে। রুদ্র একটা গভীর শ্বাস ফেলল। কেমন ম্লান গলায় বলল, ‘অনেকদিন ধরে আমি ভালো নাই জানো? তুমি আমাকে ভীষণ বিরক্ত করছ!’
‘আমি বিরক্ত করছি?’
‘হ্যাঁ করছ… উঠতে… বসতে… ঘুমে… জাগরণে… সারাক্ষণ আমার মাথায় শুধু তুমি আর তুমি। প্রব্লেম কী তোমার?’
তারার চোখ থেকে টপটপ করে জল গড়িয়ে পড়তে লাগল। হাতের উল্টো পাশ দিয়ে চোখ মুছতে মুছতে বলল, ‘মা মারা যাবার পর থেকে আমার পৃথিবীটা বদলে গেছে। আমার বাবা কিন্তু থেকেও নেই। প্ৰায় অনেক বছর ধরে তিনি আমার কোনো খোঁজ-খবর রাখেন না। নানার বাড়ির তিনটা বছর আমার খুব খারাপ কেটেছে। আমার মামারা ভালো মানুষ না। আমার এক মামাতো ভাই আমাকে প্রায়ই অ্যাবিউজ করত। কয়েকবার সুইসাইড অ্যাটেম্পট করেছিলাম। একবার খুব জ্বর হলো। মামা বাড়ির কেউ আমার দিকে ফিরেও তাকালো না। হেঁটে গিয়ে নিজের খাবার বেড়ে নেয়ার মতো শক্তি ছিল না। না খেতে পেয়ে মরেই যাচ্ছিলাম। আল্লাহর ইচ্ছায় খালা সেইসময় কী একটা দরকারে যেন মামার বাড়ি গিয়েছিল। উনার সাথেও মামাদের সম্পর্ক ভালো না। খালা তখন শুধু আমার জন্যই মামা বাড়ি যাওয়া আসা করতে লাগলেন। সেবা যত্ন করে সুস্থ করে তুললেন। তারপর নিয়ে এলেন নিজের কাছে। আকাশ ভাইয়া খুবই ভালো মানুষ। উনি আমাকে নিজের বোন হিসেবে মেনে নিয়েছেন। খালা আর ভাইয়া ছাড়া আমার জীবনে এখন আপন বলতে কেউই নেই। তাই রাব্বির সাথে যখন ওরা আমার বিয়ে ঠিক করল, আমি ওদের মুখের ওপর না করতে পারলাম না।’ তারার কণ্ঠস্বর অসম্ভব কাঁপছিল। ঘনঘন কয়েকবার নাক টানল সে। চশমা খুলে চোখের পানি মুছল। তারপর বলল, ‘রুদ্র, আমি খুবই সাধারণ একজন মেয়ে। আমার বাবা মা নেই। মানুষের বাসায় আশ্রিত হয়ে আছি অনেকদিন ধরে। লেখাপড়ায় মাঝারি। আপনার মতো ভালো স্টুডেন্ট নই। চেহারাটাও খুব একটা ভালো না। আমার মতো একটা মেয়েকে নিয়ে আপনি এতটা কেন ভাবছেন?’
তারার মুখ নিঃসৃত কথাগুলো রুদ্রকে দুমড়েমুচড়ে দিচ্ছিল ভেতরে ভেতরে। শেষ প্রশ্নটায় ধাক্কা খাওয়া ফুটবলের মতো লাফিয়ে উঠল হৃদয়। শিউরে উঠল গা। কেন ভাবছে? সত্যিই তো… কেন? রুদ্র তারার চশমাবিহীন কান্না ভেজা ফোলা চোখের দিকে প্রখর দৃষ্টিতে চেয়ে থাকল খানিকক্ষণ। কাঁপা কাঁপা শ্বাস উঠল ওর বুকে। ঠোঁটের দূরবর্তী আবছা কোণে প্রচ্ছন্ন একটা হাসি ফুটিয়ে বিবশ গলায় বলল, ‘ভাবতে চাই না। কিন্তু ভাবতে বাধ্য হচ্ছি। আমি জানি না তুমি আমাকে নিয়ে কখনো কিছু ভেবেছ কি না। কিন্তু কেন যেন অনেকদিন ধরেই আমার একটা অদ্ভুত উপলব্ধি হচ্ছে!’
তারা ভয়ে ভয়ে, সাবধানে, বাধো বাধো গলায় প্রশ্ন করে, ‘কী উপলব্ধি?’
‘আমার মনে হয়…’
‘কী মনে হয়?’
‘মনে হয়… তুমি আমার… তোমার জন্মই হয়েছে শুধু আমার জন্য।’
‘হ্যাঁ?’
রুদ্র তারার চোখের ওপর মাদক মাদক দুটি চোখ রেখে মাদক গলায় আরেকবার উচ্চারণ করল শব্দটা, ‘তুমি আমার!’
সেই সময় ভস করে আলো জ্বলে উঠল চারপাশে। তারার মুখটা ভীষণ বিব্রত হয়ে পড়ল মুহূর্তের মাঝে। লজ্জার আলপিন ফুটতে লাগল সারা গায়ে। রুদ্র তখনো চেয়ে আছে ড্যাবড্যাব করে। তারা অনেক চেষ্টা করেও বিপন্ন, লজ্জিত ভাবটা লুকাতে না পেরে হাতের কুশন দিয়ে মুখটা আড়াল করে ফেলল। আদুরে গলায় বলল, ‘এভাবে তাকিয়ে আছেন কেন?’
রুদ্র এই ছেলেমানুষী কথা শুনে হেসে ফেলল। একশ’ ভোল্টের ফকফকা হাসিটা। উঠে এসে মোমবাতিগুলো নিভিয়ে দিল হাত দিয়ে। বৃষ্টি থেমে গেছে। ভেজা হাওয়াটা এখন বড় মসৃণ। রুদ্র তারার পাশে বসল। বেলীফুলের সুন্দর ঘ্রাণ এসে লাগল নাকে। মৃদু স্বরে বলল,
‘তারা, আমি কি তোমার হাতটা একটু ধরতে পারি?’
মুখের ওপর থেকে কুশনটা সরিয়ে নিল তারা। জীবনে এই প্রথমবারের মতো কোনো পুরুষ তাকে স্পর্শ করার আগে অনুমতি চাইল। এতকালের মরচে পড়া মনটা হঠাৎ এক পবিত্র সুখের উত্তাপে প্লাবিত হয়ে উঠল। কাঁপা কাঁপা একটা হাত সে রুদ্রর বাদামি রঙের রোমশ হাতের ওপর রাখল। একবার তাকালো চোখ তুলে। রুদ্র ওর হাতটা শক্ত করে ধরে বলল, ‘এত সাজছ কেন?’
তারা হেসে ফেলল, ‘আজকে আমার গায়েহলুদ।’
রুদ্র ভ্রু উঁচিয়ে বলল, ‘এত শখ গায়েহলুদের! মাঞ্জা মাইরা তো ফাটায় ফেলছ! বিয়াটা তো হচ্ছে না… এখন কী হবে?’
‘আমি কি সাজতে চেয়েছিলাম নাকি? বিভা আপুই তো জোরজার করে সাজিয়ে দিল।’
‘আর বইল না… বিভার জীবনের একটাই কাজ। সাজগোজ করা। আমার মনে হয় ওই গাধী ঘুমের মধ্যেও সাজগোজ করে।’
তারা ডান হাতটা রুদ্রর মুখের সামনে ধরে বলল, ‘বিভা আপু খুব সুন্দর মেহেদি দিতে পারে। দেখুন কত নিখুঁতভাবে আমার বরের নামের প্রথম অক্ষরটা লিখে দিয়েছে।
রুদ্র দেখল ফুল লতাপাতার নকশার মধ্যে বড় করে লেখা ‘র’। তীক্ষ্ণ চোখে কিছুক্ষণ তাকিয়ে রইল সেদিকে। তীক্ষ্ণ গলায় বলল, ‘ওই শালার নাম কী?’
‘কার কথা বলছেন?’
‘যার সাথে তোমার বিয়ে হওয়ার কথা।’
‘রাব্বি।’
রুদ্রর মুখে মেঘের ছায়া পড়ল। চোখে চিড়িক দিল হালকা তেজ।
‘তুমি ওর নাম লিখছ কেন হাতে?’ চোখাভাবে প্রশ্ন করে রুদ্র।
তারা ঠোঁট টিপে হাসি আটকানোর চেষ্টা করে বলল, ‘কই… ওর নাম তো লিখিনি!’
‘ওর নামের প্রথম অক্ষর কেন লিখেছ?’
তারা যেন দূর আকাশের তারার মতোই স্নিগ্ধভাবে মিটমিট করে জ্বলে উঠল, ‘আমি তো আমার বরের নামের প্রথম অক্ষর লিখেছি। বিভা আপু জানতে চাইল… উত্তর না দিয়ে কি থাকতে পারি? বেয়াদবি হবে না?’
রুদ্র কিছুক্ষণ বিমূঢ়ভাবে চেয়ে রইল। ধীরেধীরে বিমূঢ়তার কুয়াশা ভেদ করে ভেসে উঠল হালকা একটু আনন্দ… একটু সংকোচ… একটু উত্তেজনা। মুখের সামনের দেয়ালের দিকে চোখ ঘুরিয়ে নিয়ে একটা বড় শ্বাস টেনে সে বলল, ‘আমার নিজের ভাগ্য দেখে অবাক হচ্ছি। আমি আসলে অনেক লাকি!’
‘হঠাৎ নিজেকে লাকি মনে হচ্ছে কেন?’
‘এইযে তোমাকে নিয়ে হুট করে বাড়ি থেকে বেরিয়ে এলাম। যদি তুমি আমার সাথে না আসতে, যদি প্রত্যাখ্যান করতে… তাহলে কী হতো তারা? এই অপমান বুকে নিয়ে আমি বেঁচে থাকতাম কী করে?’
‘আমিও অনেক লাকি জানেন? যদি আপনি সাহস করে আমার সামনে গিয়ে না দাঁড়াতেন, আমাকে বাসা থেকে বের করে না আনতেন, তবে এতক্ষণে মনে হয় আমি মরে যেতাম!’
সেলফোনটা বেজে উঠল ঝনঝন করে। পকেট থেকে ফোন বের করে দেখল রুদ্র। হৃদির নাম্বার।
‘হ্যালো!’
‘হ্যালো দোস্ত… কী করিস?’
‘এইতো…’
‘এইতো মানে? কী করিস? নেটফ্লিক্স অ্যান্ড চিল?’
‘তোরা ঘুমাস না ক্যান? রাত কয়টা বাজে?’
‘আমার তো দোস্ত উত্তেজনায় ঘুম আসতেছে না!’
‘এত উত্তেজনা কেন?’
‘তোর জন্য।’
‘আমাকে নিয়ে এত ভাবতে হবে না। ঘুমা শালী!’
‘আমি ভাবতেছি দোস্ত তোর বাসা থেকে কি রাজি হবে? মানে তারার তো বাবা মা কেউ নাই। ফ্যামিলি ব্যাকগ্রাউন্ড একদম যা তা। দেখতেও মোটামুটি… ‘
তারার ডান বাহুটা রুদ্রর বাম বাহুর সাথে ঠেকে আছে। রুদ্রর কাঁধ বরাবর ওর মাথা। হৃদির সব কথা অনায়াসে প্রবেশ করেছিল কানে। মুখের ভঙ্গি পাল্টে যাচ্ছিল। রুদ্রর হাতের ভেতর বন্দি হাতখানা শিথিল হয়ে আসছিল ধীরেধীরে। রুদ্র বিবর্ণ গলায় বলল, ‘তুই এসব কী বলতেছিস দোস্ত? মাথা ঠিক আছে?’
‘মাথা ঠিকই আছে… দুশ্চিন্তা হচ্ছিল।’
তারা রুদ্রর হাতটা ছেড়ে দিয়ে উঠে দাঁড়িয়েছে। ধীর পায়ে হেঁটে যাচ্ছে জানালার দিকে। পুরনো অবসাদটা ফিরে এসেছে তার বুকে। রুদ্র কঠিন গলায় বলল, ‘এত দুশ্চিন্তা করতে হবে না। আর শোন, জীবনে কখনো আমার বউয়ের ফ্যামিলি ব্যাকগ্রাউন্ড নিয়ে কোনো কথা বলবি না… আর আমার বউ পৃথিবীর সবচেয়ে সুন্দর মেয়ে! এটা জেনে রাখ।’
কথাটা স্বপ্নের আবেশের মতো স্নিগ্ধ হয়ে তারার কানে গিয়ে লাগল। ছুঁয়ে দিল মন। পবিত্রতায় মাখামাখি হয়ে গেলো সমস্ত সত্তা। এই স্বীকৃতি যেন রুদ্রকেই আরো বেশি করে মহিমান্বিত করে তুলল, অপরূপ করে তুলল, ওকে আরো বেশি করে ভালোবাসতে ইচ্ছে হলো… কিন্তু এতে তো তারার জীবনের সত্য পাল্টে যাবে না। নিরাশ্রয়, গৃহহারা এক মেয়েকে কোনো শিক্ষিত, ভদ্র পরিবার কেন পুত্রবধূ হিসেবে মেনে নেবে? তাছাড়া একথাও তো সত্য তারার চেহারাটা তেমন আহামরি কিছু নয়। এমন মেয়ে রাস্তাঘাটে হরহামেশা দেখা যায়! জানালার কাছে কাঠ হয়ে দাঁড়িয়ে ছিল তারা। বুকের পাঁজরায় পেরেক ঠুকছে অপমান মিশ্রিত যন্ত্রণা। হৃদি তখন ভিড়মি খাওয়া গলায় বলছে, ‘ওরে বাবা! এত প্রেম!’
‘সামি কোথায়?’
‘ভস ভস করে ঘুমাচ্ছে।’
‘তুইও ঘুমা।’
‘আমি তো তোর চিন্তায় ঘুমাইতে পারতেছি না।’
হুট করে বিভাও যুক্ত হলো গ্রুপ কলে। ফোন ধরেই ঘুমভাঙা ভারী কণ্ঠে বলল, ‘দোস্ত! কিস করছিস?’
রুদ্র বিরক্ত হলো, ‘তুই কি ঘুমায় ঘুমায় কথা বলতেছিস বিভা?’
‘ঘুমায় গেছিলাম। হঠাৎ তোর কথা মনে হইল। ভাবলাম ফোন দিয়ে খোঁজ নেই।’ ঘুম জড়ানো গলায় বলল বিভা।
‘শোন, তোরা ঘুমা। আমি রাখি।’
‘বল না… কিস করছিস নাকি?’
রুদ্র আড়চোখে দেখল একবার তারাকে। জানালার সামনে দাঁড়িয়ে আছে। শাড়ির আঁচল লুটাচ্ছে মাটিতে। ঘাড় ছুঁয়ে আছে বেলিফুলের গজরা। রুদ্র বলল, ‘নাহ…’
‘এখনো কিস করিস নাই?’ বিভার গলায় রাজ্যের হতাশা। রুদ্র লাজুক কণ্ঠে বলল, ‘করি নাই তো।’
দূরে সরে যাওয়ায় তারা এখন আর বন্ধুদের কথোপকথন শুনতে পারছে না। নিশ্চল হয়ে দাঁড়িয়ে আছে জানালার সামনে। বিভা বলল, ‘প্রপোজ করছিস?’
‘হুম।’
‘ওয়াও! ক্যামনে করলি দোস্ত? একটু বল না।’ হৃদি বলল গদ্গদ স্বরে। বিভাও যোগ করল,
‘আই লাভ ইউ বলছিস?’
রুদ্র হুঁশ করে একটা বিরক্তির শ্বাস ছেড়ে বলল, ‘মামা এইসব কথা পরে শুনলে হয় না? এখনই শোনা লাগবে?’
হৃদি একগুঁয়ে গলায় বলল, ‘এখুনি বল… নাইলে ঘুম হবে না!’
‘ফোন রাখ… পরে কথা বলব।’
লাইনটা কেটে দিল রুদ্র। তারার পেছনে এসে দাঁড়ালো নিঃশব্দে। তারা টের পেয়ে মুখ ঘুরিয়ে তাকালো। চোখে একটু জলের আভাস। ঠোঁট কাঁপছে হালকা। স্তিমিত গলায় বলল, ‘হৃদি আপু ঠিকই বলেছেন।’
রুদ্রর চোখে প্রশ্ন চিহ্ন, ‘কীসের কথা বলছ?’
তারা মুখ নিচু করল, ‘আমার বাবা মা নেই। আশ্রয় নেই। চেহারা সুরত ভালো না। আপনার বাসা থেকে মেনে নেবে না।
রুদ্র তারার হাত ধরল, ‘হৃদি একটা গাধী। আবোলতাবোল কথা বলে সব সময়। কিন্তু ওর মনটা ভীষণ ভালো। তুমি ওর কথায় মাইন্ড করো না প্লিজ।’
‘উনি ভুল কিছু বলেননি। আমার মনে হয় বিষয়টা নিয়ে আপনার আবারও ভাবা উচিত।’
রুদ্র আরেক পা এগিয়ে আসতেই তারার পিঠ ঠেকে গেলো জানালার গ্রিলের সাথে। তারা চোখ তুলে তাকাতে পারল না। অনুভব করল রুদ্রর বুকের ভেতরের হৃৎপিণ্ড ধুকপুক করে প্রাণের অস্তিত্ব জানান দিচ্ছে। রুদ্র একটু চাপা স্বরে বলল, ‘আমিও কোনো রাজপুত্র না। অনেক এলোমেলো… পাগল ছাগল মানুষ। তোমারও উচিত ঠান্ডা মাথায় ভেবে দেখা।’
তারা রুদ্রর টি-শার্টের বুকে একটা হাত রেখে চোখ তুলে তাকালো, ‘আপনার এলোমেলো দিকটাই আমার সবচেয়ে ভালো লাগে!’
রুদ্র তারার কাজলমাখা জল ভাসা চোখে একদৃষ্টে চেয়ে রইল খানিকক্ষণ। ভাঙা ভাঙা শ্বাস ফেলে বলল, ‘আর আমার ভালো লাগে তোমার সিম্পলিসিটি… এত বেশি ভালো লাগে যে আমি সহ্য করতে পারি না। মাঝে মাঝে মনে হয় সত্যিই পাগল হয়ে যাব!’
তারার কণ্ঠস্বর রুদ্ধ হয়ে এলো। গলায় সুড়সুড়ি দিল কান্না। চোখ নিচে নামিয়ে নিল সে। রুদ্রর দুটি হাত জানালার গ্রিলের ওপর রাখা। ওই বাহুবেষ্টনীর মধ্যে বন্দি হয়ে আছে সে। বুক কাঁপছে প্রবলভাবে। দেহের প্রতিটি অণুতে অণুতে আশ্চর্য সুখের উন্মাদনা। রুদ্র একটু কুণ্ঠা নিয়ে বলল, ‘আমার বন্ধুরা জানতে চাইছিল আমি তোমাকে কিস করেছি কি না।’ তারা ভীষণ লজ্জা পেয়ে গেলো। খাঁচা বন্দি পাখির মতো ছটফট করে উঠে বলল, ‘অনেক রাত হয়ে গেছে। ঘুমিয়ে পড়ুন। আপনার সকালে চিটাগাং যেতে হবে।’
‘সকালে না। দুপুরে।
‘ওইতো… একই কথা।’
‘তোমার ঘুম পাচ্ছে?’ তারা চোখ না তুলেই বলল, ‘হ্যাঁ… খুব ঘুম পাচ্ছে।’
রুদ্র সরে দাঁড়ালো। মুক্তি পেয়ে স্বস্তির শ্বাস ফেলল তারা। রুদ্র জানালার গ্রিলে পিঠ ঠেকিয়ে দাঁড়ালো। এলোমেলো চুলগুলো ঠিক করল দু’হাত দিয়ে। ঠোঁটের কোণে একটু হাসি, গালে রক্তের আভাস, বিড়াল চোখে নেশার মতো চিক চিক করছে একরাশ মুগ্ধতা। তারা মৃদু স্বরে বলল, ‘গুডনাইট।’
একটা দীর্ঘশ্বাস ছাড়ল রুদ্র, ‘গুডনাইট!’
তারা চলে যাবার পর রুদ্র আরো অনেকক্ষণ জানালার ধার ঘেঁষে দাঁড়িয়ে রইল। একটা বোকা বোকা ফাঁকা ভাব উই পোকার মতো পুরো মস্তিষ্কটা যেন কুরে কুরে খেয়ে ফেলছে। মূক-অভিমানে ছেয়ে আছে অন্তর। ওই মেয়েটাকে ছাড়া সে কিছুই ভাবতে পারছে না। চুম্বকের মতো টানটান আকর্ষণের অঙ্গারে ঝলসে যাচ্ছে দেহ-মন। বড় একটা শ্বাস নিয়ে ভেতরের উত্তেজনা আর স্নায়বিক দৌর্বল্য সামলে নেয়ার চেষ্টা করল সে। বাইরের বারান্দায় পায়চারি করল। সিগারেট টানল। অস্থির চিত্তে ঘরে ফিরে এসে দেখল তারা ড্রয়িং রুমের সোফায় বসে আছে। চোখাচোখি হলো।
‘কী ব্যাপার?’ রুদ্রর প্রশ্ন। তারা অসহায়ভাবে বলল, ‘ঘুম আসছে না!’
‘তাহলে?’
‘তাহলে কী?’
‘ঘুম না আসলে কী করা যায়?’
‘আসুন গল্প করি।’
রুদ্র উল্টো পাশের সোফায় বসল। তারার মুখে অস্বস্তি। চোখে ভয়ের আঁকিবুকি। রুদ্র ওর চোখের ওপর চোখ রেখে দৃঢ় গলায় বলল, ‘তুমি ভয় পেও না তারা। আমি বিনা অনুমতিতে তোমাকে ছোঁব না।’
‘আমি জানি।’
‘তাহলে ভয় পাচ্ছ কেন?’
‘ভয়টা আপনাকে নিয়ে নয়। বরং নিজেকে নিয়ে।’
রুদ্র হাসল, ‘গল্প কর।’
‘কীসের গল্প?’
যেকোনো কিছু। ভালো কিছু।’
‘আমার মায়ের কথা শুনবেন?’
‘নিশ্চয়ই!’
দেয়াল ঘড়ির কাঁটা টিকটিক করে বয়ে যাচ্ছিল। বাইরের মেঘাচ্ছন্ন কালো রাত ধীরেধীরে ধরা দিচ্ছিল ভোরের সুষমার কাছে। বাতাসে এখনো বৃষ্টির ভেজা স্পর্শ লেগে আছে। কাঁঠালচাঁপার উত্তাল ঘ্রাণে মাতোয়ারা চারপাশ। তারা গল্প বলছে। মায়ের গল্প। ছোটবেলার গল্প। রুদ্র চেয়ে আছে ওর দিকে গভীর তৃষিত চোখে!
আকাশের বাসায় সকাল দশটার দিকে বন্ধুরা সব হাজির হয়েছে। রাব্বি অ্যাপার্টমেন্টের নিচে এসে চিৎকার চেঁচামেচি করে তুলকালাম কাণ্ড করেছিল। সামি হৃদির বডিগার্ড এবং দারোয়ান মিলে সামাল দিয়েছে সেই হাঙ্গামা। রুদ্র আর তারা এল বেলা বারোটার দিকে। বন্ধুরা ড্রয়িংরুমে বসে ছিল। ওরা দুজন মাথা নিচু করে অপরাধীর ভঙ্গিতে প্রবেশ করল বাসায়। মুখ শুকিয়ে এতটুকু। চোখে রাতজাগার গাঢ় ক্লান্তি। তারাকে দেখামাত্র ঝুমকি এগিয়ে ঠাস করে একটা চড় বসিয়ে দিল ওর গালে। দাঁত কিড়মিড় করে বলল, ‘বেহায়া মেয়ে কোথাকার! সারারাত পরপুরুষের সাথে রাত কাটিয়ে কোন মুখে তুই ঘরে ফিরলি? মরলি না কেন?’
তারা গালে হাত রেখে কিছুক্ষণ হাঁ করে চেয়ে থাকল ঝুমকির দিকে। তারপর এক ছুটে দৌড়ে গেল ঘরের ভেতর। রুদ্র ভীষণ অবাক হয়েছে। থাপ্পড়টা যেন তারার গালে পড়েনি। পড়েছে রুদ্রর বুকে। সে খুব গম্ভীর মুখে ঝুমকির দিকে তাকিয়ে ছিল। ঝুমকি চড়া গলায় বলল, ‘আর তুমি… তোমাকে তো আমি ভদ্রলোকের ছেলে বলে জানতাম। নিজের ছেলের মতো দেখেছি। তুমি আমার বোনের মেয়েটার এত বড় সর্বনাশ করলে কেন?’
আকাশ এগিয়ে এসে ঝুমকিকে নিরস্ত করল, ‘আপনি ভিতরে যান। আমি দেখছি ব্যাপারটা।’
ঝুমকি যাবার পর আকাশ দাঁড়ালো রুদ্রর মুখোমুখি। দুই বন্ধু কয়েক সেকেন্ড নিশ্চুপ হয়ে তাকিয়ে রইল একে অপরের দিকে। আকাশের চোখভর্তি ক্রোধ। রুদ্রর চোখে অপরাধবোধ। একটা সময় রুদ্র চোখ নামিয়ে নিল। ক্ষীণ কণ্ঠে বলল, ‘সরি দোস্ত!’
আকাশ একটা দীর্ঘ নিঃশ্বাস গোপন করে বলল, ‘কয়দিন পর চলে যাবি। তাই কিছু বললাম না। নাইলে হাড্ডি মাংস একটাও আস্ত থাকতো না বুঝছিস?’
রুদ্র ঘাড় কাৎ করল, ‘বুঝছি।’
‘বিয়েটা কবে করবি?’
এই প্রসঙ্গ খুব পছন্দ হলো বাকি বন্ধুদের। হৈহৈ করে উড়ে এসে জুড়ে বসল সকলে। বিভা বলল, ‘রুদ্রর বিয়েতে কী মজা হবে! আমরা সবাই মিলে চিটাগাং থেকে বরযাত্রী আসব।’
সামি বলল, ‘তুই তো থাকিস ইন্ডিয়া। চিটাগাং থেকে ক্যামনে আসবি?’
‘আরে ওর গায়েহলুদের আগে যাব তো চিটাগাং।’
হৃদির কণ্ঠ স্বপ্নালু হয়ে উঠল, ‘সত্যি… ভাবতেই আমার আনন্দে মাথা খারাপ হয়ে যাচ্ছে। তারার গায়েহলুদ শেষ করে পরদিন সবাই মিলে চিটাগাং চলে যাব। রুদ্রর গায়েহলুদে ধেই-ধেই করে নাচব। পরদিন আবার সবাই মিলে বরযাত্রী সেজে ঢাকা চলে আসব।’ এটুকু বলে হৃদির গলায় অন্যরকম সুর লাগল। ভারি কাব্যিক আনন্দে ভেসে যেতে যেতে সে বলল, ‘তারপর বউ নিয়ে আবার চিটাগাং। পরদিন বউভাত! ওয়াও!’
‘এমন একটা ভাব করতেছিস যেন জীবনে কোনোদিন বিয়া খাস নাই। ফকিরের বাচ্চা ফকির।’ রুদ্র বলল।
‘বিয়া খাইছি কিন্তু রুদ্রর বিয়া তো খাই নাই আগে, তাই না? তাছাড়া তোদের চিটাগাং-এর বিয়া নাকি অনেক ধুমধাম হয়। কথা সত্যি নাকি?’ অমৃতা বলল।
আকাশ ফোড়ন কাটল এবার, ‘শোন, আজাইরা প্যাচাল বাদ দে। রুদ্র. তুই বল আসলে প্ল্যান কী?’
রুদ্র শুকনো ঠোঁটজোড়া জিভ দিয়ে একটু ভিজিয়ে নিয়ে বলল, ‘প্ল্যান বলতে… দোস্ত আব্বা আম্মার সাথে কথা বলতে হবে। ওরা সারাদিন বলতে থাকে বিদেইশশা মাইয়া বিয়ে করাবে না। সো বাবা মাকে রাজি করাতে একটু টাইম লাগবে। আর যদি রাজি না হয় তাহলে আমি নিজে নিজেই বিয়ে করে ফেলব।’
এ কথা শুনে সামি ওর কাঁধে চাপড় মারল একখানা, ‘একদম… এই না হলে হিরো?’
আকাশ বলল, ‘যাই হোক, এখন এসব নিয়ে অত চিন্তার কিছু নাই। তুই আমেরিকা যা। গিয়ে একটু গুছায় নে। ছয় সাতমাস পর পারলে একবার আসিস।’
রুদ্র খুব মন খারাপের গলায় বলল, ‘না গেলে কেমন হয়? থেকে যাই। কী বলিস?’
বন্ধুরা সব হৈহৈ করে উঠল। বিভা বলল, ‘আরে…গার্লফ্রেন্ড ছেড়ে যেতে ইচ্ছে হচ্ছে না বেচারার…!’
রুদ্র মিনমিন করল, ‘শুধু গার্লফ্রেন্ড কেন? তোদেরকে ফেলেও তো যেতে ইচ্ছা করছে না।’
হৃদি কাতর স্বরে বলল, ‘আমারে নিয়া যা দোস্ত। স্যুটকেসের মধ্যে ভরে। নেয়া যাবে না?’
বিভা বলল, ‘আমাকে ল্যাপটপের ব্যাগে নিতে পারবি।
‘আমি প্লেনের চাকার সাথে ঝুলে ঝুলে চলে যাইতে পারব।’ আকাশ সিদ্ধান্ত দিল।
সামি বলল, ‘তোরা বরং এক কাজ কর। কে কোন ব্যাগের মধ্যে ঢুকবি আর কে চাকায় করে যাবি, কে পাখায় ঝুলে যাবি এসব বিষয়ে একটা লিস্ট করে ফ্যাল। আমি এখন ফুটি। কাজ আছে।’
রুদ্র বলল, ‘আমিও যাব। বাস ছাড়বে একটায়।’
‘আরেকটু বয় না দোস্ত। কালকে রাতে কী কী হইল ইন ডিটেইলস বলে যা। নইলে ঘুম আসবে না।’
বিভা বলল নাছোড় গলায়। অমৃতা একটা গাট্টা মারল বিভার মাথায়, ‘এসব ফাইজলামি আকাশের সামনে একদম করিস না। ওর ছোটবোন!’
আকাশ পাশ কাটানো গলায় বলল, ‘তোরা দুপুরে খেয়ে যা।’
রুদ্র আপত্তি করল, ‘না দোস্ত। আমার বের হইতে হবে এখুনি।’
‘আচ্ছা চা খেয়ে যা।’ চায়ের কথা বলতে বলতেই তারা চায়ের টে নিয়ে ভেতরে ঢুকল। হৃদি ইনিয়ে বিনিয়ে বলল, ‘ভাবী আমাদের জন্য চা নিয়ে এসেছে। আল্লাহ, ভাবী কী ভালো!’
সবাই হেসে উঠল ওর কথা শুনে। এভাবেই চায়ের কাপে আর হাসি ঠাট্টায় আরো আধা ঘণ্টা কেটে গেলো। যাবার সময় রুদ্র ঝুমকির সাথে একবার দেখা করল। বিনীতভাবে বলল, ‘আন্টি, প্লিজ আমাকে মাফ করে দেবেন। এরকম একটা ঘটনা ঘটবে আমি নিজেও কখনো ভাবিনি। তবে এতটুকু বলতে পারি তারাকে আমি অনেক ভালো রাখব। আপনি এতটুকু বিশ্বাস আমার ওপরে রাখবেন।’
রুদ্র চলে যাবার সময় বন্ধুদের মন খুব ভার হয়ে উঠল। ও সারা বছর চিটাগাং যাওয়া-আসা করে। তবুও কখনো মনে হয়নি দূরে থাকে। বন্ধুরা ডাকা মাত্রই হাজির হয়েছে সবসময়। কিন্তু এবার যে সত্যিই দূরে যাবে। অনেক দূরে। চাইলেই সকালের বাসে চড়ে বিকেলের মধ্যে ঢাকা চলে আসতে পারবে না। দেখা হবে হিসেব করে… মেপে মেপে… হয়ত অনেক বছরের ব্যবধানে।
তারা ডাইনিং-এর দরজায় এসে দাঁড়িয়েছিল। চশমার আড়ালের চোখদুটো ভেজা। ঠোঁটে কম্পন। রুদ্র একবার ওর দিকে চেয়ে আকাশকে বলল, ‘আমার বউটাকে রেখে গেলাম। দেখে রাখিস দোস্ত।’
বন্ধুরা আরো একবার হুল্লোড় করে উঠল। তারা লজ্জা পেয়ে ছুটে গেলো ভেতরে। আকাশ এগিয়ে এসে একটা হাত রাখল রুদ্রর কাঁধে, —তুই চিন্তা করিস না।’
রুদ্র কয়েক সিঁড়ি নিচে নেমে থমকে দাঁড়ালো। কী মনে করে যেন উঠে এল আবার। আকাশকে বলল, ‘তারা কোথায়? একটু কথা ছিল ওর সাথে।’
‘ভেতরে আছে। যেতে পারিস।’
রুদ্র পর্দা সরিয়ে পাশের ঘরে ঢুকল। অন্য বন্ধুরা আর দাঁড়ালো না। বেরিয়ে এল সবাই। আকাশের ঘরের বিছানা করছিল তারা। বুক খাঁ-খাঁ করছে। চোখের জলে ভেসে যাচ্ছে গাল। ছেলেটা ঢাকা থেকে চিটাগাং যাচ্ছে তাতেই অদম্য কষ্টে হৃদযন্ত্র বিকল হয়ে আসার উপক্রম। আমেরিকা চলে গেলে তারা বাঁচবে কী করে? হঠাৎ পেছনে একটা শব্দ হলো। মুখ ফিরিয়ে দেখল রুদ্র দরজার কাছে এসে দাঁড়িয়েছে। কাঁধে ব্যাকপ্যাক। পরনে সাদা টি-শার্ট আর ছাই রঙের ট্রাউজার। জানালা দিয়ে আসা ডিমের কুসুমের মতো কমলা রোদে ডুবে আছে ওর মুখ। রাতজাগা চোখদুটো টকটকে লাল। তারা স্তব্ধ হয়ে দাঁড়িয়ে আছে। চোখের কোল বেয়ে নেমে আসছে জলের ধারা। রক্তে হুহু করে বয়ে যাচ্ছে তুফান। কয়েক মুহূর্ত চারটা চোখ একে অপরের সাথে লেগে রইল চুম্বকের মতো। রুদ্র দরজা ঠেলে দিয়ে ক্ষিপ্র গতিতে এগিয়ে এল সামনে। তারার মুখোমুখি দাঁড়িয়ে ব্যাকুলভাবে বলল, ‘আমি কি তোমাকে একবার জড়িয়ে ধরতে পারি তারা? প্লিজ?’
তারা হাতে ধরা চাদরটা বিছানার ওপর ছুড়ে ফেলে দিয়ে ঝাঁপিয়ে পড়ল রুদ্রর বুকের ওপর। রুদ্র ওকে নরম বেড়ালছানার মতো জাপটে ধরে মিশিয়ে ফেলল পাঁজরের সাথে। তুলতুলে ঠোঁটে চুমু খেলো… চুমু খেতে লাগল এমনভাবে যেন এই তৃষ্ণা কোনোদিনও মিটবে না!
এক বিকেলে মায়ের সাথে বসুন্ধরা সিটির থার্ড ফ্লোরে ঘুরতে ঘুরতে হঠাৎ একটি পরিচিত মুখ দেখে থমকে গেলো অমৃতা। যুবকটি পাশের দোকানে ঢুকতে যাচ্ছিল। অমৃতাকে দেখে দাঁড়িয়ে পড়েছে। ঠোঁটে মিটিমিটি হাসি। চোখে চাপা কৌতুক। অমৃতা একবার ভাবল, না দেখার ভান করে এড়িয়ে যায়। কিন্তু ঠিকমতো কিছু ভেবে ওঠার আগেই সুন্দর ডাক্তার ওর মুখোমুখি এসে দাঁড়ালো।
‘টিংকু রানী সর্দার! আছেন কেমন?’
অমৃতা হাসল, ‘ভালো। আপনি?’
‘আমি ভালো আছি। আপনার কপালে কী হয়েছে?’
‘তেমন কিছু না। একটা ছোটখাটো অ্যাক্সিডেন্ট।’
‘আপনাকে কিন্তু খুব অসুস্থ দেখাচ্ছে।’
মা এগিয়ে এসে অমৃতার পাশে দাঁড়িয়েছেন। চোখে কৌতূহল। অমৃতা বাধ্য হয়ে পরিচয় পর্বে এগিয়ে গেলো। সুন্দর ডাক্তার একগাল হেসে বলল, ‘আপনার মেয়ের সাথে আমার একাধিকবার দেখা হয়েছে। আমার মনে হয় উনার সাথে আমার কোনো কানেকশন আছে। নইলে এত বড় শহরে এত লোক থাকতে উনার সাথেই কেন দেখা হবে বারংবার?’
মা একটু ভড়কে যাওয়া গলায় বললেন, ‘কিন্তু তোমাদের পরিচয় কীভাবে হয়েছিল?’
সুন্দর ডাক্তার অমায়িক হাসি হেসে বলল, ‘সেই গল্পটা তো ভীষণ মজার! শুনতে চাইলে বলতে পারি আন্টি। চলুন, আমরা ফুডকোর্টে গিয়ে বসি।’
অমৃতা আপত্তি করল, ‘এখন একদম সময় নেই। সরি!’
‘আপনার তো কখনই সময় থাকে না মিস টিংকু রানী! এবার তো ফোন নম্বরটা দিয়ে যান দয়া করে।’
মায়ের মুখটা হাঁ হয়ে গেল, ‘টিংকু রানীটা কে?
অমৃতা মায়ের হাত টেনে ধরে বলল, ‘চলো তো!’ কয়েক পা এগিয়ে পেছন ফিরে ডাক্তারের দিকে তাকাল একবার। হাত নেড়ে বলল, ‘গুডবাই ফর নাও। ভাগ্যে থাকলে আবারও দেখা হবে!’
মা বিস্ময়ে ফেটে পড়ে বললেন, ‘ছেলেটা কে-রে?’
‘একজন ডাক্তার।’ অমৃতার দায়সারা উত্তর।
‘তোকে কী করে চেনে?’
‘সে বিশাল কাহিনি মা। পরে কোনো একসময়ে বলব।’
মা খুশি খুশি গলায় বললেন, ‘ছেলেটা দেখতে তো খুবই সুন্দর। তোর প্রতি আগ্রহ আছে মনে হলো। তুই ফোন নম্বর দিলি না কেন?’
অমৃতা একটা দীর্ঘশ্বাস গোপন করে বলল, ‘এটা কোন সুন্দর হলো? আমি যাকে ভালোবাসি সে আরও অনেক বেশি সুন্দর মা! তাকে দেখার পর থেকে অন্য কাউকেই চোখে ধরে না।’
মায়ের মুখটা রাগে থমথম করে উঠল
‘লজ্জা শরম বলতে কি কিছুই নাই তোর?’
‘তুমিই তো কথাটা তুললে। নিজেই ভেবে দেখো, উনার পাশে এই ছেলেকে দাঁড় করালে পুরাই দেবতার পাশে বাঁদর বলে মনে হবে।
মা একটু কড়া গলায় বললেন, ‘চুপ কর। তোর বাবা কিন্তু গত রাতেও ঐ প্রস্তাবটার কথা বলছিলেন। এখনো সময় আছে।’
‘সময় আছে বলতে?’
‘ছেলেটার সাথে কথা বলে দেখতে পারিস। একবার কথা বলবি? হয়ত ভালো লেগেও যেতে পারে।’
অমৃতা চোখ সরিয়ে নিল অন্যত্র। ক্ষীণ গলায় বলল, ‘আমার আর কোনোদিনই অন্য কাউকে ভালো লাগবে না। শুধু শুধু একটা মানুষের জীবন নষ্ট হবে। এসব নিয়ে আর কখনো ফোর্স করো না মা। প্লিজ!’
বাড়িতে চব্বিশঘণ্টার জন্য প্রহরী নিযুক্ত করা হয়েছে। বাইরে বেরোলে প্রত্যেকেই এখন যথেষ্ট সতর্কতা অবলম্বন করে। পাশে থাকে সশস্ত্র দেহরক্ষী। হামলাকারীদের বিরুদ্ধে করা মামলাটার কোনো সুরাহা হয়নি এখনো। এক বিকেলে বাবার সাথে উকিলের চেম্বারে যেতে হলো সামির। ছুটির দিন বলে তেমন ভিড় নেই। বাবা ছেলে অপেক্ষা করছিল লিফটের সামনে। উকিল সাহেবের চেম্বার তিনতলায়। সুস্থ অবস্থায় তিন চারতলা বেয়ে ওঠা রাশেদের জন্য শক্ত কোনো ব্যাপার নয়। প্রায়ই তিনি সুযোগ পেলে লিফটের ব্যবহার এড়িয়ে যান। তরতর করে সিঁড়ি ভাঙেন। কিন্তু এখন সেটা সম্ভব নয়। আরো কিছুদিন চলাফেরায় কড়া সাবধানতা অবলম্বন করতে হবে, মেনে চলতে হবে ডাক্তারের নির্দেশনা। লিফট সমতলে এসে গেছে। খুলে গেছে দরজা। হঠাৎ পিতা পুত্রের মাঝে তৃতীয় এক ব্যক্তির আগমন ঘটল। ঢোলা শার্ট, মাথায় ছোট ছাটের চুল, কাঁধে ল্যাপটপের ব্যাগ। রাশেদ লিফটের ভেতরে ঢুকে গেছেন। সামি তখনো বাইরে। অমৃতা দৌড়ে আসতে আসতে হাঁপধরা গলায় বলল, ‘দাঁড়া এক মিনিট। আমিও উপরে যাব।’
সামির মুখে অপ্রস্তুত ভাব ফুটে উঠল। একটু চমক… একটু অস্বস্তি… আর অল্পবিস্তর বিরক্তি নিয়ে সে বান্ধবীকে প্রশ্ন করল, ‘তুই এখানে?’
অমৃতা জরুরি এবং ব্যস্ত গলায় বলল, ‘আমার কিছু ইম্পর্ট্যান্ট ডকুমেন্ট রয়ে গেছে চেম্বারে। ওগুলো নিতে আসছি। তুই কী করিস?’ লিফটের ভেতরে পা রাখতে যাবার ঠিক আগমুহূর্তে চোখ পড়ল। লম্বা মানুষটা একদম কোণার দিকে দাঁড়িয়ে আছেন। ছাই রঙের টি-শার্ট, কালো ট্রাউজার। প্রবল একটা ধাক্কা এসে লাগল অমৃতার বুকে। অনেকদিন অতল অন্ধকার গুহাবাসের পর হঠাৎ সূর্যের প্রখর আলোয় বেরিয়ে এলে যেমন চোখ ধাঁধিয়ে যায়, ভস্ম হয়ে যায়, ঠিক তেমনিভাবেই যেন ছ্যাঁত করে পুড়ে গেলো অমৃতার চোখ। ঐ মুখের দিকে সরাসরি তাকাতে পারল না। সরিয়ে নিল চকিত দৃষ্টি। পিছিয়ে নিল পা। ত্রস্ত গলায় বলল, ‘থাক… আমি সিঁড়ি দিয়ে যাব।’
এলেভেটরের ডোর হোল্ড বাটনে আঙুল চেপে রেখে ভ্রু উঁচিয়ে তাকাল সামি অমৃতার দিকে। জলদগম্ভীর গলায় বলল, ‘ভিতরে যা।’
অমৃতা বাধ্য মেয়ের মতো আদেশ পালন করল। রাশেদের সাথে নিরাপদ দূরত্ব বজায় রেখে দাঁড়াল লিফটের প্রান্ত-ঘেঁষে। সামি দাঁড়াল মাঝামাঝি। আটকে গেল দরজা। অমৃতার মাথা হেঁট। চোখের দৃষ্টি বিচলিত, ভীত এবং অস্থির। বুকে বড্ড কাঁপাকাঁপি! অনেকদিন ধরে সে আয়নায় নিজেকে দেখে না। আজকে কেমন জোকারের মতো দেখাচ্ছে আল্লাহ জানে! ইশ… দেখা হবে জানলে একটু ফিটফাট হয়ে আসত। মাত্র এক সপ্তাহ পরেই তার ফ্লাইট। জীবনে আর কোনোদিন হয়ত দেখা হবে না। হয়ত এই শেষ! কিন্তু এ কেমন সাক্ষাৎ? চোখ তুলে তাকাবার মতো সাহস নেই বুকে। শেষবার তিনজন একত্রিত হওয়ার দিনটির কথা মনে পড়ল অমৃতার। মনে পড়ল সামির রুদ্রমূর্তি, খুনীর মতো ভয়ঙ্কর চোখ… তারপর সেই ভয়ঙ্কর দুর্ঘটনা। সামির মুখ কঠোর, প্রেতের মতো নিঃস্পৃহ চোখের দৃষ্টি। একপাশে তার পিতা, অন্যপাশে সমবয়সী বান্ধবী। দুজনের মধ্যে জন্মজন্মান্তরের বাধা হয়ে দাঁড়িয়ে আছে সে। দাঁড়িয়ে থাকবে আজীবন!
একটা বরফশীতল স্তব্ধতা বিমূঢ় করে তুলেছিল রাশেদকে। অমৃতা সামনে এসে দাঁড়াতেই সর্বপ্রথমে চোখ পড়েছিল কপালের কাটা দাগটার ওপর। কী প্রকাশ্য আর প্রকট ক্ষতচিহ্নটা! এই দাগটা কি আজীবন ওর সঙ্গে থেকে যাবে? কখনো মুছে যাবে না? রাশেদ কুঞ্চিত কপাল নিয়ে লিফটের দরজার দিকে চেয়ে ছিলেন। এক হাত দূরে সামি, আরো এক হাত দূরে অমৃতা। কারো মুখে কথা নেই। বাতাসে বুকচাপা অস্বস্তি। চার দেয়াল বন্দি খুপরি লিফট ছেড়ে এই মুহূর্তে অন্য কোনোদিকে যাবার উপায় নেই। কিছু সময় পরেই লিফটের দরজা খুলে যাবে। মাত্র কয়েকটা মিনিট। এর মধ্যেই বহুবর্ণময়, ব্যাখ্যাতীত সব চিন্তা রাশেদের মস্তিষ্কে খড়কুটোর মতো ভেসে বেড়াতে লাগল। জীবনে কিছু ছোট ছোট অভিজ্ঞতা মানুষকে অনেক বড় বড় শিক্ষা বা উপলব্ধির হদিস দিয়ে যায়। আজকে এই মুহূর্তের মুখোমুখি না হলে তিনি জানতেন না যে, এতদিন মনে মনে একটি ভুল ধারণা পুষে এসেছিলেন। ভেবেছিলেন ছাব্বিশ বছর বয়সী টগবগে যুবক পুত্রকে তিনি ভয় পান। কিন্তু অমৃতা সামনে এসে দাঁড়ানো মাত্র জীবন লিপির একটা পৃষ্ঠা যেন খসখস করে পালটে গেল দমকা হাওয়ায়। এই পৃষ্ঠায় কোনো ভয় নেই, সংকোচ নেই, শাসন নেই… আছে শুধু হৃদয়ের মুক্ত, বিহঙ্গ, সত্য উপলব্ধি। অমৃতা তার জীবনের তেমনই এক সত্য উপলব্ধির নাম, যে উপলব্ধিকে নিজের কাছে মিথ্যা প্রতিপন্ন করার কোনো উপায় তার জানা নেই। তবুও সত্যটা গ্রহণ করে নেয়া যায় না। একটা কিন্তু থেকে যায়। ‘কিন্তুটা ভয়ভীতি নয়, বরং দায়িত্ববোধ, নৈতিকতা ও কর্তব্যপরায়ণতা। এই দায়িত্ববোধ থেকেই ছেলেকে তিনি কখনো নিজের মনের সত্য উপলব্ধির সন্ধান দেবেন না। মিথ্যা বলে যাবেন বারংবার। একটা মিথ্যা যদি সমাজের ভারসাম্য রক্ষা করে, বাঁচিয়ে দেয় অনেকগুলো সম্পর্ক… তবে সেই মিথ্যা শিরোধার্য করে রাখাই উত্তম। লিফটের দরজা খুলে যেতেই অমৃতা হুড়মুড় করে বেরিয়ে গেলো। সামি একবার ঘাড় ঘুরিয়ে দেখল বাবাকে। রাশেদ চোখ ফিরিয়ে নিলেন না। অকুতোভয়, নির্ভীক চোখে চেয়ে রইলেন পুত্রের দিকে। ছেলেকে তিনি ভয় পান না। এই একটিমাত্র আবিষ্কার তার ভেতরে নতুন করে যেন প্রাণের স্পন্দন ফিরিয়ে এনেছে। রক্ত চনমন করছে। শরীর থেকে ধুয়ে মুছে গেছে রোগ শোকের গন্ধ।
বেশ দীর্ঘসময় আলাপ হলো উকিল সাহেবের সঙ্গে। একটা জরুরি ফাইল খুঁজে দেবার জন্য অমৃতার ডাক পড়ল। শেলফের ওপর থরে থরে সাজিয়ে রাখা ফাইলের বস্তা ঘাঁটাঘাঁটি করতে গিয়ে অমৃতার কাণ্ডজ্ঞানহীন অবাধ্য চোখজোড়া বারেবারে উড়ে গিয়ে বসছিল সেই মানুষটার চোখের ওপর। সামি দেখছিল অমৃতার হাতে পায়ে এক অবশীভূত অস্থিরতা উদ্দাম নৃত্য নেচে বেড়াচ্ছে। রক্ত রং ভিড় করেছে মুখে। চোখে চপল খুশির ছায়া। এত বেহায়া মানুষ হয়? সামির সারা শরীর জ্বলে যাচ্ছিল রাগে। চোখের নিচে ঝাপটা দিচ্ছিল ক্রোধের লেলিহান শিখা। হঠাৎ দৃষ্টি পড়ল পাশে বসে থাকা মানুষটার ওপর। শিউরে উঠল সামি! বাবার মুখে এমন বিশুদ্ধ বিহ্বল ভাব সে জীবনে কোনোদিন দেখেনি! প্রসন্নতার নির্মল আলো ঠিকরে পড়ছে ঐ চোখে। আশ্চর্য এক ভয়ের স্রোত সামির হাত পা জমিয়ে দিয়ে গেলো। তার নিজের সান্নিধ্যও বাবার চেহারায় এমন চিত্তপ্রসাদের সঞ্চার ঘটায় না, যে চিত্তপ্রসাদের সঞ্চার ঘটিয়েছে অমৃতার এক ঝলকের উপস্থিতি! যে বাবাকে সে জন্মের পর থেকে দেখে এসেছে… ভালোবেসেছে… নিজের বলে জেনে এসেছে… সেই বাবাকেই আজ বড্ড অচেনা লাগতে লাগল। ভয়ঙ্কর মন খারাপে ভারী হয়ে উঠল মন। সেই মন খারাপের ঘোর সহজে কাটল না। বাড়ি ফিরে কারো সাথে ঠিকঠাক কথা বলল না সামি। খেলো না কিছু। বারান্দায় দাঁড়িয়ে একের-পর-এক সিগারেট পুড়িয়ে ছাই করল। হৃদি কতবার কতকিছু প্রশ্ন করল, সামি উত্তর দিল না। এক গুমোট নিরবচ্ছিন্ন নিস্তব্ধতার খোলসের ভেতর আত্মগোপন করে রইল। মাঝরাতে তাড়া খাওয়া পাগলের মতো দিশাহারা অবস্থায় উপস্থিত হলো স্টাডিরুমে। ডেকে উঠল ব্যাকুলভাবে।
‘বাবা!’
রাশেদ একটা বই পড়ছিলেন লম্বাটে টেবিলের পার্শ্ববর্তী ইজি চেয়ারে বসে। সামির মাথার চুল উষ্কখুষ্ক, চোখের নিচে রাত্রি জাগরণের কালি। মনে হয় যেন সহস্র রাত ধরে নিদ্রাহীনতার কঠোর অসুখে ভুগে যাচ্ছে। ছেলের মুখের দিকে চেয়ে মুচড়ে উঠল রাশেদের বুক। ধড়ফড় করে উঠে বসলেন তিনি।
‘বাবা, তুমি কেমন আছ?’
রাশেদ থমকে গেলেন প্রশ্নটা শুনে। বিস্ময় ফাটা চোখে চেয়ে রইলেন ছেলের দিকে। হৃৎপিণ্ডের স্পন্দন থেমে এল কয়েক সেকেন্ডের জন্য। একটা সময় তিনি ধীরস্থিরভাবে উঠে দাঁড়ালেন। হাতের বইটা টেবিলের ওপর নামিয়ে রেখে ছেলের মাথায় হাত রেখে পরম মমতা নিয়ে বললেন, ‘আমি ভালো আছি। তুমি ভালো থাকলেই আমার ভালো থাকা হয়। এটা কি তুমি বুঝতে পার না?’
সামি দুর্বোধ্য হাসে, ‘তুমিও তো বোঝ না…’
রাশেদ তীক্ষ্ণ দৃষ্টি রাখলেন পুত্রের মুখের ওপর। সবল, শক্তপোক্ত, লম্বা চওড়া যুবক। তবুও মুখ থেকে মুছে যায়নি কৈশোরের লাবণ্য। মুখের কোথায় যেন এখনো লেগে আছে ছেলেবেলার সেই আহ্লাদী, আদুরে আবেগের চিহ্ন। সেদিনের সেই ছোট্ট সামিকে সত্যিই আজ আর আগের মতো করে বোঝা যায় না। প্রাপ্তবয়স্কতার দুর্বোধ্য এক বলয় আজ তাকে আষ্টেপৃষ্ঠে ঘিরে রাখে সারাক্ষণ। রাশেদ একটু হাসার চেষ্টা করে বললেন, ‘আমিও তো মানুষ… সবটা বোঝার সাধ্য আমার নেই। স্বীকার করি। কিন্তু তুমি একবার বোঝানোর চেষ্টা করে দেখতে পার। হয়ত বুঝেও যেতে পারি!’ সামি একটা দীর্ঘশ্বাস গোপন করে বলল, ‘তুমি বোঝ না কেন বাবা? আমি ভালো থাকব তখনই… যখন তুমি আর মা… তোমরা দুজনে ভালো থাকবে।’
‘আমরা ভালো আছি… খুব ভালো আছি!’
সামি দুজ্ঞেয় দৃষ্টিতে বাবার দিকে চেয়ে থাকে। ঠোঁটে খেলতে থাকে এক চিলতে ভুতুড়ে হাসি। রাশেদ ছেলের চোখে চোখ রাখতে পারলেন না। দৃষ্টি সরিয়ে নিলেন। ছেলেটা যেন হঠাৎ করেই অনেক বড় হয়ে গেছে। হয়ে উঠেছে অন্তর্যামী! গ্লানি আর অপরাধবোধের প্রবল অত্যাচারে পিষ্ঠ হতে হতে রাশেদ টের পেলেন… একমাত্র সন্তানের কাছে তিনি ধরা পড়ে গেছেন… পালাবার আর কোনো পথ নেই! সামি ধীরেধীরে সরে আসছিল জায়গাটা থেকে। রাশেদ মুখ তুলে ডাকলেন হঠাৎ, ‘একটা কথা শুনে যাও। ‘ সামি থামল। বিষণ্ণ একজোড়া চোখ স্থাপন করল বাবার মুখের ওপর।
রাশেদ ভারী কণ্ঠস্বর নিয়ে মন্থরভাবে বললেন ‘বুকে যখন গুলি এসে লাগল… আমি ভাষায় প্রকাশ করতে পারব না সেটা কী রকম যন্ত্রণা, সেরকম যন্ত্রণা যেন সৃষ্টিকর্তা কাউকে কখনো না দেন। কিন্তু শারীরিক কষ্টের চাইতেও মানসিক পীড়া আমাকে বেশি দুর্বল করে দিয়েছিল। চারপাশ অন্ধকার হয়ে আসার সময় ভেতর থেকে শুধু একটামাত্র নাম বুক ফেটে বেরিয়ে আসতে চাইছিল। সেই নামটা তোমার। চোখ বন্ধ করার আগে আমি আল্লাহর কাছে প্রার্থনা করেছিলাম, আর একটাবার যেন তিনি আমাকে আমার ছেলের সাথে সাক্ষাতের সুযোগ করে দেন। আল্লাহ তায়ালা আমার দোয়া কবুল করেছেন। আমি তোমার সামনে দাঁড়িয়ে আছি। তোমাকে দেখছি। সুস্থভাবে কথা বলতে পারছি। এর চেয়ে বেশি কিছু আমার চাওয়ার নেই।’
আজকাল সামিকে নস্টালজিয়ায় পায়। কেবলই ফেলে আসা দিনগুলোর কথা মনে পড়ে। কত স্মৃতি, কত সুখ, কত আনন্দ, কত টুকরো টুকরো অনুভূতি! বন্ধুদের সাথে কাটানো প্রতিটি দিন যেন স্বর্গ থেকে ভেসে আসা! অমন নিষ্কলুষ আনন্দ শুধু বন্ধুদের সান্নিধ্য ছাড়া পাওয়া যায় না। অমৃতার বলা সেই কথাটা কিছুতেই ভুলতে পারছিল না সামি।
‘আমি কখনো চাই নাই রুদ্রর ভাগ্যটা আমার মতো হোক।’
বাক্যটা অষ্টপ্রহর নরকের কীট হয়ে বিবেককে দংশন করে যাচ্ছিল। কাজের ফাঁকে, ঘুমের ঘোরে… এমনকি স্বপ্নের অবচেতনেও কথাটা কানের কাছে বেজে যাচ্ছিল ভাঙা টেপ রেকর্ডারের মতো। চোখ বন্ধ করলেই সে দেখতে পাচ্ছিল অমৃতার শীর্ণ হয়ে আসা মুখ, চোখের নিচের কালি, কপালের ক্ষত… আর চেহারার খাঁজে খাঁজে স্থায়ীভাবে বসে যাওয়া চির দুঃখী ভাব। এমন ছিল না অমৃতা। ফর্সা, সুন্দর, আদুরে দেখতে ছিল। দারুণ আত্মবিশ্বাসী। চোখের কোল ঝকঝক করত বুদ্ধিতে। ঠোঁটে থাকত তীক্ষ্ণ হাসি। সেই অমৃতা কোথায় হারিয়ে গেল! ভাবতে গেলে বুকটা খালি খালি লাগে। অদ্ভুত এক বিষণ্ণতা আকণ্ঠ ডুবিয়ে দিয়ে যায়। দিশাহারা বোধ হয়! কোনোদিকে যাবার পথ খুঁজে পায় না সামি। যেন দেয়ালে পিঠ ঠেকে গেছে। এখন শুধু মাথা ঠুকে ঠুকে মরা ছাড়া আর কোনো গতি নেই।
প্রায় প্রতিদিন অফিস থেকে ফিরে এসে হৃদিকে বাড়িতে পাওয়া যায় না। দুপুরের পরেই সে বিভাকে নিয়ে অমৃতার বাসায় চলে যায়। আকাশও চলে যায় ওখানটায়। সবাই একসাথে ডিনার করে। মাঝে মাঝে রাত জেগে আড্ডা দেয়। হৃদির সাথে গাড়ি থাকে। তাই রাত হলেও সমস্যা হয় না। এর মাঝে একদিন হৃদি বলল, ‘তোকে খুব মিস করি। রুদ্রটাও নাই। কতদিন আর রাগ করে থাকবি। চল কালকে একবার যাই অমৃতার বাসায়। সামি কিছু বলে না। চুপ করে থাকে। নিজের চারধারে মাথা উঁচু করে দাঁড়িয়ে থাকা অদৃশ্য দেয়ালটা টের পায়। সেই দেয়াল ডিঙিয়ে কোথাও যাবার সাধ্য নেই তার।
পরদিন সকালে অমৃতার নম্বরে ডায়াল করে সে। ওর ফোন পেয়ে ভারী অবাক হয় অমৃতা।
‘কীরে সামি? হঠাৎ কী মনে করে?’
‘দেখা করতে পারবি?’
‘কখন?’
‘বিকাল চারটায় ফ্রি আছিস?’
‘হুম আছি মনে হয়।’
‘আমি পিক করব তোকে বাসা থেকে। রেডি থাকিস।’
বিকেল চারটায় সামির গাড়ি এসে থামল অমৃতাদের অ্যাপার্টমেন্টের সামনে। ফোন দিতেই অমৃতা নিচে নেমে এলো। আকাশী রঙের টি-শার্ট আর ব্ল্যাক জিন্স পরেছে। চোখে রোদ চশমা। ড্রাইভার নেই। সামিই ড্রাইভ করছে গাড়ি। অমৃতা ড্রাইভিং সিটের পাশে উঠে বসল। আড়চোখে দেখল একবার সামিকে। গায়ে অফিসের ফুলস্লিভ ফর্মাল শার্ট, গলায় টাই। মাথা ভর্তি ঝাঁকড়া কোঁকড়ানো চুল পরিপাটি করে আঁচড়ানো। ধবধবে ফর্সা গালে অল্প অল্প অবহেলার দাড়ি। মুখে একটা দুর্বোধ্য কঠোর ভাব। ঐ কঠিন মুখের দিকে চোরা চোখে চেয়ে থেকে অমৃতা টের পেল সামিকে সে এখনো ভয় পায়। সকালবেলা ফোনটা পাবার পর থেকে ভেতরকার উত্তেজনায় অস্থির লাগছিল। এক মুহূর্তের জন্য স্বস্তির শ্বাস ফেলতে পারেনি। দুশ্চিন্তা ছিঁড়ে খেয়েছে মাথা। কী কারণে সামি আজ এতদিন পর হঠাৎ তলব করল? রাগের মাথায় আবার কোন অঘটন ঘটিয়ে বসবে নাতো? নাকি অমৃতাকে আজ আনুষ্ঠানিকভাবে বন্ধু তালিকা থেকে বাদ দেবে? কে জানে কী হবে! কী যে অস্বস্তি! একঝাঁক অস্বস্তি ঠেসে আছে শ্বাসনালীতে!
বড় রাস্তায় গাড়ি উঠিয়ে সামি কিছুটা নিষ্প্রভ গলায় বলল, ‘কিছু খাবি?’
‘নাহ…’
‘কফি?’
‘নাহ…’
‘আইস্ক্রিম?’
‘নাহ…’
‘ঘুষি?’
অমৃতা হেসে ফেলল। ঘাড় ঘুরিয়ে তাকাল সামির দিকে। মুখটা এখনো কঠিন করে রেখেছে কিন্তু কথাবার্তায় স্বাভাবিকতা ফিরে এসেছে বিধায় একটু আরাম লাগল অমৃতার।
‘বিড়ি খাওয়াইতে পারিস।’ অমৃতা বলল।
‘ক্যান? তোর কাছে নাই?’
‘আজকাল কমায় দিছি।’
‘তাই নাকি? কী কারণে?
অমৃতা চুপ করে রইল। গত কয়েকদিন ধরে টানা বৃষ্টি হচ্ছে। আজ সকালেও এক পশলা ঝরে গেছে মুষলধারে। এখনো আকাশ মেঘাচ্ছন্ন। কিছু রাস্তায় পানি জমে আছে। ফুটপাত থকথক করছে কাদায়। উঁচু বিল্ডিংগুলোর ইট-পাথরের গায়ে শ্যাওলাপড়া ভেজা গন্ধ। দেশ ছেড়ে যাবার পর এই সমস্ত কিছুই ভীষণ মিস করবে। এমন বর্ষা বোধহয় পৃথিবীর অন্য কোনো দেশে নেই। একটু আনমনা হতে-না-হতেই সামির কথা ঘোর ভাঙিয়ে দিল।
‘তোর ফ্লাইট কি পরশু দিন?’
‘হ্যাঁ।’
‘কখন?’
‘রাত নয়টা।’
‘কতদিনের জন্য যাচ্ছিস?’
‘দু’বছরের কোর্স।’
‘দেশে ফিরবি তো? নাকি ফেরার ইচ্ছা নাই?’
অমৃতা চুপ করে থাকে। উত্তরটা তার নিজেরই জানা নেই। একটা কফিহাউজের সামনে গাড়ি থামায় সামি। পার্ক করে নেমে পড়ে। লিফট দিয়ে উঠে আসে টপফ্লোরে। খোলা ছাদের ওপর চেয়ার টেবিল পাতা। ধূমপানের অনুমতি আছে। ছাদের মাঝামাঝি জায়গায় একটা ছোট টেবিলে মুখোমুখি বসল ওরা। অমৃতা অর্ডার করল ক্যারামেল ফ্র্যাপাচিনো। সামি ব্ল্যাক কফি। দশ তলার ছাদের ওপর এখন হাওয়ার গতি বড়ই দুর্গম। যেকোনো মুহূর্তে বৃষ্টি নামবে। ওরা দুজন বাদে আশেপাশে কোনো খদ্দের নেই। সুনসান নীরব। চারিদিকে শুধু হাওয়ার শব্দ, বজ্রপাতের শব্দ, ছাদের ওপর সাজিয়ে রাখা পাতাবাহারের গায়ে বাতাসের বিলি কাটার শব্দ, আর নিচের পৃথিবী থেকে ছুটে আসা গাড়ির হর্নের ক্ষীণ শব্দ।
বেনসনের বাক্স থেকে একটা সিগারেট বের করে এগিয়ে দিল সামি অমৃতার দিকে। দেখল ওর শীর্ণ মুখ, ক্ষত-বিক্ষত কপাল। পাঁচ আঙুল দিয়ে মুখ ঢেকে লাইটার আড়াল করে সিগারেটে আগুন ধরালো অমৃতা। সামির প্রখর এবং সতর্ক চাউনিটা লক্ষ্য করল সে। আগে কখনো এভাবে তাকায়নি সামি ওর দিকে। মনের ভেতর অস্বস্তিটা ফিরে এল আবার। বুকে শিকারীর তাড়া খাওয়া পাখির মতো ভয়। পাপবোধটা এখনো পিছু ছাড়েনি। সামির সামনে এলেই নিজেকে অপরাধী বলে মনে হয়। অপরাধের ভারে নুইয়ে পড়ে ভেতরটা।
সামি পায়ের ওপর পা তুলে দিয়ে বসেছে ওর মুখোমুখি। ডান হাতের আঙুলের ফাঁকে ধরা সিগারেটে টান দিচ্ছে, অ্যাশট্রেতে আঙুল নাড়িয়ে ছাই ফেলছে। ধূসর বিকেলটা নিকোটিনের ধোঁয়ায় আরো বেশি রকম ধূসর হয়ে উঠছে। সেই ধোঁয়াটে ধূসরতার ভেতর দিয়ে সামি ওর তীব্র ভেদক দুটি চোখ অমৃতার মুখের ওপর লেজার বীমের মতো নিক্ষেপ করে রেখেছে।
‘কী দেখিস?’
‘তোকে।’
‘আমাকে অত দেখার কী আছে?’
সামি এই প্রশ্নের তাৎক্ষণিক কোনো উত্তর দেয় না। ঠোঁটে দুর্গম দুর্বোধ্য হাসি খেলা করে। আকাশের দিকে চেয়ে কী যেন ভাবে আনমনে। তারপর পরিহাসের গলায় বলে, ‘আমার বাবার পছন্দটা ঠিক কীরকম সেটা বোঝার চেষ্টা করতেছি।’
গা শিউরে ওঠা এক চমক চিলিক দিয়ে গেল অমৃতার হৃৎপিণ্ডে। সামির কাছ থেকে এই ধরনের রসিকতা কখনো আশা করেনি সে। অনেকক্ষণ মুখ দিয়ে কোনো শব্দ বেরোল না। বড় বড় ডাগর চোখ মেলে তাকিয়ে রইল শুধু। আঙুলের ফাঁকের সিগারেট পুড়তে লাগল নিঃশব্দে।
সামি ব্যঙ্গের হাসি হাসতে হাসতে বলল, ‘মানে আগে তোকে দেখছি আমার ফ্রেন্ড হিসেবে, এখন দেখতেছি বাবার গার্লফ্রেন্ড হিসেবে। দুইটা দুই রকম না?’
অমৃতা তাৎক্ষণিকভাবে হাতে ধরা সিগারেটটা অ্যাশট্রেতে ছুড়ে ফেলে দিয়ে উঠে দাঁড়াল।
‘দ্যাখ সামি। এসব বিষয় নিয়ে তামাশা করার মুড নাই আমার।’ কথাটার সাথে অনেকক্ষণ ধরে চেপে রাখা একটা নিঃশ্বাস বেরিয়ে এল ফোঁস করে।
‘আরে কোথায় যাচ্ছিস? দাঁড়া… কথা আছে।’
ওয়েটার কফি আর ফ্র্যাপাচিনো রেখে গেল টেবিলে। একটু দূরে সরে যেতেই অমৃতা চাপা গলায় বলল, ‘আমি জানি তুই আমাকে এখন আর দেখতে পারিস না। হয়ত বন্ধুও ভাবিস না আর। আমি সবকিছু জানি। নতুন করে এসব মনে করায় দিতে হবে না।’
সামি কিছু বলে না। অদ্ভুত রহস্যময় হাসিটা নিঃশব্দে হাসতে থাকে শুধু। ঐ হাসি দেখে গায়ে কাঁটা দেয় অমৃতার। মনে হয় হাসির আড়ালে খুব সাঙ্ঘাতিক এক মানুষ লুকিয়ে আছে। যে ঠান্ডা মাথায় খুন পর্যন্ত করতে পারে! সামি এমন ছিল না আগে। ওর এই চারিত্রিক মানসিক অধঃপতনের জন্য দায়ী একমাত্র সে নিজে। এ-কারণেই নিজেকে তার ধিক্কার দিতে মন চায়। ঘেন্না হয়। প্রচণ্ড ঘেন্না! ঐ গা ছমছমে ভয়ঙ্কর হাসিটার দিকে চেয়ে অমৃতা ব্যাকুল গলায় বলল, ‘আমি তো বলছি সবকিছু আগের মতো হয়ে গেছে। উনার সাথে আমার কোনো যোগাযোগ নাই। তারপরেও তুই এসব কথা কেন বলতেছিস?’
‘সব আগের মতো হয়ে গেছে?’
অমৃতা চেয়ারে বসে পড়ে বলল, ‘হ্যাঁ।’
‘তাহলে তোর চেহারার এই অবস্থা ক্যান? ঘুমাস না কতদিন?’
থমকে গেল অমৃতা। কয়েকটা স্থবির সেকেন্ড কাটল নিঃশব্দে। কেন কে জানে সামির এই প্রশ্নটা বুকের মধ্যে আবছা এক সুখের তাপ ছড়িয়ে দিয়ে গেল। উষ্ণ, নরম একটা অনুভূতির অনুরণন তাকে জানিয়ে দিয়ে গেল আলতোভাবে, যে তার ভালো থাকা-না-থাকা হয়ত এখনো সামিকে ভাবায়… অল্পবিস্তর হলেও ভাবায়! অমৃতা প্রশ্নটার কোনো উত্তর দিতে পারল না। চোখ নামিয়ে নিল নিচে। ফ্র্যাপাচিনোর মগটা টেনে নিল কাছে।
‘হৃদি বলল আংকেল আন্টি নাকি তোকে বিয়ে দিতে চায়। তুই রাজি হচ্ছিস না।’
ভয়ের শিরশিরে ঢেউটা আবারও বয়ে গেল বুকের ওপর দিয়ে। অমৃতা একটু তাকালো সামির দিকে। একটু হাসার চেষ্টা করে বলল, ‘তোরা তো অনেক আগে থেকেই জানতি বিয়েশাদি, ঘর-সংসার এসব আমার দ্বারা হবে না।’
সামি একথা শুনে দুর্গম, গা ছমছমে হাসিটা আরো একবার হাসল, ‘আগের কথা এখন বলে লাভ নাই। তুই তো আর আগের অমৃতা নাই। আগে তুই আমার ফ্রেন্ড ছিলি… এখন তো…’ কথাটা বলতে বলতে সামি হঠাৎ থমকে গেল। একটা অদ্ভুত অপ্রত্যাশিত সৃষ্টিছাড়া ভাবনা তার মাথায় বিদ্যুতের মতো চিলিক কেটে গেল। অমৃতা নিশ্চয়ই এখন কোনো একভাবে তার মা হয়… কিংবা মায়ের মতো! কথাটা মনে হতেই একটা বিদ্রূপাত্মক, পাগলাটে অট্টহাসিতে ফেটে পড়ল সে। চারপাশটা সেই হাসির দমকে থরথর করে কাঁপতে লাগল। যেন ওর সাথে গলা মিলিয়ে বিদ্রূপের হাসি হাসছে এই সুবিশাল পৃথিবী, ফেনীল সমুদ্র এবং নিঃসীম অন্তরীক্ষ। সামির মনে হলো এই একটা জায়গায় এসে তার গোটা জীবনটা সমস্ত গভীরতা বিসর্জন দিয়ে নিমেষে হয়ে উঠেছে অদ্বিতীয়, অসামান্য এক কৌতুক! অপ্রকৃতস্থ অট্টহাসিতে চৌচির হতে হতে সামি বলল, ‘তোকে কি এখন আমার মাম্মি ডাকা উচিত বাই দ্যা ওয়ে?’
অমৃতা রুদ্ধশ্বাসে তাকিয়ে দেখল ঐ চূড়ান্ত অবমাননাকর নির্দয় হাসি। অপমানের ধোঁয়া ছুটল বুকে। রক্তে ঝংকার দিল ক্রোধ। দাঁতে দাঁত চেপে বলল, ‘চুপ কর!’
সামি চুপ করল না। উন্মাদের মতো হাসতে লাগল। ধৈর্যের বাধ ভাঙল অমৃতার। টেবিলে একটা প্রবল থাবা বসিয়ে চিৎকারে ফেটে পড়ে বলল, ‘চুপ কর সামি!’ হাতের আঘাতে টেবিলে রাখা মগ থেকে চলকে উঠল তরল কফি। কালো রঙের ছিটা এসে পড়ল সামির সাদা ধবধবে ইস্ত্রী করা শার্টে। ওর হাসিটা এক লহমায় থামল না বরং পুরনো নষ্ট ইঞ্জিনের গাড়ির মতো থেমে থেমে… হোঁচট খেয়ে খেয়ে… গন্তব্যে এসে থামল যেন। অমৃতা আগুনগরম শ্বাস ছেড়ে বলল, ‘আমি তোর বন্ধু ছিলাম। বন্ধুই আছি। যদি তোর আমাকে বন্ধু ভাবতে আর ইচ্ছা না করে সেটা অন্য ব্যাপার… কিন্তু আমাদের ফ্রেন্ডশিপ নিয়ে কোনো তামাশা আমি সহ্য করব না।’
সামি নিজের শার্টে এসে পড়া কফির দাগটার দিকে ভ্রু কুঁচকে তাকিয়ে থেকে তেরছা গলায় বলে, ‘আমি যে তোর ফ্রেন্ড, এই কথাটা আমার বাবার সাথে প্রেম করার সময় মনে ছিল না?’
‘ছিল। মনে ছিল… কিন্তু কিছু করার ছিল না…’
সামি প্রেতের মতো শীতল চোখে তাকায় অমৃতার দিকে, ‘কিছু করার ছিল না?’
অমৃতা দাঁত দিয়ে ঠোঁট কামড়ায়। চোখে ঝাপটা মারে সমুদ্রের ঢেউ। ঝাপসা চোখে সামির দিকে চেয়ে করুণ গলায় বলে, ‘সরি বলছি তো তোকে… আর কতবার বলতে হবে?’
সামি অমৃতার কপালের ক্ষতটার দিকে তাকায়। কী যেন চিন্তা করে গভীরভাবে। কফির কাপে চুমুক দেয়। স্তিমিত গলায় বলে, ‘আমার বাবা তো তোকে পছন্দ করত না প্রথমে। আমাকে অনেকবার বলছে তোর সঙ্গ যেন আমি ত্যাগ করি। তুইও সবসময় তার এগেইন্সটেই কথা বলতি। হঠাৎ প্রেম হয়ে গেলো কীভাবে?’
অমৃতা চোখ সরিয়ে নিয়ে বাধো বাধো গলায় বলল ‘আমারই দোষ। আমার উনাকে ভালো লাগছিল। তুই তো জানিস আমি কোনো কিছু লুকাই না। সো উনাকে সব খুলে বলছিলাম। উনি রিজেক্ট করে দিছিল সাথে সাথে।’
‘ব্যস এটুকুই?’
‘এটুকুই।’
‘তো বিদেশে গিয়ে কি নতুন বয়ফ্রেন্ড হবে? নাকি আমার বাবাকে ভুলতে পারবি না কখনো?’
অমৃতার মুখে অস্বস্তির কাদা থকথক করে ওঠে। অধৈর্য গলায় বলে, ‘তোর কথা শেষ হইছে? এখন কি আমি উঠতে পারি?’
টিপটিপ করে বৃষ্টি পড়ছে। ছাদের ওপর খুব বেশিক্ষণ থাকা যাবে না। সামি হাতের ইশারায় ওয়েটারকে ডাকল। বিল পে করল। তারপর বিরস মুখে অমৃতাকে বলল, ‘চল!’
‘আমাকে বাসায় নামায় দে। কাজ আছে অনেক।’ গাড়িতে উঠে ব্যস্ত গলায় বলল অমৃতা।
বৃষ্টির তোড় বেড়েছে। চোখের সামনেটা সাদা। উইন্ডশিল্ড নড়ছে ক্রমাগত। বড্ড ভিড়! পার্কিং লট থেকে রাস্তায় গাড়ি তুলতেই সাত আট মিনিট সময় লেগে গেল। পিঁপড়ার মতো ধীরে ধীরে অন্যান্য যানবাহনের গা ঘেঁষে-ঘেঁষে সন্তর্পণে এগোচ্ছিল গাড়িটা। ওরা চুপ করে ছিল। অমৃতা বুঝতে পারছিল এতদিনের চোরা চোরা, গোপন সংকোচটা কেটে গেছে। যে কলঙ্ক-যুক্ত সত্য নিয়ে কখনো কথা বলবে না ভেবেছিল, যা নিয়ে কথা বলা রীতিমতো নিষিদ্ধ ছিল, সেই বিধিবিরুদ্ধ, অলঙ্ঘনীয় গুরুপাক ঘটনাটি যেন আজ হঠাৎ করেই অনেকখানি লঘু এবং সহজপাচ্য হয়ে উঠল। কতক্ষণ কেটেছিল কে জানে! অমৃতা হঠাৎ বলল, ‘তুই আমাকে খুব হেট করিস, তাই না রে সামি?’
সামি চোখের পাশ দিয়ে অমৃতাকে একবার দেখল। আবেগে নাকি রাগে কে জানে, ওর নাকের পাটা একটু ফুলে উঠল ক্ষণিকের জন্য। নিঃশ্বাস ভারী হলো। অমৃতা উইন্ড শিল্ডে আছড়ে পড়া ঝাপসা, মিহি গুঁড়ো বৃষ্টির দিকে চেয়ে কেমন সিক্ত কণ্ঠে বলল, ‘দোস্ত আমি কখনো চাই নাই তোকে কষ্ট দিতে। এই কারণেই কথাটা নিজ থেকে বলি নাই। আমি ঠিক করছিলাম দেশ ছেড়ে চলে যাব। সব কিছু ভুলে যাব। তোর সাথে যোগাযোগ থাকবে কিন্তু তোর ফ্যামিলির সাথে কোনো কন্ট্যাক্ট রাখব না। ভাবছিলাম আস্তে আস্তে সব ঠিক হয়ে যাবে। তোকে না জানায়েই সমস্যাটার সমাধান করে ফেলব।’
মুষলধারে বৃষ্টি নামতেই রাস্তা ফাঁকা হয়ে গেছে। অমৃতা এতক্ষণে খেয়াল করল গাড়ি মহাখালি ফ্লাইওভারের কাছাকাছি এসে গেছে। বিস্মিত গলায় প্রশ্ন করল, ‘কীরে? আমাকে বাসায় নামায় দিলি না? কোথায় যাচ্ছিস?’
সামি উত্তর দিল না। চুপচাপ ড্রাইভ করতে লাগল। স্পিকারে ছেড়ে দিল গান। আরো আধাঘণ্টা পরে গাড়িটা ওদের উত্তরা বাড়ির গেটের সামনে এসে থামল।
‘এখানে কেন আসছিস?’ প্রায় গর্জে উঠল অমৃতা। বাড়ির সামনে পুলিশ টহল দিচ্ছে। গেট খুলতে খুব বেশি সময় লাগল না। সামি লন সংলগ্ন ড্রাইভওয়েতে গাড়ি থামিয়েই আদেশ করল অমৃতাকে, ‘নাম!’
‘মানে কী?’
‘নামতে বললাম!’
অমৃতা রক্তে আবারও ভয়ের ছোবল টের পাচ্ছে। হাত-পা কাঁপছে উৎকণ্ঠায়। সে একটুও নড়ল না। শক্ত হয়ে বসে থেকে একরোখাভাবে বলল, ‘সামি আমি কিছু বুঝতেছি না। এই বাসায় কেন আসছি আমরা?’
সামির মুখে পাগলামির চিহ্ন। অমৃতার দিকের দরজাটা দুম করে খুলে বাঘের মতো গর্জে উঠে বলল,
‘নেমে আয়! চলে যাবি। বয়ফ্রেন্ডের সাথে দেখা করবি না?’
অমৃতার মুখটা কুঁকড়ে গেলো তীব্র যন্ত্রণায়।
‘প্লিজ সামি! স্টপ বিইং রিডিকিউলাস। ইউ আর ড্রাইভিং মি ম্যাড!’
সামি ওর বাহু খামচে ধরে টেনেহিঁচড়ে বের করল গাড়ি থেকে। কাছেই দু’জন গার্ড দাঁড়িয়ে ছিল। কড়া চোখে একবার তাকালো সামি ওদের দিকে। তাকানোর ভঙ্গিতেই গার্ডদ্বয় বুঝে নিল কী করতে হবে। চট করে সরে গেলো জায়গাটা থেকে। বৃষ্টি তখন ধরে এসেছে। গাছের পাতায় জমে থাকা টলটলে জলবিন্দু বাতাসের ধাক্কা খেয়ে উড়ে বেড়াচ্ছে এদিক-সেদিক। ড্রাইভওয়ে পিচ্ছিল, কর্দমাক্ত। মেঘলা আকাশ থেকে নেমে এসেছে সন্ধ্যার ছায়া। প্যাটিওতে জ্বলতে থাকা বাল্বের হলদে অস্পষ্ট আলোয় মাখামাখি হয়ে আছে ওদের দুজনের মুখ। সামি অমৃতাকে জোরপূর্বক দাঁড় করালো নিজের সামনে। ছিটগ্রস্ত, চিড়-খাওয়া চোখে কিয়ৎক্ষণ অপলক চেয়ে থেকে কাটা কাটা গলায় বলল, ‘অমৃতা! লাইফে এই প্রশ্নটা শুধু একবার করব। প্রথম এবং শেষবারের মতো। ভেবে-চিন্তে উত্তর দিবি।’
সামির পাগল পাগল মুখটার দিকে চেয়ে অদ্ভুত এক ত্রাসে দম আটকে আসতে চাইল অমৃতার। কম্পিত কণ্ঠে বলল, ‘কী প্রশ্ন?’
‘তুই কি আমার বাবাকে বিয়ে করবি?’
অমৃতা বরফ জমা হিমহিম কণ্ঠে বলল, ‘এটা কোন ধরনের ফাইজলামি হচ্ছে সামি?’
‘উত্তর দে!’
মস্ত এক পুলকের ঢেউ এসে ঝপ করে ভিজিয়ে দেয় অমৃতাকে। আশায় দুলে ওঠে বুক। মনে হয়… এবার বুঝি সত্যিই সবকিছু ঠিক হয়ে যাবে। ধুঁকে ধুঁকে জীবন্ত-লাশ হয়ে আর বেঁচে থাকতে হবে না। ভালোবাসার মানুষটাকে পাশে নিয়ে বাঁচার মতো করে বাঁচবে সে। ধূসর পৃথিবীর দেয়ালে আচমকা রঙের ছোপ এসে পড়ে। বসন্তের ফুরফুরে হাওয়া ছুঁয়ে দেয় মন, দূরে কোথাও কোকিল ডেকে ওঠে কুহুতানে। আনন্দে ঝুমঝুম করে চারপাশটা!
সামি আরো এক পা এগিয়ে আসে ওর দিকে। গলার স্বর খাদে নামিয়ে বলে,
‘লিসেন, তোর সামনে দুটো অপশন আছে। হয় তুই বাবাকে বিয়ে কর, নইলে প্রমিজ কর তার সাথে কোনো কন্ট্যাক্ট রাখবি না। কোনোদিন দেখা করবি না।’
অমৃতা একটু থমকায়। সামির হলুদাভ আলো-মাখা অস্থিরচিত্ত মুখের দিকে স্তব্ধ হয়ে চেয়ে থেকে সম্মোহিতের মতো বলে, ‘উনাকে বিয়ে করলে… তোর মা…’
‘আমার মায়ের কথা তোর ভাবতে হবে না। আমি আমার মা আর বউকে নিয়ে এখান থেকে চলে যাব।’
‘কোথায় যাবি?’
‘যাব কোথাও। পৃথিবীটা অনেক বড়।’
অমৃতা পাগলের প্রলাপ বকার মতো এলোমেলো স্বরে বলে, ‘কিন্তু তোর বাবা… বাবাকে ছেড়ে চলে যাবি?’
‘যেতে হবে।’
‘আমাকে ছেড়ে চলে যাবি?’
সামি বড় একটা শ্বাস টেনে নেয়। কাঁপতে থাকে কণ্ঠস্বর, ‘যেতে হবে!’ অমৃতার চোখের কার্নিশ উপচে জল নেমে আসে। ধরা গলায় বলে, ‘কেন দোস্ত? সবাই একসাথে থাকা যায় না?’ সামি অধৈর্য হয়ে অন্যদিকে মুখ ঘুরিয়ে নেয়। দৃঢ় হয়ে আসে কণ্ঠস্বর, ‘না যায় না। আমার বাবা আর আমার মাঝে যেকোনো একজনকে বেছে নিতে হবে তোর। হয় তুই উনার স্ত্রী হয়ে থাকবি, নয় আমার বন্ধু!’
অমৃতার বুকটা সুতীব্র আর্তনাদে হুহু করে উঠল। একটু আগের আনন্দে ঝুমঝুম করা পৃথিবীটা চোখের সামনে খান-খান হয়ে ভেঙে যেতে দেখল সে। দিশাহারা অসহায় এক বোধ ক্রমেই তাকে বাক্যহারা করে তুলল। যেন এমন একটা দ্বীপে দাঁড়িয়ে আছে যার দু’পাশেই উত্তপ্ত অগ্নিলাভা। যেদিকেই যাক, পুড়তে তাকে হবেই! সামি মুখ ঘুরিয়ে রেখেছে অন্যদিকে। অমৃতা এগিয়ে এসে ওর একটা হাত ধরল। স্খলিত কণ্ঠে বলল, ‘আমি কখনই এমন কিছু করব না যার কারণে আমাদের ফ্রেন্ডশিপ নষ্ট হবে। আমার কাছে তুই সবচেয়ে ইম্পর্ট্যান্ট।’ একটু থেমে অমৃতা বড় একটা শ্বাস টেনে নেয়। ধীর গলায় বলে, ‘আই ওয়ান্ট আস ব্যাক দোস্ত! আই ওয়ান্ট মাই বেস্ট ফ্রেন্ড ব্যাক! প্লিজ! আমাকে একটাবার ক্ষমা করে দে। আমি কোনোদিন তোর ফ্যামিলির ধারে কাছে আসব না। আই প্রমিজ!’
সামি ঘুরে তাকালো অমৃতার দিকে। কপালের দাগটা চোখে পড়ল। একটু ঝুঁকে এসে একটা হাত রাখল সে ওই খসখসে, উঁচু, অমসৃণ চামড়ার ওপর। অদ্ভুত শীতল গলায় বলল, ‘সেদিন যদি তোকে আমি মেরে ফেলতাম। তাহলে কী হতো অমৃতা?’
অমৃতা চোখ বুজে মন্ত্রপাঠের মতো বিড়বিড় করে বলল, ‘মরে গেলেই বেঁচে যেতাম!’
সামি পাঁচ আঙুল দিয়ে ওর কপালটা ঠেলে দিল দূরে। শক্ত গলায় বলল, ‘যা!’
‘কোথায় যাব?’ সামির ধাক্কা খেয়ে দু পা পিছিয়ে পড়ে অমৃতা।
‘মা হৃদিকে নিয়ে ক্লাবের পার্টিতে গেছে। ফিরতে রাত হবে। বাবা খুব সম্ভবত স্টাডিরুমে আছে। তুই গিয়ে দেখা কর।’
অমৃতা মাথা নাড়তে লাগল অনবরত, ‘না… দেখা করার দরকার নাই।’
সামি ধমকে উঠল এবার।
‘কথা শুনিস না কেন?’
অমৃতা ধরা গলায় বলল, ‘দরকার নাই…আমার লাগবে না… আমি তো বলছি… সব ভুলে যাব।’
সামি এবার একটু শান্তভাবে অমৃতার একটা হাত টেনে নিল নিজের হাতের মুঠোয়। প্রলম্বিত শ্বাস ফেলে বলল, ‘আমার মনে হচ্ছে তুই দেশ ছাড়ার আগে একবার দেখা করলে বাবা খুশি হবে।’ কথাটা বলেই অমৃতার হাত ধরে টানতে টানতে বাড়ির সদর দরজার দিকে এগিয়ে যেতে লাগল সামি। অমৃতা কিছু বলার সুযোগ পেলো না। চোখের সামনের দৃশ্যগুলো অশ্রুজলের দাপটে ফেটে যাচ্ছে ভাঙাচোরা কাচের মতো। মনে হচ্ছিল যেন পায়ের তলায় মাটি নেই। মাথার ওপর আকাশ নেই। একটা অদম্য, লাগামছাড়া ঝড় তাকে খড়কুটোর মতো উড়িয়ে নিয়ে যাচ্ছে!
রাশেদ অনলাইন মিটিং-এ আছেন। ঘরটা এলইডি টিউব লাইটের সাদা আলোয় ঝকঝক করছে। আজকে গরম নেই বলে এয়ারকুলার চালানো হয়নি। জানালার পাল্লা খোলা। বৃষ্টিভেজা ঠান্ডা বাতাসে দোল খাচ্ছে ঘরের পর্দা। লম্বা সেগুন কাঠের টেবিলটার একপ্রান্তে ল্যাপটপ নিয়ে বসেছেন রাশেদ। কানে হেডফোন। লাইট ব্লু কালারের সুতির পাঞ্জাবি তার পরনে। টেবিল ভর্তি হয়ে আছে ফাইলপত্র আর বইয়ের স্তূপে। অদূরেই নার্স ছেলেটা হাতে মোবাইল নিয়ে বসে আছে। সারাদিন রোগীর কাছাকাছি থাকার কড়া নির্দেশ আছে তার ওপর। দরজার বাইরে থেকে হঠাৎ পদশব্দ ছুটে এলো। টোকা পড়ল পরপর তিনবার। নার্স উঠে এলো। সামি ওকে দেখা মাত্র বলল, ‘আপনি প্লিজ একটু বাইরে যান। বাবার সাথে আমার কিছু জরুরি কথা আছে।’
ছেলেটা ভ্রু উঁচিয়ে জড়োসড়ো, বিব্রত অমৃতাকে দেখল একবার। তারপর একটাও কথা না বলে ওদেরকে পাশ কাটিয়ে বেরিয়ে গেল ঘর থেকে। সামি ভেতরে ঢুকল। লম্বা টেবিলের শেষপ্রান্তে বসে থাকা বাবাকে দেখল একবার। রাশেদ কথা বলতে বলতে ছেলের মুখের দিকে চেয়ে হাসলেন। অমৃতা তখনো কাঠপুতুলের মতো দরজার চৌকাঠে দাঁড়িয়ে। সামি ঘরের ভেতর টেনে আনল ওকে। দরজা বন্ধ করল। রাশেদের কথা তখন থমকে গেছে। হঠাৎ যেন একটা জোর ধাক্কা এসে লেগেছে তার অসুস্থ, দুর্বল হৃৎপিণ্ডে। খেই হারিয়ে ফেলেছেন তিনি। হতভম্ব হয়ে চেয়ে আছেন ঘরের মধ্যবর্তী স্থানে পাশাপাশি দাঁড়িয়ে থাকা দুই যুবক-যুবতীর দিকে। অপলক চোখের দৃষ্টিতে নেমে এসেছে চূড়ান্ত স্থবিরতা। অমৃতা নতমুখে দাঁড়িয়ে আছে। চিবুকটা প্রায় লেগে গেছে কণ্ঠার সাথে। সামি বাবার দিকে তাকিয়ে একটু হাসার চেষ্টা করল। রাশেদ পুত্রর হাসির উত্তরে হাসি ফিরিয়ে দিতে পারলেন না। বিচলিতভাবে মিটিং লিভ করলেন। কান থেকে হেডফোন খুলে নিয়ে উত্তেজিতভাবে বললেন, ‘কী ব্যাপার?’
প্রশ্নটা শুনে অমৃতা আরও বেশি আড়ষ্ট হয়ে গেল। পারলে যেন মাটির সাথে মিশে যায়। সামি আশ্চর্য চোখে অমৃতার দিকে তাকিয়ে রইল কিছুক্ষণ। এই মেয়েকে সে জীবনে কোনোদিন লজ্জা পেতে দেখেনি। অমৃতা সবসময় সপ্রতিভ, ড্যাম-কেয়ার, স্মার্ট! সে মাথা নিচু করে জড়োসড়ো মেয়েলি ভঙ্গিতে দাঁড়িয়ে আছে, এই দৃশ্য নিজের চোখে না দেখলে সামি কখনো বিশ্বাস করত না।
‘ও লন্ডন যাচ্ছে। যাবার আগে তোমার সাথে দেখা করতে এলো।’ সামি বলল।
অমৃতা মুখ না তুলেই গলায় সামান্য অভিযোগের সুর তুলে বলল, ‘আমি আসতে চাইনি। ও নিয়ে এসেছে আমাকে।’
রাশেদ এতটা অপ্রস্তুত এবং বিব্রত বোধহয় কখনো হননি, যতটা আজকে হলেন। সংকোচের দুর্ভেদ্য আস্তরণ পড়ল বুদ্ধিদীপ্ত চোখজোড়ায়। কুঞ্চিত কপালে বিভ্রমের অবাধ বিচরণ। কী বলা যায় কিংবা কী করা যায় তা ঠিক ঠাওর করে উঠতে পারলেন না। ঠোঁট টিপে চিন্তিত ভঙ্গিতে তাকিয়ে রইলেন শুধু। সামি বাবার চোখের দিকে এখনো সরাসরি তাকায়নি। তাকাতে পারছিল না। সংকোচের উৎপীড়ন তাকেও নিস্তার দিচ্ছিল না সহজে। কিছুক্ষণ চুপ করে দাঁড়িয়ে থেকে আড়ষ্টভাবে বলল,
‘আমি আসছি। তোমরা কথা বলো।’ রাশেদ ব্যস্তভাবে বলে উঠলেন, ‘দাঁড়াও… কোথায় যাচ্ছ? বসো। তোমার কোথাও যেতে হবে না।’
সামি নিরস্ত হলো। তাকাল একবার অমৃতার দিকে। অমৃতার তখনো মাথা নিচু। দাঁড়ানোর ভঙ্গিটি জড়োসড়ো। যেন পড়া না পারার কারণে শাস্তি পাওয়া এক স্কুল ছাত্রী। সামি বলল, ‘আমার একটু কাজ আছে। আসছি কিছুক্ষণ পর।’
রাশেদ এবার কড়া আপত্তির সুরে বললেন, ‘আমি বলেছি তোমাকে কোথাও যেতে হবে না। চুপ করে বসো এখানে।
সামি বাবার আদেশ অমান্য করল না। এগিয়ে এসে বসল চেয়ারে। অমৃতা দাঁড়িয়ে আছে ঠায়। রাশেদ এতক্ষণে অমৃতার দিকে আড় দৃষ্টি স্থাপন করলেন। কপালে এখনো কুঞ্চন রেখা স্থির হয়ে আছে। সামি একটা শ্বাস ফেলে উঠে দাঁড়াল। হেঁটে এগিয়ে এল অমৃতার কাছে। কাঁধে হাত রেখে খুব ফিসফিস করে বলল, ‘কাহিনি কী? তুই এরকম এইটিজ-এর নতুন বউয়ের মতো লজ্জা পাচ্ছিস কেন?’ যেন কারেন্ট শক করল অমৃতাকে। সামির পেটে জোরালো খোঁচা দিয়ে বলল, ‘ফাইজলামি করবি না। ফাজিল কোথাকার!’ সামি একটু হাসল। অবাক হয়ে আবিষ্কার করল তার ভেতরে আর বিশ্রী লাগার অদ্ভুত কাঁপুনিটা নেই। এই দুজন মানুষকে একই ঘরে একই সাথে সহ্য করতে এখনো কষ্ট হচ্ছে এ কথা সত্য। কিন্তু বিশ্রী লাগছে নাতো আগের মতো!
অমৃতা গা ঝাড়া দেবার মতো করে সংকোচটা ঝেড়ে ফেলতে চাইল মন থেকে। চোখ নিচের দিকে রেখেই বলল, ‘আমি চলে যাচ্ছি… লন্ডনে … তো সামি বলল আপনার কাছ থেকে বিদায় নিয়ে যেতে। দ্যাটস ইট!’
রাশেদ অমৃতার দেশ ছাড়ার ব্যাপারে কিছুই জানতেন না। বিস্মিত হলেন… হয়ত ব্যথিতও হলেন… কিন্তু পুত্রের সামনে কিছুতেই সামান্যতম দুর্বলতা প্রকাশ করলেন না। জলদ-গম্ভীর স্বরে বললেন, ‘বেশ… বেশ। খুব ভালো। বেস্ট উইশেস অন ইওর নিউ অ্যাডভেঞ্চার!’
দায়সারাভাবে বাক্যটা উচ্চারণ করেই তিনি থেমে পড়লেন। ব্যস্ত ভাবে হাতঘড়িটা দেখলেন। যেন খুব গুরুত্বপূর্ণ সময় কেটে যাচ্ছে তুচ্ছ কাজে। যেন অমৃতার বিদেশ যাওয়া-না-যাওয়ায় তার কিছুই এসে যায় না। এই অবজ্ঞাসূচক আচরণের বিষাক্ত তীর অমৃতার হৃৎপিণ্ডে গিয়ে বিঁধল একদম। লোকটা তাকে মানুষ বলেই গণ্য করছে না… আশ্চর্য! কয়েক সেকেন্ড ব্যাক্কলের মতো দাঁড়িয়ে থেকে অপদস্থ গলায় বলল,
‘আসি আমি।’ কথাটা বলেই ঘূর্ণিঝড়ের মতো তীব্র বেগে ঘুরে দাঁড়াল। হনহন করে বেরিয়ে এল ঘর থেকে। সামি হতভম্ব চোখে দৃশ্যটা দেখল। রাশেদ পুত্রের দিকে চেয়ে সাবলীল গলায় বললেন, ‘আর কিছু বলবে? একটা ইম্পর্ট্যান্ট মিটিং আছে আমার।’ সামি কিংকর্তব্যবিমূঢ় হয়ে দাঁড়িয়ে রইল কিছুক্ষণ। তারপর ধীরে ধীরে বেরিয়ে এল ঘর থেকে।
অমৃতার হাত পা জ্বলে যাচ্ছিল অসহ্য অপমান আর রাগে। একটা বিষয় স্পষ্টভাবে প্রতীয়মান হলো যে, মানুষটার মনের মধ্যে তার জন্য ইঞ্চি পরিমাণ জায়গাও নেই। ভুলে গেছে সবকিছু! আসলে ভালোই বাসেনি কখনো! ভালোবাসলে কি এত সহজে ভুলতে পারত? সত্যি… ভালোবাসার কথা কখনো বলেওনি মানুষটা মুখ ফুটে। যেটুকু দুর্বলতা ছিল… সেটাকে খুব বেশি হলে মোহ বলা যায়, ভালোবাসা নয়! কান্নার একটা স্রোত কলকল করে গলা পর্যন্ত উঠে এসে শ্বাস আটকে দিল। নিজেকে ভীষণ নিকৃষ্ট, তুচ্ছ এবং অবাঞ্ছিত মনে হতে লাগল। লনের সামনে দাঁড়িয়ে থাকা গাড়ির পাশে এসে দাঁড়ালো অমৃতা। সামিও এল মিনিট দুয়েকের মধ্যেই। অমৃতা অন্যদিকে মুখ ঘুরিয়ে রেখেছিল। কেন যেন সামির সামনেও এই মুখ দেখাতে লজ্জা করছিল তার। সামি লঘু গলায় বলল,
‘কীরে… তোর বয়ফ্রেন্ড তো তোরে পাত্তাই দিল না!’
অমৃতা হাসার চেষ্টা করল। কিন্তু হাসতে পারল না। তার মুখখানা যন্ত্রণায় নীল হয়ে গেছে। একটা দীর্ঘশ্বাস ঢেউ তুলল কণ্ঠে, ‘তোরে তো আমি আগেই বলছিলাম ব্যাপারটা একতরফা। এখন বিশ্বাস হইল?’
সামি তাৎক্ষণিকভাবে কিছু বলল না। ভ্রু কুঁচকে কী যেন ভাবতে লাগল গভীরভাবে। বাবার আচরণ তার কাছে কেমন লেগেছে তা বুঝতে পারছে না, তবে অমৃতার ঐ শীর্ণ ম্লান মুখ দেখতে কেন যেন একটুও ভালো লাগছে না!
ওরা চলে যাবার পর রাশেদ বেশ কিছুক্ষণ ঝুম হয়ে বসে রইলেন। মিটিং জয়েন করলেন না। বিচলিত ভাবটা এখনো তার পিছু ছাড়েনি। অমৃতাকে সঙ্গে নিয়ে পুত্রের এই আকস্মিক আগমনের পেছনে কোনো যুক্তিযুক্ত ব্যাখ্যা তিনি মনে মনে দাঁড় করাতে পারছেন না। এই কাজের দ্বারা সামি কী প্রমাণ করতে চেয়েছে? সে কি বাবা এবং বন্ধুর অপরাধ ক্ষমা করে দিয়েছে? আজকের ছোট্ট এই ঘটনাটুকু কি সেই ক্ষমার নিদর্শন? পুরো ব্যাপারটাই কেমন অবিশ্বাস্য লাগছে। যেন একটা ধোঁয়াটে কুয়াশার জালের মধ্যে আটকা পড়ে গেছেন তিনি। আশেপাশে কিছুই স্পষ্টভাবে দেখা যায় না, বোঝা যায় না। এই আদিগন্ত অস্পষ্টতার ভেতরেই তার মনে পড়ল অমৃতা চলে যাচ্ছে। কতদিনের জন্য যাচ্ছে… কী কারণে যাচ্ছে… কিছুই জানা হলো না। পুত্রের সামনে সংকোচের দরুন তিনি মেয়েটির সাথে একটি কথাও বলতে পারেননি। মানুষের জীবনে এহেন অসহায় মুহূর্তও আসে? বিগত কয়েকটা দিন ছেলের সান্নিধ্য পেয়ে মনের স্বাস্থ্যের উন্নতি হয়েছিল। আজ আবারও গহন বিষণ্নতার কালো কুচকুচে অন্ধকার তাকে মাকড়সার জালের মতো জাপটে ধরল চারপাশ থেকে। অথচ এই বিমৰ্ষতা ভিত্তিহীন। অমৃতার সাথে যোগাযোগ নেই অনেক দিন যাবত। মেয়েটা দেশে থাকুক বা না থাকুক, এতে তার দৈনন্দিন জীবনে কোনো প্রভাব পড়ার কথা না। তবুও এক যুক্তিবিরুদ্ধ, শূন্যগর্ভ মর্মপীড়া বুকের পাঁজরে যেন হাতুড়ি দিয়ে আঘাত হানছে। তিনি বুঝতে পারছেন মেয়েটি একই শহরে কাছাকাছি বাস করছে এই সত্যটুকু তার অবচেতন মনে গোপন প্রবোধের সঞ্চারণ করে এসেছে এতকাল। চেতনার কোনো এক অস্পষ্ট প্রান্তে একটি ক্ষীণ, দুর্বল আশা গোধূলির শেষ আলোটির মতো আলগোছে লেগে ছিল সবসময়। মনে হতো চলার পথে কোনো এক সময় দেখা হয়ে যাবে। সেদিন লেকের পাড়ে মর্নিং ওয়াকের সময় একটি ছিপছিপে ঢোলা শার্টপরা ছেলেকে দূর থেকে অমৃতার মতো লাগছিল। কাছাকাছি যেতেই ভুল ভাঙল। অমৃতা দেশ ছেড়ে চলে গেলে দৈবক্রমে দেখা পাবার এমন সব ক্ষীণ সম্ভাবনা পুরোদমেই বিলীন হয়ে যাবে।
রাশেদ চেয়ার ছেড়ে উঠে দাঁড়ালেন। নার্স এগিয়ে এসে সসম্ভ্রমে বলল, ‘স্যার কিছু লাগবে?’
‘কিছু লাগবে না।’ কথাটা বলে তিনি দরজার দিকে এগিয়ে যাচ্ছিলেন। নার্সকে পিছু পিছু আসতে দেখে ঘাড় ঘুরিয়ে বললেন, ‘তোমার আসতে হবে না। আমি একটু একা থাকতে চাই।’
লনের সামনে গাড়িতে পিঠ ঠেকিয়ে দুই বন্ধু তখনো দাঁড়িয়ে ছিল। রাশেদ পোর্চে এসে দাঁড়াতেই সামির সাথে চোখাচোখি হলো। তিনি একটু ভদ্রতার হাসি হাসলেন ছেলের দিকে তাকিয়ে। তিন ধাপ সিঁড়ি ভেঙে নেমে এলেন ঘাসযুক্ত বৃষ্টিভেজা কদমাক্ত মাটিতে। তারপর কোনো দিকে না তাকিয়ে গোল বারান্দা সংলগ্ন লাইব্রেরি রুমের দিকে এগিয়ে যেতে লাগলেন নিঃশব্দে। অথচ অমৃতাকে শেষবারের মতো একটু দেখতে বড়ই ইচ্ছে করছিল। ছেলের উপস্থিতির কারণে তাকানো গেলো না।
তিনি যখন গোল বারান্দার সিঁড়ির প্রথম ধাপে গিয়ে পৌঁছুলেন ঠিক সেই সময় গাড়ির হেডলাইটের আলো এসে পড়ল অমৃতা আর সামির গায়ে। দুজনে অবাক চোখে দেখল সাদা রঙের বিএমডব্লিউ গাড়িটা হর্ন দিতে দিতে এগিয়ে এসে থামল বাড়ির সামনে। মিনিট গড়ানোর আগেই রোমেলা নেমে পড়লেন গাড়ি থেকে। নামল হৃদিও। সামির পাশে অমৃতাকে দেখে রোমেলার চোখ পাথরের মতো নিশ্চল হয়ে উঠল ক্ষণিকের জন্য। মুখের চামড়ায় ভেসে উঠল ক্রোধবহ্নির তীব্র আস্ফালন। অমৃতা এক ঝলক দেখল রোমেলাকে। চোখ ফিরিয়ে নিল। বিন্দুমাত্র বিচলিত হলো না। সে নিজ থেকে আসেনি এ বাড়িতে। সামি জোরজবরদস্তি নিয়ে এসেছে। তার ভয় কীসের?
ভয় পেয়েছে হৃদি। শাশুড়ির হাত চেপে ধরে ত্রস্ত গলায় সে বলল, ‘মা ভেতরে চলেন।’
সামি এগিয়ে গেল মায়ের দিকে। কাঁধ জড়িয়ে ধরে শান্তভাবে বলল, ‘মা, চলো ভেতরে যাই।’
রোমেলা নড়লেন না। অগ্নিশর্মা চোখে চেয়ে রইলেন অমৃতার দিকে। সামি একরকম জোর করেই মাকে নিয়ে বাড়ির দিকে এগিয়ে গেল। ক্রোধান্বিত রোমেলাকে ধরে বেঁধে কষ্টেসৃষ্টে ড্রয়িংরুমের সোফায় বসিয়ে দিল ওরা। তারপর দুজনে বসল মায়ের পায়ের কাছে। রোমেলা ফুঁসে যাচ্ছেন ক্রমাগত। ফর্সা মুখ লাল হয়ে গেছে রাগে। সামি ব্যাকুল স্বরে বলল, ‘মা… লক্ষ্মী মা আমার। একটা কথা শোন… মন দিয়ে শোন… অমৃতা চলে যাবে বিদেশে… আর কোনোদিন আমাদের বাড়িতে আসবে না। আমার ফ্যামিলির সাথে আজকের পর থেকে ওর আর কোনোরকম যোগাযোগ থাকবে না। ও আমাকে প্রমিজ করেছে।’
রোমেলা দাঁত কিড়মিড় করে বললেন, ‘ও কেন যাবে? আমিই বরং চলে যাচ্ছি। তোমরা সুখে শান্তিতে থাকো সবাই মিলে।’
হৃদি আঁতকে ওঠা গলায় বলল, ‘এ কেমন কথা? এই সংসার আপনার। আপনি আমাদের মা। আপনাকে ছাড়া আমাদের চলবে, এটা ভাবলেন কী করে?’
সামি মায়ের একটা হাত শক্ত করে ধরল, ‘অন্য কেউ তোমার সাথে থাকুক বা না থাকুক। এটা সব সময় জেনে রেখো, আমরা তোমার সাথে আছি। আমার চোখে আমার মা পৃথিবীর সবচেয়ে সেরা মানুষ!’
হৃদি বলল, ‘মানুষের জীবনে সবকিছু পার্ফেক্ট হয় না মা। লাইফে আপস অ্যান্ড ডাউনস থাকবেই। মাঝখানে একটা খারাপ সময় গেছে। কিন্তু আমার মন বলছে খুব শীঘ্রই সবকিছু ঠিক হয়ে যাবে।’
রোমেলা ছেলে-মেয়েদের কথায় কোনো প্রত্যুত্তর করলেন না। প্রস্তরীভূত হয়ে বসে রইলেন। চোখে চিকচিক করতে লাগল জল। এই প্রথমবারের মতো তিনি উপলব্ধি করলেন অর্থবিত্ত, সামাজিক মর্যাদা এবং বিলাসব্যসনের বাইরেও মানুষের জীবনে আরো কিছু আছে। আজকে পুত্র এবং পুত্রবধূর সান্নিধ্য তার মনে যে সাহস বা নিরাপত্তাবোধের সঞ্চার করল, তা সামাজিক মর্যাদা বা অর্থ দিয়ে কেনা যাবে না কখনো। স্বামীর প্রতি জীবনভর একটা প্রচ্ছন্ন অযত্ন বা অবহেলা বুকের মধ্যে পুষে এসেছেন তিনি। প্রাপ্তিটুকুকে সুনিশ্চিত বলে ধরে নিয়েছিলেন। ভেবেছিলেন তার মতো অভিজাত পরিবারের সুন্দরী মেয়ের জন্য ধনাঢ্য পরিপাটি একটি জীবন অবধারিত। এই ভাবনায় ভুল ছিল। মানুষকে সবকিছুই অর্জন করতে হয়। আর অর্জন করার পর সেই অর্জনটুকু টিকিয়ে রাখার প্রয়াস অক্ষত রাখতে হয়। নইলে কোনোকিছুই টেকে না। ক্ষয়ে যায়। প্রকৃতি অবহেলা সহ্য করে না। মানুষ ভুলে যায়… কিন্তু প্রকৃতি ভুলে না কিছুই। ঠিক ঠিক শোধ নেয়!
সামি আর হৃদি রোমেলাকে নিয়ে বাড়ির ভেতরে ঢোকার পর অমৃতার মনে হলো এখানে আর দাঁড়িয়ে থেকে কাজ নেই। সিএনজি বা বাসে করে বাড়ি ফিরে গেলেই হয়। টিপটিপ বৃষ্টিটা আবারও ঝরতে শুরু করেছে। যেকোনো সময় ঝেঁপে নামবে। মাথার চুল কিছুটা ভিজে গিয়েছে এর মাঝেই। শীত শীত ভাব হচ্ছে। বেরোবার আগে একবার ঘাড় ঘুরিয়ে লাইব্রেরি ঘরের দিকে তাকালো সে। দেখল গোল বারান্দাটা অন্ধকারে ঢাকা। একটা লম্বা ছায়ামূর্তি সিমেন্ট বাঁধানো রেলিং-এর সামনে স্থিরচিত্র হয়ে আছে। বারান্দার পাশে মেঘভেজা সন্ধ্যাবেলার সমস্ত বিষণ্ণতা গায়ে মেখে একলা দাঁড়িয়ে আছে কৃষ্ণচূড়া গাছটা। বৃষ্টি-বৃষ্টি মাতাল বাতাসে নড়ছে গাছের ডাল। পোর্চে জ্বলতে থাকা হলুদ আলোর একটা অংশ অমৃতার গায়ে এসে পড়েছিল। বারান্দায় দাঁড়িয়ে থাকা মানুষটার মুখ সে অন্ধকারে ঠিকঠাক দেখতে না পেলেও সেই মানুষটা তাকে স্পষ্ট ভাবে দেখতে পাচ্ছিল। অমৃতা কিছুক্ষণ দাঁড়িয়ে রইল। একবার ভাবল গিয়ে কথা বলে। পরমুহূর্তেই ক্ষণিক আগের অবজ্ঞাসূচক ব্যবহারের কথা মনে পড়ল। অভিমানের বাষ্পে আটকে গেলো শ্বাস। অমৃতাকে তিল পরিমাণ সম্মানও দিল না লোকটা। ছেলের সামনে কেমন খোলস পাল্টে অন্য মানুষ হয়ে গেল। কাপুরুষ আর কাকে বলে!
রাশেদ একটা সিগারেট ধরিয়েছিলেন। অমৃতা এখনো গাড়িতে ঠেস দিয়ে দাঁড়িয়ে আছে। হাত দুটো পকেটে রাখা। চেয়ে আছে এদিকেই। অন্ধকারে কী দেখছে কে জানে! সামি বেরিয়ে এল বাড়ির ভেতর থেকে। কী যেন কথা বলল দুজনে নিচু স্বরে। রাশেদ দেখলেন সামি গাড়ির দরজা খুলে ড্রাইভিং সিটে উঠে বসল। অমৃতা হেঁটে এসে ড্রাইভিং সিটের পাশের দরজাটা খুলল। রাশেদ সিগারেটে টান দিতে ভুলে গেলেন। হঠাৎ করেই শরীরের সমস্ত স্পন্দন মৃত মানুষের মতো থেমে এল এক মুহূর্তের জন্য। অমৃতা গাড়িতে উঠে বসল। রাশেদ চেয়ে রইলেন। হেডলাইট জ্বালিয়ে গাড়িটা এগিয়ে গেলো ড্রাইভওয়ে ধরে মসৃণ গতিতে। রাশেদ চেয়ে চেয়ে দেখলেন। ঝুম বৃষ্টি নামল। দমকা বাতাসে সিগারেটের আগুন গেলো নিভে। গাড়িটা গেটের কাছাকাছি পৌঁছে যাবার পর কণ্টকিত একটা দীর্ঘশ্বাস রাশেদের শ্বাসনালীর রক্তাক্ত দেয়াল বেয়ে ছেঁচড়ে নেমে এলো। বুকে বুলেট এসে লাগার দিনটির মতো আরো একবার তিনি মৃত্যুর লোনা স্বাদ টের পেলেন। বেঁচে থেকেও কত টুকরো টুকরো মৃত্যুর মুখোমুখি যে হতে হয় মানুষকে!
বৃষ্টির ছাঁট বারান্দার মেঝে ভিজিয়ে দিচ্ছে। প্রবল বর্ষণের উন্মাদ আস্ফালনে কান বধির হয়ে যাবার উপক্রম। একজন বিক্ষিপ্তচিত্ত একলা, অন্ধকার মানুষ ঝুম বৃষ্টি সামনে নিয়ে দাঁড়িয়ে আছে স্থির হয়ে। দুর্মোচ্য কষ্টের চূড়ান্ত উৎপীড়ন তার পাঁজর আঁকড়ে ধরেছে বিষাক্ত কীটের মতো। বাতাসে অবিরাম ফোঁসফোঁস শব্দ, যেন অশরীরীর অভিশপ্ত কান্না। বিদ্যুৎ চমকে ঝলসে উঠল আকাশ। ট্রান্সফরমার জ্বলে যাবার প্রকট একটা শব্দ হলো। পাড়ার কিছু মানুষ হইচই করে উঠল অযথা। চারপাশে ঝুপ করে নেমে এল অন্ধকার। চারিদিকে এখন শুধুই বৃষ্টির সাদা জাল। শোঁ-শোঁ বাতাস হুড়মুড় করে ঢুকে যাচ্ছে ফুসফুসে। হঠাৎ পদশব্দ কানে এসে লাগল। মনে হলো কাদাজলে ছপছপ পা ফেলে কেউ এগিয়ে আসছে। রাশেদ থমকানো বক্ষ নিয়ে দেখলেন একটা ছিপছিপে ছায়ামূর্তি বারান্দার সিঁড়ির গোঁড়ায় এসে দাঁড়িয়েছে। সেই সময় আকাশজুড়ে নীল বিদ্যুৎ চমকে উঠল। অতর্কিতে ছায়ামূর্তির মুখখানা স্পষ্ট হয়ে উঠল চোখের সামনে। পরমুহূর্তেই আবার অদৃশ্য হয়ে গেল অন্ধকারে। রাশেদ বুঝতে পারছেন না অমৃতা কি এখানে সত্যিই এসেছে নাকি তার দৃষ্টিবিভ্রম হচ্ছে? তিনি উদ্বিগ্ন বোধ করলেন। পাঞ্জাবির পকেট থেকে লাইটার বের করে আগুন জ্বালাবার চেষ্টা করলেন। আগুন একটু জ্বলে উঠেই বাতাসের দাপটে নিভে গেল আবার। ততক্ষণে অবশ্য জেনারেটর চালু হয়ে গেছে। বৃষ্টির ঝমঝম শব্দের সাথে যুক্ত হয়েছে জেনারেটর মটরের যান্ত্রিক শব্দ। ছায়ামূর্তিটা সিঁড়ি ভেঙে বারান্দায় উঠে এসেছে। সেই মুহূর্তে হঠাৎ রাশেদের মনে হলো… অমৃতাকে ফিরে আসতেই হতো। সে ফিরে না এলে কোথাও বুঝি একটা অপূরণীয় ক্ষতি হয়ে যেত। বাকি জীবনে যে ক্ষতিটা সামাল দিয়ে ওঠা আর সম্ভব হতো না।
‘ভিজে গেছ। ভেতরে এসো।’ কথাটা বলতে বলতে রাশেদ ক্ষিপ্র পায়ে ঘরের দিকে এগিয়ে গেলেন। দরজা খুলে ঢুকলেন ভেতরে। বাতি জ্বালালেন। অমৃতা কর্দমাক্ত জুতো জোড়া দরজার বাইরে খুলে রেখে খালি পায়ে ভেতরে ঢুকল। ভেজা শরীর থেকে টপটপ করে জল ঝরছে। পরনের টি-শার্ট মিশে গেছে গায়ের সাথে। টেবিল সংলগ্ন রিভলভিং চেয়ারের পিঠে একটা তোয়ালে রাখা ছিল। রাশেদ তড়িঘড়ি করে তোয়ালেটা তুলে এনে অমৃতার দিকে এগিয়ে দিলেন। এরপর ঘরের দরজাটা বন্ধ করে বললেন, ‘সামি কোথায়?’
‘একটু পর ফিরবে বলল। গাড়িতে তেল ভরবে খুব সম্ভবত।’
‘তুমি এই বৃষ্টির মধ্যে হেঁটে এলে কেন? ওর সাথে এলেই তো পারতে।’
‘মনে হচ্ছিল একটা কথা আপনাকে এখুনি বলতে হবে। দেরি সহ্য হচ্ছিল না।’
রাশেদ রিভলভিং চেয়ারে এসে বসলেন। অমৃতার পুতুল পুতুল চোখের পাপড়িতে বৃষ্টির জলের ফোঁটা জমে আছে এখনো। কাঁপছে তিরতির করে। কপালের ক্ষতটা বড় বেশি প্রকাশ্য! তবুও রূপের কোনো কমতি নেই ঐ মুখে। রাশেদের বুদ্ধিদীপ্ত চোখজোড়া অমৃতার কপাল, নাক, ঠোঁট পেরিয়ে কণ্ঠাস্থির শৈল্পিক খাঁজের ছোট্ট তিলটায় গিয়ে আটকে গিয়েছিল। তিনি নিঃশ্বাসে মৃদু কম্পন টের পেলেন। তোয়ালে দিয়ে মাথা মুছতে মুছতে হঠাৎ অমৃতার হাত থমকালো ক্ষণিকের জন্য। কেঁপে উঠল বুক। মাত্র কয়েক হাত দূরেই বসে আছে মানুষটা। গালে হাত রেখে গভীর অপলক দৃষ্টিতে চেয়ে আছে। প্রাজ্ঞ দুটি চোখ, কাটা কাটা নাক মুখ, ছিপছিপে ধারালো চোয়াল আর ব্যক্তিত্বের টানটান কাঠিন্য… কী যে সুন্দর! অমৃতার হাতে পায়ে ভালোলাগার ঝিঁঝিঁ ধরে গেল। লজ্জায় চোখ নামিয়ে নিল সে। ফর্সা গালে পড়ল রক্তের আভাস। আড়ষ্ট হয়ে এল শরীর। ভেজা তোয়ালেটা চেয়ারের পিঠে ঝুলিয়ে দিয়ে সেই চেয়ারটাই টেনে নিয়ে বসল। আস্তে করে চোখের বৃষ্টি জলভরা ঘন পাপড়ি তুলে দেখল সামনে। চেয়ে আছে এখনো…পলকহীন চোখে!
‘এখন এত কী দেখছেন? ছেলের সামনে তো চিনতেই পারলেন না!’ রাশেদ এ প্রশ্নের তাৎক্ষণিক উত্তর দিলেন না। ঠোঁট টিপে ভাবলেন কিছু একটা। তারপর গম্ভীর সুরে বললেন,
‘সন্তানের মনরক্ষার জন্য কত কিছুই তো করতে হয় অমৃতা!’
‘সামিকে আপনি ভয় পান কেন? কাপুরুষ নাকি?’
রাশেদ তার ধারালো শ্রীময় মুখখানা ভরে চমৎকার হেসে বললেন, ‘এটা ভয় নয়। ভালোবাসা।’
অমৃতা চোখ সরিয়ে নেয় অন্য দিকে। বয়ঃসন্ধির কিশোরীর মতো অভিমান ঢেউ তোলে তার গলায়। রুদ্ধশ্বাসে বলে, ‘আপনি শুধু আপনার ছেলে, আপনার বউ, আপনার দেশের মানুষ… এদেরকেই ভালোবাসেন… আমাকে একটুও বাসেন না!’
রাশেদ একটু থমকে গেলেন। সেই ওষ্ঠ-টেপা, চিন্তিত ভঙ্গিটা ফিরে এল মুখে। গাল থেকে হাত নামিয়ে চেয়ারের পিঠে হেলান দিয়ে বসলেন। ঠান্ডা গলায় বললেন,
‘তুমি কী বলতে এসেছিলে? জরুরি কিছু?’
‘বলব। আগে বলেন আপনি কেমন আছেন এখন? শরীর কেমন?’
‘আগের চেয়ে ভালো আছি। হাঁটাচলায় সমস্যা হচ্ছে না।’
‘স্বস্তি পেলাম।’
‘লন্ডন কতদিনের জন্য যাচ্ছ?’
‘দুই বছরের কোর্স।
‘মাস্টার্স?’
‘জি।’
‘কোন স্কুল?’
‘ক্যাম্ব্রিজ।’
‘বাহ… খুব ভালো!
একথার পর দুজনেই একটু চুপ করে রইল। রাশেদ পিঠটা আরো একটু হেলিয়ে দিলেন চেয়ারের গায়ে। ডান হাত প্রসারিত করে একটা পেপার ওয়েট নাড়াচাড়া করতে লাগলেন অন্যমনস্কভাবে। অমৃতা বলল,
‘আপনার মনে আছে আমি আপনাকে বলেছিলাম, যে আমি বিশ্বাস করি আমার বন্ধু আমাকে একদিন বুঝবে?’
পলক তুলে তাকালেন রাশেদ। স্থির গলায় বললেন, ‘মনে আছে।’ অমৃতা হাসল, ‘আমার ধারণা সঠিক ছিল। আজ আমি আপনার সামনে বসে আছি। এই ঘটনা সামি জানে। খুব সম্ভবত আপনার স্ত্রীও জানে। আজ আপনার সাথে আমার চুরি করে দেখা করতে হচ্ছে না। আর এই সাহস, এই অনুমতি আমাকে আমার বন্ধুই দিয়েছে।’
রাশেদের মুখে বিমর্ষতার ছায়াপাত ঘটল। চিন্তিত গলায় বললেন, ‘সামির এই ধরনের আচরণের পেছনে ব্যাখ্যাটা কী? সে কি আমাকে মন থেকে ক্ষমা করতে পেরেছে? তোমাকে ক্ষমা করেছে?’
‘ক্ষমা করেছে কী করেনি সে বিষয়ে আমি সুনিশ্চিতভাবে কিছু বলতে পারছি না। ক্ষমাটা এখানে মুখ্য নয়। মুখ্য হলো সত্যকে গ্রহণ করতে পারার সাহস সঞ্চয় করা। আমার মনে হয় প্রতিটি শিক্ষিত আধুনিক মানুষেরই উচিত পরিবর্তনশীল পৃথিবীর সাথে খাপ খাইয়ে নেয়া।’
রাশেদ নিশ্চুপ হয়ে রইলেন। অমৃতা বলল, ‘যাই হোক… আজ একটা কারণে আমার মনটা খুব ভালো। আপনার সাথে শেষ দেখাটা অন্তত চুরি করে করতে হলো না। আমার বন্ধু বাইরে অপেক্ষা করছে আমার জন্য। সে জানে আমি তার বাবার সাথে আছি। আমার অন্য বন্ধুরাও আমাকে… এই খারাপ, পাপী, নিকৃষ্ট আমাকে গ্রহণ করে নিয়েছে। ভালোবেসেছে। আমার জীবনে অন্য কিছু থাক বা না থাক… আমার জীবনে সত্যিকারের কয়েকজন বন্ধু আছে!’
রাশেদ নিঃশব্দ হাসি হেসে বললেন, ‘জেনে খুশি হলাম।’
অমৃতা কিছু না বলে তাকিয়ে রইল রাশেদের দিকে। তাকিয়ে রইলেন রাশেদও। অমৃতা একটা ঘন শ্বাস ফেলে বলল,
‘আপনার আমাকে মনে থাকবে সব সময়?’
রাশেদ চোখ নামিয়ে নিলেন। আবেগ অনুভূতির প্রকাশ তার অভ্যাসে নেই। তিনি অন্তর্মুখী, বৈষয়িক এবং বাস্তব জ্ঞানসম্পন্ন মানুষ। আবেগকে প্রশ্রয় দেয়া তার কাছে পাপের সমতুল্য। কিন্তু এই মেয়েটির অপাপবিদ্ধ মুখশ্রী দেখলে, শ্বাস-প্রশ্বাসের গতি বাড়ে। এটা বড় ধরনের দুর্বলতা। তিনি ভেতরকার দুর্বলতা ঝেড়ে ফেলে দেয়ার চেষ্টা করে যথাসাধ্য স্বাভাবিক গলায় বললেন, ‘মনে থাকা না-থাকায় কিছু এসে যায় না অমৃতা। এসব নিয়ে আর ভেবো না। তুমি ভীষণ ব্রাইট একটা মেয়ে। আমি বিশ্বাস করি তোমার সামনে উজ্জ্বল ভবিষ্যৎ পড়ে আছে। সামনে এগিয়ে যাও। অনেক দূর যেতে হবে তোমাকে।’
অমৃতা করুণ হেসে বলল, ‘ভবিষ্যতে আর কোনোদিন আপনার সাথে আমার দেখা হবে না, কথা হবে না। এটা সুনিশ্চিতভাবে জানার পর আমার কাছে সেই ভবিষ্যৎ উজ্জ্বল লাগার কোনো কারণ নেই।’
রাশেদ উদ্বেগ চাপা দেয়ার চেষ্টা করে কণ্ঠস্বরে স্থিরতা বজায় রেখে বললেন, ‘এভাবে ভাবার কোনো কারণ নেই। যদি বেঁচে থাকি… হয়ত সামনে আবারও দেখা হবে। তুমি পড়াশোনা শেষ করে দেশে ফিরে এসো। ততদিনে তোমার মন পরিবর্তন হবে বলে আমার বিশ্বাস।’
এবার একটা কান্নার স্রোত যেন বহুদূর থেকে তীব্রবেগে তেড়ে এসে ধাক্কা দিয়ে গেল অমৃতার বুকে। ঠোঁটে ঠোঁট চেপে কান্নার ঢোঁক গিলে বলল, ‘আপনার সাথে আর কোনোদিন আমার দেখা হবে না। সামিকে কথা দিয়েছি!’
রাশেদের চোখে উৎকণ্ঠা ঝিলিক দিয়ে উঠল। কপালে পড়ল গাঢ় কুঞ্চন।
‘কথা দিয়েছ মানে? ঠিক বুঝলাম না।’
অমৃতা একটা বড় শ্বাস টেনে নিল। অন্যদিকে চোখ সরিয়ে নিয়ে বলল,
‘ও আমাকে দুটা অপশন দিয়েছিল। এক নম্বর অপশন…’ অস্বস্তিতে কণ্ঠস্বর প্রায় বুজে এল অমৃতার। একবার তাকালো রাশেদের দিকে। সংকোচের অত্যাচারে কেঁপে উঠল ঠোঁট, কাঁপল ফর্সা গালের নীল শিরা। চোখ নিচের দিকে নামিয়ে ক্ষীণ কণ্ঠে সে বলল, ‘এক নম্বর অপশন ছিল বিয়ে করা, দুই নম্বর অপশন ছিল চিরতরে ছেড়ে যাওয়া…’
রাশেদ বিভ্রান্ত হয়ে বললেন, ‘বিয়ে করা মানে?’
অমৃতা তাকাল। জল টলমল চোখ নিয়ে বলল, ‘আপনার ছেলে জানতে চেয়েছিল, আমি আপনাকে বিয়ে করতে চাই কি না।’
রাশেদ ভীষণ চমকে গেলেন। কুণ্ঠিতভাবে সরিয়ে নিলেন চোখ। কানের ডগায় লালচে রেশ পড়ল। অস্ফুটে বললেন, ‘দিস ইজ অ্যাবসার্ড!
‘কোনটা অ্যাবসার্ড?’
‘এইযে… বিয়ের প্রসঙ্গ টেনে আনা।’ লজ্জিতভাবে বললেন রাশেদ। অমৃতার বুকটা মুচড়ে উঠল কষ্ট, অপমান এবং গ্লানিতে। সে চট করে বসা থেকে উঠে দাঁড়ালো।
‘হ্যাঁ সেটাই… এজন্যেই আমি দ্বিতীয় অপশনটা বেছে নিয়েছি।’
রাশেদ চোখ তুলে তাকালেন না এবারেও। নিচু হয়ে থাকা মুখে খেলছে যন্ত্রণার সুস্পষ্ট চিহ্ন। অমৃতা বলল, ‘আসি তাহলে।’
‘এসো।’
অমৃতার চোখ ফেটে জল গড়িয়ে পড়ছে। রক্তক্ষরণ হচ্ছে হৃৎপিণ্ডে। পঞ্জরাস্থি গুঁড়িয়ে যাচ্ছে ব্যথায়। সে চট করে ঘুরে দাঁড়াল। দ্রুত পায়ে এগিয়ে এল দরজার কাছে। সে মুহূর্তে রাশেদ চেয়ার ছেড়ে উঠে দাঁড়ালেন অতর্কিতে। কোনো এক অদৃশ্য প্রকাণ্ড শক্তি যেন ধাক্কা দিয়ে সামনে ঠেলে দিল তাকে। অমৃতা দরজার সামনে পৌঁছে গেছে তখন। রাশেদ আচমকা ওর বাহু খামচে ধরে টেনে আনলেন নিজের কাছে। অমৃতা ওই হৃষ্ট-পুষ্ট মেদবর্জিত বলিষ্ঠ বক্ষে মুখ লুকিয়ে ডুকরে কেঁদে উঠল। রাশেদ অমৃতার কান্নার দমকে কেঁপে কেঁপে ওঠা পিঠের ওপর একটা হাত রেখে বললেন, ‘কেঁদো না। তোমাকে শক্ত হতে হবে।
অমৃতা কান্না জড়ানো গলায় বলল, ‘এতদিন রোজ সকালে ঘুম থেকে উঠে মনে হতো আজ হয়ত আপনার সাথে দেখা হবে। ভুল করে, ভুল পথে, হুট করে হয়ত আপনার মুখোমুখি পড়ে যাব। এই আশাটুকু নিয়েই বেঁচে ছিলাম। এখন কী হবে রাশেদ? কীভাবে থাকব?
রাশেদ অমৃতাকে জড়িয়ে ধরে চুপচাপ দাঁড়িয়ে রইলেন কিছুক্ষণ। চোখজোড়া ঝাপসা হয়ে এসেছে। মুখের ভাঁজে ভাঁজে কষ্টের আঁকিবুকি। ঠান্ডা গলায় বললেন,
‘স্মোক করো না আর কেমন? বদঅভ্যাসটা ছেড়ে দাও।’
অমৃতা ফোলা ফোলা চোখ তুলে তাকিয়ে বলল ‘আপনি তো ছাড়বেন না। আমাকে কেন ছাড়তে হবে? আমি একজন মেয়ে… শুধুমাত্র এই কারণে?
‘স্বাস্থ্যের জন্য ক্ষতিকর বস্তু ত্যাগ করাই উচিত, তাই না? তাছাড়া… তুমি রাস্তাঘাটে একগাদা ছেলেপুলের ভিড়ে দাঁড়িয়ে স্মোক করছ, এই দৃশ্যটা ভাবতে আমার কখনই ভালো লাগে না।
রাশেদের কুঁচকে যাওয়া পাঞ্জাবির গলা হাত দিয়ে টেনেটুনে ঠিক করতে করতে অমৃতা লক্ষ্মী মেয়ের মতো বলল ‘আচ্ছা।’
‘মনে থাকবে তো?’
‘থাকবে।’
‘আর হ্যাঁ… আগেও বলেছি। আবারও বলছি। একজন পার্টনার খুঁজে নিও।’
‘পার্টনার কী জন্যে?’
‘একা একা বেঁচে থাকা যায় নাকি?’
‘আমাকে তো একাই বাঁচতে হবে। এটাই আমার নিয়তি।’
‘জিদ করো না অমৃতা। আমি মরে যাবার আগে শুনে যেতে চাই যে তুমি বিয়ে করেছ। সুখে আছ।’
অমৃতা ফ্যাকাশে হাসল,
‘আমার পক্ষে সম্ভব না। আমি… আমার সবকিছু শুধু একজনেরই জন্য। কিন্তু সেই একজন কখনো আমাকে পেতে চায়নি!’
‘তোমার ধারণা ভুল।
অমৃতা মুখ তুলে চাইল। জলভর্তি চোখ নিয়ে আকুল কণ্ঠে বলল, ‘আপনার কখনো ইচ্ছে করেছে আমার সাথে বাঁচতে?’
রাশেদ অমৃতার দিকে আবিষ্ট চোখে তাকালেন। বড় একটা কম্পিত শ্বাস ফেলতে ফেলতে দেখলেন ওর পুতুল পুতুল ভেজা চোখ… দেখলেন চন্দন রঙের মসৃণ গালে অশ্রুবিন্দুর ঝিকিমিকি… দেখলেন গোলাপি পাতলা ঠোঁটের তিরতিরে কম্পন আর কপালের দগদগে ক্ষত। তারপর ঠোঁট দিয়ে আলতো করে ছুঁয়ে দিলেন ক্ষতটা। ওই স্পর্শে কেমন বিভ্রান্ত হয়ে পড়ল অমৃতা। রক্ত চনমন করে উঠল। বিবশ গলায় বলল, ‘আমরা বরং কোথাও চলে যাই…’ রাশেদ ওর ঠোঁটে ঠোঁট চেপে ধরে একটা গভীর চুমু খেয়ে বললেন,
‘তোমার বন্ধুকে করা প্রমিজ তুমি ব্রেক করতে পারবে অমৃতা?
অমৃতা থমকে গেলো। বিবর্ণ হয়ে উঠল মুখখানা। মনে পড়ল বাইরে সামি অপেক্ষা করছে। বন্ধুর প্রতি অগাধ বিশ্বাসে টলমল করছে তার বুক! অমৃতা ম্লান চোখে কিছুক্ষণ চেয়ে থাকল রাশেদের দিকে। তারপর একটা ভারী নিঃশ্বাস ছেড়ে বলল, ‘নাহ… সামি আমাকে বিশ্বাস করেছে। আমি ওর বিশ্বাস ভাঙব না কোনোদিন।’
‘আমি মনে প্রাণে বিশ্বাস করি, তুমি তোমার বন্ধুর বিশ্বাস কখনো ভঙ্গ করবে না।’
অমৃতা প্রগাঢ় স্বরে বলল ‘কিন্তু রাশেদ… আমার খুব কষ্ট হচ্ছে… এভাবে বেঁচে থাকতে পারব?’
‘আমি পৃথিবী ছেড়ে চলে যাবার পরেও আরো অনেকদিন তুমি বাঁচবে অমৃতা। তোমাকে বাঁচতে হবে।’
‘আপনাকেও অনেক দিন বাঁচতে হবে।’
‘মৃত্যুর আগে আমি একটা সুখবর শুনে যেতে চাই! ভীষণভাবে চাই!’
‘কী সেটা?’
‘শুনতে চাই তুমি বিয়ে করেছ। সংসার করছ। একবার বলেছিলে তোমার মেয়ে হলে নাম রাখবে রিমঝিম। আমি চাই রিমঝিম পৃথিবীতে আসুক।’
অমৃতা রাশেদের টানটান ধারঅলা চোয়ালে একটা হাত রেখে করুণ গলায় বলল, ‘আপনি দেবেন আমাকে? একটা রিমঝিম?’
রাশেদের মুখে হঠাৎ অতলান্ত স্তব্ধতা নেমে এলো। রুদ্ধশ্বাসে কয়েক নিমেষ চেয়ে রইলেন তিনি অমৃতার সকরুণ ব্যাকুল মুখখানার দিকে। ক্ষীণ কণ্ঠে বললেন, ‘এটা সম্ভব না!’
অনেকক্ষণ ধরে আটকে রাখা নিঃশ্বাসটা ছাড়ল অমৃতা। ভাঙা গলায় বলল, ‘ঠিকই বলেছেন… এটা সম্ভব না… সম্ভব না কারণ… কারণ সামি আপনার ছেলে… কারণ সামি আমার বন্ধু… সম্ভব না কারণ, আমি আমার বন্ধুত্বকে বেছে নিয়েছি… আপনাকে নয়!’
একটু থামল অমৃতা। পায়ের পাতায় ভর দিয়ে উঁচু হয়ে রাশেদের ঠোঁটে একটা নিবিড় চুমু খেল। ধীর গলায় বলল, ‘আরো অনেক কথা বলার ছিল… সময় নেই… সময় হবেও না কখনও! ভালো থাকবেন। নিজের খেয়াল রাখবেন।’ অমৃতা আর দাঁড়াল না। দরজা খুলে দেখল বিশ পঁচিশ গজ দূরে বাড়ির সামনে হলদে আলোর নিচে সামি দাঁড়িয়ে আছে। গাড়ির গায়ে ঠেস দিয়ে। বৃষ্টি তখন থেমে গেছে। অমৃতার হাত পা নিঃসাড়। হাঁটতে কষ্ট হচ্ছিল। দম নিতেও কষ্ট! সেই সময় রাশেদ বারান্দার দরজা খুলে বেরিয়ে এলেন। ডেকে উঠলেন ব্যগ্রভাবে, ‘অমৃতা!’
অমৃতা ঘুরে দাঁড়াল। রাশেদ এগিয়ে এসে জড়িয়ে ধরলেন ওকে শেষবারের মতো। তারপর ওর চোখে চেয়ে মুখে একটা বিবর্ণ হাসি ধরে রেখে বললেন, ‘আমারও তোমাকে অনেক কিছু বলার ছিল পুতুল! কখনো বলিনি কারণ, ইমশোনাল কথাবার্তা যথাযথভাবে প্রকাশ করার কৌশলটা আমার জানা নেই। তুমি আমার মনে দাগ কেটেছিলে সেই প্রথম দিন থেকে। উদ্ধত, উশৃঙ্খল একটা মেয়ে যেদিন হুট করে আমার বাড়িতে ঢুকে পড়ে আমাকে সবার সামনে অপদস্থ করে তুলেছিল, সেদিনই বুঝেছিলাম এই মেয়েটা অন্য কারো মতো নয়!’
‘আপনার আমাকে মনে থাকবে রাশেদ?’
‘তোমাকে আমার প্রতিটা নিঃশ্বাসে মনে থাকে অমৃতা!… মনে থাকবে সবসময়!’ অমৃতা রাশেদের একটা হাত চেপে ধরে বলল, ‘ভালোবাসি আপনাকে!’
রাশেদ একটা দীর্ঘ নিঃশ্বাস টেনে নিলেন, ‘ভালোবাসতে চাইনি বিশ্বাস করো… কখনো চাইনি… কিন্তু ভালোবাসা আমাকে বাধ্য করেছে… তোমাকে ভালোবাসতে!’
.
ঘরের ভেতরে জ্বলতে থাকা আলোর রেশ এসে পড়েছিল বারান্দায়। পঁচিশ গজ দূরে দাঁড়িয়ে থাকা সামি দৃশ্যটা দেখেছিল কি না কে জানে, তবে সে একটু বিচলিতভাবে সরে পড়েছিল অন্যদিকে। মিনিট দুয়েক বাদেই দেখতে পেল ওদেরকে। আবছায়া আলোয় দুজনে পাশাপাশি হেঁটে আসছে। রাশেদ সামিকে স্বাভাবিকভাবে প্রশ্ন করলেন, ‘তুমি কি ওকে ওর বাসায় পৌঁছে দেবে?’
সামি একটু অপ্রস্তুতভাবে বলল, ‘হ্যাঁ।’
‘সাবধানে যেও।’ হালকা গাম্ভীর্যের সুরে বললেন রাশেদ।
সামি এগিয়ে এসে গাড়ির দরজা খুলে দিল অমৃতার জন্য। অমৃতা একবার তাকালো রাশেদের দিকে। রাশেদ ওর মাথায় একটা হাত রেখে বললেন, ‘ভালো থেকো।’
অমৃতার মনে হচ্ছিল বুকটা কেউ তীক্ষ্ণ ছুরি দিয়ে ফালাফালা করে দিচ্ছে। গাড়িতে উঠে মুখ চেপে ধরে গুমরে গুমরে কাঁদতে লাগল সে। সামি পাশে এসে বসল। একটা হাত স্টিয়ারিং-এ রেখে অপর হাত বাড়িয়ে অমৃতার হাত ধরল। কোমল গলায় বলল… ‘ইটস ওকে দোস্ত… ইউ উইল বি ফাইন! এভ্রিথিং উইল বি ফাইন… টেক অ্যা ডিপ ব্রেথ!
গাড়িটা এগিয়ে যাচ্ছিল। অমৃতা ব্যাক মিররে চোখ রেখে শতছিন্ন অশ্রুর পর্দা ভেদ করে দেখতে পেল, আবছা আলো-আঁধারিতে অবসন্ন মুখে দাঁড়িয়ে আছে তার জীবনের সবচেয়ে প্রিয় মানুষ! ধীরেধীরে মুখটা দৃষ্টির সীমানা থেকে মুছে গেলো! বুক মথিত করা একটা নিঃশ্বাস বেরিয়ে এল অমৃতার শ্বাসনালী থেকে
ব্যাকুল কণ্ঠে বলল, ‘সামি! তোর বাবাকে দেখিস! কষ্ট দিস না কখনো। তার ওপর রাগ পুষে রাখিস না। আমি তাকে ভালোবাসি। এটা আমার দোষ! তার কোনো দোষ নাই। এই কথাটা মনে রাখিস সবসময়।’ সামি কিছু বলল না। চুপচাপ গাড়ি ড্রাইভ করতে লাগল। অমৃতাকে পৌঁছে দিয়ে বাড়ি ফেরার সময় সামির মনটা খুব বিষণ্ণ হয়ে উঠল। প্রাচীন পৃথিবীর সমস্ত বিরহ, বিভেদ, অপ্রাপ্তি যেন তীব্র শীতের গাঢ় জরাগ্রস্ত কুয়াশার মতো চারদিক থেকে ছেঁকে ধরল ওকে। বুক ভার হয়ে উঠল বাবার জন্য, মায়ের জন্য, অমৃতার জন্য… এমনকি নিজের জন্যও!
রক্ত দিয়ে শপথ করেছিল ওরা। শপথ করেছিল আজীবন পাশাপাশি থাকবে। বিভা, হৃদি আর অমৃতা। সেই ওয়াদা ভঙ্গ করে বিভা চলে গিয়েছিল ইন্ডিয়া, আজ অমৃতা চলে যাচ্ছে ইংল্যান্ড। কৈশোর এবং তারুণ্যের রং-গন্ধভরা পুরনো সেই শহরে হৃদি তার উড়ুউড়ু উদাসী বন্ধুপাগল মনটা নিয়ে পড়ে রইল একলা!
বিমান বন্দরে বন্ধুরা এসেছে অমৃতাকে বিদায় দিতে। তখন সন্ধ্যা। ডিপার্চার টার্মিনালের সামনে বুকচাপা ভিড়। ওরা ছয়জন হাতে হাত রেখে দাঁড়িয়ে ছিল। প্রত্যেকের চোখের নিচে গভীর মেঘের ছায়া। কষ্ট দানা বেঁধেছে মুখে। কেউ কোনো কথা বলছিল না। শূন্যতা সর্বস্ব খাঁ-খাঁ করা এক ঘাতক অনুভূতি ওদের চলন বলন শক্তি কেড়ে নিয়েছে। অমৃতাকে যেতে হবে। চেকইন হয়ে গেছে অনেক আগেই। এবার ইমিগ্রেশন আর সিকিউরিটি পার হবার পালা। কথা বলাটা খুব মুশকিলের ব্যাপার এখন। মুখ খুললেই চোরা কান্না ঝাপটা মেরে বেরিয়ে আসবে। তবুও কিছু বলতে হবে। কিছু একটা বলা চাই। অমৃতা বড় একটা শ্বাস টেনে নিল। জলের আভাস ছোঁয়া অস্থির চোখে বন্ধুদের সবার মুখের দিকে তাকাল একবার। কান্নার ঢোক গিলে বলল, ‘শোন তোরা… চলে যাচ্ছি… কিন্তু ছেড়ে যাচ্ছি না। বুকের ভিতরে করে নিয়ে যাচ্ছি আমাদের স্বপ্নের বৃষ্টিমহল। ওখানে দেখা হবে রোজ!’
কথাটা বলে অমৃতা একটু হাসার চেষ্টা করল। ধূসর মেঘ ভেদ করে উঁকি দেয়া সূর্যের পাতলা আলোর মতো করুণ সেই হাসি। বিভা এগিয়ে এসে জড়িয়ে ধরল ওকে। জড়িয়ে ধরল একে একে সব বন্ধুরা। তারপর কারো দিকে আর একবারও না তাকিয়ে অমৃতা তার ছিন্ন-ভিন্ন রিক্ত অন্তর নিয়ে ঝড়ের গতিতে ঢুকে গেলো গেটের ভেতরে। পাঁচ বন্ধু নিঝুম নির্বাক দৃষ্টিতে অমৃতার ছিপছিপে শরীরটাকে সন্ধ্যার বাদামি আলো থেকে বিমান বন্দরের চোখ ধাঁধানো সাদা আলোর মাঝে মিলিয়ে যেতে দেখল।
আকাশে রূপালি একটা চাঁদ জেগে আছে। বিমানবন্দরের তুমুল কোলাহল এবং হৈচৈয়ের মাঝে ওরা কজন অন্ধকার অন্তরীক্ষের ওই নিঃসঙ্গ চাঁদটার মতোই ছমছম একাকিত্ব গায়ে মেখে কিছুক্ষণ স্থির হয়ে দাঁড়িয়ে থাকে। সন্ধ্যার বাদামি আলো কুলকুল করে ছেয়ে যায় প্রগাঢ়, ঘনীভূত, বিষণ্ণ এক অন্ধকারে। জোছনায় ভিজে ভিজে ধীরপায়ে ওরা এগোতে থাকে পার্কিং লটের দিকে। বিচ্ছেদের জমাটবাঁধা বেদনায় বুক ভার হয়ে থাকে। পরশু দিন আরো একবার আসতে হবে এখানে। রুদ্রকে বিদায় দিতে 1 যেতে নাহি দেব… হায় তবু যেতে দিতে হয়! প্রকৃতির এই অলঙ্ঘনীয় সত্য দিন শেষে সকলকেই মেনে নিতে হয়। সময়ের সাথে সাথে পাল্টে যায় জীবনের গতিপথ। একই গণ্ডিতে বেড়ে ওঠা মানুষগুলোকে বেছে নিতে হয় ভিন্ন ভিন্ন সব গন্তব্য। বিচিত্র ভবিষ্যৎ হাতছানি দেয়। ধীরে ধীরে ছেলেবেলার বন্ধুরা হারিয়ে যেতে থাকে আটপৌরে জীবনের নানা টানাপোড়েনের মাঝে। তবুও কিছু বন্ধুপাগল মানুষের বুকের মাঝে আজীবন টিকে থাকে… একটি করে স্বপ্নের বৃষ্টিমহল!