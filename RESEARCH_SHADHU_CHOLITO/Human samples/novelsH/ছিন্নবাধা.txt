ছিন্নবাধা – উপন্যাস – সমরেশ বসু
প্রথম খণ্ড
০১.
আগে শিকল দিয়ে বাঁধা ছিল। এবার মুখে আগুন দেওয়া হবে।
সবাই হই হই করে উঠল। সবাই এগিয়ে এল কাছে। ছেলে বুড়োর ধাক্কাধাক্কি, মেয়েদের ঠেলাঠেলি। সবাই কাছে আসতে চায়।
লাঠি উঁচিয়ে এল একজন। –আঃ, বারণ করছি, শুনছ না কেন তোমরা। সরে দাঁড়াও, সরে দাঁড়াও, এট্টা অঘটন ঘটলে পরে আমাদের নিয়ে টানাটানি করবে। কিন্তু সরতে কি চায় লোকে। আরও ঠেলে আসে। সারা মেলা উজাড় করে এসেছে সবাই। কত দূর দূরান্ত থেকে আসছে মানুষ, শুধু সন্ধ্যাবেলার এই উৎসবটুকুর জন্য।
এক মন বারুদের তুবড়ি। লোকে বলে, এক মনি তুবড়ি। শিকল দিয়ে না বাঁধলে তার তেজ রুখবে কে। এমনিতেই শিকল ছিঁড়ে তুবড়ি আকাশে উঠতে চায়। শুধু শিকল বাঁধা নয়, মাটি কেটে বসানো হয়েছে এক মনি খোঁল। তবু আড়-মাতলার মতো এদিকে ওদিক করে আগুনের ফোয়ারায় কোনও গতিকে যদি একবার ফাটে, এই বারোয়ারিতলা শুদ্ধ লঙ্কাকাণ্ড করে ছাড়বে।
উৎসবের উপলক্ষ নবমদোল। বারোয়ারিতলার দক্ষিণে আছেন শ্যামরায়। বড় দিঘির ধারে তাঁর মন্দির। নবমদোল ওই শ্যামরায়ের। কিন্তু বাজি পোড়ানো উৎসবটা চিরকাল এখানেই হয়ে আসছে। এখানে পুকুরের ধারে। এই পুকুরের তিনদিকে শিবমন্দির আর বুড়ো বট অশখের ভিড়। একদিকে দেবী চণ্ডিকার মন্দির। দেখে বোঝা যায়, ঘোর শাক্ত ভূমি। শ্যামরায় উড়ে এসে জুড়ে বসেছেন যেন। আগে পাঁঠাবলিও হত নবমদোল উপলক্ষে। আজকাল বন্ধ হয়ে গেছে সেটা। কিন্তু বাজি পোড়ানোর মধ্যে সেই মত্ততাটা টের পাওয়া যায় এখনও।
তুবড়ি পোঁতা হয়েছে পুকুরের ধারে। দোলপূর্ণিমার পর নবমী তিথিতে নবমদোল। আকাশে এখনও চাঁদ দেখা দেয়নি। পুকুরের পাড়ে ভিড় করে এসেছে সবাই। একমনের পর, ধাড়ির পিছনে ছাঁয়ের মতো পাঁচ সেরি দশ সেরি আছে কয়েক গণ্ডা।
মেলার আসরটা আর একটু দূরে। সে আসরে আজ ভাঙন ধরেছে বিকেল থেকেই। বেচা-কেনা ঘুচিয়ে সবাই মেতে উঠেছে এদিকে। মেলার হ্যাজাক লণ্ঠন এখন সব এখানেই সকলের হাতে হাতে, গাছের ডালে ডালে।
এর পরে আছে কেষ্টযাত্রা। বড় দিঘির পারে, শ্যামরায়ের মাঠে যাত্রার আসরও তৈরি হয়ে গেছে। সাজঘর হয়েছে শ্যামরায়ের মন্দিরের পাশে, পরিত্যক্ত ভোগ-রান্নাঘরে। রান্নাভোগ আর জোটে না শ্যামের কপালে। একটু চিনি বাতাসা কলা, ফুল চন্দনই অনেকখানি। এর পরেও থাকা না থাকা শ্যামরায়ের মর্জি।
শেষ ফাল্গুনের বাতাসে চৈত্রের পাগলামি টের পাওয়া যায়। মাঝে মাঝে পাক খায়, চক্র দিতে চায় ঘূর্ণি বানের মতো।
বাতাসের চেয়ে মানুষের নেশাটাও কম নয়। তুবড়ি পোড়ানো দেখার ঠেলাঠেলিতে ইতিমধ্যেই কয়েকজন পুকুরের জলে ডুবে উঠেছে। তা নিয়ে হাসাহাসি গালাগালির অন্ত নেই। সেয়ানা মানুষ পড়েছে তাই। নইলে কান্নাকাটি পড়ে যেত।
সুরীন দেখছিল সব দাঁড়িয়ে। এ গাঁয়ের ছেলে সে। বয়স পঞ্চাশ ধরেছে। পঁচিশ বছর গ্রামছাড়া। বছরে এই দুটি দিনের জন্যে না এসে পারে না। আসে, দু দিন থাকে, তারপর বিদেশির মতো চলে যায়। বাগদিপাড়ার মানুষ। আগেকার লোকেরা চিনতে পারে। হালের মেয়ে পুরুষেরা কেউ চেনে না তাকে। যারা চেনে, আর যারা চেনে না, তাদের সকলের কাছেই সুরীন, অর্থাৎ সুরেন। দিগর এক অচেনা সংসারের মানুষ। সবাই তাকে হাঁ করে দেখে। সে দেখার মধ্যে শুধু অপরিচয়ের ভয় ও বিস্ময়।
ঠাণ্ডারাম দিগরের ছেলে সুরীন দিগর। পায়ে তার ইংরেজি বুট জুতো, বাবুদের মতো শার্ট গায়ে, কোঁচানো ধুতি। মাথায় তেল চকচক করে। গোঁফজোড়ার চাকন-চিকনও কম নয়।
নিজের ভিটেমাটি কিছু নেই। পাড়ায় এসে ওঠে পরের ভিটেতে। জায়গা দেওয়ার লোকের অভাব নেই পাড়ায়। সুরীন যার ঘরে ওঠে, যে কদিন থাকে তার ঘরে সেই কদিন দুঃখ থাকে না। গোটা পাড়ায় ভোজ লেগে যায়। হাঁড়ি অতি ছোট, তাড়ির জালা নিয়ে বসে সুরীন সকলের সঙ্গে। মেয়েরাও খাতির করে। দরকার হলে, এক আধখানা শাড়ি দিয়ে খাতিরটুকু গাঢ় করে নেয়।
ফুর্তি মস্করাতে খুবই সিদ্ধহস্ত সুরীন। কিন্তু এমনি মানুষ হিসাবে বেশ রাশভারী। চেহারায় আর কথায়, ধার আছে যথেষ্ট। বলে, মিস্তিরির কাজ করি।
–কোথায়?
চটকলে।
–কোথাকার চটকলে?
–চাঁপদানি।
গাঁয়ের লোকেরা জানে। প্রতি বছর একই কথা জিজ্ঞাসাবাদ হয়।
তবু নতুন করে বিস্মিত হবার জন্যই যেন সবাই জিজ্ঞেস করে, কত টাকা কামাও?
সবাই অবাক হয়ে তাকিয়ে থাকে। মনে মনে হিসাব কষে। সপ্তাহে যদি ছাব্বিশ টাকা হয়, তবে মাস গেলে একশো চার টাকা। বাবা! বিশ্বাস করতে ইচ্ছে করে না। অবিশ্বাস করবার সাহস নেই। অমনি হয়তো কেউ ঘনিয়ে আসে। বলে, বুইলে গো সুরীনদাদা, বউটা মেয়েমানুষ।
সুরীন গোঁফের ফাঁকে হেসে বলে, মাটির পরে দাঁড়িয়ে বলছিস?
–হ্যাঁ, আকাশের তলায় পেঁড়িয়ে বলছি, মেয়েমানুষ বউটা। কিন্তুক, এট্টা কাপড় দিতে পারি।
–পারিস না?
না।
সুরীন পকেট থেকে টাকা বের করে দেয়। যা, একটা কাপড় কিনে দি গে যা বউকে।
টাকা যেন ভোলামকুচি। সুরীন দিগরের অমন অনায়াস টাকাগুলি টাকা কিনা, সেটাও যেন খটকা যায় মনে। বুড়িরা এক কথা বারবার জিজ্ঞেস করে, বেথা করেছ?
না।
করতে লাগবে না? ব্যাটাছেলে মানুষ, বউ ছেলেপুলে না হলে চলে?
সুরীন বলে, না মাসি, ওটা হল না আর এ জন্মে। একটা মেয়েছেলে আছে।
সোজা কথা, সোজা করেই বলে। কোনও রাখ ঢাক নেই। বুড়িদের স্নেহ দিয়ে মন কাড়বার হাঁস-ফাসানি থিতিয়ে আসে একটু। বলে, অ। তা গাঁয়ের মেয়েছেলেই এট্টা নিয়ে গেলে পারতে।
সুরীন বলে, শহরে বড় ছড়াছড়ি মাসি। এখন তো আরও। দু সন হল তোমার লড়াই শেষ হয়েছে। দেশের সরকারও দেশের লোক হয়েছে। আর কলবাজারে একবার মেয়েমানুষের ভিড়টা দেখে এসো। এক ছিটে গুড়ে যেন পিঁপড়ের গাদি। তবে মেয়েছেলে, মেয়েছেলে শহরে গাঁয়ে তার তফাত কিছু নেই।
অ।
একটু মুষড়ে পড়ে সবাই। সাধ করে তো কেউ বলে না। দায়ে পড়ে বলে। যদি একটু সুখের মুখ কেউ দেখতে পায়। যে মেয়েমানুষের স্বামীপুত্র নেই, তার কোনও বাঁধন নেই। সে যেতে চায়।
সুরীন বলে, আর মন বলে কথা। যেখানে সে বসে, সেখানেই ভাল। তাকে নিয়ে ছুটোছুটি করলে, সে ছুটিয়ে মারে চিরকাল!
তা বটে।
এই হল সুরীন। গাঁয়ে নবমদোলের উৎসব। বাগদিপাড়ায় উৎসব সরীনকে নিয়ে। তাড়ি মাংস, মায় কাপড়-চোপড়, নানান কিছুতে অনেক খরচা করে যায়। দাগ রেখে যায় সকলের মনে। আগামী বছরের তৃষ্ণা রেখে যায় সকলের প্রাণে।
তারপরে এরা ভুলে যায়, সুরীন ভুলে যায়। এরা থাকে গাঁয়ের বাগদিপাড়ায় বাগদি হয়ে। সুরীন চাঁপদানির উইভিংএর মিস্তিরি, চন্দননগরের মালিপাড়ার সুরীন মিস্তিরি। সুরীনদাদা।
বছরের এই সময়টা, অভ্যাসবশত যেন চলে আসে সুরীন। সেখানে তার মেয়েমানুষ ভামিনী প্রতি বছরই ঝগড়া করে। আসতে চায় সঙ্গে।
সুরীন বলে, না, তিনশো তেষট্টি দিন তোর ঘর করি। দুটো দিন তুই ছেড়ে দে বাপু, শুধু শুধু আমার সঙ্গ নিসনি।
পেট থেকে পড়ে, এ গাঁয়ে মানুষ হয়েছে। উৎসব বলতে আর কিছু জানে না, নবমদোল ছাড়া। শহরে তো রোজই উৎসব। নবমদোলে এসে, নিজের জীবনটাকে একবার পিছু ফিরে দেখে যাওয়া ছাড়া এর মধ্যে আর কিছু নেই সুরীনের।
এক মনি তুবড়ি জ্বলেছে। দশটা স্টিমের মতো কান ফাটা শব্দ তার। আগুনের উঁচু ফোয়ারা ঠেকেছে গিয়ে আকাশে। বহু দূর-ব্যাস নিয়ে ছড়িয়ে পড়ছে বড় বড় ফুলকি। যেন গলানো আগুন, জলের ফোয়ারার মতো। বাতাসটা সুবিধের নয়। আগুন ছড়িয়ে পড়তে চাইছে উত্তরে, একেবারে উপরে গিয়ে কেঁপে কেঁপে যাচ্ছে।
কয়েকজন একসঙ্গে চিৎকার করে সবাইকে বলছে দূরে থাকতে। মনে হয়, পুকুরের জলও আগুন হয়ে উঠেছে। আলোর ধারায় মাটির পোকামাকড়টিও দেখা যায়।
সুরীনের সঙ্গে রয়েছে পাড়ারই কয়েকজন।
সমস্বরে সবাই শ্যামরায়ের জয় জয়কার করছে।
সুরীন ভিড় থেকে বেরিয়ে, শ্যামরায়ের মন্দিরের দিকে চলল। সঙ্গে পাড়ার মদন আর জগা। আজকে রাতে সুরীন শেষবার ফুর্তি করবে। তার প্রসাদ না নিয়ে ফিরবে না দুটিতে।
সুরীন ভাবছিল অভয়ের কথা।
বিশ বছরের অভয়। তার মায়ের নাম প্রমীলা।
তিন বছর আগে প্রথম চোখে পড়েছিল অভয়কে।
যেদিন পড়ল, সেদিন জিজ্ঞেস করল সুরীন, এটি কে?
–পোমিলার ছেলে, যে পোমিলা মরে গেছে।
মনে পড়ল সুরীনের। সিংভূমে কাজ করতে গিয়ে, পটল দিগর নিয়ে এসেছিল প্রমীলাকে। সেও অনেকদিনের কথা। প্রমীলা এসেছিল পটলার সঙ্গে। কিন্তু পটলার সঙ্গে ঘর করতে পারেনি। রূপ ছিল কিনা বোঝা যায়নি, যৌবনটা ছিল দিশেহারা বানের জলের মতো। গতরে অন্তরে তাকে বাঁধ দিতে পারেনি পটলা ; বানের জল, যেদিকে পেরেছে, সেদিকেই গেছে। বারো বছর আগে, নবমদোলে এসে, প্রমীলার ঘরে রাত কাটিয়ে গেছে সুরীন। ছেলেটাকে লক্ষই পড়েনি। এখানে আসার পর, এ গাঁয়ে অভয় জন্মেছে। কার ছেলে, বলা মুশকিল! প্রমীলার গর্ভজাত, একমাত্র সেইটিই সত্য।
তিন বছর আগে চোখে পড়ল। চোখে পড়েনি, কানে শুনল প্রথম অভয়ের গান। আতি গয়লানির উঠোনে দাঁড়িয়ে গান ধরেছে অভয়।
তুমি আমার গাঁয়ের শ্যামরায়
তোমার কথা কেমনে ভোলা যায়।
গানের কথাবাতা তেমন পাকা নয়, কেমন যেন আপনি আপনি বানানো। সুরীন বলল, বাঃ, বেশ গলাখানি তো। আতি গয়লানির যেন ভয় হয় অভয়ের গলা শুনলে। অভয় গাইছে।
যদি পাপ করে থাকো কেউ,
একবার শ্যামরায়ের কাছে যেয়ো।
তানারে না বলে কভু পার নাহি পাওয়া যায়।
এ সব অভয় নাকি নিজেই তৈরি করে গায়। সব সময় ছাঁদ ছন্দ মিল থাকে না। কিন্তু গলার এবং গাওয়ার ভঙ্গির গুণ বড় মিষ্টি লাগে। কিন্তু গানের সঙ্গে মানুষটির মিল নেই।
বয়স নাকি কুড়ি। কিন্তু অমন বিশাল চেহারার পুরুষ বোধহয় গাঁয়ে আর একটিও নেই। রংটি কালো, চোখ দুটি টানা টানা। মাথার চুলগুলি কদম ছাঁট। চলতে ফিরতে গায়ের পেশি ঢেউ দিয়ে ওঠে। যেন কালো গাঙে ঢেউ লেগেছে। চাউনিটি কেমন যেন খ্যাপা খ্যাপা, রাগত ভাব। চোখ দেখলে অন্তরের ভাবটুকু আন্দাজ করা যায়।
সুরীন বলল, এটি কে?
পোমিলার ছেলে।
কী করে?
কী আবার করবে। বারো সাঙার ছেলে, কেউ কারুর নয়। কখনও হাল চষে, হাঁপর টানে কখনও কামারের ঘরে।
সুরীন তাকিয়ে রইল অভয়ের দিকে। ভাল লাগল ছেলেটিকে। মুগ্ধ বিস্ময়ে দেখল কুড়ি বছরের একটি বেজন্মা পুরুষকে। আর মনে পড়ে গেল তার শহরে, মালিপাড়ায় তার প্রতিবেশিনী শৈলীর কথা। প্রৌঢ়া শৈলী, আর তার মেয়ে নিমির কথা।
.
শ্যামরায়ের মন্দিরের কাছেও ভিড় কিছু কমে নেই। তবে অধিকাংশই মুনকে তুবড়ির তল্লাটেই ঠেলাঠেলি মারামারি করছে। আসবে যখন, গোরুর পালের মতো দল বেঁধে আসবে যাত্রার আসরে। সবাই এলে বাতি জ্বালার আয়োজন হবে। আসর এখনও অন্ধকার। সেই অন্ধকারেই। অনেকে বসে গেছে।
সুরীন দাঁড়াল শ্যামরায়ের মন্দিরের সামনে। সুরীনের ইতি উতি তাকানো ভাবসাব দেখে, জগা আর মদন নাক তুলে গন্ধ শুকল বাতাসে।
জগা বলল, বড় জবর বাস ছেড়েছে সুরীনদা।
মদন বলল, হ্যাঁ। মনে ল্যায়, দিঘির ওপার থেকে আসছে।
সুরীন সে কথার কোনও জবাব না দিয়ে মন্দিরের সিঁড়ি দিয়ে উঠে গেল উপরে। মন্দিরের দাওয়ায় তখনও মেয়েদের ভিড় রয়েছে। গোটা দাওয়ায়, মন্দিরের ভিতরে, পিতল-বিগ্রহের সর্বাঙ্গে আবিরের ছড়াছড়ি।
মদন আর জগা তীর্থের কাকের মতো তাকাল দিঘির ওপারের অন্ধকারে। বড় বড় গাছের ঝুপসিঝাড়ে, থেকে থেকে জোনাকির মতো জ্বলে উঠছে দু একটি বিড়ির আগুন। ফুলকি উড়ে যাচ্ছে বাতাসে। দু একবার টর্চলাইট জ্বলে উঠতেও দেখা গেল। মনে হল, সুদূর অন্ধকার প্রেত-প্রান্তরে একদল ছায়া ঘুরে ফিরে যেন কীসের জটলা পাকাচ্ছে।
ওখান থেকেই গন্ধ আসছে বাতাসে। সেই গন্ধে পাগল দুটি মানুষ। সুরীনের দিকে তাকাল। ব্যাকুল হয়ে। সময় চলে যায়। অন্ধকারের ওই অস্পষ্ট রহস্যের খেলা না জানি কখন শেষ হয়ে যায়।
শ্যামরায়ের পূজারী ঠাকুর মুখুজ্জে লাল হয়ে উঠেছে আবিরে। মাখিয়ে দেয়নি কেউ। সারাদিন ঠাকুরের পায়ে যা পড়েছে, তারই ছিটেফোঁটায় মুখুজ্জে মাখামাখি হয়ে গেছে। হ্যাজাকের আলোলা পড়ে একটি অমানুষিক মূর্তি হয়েছে তার। শরিকানার ভাগে যার এ বছরে শ্যামরায়ের সেবার ভাগ। পড়েছে, সে সেবাইত হয়তো এখন কলকাতায় অন্য কিছু নিয়ে ব্যস্ত। এক আধ পয়সা যা পড়ে, তাই কুড়িয়ে নিতে মুখুজ্জেও ব্যস্ত। সারা বছরের প্রসাদের চেয়ে, এই দিনটির আয় সারা বছরের পথ চেয়ে থাকে।
সুরীন বলল মুখুজ্জেকে, ঠাকুরমশাই!
মুখুজ্জে তখন ক্ষীণ দৃষ্টি নিয়ে, আবিরের অস্পষ্টতায় পয়সা কুড়োচ্ছে উপুড় হয়ে।
সুরীন আবার বলল, ঠাকুরমশাই, আপনার মূল গায়েনটি গেল কোথায়?
মুখুজ্জে সোজা হয়ে বলল, কে? তারপর সুরীনকে দেখে একগাল হেসে বলল, ও সুরীন, আয় ব্যাটা আয়, তোর জন্যে চন্নামিত্তি পেসাদ…।
চরণামৃতটুকু মুখে মাথায় দিয়ে, প্রসাদ হাতে নিয়ে, পুরো একটি টাকা আলগোছে ফেলে দিল সুরীন মুখুজ্জের হাতে। দিয়ে বলল, জিজ্ঞেস করছিলাম, আপনার শ্যামরায়ের গায়েনটি—
–আরে ও শালার কথা
বলতে বলতেই মস্ত বড় করে জিভ কাটলে মুখুজ্জে। মন্দিরের মধ্যে, শ্যামরায়ের সাক্ষাতে বামুনের ছেলের মুখোরাপ করা পাপ। তার ওপরে আবার পুজুরি। ওই পুরো একটি টাকায় কী। রকম গোলমাল হয়ে গেছে সব। বলল, ও মুশকো হারামজাদাটা হবে আমার ঠাকুরের গায়েন। সে কপাল করে এসেছে ও এ জন্মে? যদিও বা হত, তা কপালে জুটেছে এক গুরু, ব্যাটা শুদ্রদের বামুন, মাতালকে মাতাল–ঠ করে শব্দ হল পায়ের কাছে। ঝুঁকে পড়ল মুখুজ্জে হাত বাড়িয়ে। ঝুঁকেই বলল, সেই নিতে ভটচায এসে ডেকে নিয়ে গেল ছোঁড়াকে। এই তো খানিকটে আগেও বসে বসে গান করছিল।
নিতাই ভটচায ডেকে নিয়ে গেছে। সুরীন একটু হতাশ হল। সময় নেই আর হাতে বিশেষ। যা বলবার তা আজ রাতের মধ্যেই সারতে হবে।
জগা বলল, ভটচায মশায়ের সঙ্গে যদি গিয়ে থাকে তো দিঘির ওপরেই আছে, বুঝলে সুরীনদাদা। চলো, ওদিকটায় যাই, দেখি।
অভয়কে খুঁজছে সুরীন। মুখুজ্জের রাগের কারণ আছে। মন্দিরের দোরগোড়ায় বসে অভয় দুটি গান করলে লোক আসে বেশি। গানের মহিমা প্রাণে গেলে তো কথাই নেই। পয়সা দুটি বেশিও পড়তে পারে।
সুরীন বলল, যাবার জন্যে তো হাঁপিয়ে মরছিস সেই সনজেবেলা থেকে। চল। কিন্তু ভটচার্য মশায়কে যদি ওখেনে না পাওয়া যায়, তবে তো মুশকিল।
জগা আর মদনের ছটফটানির কারণ আর কিছু নয়, মদ। আগে শ্যামরায়ের দোলোপলক্ষে মেলায় মদের দোকান বসত। সেই সঙ্গে, দিঘির এপারেই, মকারাদি অন্য বিষয়েরওবেসাতি ছিল। বর্ধমান কাটোয়া শহর থেকে নিজেরাই এসে, কোনওরকমে ছিটেবেড়ার দোচালা আড়াল করে নিত একটি করে। বাইরে থেকে যারা মেলায় আসত, আর গাঁয়ের সব বাদল পোকাগুলি গিয়ে পুড়ে মরত সেই চালাঘরে। এতে আইন কখনও নাক গলাত না। কিন্তু এই অতি প্রকাশ্য ব্যাপারে দিঘির পারের কোল-আঁধারের নলচে আড়ালটুকু থাকত।
তারপর দিনকাল গেল বদলে। একটা যুদ্ধ এসে সবকিছুই দিয়ে গেল এলোমেলো করে। তার নিয়মানুযায়ী, এক জায়গায় মৌচাক ভাঙে, চাক বাঁধে আর এক জায়গায়। মেলায় বসার মদের দোকানের লাইসেন্স গেল উঠে। গাঁ-ঘর-দেশের মানুষেরা নাকি সব সৎ হয়ে গেছে, ও সব আর চলে না। চালাঘরগুলিও উঠে গেল। ও সব পুরনোদিনের কেচ্ছা দেখে, লজ্জায় মরে নতুনদিনের মানুষরা।
কথাটির গায়ে কিছু সত্যের গন্ধ আছে। বাকি সত্যটা, যুদ্ধের দুর্দিনে মদের দোকানের লাইসেন্সের খরচ ওঠেনি, পড়তা পড়েনি চালাঘরের। তা ছাড়া শহরের পোকাগুলি পোড়বার মত আগুনেই কুলিয়ে উঠত না। বর্ধমানের এই দূর গ্রামে কে আসবে।
কিন্তু মানুষের এ প্রবৃত্তি সমুদ্রের নিচু তলার মতো। যত গভীর, তত অন্ধকার, তত বিস্ময়কর বিচিত্র। দিঘির পাড়ের কোল-আঁধারে সেই প্রবৃত্তিটা আবার উঠল মাথা চাড়া দিয়ে। খালি বদলে গেল তার রূপ।
এখন দোকান বসে না। ঘরে বসে চোলাই করা হাঁড়ি আসে কাঁড়ি কাঁড়ি। চালাঘরের আড়ালের ছলনাটা গেছে মুছে। খোলা আকাশের তলায়, ঝুপসি ঝড়ের ঘুপচিটুকুই অনেকখানি।
বেচা-কেনার রকমফের মাত্র। দিঘির পাড়ের কোল-আঁধারে, রহস্যময় নলচে আড়াল এখনও তেমনি ডাকে হাতছানি দিয়ে।
অন্ধকারে ইঁদুর-খোঁজা বেড়ালের মতো জ্বলজ্বল করে উঠল জগা আর মদনের চোখ। দর্শনে আর ঘ্রাণেই তাদের উপোসী প্রাণে অর্ধেক নেশা গেল জমে।
অন্ধকারে সাপের মতো, এখানে ওখানে মানুষের ছায়া নড়েচড়ে উঠছে। কাঁচের চুড়ির রিনিঠিনির সঙ্গে বাতাসে আচমকা শোনা যায় সব বিচিত্র চাপা কুহর। বেদের চেনা সাপের হাঁচির মতো ভয়ংকর নির্লজ্জ, কিন্তু সলজ্জ খ্যাঁকারি শোনা যায় কোথাও। কোথাও মাতালের অট্টনোল, অস্ফুট প্রলাপ। দিঘির পাড়ের বাতাসও যেন চক্রেবসা ভৈরবের মতো ঢুকুটুকু রসোন্মত্ত।
সুরীন খুঁজছে অভয়কে। তিন বছর ধরে, অনেক ভাবনা চিন্তার পর সুরীন সাব্যস্ত করেছে, অভয়কে সে নিয়ে যাবে। জাত-জন্মহীন প্রমীলার ছেলে বলেই শুধু নয়, নিয়ে যাবার মতো এমন ভাল ছেলে আর একটিও তার চোখে পড়েনি, মন কাড়েনি। তার ঘরের মানুষ ভামিনী আর নিমির মা শৈল, সকলের মতামত নিয়ে এসেছে সে এবার।
তিন বছর আগে, প্রথম যেদিন সুরীন দেখেছে, তখনই গিয়ে সে কথাটি পেড়েছিল শৈলর কাছে।
আগামী কাল সুরীন চলে যাবে। অভয়ের সঙ্গে কথাটা পাকাপাকি করে নিতে হবে রাত্রের মধ্যেই।
ইতিপূর্বে গেয়ে রেখেছে অভয়ের কাছে, শহরে যাবে অভয়পদ?
অভয় দেখতে যত বড়, মুখের কাঁচা ভাবখানি তত বেশি। বড় জাতের হলে যেমনটি হয়। হঠাৎ তাকালে মনে হয়, চাউনিটা কেমন যেন রুক্ষ। সেটা জীবনধারণের অভ্যাসে, রুক্ষ হয়ে উঠেছে। আদর যত্নে পালিত হয়নি কোনওদিন। প্রমীলার নিতান্ত বাঁচার তাগিদের পাঁকে ওর জন্মই ছিল অনাকাঙিক্ষত। যে বয়সটা মায়ের হাতে ছিল তার বাঁচন মরণ দায়, তত দিন বেঁচে থাকাটাই সব। চেয়ে বিস্ময়কর ছিল। সংসারে বাঁচতে হলে, জোর করে বাঁচতে হয়, এইটা রাশি রাশি কুকুরের বাচ্চাগুলি জানে, সে রকম।
কিন্তু কীসের একটি ভাব-ঘোরের তন্ময়তা আছে ঘিরে অভয়ের সারা মুখে। কোথায় আর একটি অদৃশ্য সংসারের সঙ্গে যেন যোগাযোগ আছে তার। মাঝে মাঝে আপন মনে ফিসফিস করে, হাসে, ইশারা করে আঙ্গুল নাড়ে। তারপর চেঁচিয়ে গান ধরে।
লোকে বলে, একটু যেন কেমন কেমন ভাব। মাথায় ছিট আছে।
সুরীন জানে, ছিট নয়। সংসারে খাঁটি মানুষদের কতগুলি পাগলামি আছে। অভয় সে রকম একটি পাগল।
আর খ্যাপামিটা?
হ্যাঁ, মাঝে মাঝে খেপে যায়। সুরীন মনে মনে বলে, ওটা ওর খাঁটি প্রাণের খ্যাপামি। ফাঁকির। চেয়ে সেটা ভাল।
শহরবাসী সুরীনের থেকে অভয়ের কথা একটু বেশি মাজা ঘষা। নিতাই ভটচায়ের কাছে, দ্বিতীয়ভাগ শেষ করেছে পুরোপুরি। বলেছে, আজ্ঞে, কাটোয়া বর্ধমান শহরগুলান ঘুরে এয়েছি কয়েকবার।
সুরীন হেসে বলেছে, কাটোয়া বর্ধমান নয়, চুঁচড়ো চন্দননগরের কথা বলছি। আর ঘুরে আসার কথা নয়, কাজকম্মো করে থাকার কথা বলছি।
অভয় বলেছে, আজ্ঞে আমি মুখ্য-সুখ মানুষ খুড়ো। শহরে করেকন্মে খাবার মুরোদ নেই আমার।
–মুরোদ মানুষের হাতে। তোমার আমার মতো অনেক মুখ সেখানে করে খাচ্ছে। আর, মানে কথা হল, তোমার ভার তো আমি নিচ্ছি গো।
-কেন সুরীন খুড়ো, কেন বলত।
হঠাৎ কথা জোগায়নি সুরীনের মুখে। বলেছে, তোমাকে ভাল লাগে, তাই।
-কেন?
তা বটে! সংসারে ভাল লাগারও একটা কৈফিয়ত আছে। কেন? মনের আসল কথাটি তখন চেপে গেছে সুরীন। বলেছে, তোমাকে তো দেখছি আজ কয়েক বছর ধরে। তা ছাড়া, তোমার মা আমাকে বলে রেখে গিছল। বলেছিল, মরণকালে হরিনাম করছি সুরীন ঠারপো। শহরে থাকো, দশরকম জানো। অভেটার কোনও গতি যদি তুমি করতে পারো, কোরো।
সুরীনের মনে হয়, সে একটুও মিথ্যে বলছে না। যেন সত্যি সত্যি প্রমীলার গলায় কথাগুলি শুনতে পাচ্ছে সে। তা ছাড়া অভয়ের অমঙ্গল চিন্তা নেই এর মধ্যে। অকল্যাণের বিষয়ও নয়। তার প্রতিবেশিনী শৈলর একটি ছেলে চাই। মেয়ে নিমিকে বিয়ে দিয়ে সে ঘরে রাখবে। শহরের আশেপাশে, চেনা পরিচিত যারা আছে, তাদের পছন্দ নয় শৈলবালার। একটি ভাল ছেলে চাই। তার। যে কাজ কর্ম করবে, নেশাভাঙ করবে না, জুয়া খেলবে না। অন্য মেয়েদের কাছে যাবে না। ঘর গৃহস্থি করবে মনোযোগ দিয়ে, ছেলেপুলে নিয়ে সংসার করবে।
সেদিক থেকে, অভয়কে নজরে লেগেছে সুরীনের।
মায়ের কথা শুনে অভয় বলেছে, এ সব কথা কখনও মনে হয়নি খুড়ো।
মনটন খারাপ হলে, গাঁ ছেড়ে চলে গেছি দু দিনের জন্যে এখেনে সেখেনে। দু একবার তিন চাকার রিকশা টানবার ফিকির করেছি। আবার চলে এসেছি। আমার রাস্তা ভিন্ন।
-জানি, তুমি গান বাঁধো, গান গাও।
মান্যিগণ্যি আর সহবত জানে অভয়। বলেছে সুরীনকে, সে আজ্ঞে তোমাদের দশজনার কিরপা সুরীন খুড়ো! তা, জীবনের আগে পাছে টান নেই, ওই নিয়েই কাটিয়ে দেব জীবনটা।
–তাতে হয় না অভয়। ওটা তোমার প্রাণের সাধ বুঝলাম। কাটাতে পারছ কোথায় বাবা। তোমাকে পেটের জন্যে পরের জমিতে লাঙল চষতে হয়, চাকরান খাটতে হয়। দশটা বাড়িতে নানান রকম কাজ করতে হয়। শুধু গান গেয়ে পেট চলার টাইম চলে গেছে।
কী চলে গেছে বললে?
–টাইম, টাইম মানে দিনকাল। আবার কলকারখানার হাজিরার টাইমও হয়, বুঝলে না?
–হ্যাঁ, কথাটা শুনেছিলাম কিনা আগে।
–তা যা বলছিলাম, একটু থিতু হয়ে বসতে হবে, বুঝলে। মানে কথা, গান করবে সবই করবে, কিন্তু ঘর সংসারও তো করতে লাগবে, না কী?
অভয় অবাক হয়ে বলেছে, আমার ঘর সংসার?
–হ্যাঁ গো, তোমার। কেন, হতে নেই?
হতে আছে, কিন্তু হয় কেমন করে, তা জানিনে।
বলে দু চোখ ভরে বিস্ময় সংশয় অবিশ্বাস নিয়ে তাকিয়ে থেকেছে দূরে। তারপর নিঃশব্দে হেসে উঠেছে আপন মনে।
সে হাসি দেখে, সুরীনের বুকের মধ্যে টনটন করে উঠেছে। এমন মানুষকে লোকে পাগল বলে।
বলতে পারে। জীবনের যে সোজা পথ দেখেনি, সমতল দেখেনি, খানা-খন্দ-নালা ঘেঁটে চলেছে, প্রাণের তলায় যার অনেক আগুন, লোকে তাকে পাগল বলে। ঘরের ফাঁদ এড়িয়ে সে বৈরাগী হয়ে জীবন কাটাতে চায়। একদিন সুরীনও তাই চেয়েছিল। তবু গান গাইতে, বাঁধতে জানত না। অনেক জায়গায় ঠেকতে ঠেকতে, শেষ ঠেকেছে ভামিনীর ঘরে।
সুরীন বলেছে, ঠিক কথা বলেছ বাবা, কেমন করে হয়? থিতু হয়ে বসা বড় কঠিন জিনিস। চাইলেই বা দেয় কে। তা তোমার এটি ব্যবস্থা আমার হাতে রয়েছে, তাই বলছি। মনের মতো। একটি ছেলে পেলে, নিজের মেয়ে ঘর, সব দিয়ে যেতে চায় একজন।
–মনের মতো ছেলে?
–হ্যাঁ। চলো, মন না চায়, দেখে শুনে ঘুরে চলে আসবে।
গলা নামিয়ে বলেছে অভয়, শুনে আমার মন বড় আনচান করে উঠছে খুড়ো।
করবে বইকী, করা উচিত। তাদের দরকার, তোমার হলে ভাল হয়, মাঝখান থেকে আমি মিলিয়ে দেবার মানুষ মাত্তর।
অভয় কথার জবাব না দিয়ে গুনগুন করে গেয়েছে,
বলেছিলে মনের মতো,
সেই ভাবেতে ছিলাম রত।
 এত কথা মনে ফেঁদে
(এবার) একলা বসে মরি কেঁদে।
মনের যে নাই কোন শর্ত।
গেয়েই লাফ দিয়ে উঠে গলা ছেড়ে বলেছে, ও সব আজ্ঞে আমি কথাটথা দিতে পারব না এখন। গুরুদেবের সঙ্গে কথাবার্তা বলে দেখি, যা বলে তাই হবে। বলেই হনহন করে চলে গেছে। যন্ত্র-ঘাঁটা মানুষ সুরীন। একটু রুষ্ট হয়ে উঠেছিল। তারপরে আবার সামলে গেছে। ডাকলে দশটা ছেলে আসবে এখুনি ছুটে। তা চায় না সুরীন।
.
কিন্তু গেল কোথায় অভয়। দিঘির পাড়ে তো তাদের চিহ্নও নেই। গুরু শিষ্য কি আর একসঙ্গে ঘুপচি অন্ধকারের লীলায় মেতেছে।
জগা আর মদন অস্থির। সুরীনের রক্তেও দোলা লাগছে। এখনও লাগে, চিরকালই লাগবে হয়তো। শ্যামরায়ের দোলমেলায় আসা তার জীবনটাকে একবার পিছন ফিরে দেখে যাওয়া।
এখানে ওখানে মেয়ে পুরুষের চাপা গলার হাসাহাসি। আর অস্পষ্ট ছায়াগুলির সব বিচিত্রভাবে নড়াচড়া। দেখেশুনে রক্তের মধ্যে জ্বলে চিনচিন করে। দাউ দাউ করে জ্বলার মতো আগুন আর নেই।
এক জায়গায় গোল হয়ে বসেছে অনেকে। মাঝখানে বসেছে একজন চোলাই রসের ভাঁড় নিয়ে। ঠাওর করে দেখল সুরীন, সেখানে অভয় আর তার গুরু, কেউ নেই। টিমটিম করে একটি হ্যারিকেন জ্বলছে। মদ মেপে মেপে দেওয়ার সময় মদওয়ালা হ্যারিকেনটি উসকে দেয়, তারপর আবার দেয় নিভিয়ে। যদিও গ্রামের চৌকিদার আর আবগারি দলের লোকও বসে আছে সেখানে গিয়ে। তবু, কাজটা তো বে-আইনি।
হ্যারিকেনের আলোয় দেখা গেল, দুটি মেয়েও বসে আছে অদুরেই। পুরুষ সঙ্গী নেই। অপেক্ষায় আছে।
সুরীন ডেকে নিল একটিকে। মদ খেল সবাই বসে বসে। মেয়েটি একটু কম খেল। প্রথম জগা বলল মেয়েটিকে, চিনে রাখো আমাদের সুরীনদাদাটিকে, বুইলে। মেয়েটি হেসে বলল, চিনছি।
মদন হিহি করে হেসে গা ঘেঁসে বসল মেয়েটির। বলল, আমাদেরও ছিটেফোঁটা চিনো তা বলে।
মেয়েটি তেমনি হেসে বলল, তাও চিনছি।
সুরীন তাকাল মেয়েটির দিকে। তারপর চারজনে গিয়ে বসল একটি গাছ তলায়।
জগার নেশাটা তাড়াতাড়ি চড়েছে। বলল, সুরীনদাদা, তুমি অভেকে সঙ্গে নিতে চাও, আমাদের নয় কেন গো?
সুরীন বলল, তোর কি বাপ ছিল না?
–তা হলেই নেবে?
–হ্যাঁ।
–তবে নেই।
–উঁহু, ওরকম হলে হবে না। যার তিন কুলে কেউ নেই, সে রকম ছেলে চাই। তোর বউ আছে, তুই পালিয়ে আসবি।
বউ নিয়ে যাব। আমাকে নিয়ে চলো।
বউ থাকলে হবে না। কুকুর একটা থাকলেও হবে না।
কিছুক্ষণ পরে, কাছেই অভয়ের গলা শোনা গেল। সুরীন উঠে গেল সেখানে। দেখল, ভটচায আর অভয় বসে আছে।
ভটচায বলল, কে?
–আমি সুরীন ঠাকুরমশাই।
ভটচায প্রায় মহাদেব হয়ে বসে আছে। পায়ের কাছে বসে আছে অভয়। সামনে একটি ভাঁড়। ভটচায বলল, বোসো সুরীন।
সুরীন বসল। অন্ধকারে মানুষ দেখা যায় না। কিন্তু আলাপে কোনও অসুবিধা নেই। ভটচায বলল, তোমার তো শুনি খুবই বাড়বাড়ন্ত। অভেকে নিয়ে যেতে চাও?
–হ্যাঁ।
নিয়ে যাও। কী হবে এখেনে পড়ে থেকে। একটু দেশবিদেশ মানুষজন দেখুক। গান গেয়ে আজকাল আর পেট চলে না। তবে, ছোঁড়া একটু বেশি ভাল। ওই যে বলে না, যাদের যত ছেদা, তাদের তত ঢাকা। ব্যাটাচ্ছেলেকে দ্বিতীয়ভাগের পাঠ শিখিয়েছি, কিন্তু মদ ধরাতে পারিনি।
সুরীন তাতে খুশি, কিন্তু ভটচাযের সামনে প্রকাশ করা যায় না।
মাঝখান থেকে অভয় চোলাই মদের ভাঁড়টা তুলে, চোঁ চোঁ করে খেয়ে ফেলল অনেকখানি। ভাঁড় নামিয়ে বলল, নেও, গুরুঠাকুর, হয়েছে? মদ খেলাম, সুরীন কাকার সঙ্গে চলেও যাব। তোমার হিদয়টুকু তাতে জুড়াবে তো। বলে, উঠে হন হন করে চলে গেল।
সুরীন বসে রইল হাঁ করে। ভটচায অট্টগলায় হেসে উঠল। বলল, দেখলে তো সুরীন। ব্যাটার বাপ কে ছিল, আমি তাই ভাবি।
ভটচাযের কথা আর হাসি শুনে বুঝল সুরীন, লোকটা ভালবাসে অভয়কে।
ভটচায আবার বলল, ছোঁড়া কথা বানায় ভাল, গলাটিও মিষ্টি। কিন্তু কপালে জুটবে শেষে ভিক্ষে। নিজেকে দিয়ে তো বুঝতে পারছি। ঘরে এখনও আমার দুটো মেডেল আছে। ভিক্ষে করে মরার চেয়ে বেঁচে থাকা ভাল, নিয়ে যাও। আমাকে এসে বলছিল, না যাবার মন নিয়ে। বলেছি, চলে যা। মনের জিনিস কেউ কেড়ে নিতে পারবে না। তাইতেই আরও রাগ হয়েছে আমার ওপর। তা, বিয়ে দেবে ওর?
–হ্যাঁ।
–ওর জাত জন্ম নেই, কোথায় মেয়ে পাবে?
–যে মেয়ের জাত জন্ম নেই, সেই মেয়েই পাবে।
-বেশ্যার মেয়ে?
–হাফ গেরস্থ।
ভটচায বলল, ও-ই হল। বাড়ি ঘর আছে?
সুরীন বলল, কোনওরকম।
যে রকম দিনকাল পড়েছে, কোনওরকম আমাদের হলে আমরাও আজকে ছাড়তে পারিনে।
তা জানে সুরীন। সে চটকলের মিস্তিরি। তবু, জিভ কেটে, কানে আঙুল দিয়ে বলল, ছি, ছি, তা কি হয়!
.
০২.
পরদিন অভয়ের দেখা নেই। আতি গয়লানী বলল সুরীনকে, অভয় আজ যাবে না, বলতে বলেছে। আজ শ্যামরায়ের থানে গান হবে, তা এই পেথমবার অভয় কবি গাইবে। কাল যাবে বলেছে।
এর উপরে সুরীনের কথা চলে না। জীবনে এই প্রথমবার অভয় আসরে নামতে যাচ্ছে। এখানে বাধা দেওয়া যায় না। পরিবর্তে একদিন বেশি থেকে যাওয়া যায়।
কিন্তু সারাদিন পাড়ার মধ্যে কৈফিয়ত দিতে দিতে প্রাণ গেল সুরীনের। অভেকে নাকি তুমি নিয়ে যাচ্ছ? প্রমীলার ছেলেটাকে। আ মরণ! কার যে কখন কপাল খোলে। নইলে লক্ষ্মীমন্ত সুরীন কেন সঙ্গে নিয়ে যেতে চাইবে।
সন্ধ্যাবেলা সুরীন গেল শ্যামরায়ের মন্দিরের মাঠে। আজকের আসর একটু তাড়াতাড়ি বসেছে। মুকে তুবড়ির বাজি পোড়ানো নেই আজ।
ঢাকে কাটি পড়েছে এর মধ্যেই। আসরে লোক জমেই আছে।
আমদাবাদের কবিয়াল শরত সাঁতরা দাঁড়াল। শরত শুধু নামকরা নয়, তার ভালমানুষি কথার-বিষেরই দাম। বয়স হয়েছে। তা ছাড়া সম্পন্ন চাষি, তাই এখনও এদিক ওদিক যাতায়াত করে।
নিতাই ভটচায়ের কাছেই বসেছে অভয়। ভটচাযেরই একটি পুরনো হাফশার্ট আর ধোয়া ধুতি পরেছে সে। ঘাড় পর্যন্ত চুল নিভাঁজ করে আঁচড়েছে তেলে জলে। গলায় পরেছে মালা।
শরত উঠে প্রায় আধঘণ্টা ধরে, তেত্রিশ কোটি দেবতার আর গুরুর বন্দনা করল। তারপর অভয়ের দিকে তাকিয়ে তার চোখ দুটিতে ধূর্ত শিয়ালের হাসি উঠল ঝিকিয়ে। গান গেয়ে বলল, শ্যামরায়ের দোলে, গান গাইব বলে, বড় আশায় এসেছি। এখানকার উঁচুনিচু সকল মানুষের কুল ভাল, সমাজ শিষ্ট। অভয়পদ তার নাম ধাম বলুক, বংশ পরিচয়, বাপের পরিচয় দিক, তবে আমি গাইব। অজ্ঞাতকুলশীলের সঙ্গে আমি গান করিনে।
হঠাৎ একটা চিৎকার শোনা গেল। দেখা গেল, ভটচায চেঁচাচ্ছে অভয়কে ধরে। অভয় আসর ছেড়ে চলে যাবার জন্যে জোর করছে। ভটচায বলছে, বোস বলছি হারামজাদা।
আসরেও গুলতানি উঠল। অভয় বসতে আবার থামল। দেখা গেল, ভটচায অভয়কে চেপে ধরে কী সব বলছে।
শরত বসল, কিন্তু অভয় ওঠে না। কই, কী হল গো!
ভটচায প্রায় ধাক্কা মেরে উঠিয়ে দিল অভয়কে। তখন আর চুলের বাহার নেই, টানা হেঁচড়ায় জামাটিও ছিঁড়েছে। ছেঁড়া মালা কোন ধুলোয় গেছে লুটিয়ে। ডুম ডুম করে উঠল ঢাক। মনে হল যেন ঢাকের প্রহার অভয় নিজের পিঠে নিয়ে দাঁড়িয়ে আছে মাথা নিচু করে। অসহায়, পরিচয়হীন বিরাট প্রস্তর মূর্তিটা দাঁড়িয়ে আছে ঘাড় ভেঙে। শত শত কৌতূহলিত বিদ্রুপাত্মক চোখের সামনে, অপমানে ঘৃণায় শক্ত হয়ে গেছে।
ভটচায হুঙ্কার দিল, গা, গা না। বলে নিজেই উঠে দাঁড়াল আসরে। তার পরে নিজেই ঢাকের তালে তালে তোল দিল, শ্যামরায়ের কাছে, জগত বাঁধা আছে। তুই গা তাঁর নাম করে, ভূত প্রেত পালাবে দূরে। কৌরব কুল কীসে মরে? যখন ধর্মের কল বাতাসে নড়ে।
অভয়ের গলা শোনা গেল। কিন্তু মানুষ বড় বিচিত্র। মরা গোরুর মাংসে, মাছির মতো তাদের টিটকারি ভন ভন করে।
অভয় গেয়ে বলল, শ্যামরায় ছাড়া ওর আর ভজবার দেবতা নেই, তাই বন্দনা করল। গুরু ওর অনেক, তাই ভটচাযকে, শরত সাঁতরাকেও বন্দনা করল। সাঁতরা কেন গুরু? না, মনে করিয়ে দিয়েছে একটা কথা। কী? না…।
তবু গলা চড়ে না অভয়ের। ঢাকের বোল চড়া। সে গাইল একটু টেনে টেনে,
বলে গেছেন কবি ব্যাসদেব
কন্নেরও বাপ ছিল।
এইটুকু ধুয়া রেখে গাইল,
জগতের জন্মদাতা, ব্রহ্মা পিতা,
জন্ম দিলেন মানুষেরে।
তিনি আদি ছেলের আদি পিতা
নাই অন্যথা
এর বাড়া এর বাপ নাই রে ॥
তিনি আপনার পিতা, আমার পিতা,
সবার পিতা, কবির পিতা,
 ও ভাই মানব জনম সার্থক হল।
কন্নেরও বাপ ছিল।
কিন্তু জমতে চায় না। শরত সাঁতরার টক-ঝাল-নোনতার মধ্যে এ যেন কেমন পানসে পানসে লাগে। শতর যেদিকে স্রোতের ঢল বইয়েছে আসর সেদিকে নেমে গেছে। তাকে টেনে ভোলা দায়। অভয়ের গলা বন্ধ হয়ে আসে, ঘাম ঝরে সর্বাঙ্গে। তবু গায়,
ইংরাজের যীশুখিরিষ্ট, মহা ইষ্ট
কী আছে তাঁর বাপের পরিচয়,
তিনি সাদার পিতা, কালার পিতা,
তাঁহারে গড় করি মহাশয়।
কিন্তু ভটচাযের এত শেখানো অস্ত্র দিয়েও অভয় দাগ কাটতে পারল না। সভায় গণ্ডগোল লেগে গেল।
ভটচায উঠল। হাতজোড় করে অভয়ের হয়ে গান চালাবার অনুমতি চাইল। শরত সাঁতরা অনুমতি দিল, অনুমোদন করল সভা। মুখ ঢেকে বসল অভয়। জীবনে এই তার প্রথম আসরে নামার আদিপর্ব।
পুকুরের গা ছাড়া পানা যেমন ধীরে ধীরে জমে, ভটচাযের আসরে নামায় সভা তেমনি ঘন হল আবার।
ভটচায প্রথমেই গাইল,
হায় একী হাল, কী কলিকাল!
বেড়ে মজা দেখালি মা।
শরতকে আঙুল দিয়ে দেখিয়ে বলল,
আসরেতে দাঁড়িয়ে বাপ,
ছেলেকে বলে বেজন্মা।
হায় কলিকাল…!
আসরের নেশা চড়ল। মড়ার রক্ত পেল মাছিরা। তারপর,
অভয়ের বয়স কুড়ি বছর।
তার আগের বছর…
তার আগের বছর, দশমাস দশদিন আগে
প্রমীলার ঘরে শরত জাগে
জানে এই শর্মা ॥
ছেলেকে বলে বেজন্মা।
হায় কলিকাল…!
উল্লাসে, হুল্লোড়ে, হরিধ্বনিতে উন্মাদ হল সভা।
শুধু মাথা তুলল না অভয়। সুরীন সেইটাই দেখল বারে বারে। পালটা-পালটি হল গানের, জিত হল ভটচাযেরই। গান শেষ হল।
শরত সাঁতরা এসে হাত ধরল অভয়ের। দেখেই অভয়ের দু চোখ জ্বলে উঠল। নিমিষে তার শক্ত লম্বা হাত তুলে সাঁতরার গালে মারল চড়। মেরেই হকচকিয়ে গেল একেবারে।
ভটচায ছুটে এল হা হা করে, আরে হারামজাদা, কী করলি, কী করলি তুই। মারলি?
বলে, ঢুলির হাত থেকে বেতের কাটি নিয়ে অভয়কে পিটল ভটচায। বলল, শালা, তোর জন্যে যে সাঁতরাকে আমি এত গাল দিলুম, তার কী?
মার খেল অভয় দাঁড়িয়ে। কিন্তু শরত সাঁতরা গাল খেয়েছে। অভয় যে সত্যিকারের অজ্ঞাতকুলশীল। সেই জন্যে আঘাতটাও তার সত্যিকারের।
এই অভয়ের আসরে নামার প্রথম দিন।
পরদিন ভোরবেলা অভয় নিজে গেল জগার বাড়ি। ডেকে তুলল সুরীনকে। বলল, কখন যাবে।
–এই তো, এখুনি ফাস্ট গাড়ি ধরতে হবে। তা তোমার জিনিস-পত্র?
অভয় খানকয়েক বই-খাতা দেখিয়ে বলল, সব নিয়েছি।
সুরীন তার মুখের দিকে তাকিয়ে বলল, তা বেশ।
অভয়কে নিয়ে চলে গেল সুরীন।
.
০৩.
বেলা প্রায় এগারোটার সময় শহরের মালিপাড়ায় এসে পৌঁছুল। উঠোনে দাঁড়িয়ে থেকে বলল সুরীন, কই লো ভামিনী, দ্যা কাকে নিয়ে এইচি।
সুরীনের একদিন দেরি হয়েছে। গলার স্বর শুনে ভামিনী মুখ ঝামটা দিতে গিয়ে থতিয়ে গেল। উঠোনের ওপর অভয়কে দেখে বলল, অ! এই বুঝি? এসো বাছা এসো।
অভয় উপুড় হয়ে প্রণাম করল ভামিনীকে।
যেন সাপ দেখে চমকে উঠল ভামিনী। থতিয়ে গিয়ে, দু পা পেছিয়ে বলল, ওমা, কোজ্জাব গো। একী, গড় করা কেন?
ভামিনী হাসবে না কাঁদবে, ভেবে পেল না। তার চল্লিশ বছরের জীবনে, কেউ পায়ে হাত দেয়নি। দেওয়ার দরকার হয়নি। তার জীবনের সীমানার মধ্যে, ও সব পাট কোনওকালেই ছিল না। নিজেরা প্রণাম করেছে ঠাকুর দেবতাদের উদ্দেশে, ব্রাহ্মণ পুরোহিতের পায়ে। কিন্তু এতখানি জীবনে তার পায়ে হাত দেওয়ার মানুষ জোটেনি।
সুরীন বলে উঠল, তা করুক না। ওটা অল্যাজ্য তো কিছু হয়নি।
ভামিনীর সঙ্গে সুরীনের একবার চোখাচোখি হল। কীসের একটু ইশারা ছিল সুরীনের চোখে।
ভামিনী আর কোনও কথা বলল না।
অভয় বলল, সুরীনখুড়োর ইস্তিরি, বয়সে কত বড়, গড় না করলে চলে?
ভামিনী একবার তীক্ষ্ণ চোখে তাকাল অভয়ের দিকে। দেখে নিল, কথার মধ্যে আসলে কোনও খোঁচা আছে কিনা। কেন না, সুরীনের ইস্তিরি কেউ বলে না তাকে।
কিন্তু অভয়ের ভাবসাব দেখে, উলটে ভামিনীর হাসি পেল। একটু যেন কেমন লাগে। পাগল নয় তো।
দাওয়ার ওপর মাদুর পেতে দিল ভামিনী। বলল, এসো, বোসো।
সুরীন বলল, হ্যাঁ, বসো বাবা। একটু জিরিয়ে নাও, তারপর হাত মুখ ধুয়োখনি। একটু চা খাবে?
গতকাল রাত্রের গ্লানিটা এখনও যায়নি অভয়ের। নতুন জায়গায়, নতুন শহরে ও মানুষের মধ্যে এসেও, সাড়া পড়েনি তার প্রাণে। যেন আপন-জন, সাধ-আহ্লাদ, সব কিছু ছেড়ে, সে নির্বাসনে এসেছে।
চা খাওয়ার অভ্যাস নেই অভয়ের। কিন্তু না খেয়েছে তা নয়। ঘাড় নেড়ে জানাল, খাব।
সুরীন ঘরের মধ্যে গেল। ভামিনী এসে ফিসফিস করে বলল, মাথা খারাপ নাকি?
সুরীনও চাপা গলায় বলল, না, মাথা ভালই। ছেলেও খুব ভাল। তবে একটু ওই রকম। গাইয়ে মানুষ তো। কথা একটু মাজা ঘষা। দশজনের চেয়ে ওইখানে তফাত। তবে মনটা খুবই ভাল। এখন তোরা যদি খারাপ না করে দিস, তবেই—
অর্থপূর্ণ দৃষ্টিতে তাকিয়ে, ঠোঁট টিপে একটু হাসল সুরীন।
ভামিনী চাপা গলায় ঝেজে উঠল, মরণ! মুখে আগুন তোমার।
সুরীন নিঃশব্দে হেসে উঠল। বলল, তার ওপর কাল রাতে বড় মারধোর খেয়েছে ছেলেটা।
ভামিনী বিস্মিত হয়ে বলল, ওমা! কেন?
সুরীন চুপিচুপি গলায় গানের আসরের ঘটনা বলল। বলল, নিতে ভটচায বড় জবর মার মেরেছে ছেলেটাকে।
শুনে কয়েক মুহূর্ত হাঁ করে রইল ভামিনী। নতুন কৌতূহলে, সে উঁকি মেরে আবার দেখল একবার অভয়কে।
সুরীন গলা বাড়িয়ে বলল, তা লে, একটু চা টা দে।
ভামিনী কয়েক মুহূর্ত চুপ করে, মুখখানি গম্ভীর করল। কিন্তু গম্ভীর মুখে চাপা গলায় কথা বলা বড় মুশকিল। তাতে গাম্ভীর্য বজায় থাকে না যেন।
তবু বলল ভামিনী, ছেলেটার জামাকাপড় কোথায়?
সুরীনও গম্ভীর হল। বলল, নেই!
ভামিনী বলল, জামাকাপড় নেই, কাজকর্ম নেই। তবে কি ঘরে বসিয়ে পুষবে নাকি?
ঘরের বউ হোক আর বাইরের বউ-ই হোক, মন ওই একটিই। ভামিনী ও কথাটা না বললেই বরং অবাক হত সুরীন। বলল, সে ব্যবস্থা হবে, তোকে ভাবতে হবে না। আমার ঘরে থাকবার জন্যে তো আসেনি। তোর একটা মেয়ে থাকলে না হয় তাই করতুম। এখন যা, চা করে নিয়ে আয়, কথা পরে হবে।
ভামিনী যাবার আগে বলে গেল, তার চেয়ে, যার হবু জামাই, তার বাড়িতে তুললেই পারতে, এখানে কেন?
সুরীন ক্রুদ্ধ চোখে তাকিয়ে রইল খানিকক্ষণ। তারপর বাইরে, দাওয়ায় এসে বসল অভয়ের পাশে। অভয় মাথা নিচু করে বসেছিল।
সুরীন বলল, কী গো, লজ্জা টজ্জা করছে নাকি?
সুপ্তোত্থিতের মতো চমকে উঠল অভয়। বলল, এঁজ্ঞে না, লজ্জা করব কেন? ভাবছিলুম—চুপ করে গেল অভয়। সুরীন বলল, কী ভাবছিলে?
কালকের কাজটা আমার বড় অন্যায় হয়ে গেছে। সাঁতরাকে মারা আমার ঠিক হয়নি।
সুরীন বলল, আমি সেটা মানব না। তোমাদের আসরের অনিয়ম কতখানি হয়েছে জানিনে। কিন্তু সাঁতরা তোক ভাল নয়।
অভয়ের চোখ দুটি এমনিতেই একটু ভাব-তন্ময়। খানিকক্ষণ দূর আকাশের দিকে তাকিয়ে থেকে, যেন চুপি চুপি বলল, সুরীন খুড়ো, খোজঁকে খোঁড়া বললে তার কষ্ট হয়। মানুষে সেইটে বোঝে না! না বুঝুক, খোঁড়ার জ্বালা তাতে জুড়োয় না।
সুরীন বুঝল, ওই এক ভাবনা ছাড়া আর কিছু মাথায় নেই অভয়ের। বলল, তুমি যা জবাব দিয়েছ, সেটা কজনা পারে। আর হাত তুলে ফেলেছ, তাও সংসারে চলতে গেলে হয়ে যায়। কিন্তু এ সব তুমি এখনও ভাবছ? এটা তো ঠিক নয় বাবা।
–তা বটে। সুরীন খুড়ো, গুরুর আদেশে এই আমার পেখম আসরে নামা।
–ভালই তো। আগে তেতো, পরে মিঠে।
–কিন্তুন লোকে বলে, যার শুরু ভাল, তার শেষ ভাল।
বটে কথাই তো। খেতে তেতো হলে কী হবে, আসলে যে সেটাই ভাল। নইলে দশ ব্যঞ্জন, বেড়ে দেবার আগে, ওইটি দেয় কেন, বলো?
কথাটি মনে ধরল অভয়ের। দুই চোখে তার বিস্মিত খুশির ঝিকিমিকি। মুখের ভাব যেন অনেকখানি হালকা হয়ে গেল। বলল, হ্যাঁ এটা তুমি বেশ বলেছ সুরীন খুড়ো। নইলে দেয় কেন?
ভামিনী মুড়ি আর চা দিল সামনে।
সুরীন বলল, নাও, খাও। নতুন জায়গায় এয়েছ, একটু এদিক ওদিক দেখ।
অমনি অভয় বলে উঠল, হ্যাঁ, কিছু মনে কোরো না গো খুড়িমা। আমার তেমন ভালমন্দ জ্ঞান নেই।
ভামিনী ফিরে তাকাল। ঠোঁটের কোণে তার হাসি মিটমিট করছে। বলল, না, মনে আবার কী করব।
আবার বলল অভয়, সুরীন খুড়ো বললে, ভাবলুম, দেখি, একবার কপাল কে, কী আছে। এখেনে। তবে, কথায় বলে, তুকতাক ছ মাস, কপালের ভোগ বারো মাস। কপালে দুঃখু থাকলে, তাকে বাঁধবে কে?
ভামিনীর বারে বারেই হাসি এসে যায়। সঠিক কোনও কারণ নাই তার। অভয়ের ভাবভঙ্গি, কথা শুনলে আপনি হাসি পায়। বলল, কপালে দুঃখু কেন থাকবে। যে জন্যে তোমাকে নিয়ে এসেছে, তাতে তোমার ভালই হবে।
একটু আগেই ভামিনীর প্রতি সুরীনের মনটা যে বিরূপ হয়েছিল, সেটুকু কেটে গেল। ভামিনীর মুখ দেখেই বুঝতে পারল, মুখে যা-ই বলুক, ছেলেটাকে ভাল লেগেছে তার।
অভয় মুড়ি তুলতে যাচ্ছিল মুখে। ভামিনীর কথা শুনে বলল, সেটা হলফ করে বলা যায় না খুড়িমা। কপাল তো আমার।
সুরীনের মুখ দেখে ভামিনী চুপ করে গেল। কথা বাড়াতে চায় না সুরীন।
অভয় হঠাৎ সুর করে, নিচু গলায় গেয়ে উঠল,
জোনাকির আলো, দেখতে বড় ভাল
তাতে আগুন জ্বলে না।…
বাকিটুকু শেষ করে, থেমে গেল অভয়। সুরীন বলল, বাঃ বেশ কথা। তারপর?
ভামিনী বলল, গলাটিও মিষ্টি।
অভয় তাড়াতাড়ি বলল, বড় ভুল হয়ে গেছে সুরীন খুড়ো। ভুলে গেয়ে ফেলেছি।
ভামিনী আর সুরীন চোখাচোখি করে, চুপ করে গেল। অভয়ও নীরব। নীরবতাটুকুও আবার অভয়ের লজ্জার কারণ। সে মচ মচ করে মুড়ি চিবুতে লাগল।
ভামিনীর প্রাণে যে একটু দুঃখ না হচ্ছিল, তা নয়। তবু অভয়ের মধ্যে আত্মভোলা ছেলেমানুষি ভাবটি, থেকে থেকে হাসির উদ্রেক করছিল তার।
সুরীন বলল, তুই আর দাঁড়িয়ে রইলি কেন গো ভামিনী রান্না করে নিয়ে যা, অভয়কে নিয়ে আমি একটু ঘুরে আসি।
কয়েকটা টাকা সঙ্গে অভয়কে নিয়ে বেরুল সে।
সুরীনের বাড়ির মতোই আশেপাশে খান পাঁচ সাতেক বাড়ি। টালি ছাওয়া চাল, ছিটেবেড়ায় মাটি লেপা দেয়াল, হাত পা মেলবার মতো ছোট একটি উঠোন। সরু গলির একপাশে গঙ্গা, আর এক পাশে বাড়িগুলি।
এই বাড়ি কটি পার হয়ে, পশ্চিমে আরও অনেকগুলি বাড়ি। সেগুলি আরও ঘিঞ্জি। তবে সবই কাঁচা নয়, পাকা বাড়িও আছে দু একখানা। কিন্তু ছোটখাটো, ভাঙাচোরা পুরনো। তারপরে বড় বড় পাকাবাড়ি, সারি সারি চলে গেছে উত্তর দক্ষিণে। দোতলাই বেশি, তেতলাও আছে খান দুয়েক।
ঘিঞ্জি পাড়াটির দু পাশে, এখানে সেখানে কয়েকটি মেয়েমানুষ বসেছিল ইতস্তত। কেউ কথা বলছে, কেউ চুল এলিয়ে দিয়ে বসেছে, উকুন মারছে আর একজন।
একটু বেশি বয়সী একজন জিজ্ঞেস করল সুরীনকে, কাজে বেরোওনি মিস্তিরি দাদা?
সুরীন বলল, না ছুটিতে আছি। একটু দেশে গেছলুম, কাল জয়েন করব।
সবাই তাকিয়ে দেখল অভয়কে। সোজা চোখে নয়, চোখের কোণে তির্যক দৃষ্টি হেনে, ঠোঁট বাঁকিয়ে হেসে দেখল। কাপড় পরার ধরনধারণও একটু কেমন যেন তাদের। বাতাস নেই, কেউ টানা হ্যাঁচড়াও করছে না। তবু আঁচলগুলি যেন বেসামাল। সাজগোজার ব্যাপার নয়। চিলতে জামায় অনেকখানি খোলা গায়ে, সবাইয়ের শরীর কেমন একটু খোঁচা খোঁচা দেখাচ্ছে।
বর্ধমানে, কাটোয়ায়, গাঁয়ের মেলায় এ রকম মেয়েমানুষ অনেক দেখেছে অভয়, চেনেও। এ সব দেখে তার মনে কোনও বিকার হয় না। কিন্তু সুরীনকাকার বউয়ের সঙ্গেও কোথায় যেন একটি অস্পষ্ট মিল রয়েছে এদের সঙ্গে। কথাবার্তা ব্যবহারে নয়। খুড়ির সবটুকু চিনলেও, মানুষটিকে ভাল লেগেছে অভয়ের। হ্যাঁ, মনে পড়েছে, বাঁকা সিঁথিতে সিঁদুর আর কপালে খয়েরি টিপ। সামান্য জিনিস। কিন্তু মানুষকে কেমন যেন অন্যরকম দেখায়।
গাঁয়ে, তার বন্ধু নেয়ামত মাঝে মাঝে তাকে বাড়ি নিয়ে যেত, বিবিকে গান শোনাবে বলে। বিবি বেরুত অভয়ের সামনে। তার বাঁকা সিঁথের সোনালি রং আর কপালে কাজলের টিপ থাকত। কিন্তু সে যে নেয়ামত চাষির বউ, বোঝা যেত।
সেটা একরকম, এও আর একরকম। সেটার মধ্যে মুসলমান ঘরনিকে চেনা যায়। এখানে হয় যেন হাটের প্রত্যয়।
ঘিঞ্জি বাড়িগুলি পার হয়ে, একটি বড় বাড়ির পাশ দিয়ে, বড় রাস্তায় এসে পড়ল দুজনে। সেখানে গাড়ি ঘোড়ার ভিড়। সারবন্দি সাইকেল রিকশার মিছিল। আরও পশ্চিমে গঞ্জ, রাস্তার ওপরে বড় বড় দোকান-পাট। অভয় পড়তে পারে। দু চোখ ভরে বাংলা সাইনবোর্ড পড়ে গেল। প্যারাডাইস আর্ট গেলারীকে সে পড়ল, প্যারাডাইসো, আ-ট-গ্যালারি। নীচে লেখা আছে, স্টেজ, ড্রেস ও পেন্টার সুলভ মূল্যে পাওয়া যায়। তারপরেই দেশী মদের দোকান। রেস্টুরেন্ট, মনিহারি দোকান, মুদিখানা, তারপরেই ভুগি-তবলা-খোল, পাশে হারমোনিয়মের দোকান।
সুরীনের পিছনে যেতে যেতে সেখানে দাঁড়িয়ে পড়ল অভয়। খোল বাজানোটা ভাল রপ্ত আছে তার। শ্যামরায়ের এদিক নেই, ওদিক আছে। মুখুজ্জের নির্দেশে প্রতিদিনই খোল বাজিয়ে গান করেছে অভয়। ডুগি তবলাতে কোনওদিন হাত পড়েনি তার। জীবনে কয়েকবার হারমোনিয়ম টিপেছে। কিন্তু সুরের দিশা পায়নি।
সুরীন ফিরে বলল, কই, এসো।
মনে মনে হাসল সুরীন। মুখে বলছে, ভুলে গান গেয়ে ফেলেছে। গানের সরঞ্জাম দেখলে, সেখান থেকে আর পা উঠছে না ছেলের।
অভয় বলল, বদ্ধোমানের চেয়েও এ শহরখানির রং চং বেশি দেখছি।
সুরীন হেসে বলল, বড় জবর রং বাবা। চোখ কানা হয়ে যায়। এ শহরের আর এক নামই হল রং-এর শহর, বুয়েচ? সেজন্যে, তিনটি চোখ দরকার এখেনে।
খানিকটা অবুঝের মতো হেসে বলল অভয়, অ। তাই বুঝিন?
হ্যাঁ বাবা।
তারপর রেডিয়োর গান শুনল অভয়। আগেও শুনেছে বর্ধমানে। গাঁয়েও শুনেছে। বাবুদের বাড়িতে ব্যাটারিতে রেডিয়ো শোনা যায়।
অভয়ের মনের গুমোট কেটে গেল অনেকখানি। মহামায়া অপেরা পার্টির সামনে দাঁড়িয়ে দেখল, ছোট ছোট ছেলেদের মহড়া চলছে নাচ গানের। পায়ে ঘুঙুর বেঁধে সবাই নাচছে আর গাইছে,
চোখের কোণে আঘাত হেনে
যেয়োনা গো, যেওনা।
অভয় বলল, এই বড় বড় বাড়ি-দালান কীসের খুড়ো?
সুরীন এক মুহূর্ত চুপ করে থেকে বলল, মেয়েমানুষের বাড়ি, মানে কথা, বেবুশ্যেদের।
এবার অভয়ের বাক্য হরে গেল। এত বড় বড় বাড়িতে শুধু বেবুশ্যেদের বাস! যেন পুরোপুরি বিশ্বাস করতে পারেনি, এমনি চোখে তাকাল অভয়। তারপর বাড়িগুলির দিকে ফিরে তাকাল নতুন চোখে। ইতিমধ্যে বারকয়েক দোতলার বারান্দায়, জানালায় দু একটি মেয়েমানুষকে চোখে পড়েছে। কিন্তু একবারও বুঝতে পারেনি। বড় মানুষের বাড়িই ভেবেছে। ভেবেছে, তাদেরই ঘরের। মেয়েছেলে। ওই যে দেখা যায়, নীলাম্বরীর আঁচল এলিয়ে রেলিং-এ ঝুঁকে দাঁড়িয়ে আছে মেয়েমানুষটি, গলায় সোনার হার, কানে দুল, হাতে একরাশ চুড়ি। সেও তবে বেচা-কেনার পশরা।
সুরীন ডাকল, এসো অভয়পদ।
সামনেই একটি কাপড়ের দোকানে তাকে ডেকে নিয়ে তুলল সুরীন।
অভয় বলল, কী হবে?
–তোমার একটি জামা, আর একটি কাপড় কিনব।
অভয়ের মনটা আনন্দে ভরে উঠল, কিন্তু অস্বস্তি হল তার দ্বিগুণ। এই সমস্ত আত্মীয়তার ব্যাপারটা এখনও পরিষ্কার হয়নি তার কাছে। সুরীনকে সে চেনে, গাঁয়ের দশজনের কাছেও শুনেছে। অনেক কথা। তবু নিজের অধিকার সম্পর্কে অভয়ের খুতখুতুনি যেতে চায় না। বলল, থাক না, দু দিন পরে হলেও চলত।
সুরীন শান্ত হেসে বলল, তা কি চলে কখনও বাবা! এখন হয়তো তোমার মনে দশরকম গাইছে, পরে আর তা থাকবে না। কিন্তু আমি তোমাকে ঘরে এনে তুলেছি। দু পাঁচজন লোক আসে আমার বাড়িতে। তোমার একটি জামা কাপড় থাকবে না, সে কী হয়? আর…যখন তুমি রোজগার করবে, হাতে পয়সা পাবে, তখন শোধ দিয়ে, তা হলেই হবে তো?
অভয় আর কিছু বলল না।
দশ হাত একখানি মাঝারি ধুতি নিয়ে সুরীন বলল, কেমন জামা নেবে বলো তো? সাট না পাঞ্জাবি?
–সে আবার কী?
–এই আমার মতো নেবে? গলায় এই কলার, না এটি ছাড়া।
অভয়ের চোখের সামনে ভেসে উঠল শরত সাঁতরার পাঞ্জাবি। নিতাই ভটচাযও যখন আসরে নামত, সে রকম জামাই গায়ে দিত। বলল, ওটা ছাড়াই হোক।
অর্থাৎ কলার ছাড়া, পাঞ্জাবি চায়। লংক্লথের রেডিমেড পাঞ্জাবি সুরীন কিনল।
দোকান থেকে বেরিয়ে অন্য রাস্তা ঘুরে বাড়ি ফিরে এল দু জনে।
শৈলবালা আর ভামিনী ছিল উঠোনে। ভামিনী বলল, ওই যে, এসেছে।
মধ্যবয়সী শৈলবালা, বিধবার বেশ। মোটাসোটা মানুষ, কেমন একটু অপলক দিশাহারা চাউনি।
সুরীন বলল, এই যে, শৈলদিদি, এয়েছি? এই আমাদের অভয়।
শৈল অভয়কেই দেখছিল। ঠিক অনুমান করতে পারছিল না, মানুষটি কেমন! বলল, অ!
সুরীন অভয়কে বলল, তোমাকে শৈলদিদির কথা বলেছি তো, এই সেই।
অভয় নত হয়ে প্রণাম করল শৈলকে। শৈলও প্রায় ভামিনীর মতোই হা হা করে উঠল, না গো। বাবা, না না। এ পায়ে হাত দিয়ো না, ছি!
সুরীন চাপা গলায় প্রায় ধমকে উঠল, আঃ, ও কী কথা শৈলদিদি। তোমার জামাই হবে, পায়ে হাত দেবে না?
শৈলবালার দু চোখ ফেটে জল এল। ফিসফিস করে বলল, সারা জীবন আঁধারে থেকে, ছি ছি। ছাড়া আর কী বলব আমি। আমার যে সবই ছি ছি!
.
০৪.
সুরীন দেখল, শাশুড়ি জামাইয়ে মিলবে ভাল। শৈলদিদিও যেমন পাগল, অভয়ও তেমনি আর এক পাগল।
শৈলকে চেনে সে অনেকদিন। অভয়কেও চিনেছে হালে। অবশ্য তফাত একটু থাকবেই। কেন না, দুজনের জীবনধারার রীতিনীতি আলাদা ছিল। অভাবকে চেনে অভয়, ক্ষুধা কাকে বলে। সেটা বোঝে মর্মে মর্মে। কিন্তু সংসারের সেইটাই সবচেয়ে বড় পরিচয় নয়। সংসারের আর একটি বড় পরিচয়, অভয়ের গান। নদীতে স্রোত আছে, ঢেউ আছে, সেটা এক কথা। তা ছাড়াও আছে দহ এবং ঘূর্ণি। নদীর সুদীর্ঘ পথে সে যে কোথায় ওতপেতে আছে হিংস্র থাবা বাড়িয়ে, সেটা ঠাহর। করা বড় কঠিন।
লোকে খাটিয়ে নিয়ে খেতে দেয় না, সেটা অভয় বোঝে। সাঁতরা কবিয়ালের মন বোঝে নি অভয়, তাই মেরে বসেছে।
প্রাণের বশে চলে অভয়, বুদ্ধির বশে চলে না। এ সব মানুষ জীবনভর দুঃখ পায়। কেননা, এরা প্রাণ খুলে হাসে, কাঁদেও প্রাণ উজাড় করে। ঘৃণা করে রুদ্র হয়ে, ভালবাসে গোলামের মতো। সেজন্যে এরা শত অভাবের মধ্যেও দুটি পয়সা জমিয়ে, এক চিমটি কেনার কথা ভাবে না। সেই সময়টা বসে বসে গান বাঁধে।
অভয়ের সঙ্গে শৈলবালারও এক রকমের মিল রয়েছে।
ভামিনীর আগে শৈলবালার সঙ্গে সুরীনের চেনাশোনা। আজ সে প্রকৃত ঘাটে এসে উঠেছে কি বোঝে না। বছর বাইশ আগে সুরীনের জীবন তখনও পুরোপুরি অঘাটে ঘুরে মরছিল। রোজগার। করে বটে, মন বসাবার ঘর নেই। জোয়ান বয়স, রক্তের টানেই যেত শহরের বারোবাসরে। সরকারি কার্ড নিয়ে শৈলবালা তখন দেহের ব্যবসা করে। বয়স তখন শৈলর বাইশ-চব্বিশের মতো।
এই যে বসে বসে শৈল এখন প্যাঁচাল পাড়ছে, দেখে মনে হয়, আজও সেই শৈলই বসে আছে। যেন। আগের তুলনায় মোটা হয়েছে বটে। বয়সও হল পঁয়তাল্লিশ-ছেচল্লিশ। কিন্তু কটা রংটি আছে ঠিক। চোখ দুটি তেমনি ছেলেমানুষের হারিয়ে যাওয়ার মতো দিশেহারা। তার মধ্যে একটি কিশোরী মেয়ের আবেশ মাখানো চোখে। ভামিনীদের মতো কোনওদিনই তাকে বারোবাসরের
মদমত্তা নাগরী বলে মনে হতো না। . যৌবনের অভাব ছিল না তার শরীরে। শেষপ্রান্তে এসে আজও যৌবন না-ছোড়বান্দা। মেয়েমানুষের প্রতি যে-পুরুষের স্বভাব-টান আছে, তারা এখনও শৈলবালার কাছে কাছে ঘোরে। কিন্তু তখন এবং এখন, সব সময়েই একটি গৃহস্থ আটপৌরে মেয়ের মতো মনে হয় তাকে। ছিটেফোঁটা রূপের সঙ্গে যৌবন যে তার ছিল, সে-বিষয়ে সে কেমন যেন বরাবরই অচেতন। কিংবা বেশি সচেতন, তাই রেয়াত করেনি। কিন্তু সেটা মনে হয় না তাকে দেখে।
দেহ বিক্রি করতে এসে, সোহাগ কেড়ে দাম বাড়াবার ছলনাটা রীতি। শৈলবালার সেটাও রপ্ত ছিল না। সবাই তাকে বোকা মেয়েমানুষ বলেই জানত। বাড়িউলি বলত, সাজগোজ করেও তুই দেখছি একটা মড়া। কে কত দাম দেয়, তোর সময় কাড়ে, সেটাও আন্দাজ পাসনে। মিছিমিছি এ রাস্তায় আসা কেন বাপু।
কথাটা মিথ্যে নয়। শৈলকে দেহোপজীবিনী হিসেবে মনে হয়, বোধশোধ নেই যেন। এ জীবনে আনন্দ না থাক, নিরানন্দ থাকার কথা নয়। শৈলকে দেখে সেটুকু অনুমান করা দুঃসাধ্য ছিল।
সুরীন যেদিন প্রথম তার ঘরে গিয়েছিল, সেইদিন ফিরে যাবার সময় শৈল তাকে বলেছিল, আবার এসো।
কথাটি শৈল সবাইকেই বলত। খুবই যান্ত্রিক ভাবে বলত। বোঝা যেত, কথাটি শেখানো। এমনিতেই কেমন যেন সুরীনের খাপছাড়া লাগছিল মেয়েটিকে। কথা শুনে তার মেজাজটাই। গিয়েছিল বদলে। মনে হয়েছিল রাতটা ব্যর্থ হয়ে গেছে তার। কিন্তু রাগ করতে পারেনি। শৈলকে। ভাল লেগেছিল তার।
তবে শৈলর জন্য একদল মানুষ সব সময় উৎসুক ছিল। তাদের মধ্যেই একজন শৈলকে বেশ্যালয়ের বাইরে নিয়ে এসেছিল। বেশি দূর নয়, পাড়ার কাছেই আলাদা একটু জমি কিনে, ছিটেবেড়ার একখানি ঘর তুলে দিয়েছিল। তারপরে শৈলর মেয়ে হল।
যে শৈলকে ঘর দিয়েছিল, সে মারা গেছে। তারপরে দু চারজন বাস করে গেছে শৈলর সঙ্গে। কিন্তু শৈল বড় বিচিত্র রূপে বদলে গিয়েছিল। মেয়ে হওয়ার পর সেই প্রথম টের পাওয়া গেল, শৈলবালার মধ্যে একটি সুষ্ঠু সুশৃঙ্খল সংসার-পিপাসিত মেয়েমানুষ বাস করে। মেয়েকে নিয়ে সে প্রথমে পালাবে ভেবেছিল। কিন্তু পেট বড় দায়। পালাতে পারেনি, মেয়ে আগলানো তার ধ্যান জ্ঞান হয়ে পড়েছিল।
বারোবাসরের পাড়ার ধারে বাস। বড়দের দেখে, ছোটদের অনুকরণের খেলা একটি অদৃশ্য কলকাটির কারবার। শৈলের মেয়ে নিমি, ছোটকালে অনুকরণ করত। যদিও সেটা খেলা। দিবারাত্রি বাস, কখন কোন ফাঁকে কী দেখেছে। সেইটুকু সমবয়সী ছেলেদের সঙ্গে খেলা করেছে। নিজে উনুনের ছাইয়ের পাউডার মেখেছে মুখে, কাজল দিয়েছে চোখে, শৈলর দশহাত শাড়ি জড়িয়ে দাঁড়িয়েছে দরজার কাছে। সমবয়সী বন্ধুকে বলেছে, আমি যেন আনি মাসি, তুই এসে আমাকে বলবি, কী গো সই। চলো ঘরে যাই।
টের পেয়ে শৈলর বুক কেঁপে ঝনঝনিয়ে উঠেছে। ছুটে এসে মেয়েকে মেরেছে ঠাস ঠাস করে, হারামজাদি, বজ্জাত, বড় সাধ হয়েছে, না?
নিমি কেঁদেছে পা ছড়িয়ে বসে। আশেপাশের আধা-গৃহস্থ প্রতিবেশিনীরা ঠোঁট উলটে হেসেছে, মাগির রকম দেখে মরে যাই। বলে মেয়ের রক্তের মধ্যে বেবুশ্যের বাস। উনি তাকে সতী-সাবিত্রী করতে যাচ্ছেন।
সেইটাই বিস্ময়। সেই শৈলবালা যে এই কারণে মেয়েকে শাসন করতে পারে, গালাগাল দিতে পারে, বিশ্বাস হয় না। বাড়িউলি যাকে মরা বলত, তার মধ্যে যে সহসা একদিন এমনি করে প্রাণ সঞ্চারিত হতে পারে, আগে ভাবা যেত না।
আগে শৈল কথা বলতে পারত না। এখন বলে। শুধু বলে না, বড় আশ্চর্য সব কথা বলে। কথা শুনলে মনে হয় না, দীর্ঘ জীবন কেটেছে তার পতিতালয়ে। যেন চিরদিনই সে এমনি নিমির মা ছিল। তাকে নিয়েই জীবনের যত ওঠা নামা ছিল তার। কোথা থেকে সে এসেছিল, কেউ জানত না। আঠারো উনিশ বছরের একটি ভীরু মেয়েকে এক আধবুড়ো বিক্রি করে দিয়ে গিয়েছিল বাড়িউলির কাছে। সে বছরটা বাংলাদেশে অজন্মার কাল গিয়েছিল। এ যুদ্ধের মড়কটা হয়তো বেশি হয়েছে। কিন্তু দু তিন বছর অন্তর দূর বাংলায় অজন্ম ও মড়ক কিছু নতুন নয়।
বাড়িউলি তার ভাবসাব দেখে প্রথমেই ফেলে দিয়েছিল তাকে কয়েকটি পুরুষের হাতে। মানুষ বুঝে নানান রকমের ওষুধের ব্যবহার ছিল, আছেও এই আধুনিক জীবনের ভয়াল হিংস্র অন্ধকারে। ঘন ঘন অজ্ঞান হত তখন শৈল। কোনও কোনওদিন জ্ঞান একেবারেই থাকত না। কঙ্কালসার হয়ে উঠেছিল শৈল।
তারপর শৈল বারোবাসরের উপযুক্ত হয়েছিল। যেমন করে বনের পশু বশ মানে। ফিরেও পেয়েছিল স্বাস্থ্য। সুতরাং কোনওকালেই বোঝা যায়নি, কোনওদিন তার বোধবুদ্ধি ছিল কিনা। বোঝা গেল নিমির জন্মের পর।
বছর কয়েক আগেও লোকজন এসেছে তার কাছে। মদ ভাং খেয়ে নেশা করে এসেছে। কিন্তু জেনেই এসেছে, শৈলবালার ঘরে ঠাঁই পাওয়া যাবে না। নতুন বাড়িতে আসার এই উনিশ কুড়ি বছর, যে কজনা এসেছে, তারা গৃহস্থের মতো বাস করে গেছে শৈলের সঙ্গে। নিমি তাদের প্রত্যেককেই ডেকেছে মেসো বলে।
এখনও শৈলর কাছে যারা ঘোরাফেরা করে, তাদের চাটু কথায় মাঝে মাঝে ভুলে যায়। সেটা জীবনের অভ্যাসও খানিকটা। শুধু মেয়ের দিকে কেউ ফিরে চাইলেই সে রুদ্রাণী মূর্তি ধরে। সরীন দেখেছে, শৈলদিদির ঠকবার কপাল। ভালমানুষি কোনওকালেই গেল না। যখন যেটুকু পারে লোকের করে। সেদিক থেকে শৈলও প্রাণের বশেই চলে। মেয়েকে যে রক্ষা করে, সেটুকুও প্রাণের বশেই। নিমির যে ক্ষতি করতে চায়, তাকে ছিঁড়ে খাবে শৈল।
কিন্তু নিমির জন্ম এখানে, এখানেই সে বড় হয়েছে। এই আধা-গৃহস্থ আর পাশের বারবধূ-পাড়ার সংমিশ্রণে গড়ে উঠেছে সে। তার চরিত্রে সে সব কিছু কাজ করেছে বইকী।
তা ছাড়া মেয়ে আগলানোও এখানে বড় সহজ নয়। যেন শেয়ালের মুখে হাঁস মুরগি-ছানা ছেড়ে রাখার মতো। কখন কোন ফাঁকে ছোঁ মেরে নিয়ে যায় সেই ভাবনা। ঘরে থাকলে, বাইরে শিস দিয়ে ডাকে, নাম ধরে গান গায়। আড়াল আবডাল পেলে তো কথাই নেই। ডাকে হাতছানি দিয়ে। সেই ভয় সবসময় শৈলর। মায়ে মেয়েতে যখন ঝগড়া হয়, তখন নিমি ফুঁসে উঠে বলে, অমন করবি তো বেরিয়ে যাব ঘর থেকে।
-কোথায় যাবি?
–যাব, পাড়ায় গিয়ে দাঁড়াব বলে দিলাম।
অর্থাৎ বারোবাসরের বারোবধূদের সারিতে গিয়ে দাঁড়াবে। নিমি জানত, ওইটি শৈলর সবচেয়ে বড় রাগ, বড় দুর্বলতার জায়গা। শোধ তুলতে হলে, মাকে শাস্তি দেওয়ার ওর চাইতে বড় কথা আর কিছু নেই।
মারতে গিয়েও শৈলর হাত পা কেঁপে যায়। মাথা ঘোরে, উঠোনে পড়ে দাপায়। নিমি শোধ নিয়ে ঠাণ্ডা হয়। শৈলকে ধরে তোলে। বুকে করে তুলে মাকে আদর করে বলে, মুখপুড়ি, আর লাগবি আমার পেছুতে? এখন চ খাবি, রান্না করেছি। নইলে ভাল হবে না।
যেমন জায়গায় মানুষ, যেমন মেশামেশি, তাদের হাসি কান্না ঝগড়ায় সেটা না ফুটে পারে না। কিন্তু মন বলে জিনিস। সেটা ঠিক থাকলেই হল। সেইটুকু ভরসা নিমির উপরে। বড় যে রূপসী। হয়ে উঠেছে।
যত বয়স হয়েছে, ততই নিমির রূপ ফুটেছে। ভাল খাইয়ে পরিয়ে আর দশটি মায়ের মতোই নিমিকে বড় করেছে শৈল। মেয়েকে ভাল হাতে তুলে দিতে হবে।
ভামিনীকে নিয়ে সুরীনও অনেকদিনের বাসিন্দা এখানে। শৈলর সঙ্গে দাদা-দিদির সম্পর্কটা তাদের প্রথম দিন থেকেই।
সুরীনকে বারবার বলেছে শৈল, সুরীনদাদা, আমার নিমির মতন ছেলেও তো সংসারে জন্মায়। দেখছি, আশেপাশে তাদের বেথাও হচ্ছে। আমার নিমির তোমরা একটা ব্যবস্থা করে দাও। নইলে, মেয়েটাকে খুন করা ছাড়া আমার মরা হয় না দাদা।
শুধু সুরীন নয়, অনেককে বলেছে শৈল। মেয়ে দশ বছরে পা দিতে না দিতে বলেছে। একটি ভাল ছেলে এনে দাও, জোয়ান ছেলে এনে দাও। জোয়ান ছেলে, এই মেয়ে আর ঘর যাতে রক্ষা করতে পারে, বার-টান যেন না থাকে।
অভয়কে এনেছে সুরীন। এর চেয়ে ভাল ছেলে আর কোথায় পাবে সে?
দেখা হতে না হতে শৈল একরাশ কথা পেড়ে বলল অভয়ের কাছে। বলল, আমি বাবা সংসারে উচ্ছিষ্ট।
অভয় বলল, মা কখনও উচ্ছিষ্ট হয়।
অভয়ের কথা শোনে আর শৈলর চোখ ফেটে জল আসে।
-বাবা, আমার জীবনে অনেক দুঃখ, অনেক কথা। শেয়াল কুকুরেরও বাড়া। তোমাকে আমার বড় ভাল লাগল বাবা!
অভয় বলে, আমি যদি মন্দ হই?
শৈল বলে, আমি যে মন দিয়ে বুঝেছি বাবা, তুমি ভাল।
বিশ বছরের স্নেহহীন শক্ত বুকে অভয়ের আনন্দময় ব্যথায় টনটন করে উঠল।
ভামিনী মুখ টিপে টিপে হাসছিল। শৈলর চেয়ে তার বয়স কিছু কম। চোখে মুখে সেই ছটা ধরে রাখবার প্রয়াস যেন একটু বেশি। হাসির মধ্যে মাঝে মাঝে তার রাগও হচ্ছিল। ভু দুটি এঁকেবেঁকে উঠছিল। কেন যেন প্রাণের এক গহন দেশে তার জ্বলছিল চিনচিন করে।
বেলা মাঝখান থেকে ঢল খেয়ে গেছে। সুরীন হেসে বলল, শৈলদিদি, এবার চান খাওয়া দাওয়া করতে হবে যে!
লাফ দিয়ে উঠল শৈল, ওমা! তাই তো গো। যাই ভাই, উঠি।
যেতে যেতে ফিরে বলল, শুনে যাও একবারটি সুরীনদাদা।
বাড়ির বাইরে এসে ফিসফিস করে বলল শৈল, ও সুরীনদাদা, এ যে আমার নিমির চেয়ে ভাল ঘরের ছেলে বলে মনে হয়। কী সহবত, শান্ত।
সুরীন হেসে বলল, আজ কী বার সেটা দেখে কথা বলো শৈলদিদি। পরে কী হয়, সেটি দেখো।
শৈল বলল, তা বটে। তা ভাই, তোমার দুটি হাতে ধরি, ছেলেটার একটা কাজকর্ম জোগাড় করে দাও তোমাদের কলে।
সুরীন বলল, নিশ্চয় দেব আমাদের কলে না হয়, এখানকার কারখানার ম্যানেজারও আমার চেনা মানুষ। সে তুমি ভেবো না।
শৈল হাসতে হাসতে চোখের জল মুছে চলে গেল।
.
০৫.
শহরের মানুষ কেউ কাউকে চেনে না, এমনি প্রবাদ আছে। মিথ্যে নয় তা, কিন্তু সবখানে সমান নয়। কলকাতার কথা জানে না অভয়। চন্দননগরেরও সব দেখা শোনা হয়ে ওঠেনি তার। কিন্তু সুরীনদের মতো মানুষের সমাজ সে রকম নয়। অভয়ের বিষয় কোথায় কী বলেছে সুরীন, সে-ই জানে। তা ছাড়া একা শৈলবালাই অনেকখানি। পাড়ার অনেকেই যে যার অবসর মতো একবার করে দেখে গেছে অভয়কে। সব সময় দেখা হয়ে ওঠেনি। কয়েক দিন ধরে অভয় সুরীনের সঙ্গে রোজগারের ধান্দায় বেরুচ্ছে।
সুরীন ভোরবেলার প্রথম বাস ধরে। তার কারখানা অনেক দূরে। চাঁপদানি থাকতে পারলেই তার পক্ষে সুবিধে ছিল। ভামিনীর মুখ চেয়ে, বরাবর তাকে এখানেই থেকে যেতে হয়েছে।
কিন্তু অভয়কে সারাদিন থাকতে হয় না কারখানায়। হাজিরা দিতে হয় রোজ। বেলা নটার মধ্যেই আবার ফিরে আসে সে। সেও বড় বিপদের বিষয় হয়েছে অভয়ের কাছে। সুরীনকাকা তাকে পয়সা দিয়ে পাঠিয়ে দেয় বাসে। বাস থেকে নামবার জায়গাটা কিছুতেই ঠাহর করতে পারে না তার নতুন চোখ দিয়ে। প্রথম দিন ভয়ে ভয়ে অনেক আগেই নেমে পড়েছিল। দ্বিতীয় দিন জায়গা ছাড়িয়ে নামতে যাবে, কনডাক্টর ধরেছিল চেপে। চার পয়সা নাকি বেশি দিতে হবে। ও সব হাবাগোবামুখো ভাল মানুষ তারা নাকি অনেক দেখেছে। সব ব্যাটাই সাধু, শুধু অল্প পয়সার টিকেট কেটে বেশি রাস্তা যাবার ফোকটিয়া বাবুগিরির বেলায় সাধুগিরি থাকে না। অপমান বোধ হয়েছিল অভয়ের, রাগও হয়েছিল। শেষ পর্যন্ত কনডাক্টরই বুঝেছিল, অভয় সত্যি নতুন মানুষ। তারাও মানুষ চেনে।
শহরের এ জীবন পরে কেমন লাগবে কে জানে। এখন সব কিছুই তার ভাল লাগছে, সবাইকেই মনে হচ্ছে আপন জনের মতো।
এ আসে, সে আসে। মেয়েরা এসে বলে, কই গো ভামিনীদিদি। শৈলীর জামাই দেখাও।
অভয়ের খুড়ি ভামিনী যেন একটু কেমন কেমন কথা বলে সকলের সঙ্গে। ঠোঁট বাঁকিয়ে ভু কুঁচকে, একটু যেন শ্লেষভরেই বলে, দেখাব আবার কী? আঁচলে করে তো বেঁধে রাখিনি। কী দেখবার আছে, দেখে যাও।
যারা আসে তারা ভাবে, ও মা! এ কী ঠ্যাকারে ঠ্যাকারে কথা। তুমি খাওয়াও, না তুমি পোষো? তোমার কেন বাপু চ্যাটাং চ্যাটাং কথা!
মনে মনে বলে। মুখে বলবার সাহস কারুর নেই। বলার দরকারই বা কী। সবাই অভয়কে দেখে যায়। অভয় যেন কেনা-বেচার পুতুল। নড়েচড়ে দেখবার উপায় নেই, চোখ দিয়ে খুঁটিয়ে দেখে যায় সবাই। খুশি হয়ে বলে যায়, বাঃ, বেশ জামাই হবে শৈলীর।
কেউ কেউ দু দণ্ড কথাও বলে যায়। অমায়িক মিষ্টি কথাবার্তা শুনে সবাই খুশি। লোকের স্বভাব নাকি এমনি, তারা সব কিছুর খুঁত ধরতে চায়। কালো রং ছাড়া অভয়ের কোনও খুঁত ধরতে পারে না কেউ। বলে, আহা, বেশ বেশ। শৈলীর কপালখানি ভাল। পুরুষ মানুষের আবার রং! চেহারাখানিও দেখতে হবে তো।
ফিরে গিয়ে বলে, এই মস্ত বুক, এতখানি কাঁধ ছেলেটার। সুরীন জুটিয়েছে একটি মস্ত মদ্দো।
এই রকম ছেলেই দরকার।
ওই খুশির রংটুকু ঘষে ঘষে তুললে, একটি অস্পষ্ট দাগ থেকেই যাবে, তাকে ভোলা যাবে না। সেটুকু এক অস্পষ্ট বেদনা, খানিকটা জ্বালা। এ সমাজে ছেলের বড় টান, অর্থাৎ অভাব। আধা-গৃহস্থ কিংবা পুরোপুরি দেহোপজীবিনী সকলেরই সন্তান নেই। তবু একদিন বয়স যায়, রং-রস-স্পৃহা ধুয়ে যায় কালের জলে। তখন একজনের দিকে মুখ ফিরিয়ে তাকাবার দরকার হয়। সে-একজন যত খারাপই হোক, মরণের সময়ে তৃষ্ণায় ছাতি ফেটে মরতে হবে না। অশ্রদ্ধা করেও দৃ গণ্ডুষ জল দেবে। সন্তান যাদের আছে, যাদের নেই, সকলেরই আখেরের ভাবনা বড় ভাবনা। যাদের যৌবনে ঘর ছেড়ে মানুষ উঠতে চায় না, ধাক্কা দিয়ে বের করে দিতে হয়, একদিন তাদেরই ঘরের দোরে নেড়ি কুকুরটাও থাকতে চায় না এক দণ্ড! দেহ পণ্যের আড়ত ছাড়িয়েও, জীবনের কতগুলি নিয়ম এমন একবগ্গা চলে। তাই জামাই কিংবা ছেলে–অন্যথায় উপপতি যেমন সম্পর্কেরই হোক, একটি পুরুষ দরকার। মেয়েমানুষ হয়ে শুধু মাত্র পুরুষ মানুষ নিয়ে কারবার করেও এ সমাজ পুরুষের বড় কাঙাল। যারা এ পথে ভোগ করতে আসে, সেই স্বৈরিণীরা তপস্বিনী সাজতে পারে। যারা ভুগতে আসে, জীবনের তৃষ্ণা তো তাদের কোনওদিন মরে না। তাই তারা নিরাপত্তা খোঁজে।
তাই শৈলবালার জামাই দেখে খুশি হয়ে হাসতে গিয়ে বুকের গভীরে একটু ফিক ব্যথার মতো খচ খচ করে। নিজের কথা মনে পড়ে তাদের। অভয় অতশত বোঝে না। সকলে আসে, তার লজ্জা করে, কিন্তু ভাল লাগে। সে সকলের সঙ্গে কথা বলতে পারে না। মাসি-পিসি, খুড়ো-জ্যাঠা সম্পর্ক তৈরি হয়ে যায়। গাঁয়ের জন্যে মনটা টনটন করে এক এক সময়। কিন্তু ভুলে যেতেও দেরি হয় না। একলা বসে ভাববার সময় কোথায়। সর্বক্ষণ কাছে-পিঠে কেউ না কেউ আছে।
কোনও কোনও সময় মনটা অভয়ের থমকে যায়। ভামিনী খুড়িকে সে সব সময় বুঝে উঠতে পারে না। লোকের কাছে এমনভাবে বলে অভয়ের কথা, যেন সে ভামিনীর কেউ নয়। উটকো ঝামেলা, আপদ বিশেষ যেন। কেউ এসে অভয়ের কথা জিজ্ঞেস করলে, বড় খোঁচা দিয়ে কথা বলে। বলে, মানুষ, তার আবার দেখবার কী আছে? চারটে হাতও নেই, তিনটে চোখও নেই। কখনও বলে, পুতুল খেলনা নাকি যে দেখাব। এ এক কাজ হয়েছে বটে আমার।
শুনে বড় মন খারাপ হয় অভয়ের। কিন্তু লোক না এলে, না থাকলে, ভামিনী আর এক মানুষ। তখন কত হাসি, কত কথা। এক দণ্ড ভামিনীর কাছ-ছাড়া হওয়ার উপায় থাকে না অভয়ের। নিজেই ডেকে নেয়। বলে, একলা বসে কী করছ। এসো, রান্নাঘরে এসো, কথা বলতে বলতে রান্না করি।
সে ভামিনী অন্য মানুষ। কারখানায় কী কথা হল, অভয় কী দেখল–সব খুঁটিয়ে খুঁটিয়ে জিজ্ঞেস করে ভামিনী। তখন কটুভাষিণী ভামিনীর কথা ভুলে যায় অভয়। শিল টেনে নিয়ে, ভামিনীর হাত থেকে নোড়া কেড়ে নিয়ে নিজেই বাটনা বাটতে বসে যায়। ভামিনী অসহায় কৌতুকে হেসে বলে, ও মা, এ কী ছেলে গো। দাও দাও, তোমাকে বাটনা বাটতে হবে না তা বলে।
অভয় বলে, কেন হবে না। পারি না বুঝি? খুড়ির কাজ করে দেব, তার আবার কী আছে? মস্ত বড় শরীরটাকে উপুড় করে সেই বাটনা বাটা দেখে ভামিনী হেসে বাঁচে না। বলে, থাক, আর দু দিন বাদে তো বাপু পরের ঘরেই চলে যাবে। তখন খুড়ির বাটনা বাটবে কে?
অভয় বলে, পরের ঘরে যাব বলে, খুড়িকে আমার পর করবে কে?
ভামিনীর চোখে মুখে দেহে এখনও রং-এর খেলা খেলে বেড়ায়। চোখের কোণে তাকিয়ে বলে, কেন, বউ-শাশুড়ি?
অভয় বলে, ইস্! খুড়ির চেয়ে বুঝি তারা আপন?
ভামিনী বলে, তাই হয় গো, তাই হয়।
বলতে বলতে ভামিনী কেমন যেন অন্যমনস্ক হয়ে যায়। মনের কোণে কোথায় সে তার কীসের একটু জ্বালা অষ্টপ্রহরই জ্বলছে, সেটুকু নিজেও যেন সব সময় ঠাহর করতে পারে না। সেই জ্বলুনির কারণটুকু অভয়। যেন কোথায় একটি অস্পষ্ট পরাজয়ের ব্যথার ছিটা লেগে আছে তার প্রাণে। বেশি ঘষে ঘষে তুলতে গেলে, সেই দাগ স্পষ্ট হয় আরও। সংসারের উপর, সমাজের উপর, সুরীন-অভয়ের প্রতিও মনটা বিমুখ হয়ে ওঠে। পাড়ার লোকে এসে অভয়কে দেখতে চাইলে, তখন কোপটা গিয়ে পড়ে তাদের উপর। এমনিতেই তার কথা একটু বাঁকা-বাঁকা, একটু রোখপাক করা সুর। তাই বিশেষ কেউ কিছু মনে করে না।
রান্না শেষে ভামিনী চান করতে যায় গঙ্গায়। সঙ্গে অভয়ও যায়। অভয় হয়তো সামান্য একটু সাঁতার কাটে। চান করে শান্তভাবে। ভামিনীই একটু বেশি সাঁতার কাটে, জলে ঝাঁপায়, ছেলেমানুষের মতো হুল্লোড় করে।
খুড়ির ছেলেমানুষি দেখে অভয়ের হাসি পায়। বলে, দেখো, খুড়ি, বেশি জলে যেয়ো না।
–কেন, গেলে কী হবে? ডুবে যাব?
অভয় এমনিতে যা-ই হোক, আসলে কথার কারবারি। বলে, না। সাঁতার জানো, তুমি ডুববে কেন। কিন্তু সোঁতের জলে পড়ে গেলে, টানে টানে ভেসে যাবে যে?
-কেন, আমার গতরে ক্ষ্যামতা নেই বুঝি? টান কাটিয়ে চলে আসব। অভয় হেসে তাকায় ভামিনীর দিকে। ভামিনীর মনে হয়, অভয় যেন তার শরীরে বয়সের দাগ খুঁজছে। সাঁতার জানলেও, টান কাটিয়ে আসতে শরীরে ক্ষমতার দরকার। তখন ভামিনী একটু করুণ হেসে বলে, আর খুড়ি ভেসে গেলেই, কার কী যাবে বাবা।
অভয় বলে, না খুড়ি, ও কথা তা বলে তুমি বলতে পারো না। ভামিনী আবার অন্যমনস্ক হয়ে যায়। তার মনের গতিবিধি বোঝা বড় দায়। নিজের উপরেই তার রাগ হয়, মনে মনে বলে, মুখপুড়ি ভামি, তোর মরণ নেই লো? বয়স হয়ে মরতে চললি, এইটুকু ছেলেকে তুই কী বোঝাতে চাস?
আবার নিজেই জবাব দেয়, রক্ষে করো। আ মরণ, ছি ছি ছি। ভামিনীর কি সামান্য ধর্মজ্ঞানও নেই?
তবু জ্বলুনিটুকু তো বিদেয় হয় না। পুরুষের মতো পুরুষ সুরীন মিস্তিরির ঘরের মানুষ সে। শুধু ঘরের কেন, মনের মানুষ সে সুরীনের। এখনও সুরীন দু দিন বাইরে থাকলে, ঘরটা যেন খা খা করে। কল থেকে ফিরতে দেরি হলে পরে ঘর-বার করে। যেচে মান, কেঁদে সোহাগের ফাঁকিবাজি করতে হয়নি কোনওদিন ভামিনীকে। সুরীনের অন্যায়ে কখনও রাগ করলে, সুরীন ভয়ে ও আফশোসে এতটুকু হয়ে যায়। বলে, এই তোর গা ছুঁয়ে দিব্যি করছি গো ভামিনী, আমাকে মাপ করে দে ভাই। ভামিনীর কাছে, মেয়ে হয়েও দেহ বড় কথা নয়। তা বলে মন কি কোনও পদার্থ নয়? মনের ঘেন্না বলে কোনও বস্তু নেই নাকি সংসারে?
তবু মনের কোণের সেই জ্বলুনিটুকু, মনকে যেন বিপথে চালিত করে। জীবনভর প্রায় হাটের কারবারে যেটি মূলধন ছিল, সেই দেহই সব কিছুতে, সবার আগে সামনে এসে দাঁড়ায়। এটা তাদের অভ্যাসের দাসীবৃত্তির অভিশাপ। আসল মেয়ে-মানুষটি চিরদিন তার আড়ালেই থেকে যায়।
এই যে ভেজা গায়ে, শাড়ি জড়িয়ে, শরীরে একটু বেশি ঢেউ তুলে তুলে যায় ভামিনী অভয়ের আগে আগে, আর আড়ে আড়ে ফিরে ফিরে তাকায় অভয়ের চোখের দিকে, এ সব কীসের জন্যে? ওটা তার জ্বলুনির প্রশ্রয়। আপনি আপনি হয়ে যায়, বুদ্ধি কূট হয়।
খেতে বসে, বেশি করে ভালটুকু খাওয়ায় ভামিনী অভয়কে। ধমক দেয় চোখ পাকায়। স্নেহের শাসনও যে কতখানি কঠিন হতে পারে, ভামিনীর মতো মেয়ের হাতে পড়লে সেটা অনুমান করা যায়।
কিন্তু ভামিনী কপালের টিপ কাঁপায় কেন? দুপুরের নির্জনে, বিস্রস্ত হয়ে কথায় কথায় খিলখিল করে হেসে, মাথা ধরার বিপজ্জনক ভান তো ভাল নয়।
ভাল নয় মনে হলেই গম্ভীর হয়ে ওঠে ভামিনী। চোখে বুঝি তার জল আসতে চায়। নিচু স্বরে, করুণ সুরে, ডেকে বলে–অভয়, সংসারে মানুষের কি বড় জ্বালা বাবা।
–কেন খুড়ি, এ কথা বলছ কেন?
বলছি এই জন্যে, নিমি শৈলদিদির মেয়ে না হয়ে তো আমার মেয়ে হতে পারত, অ্যাঁ?
কোন কথায় কী হয়েছে, অভয় না বুঝে হেসে বাঁচে না। বলে, ছেলে পেয়ে বুঝি তোমার মন ভরে না খুড়ি।
ভামিনী চুপ করে যায়। তার জ্বলুনি বোঝার মতো মনের আনপথে গতিবিধি নয় অভয়ের। আর কেমন করেই বা বুঝবে। সত্যি, বড়লোকে রক্ষিতা রাখে, সুরীনের মতো মানুষেরা বিয়ে না করেও, যাকে ঘরে এনে রাখে, সে বউয়ের চেয়েও বড়। সে মনেরই মানুষ। ভামিনী সুরীনের সেই মানুষ। মন বুঝি ছোট ভামিনীর, প্রাণ বুঝি হিংসেয় ভরা। তাই পেটের নাড়ি ছিঁড়ে তার কোনও নিমি আসবে না, কোনও অভয় তাকেই মা বলে এ ঘরে ঘর বাঁধবে না, এই ভেবে তার জ্বলুনি কাটতে চায় না। তাই চল্লিশের অঙ্গনে বিপরীত রীতি খেলা করে ওঠে। সবকিছু দিয়ে বাঁধতে ইচ্ছে করে। একে ভামিনী রোধ করবে কী দিয়ে, সে ওষুধ তার জানা নেই। তাই শৈলবালাকে দেখলেও গা জ্বালা করে ভামিনীর। শৈলবালা রোজ রোজ চচ্চড়িটা, তরকারিটা বেঁধে দিয়ে যায়, সে সব ফেলে দিতে ইচ্ছে করে ভামিনীর। লোকজন এলে, মন তিক্ত হয়।
কখনও কখনও কলহের উপক্রম হয়ে ওঠে শৈলবালার সঙ্গে। পাড়ার লোকেরা গিয়েও শৈলবালাকে নানান কথা বলে।
কিন্তু অভয় ভালবাসা ও স্নেহটুকু পেয়েই সুখী।
.
০৬.
তবু মন ভার হয় বইকী অভয়ের। সকলের স্নেহ ভালবাসা নিরঙ্কুশ ভোগ করার কোনও উপায় নেই। বোধহয়, সেটা সংসারেরই আইন। শৈলবালার সঙ্গে ভামিনীর বিবাদ, এর যত দায়, যত অশান্তি, সবই যেন অভয়ের।
ভামিনীর পাল্লার বাইরে পেলে, শৈলবালাও অভয়কে অনেক কথা বলে। এ বিবাদের জন্যে, অভয়ের মনের ভাব প্রাণান্তকর হয়। মানুষ সবাই একরকম হয় না। ভামিনী-খুড়ির স্নেহ একটু জটিল, কিন্তু দু জনের ভালবাসা অভয়ের মনের একই স্থানে, একই সুরে বাজে। কাউকে স্নেহের দ্বন্দ্বে লড়িয়ে দিয়ে, তলায় ভালবাসা কুড়িয়ে বেড়ায় না সে। জীবনে এই মানুষগুলিকে পাওয়া, সেই। যে তার অনেকখানি।
আরও লোক আসে সন্ধ্যার পরে, সুরীনের কাছে। বাড়িতে বসে দশ রকম কথাবার্তা হয়। যারা আসে, তারা সকলেই কোনও না কোনও মিলের মিস্তিরি। তাদের মধ্যে নানারকম আলোচনা হয়। মিল সংক্রান্ত বিষয় তার মধ্যে বেশি। তা ছাড়া শহরের কথা, এ পাড়া সে পাড়ার বিষয়, কোথায় কি ঘটেছে কিছু বাদ যায় না। এদের মধ্যে গোঁদলপাড়া কারখানার মিস্তিরি অনাথ সবচেয়ে বেশি মন কেড়েছে অভয়ের। এ শহর আর কারখানার বাইরে, দূরের সংবাদ বলে সে। কলকাতার কথা বলে, আরও দূর দূরান্তে, হিল্লিদিল্লির সংবাদ আনে। অভয়ের কাছে সে সব রাজা-রাজড়ার সংবাদ। সে। যখন কথা বলে, বাকি সবাই মনোযোগ দিয়ে শোনে। সুরীন খুড়োর বড় ভক্তি এই অনাথের উপর।
লোকটির বয়স অনুমান করা যায় না। সব সময়েই মাথায় রাশিখানিক রুক্ষ আধপাকা চুল, গোঁফ দাড়ি খোঁচা খোঁচা। এমনিতে আছে বেশ গম্ভীর মানুষ, মনের ভাবসাব বোঝা যায় না। যেমনি হাসে, অমনি সামনের দুটি দাঁতহীন সেই হাসিতে, একেবারে শিশু বলে মনে হয়। বড় মানুষের হাসি শিশুর মতো দেখতে হলে, মানুষের শুধু আনন্দ হয়। কিন্তু অনাথের পেশিবহুল শক্ত মুখখানিতে দুটি দাঁতহীন অনাবিল হাসি দেখে, নিজে হাসতে গিয়ে অভয়ের বুকের মধ্যে কেন যেন টনটন করে। ওই দুটি শূন্য দাঁতের অন্ধকারে কী যেন লুকিয়ে রেখেছে, দেখে বড় মায়া লাগে শক্ত সমর্থ মানুষটার জন্যে। পনেরো বছর আগে নাকি জেল খেটেছিল। চুরি ডাকাতি নয়, কারখানার কোম্পানির সঙ্গে ঝগড়া করে। এমন আসামি অভয় তার জন্মে দেখেনি। জেল থেকে বেরিয়ে, দশ বছর কোনও চাকরি পায়নি মানুষটি। বছর পাঁচেক হল, আবার কাজ পেয়েছে গোঁদলপাড়ায়।
অনাথেরও নাকি বড় ভাল লেগে গেছে অভয়কে। শুধু সুরীন হেসেছিল মনে মনে। ভামিনীকে ঘরে গিয়ে বলেছিল, দ্যাখ গো ভামিনী, দুটো পাগলকে কেমন এক গারদে পুরে দিয়েছি।
ভামিনী অবাক হয়ে বলেছিল, সে আবার কী!
বিস্ময় কাটতে দেরি হয়নি ভামিনীর। কথাটা মিথ্যে বলেনি সুরীন। অনাথকে কী বলেছিল সুরীন অভয়ের বিষয়ে, কে জানে। সে প্রথম দিনেই অভয়কে খানিকক্ষণ দেখে শুনে বলেছিল, তোমাকে বেশ লাগল।
অভয় বলেছে, সে এঁজ্ঞে আপনি ভাল বলে।
অনাথ বলেছে, ও সব এজ্ঞে টেজ্ঞে নয়, মন খুলে দাও। আমিও তোমার খুড়ো। তবে দেখো বাবা, সাঁতরা কবির মতন ঘাড়ে রদ্দা মেরে বসো না।
অভয় গম্ভীর হয়ে গিয়েছিল। বিশাল শরীরটা শক্ত করে বসেছিল। তারপরে বলেছিল, তা বলে সুরীন খুড়োকে তো মারিনি যে সবার কাছে গপ্পো করেছে।
বলে সে উঠে পড়তে যাচ্ছিল। অনাথ তাকে ধরে ফেলেছে।
-আরে তুমি রাগ করলে নাকি?
অভয়ের চোখে চাপা রাগ। সে তখন সুরীনকে খুঁজছিল ভিড়ের মধ্যে। দেখতে পায়নি। সুরীন খানিকটা ভয়ে ও বিস্ময়ে চুপ করে বসেছিল। অভয় বলেছিল, একটা অন্যায় করে ফেলেছি। সে কথা খুড়ো সবাইকে বলে বেড়াবে?
অনাথ বিস্মিত খুশিতে দেখছিল অভয়কে। হা হা করে হেসে উঠেছিল আবার। বলেছিল, কে বলেছে অন্যায় করেছ।
-ভুল তো হয়েছিল?
–কে বললে ভুল হয়েছিল। ঠিক করেছ, আলবত কাজ করেছ।
অভয় তার সংশয় ভরা চোখে তাকিয়েছিল। অনাথের সঙ্গে গলা মিলিয়ে তখন সবাই হেসে উঠেছিল। অনাথ বলেছিল, অপমানের শোধ নেবে না তো কি! তুমি মানুষ না? তবে সাঁতরার ওপর শোধ নিতে হলে, তার চেয়ে বড় কবিয়াল হতে হবে তোমাকে, বুঝলে।
মুহূর্তে মুখের ভাব বদলেছিল অভয়ের। হেসে মুখ নামিয়েছিল লজ্জায়। বলেছিল, খুড়ো আমি মুখখু মানুষ ক্ষমা করুন।
সুরীন হাসতে হাসতে বলেছিল, বাবা, ঘাম দিয়ে জ্বর ছাড়ল গো!
অভয় বলেছিল, আমার হল সেই অবস্থা,
ঠেকিকে বোঝাবে কতো
 কথায় বলে লাথির ঢেঁকি
চাপড়েতে ওঠে না তো?
আমাকে মেরে বোঝান আপনারা।
অনাথ সত্যি পিঠে চাপড় মেরে বলেছে, মেরে নয়, তোমাকে আমি কেড়ে নিয়ে বোঝাব ব্রাদার।
বাদার? সেটা কী খুড়ো?
–হুঁ হুঁ, ইংরেজি বলেছি, বুঝলে। বাদার নয়, ব্রাদার। মানে ভাই। খুড়ো ভাইপো চলবে না। তুমি আমার বন্ধু। দোস্ত। কিন্তু গান শোনাতে হবে যে।
আবার অভয় থমকে গিয়েছে। অনাথ বলেছে, না না, তোমাকে আমি হুকুম করব না। যে-দিন তোমার মন চাইবে, সেদিনে।
অভয়ের মুখখানি থমথম করেছে। বলেছে, সে সোঁত বন্ধ হয়ে গেছে।
অনাথ কথার কারবার করে না বটে, মানুষ নিয়ে কারবার করে। বলেছে, স্রোত পাক খাচ্ছে। পথ পেলে সব ভাসিয়ে নিয়ে যাবে।
কথাটি শুনে গলা ছেড়ে গান গেয়ে উঠতে ইচ্ছে করেছে অভয়ের। সুন্দর সুন্দর কথা দিয়ে সাজানো মিঠে পদ, তার ঠোঁটের কূলে এসে সত্যি পাক খেয়েছে তার বোব স্বর যেন টনটনিয়ে উঠেছে বড় ব্যথায়। পারেনি গাইতে।
এমনি করে ভাব হয়েছে দুজনের। একজন অনাথ খুড়ো, আর একজন বন্ধু, দোস্ত। অভয় আরও শুনেছে, অনাথ নাকি কিছু লেখাপড়াও জানে।
সুরীন হেসে বলে, আমি জানতুম, দুটিতে দেখা হলে হয়, কেমন জমে একবার সবাই দেখবে।
অনাথ ছাড়াও সন্ধ্যায় আসরে আরও কয়েকজন আসে। তাদের সকলের সঙ্গেই অভয়ের বড় ভাব। কম বেশি সকলেরই মন কেড়েছে সে। অনাথ বলে, দোস্তের জন্যে আমাদেরও ধান্দা করতে হয়, একটা চাকরিবাকরি দরকার।
তা ঠিক। সুরীন মুখ গম্ভীর করে বলে, হ্যাঁ। এক মাস হয়ে গেল, হাঁটাহাঁটি সার হচ্ছে। টর্ন। ঘরের সায়েব একটা আশা দিয়ে রেখেছে। সহজে যে হয়ে উঠবে, মনে হয় না।
অনাথ বলে, চাকরির বাজার বড় মন্দ। তা দেখা যাক। সবাই মিলে দেখো। জগদ্দলে শ্যামনগরেও দেখো, আমি দেখি। বন্ধুকে আমি কাজে লাগাতে পারলেই ভাল হয়।
সবদিক থেকেই অভয়ের মন ভরা। কেবল, একটি কথা সে ভুলতে পারে না। বসে খাওয়ার রীতি তার অজানা ছিল। জীবনের পালে যে তার নতুন বাতাস লেগেছে, কখন না জানি বাতাস ঢিল পড়ে যায়। আশা বড় মারাত্মক বস্তু। কাজে না সার্থক হলে, মরণের সামিল মনে হয় তখন। হাঁটতে না শিখতে যে মানুষ খুঁটে খেতে শিখেছে, একমাস ধরে তার নিজেকে গলগ্রহ ঠেকেছে। এক এক সময় হাসতে গিয়েও যে বুকের মধ্যে খচ করে লাগে। সন্ধ্যাবেলায় এই আসরে ভামিনীও যোগ দেয় তার কাজকর্মের ফাঁকে ফাঁকে। সবাইকে চা দেয়, পান থাকলে খাওয়ায়। সে ঠোঁট টিপে হেসে বলে, হ্যাঁ, তা ছাড়া ছেলের আমার মনের দিকে তাকিয়ে দেখতে হবে তো।
সহসা সবাই ধরতে পারে না, ভামিনীর মনের কথা।
ভামিনী বলে, তোমরা যেন সব হাবা হয়ে গেলে। এক জনের জন্যে তো মনটাও খালি খালি লাগতে পারে। আশার মানুষ, তাকে পাবার জন্যেও
ও, ভামিনী শৈলবালার মেয়ে নিমির কথা বলে।
অভয় লজ্জা পায়। ভামিনী হাসে, সুরীন গম্ভীর হয়ে বলে, সত্যি।
অনাথ বলে, তাই তো বটে, বউ না হলে কখনও বন্ধুর চলে?
বলে ভামিনীর দিকে চেয়ে ফোগলা দাঁতে হেসে জিজ্ঞেস করে, শৈলদিদির মেয়েরও বুঝি তর সইছে না?
তখন একটু ঠোঁট বাঁকিয়ে ভামিনী বলে, কী জানি! উঁকি ঝুঁকি কি আর না মারছে।
অভয় অস্বাভাবিক রকম গম্ভীর হয়ে বলে, মন টন আবার কী। কাজ নেই, কম্মো নেই, বউ একটা হলেই তো হল না।
তার কথা শুনে সবাই হাসে হো হো করে।
তারপর একলা শুয়ে ভাবে অভয়। ভাবে, সত্যি তার মন কেমন কেমন করে নাকি? একটু দেখতে ইচ্ছে করে?
কবে একদিন সে যাচ্ছিল পাড়ার জলকলের পাশ দিয়ে। মেয়েরা ভিড় করেছিল সেখানে। অভয় দূরে থাকতেই মেয়েরা চাপা গলায় বলে উঠেছিল, ওই রে, সে আসছে, এই নিমি, দ্যাখ দ্যাখ। আ মলো মুখপুড়ি, পালাচ্ছিস কেন।
জলকলের ভিড়ে একটা ধরাধরি টানাটানি পড়ে গিয়েছিল। একজন পালিয়েছিল আঁচল ছিনিয়ে নিয়ে। চোখের পলকে কত কী যে চোখে পড়েছিল, যা কখনও চোখের পলকে চোখে পড়ে না। তার গোরা রং, গ্রামের বন্ধু শুলার বউয়ের মতো বড় বড় চোখ, ভেঙে পড়া খোঁপা, খসে পড়া আঁচল। তারপর মেয়েদের ভিড়ের পাশ দিয়ে যাবার সময়, সকলের কী হাসি! কে একজন বলে উঠেছিল, আহা ফসকে গেল। আর একজন বলেছিল, ছুঁড়ি ভয় পেয়েছে।
হ্যাঁ, ভয়ে ঘুম হয় না রাতে।
অভয়কে দাঁড় করিয়েছিল তারা, ও জামাই, শোনো শোনো।
অমন জোয়ান মানুষ অভয়, তারও বুকের মধ্যে কেমন থরথরিয়ে উঠেছিল। সে মাথা নিচু করে দাঁড়িয়েছিল।
তার গ্রাম্য বিনয় দেখে সবাই আর হেসে বাঁচেনি। বলেছিল, দেখতে পেলে না তো?
মাথা নিচু করে হেসেছিল অভয়। বলেছিল, দেখা না দিলে কি কাউকে দেখা যায়!
ওমা, ওমা–শব্দের সঙ্গে আবার একটি হাসির ঝড় উঠেছিল।
আরও কয়েকদিন এমনি ঘটেছে। যাবার পথে শুনতে পেয়েছে মেয়ে-গলায়, এই নিমি, এই যে যাচ্ছে রে।
গত বছরেই কবে যেন একদিন গাঁয়ে, এক বিয়ে বাড়িতে কাজ পড়েছিল অভয়ের। বর আসতে সেও চেঁচিয়ে বলেছিল, দেখি দেখি, একটু দেখে নিই। কে যেন পিছন থেকে বলে উঠেছিল, হ্যাঁ, দেখে নে। তোর জীবনে তো আর ও সব কোনওদিন হবে না।
সুরীন খুড়ো কোথায় টেনে নিয়ে এল, ধন্দের ঘোর লেগে গেল মনে। ধন্দ কাটতে চায় না। সন্দেহ হয়, শুলার মতো সেও একটি মেয়ের সঙ্গে ঘর করবে। তার এত বড় শরীর দিয়ে অনেকের অনেক কাজ মিটেছে, সেটা প্রয়োজনীয় ছিল। মন নিয়ে কেউ নাড়াচাড়া করেনি, সেটা অপ্রয়োজনীয় ছিল। মন নিয়ে অভয় একলা ছিল! মিথ্যে নয়। এখন সেই মনে অপরের ভাগ পড়েছে। একটি বিস্ময়কর ছায়া পড়েছে সেখানে। যে ছায়া হাতড়ে হাতড়ে তার রক্তের টানা স্রোতে হঠাৎ ঘুর্ণি লাগিয়ে দেয়। তখন গান গাইতে ইচ্ছে করে অভয়ের।
সব মিলিয়ে, মনের দিগন্ত জুড়ে, নতুন জীবনের স্বাদ নেশা ধরিয়ে দিতে চায়। কিন্তু কাজের কথা মনে হলে, তখন বড় বিস্বাদ লাগে অভয়ের।
কয়েকদিনের পর, সুরীনদের কারখানায় নিয়মিত হাজিরা দিয়ে ফিরে, অভয় ঘরে ফিরে গেল না। এদিক ওদিকে ঘুরে গঙ্গার ধারে খেয়াঘাটের কাছে গিয়ে দেখল, ঘরামিরা নতুন ঘর তুলছে। মস্ত বড় ঘর, বোধহয় মালখানা হবে।
খানিকক্ষণ দাঁড়িয়ে দেখে, একজনকে জিজ্ঞেস করল অভয়, লোকের দরকার আছে আর?
কাজ করতে করতে কয়েক মুহূর্ত অভয়কে দেখে, আর একজনকে ডাকল।
সে এসে জিজ্ঞেস করল, ঘরামির কাজ জানো?
নিজের না হোক, পরের ঘর অনেক তৈরি করেছে অভয়। বলল, বাজিয়ে দেখুন।
বাজিয়ে দেখা গেল, ভালই বাজে। দু টাকা রোজে সারাদিন কাজ করে যখন ফিরল, তখন সুরীনের বাড়িতে একরাশ মেয়ে-পুরুষ। সন্ধ্যা উতরে গেছে তখন, বাতি জ্বলেছে। সুরীনও ফিরে এসেছে অনেকক্ষণ। সারাদিনে অভয় ফিরে না আসায় শোরগোল পড়ে গেছে।
শৈলবালাই প্রথম চিৎকার করে উঠল, অই গো, অই এসেছে। কোথায় ছিলে?
অভয় বলল, এই একটু এদিক ওদিক করছিলুম।
ভামিনী মুখ ঝামটা দিয়ে উঠল, তা রাতটুকুও বাপু এদিক ওদিক করে এলেই পারতে?
অভয় হাসল। সবাই চলে যাবার পর অভয় সুরীনের দিকে টাকা দুটি বাড়িয়ে দিয়ে বলল, কাজ করেছি খুড়ো আজ।
সুরীন অবাক হয়ে বলল, কী কাজ, কোথায়?
সব বলল অভয়। শুনে সুরীনের মনটা খারাপ হয়ে গেল। শৈলদিদি শুনলে তার মান যাবে। জামাইকে দিয়ে শেষে ঘরামির কাজ করালে সে।
অনাথ শুনে খুব খুশি। অভয়ের পিঠ চাপড়ে বলল, বেশ করেছ বন্ধু, বাপের ব্যাটার মতো কাজ করেছ। কাজ না করলে মানুষ বাঁচে কখনও!
তিন দিন কাজ পেল অভয়।
চতুর্থ দিনে আবার বেকার। ভামিনী পাড়ায় কোথায় গিয়েছে দুপুরের পাট মিটিয়ে। অভয়কে বলে গেছে দরজা বন্ধ করে ঘুমোতে। ঘুম আসেনি। অভয় বসেছিল দাওয়ায়। কিন্তু কয়েকবারই চমকে উঠেছে, ফিসফাস শব্দ শুনে। মানুষ দেখা যায় না, কিন্তু চুপিচুপি কথা, চুড়ির রিনিঠিনি কোথা থেকে যেন বেজে উঠেছে কয়েকবার।
তারপর নিমিকে চেপে ধরে, দুটি মেয়ে ঢুকল বাড়ির পিছন থেকে। দাপাদাপি করছিল নিমি, চুল এলো করে, শাড়ি বিস্রস্ত করে। সামনেই অভয়কে দেখে স্তব্ধ হয়ে গেল। কিন্তু মুখখানি যেন ভার, যদিও ফরসা। মুখে একটু রক্ত ছড়িয়ে গেছে। ঘাড় না ফিরিয়ে তাকিয়ে ছিল অন্যদিকে। অভয় দেখল–শুলার বউয়ের চেয়েও চোখ দুটি ভাল, কালো মণি দুটি বড় বেশি দপদপে, কিন্তু স্থির। ঠোঁটের কোণ দুটি টিপে রয়েছে নিমি, মুখখানি তাতে কঠিন হয়ে উঠেছে।
বিমূঢ় অভয় হাসতে গিয়েও হাসতে পারল না। উঠে দাঁড়াল শুধু।
এক সঙ্গিনী বলল, নে, কী বলবি বল, খুব তো তড়পাচ্ছিলি।
বলে আঁচল টেনে দিল।
আর একজন বলল অভয়কে, কেমন?
অভয়ের বুকের মধ্যে রক্ত তোলপাড় করে উঠল। নিমিকে সে এতদিন ভাল করে দেখেনি। আজ দেখে তার তীব্র আনন্দের মধ্যে একটি তীক্ষ্ণ সংশয় খেলে গেল। কোথায় যেন একটু দূরত্ব রয়েছে অভয়ের সঙ্গে, কাছের মেয়ে নয়। এ যেন নিটুট শরীরে, ছেয়ালো ছেয়ালো স্বাস্থ্যবতী মেয়ে। জোয়ার এসেছে যেন উজান ঠেলে তাই প্রথম মুখপাতে একটু যেন বেশি দামাল মনে হয়। এবং ফরসা, শৈলবালার মতো।
সঙ্গিনী বলল, কী হল, বাক্যি হরে গেল যে!
অভয় হেসে বলল, হ্যাঁ, কথায় যে কুলায় না।
তবে গান দিয়ে হোক।
হ্যাঁ, গান গাইতে ইচ্ছে করে, কিন্তু লজ্জা করে। বলল, সেই গান শুনেছিলুম, গোরো-চনা গোরী নবীনা কিশোরী, সেইরকম।
সঙ্গিনী দুটি হেসে লুটিয়ে পড়ে আর কি। বলল, কিন্তু রাগ করেছে।
অভয় বলল, কেন?
–জিজ্ঞেস করো।
নিজেকে ধরে রাখতে পারল না। দাওয়া থেকে নেমে এল অভয়। সামনে এসে বলল সঙ্গিনীদের, কেন?
মেয়ে দুটি হেসে উঠে ধাক্কা দিল নিমিকে। নিমি ততক্ষণে মুখে আঁচল চেপে, হেসে উঠেছে। একজন বলল, তোমাকে বলেছে, গেঁয়ো, গেঁয়ো মিনসে।
অভয় ছড়া কেটে বলল,
গাঁয়ে আমার জম্মে কম্মো,
শহর আমি চিনি না যে।
সে আমাকে ডাক দিয়েছে।
যে আছে এই শহর গঞ্জে ॥
এবার নিমি পালাবার জন্যে দৌড় দিতে গেল। ধরে রাখল সঙ্গিনীরা। বলল, ওমা, সত্যি সত্যি কবিয়াল রে।
আর একজন বলল অভয়কে, আরও বলেছে। বলেছে, বড্ড কালো।
বুঝি সত্যি কালো কি না দেখে নেবার জন্যে নিমি চোখ তুলতেই, চোখাচোখি হল অভয়ের সঙ্গে। অভয় বলল, হ্যাঁ ঠাকরুণ,
কালো, খুব কালো আমার বরণ
যে বলে তার চোখের মণির মতন।
–আরও বলেছে। বলেছে, আর কতদিন, চাকরি কেন হয় না?
এবার নিমি জোর করে ছুটে পালিয়ে গেল। মেয়ে দুটিও গেল হাসতে হাসতে। অভয়ের মুখখানি ভার হয়ে উঠল।
কিন্তু ভার করে তাকে বেশিক্ষণ থাকতে হল না। নিমি এসে তার ভরা জোয়ার দিয়ে গেছে। সন্ধ্যাবেলা অনাথ এল চিৎকার করতে করতে, দোস্ত, এই দোস্ত, জামাই, বন্ধু আমার কোথায় গেলিরে।
অনাথের তুই তোকারি শুনে একটু অবাক হলেও একটু বেশি খুশি টের পেয়ে অভয় বলল, কী বলছ?
অনাথ বলল, কী বলছি? কী না বলছি, তাই বল। আসছে হপ্তা থেকে তোর কাজ হয়েছে আমাদের মিলে।
সত্যি, সত্যি?
তবে কি মিথ্যে?
অভয়, পায়ে হাত দেবে ভেবেছিল। কিন্তু জড়িয়ে ধরল অনাথকে দু হাতে।
সুরীন তখনও আসেনি। কেবল রান্নাঘরে ভামিনীর মুখখানি গম্ভীর হয়ে উঠল।
ছিন্নবাধা – উপন্যাস – সমরেশ বসু
প্রথম খণ্ড
০১.
আগে শিকল দিয়ে বাঁধা ছিল। এবার মুখে আগুন দেওয়া হবে।
সবাই হই হই করে উঠল। সবাই এগিয়ে এল কাছে। ছেলে বুড়োর ধাক্কাধাক্কি, মেয়েদের ঠেলাঠেলি। সবাই কাছে আসতে চায়।
লাঠি উঁচিয়ে এল একজন। –আঃ, বারণ করছি, শুনছ না কেন তোমরা। সরে দাঁড়াও, সরে দাঁড়াও, এট্টা অঘটন ঘটলে পরে আমাদের নিয়ে টানাটানি করবে। কিন্তু সরতে কি চায় লোকে। আরও ঠেলে আসে। সারা মেলা উজাড় করে এসেছে সবাই। কত দূর দূরান্ত থেকে আসছে মানুষ, শুধু সন্ধ্যাবেলার এই উৎসবটুকুর জন্য।
এক মন বারুদের তুবড়ি। লোকে বলে, এক মনি তুবড়ি। শিকল দিয়ে না বাঁধলে তার তেজ রুখবে কে। এমনিতেই শিকল ছিঁড়ে তুবড়ি আকাশে উঠতে চায়। শুধু শিকল বাঁধা নয়, মাটি কেটে বসানো হয়েছে এক মনি খোঁল। তবু আড়-মাতলার মতো এদিকে ওদিক করে আগুনের ফোয়ারায় কোনও গতিকে যদি একবার ফাটে, এই বারোয়ারিতলা শুদ্ধ লঙ্কাকাণ্ড করে ছাড়বে।
উৎসবের উপলক্ষ নবমদোল। বারোয়ারিতলার দক্ষিণে আছেন শ্যামরায়। বড় দিঘির ধারে তাঁর মন্দির। নবমদোল ওই শ্যামরায়ের। কিন্তু বাজি পোড়ানো উৎসবটা চিরকাল এখানেই হয়ে আসছে। এখানে পুকুরের ধারে। এই পুকুরের তিনদিকে শিবমন্দির আর বুড়ো বট অশখের ভিড়। একদিকে দেবী চণ্ডিকার মন্দির। দেখে বোঝা যায়, ঘোর শাক্ত ভূমি। শ্যামরায় উড়ে এসে জুড়ে বসেছেন যেন। আগে পাঁঠাবলিও হত নবমদোল উপলক্ষে। আজকাল বন্ধ হয়ে গেছে সেটা। কিন্তু বাজি পোড়ানোর মধ্যে সেই মত্ততাটা টের পাওয়া যায় এখনও।
তুবড়ি পোঁতা হয়েছে পুকুরের ধারে। দোলপূর্ণিমার পর নবমী তিথিতে নবমদোল। আকাশে এখনও চাঁদ দেখা দেয়নি। পুকুরের পাড়ে ভিড় করে এসেছে সবাই। একমনের পর, ধাড়ির পিছনে ছাঁয়ের মতো পাঁচ সেরি দশ সেরি আছে কয়েক গণ্ডা।
মেলার আসরটা আর একটু দূরে। সে আসরে আজ ভাঙন ধরেছে বিকেল থেকেই। বেচা-কেনা ঘুচিয়ে সবাই মেতে উঠেছে এদিকে। মেলার হ্যাজাক লণ্ঠন এখন সব এখানেই সকলের হাতে হাতে, গাছের ডালে ডালে।
এর পরে আছে কেষ্টযাত্রা। বড় দিঘির পারে, শ্যামরায়ের মাঠে যাত্রার আসরও তৈরি হয়ে গেছে। সাজঘর হয়েছে শ্যামরায়ের মন্দিরের পাশে, পরিত্যক্ত ভোগ-রান্নাঘরে। রান্নাভোগ আর জোটে না শ্যামের কপালে। একটু চিনি বাতাসা কলা, ফুল চন্দনই অনেকখানি। এর পরেও থাকা না থাকা শ্যামরায়ের মর্জি।
শেষ ফাল্গুনের বাতাসে চৈত্রের পাগলামি টের পাওয়া যায়। মাঝে মাঝে পাক খায়, চক্র দিতে চায় ঘূর্ণি বানের মতো।
বাতাসের চেয়ে মানুষের নেশাটাও কম নয়। তুবড়ি পোড়ানো দেখার ঠেলাঠেলিতে ইতিমধ্যেই কয়েকজন পুকুরের জলে ডুবে উঠেছে। তা নিয়ে হাসাহাসি গালাগালির অন্ত নেই। সেয়ানা মানুষ পড়েছে তাই। নইলে কান্নাকাটি পড়ে যেত।
সুরীন দেখছিল সব দাঁড়িয়ে। এ গাঁয়ের ছেলে সে। বয়স পঞ্চাশ ধরেছে। পঁচিশ বছর গ্রামছাড়া। বছরে এই দুটি দিনের জন্যে না এসে পারে না। আসে, দু দিন থাকে, তারপর বিদেশির মতো চলে যায়। বাগদিপাড়ার মানুষ। আগেকার লোকেরা চিনতে পারে। হালের মেয়ে পুরুষেরা কেউ চেনে না তাকে। যারা চেনে, আর যারা চেনে না, তাদের সকলের কাছেই সুরীন, অর্থাৎ সুরেন। দিগর এক অচেনা সংসারের মানুষ। সবাই তাকে হাঁ করে দেখে। সে দেখার মধ্যে শুধু অপরিচয়ের ভয় ও বিস্ময়।
ঠাণ্ডারাম দিগরের ছেলে সুরীন দিগর। পায়ে তার ইংরেজি বুট জুতো, বাবুদের মতো শার্ট গায়ে, কোঁচানো ধুতি। মাথায় তেল চকচক করে। গোঁফজোড়ার চাকন-চিকনও কম নয়।
নিজের ভিটেমাটি কিছু নেই। পাড়ায় এসে ওঠে পরের ভিটেতে। জায়গা দেওয়ার লোকের অভাব নেই পাড়ায়। সুরীন যার ঘরে ওঠে, যে কদিন থাকে তার ঘরে সেই কদিন দুঃখ থাকে না। গোটা পাড়ায় ভোজ লেগে যায়। হাঁড়ি অতি ছোট, তাড়ির জালা নিয়ে বসে সুরীন সকলের সঙ্গে। মেয়েরাও খাতির করে। দরকার হলে, এক আধখানা শাড়ি দিয়ে খাতিরটুকু গাঢ় করে নেয়।
ফুর্তি মস্করাতে খুবই সিদ্ধহস্ত সুরীন। কিন্তু এমনি মানুষ হিসাবে বেশ রাশভারী। চেহারায় আর কথায়, ধার আছে যথেষ্ট। বলে, মিস্তিরির কাজ করি।
–কোথায়?
চটকলে।
–কোথাকার চটকলে?
–চাঁপদানি।
গাঁয়ের লোকেরা জানে। প্রতি বছর একই কথা জিজ্ঞাসাবাদ হয়।
তবু নতুন করে বিস্মিত হবার জন্যই যেন সবাই জিজ্ঞেস করে, কত টাকা কামাও?
সবাই অবাক হয়ে তাকিয়ে থাকে। মনে মনে হিসাব কষে। সপ্তাহে যদি ছাব্বিশ টাকা হয়, তবে মাস গেলে একশো চার টাকা। বাবা! বিশ্বাস করতে ইচ্ছে করে না। অবিশ্বাস করবার সাহস নেই। অমনি হয়তো কেউ ঘনিয়ে আসে। বলে, বুইলে গো সুরীনদাদা, বউটা মেয়েমানুষ।
সুরীন গোঁফের ফাঁকে হেসে বলে, মাটির পরে দাঁড়িয়ে বলছিস?
–হ্যাঁ, আকাশের তলায় পেঁড়িয়ে বলছি, মেয়েমানুষ বউটা। কিন্তুক, এট্টা কাপড় দিতে পারি।
–পারিস না?
না।
সুরীন পকেট থেকে টাকা বের করে দেয়। যা, একটা কাপড় কিনে দি গে যা বউকে।
টাকা যেন ভোলামকুচি। সুরীন দিগরের অমন অনায়াস টাকাগুলি টাকা কিনা, সেটাও যেন খটকা যায় মনে। বুড়িরা এক কথা বারবার জিজ্ঞেস করে, বেথা করেছ?
না।
করতে লাগবে না? ব্যাটাছেলে মানুষ, বউ ছেলেপুলে না হলে চলে?
সুরীন বলে, না মাসি, ওটা হল না আর এ জন্মে। একটা মেয়েছেলে আছে।
সোজা কথা, সোজা করেই বলে। কোনও রাখ ঢাক নেই। বুড়িদের স্নেহ দিয়ে মন কাড়বার হাঁস-ফাসানি থিতিয়ে আসে একটু। বলে, অ। তা গাঁয়ের মেয়েছেলেই এট্টা নিয়ে গেলে পারতে।
সুরীন বলে, শহরে বড় ছড়াছড়ি মাসি। এখন তো আরও। দু সন হল তোমার লড়াই শেষ হয়েছে। দেশের সরকারও দেশের লোক হয়েছে। আর কলবাজারে একবার মেয়েমানুষের ভিড়টা দেখে এসো। এক ছিটে গুড়ে যেন পিঁপড়ের গাদি। তবে মেয়েছেলে, মেয়েছেলে শহরে গাঁয়ে তার তফাত কিছু নেই।
অ।
একটু মুষড়ে পড়ে সবাই। সাধ করে তো কেউ বলে না। দায়ে পড়ে বলে। যদি একটু সুখের মুখ কেউ দেখতে পায়। যে মেয়েমানুষের স্বামীপুত্র নেই, তার কোনও বাঁধন নেই। সে যেতে চায়।
সুরীন বলে, আর মন বলে কথা। যেখানে সে বসে, সেখানেই ভাল। তাকে নিয়ে ছুটোছুটি করলে, সে ছুটিয়ে মারে চিরকাল!
তা বটে।
এই হল সুরীন। গাঁয়ে নবমদোলের উৎসব। বাগদিপাড়ায় উৎসব সরীনকে নিয়ে। তাড়ি মাংস, মায় কাপড়-চোপড়, নানান কিছুতে অনেক খরচা করে যায়। দাগ রেখে যায় সকলের মনে। আগামী বছরের তৃষ্ণা রেখে যায় সকলের প্রাণে।
তারপরে এরা ভুলে যায়, সুরীন ভুলে যায়। এরা থাকে গাঁয়ের বাগদিপাড়ায় বাগদি হয়ে। সুরীন চাঁপদানির উইভিংএর মিস্তিরি, চন্দননগরের মালিপাড়ার সুরীন মিস্তিরি। সুরীনদাদা।
বছরের এই সময়টা, অভ্যাসবশত যেন চলে আসে সুরীন। সেখানে তার মেয়েমানুষ ভামিনী প্রতি বছরই ঝগড়া করে। আসতে চায় সঙ্গে।
সুরীন বলে, না, তিনশো তেষট্টি দিন তোর ঘর করি। দুটো দিন তুই ছেড়ে দে বাপু, শুধু শুধু আমার সঙ্গ নিসনি।
পেট থেকে পড়ে, এ গাঁয়ে মানুষ হয়েছে। উৎসব বলতে আর কিছু জানে না, নবমদোল ছাড়া। শহরে তো রোজই উৎসব। নবমদোলে এসে, নিজের জীবনটাকে একবার পিছু ফিরে দেখে যাওয়া ছাড়া এর মধ্যে আর কিছু নেই সুরীনের।
এক মনি তুবড়ি জ্বলেছে। দশটা স্টিমের মতো কান ফাটা শব্দ তার। আগুনের উঁচু ফোয়ারা ঠেকেছে গিয়ে আকাশে। বহু দূর-ব্যাস নিয়ে ছড়িয়ে পড়ছে বড় বড় ফুলকি। যেন গলানো আগুন, জলের ফোয়ারার মতো। বাতাসটা সুবিধের নয়। আগুন ছড়িয়ে পড়তে চাইছে উত্তরে, একেবারে উপরে গিয়ে কেঁপে কেঁপে যাচ্ছে।
কয়েকজন একসঙ্গে চিৎকার করে সবাইকে বলছে দূরে থাকতে। মনে হয়, পুকুরের জলও আগুন হয়ে উঠেছে। আলোর ধারায় মাটির পোকামাকড়টিও দেখা যায়।
সুরীনের সঙ্গে রয়েছে পাড়ারই কয়েকজন।
সমস্বরে সবাই শ্যামরায়ের জয় জয়কার করছে।
সুরীন ভিড় থেকে বেরিয়ে, শ্যামরায়ের মন্দিরের দিকে চলল। সঙ্গে পাড়ার মদন আর জগা। আজকে রাতে সুরীন শেষবার ফুর্তি করবে। তার প্রসাদ না নিয়ে ফিরবে না দুটিতে।
সুরীন ভাবছিল অভয়ের কথা।
বিশ বছরের অভয়। তার মায়ের নাম প্রমীলা।
তিন বছর আগে প্রথম চোখে পড়েছিল অভয়কে।
যেদিন পড়ল, সেদিন জিজ্ঞেস করল সুরীন, এটি কে?
–পোমিলার ছেলে, যে পোমিলা মরে গেছে।
মনে পড়ল সুরীনের। সিংভূমে কাজ করতে গিয়ে, পটল দিগর নিয়ে এসেছিল প্রমীলাকে। সেও অনেকদিনের কথা। প্রমীলা এসেছিল পটলার সঙ্গে। কিন্তু পটলার সঙ্গে ঘর করতে পারেনি। রূপ ছিল কিনা বোঝা যায়নি, যৌবনটা ছিল দিশেহারা বানের জলের মতো। গতরে অন্তরে তাকে বাঁধ দিতে পারেনি পটলা ; বানের জল, যেদিকে পেরেছে, সেদিকেই গেছে। বারো বছর আগে, নবমদোলে এসে, প্রমীলার ঘরে রাত কাটিয়ে গেছে সুরীন। ছেলেটাকে লক্ষই পড়েনি। এখানে আসার পর, এ গাঁয়ে অভয় জন্মেছে। কার ছেলে, বলা মুশকিল! প্রমীলার গর্ভজাত, একমাত্র সেইটিই সত্য।
তিন বছর আগে চোখে পড়ল। চোখে পড়েনি, কানে শুনল প্রথম অভয়ের গান। আতি গয়লানির উঠোনে দাঁড়িয়ে গান ধরেছে অভয়।
তুমি আমার গাঁয়ের শ্যামরায়
তোমার কথা কেমনে ভোলা যায়।
গানের কথাবাতা তেমন পাকা নয়, কেমন যেন আপনি আপনি বানানো। সুরীন বলল, বাঃ, বেশ গলাখানি তো। আতি গয়লানির যেন ভয় হয় অভয়ের গলা শুনলে। অভয় গাইছে।
যদি পাপ করে থাকো কেউ,
একবার শ্যামরায়ের কাছে যেয়ো।
তানারে না বলে কভু পার নাহি পাওয়া যায়।
এ সব অভয় নাকি নিজেই তৈরি করে গায়। সব সময় ছাঁদ ছন্দ মিল থাকে না। কিন্তু গলার এবং গাওয়ার ভঙ্গির গুণ বড় মিষ্টি লাগে। কিন্তু গানের সঙ্গে মানুষটির মিল নেই।
বয়স নাকি কুড়ি। কিন্তু অমন বিশাল চেহারার পুরুষ বোধহয় গাঁয়ে আর একটিও নেই। রংটি কালো, চোখ দুটি টানা টানা। মাথার চুলগুলি কদম ছাঁট। চলতে ফিরতে গায়ের পেশি ঢেউ দিয়ে ওঠে। যেন কালো গাঙে ঢেউ লেগেছে। চাউনিটি কেমন যেন খ্যাপা খ্যাপা, রাগত ভাব। চোখ দেখলে অন্তরের ভাবটুকু আন্দাজ করা যায়।
সুরীন বলল, এটি কে?
পোমিলার ছেলে।
কী করে?
কী আবার করবে। বারো সাঙার ছেলে, কেউ কারুর নয়। কখনও হাল চষে, হাঁপর টানে কখনও কামারের ঘরে।
সুরীন তাকিয়ে রইল অভয়ের দিকে। ভাল লাগল ছেলেটিকে। মুগ্ধ বিস্ময়ে দেখল কুড়ি বছরের একটি বেজন্মা পুরুষকে। আর মনে পড়ে গেল তার শহরে, মালিপাড়ায় তার প্রতিবেশিনী শৈলীর কথা। প্রৌঢ়া শৈলী, আর তার মেয়ে নিমির কথা।
.
শ্যামরায়ের মন্দিরের কাছেও ভিড় কিছু কমে নেই। তবে অধিকাংশই মুনকে তুবড়ির তল্লাটেই ঠেলাঠেলি মারামারি করছে। আসবে যখন, গোরুর পালের মতো দল বেঁধে আসবে যাত্রার আসরে। সবাই এলে বাতি জ্বালার আয়োজন হবে। আসর এখনও অন্ধকার। সেই অন্ধকারেই। অনেকে বসে গেছে।
সুরীন দাঁড়াল শ্যামরায়ের মন্দিরের সামনে। সুরীনের ইতি উতি তাকানো ভাবসাব দেখে, জগা আর মদন নাক তুলে গন্ধ শুকল বাতাসে।
জগা বলল, বড় জবর বাস ছেড়েছে সুরীনদা।
মদন বলল, হ্যাঁ। মনে ল্যায়, দিঘির ওপার থেকে আসছে।
সুরীন সে কথার কোনও জবাব না দিয়ে মন্দিরের সিঁড়ি দিয়ে উঠে গেল উপরে। মন্দিরের দাওয়ায় তখনও মেয়েদের ভিড় রয়েছে। গোটা দাওয়ায়, মন্দিরের ভিতরে, পিতল-বিগ্রহের সর্বাঙ্গে আবিরের ছড়াছড়ি।
মদন আর জগা তীর্থের কাকের মতো তাকাল দিঘির ওপারের অন্ধকারে। বড় বড় গাছের ঝুপসিঝাড়ে, থেকে থেকে জোনাকির মতো জ্বলে উঠছে দু একটি বিড়ির আগুন। ফুলকি উড়ে যাচ্ছে বাতাসে। দু একবার টর্চলাইট জ্বলে উঠতেও দেখা গেল। মনে হল, সুদূর অন্ধকার প্রেত-প্রান্তরে একদল ছায়া ঘুরে ফিরে যেন কীসের জটলা পাকাচ্ছে।
ওখান থেকেই গন্ধ আসছে বাতাসে। সেই গন্ধে পাগল দুটি মানুষ। সুরীনের দিকে তাকাল। ব্যাকুল হয়ে। সময় চলে যায়। অন্ধকারের ওই অস্পষ্ট রহস্যের খেলা না জানি কখন শেষ হয়ে যায়।
শ্যামরায়ের পূজারী ঠাকুর মুখুজ্জে লাল হয়ে উঠেছে আবিরে। মাখিয়ে দেয়নি কেউ। সারাদিন ঠাকুরের পায়ে যা পড়েছে, তারই ছিটেফোঁটায় মুখুজ্জে মাখামাখি হয়ে গেছে। হ্যাজাকের আলোলা পড়ে একটি অমানুষিক মূর্তি হয়েছে তার। শরিকানার ভাগে যার এ বছরে শ্যামরায়ের সেবার ভাগ। পড়েছে, সে সেবাইত হয়তো এখন কলকাতায় অন্য কিছু নিয়ে ব্যস্ত। এক আধ পয়সা যা পড়ে, তাই কুড়িয়ে নিতে মুখুজ্জেও ব্যস্ত। সারা বছরের প্রসাদের চেয়ে, এই দিনটির আয় সারা বছরের পথ চেয়ে থাকে।
সুরীন বলল মুখুজ্জেকে, ঠাকুরমশাই!
মুখুজ্জে তখন ক্ষীণ দৃষ্টি নিয়ে, আবিরের অস্পষ্টতায় পয়সা কুড়োচ্ছে উপুড় হয়ে।
সুরীন আবার বলল, ঠাকুরমশাই, আপনার মূল গায়েনটি গেল কোথায়?
মুখুজ্জে সোজা হয়ে বলল, কে? তারপর সুরীনকে দেখে একগাল হেসে বলল, ও সুরীন, আয় ব্যাটা আয়, তোর জন্যে চন্নামিত্তি পেসাদ…।
চরণামৃতটুকু মুখে মাথায় দিয়ে, প্রসাদ হাতে নিয়ে, পুরো একটি টাকা আলগোছে ফেলে দিল সুরীন মুখুজ্জের হাতে। দিয়ে বলল, জিজ্ঞেস করছিলাম, আপনার শ্যামরায়ের গায়েনটি—
–আরে ও শালার কথা
বলতে বলতেই মস্ত বড় করে জিভ কাটলে মুখুজ্জে। মন্দিরের মধ্যে, শ্যামরায়ের সাক্ষাতে বামুনের ছেলের মুখোরাপ করা পাপ। তার ওপরে আবার পুজুরি। ওই পুরো একটি টাকায় কী। রকম গোলমাল হয়ে গেছে সব। বলল, ও মুশকো হারামজাদাটা হবে আমার ঠাকুরের গায়েন। সে কপাল করে এসেছে ও এ জন্মে? যদিও বা হত, তা কপালে জুটেছে এক গুরু, ব্যাটা শুদ্রদের বামুন, মাতালকে মাতাল–ঠ করে শব্দ হল পায়ের কাছে। ঝুঁকে পড়ল মুখুজ্জে হাত বাড়িয়ে। ঝুঁকেই বলল, সেই নিতে ভটচায এসে ডেকে নিয়ে গেল ছোঁড়াকে। এই তো খানিকটে আগেও বসে বসে গান করছিল।
নিতাই ভটচায ডেকে নিয়ে গেছে। সুরীন একটু হতাশ হল। সময় নেই আর হাতে বিশেষ। যা বলবার তা আজ রাতের মধ্যেই সারতে হবে।
জগা বলল, ভটচায মশায়ের সঙ্গে যদি গিয়ে থাকে তো দিঘির ওপরেই আছে, বুঝলে সুরীনদাদা। চলো, ওদিকটায় যাই, দেখি।
অভয়কে খুঁজছে সুরীন। মুখুজ্জের রাগের কারণ আছে। মন্দিরের দোরগোড়ায় বসে অভয় দুটি গান করলে লোক আসে বেশি। গানের মহিমা প্রাণে গেলে তো কথাই নেই। পয়সা দুটি বেশিও পড়তে পারে।
সুরীন বলল, যাবার জন্যে তো হাঁপিয়ে মরছিস সেই সনজেবেলা থেকে। চল। কিন্তু ভটচার্য মশায়কে যদি ওখেনে না পাওয়া যায়, তবে তো মুশকিল।
জগা আর মদনের ছটফটানির কারণ আর কিছু নয়, মদ। আগে শ্যামরায়ের দোলোপলক্ষে মেলায় মদের দোকান বসত। সেই সঙ্গে, দিঘির এপারেই, মকারাদি অন্য বিষয়েরওবেসাতি ছিল। বর্ধমান কাটোয়া শহর থেকে নিজেরাই এসে, কোনওরকমে ছিটেবেড়ার দোচালা আড়াল করে নিত একটি করে। বাইরে থেকে যারা মেলায় আসত, আর গাঁয়ের সব বাদল পোকাগুলি গিয়ে পুড়ে মরত সেই চালাঘরে। এতে আইন কখনও নাক গলাত না। কিন্তু এই অতি প্রকাশ্য ব্যাপারে দিঘির পারের কোল-আঁধারের নলচে আড়ালটুকু থাকত।
তারপর দিনকাল গেল বদলে। একটা যুদ্ধ এসে সবকিছুই দিয়ে গেল এলোমেলো করে। তার নিয়মানুযায়ী, এক জায়গায় মৌচাক ভাঙে, চাক বাঁধে আর এক জায়গায়। মেলায় বসার মদের দোকানের লাইসেন্স গেল উঠে। গাঁ-ঘর-দেশের মানুষেরা নাকি সব সৎ হয়ে গেছে, ও সব আর চলে না। চালাঘরগুলিও উঠে গেল। ও সব পুরনোদিনের কেচ্ছা দেখে, লজ্জায় মরে নতুনদিনের মানুষরা।
কথাটির গায়ে কিছু সত্যের গন্ধ আছে। বাকি সত্যটা, যুদ্ধের দুর্দিনে মদের দোকানের লাইসেন্সের খরচ ওঠেনি, পড়তা পড়েনি চালাঘরের। তা ছাড়া শহরের পোকাগুলি পোড়বার মত আগুনেই কুলিয়ে উঠত না। বর্ধমানের এই দূর গ্রামে কে আসবে।
কিন্তু মানুষের এ প্রবৃত্তি সমুদ্রের নিচু তলার মতো। যত গভীর, তত অন্ধকার, তত বিস্ময়কর বিচিত্র। দিঘির পাড়ের কোল-আঁধারে সেই প্রবৃত্তিটা আবার উঠল মাথা চাড়া দিয়ে। খালি বদলে গেল তার রূপ।
এখন দোকান বসে না। ঘরে বসে চোলাই করা হাঁড়ি আসে কাঁড়ি কাঁড়ি। চালাঘরের আড়ালের ছলনাটা গেছে মুছে। খোলা আকাশের তলায়, ঝুপসি ঝড়ের ঘুপচিটুকুই অনেকখানি।
বেচা-কেনার রকমফের মাত্র। দিঘির পাড়ের কোল-আঁধারে, রহস্যময় নলচে আড়াল এখনও তেমনি ডাকে হাতছানি দিয়ে।
অন্ধকারে ইঁদুর-খোঁজা বেড়ালের মতো জ্বলজ্বল করে উঠল জগা আর মদনের চোখ। দর্শনে আর ঘ্রাণেই তাদের উপোসী প্রাণে অর্ধেক নেশা গেল জমে।
অন্ধকারে সাপের মতো, এখানে ওখানে মানুষের ছায়া নড়েচড়ে উঠছে। কাঁচের চুড়ির রিনিঠিনির সঙ্গে বাতাসে আচমকা শোনা যায় সব বিচিত্র চাপা কুহর। বেদের চেনা সাপের হাঁচির মতো ভয়ংকর নির্লজ্জ, কিন্তু সলজ্জ খ্যাঁকারি শোনা যায় কোথাও। কোথাও মাতালের অট্টনোল, অস্ফুট প্রলাপ। দিঘির পাড়ের বাতাসও যেন চক্রেবসা ভৈরবের মতো ঢুকুটুকু রসোন্মত্ত।
সুরীন খুঁজছে অভয়কে। তিন বছর ধরে, অনেক ভাবনা চিন্তার পর সুরীন সাব্যস্ত করেছে, অভয়কে সে নিয়ে যাবে। জাত-জন্মহীন প্রমীলার ছেলে বলেই শুধু নয়, নিয়ে যাবার মতো এমন ভাল ছেলে আর একটিও তার চোখে পড়েনি, মন কাড়েনি। তার ঘরের মানুষ ভামিনী আর নিমির মা শৈল, সকলের মতামত নিয়ে এসেছে সে এবার।
তিন বছর আগে, প্রথম যেদিন সুরীন দেখেছে, তখনই গিয়ে সে কথাটি পেড়েছিল শৈলর কাছে।
আগামী কাল সুরীন চলে যাবে। অভয়ের সঙ্গে কথাটা পাকাপাকি করে নিতে হবে রাত্রের মধ্যেই।
ইতিপূর্বে গেয়ে রেখেছে অভয়ের কাছে, শহরে যাবে অভয়পদ?
অভয় দেখতে যত বড়, মুখের কাঁচা ভাবখানি তত বেশি। বড় জাতের হলে যেমনটি হয়। হঠাৎ তাকালে মনে হয়, চাউনিটা কেমন যেন রুক্ষ। সেটা জীবনধারণের অভ্যাসে, রুক্ষ হয়ে উঠেছে। আদর যত্নে পালিত হয়নি কোনওদিন। প্রমীলার নিতান্ত বাঁচার তাগিদের পাঁকে ওর জন্মই ছিল অনাকাঙিক্ষত। যে বয়সটা মায়ের হাতে ছিল তার বাঁচন মরণ দায়, তত দিন বেঁচে থাকাটাই সব। চেয়ে বিস্ময়কর ছিল। সংসারে বাঁচতে হলে, জোর করে বাঁচতে হয়, এইটা রাশি রাশি কুকুরের বাচ্চাগুলি জানে, সে রকম।
কিন্তু কীসের একটি ভাব-ঘোরের তন্ময়তা আছে ঘিরে অভয়ের সারা মুখে। কোথায় আর একটি অদৃশ্য সংসারের সঙ্গে যেন যোগাযোগ আছে তার। মাঝে মাঝে আপন মনে ফিসফিস করে, হাসে, ইশারা করে আঙ্গুল নাড়ে। তারপর চেঁচিয়ে গান ধরে।
লোকে বলে, একটু যেন কেমন কেমন ভাব। মাথায় ছিট আছে।
সুরীন জানে, ছিট নয়। সংসারে খাঁটি মানুষদের কতগুলি পাগলামি আছে। অভয় সে রকম একটি পাগল।
আর খ্যাপামিটা?
হ্যাঁ, মাঝে মাঝে খেপে যায়। সুরীন মনে মনে বলে, ওটা ওর খাঁটি প্রাণের খ্যাপামি। ফাঁকির। চেয়ে সেটা ভাল।
শহরবাসী সুরীনের থেকে অভয়ের কথা একটু বেশি মাজা ঘষা। নিতাই ভটচায়ের কাছে, দ্বিতীয়ভাগ শেষ করেছে পুরোপুরি। বলেছে, আজ্ঞে, কাটোয়া বর্ধমান শহরগুলান ঘুরে এয়েছি কয়েকবার।
সুরীন হেসে বলেছে, কাটোয়া বর্ধমান নয়, চুঁচড়ো চন্দননগরের কথা বলছি। আর ঘুরে আসার কথা নয়, কাজকম্মো করে থাকার কথা বলছি।
অভয় বলেছে, আজ্ঞে আমি মুখ্য-সুখ মানুষ খুড়ো। শহরে করেকন্মে খাবার মুরোদ নেই আমার।
–মুরোদ মানুষের হাতে। তোমার আমার মতো অনেক মুখ সেখানে করে খাচ্ছে। আর, মানে কথা হল, তোমার ভার তো আমি নিচ্ছি গো।
-কেন সুরীন খুড়ো, কেন বলত।
হঠাৎ কথা জোগায়নি সুরীনের মুখে। বলেছে, তোমাকে ভাল লাগে, তাই।
-কেন?
তা বটে! সংসারে ভাল লাগারও একটা কৈফিয়ত আছে। কেন? মনের আসল কথাটি তখন চেপে গেছে সুরীন। বলেছে, তোমাকে তো দেখছি আজ কয়েক বছর ধরে। তা ছাড়া, তোমার মা আমাকে বলে রেখে গিছল। বলেছিল, মরণকালে হরিনাম করছি সুরীন ঠারপো। শহরে থাকো, দশরকম জানো। অভেটার কোনও গতি যদি তুমি করতে পারো, কোরো।
সুরীনের মনে হয়, সে একটুও মিথ্যে বলছে না। যেন সত্যি সত্যি প্রমীলার গলায় কথাগুলি শুনতে পাচ্ছে সে। তা ছাড়া অভয়ের অমঙ্গল চিন্তা নেই এর মধ্যে। অকল্যাণের বিষয়ও নয়। তার প্রতিবেশিনী শৈলর একটি ছেলে চাই। মেয়ে নিমিকে বিয়ে দিয়ে সে ঘরে রাখবে। শহরের আশেপাশে, চেনা পরিচিত যারা আছে, তাদের পছন্দ নয় শৈলবালার। একটি ভাল ছেলে চাই। তার। যে কাজ কর্ম করবে, নেশাভাঙ করবে না, জুয়া খেলবে না। অন্য মেয়েদের কাছে যাবে না। ঘর গৃহস্থি করবে মনোযোগ দিয়ে, ছেলেপুলে নিয়ে সংসার করবে।
সেদিক থেকে, অভয়কে নজরে লেগেছে সুরীনের।
মায়ের কথা শুনে অভয় বলেছে, এ সব কথা কখনও মনে হয়নি খুড়ো।
মনটন খারাপ হলে, গাঁ ছেড়ে চলে গেছি দু দিনের জন্যে এখেনে সেখেনে। দু একবার তিন চাকার রিকশা টানবার ফিকির করেছি। আবার চলে এসেছি। আমার রাস্তা ভিন্ন।
-জানি, তুমি গান বাঁধো, গান গাও।
মান্যিগণ্যি আর সহবত জানে অভয়। বলেছে সুরীনকে, সে আজ্ঞে তোমাদের দশজনার কিরপা সুরীন খুড়ো! তা, জীবনের আগে পাছে টান নেই, ওই নিয়েই কাটিয়ে দেব জীবনটা।
–তাতে হয় না অভয়। ওটা তোমার প্রাণের সাধ বুঝলাম। কাটাতে পারছ কোথায় বাবা। তোমাকে পেটের জন্যে পরের জমিতে লাঙল চষতে হয়, চাকরান খাটতে হয়। দশটা বাড়িতে নানান রকম কাজ করতে হয়। শুধু গান গেয়ে পেট চলার টাইম চলে গেছে।
কী চলে গেছে বললে?
–টাইম, টাইম মানে দিনকাল। আবার কলকারখানার হাজিরার টাইমও হয়, বুঝলে না?
–হ্যাঁ, কথাটা শুনেছিলাম কিনা আগে।
–তা যা বলছিলাম, একটু থিতু হয়ে বসতে হবে, বুঝলে। মানে কথা, গান করবে সবই করবে, কিন্তু ঘর সংসারও তো করতে লাগবে, না কী?
অভয় অবাক হয়ে বলেছে, আমার ঘর সংসার?
–হ্যাঁ গো, তোমার। কেন, হতে নেই?
হতে আছে, কিন্তু হয় কেমন করে, তা জানিনে।
বলে দু চোখ ভরে বিস্ময় সংশয় অবিশ্বাস নিয়ে তাকিয়ে থেকেছে দূরে। তারপর নিঃশব্দে হেসে উঠেছে আপন মনে।
সে হাসি দেখে, সুরীনের বুকের মধ্যে টনটন করে উঠেছে। এমন মানুষকে লোকে পাগল বলে।
বলতে পারে। জীবনের যে সোজা পথ দেখেনি, সমতল দেখেনি, খানা-খন্দ-নালা ঘেঁটে চলেছে, প্রাণের তলায় যার অনেক আগুন, লোকে তাকে পাগল বলে। ঘরের ফাঁদ এড়িয়ে সে বৈরাগী হয়ে জীবন কাটাতে চায়। একদিন সুরীনও তাই চেয়েছিল। তবু গান গাইতে, বাঁধতে জানত না। অনেক জায়গায় ঠেকতে ঠেকতে, শেষ ঠেকেছে ভামিনীর ঘরে।
সুরীন বলেছে, ঠিক কথা বলেছ বাবা, কেমন করে হয়? থিতু হয়ে বসা বড় কঠিন জিনিস। চাইলেই বা দেয় কে। তা তোমার এটি ব্যবস্থা আমার হাতে রয়েছে, তাই বলছি। মনের মতো। একটি ছেলে পেলে, নিজের মেয়ে ঘর, সব দিয়ে যেতে চায় একজন।
–মনের মতো ছেলে?
–হ্যাঁ। চলো, মন না চায়, দেখে শুনে ঘুরে চলে আসবে।
গলা নামিয়ে বলেছে অভয়, শুনে আমার মন বড় আনচান করে উঠছে খুড়ো।
করবে বইকী, করা উচিত। তাদের দরকার, তোমার হলে ভাল হয়, মাঝখান থেকে আমি মিলিয়ে দেবার মানুষ মাত্তর।
অভয় কথার জবাব না দিয়ে গুনগুন করে গেয়েছে,
বলেছিলে মনের মতো,
সেই ভাবেতে ছিলাম রত।
 এত কথা মনে ফেঁদে
(এবার) একলা বসে মরি কেঁদে।
মনের যে নাই কোন শর্ত।
গেয়েই লাফ দিয়ে উঠে গলা ছেড়ে বলেছে, ও সব আজ্ঞে আমি কথাটথা দিতে পারব না এখন। গুরুদেবের সঙ্গে কথাবার্তা বলে দেখি, যা বলে তাই হবে। বলেই হনহন করে চলে গেছে। যন্ত্র-ঘাঁটা মানুষ সুরীন। একটু রুষ্ট হয়ে উঠেছিল। তারপরে আবার সামলে গেছে। ডাকলে দশটা ছেলে আসবে এখুনি ছুটে। তা চায় না সুরীন।
.
কিন্তু গেল কোথায় অভয়। দিঘির পাড়ে তো তাদের চিহ্নও নেই। গুরু শিষ্য কি আর একসঙ্গে ঘুপচি অন্ধকারের লীলায় মেতেছে।
জগা আর মদন অস্থির। সুরীনের রক্তেও দোলা লাগছে। এখনও লাগে, চিরকালই লাগবে হয়তো। শ্যামরায়ের দোলমেলায় আসা তার জীবনটাকে একবার পিছন ফিরে দেখে যাওয়া।
এখানে ওখানে মেয়ে পুরুষের চাপা গলার হাসাহাসি। আর অস্পষ্ট ছায়াগুলির সব বিচিত্রভাবে নড়াচড়া। দেখেশুনে রক্তের মধ্যে জ্বলে চিনচিন করে। দাউ দাউ করে জ্বলার মতো আগুন আর নেই।
এক জায়গায় গোল হয়ে বসেছে অনেকে। মাঝখানে বসেছে একজন চোলাই রসের ভাঁড় নিয়ে। ঠাওর করে দেখল সুরীন, সেখানে অভয় আর তার গুরু, কেউ নেই। টিমটিম করে একটি হ্যারিকেন জ্বলছে। মদ মেপে মেপে দেওয়ার সময় মদওয়ালা হ্যারিকেনটি উসকে দেয়, তারপর আবার দেয় নিভিয়ে। যদিও গ্রামের চৌকিদার আর আবগারি দলের লোকও বসে আছে সেখানে গিয়ে। তবু, কাজটা তো বে-আইনি।
হ্যারিকেনের আলোয় দেখা গেল, দুটি মেয়েও বসে আছে অদুরেই। পুরুষ সঙ্গী নেই। অপেক্ষায় আছে।
সুরীন ডেকে নিল একটিকে। মদ খেল সবাই বসে বসে। মেয়েটি একটু কম খেল। প্রথম জগা বলল মেয়েটিকে, চিনে রাখো আমাদের সুরীনদাদাটিকে, বুইলে। মেয়েটি হেসে বলল, চিনছি।
মদন হিহি করে হেসে গা ঘেঁসে বসল মেয়েটির। বলল, আমাদেরও ছিটেফোঁটা চিনো তা বলে।
মেয়েটি তেমনি হেসে বলল, তাও চিনছি।
সুরীন তাকাল মেয়েটির দিকে। তারপর চারজনে গিয়ে বসল একটি গাছ তলায়।
জগার নেশাটা তাড়াতাড়ি চড়েছে। বলল, সুরীনদাদা, তুমি অভেকে সঙ্গে নিতে চাও, আমাদের নয় কেন গো?
সুরীন বলল, তোর কি বাপ ছিল না?
–তা হলেই নেবে?
–হ্যাঁ।
–তবে নেই।
–উঁহু, ওরকম হলে হবে না। যার তিন কুলে কেউ নেই, সে রকম ছেলে চাই। তোর বউ আছে, তুই পালিয়ে আসবি।
বউ নিয়ে যাব। আমাকে নিয়ে চলো।
বউ থাকলে হবে না। কুকুর একটা থাকলেও হবে না।
কিছুক্ষণ পরে, কাছেই অভয়ের গলা শোনা গেল। সুরীন উঠে গেল সেখানে। দেখল, ভটচায আর অভয় বসে আছে।
ভটচায বলল, কে?
–আমি সুরীন ঠাকুরমশাই।
ভটচায প্রায় মহাদেব হয়ে বসে আছে। পায়ের কাছে বসে আছে অভয়। সামনে একটি ভাঁড়। ভটচায বলল, বোসো সুরীন।
সুরীন বসল। অন্ধকারে মানুষ দেখা যায় না। কিন্তু আলাপে কোনও অসুবিধা নেই। ভটচায বলল, তোমার তো শুনি খুবই বাড়বাড়ন্ত। অভেকে নিয়ে যেতে চাও?
–হ্যাঁ।
নিয়ে যাও। কী হবে এখেনে পড়ে থেকে। একটু দেশবিদেশ মানুষজন দেখুক। গান গেয়ে আজকাল আর পেট চলে না। তবে, ছোঁড়া একটু বেশি ভাল। ওই যে বলে না, যাদের যত ছেদা, তাদের তত ঢাকা। ব্যাটাচ্ছেলেকে দ্বিতীয়ভাগের পাঠ শিখিয়েছি, কিন্তু মদ ধরাতে পারিনি।
সুরীন তাতে খুশি, কিন্তু ভটচাযের সামনে প্রকাশ করা যায় না।
মাঝখান থেকে অভয় চোলাই মদের ভাঁড়টা তুলে, চোঁ চোঁ করে খেয়ে ফেলল অনেকখানি। ভাঁড় নামিয়ে বলল, নেও, গুরুঠাকুর, হয়েছে? মদ খেলাম, সুরীন কাকার সঙ্গে চলেও যাব। তোমার হিদয়টুকু তাতে জুড়াবে তো। বলে, উঠে হন হন করে চলে গেল।
সুরীন বসে রইল হাঁ করে। ভটচায অট্টগলায় হেসে উঠল। বলল, দেখলে তো সুরীন। ব্যাটার বাপ কে ছিল, আমি তাই ভাবি।
ভটচাযের কথা আর হাসি শুনে বুঝল সুরীন, লোকটা ভালবাসে অভয়কে।
ভটচায আবার বলল, ছোঁড়া কথা বানায় ভাল, গলাটিও মিষ্টি। কিন্তু কপালে জুটবে শেষে ভিক্ষে। নিজেকে দিয়ে তো বুঝতে পারছি। ঘরে এখনও আমার দুটো মেডেল আছে। ভিক্ষে করে মরার চেয়ে বেঁচে থাকা ভাল, নিয়ে যাও। আমাকে এসে বলছিল, না যাবার মন নিয়ে। বলেছি, চলে যা। মনের জিনিস কেউ কেড়ে নিতে পারবে না। তাইতেই আরও রাগ হয়েছে আমার ওপর। তা, বিয়ে দেবে ওর?
–হ্যাঁ।
–ওর জাত জন্ম নেই, কোথায় মেয়ে পাবে?
–যে মেয়ের জাত জন্ম নেই, সেই মেয়েই পাবে।
-বেশ্যার মেয়ে?
–হাফ গেরস্থ।
ভটচায বলল, ও-ই হল। বাড়ি ঘর আছে?
সুরীন বলল, কোনওরকম।
যে রকম দিনকাল পড়েছে, কোনওরকম আমাদের হলে আমরাও আজকে ছাড়তে পারিনে।
তা জানে সুরীন। সে চটকলের মিস্তিরি। তবু, জিভ কেটে, কানে আঙুল দিয়ে বলল, ছি, ছি, তা কি হয়!
.
০২.
পরদিন অভয়ের দেখা নেই। আতি গয়লানী বলল সুরীনকে, অভয় আজ যাবে না, বলতে বলেছে। আজ শ্যামরায়ের থানে গান হবে, তা এই পেথমবার অভয় কবি গাইবে। কাল যাবে বলেছে।
এর উপরে সুরীনের কথা চলে না। জীবনে এই প্রথমবার অভয় আসরে নামতে যাচ্ছে। এখানে বাধা দেওয়া যায় না। পরিবর্তে একদিন বেশি থেকে যাওয়া যায়।
কিন্তু সারাদিন পাড়ার মধ্যে কৈফিয়ত দিতে দিতে প্রাণ গেল সুরীনের। অভেকে নাকি তুমি নিয়ে যাচ্ছ? প্রমীলার ছেলেটাকে। আ মরণ! কার যে কখন কপাল খোলে। নইলে লক্ষ্মীমন্ত সুরীন কেন সঙ্গে নিয়ে যেতে চাইবে।
সন্ধ্যাবেলা সুরীন গেল শ্যামরায়ের মন্দিরের মাঠে। আজকের আসর একটু তাড়াতাড়ি বসেছে। মুকে তুবড়ির বাজি পোড়ানো নেই আজ।
ঢাকে কাটি পড়েছে এর মধ্যেই। আসরে লোক জমেই আছে।
আমদাবাদের কবিয়াল শরত সাঁতরা দাঁড়াল। শরত শুধু নামকরা নয়, তার ভালমানুষি কথার-বিষেরই দাম। বয়স হয়েছে। তা ছাড়া সম্পন্ন চাষি, তাই এখনও এদিক ওদিক যাতায়াত করে।
নিতাই ভটচায়ের কাছেই বসেছে অভয়। ভটচাযেরই একটি পুরনো হাফশার্ট আর ধোয়া ধুতি পরেছে সে। ঘাড় পর্যন্ত চুল নিভাঁজ করে আঁচড়েছে তেলে জলে। গলায় পরেছে মালা।
শরত উঠে প্রায় আধঘণ্টা ধরে, তেত্রিশ কোটি দেবতার আর গুরুর বন্দনা করল। তারপর অভয়ের দিকে তাকিয়ে তার চোখ দুটিতে ধূর্ত শিয়ালের হাসি উঠল ঝিকিয়ে। গান গেয়ে বলল, শ্যামরায়ের দোলে, গান গাইব বলে, বড় আশায় এসেছি। এখানকার উঁচুনিচু সকল মানুষের কুল ভাল, সমাজ শিষ্ট। অভয়পদ তার নাম ধাম বলুক, বংশ পরিচয়, বাপের পরিচয় দিক, তবে আমি গাইব। অজ্ঞাতকুলশীলের সঙ্গে আমি গান করিনে।
হঠাৎ একটা চিৎকার শোনা গেল। দেখা গেল, ভটচায চেঁচাচ্ছে অভয়কে ধরে। অভয় আসর ছেড়ে চলে যাবার জন্যে জোর করছে। ভটচায বলছে, বোস বলছি হারামজাদা।
আসরেও গুলতানি উঠল। অভয় বসতে আবার থামল। দেখা গেল, ভটচায অভয়কে চেপে ধরে কী সব বলছে।
শরত বসল, কিন্তু অভয় ওঠে না। কই, কী হল গো!
ভটচায প্রায় ধাক্কা মেরে উঠিয়ে দিল অভয়কে। তখন আর চুলের বাহার নেই, টানা হেঁচড়ায় জামাটিও ছিঁড়েছে। ছেঁড়া মালা কোন ধুলোয় গেছে লুটিয়ে। ডুম ডুম করে উঠল ঢাক। মনে হল যেন ঢাকের প্রহার অভয় নিজের পিঠে নিয়ে দাঁড়িয়ে আছে মাথা নিচু করে। অসহায়, পরিচয়হীন বিরাট প্রস্তর মূর্তিটা দাঁড়িয়ে আছে ঘাড় ভেঙে। শত শত কৌতূহলিত বিদ্রুপাত্মক চোখের সামনে, অপমানে ঘৃণায় শক্ত হয়ে গেছে।
ভটচায হুঙ্কার দিল, গা, গা না। বলে নিজেই উঠে দাঁড়াল আসরে। তার পরে নিজেই ঢাকের তালে তালে তোল দিল, শ্যামরায়ের কাছে, জগত বাঁধা আছে। তুই গা তাঁর নাম করে, ভূত প্রেত পালাবে দূরে। কৌরব কুল কীসে মরে? যখন ধর্মের কল বাতাসে নড়ে।
অভয়ের গলা শোনা গেল। কিন্তু মানুষ বড় বিচিত্র। মরা গোরুর মাংসে, মাছির মতো তাদের টিটকারি ভন ভন করে।
অভয় গেয়ে বলল, শ্যামরায় ছাড়া ওর আর ভজবার দেবতা নেই, তাই বন্দনা করল। গুরু ওর অনেক, তাই ভটচাযকে, শরত সাঁতরাকেও বন্দনা করল। সাঁতরা কেন গুরু? না, মনে করিয়ে দিয়েছে একটা কথা। কী? না…।
তবু গলা চড়ে না অভয়ের। ঢাকের বোল চড়া। সে গাইল একটু টেনে টেনে,
বলে গেছেন কবি ব্যাসদেব
কন্নেরও বাপ ছিল।
এইটুকু ধুয়া রেখে গাইল,
জগতের জন্মদাতা, ব্রহ্মা পিতা,
জন্ম দিলেন মানুষেরে।
তিনি আদি ছেলের আদি পিতা
নাই অন্যথা
এর বাড়া এর বাপ নাই রে ॥
তিনি আপনার পিতা, আমার পিতা,
সবার পিতা, কবির পিতা,
 ও ভাই মানব জনম সার্থক হল।
কন্নেরও বাপ ছিল।
কিন্তু জমতে চায় না। শরত সাঁতরার টক-ঝাল-নোনতার মধ্যে এ যেন কেমন পানসে পানসে লাগে। শতর যেদিকে স্রোতের ঢল বইয়েছে আসর সেদিকে নেমে গেছে। তাকে টেনে ভোলা দায়। অভয়ের গলা বন্ধ হয়ে আসে, ঘাম ঝরে সর্বাঙ্গে। তবু গায়,
ইংরাজের যীশুখিরিষ্ট, মহা ইষ্ট
কী আছে তাঁর বাপের পরিচয়,
তিনি সাদার পিতা, কালার পিতা,
তাঁহারে গড় করি মহাশয়।
কিন্তু ভটচাযের এত শেখানো অস্ত্র দিয়েও অভয় দাগ কাটতে পারল না। সভায় গণ্ডগোল লেগে গেল।
ভটচায উঠল। হাতজোড় করে অভয়ের হয়ে গান চালাবার অনুমতি চাইল। শরত সাঁতরা অনুমতি দিল, অনুমোদন করল সভা। মুখ ঢেকে বসল অভয়। জীবনে এই তার প্রথম আসরে নামার আদিপর্ব।
পুকুরের গা ছাড়া পানা যেমন ধীরে ধীরে জমে, ভটচাযের আসরে নামায় সভা তেমনি ঘন হল আবার।
ভটচায প্রথমেই গাইল,
হায় একী হাল, কী কলিকাল!
বেড়ে মজা দেখালি মা।
শরতকে আঙুল দিয়ে দেখিয়ে বলল,
আসরেতে দাঁড়িয়ে বাপ,
ছেলেকে বলে বেজন্মা।
হায় কলিকাল…!
আসরের নেশা চড়ল। মড়ার রক্ত পেল মাছিরা। তারপর,
অভয়ের বয়স কুড়ি বছর।
তার আগের বছর…
তার আগের বছর, দশমাস দশদিন আগে
প্রমীলার ঘরে শরত জাগে
জানে এই শর্মা ॥
ছেলেকে বলে বেজন্মা।
হায় কলিকাল…!
উল্লাসে, হুল্লোড়ে, হরিধ্বনিতে উন্মাদ হল সভা।
শুধু মাথা তুলল না অভয়। সুরীন সেইটাই দেখল বারে বারে। পালটা-পালটি হল গানের, জিত হল ভটচাযেরই। গান শেষ হল।
শরত সাঁতরা এসে হাত ধরল অভয়ের। দেখেই অভয়ের দু চোখ জ্বলে উঠল। নিমিষে তার শক্ত লম্বা হাত তুলে সাঁতরার গালে মারল চড়। মেরেই হকচকিয়ে গেল একেবারে।
ভটচায ছুটে এল হা হা করে, আরে হারামজাদা, কী করলি, কী করলি তুই। মারলি?
বলে, ঢুলির হাত থেকে বেতের কাটি নিয়ে অভয়কে পিটল ভটচায। বলল, শালা, তোর জন্যে যে সাঁতরাকে আমি এত গাল দিলুম, তার কী?
মার খেল অভয় দাঁড়িয়ে। কিন্তু শরত সাঁতরা গাল খেয়েছে। অভয় যে সত্যিকারের অজ্ঞাতকুলশীল। সেই জন্যে আঘাতটাও তার সত্যিকারের।
এই অভয়ের আসরে নামার প্রথম দিন।
পরদিন ভোরবেলা অভয় নিজে গেল জগার বাড়ি। ডেকে তুলল সুরীনকে। বলল, কখন যাবে।
–এই তো, এখুনি ফাস্ট গাড়ি ধরতে হবে। তা তোমার জিনিস-পত্র?
অভয় খানকয়েক বই-খাতা দেখিয়ে বলল, সব নিয়েছি।
সুরীন তার মুখের দিকে তাকিয়ে বলল, তা বেশ।
অভয়কে নিয়ে চলে গেল সুরীন।
.
০৩.
বেলা প্রায় এগারোটার সময় শহরের মালিপাড়ায় এসে পৌঁছুল। উঠোনে দাঁড়িয়ে থেকে বলল সুরীন, কই লো ভামিনী, দ্যা কাকে নিয়ে এইচি।
সুরীনের একদিন দেরি হয়েছে। গলার স্বর শুনে ভামিনী মুখ ঝামটা দিতে গিয়ে থতিয়ে গেল। উঠোনের ওপর অভয়কে দেখে বলল, অ! এই বুঝি? এসো বাছা এসো।
অভয় উপুড় হয়ে প্রণাম করল ভামিনীকে।
যেন সাপ দেখে চমকে উঠল ভামিনী। থতিয়ে গিয়ে, দু পা পেছিয়ে বলল, ওমা, কোজ্জাব গো। একী, গড় করা কেন?
ভামিনী হাসবে না কাঁদবে, ভেবে পেল না। তার চল্লিশ বছরের জীবনে, কেউ পায়ে হাত দেয়নি। দেওয়ার দরকার হয়নি। তার জীবনের সীমানার মধ্যে, ও সব পাট কোনওকালেই ছিল না। নিজেরা প্রণাম করেছে ঠাকুর দেবতাদের উদ্দেশে, ব্রাহ্মণ পুরোহিতের পায়ে। কিন্তু এতখানি জীবনে তার পায়ে হাত দেওয়ার মানুষ জোটেনি।
সুরীন বলে উঠল, তা করুক না। ওটা অল্যাজ্য তো কিছু হয়নি।
ভামিনীর সঙ্গে সুরীনের একবার চোখাচোখি হল। কীসের একটু ইশারা ছিল সুরীনের চোখে।
ভামিনী আর কোনও কথা বলল না।
অভয় বলল, সুরীনখুড়োর ইস্তিরি, বয়সে কত বড়, গড় না করলে চলে?
ভামিনী একবার তীক্ষ্ণ চোখে তাকাল অভয়ের দিকে। দেখে নিল, কথার মধ্যে আসলে কোনও খোঁচা আছে কিনা। কেন না, সুরীনের ইস্তিরি কেউ বলে না তাকে।
কিন্তু অভয়ের ভাবসাব দেখে, উলটে ভামিনীর হাসি পেল। একটু যেন কেমন লাগে। পাগল নয় তো।
দাওয়ার ওপর মাদুর পেতে দিল ভামিনী। বলল, এসো, বোসো।
সুরীন বলল, হ্যাঁ, বসো বাবা। একটু জিরিয়ে নাও, তারপর হাত মুখ ধুয়োখনি। একটু চা খাবে?
গতকাল রাত্রের গ্লানিটা এখনও যায়নি অভয়ের। নতুন জায়গায়, নতুন শহরে ও মানুষের মধ্যে এসেও, সাড়া পড়েনি তার প্রাণে। যেন আপন-জন, সাধ-আহ্লাদ, সব কিছু ছেড়ে, সে নির্বাসনে এসেছে।
চা খাওয়ার অভ্যাস নেই অভয়ের। কিন্তু না খেয়েছে তা নয়। ঘাড় নেড়ে জানাল, খাব।
সুরীন ঘরের মধ্যে গেল। ভামিনী এসে ফিসফিস করে বলল, মাথা খারাপ নাকি?
সুরীনও চাপা গলায় বলল, না, মাথা ভালই। ছেলেও খুব ভাল। তবে একটু ওই রকম। গাইয়ে মানুষ তো। কথা একটু মাজা ঘষা। দশজনের চেয়ে ওইখানে তফাত। তবে মনটা খুবই ভাল। এখন তোরা যদি খারাপ না করে দিস, তবেই—
অর্থপূর্ণ দৃষ্টিতে তাকিয়ে, ঠোঁট টিপে একটু হাসল সুরীন।
ভামিনী চাপা গলায় ঝেজে উঠল, মরণ! মুখে আগুন তোমার।
সুরীন নিঃশব্দে হেসে উঠল। বলল, তার ওপর কাল রাতে বড় মারধোর খেয়েছে ছেলেটা।
ভামিনী বিস্মিত হয়ে বলল, ওমা! কেন?
সুরীন চুপিচুপি গলায় গানের আসরের ঘটনা বলল। বলল, নিতে ভটচায বড় জবর মার মেরেছে ছেলেটাকে।
শুনে কয়েক মুহূর্ত হাঁ করে রইল ভামিনী। নতুন কৌতূহলে, সে উঁকি মেরে আবার দেখল একবার অভয়কে।
সুরীন গলা বাড়িয়ে বলল, তা লে, একটু চা টা দে।
ভামিনী কয়েক মুহূর্ত চুপ করে, মুখখানি গম্ভীর করল। কিন্তু গম্ভীর মুখে চাপা গলায় কথা বলা বড় মুশকিল। তাতে গাম্ভীর্য বজায় থাকে না যেন।
তবু বলল ভামিনী, ছেলেটার জামাকাপড় কোথায়?
সুরীনও গম্ভীর হল। বলল, নেই!
ভামিনী বলল, জামাকাপড় নেই, কাজকর্ম নেই। তবে কি ঘরে বসিয়ে পুষবে নাকি?
ঘরের বউ হোক আর বাইরের বউ-ই হোক, মন ওই একটিই। ভামিনী ও কথাটা না বললেই বরং অবাক হত সুরীন। বলল, সে ব্যবস্থা হবে, তোকে ভাবতে হবে না। আমার ঘরে থাকবার জন্যে তো আসেনি। তোর একটা মেয়ে থাকলে না হয় তাই করতুম। এখন যা, চা করে নিয়ে আয়, কথা পরে হবে।
ভামিনী যাবার আগে বলে গেল, তার চেয়ে, যার হবু জামাই, তার বাড়িতে তুললেই পারতে, এখানে কেন?
সুরীন ক্রুদ্ধ চোখে তাকিয়ে রইল খানিকক্ষণ। তারপর বাইরে, দাওয়ায় এসে বসল অভয়ের পাশে। অভয় মাথা নিচু করে বসেছিল।
সুরীন বলল, কী গো, লজ্জা টজ্জা করছে নাকি?
সুপ্তোত্থিতের মতো চমকে উঠল অভয়। বলল, এঁজ্ঞে না, লজ্জা করব কেন? ভাবছিলুম—চুপ করে গেল অভয়। সুরীন বলল, কী ভাবছিলে?
কালকের কাজটা আমার বড় অন্যায় হয়ে গেছে। সাঁতরাকে মারা আমার ঠিক হয়নি।
সুরীন বলল, আমি সেটা মানব না। তোমাদের আসরের অনিয়ম কতখানি হয়েছে জানিনে। কিন্তু সাঁতরা তোক ভাল নয়।
অভয়ের চোখ দুটি এমনিতেই একটু ভাব-তন্ময়। খানিকক্ষণ দূর আকাশের দিকে তাকিয়ে থেকে, যেন চুপি চুপি বলল, সুরীন খুড়ো, খোজঁকে খোঁড়া বললে তার কষ্ট হয়। মানুষে সেইটে বোঝে না! না বুঝুক, খোঁড়ার জ্বালা তাতে জুড়োয় না।
সুরীন বুঝল, ওই এক ভাবনা ছাড়া আর কিছু মাথায় নেই অভয়ের। বলল, তুমি যা জবাব দিয়েছ, সেটা কজনা পারে। আর হাত তুলে ফেলেছ, তাও সংসারে চলতে গেলে হয়ে যায়। কিন্তু এ সব তুমি এখনও ভাবছ? এটা তো ঠিক নয় বাবা।
–তা বটে। সুরীন খুড়ো, গুরুর আদেশে এই আমার পেখম আসরে নামা।
–ভালই তো। আগে তেতো, পরে মিঠে।
–কিন্তুন লোকে বলে, যার শুরু ভাল, তার শেষ ভাল।
বটে কথাই তো। খেতে তেতো হলে কী হবে, আসলে যে সেটাই ভাল। নইলে দশ ব্যঞ্জন, বেড়ে দেবার আগে, ওইটি দেয় কেন, বলো?
কথাটি মনে ধরল অভয়ের। দুই চোখে তার বিস্মিত খুশির ঝিকিমিকি। মুখের ভাব যেন অনেকখানি হালকা হয়ে গেল। বলল, হ্যাঁ এটা তুমি বেশ বলেছ সুরীন খুড়ো। নইলে দেয় কেন?
ভামিনী মুড়ি আর চা দিল সামনে।
সুরীন বলল, নাও, খাও। নতুন জায়গায় এয়েছ, একটু এদিক ওদিক দেখ।
অমনি অভয় বলে উঠল, হ্যাঁ, কিছু মনে কোরো না গো খুড়িমা। আমার তেমন ভালমন্দ জ্ঞান নেই।
ভামিনী ফিরে তাকাল। ঠোঁটের কোণে তার হাসি মিটমিট করছে। বলল, না, মনে আবার কী করব।
আবার বলল অভয়, সুরীন খুড়ো বললে, ভাবলুম, দেখি, একবার কপাল কে, কী আছে। এখেনে। তবে, কথায় বলে, তুকতাক ছ মাস, কপালের ভোগ বারো মাস। কপালে দুঃখু থাকলে, তাকে বাঁধবে কে?
ভামিনীর বারে বারেই হাসি এসে যায়। সঠিক কোনও কারণ নাই তার। অভয়ের ভাবভঙ্গি, কথা শুনলে আপনি হাসি পায়। বলল, কপালে দুঃখু কেন থাকবে। যে জন্যে তোমাকে নিয়ে এসেছে, তাতে তোমার ভালই হবে।
একটু আগেই ভামিনীর প্রতি সুরীনের মনটা যে বিরূপ হয়েছিল, সেটুকু কেটে গেল। ভামিনীর মুখ দেখেই বুঝতে পারল, মুখে যা-ই বলুক, ছেলেটাকে ভাল লেগেছে তার।
অভয় মুড়ি তুলতে যাচ্ছিল মুখে। ভামিনীর কথা শুনে বলল, সেটা হলফ করে বলা যায় না খুড়িমা। কপাল তো আমার।
সুরীনের মুখ দেখে ভামিনী চুপ করে গেল। কথা বাড়াতে চায় না সুরীন।
অভয় হঠাৎ সুর করে, নিচু গলায় গেয়ে উঠল,
জোনাকির আলো, দেখতে বড় ভাল
তাতে আগুন জ্বলে না।…
বাকিটুকু শেষ করে, থেমে গেল অভয়। সুরীন বলল, বাঃ বেশ কথা। তারপর?
ভামিনী বলল, গলাটিও মিষ্টি।
অভয় তাড়াতাড়ি বলল, বড় ভুল হয়ে গেছে সুরীন খুড়ো। ভুলে গেয়ে ফেলেছি।
ভামিনী আর সুরীন চোখাচোখি করে, চুপ করে গেল। অভয়ও নীরব। নীরবতাটুকুও আবার অভয়ের লজ্জার কারণ। সে মচ মচ করে মুড়ি চিবুতে লাগল।
ভামিনীর প্রাণে যে একটু দুঃখ না হচ্ছিল, তা নয়। তবু অভয়ের মধ্যে আত্মভোলা ছেলেমানুষি ভাবটি, থেকে থেকে হাসির উদ্রেক করছিল তার।
সুরীন বলল, তুই আর দাঁড়িয়ে রইলি কেন গো ভামিনী রান্না করে নিয়ে যা, অভয়কে নিয়ে আমি একটু ঘুরে আসি।
কয়েকটা টাকা সঙ্গে অভয়কে নিয়ে বেরুল সে।
সুরীনের বাড়ির মতোই আশেপাশে খান পাঁচ সাতেক বাড়ি। টালি ছাওয়া চাল, ছিটেবেড়ায় মাটি লেপা দেয়াল, হাত পা মেলবার মতো ছোট একটি উঠোন। সরু গলির একপাশে গঙ্গা, আর এক পাশে বাড়িগুলি।
এই বাড়ি কটি পার হয়ে, পশ্চিমে আরও অনেকগুলি বাড়ি। সেগুলি আরও ঘিঞ্জি। তবে সবই কাঁচা নয়, পাকা বাড়িও আছে দু একখানা। কিন্তু ছোটখাটো, ভাঙাচোরা পুরনো। তারপরে বড় বড় পাকাবাড়ি, সারি সারি চলে গেছে উত্তর দক্ষিণে। দোতলাই বেশি, তেতলাও আছে খান দুয়েক।
ঘিঞ্জি পাড়াটির দু পাশে, এখানে সেখানে কয়েকটি মেয়েমানুষ বসেছিল ইতস্তত। কেউ কথা বলছে, কেউ চুল এলিয়ে দিয়ে বসেছে, উকুন মারছে আর একজন।
একটু বেশি বয়সী একজন জিজ্ঞেস করল সুরীনকে, কাজে বেরোওনি মিস্তিরি দাদা?
সুরীন বলল, না ছুটিতে আছি। একটু দেশে গেছলুম, কাল জয়েন করব।
সবাই তাকিয়ে দেখল অভয়কে। সোজা চোখে নয়, চোখের কোণে তির্যক দৃষ্টি হেনে, ঠোঁট বাঁকিয়ে হেসে দেখল। কাপড় পরার ধরনধারণও একটু কেমন যেন তাদের। বাতাস নেই, কেউ টানা হ্যাঁচড়াও করছে না। তবু আঁচলগুলি যেন বেসামাল। সাজগোজার ব্যাপার নয়। চিলতে জামায় অনেকখানি খোলা গায়ে, সবাইয়ের শরীর কেমন একটু খোঁচা খোঁচা দেখাচ্ছে।
বর্ধমানে, কাটোয়ায়, গাঁয়ের মেলায় এ রকম মেয়েমানুষ অনেক দেখেছে অভয়, চেনেও। এ সব দেখে তার মনে কোনও বিকার হয় না। কিন্তু সুরীনকাকার বউয়ের সঙ্গেও কোথায় যেন একটি অস্পষ্ট মিল রয়েছে এদের সঙ্গে। কথাবার্তা ব্যবহারে নয়। খুড়ির সবটুকু চিনলেও, মানুষটিকে ভাল লেগেছে অভয়ের। হ্যাঁ, মনে পড়েছে, বাঁকা সিঁথিতে সিঁদুর আর কপালে খয়েরি টিপ। সামান্য জিনিস। কিন্তু মানুষকে কেমন যেন অন্যরকম দেখায়।
গাঁয়ে, তার বন্ধু নেয়ামত মাঝে মাঝে তাকে বাড়ি নিয়ে যেত, বিবিকে গান শোনাবে বলে। বিবি বেরুত অভয়ের সামনে। তার বাঁকা সিঁথের সোনালি রং আর কপালে কাজলের টিপ থাকত। কিন্তু সে যে নেয়ামত চাষির বউ, বোঝা যেত।
সেটা একরকম, এও আর একরকম। সেটার মধ্যে মুসলমান ঘরনিকে চেনা যায়। এখানে হয় যেন হাটের প্রত্যয়।
ঘিঞ্জি বাড়িগুলি পার হয়ে, একটি বড় বাড়ির পাশ দিয়ে, বড় রাস্তায় এসে পড়ল দুজনে। সেখানে গাড়ি ঘোড়ার ভিড়। সারবন্দি সাইকেল রিকশার মিছিল। আরও পশ্চিমে গঞ্জ, রাস্তার ওপরে বড় বড় দোকান-পাট। অভয় পড়তে পারে। দু চোখ ভরে বাংলা সাইনবোর্ড পড়ে গেল। প্যারাডাইস আর্ট গেলারীকে সে পড়ল, প্যারাডাইসো, আ-ট-গ্যালারি। নীচে লেখা আছে, স্টেজ, ড্রেস ও পেন্টার সুলভ মূল্যে পাওয়া যায়। তারপরেই দেশী মদের দোকান। রেস্টুরেন্ট, মনিহারি দোকান, মুদিখানা, তারপরেই ভুগি-তবলা-খোল, পাশে হারমোনিয়মের দোকান।
সুরীনের পিছনে যেতে যেতে সেখানে দাঁড়িয়ে পড়ল অভয়। খোল বাজানোটা ভাল রপ্ত আছে তার। শ্যামরায়ের এদিক নেই, ওদিক আছে। মুখুজ্জের নির্দেশে প্রতিদিনই খোল বাজিয়ে গান করেছে অভয়। ডুগি তবলাতে কোনওদিন হাত পড়েনি তার। জীবনে কয়েকবার হারমোনিয়ম টিপেছে। কিন্তু সুরের দিশা পায়নি।
সুরীন ফিরে বলল, কই, এসো।
মনে মনে হাসল সুরীন। মুখে বলছে, ভুলে গান গেয়ে ফেলেছে। গানের সরঞ্জাম দেখলে, সেখান থেকে আর পা উঠছে না ছেলের।
অভয় বলল, বদ্ধোমানের চেয়েও এ শহরখানির রং চং বেশি দেখছি।
সুরীন হেসে বলল, বড় জবর রং বাবা। চোখ কানা হয়ে যায়। এ শহরের আর এক নামই হল রং-এর শহর, বুয়েচ? সেজন্যে, তিনটি চোখ দরকার এখেনে।
খানিকটা অবুঝের মতো হেসে বলল অভয়, অ। তাই বুঝিন?
হ্যাঁ বাবা।
তারপর রেডিয়োর গান শুনল অভয়। আগেও শুনেছে বর্ধমানে। গাঁয়েও শুনেছে। বাবুদের বাড়িতে ব্যাটারিতে রেডিয়ো শোনা যায়।
অভয়ের মনের গুমোট কেটে গেল অনেকখানি। মহামায়া অপেরা পার্টির সামনে দাঁড়িয়ে দেখল, ছোট ছোট ছেলেদের মহড়া চলছে নাচ গানের। পায়ে ঘুঙুর বেঁধে সবাই নাচছে আর গাইছে,
চোখের কোণে আঘাত হেনে
যেয়োনা গো, যেওনা।
অভয় বলল, এই বড় বড় বাড়ি-দালান কীসের খুড়ো?
সুরীন এক মুহূর্ত চুপ করে থেকে বলল, মেয়েমানুষের বাড়ি, মানে কথা, বেবুশ্যেদের।
এবার অভয়ের বাক্য হরে গেল। এত বড় বড় বাড়িতে শুধু বেবুশ্যেদের বাস! যেন পুরোপুরি বিশ্বাস করতে পারেনি, এমনি চোখে তাকাল অভয়। তারপর বাড়িগুলির দিকে ফিরে তাকাল নতুন চোখে। ইতিমধ্যে বারকয়েক দোতলার বারান্দায়, জানালায় দু একটি মেয়েমানুষকে চোখে পড়েছে। কিন্তু একবারও বুঝতে পারেনি। বড় মানুষের বাড়িই ভেবেছে। ভেবেছে, তাদেরই ঘরের। মেয়েছেলে। ওই যে দেখা যায়, নীলাম্বরীর আঁচল এলিয়ে রেলিং-এ ঝুঁকে দাঁড়িয়ে আছে মেয়েমানুষটি, গলায় সোনার হার, কানে দুল, হাতে একরাশ চুড়ি। সেও তবে বেচা-কেনার পশরা।
সুরীন ডাকল, এসো অভয়পদ।
সামনেই একটি কাপড়ের দোকানে তাকে ডেকে নিয়ে তুলল সুরীন।
অভয় বলল, কী হবে?
–তোমার একটি জামা, আর একটি কাপড় কিনব।
অভয়ের মনটা আনন্দে ভরে উঠল, কিন্তু অস্বস্তি হল তার দ্বিগুণ। এই সমস্ত আত্মীয়তার ব্যাপারটা এখনও পরিষ্কার হয়নি তার কাছে। সুরীনকে সে চেনে, গাঁয়ের দশজনের কাছেও শুনেছে। অনেক কথা। তবু নিজের অধিকার সম্পর্কে অভয়ের খুতখুতুনি যেতে চায় না। বলল, থাক না, দু দিন পরে হলেও চলত।
সুরীন শান্ত হেসে বলল, তা কি চলে কখনও বাবা! এখন হয়তো তোমার মনে দশরকম গাইছে, পরে আর তা থাকবে না। কিন্তু আমি তোমাকে ঘরে এনে তুলেছি। দু পাঁচজন লোক আসে আমার বাড়িতে। তোমার একটি জামা কাপড় থাকবে না, সে কী হয়? আর…যখন তুমি রোজগার করবে, হাতে পয়সা পাবে, তখন শোধ দিয়ে, তা হলেই হবে তো?
অভয় আর কিছু বলল না।
দশ হাত একখানি মাঝারি ধুতি নিয়ে সুরীন বলল, কেমন জামা নেবে বলো তো? সাট না পাঞ্জাবি?
–সে আবার কী?
–এই আমার মতো নেবে? গলায় এই কলার, না এটি ছাড়া।
অভয়ের চোখের সামনে ভেসে উঠল শরত সাঁতরার পাঞ্জাবি। নিতাই ভটচাযও যখন আসরে নামত, সে রকম জামাই গায়ে দিত। বলল, ওটা ছাড়াই হোক।
অর্থাৎ কলার ছাড়া, পাঞ্জাবি চায়। লংক্লথের রেডিমেড পাঞ্জাবি সুরীন কিনল।
দোকান থেকে বেরিয়ে অন্য রাস্তা ঘুরে বাড়ি ফিরে এল দু জনে।
শৈলবালা আর ভামিনী ছিল উঠোনে। ভামিনী বলল, ওই যে, এসেছে।
মধ্যবয়সী শৈলবালা, বিধবার বেশ। মোটাসোটা মানুষ, কেমন একটু অপলক দিশাহারা চাউনি।
সুরীন বলল, এই যে, শৈলদিদি, এয়েছি? এই আমাদের অভয়।
শৈল অভয়কেই দেখছিল। ঠিক অনুমান করতে পারছিল না, মানুষটি কেমন! বলল, অ!
সুরীন অভয়কে বলল, তোমাকে শৈলদিদির কথা বলেছি তো, এই সেই।
অভয় নত হয়ে প্রণাম করল শৈলকে। শৈলও প্রায় ভামিনীর মতোই হা হা করে উঠল, না গো। বাবা, না না। এ পায়ে হাত দিয়ো না, ছি!
সুরীন চাপা গলায় প্রায় ধমকে উঠল, আঃ, ও কী কথা শৈলদিদি। তোমার জামাই হবে, পায়ে হাত দেবে না?
শৈলবালার দু চোখ ফেটে জল এল। ফিসফিস করে বলল, সারা জীবন আঁধারে থেকে, ছি ছি। ছাড়া আর কী বলব আমি। আমার যে সবই ছি ছি!
.
০৪.
সুরীন দেখল, শাশুড়ি জামাইয়ে মিলবে ভাল। শৈলদিদিও যেমন পাগল, অভয়ও তেমনি আর এক পাগল।
শৈলকে চেনে সে অনেকদিন। অভয়কেও চিনেছে হালে। অবশ্য তফাত একটু থাকবেই। কেন না, দুজনের জীবনধারার রীতিনীতি আলাদা ছিল। অভাবকে চেনে অভয়, ক্ষুধা কাকে বলে। সেটা বোঝে মর্মে মর্মে। কিন্তু সংসারের সেইটাই সবচেয়ে বড় পরিচয় নয়। সংসারের আর একটি বড় পরিচয়, অভয়ের গান। নদীতে স্রোত আছে, ঢেউ আছে, সেটা এক কথা। তা ছাড়াও আছে দহ এবং ঘূর্ণি। নদীর সুদীর্ঘ পথে সে যে কোথায় ওতপেতে আছে হিংস্র থাবা বাড়িয়ে, সেটা ঠাহর। করা বড় কঠিন।
লোকে খাটিয়ে নিয়ে খেতে দেয় না, সেটা অভয় বোঝে। সাঁতরা কবিয়ালের মন বোঝে নি অভয়, তাই মেরে বসেছে।
প্রাণের বশে চলে অভয়, বুদ্ধির বশে চলে না। এ সব মানুষ জীবনভর দুঃখ পায়। কেননা, এরা প্রাণ খুলে হাসে, কাঁদেও প্রাণ উজাড় করে। ঘৃণা করে রুদ্র হয়ে, ভালবাসে গোলামের মতো। সেজন্যে এরা শত অভাবের মধ্যেও দুটি পয়সা জমিয়ে, এক চিমটি কেনার কথা ভাবে না। সেই সময়টা বসে বসে গান বাঁধে।
অভয়ের সঙ্গে শৈলবালারও এক রকমের মিল রয়েছে।
ভামিনীর আগে শৈলবালার সঙ্গে সুরীনের চেনাশোনা। আজ সে প্রকৃত ঘাটে এসে উঠেছে কি বোঝে না। বছর বাইশ আগে সুরীনের জীবন তখনও পুরোপুরি অঘাটে ঘুরে মরছিল। রোজগার। করে বটে, মন বসাবার ঘর নেই। জোয়ান বয়স, রক্তের টানেই যেত শহরের বারোবাসরে। সরকারি কার্ড নিয়ে শৈলবালা তখন দেহের ব্যবসা করে। বয়স তখন শৈলর বাইশ-চব্বিশের মতো।
এই যে বসে বসে শৈল এখন প্যাঁচাল পাড়ছে, দেখে মনে হয়, আজও সেই শৈলই বসে আছে। যেন। আগের তুলনায় মোটা হয়েছে বটে। বয়সও হল পঁয়তাল্লিশ-ছেচল্লিশ। কিন্তু কটা রংটি আছে ঠিক। চোখ দুটি তেমনি ছেলেমানুষের হারিয়ে যাওয়ার মতো দিশেহারা। তার মধ্যে একটি কিশোরী মেয়ের আবেশ মাখানো চোখে। ভামিনীদের মতো কোনওদিনই তাকে বারোবাসরের
মদমত্তা নাগরী বলে মনে হতো না। . যৌবনের অভাব ছিল না তার শরীরে। শেষপ্রান্তে এসে আজও যৌবন না-ছোড়বান্দা। মেয়েমানুষের প্রতি যে-পুরুষের স্বভাব-টান আছে, তারা এখনও শৈলবালার কাছে কাছে ঘোরে। কিন্তু তখন এবং এখন, সব সময়েই একটি গৃহস্থ আটপৌরে মেয়ের মতো মনে হয় তাকে। ছিটেফোঁটা রূপের সঙ্গে যৌবন যে তার ছিল, সে-বিষয়ে সে কেমন যেন বরাবরই অচেতন। কিংবা বেশি সচেতন, তাই রেয়াত করেনি। কিন্তু সেটা মনে হয় না তাকে দেখে।
দেহ বিক্রি করতে এসে, সোহাগ কেড়ে দাম বাড়াবার ছলনাটা রীতি। শৈলবালার সেটাও রপ্ত ছিল না। সবাই তাকে বোকা মেয়েমানুষ বলেই জানত। বাড়িউলি বলত, সাজগোজ করেও তুই দেখছি একটা মড়া। কে কত দাম দেয়, তোর সময় কাড়ে, সেটাও আন্দাজ পাসনে। মিছিমিছি এ রাস্তায় আসা কেন বাপু।
কথাটা মিথ্যে নয়। শৈলকে দেহোপজীবিনী হিসেবে মনে হয়, বোধশোধ নেই যেন। এ জীবনে আনন্দ না থাক, নিরানন্দ থাকার কথা নয়। শৈলকে দেখে সেটুকু অনুমান করা দুঃসাধ্য ছিল।
সুরীন যেদিন প্রথম তার ঘরে গিয়েছিল, সেইদিন ফিরে যাবার সময় শৈল তাকে বলেছিল, আবার এসো।
কথাটি শৈল সবাইকেই বলত। খুবই যান্ত্রিক ভাবে বলত। বোঝা যেত, কথাটি শেখানো। এমনিতেই কেমন যেন সুরীনের খাপছাড়া লাগছিল মেয়েটিকে। কথা শুনে তার মেজাজটাই। গিয়েছিল বদলে। মনে হয়েছিল রাতটা ব্যর্থ হয়ে গেছে তার। কিন্তু রাগ করতে পারেনি। শৈলকে। ভাল লেগেছিল তার।
তবে শৈলর জন্য একদল মানুষ সব সময় উৎসুক ছিল। তাদের মধ্যেই একজন শৈলকে বেশ্যালয়ের বাইরে নিয়ে এসেছিল। বেশি দূর নয়, পাড়ার কাছেই আলাদা একটু জমি কিনে, ছিটেবেড়ার একখানি ঘর তুলে দিয়েছিল। তারপরে শৈলর মেয়ে হল।
যে শৈলকে ঘর দিয়েছিল, সে মারা গেছে। তারপরে দু চারজন বাস করে গেছে শৈলর সঙ্গে। কিন্তু শৈল বড় বিচিত্র রূপে বদলে গিয়েছিল। মেয়ে হওয়ার পর সেই প্রথম টের পাওয়া গেল, শৈলবালার মধ্যে একটি সুষ্ঠু সুশৃঙ্খল সংসার-পিপাসিত মেয়েমানুষ বাস করে। মেয়েকে নিয়ে সে প্রথমে পালাবে ভেবেছিল। কিন্তু পেট বড় দায়। পালাতে পারেনি, মেয়ে আগলানো তার ধ্যান জ্ঞান হয়ে পড়েছিল।
বারোবাসরের পাড়ার ধারে বাস। বড়দের দেখে, ছোটদের অনুকরণের খেলা একটি অদৃশ্য কলকাটির কারবার। শৈলের মেয়ে নিমি, ছোটকালে অনুকরণ করত। যদিও সেটা খেলা। দিবারাত্রি বাস, কখন কোন ফাঁকে কী দেখেছে। সেইটুকু সমবয়সী ছেলেদের সঙ্গে খেলা করেছে। নিজে উনুনের ছাইয়ের পাউডার মেখেছে মুখে, কাজল দিয়েছে চোখে, শৈলর দশহাত শাড়ি জড়িয়ে দাঁড়িয়েছে দরজার কাছে। সমবয়সী বন্ধুকে বলেছে, আমি যেন আনি মাসি, তুই এসে আমাকে বলবি, কী গো সই। চলো ঘরে যাই।
টের পেয়ে শৈলর বুক কেঁপে ঝনঝনিয়ে উঠেছে। ছুটে এসে মেয়েকে মেরেছে ঠাস ঠাস করে, হারামজাদি, বজ্জাত, বড় সাধ হয়েছে, না?
নিমি কেঁদেছে পা ছড়িয়ে বসে। আশেপাশের আধা-গৃহস্থ প্রতিবেশিনীরা ঠোঁট উলটে হেসেছে, মাগির রকম দেখে মরে যাই। বলে মেয়ের রক্তের মধ্যে বেবুশ্যের বাস। উনি তাকে সতী-সাবিত্রী করতে যাচ্ছেন।
সেইটাই বিস্ময়। সেই শৈলবালা যে এই কারণে মেয়েকে শাসন করতে পারে, গালাগাল দিতে পারে, বিশ্বাস হয় না। বাড়িউলি যাকে মরা বলত, তার মধ্যে যে সহসা একদিন এমনি করে প্রাণ সঞ্চারিত হতে পারে, আগে ভাবা যেত না।
আগে শৈল কথা বলতে পারত না। এখন বলে। শুধু বলে না, বড় আশ্চর্য সব কথা বলে। কথা শুনলে মনে হয় না, দীর্ঘ জীবন কেটেছে তার পতিতালয়ে। যেন চিরদিনই সে এমনি নিমির মা ছিল। তাকে নিয়েই জীবনের যত ওঠা নামা ছিল তার। কোথা থেকে সে এসেছিল, কেউ জানত না। আঠারো উনিশ বছরের একটি ভীরু মেয়েকে এক আধবুড়ো বিক্রি করে দিয়ে গিয়েছিল বাড়িউলির কাছে। সে বছরটা বাংলাদেশে অজন্মার কাল গিয়েছিল। এ যুদ্ধের মড়কটা হয়তো বেশি হয়েছে। কিন্তু দু তিন বছর অন্তর দূর বাংলায় অজন্ম ও মড়ক কিছু নতুন নয়।
বাড়িউলি তার ভাবসাব দেখে প্রথমেই ফেলে দিয়েছিল তাকে কয়েকটি পুরুষের হাতে। মানুষ বুঝে নানান রকমের ওষুধের ব্যবহার ছিল, আছেও এই আধুনিক জীবনের ভয়াল হিংস্র অন্ধকারে। ঘন ঘন অজ্ঞান হত তখন শৈল। কোনও কোনওদিন জ্ঞান একেবারেই থাকত না। কঙ্কালসার হয়ে উঠেছিল শৈল।
তারপর শৈল বারোবাসরের উপযুক্ত হয়েছিল। যেমন করে বনের পশু বশ মানে। ফিরেও পেয়েছিল স্বাস্থ্য। সুতরাং কোনওকালেই বোঝা যায়নি, কোনওদিন তার বোধবুদ্ধি ছিল কিনা। বোঝা গেল নিমির জন্মের পর।
বছর কয়েক আগেও লোকজন এসেছে তার কাছে। মদ ভাং খেয়ে নেশা করে এসেছে। কিন্তু জেনেই এসেছে, শৈলবালার ঘরে ঠাঁই পাওয়া যাবে না। নতুন বাড়িতে আসার এই উনিশ কুড়ি বছর, যে কজনা এসেছে, তারা গৃহস্থের মতো বাস করে গেছে শৈলের সঙ্গে। নিমি তাদের প্রত্যেককেই ডেকেছে মেসো বলে।
এখনও শৈলর কাছে যারা ঘোরাফেরা করে, তাদের চাটু কথায় মাঝে মাঝে ভুলে যায়। সেটা জীবনের অভ্যাসও খানিকটা। শুধু মেয়ের দিকে কেউ ফিরে চাইলেই সে রুদ্রাণী মূর্তি ধরে। সরীন দেখেছে, শৈলদিদির ঠকবার কপাল। ভালমানুষি কোনওকালেই গেল না। যখন যেটুকু পারে লোকের করে। সেদিক থেকে শৈলও প্রাণের বশেই চলে। মেয়েকে যে রক্ষা করে, সেটুকুও প্রাণের বশেই। নিমির যে ক্ষতি করতে চায়, তাকে ছিঁড়ে খাবে শৈল।
কিন্তু নিমির জন্ম এখানে, এখানেই সে বড় হয়েছে। এই আধা-গৃহস্থ আর পাশের বারবধূ-পাড়ার সংমিশ্রণে গড়ে উঠেছে সে। তার চরিত্রে সে সব কিছু কাজ করেছে বইকী।
তা ছাড়া মেয়ে আগলানোও এখানে বড় সহজ নয়। যেন শেয়ালের মুখে হাঁস মুরগি-ছানা ছেড়ে রাখার মতো। কখন কোন ফাঁকে ছোঁ মেরে নিয়ে যায় সেই ভাবনা। ঘরে থাকলে, বাইরে শিস দিয়ে ডাকে, নাম ধরে গান গায়। আড়াল আবডাল পেলে তো কথাই নেই। ডাকে হাতছানি দিয়ে। সেই ভয় সবসময় শৈলর। মায়ে মেয়েতে যখন ঝগড়া হয়, তখন নিমি ফুঁসে উঠে বলে, অমন করবি তো বেরিয়ে যাব ঘর থেকে।
-কোথায় যাবি?
–যাব, পাড়ায় গিয়ে দাঁড়াব বলে দিলাম।
অর্থাৎ বারোবাসরের বারোবধূদের সারিতে গিয়ে দাঁড়াবে। নিমি জানত, ওইটি শৈলর সবচেয়ে বড় রাগ, বড় দুর্বলতার জায়গা। শোধ তুলতে হলে, মাকে শাস্তি দেওয়ার ওর চাইতে বড় কথা আর কিছু নেই।
মারতে গিয়েও শৈলর হাত পা কেঁপে যায়। মাথা ঘোরে, উঠোনে পড়ে দাপায়। নিমি শোধ নিয়ে ঠাণ্ডা হয়। শৈলকে ধরে তোলে। বুকে করে তুলে মাকে আদর করে বলে, মুখপুড়ি, আর লাগবি আমার পেছুতে? এখন চ খাবি, রান্না করেছি। নইলে ভাল হবে না।
যেমন জায়গায় মানুষ, যেমন মেশামেশি, তাদের হাসি কান্না ঝগড়ায় সেটা না ফুটে পারে না। কিন্তু মন বলে জিনিস। সেটা ঠিক থাকলেই হল। সেইটুকু ভরসা নিমির উপরে। বড় যে রূপসী। হয়ে উঠেছে।
যত বয়স হয়েছে, ততই নিমির রূপ ফুটেছে। ভাল খাইয়ে পরিয়ে আর দশটি মায়ের মতোই নিমিকে বড় করেছে শৈল। মেয়েকে ভাল হাতে তুলে দিতে হবে।
ভামিনীকে নিয়ে সুরীনও অনেকদিনের বাসিন্দা এখানে। শৈলর সঙ্গে দাদা-দিদির সম্পর্কটা তাদের প্রথম দিন থেকেই।
সুরীনকে বারবার বলেছে শৈল, সুরীনদাদা, আমার নিমির মতন ছেলেও তো সংসারে জন্মায়। দেখছি, আশেপাশে তাদের বেথাও হচ্ছে। আমার নিমির তোমরা একটা ব্যবস্থা করে দাও। নইলে, মেয়েটাকে খুন করা ছাড়া আমার মরা হয় না দাদা।
শুধু সুরীন নয়, অনেককে বলেছে শৈল। মেয়ে দশ বছরে পা দিতে না দিতে বলেছে। একটি ভাল ছেলে এনে দাও, জোয়ান ছেলে এনে দাও। জোয়ান ছেলে, এই মেয়ে আর ঘর যাতে রক্ষা করতে পারে, বার-টান যেন না থাকে।
অভয়কে এনেছে সুরীন। এর চেয়ে ভাল ছেলে আর কোথায় পাবে সে?
দেখা হতে না হতে শৈল একরাশ কথা পেড়ে বলল অভয়ের কাছে। বলল, আমি বাবা সংসারে উচ্ছিষ্ট।
অভয় বলল, মা কখনও উচ্ছিষ্ট হয়।
অভয়ের কথা শোনে আর শৈলর চোখ ফেটে জল আসে।
-বাবা, আমার জীবনে অনেক দুঃখ, অনেক কথা। শেয়াল কুকুরেরও বাড়া। তোমাকে আমার বড় ভাল লাগল বাবা!
অভয় বলে, আমি যদি মন্দ হই?
শৈল বলে, আমি যে মন দিয়ে বুঝেছি বাবা, তুমি ভাল।
বিশ বছরের স্নেহহীন শক্ত বুকে অভয়ের আনন্দময় ব্যথায় টনটন করে উঠল।
ভামিনী মুখ টিপে টিপে হাসছিল। শৈলর চেয়ে তার বয়স কিছু কম। চোখে মুখে সেই ছটা ধরে রাখবার প্রয়াস যেন একটু বেশি। হাসির মধ্যে মাঝে মাঝে তার রাগও হচ্ছিল। ভু দুটি এঁকেবেঁকে উঠছিল। কেন যেন প্রাণের এক গহন দেশে তার জ্বলছিল চিনচিন করে।
বেলা মাঝখান থেকে ঢল খেয়ে গেছে। সুরীন হেসে বলল, শৈলদিদি, এবার চান খাওয়া দাওয়া করতে হবে যে!
লাফ দিয়ে উঠল শৈল, ওমা! তাই তো গো। যাই ভাই, উঠি।
যেতে যেতে ফিরে বলল, শুনে যাও একবারটি সুরীনদাদা।
বাড়ির বাইরে এসে ফিসফিস করে বলল শৈল, ও সুরীনদাদা, এ যে আমার নিমির চেয়ে ভাল ঘরের ছেলে বলে মনে হয়। কী সহবত, শান্ত।
সুরীন হেসে বলল, আজ কী বার সেটা দেখে কথা বলো শৈলদিদি। পরে কী হয়, সেটি দেখো।
শৈল বলল, তা বটে। তা ভাই, তোমার দুটি হাতে ধরি, ছেলেটার একটা কাজকর্ম জোগাড় করে দাও তোমাদের কলে।
সুরীন বলল, নিশ্চয় দেব আমাদের কলে না হয়, এখানকার কারখানার ম্যানেজারও আমার চেনা মানুষ। সে তুমি ভেবো না।
শৈল হাসতে হাসতে চোখের জল মুছে চলে গেল।
.
০৫.
শহরের মানুষ কেউ কাউকে চেনে না, এমনি প্রবাদ আছে। মিথ্যে নয় তা, কিন্তু সবখানে সমান নয়। কলকাতার কথা জানে না অভয়। চন্দননগরেরও সব দেখা শোনা হয়ে ওঠেনি তার। কিন্তু সুরীনদের মতো মানুষের সমাজ সে রকম নয়। অভয়ের বিষয় কোথায় কী বলেছে সুরীন, সে-ই জানে। তা ছাড়া একা শৈলবালাই অনেকখানি। পাড়ার অনেকেই যে যার অবসর মতো একবার করে দেখে গেছে অভয়কে। সব সময় দেখা হয়ে ওঠেনি। কয়েক দিন ধরে অভয় সুরীনের সঙ্গে রোজগারের ধান্দায় বেরুচ্ছে।
সুরীন ভোরবেলার প্রথম বাস ধরে। তার কারখানা অনেক দূরে। চাঁপদানি থাকতে পারলেই তার পক্ষে সুবিধে ছিল। ভামিনীর মুখ চেয়ে, বরাবর তাকে এখানেই থেকে যেতে হয়েছে।
কিন্তু অভয়কে সারাদিন থাকতে হয় না কারখানায়। হাজিরা দিতে হয় রোজ। বেলা নটার মধ্যেই আবার ফিরে আসে সে। সেও বড় বিপদের বিষয় হয়েছে অভয়ের কাছে। সুরীনকাকা তাকে পয়সা দিয়ে পাঠিয়ে দেয় বাসে। বাস থেকে নামবার জায়গাটা কিছুতেই ঠাহর করতে পারে না তার নতুন চোখ দিয়ে। প্রথম দিন ভয়ে ভয়ে অনেক আগেই নেমে পড়েছিল। দ্বিতীয় দিন জায়গা ছাড়িয়ে নামতে যাবে, কনডাক্টর ধরেছিল চেপে। চার পয়সা নাকি বেশি দিতে হবে। ও সব হাবাগোবামুখো ভাল মানুষ তারা নাকি অনেক দেখেছে। সব ব্যাটাই সাধু, শুধু অল্প পয়সার টিকেট কেটে বেশি রাস্তা যাবার ফোকটিয়া বাবুগিরির বেলায় সাধুগিরি থাকে না। অপমান বোধ হয়েছিল অভয়ের, রাগও হয়েছিল। শেষ পর্যন্ত কনডাক্টরই বুঝেছিল, অভয় সত্যি নতুন মানুষ। তারাও মানুষ চেনে।
শহরের এ জীবন পরে কেমন লাগবে কে জানে। এখন সব কিছুই তার ভাল লাগছে, সবাইকেই মনে হচ্ছে আপন জনের মতো।
এ আসে, সে আসে। মেয়েরা এসে বলে, কই গো ভামিনীদিদি। শৈলীর জামাই দেখাও।
অভয়ের খুড়ি ভামিনী যেন একটু কেমন কেমন কথা বলে সকলের সঙ্গে। ঠোঁট বাঁকিয়ে ভু কুঁচকে, একটু যেন শ্লেষভরেই বলে, দেখাব আবার কী? আঁচলে করে তো বেঁধে রাখিনি। কী দেখবার আছে, দেখে যাও।
যারা আসে তারা ভাবে, ও মা! এ কী ঠ্যাকারে ঠ্যাকারে কথা। তুমি খাওয়াও, না তুমি পোষো? তোমার কেন বাপু চ্যাটাং চ্যাটাং কথা!
মনে মনে বলে। মুখে বলবার সাহস কারুর নেই। বলার দরকারই বা কী। সবাই অভয়কে দেখে যায়। অভয় যেন কেনা-বেচার পুতুল। নড়েচড়ে দেখবার উপায় নেই, চোখ দিয়ে খুঁটিয়ে দেখে যায় সবাই। খুশি হয়ে বলে যায়, বাঃ, বেশ জামাই হবে শৈলীর।
কেউ কেউ দু দণ্ড কথাও বলে যায়। অমায়িক মিষ্টি কথাবার্তা শুনে সবাই খুশি। লোকের স্বভাব নাকি এমনি, তারা সব কিছুর খুঁত ধরতে চায়। কালো রং ছাড়া অভয়ের কোনও খুঁত ধরতে পারে না কেউ। বলে, আহা, বেশ বেশ। শৈলীর কপালখানি ভাল। পুরুষ মানুষের আবার রং! চেহারাখানিও দেখতে হবে তো।
ফিরে গিয়ে বলে, এই মস্ত বুক, এতখানি কাঁধ ছেলেটার। সুরীন জুটিয়েছে একটি মস্ত মদ্দো।
এই রকম ছেলেই দরকার।
ওই খুশির রংটুকু ঘষে ঘষে তুললে, একটি অস্পষ্ট দাগ থেকেই যাবে, তাকে ভোলা যাবে না। সেটুকু এক অস্পষ্ট বেদনা, খানিকটা জ্বালা। এ সমাজে ছেলের বড় টান, অর্থাৎ অভাব। আধা-গৃহস্থ কিংবা পুরোপুরি দেহোপজীবিনী সকলেরই সন্তান নেই। তবু একদিন বয়স যায়, রং-রস-স্পৃহা ধুয়ে যায় কালের জলে। তখন একজনের দিকে মুখ ফিরিয়ে তাকাবার দরকার হয়। সে-একজন যত খারাপই হোক, মরণের সময়ে তৃষ্ণায় ছাতি ফেটে মরতে হবে না। অশ্রদ্ধা করেও দৃ গণ্ডুষ জল দেবে। সন্তান যাদের আছে, যাদের নেই, সকলেরই আখেরের ভাবনা বড় ভাবনা। যাদের যৌবনে ঘর ছেড়ে মানুষ উঠতে চায় না, ধাক্কা দিয়ে বের করে দিতে হয়, একদিন তাদেরই ঘরের দোরে নেড়ি কুকুরটাও থাকতে চায় না এক দণ্ড! দেহ পণ্যের আড়ত ছাড়িয়েও, জীবনের কতগুলি নিয়ম এমন একবগ্গা চলে। তাই জামাই কিংবা ছেলে–অন্যথায় উপপতি যেমন সম্পর্কেরই হোক, একটি পুরুষ দরকার। মেয়েমানুষ হয়ে শুধু মাত্র পুরুষ মানুষ নিয়ে কারবার করেও এ সমাজ পুরুষের বড় কাঙাল। যারা এ পথে ভোগ করতে আসে, সেই স্বৈরিণীরা তপস্বিনী সাজতে পারে। যারা ভুগতে আসে, জীবনের তৃষ্ণা তো তাদের কোনওদিন মরে না। তাই তারা নিরাপত্তা খোঁজে।
তাই শৈলবালার জামাই দেখে খুশি হয়ে হাসতে গিয়ে বুকের গভীরে একটু ফিক ব্যথার মতো খচ খচ করে। নিজের কথা মনে পড়ে তাদের। অভয় অতশত বোঝে না। সকলে আসে, তার লজ্জা করে, কিন্তু ভাল লাগে। সে সকলের সঙ্গে কথা বলতে পারে না। মাসি-পিসি, খুড়ো-জ্যাঠা সম্পর্ক তৈরি হয়ে যায়। গাঁয়ের জন্যে মনটা টনটন করে এক এক সময়। কিন্তু ভুলে যেতেও দেরি হয় না। একলা বসে ভাববার সময় কোথায়। সর্বক্ষণ কাছে-পিঠে কেউ না কেউ আছে।
কোনও কোনও সময় মনটা অভয়ের থমকে যায়। ভামিনী খুড়িকে সে সব সময় বুঝে উঠতে পারে না। লোকের কাছে এমনভাবে বলে অভয়ের কথা, যেন সে ভামিনীর কেউ নয়। উটকো ঝামেলা, আপদ বিশেষ যেন। কেউ এসে অভয়ের কথা জিজ্ঞেস করলে, বড় খোঁচা দিয়ে কথা বলে। বলে, মানুষ, তার আবার দেখবার কী আছে? চারটে হাতও নেই, তিনটে চোখও নেই। কখনও বলে, পুতুল খেলনা নাকি যে দেখাব। এ এক কাজ হয়েছে বটে আমার।
শুনে বড় মন খারাপ হয় অভয়ের। কিন্তু লোক না এলে, না থাকলে, ভামিনী আর এক মানুষ। তখন কত হাসি, কত কথা। এক দণ্ড ভামিনীর কাছ-ছাড়া হওয়ার উপায় থাকে না অভয়ের। নিজেই ডেকে নেয়। বলে, একলা বসে কী করছ। এসো, রান্নাঘরে এসো, কথা বলতে বলতে রান্না করি।
সে ভামিনী অন্য মানুষ। কারখানায় কী কথা হল, অভয় কী দেখল–সব খুঁটিয়ে খুঁটিয়ে জিজ্ঞেস করে ভামিনী। তখন কটুভাষিণী ভামিনীর কথা ভুলে যায় অভয়। শিল টেনে নিয়ে, ভামিনীর হাত থেকে নোড়া কেড়ে নিয়ে নিজেই বাটনা বাটতে বসে যায়। ভামিনী অসহায় কৌতুকে হেসে বলে, ও মা, এ কী ছেলে গো। দাও দাও, তোমাকে বাটনা বাটতে হবে না তা বলে।
অভয় বলে, কেন হবে না। পারি না বুঝি? খুড়ির কাজ করে দেব, তার আবার কী আছে? মস্ত বড় শরীরটাকে উপুড় করে সেই বাটনা বাটা দেখে ভামিনী হেসে বাঁচে না। বলে, থাক, আর দু দিন বাদে তো বাপু পরের ঘরেই চলে যাবে। তখন খুড়ির বাটনা বাটবে কে?
অভয় বলে, পরের ঘরে যাব বলে, খুড়িকে আমার পর করবে কে?
ভামিনীর চোখে মুখে দেহে এখনও রং-এর খেলা খেলে বেড়ায়। চোখের কোণে তাকিয়ে বলে, কেন, বউ-শাশুড়ি?
অভয় বলে, ইস্! খুড়ির চেয়ে বুঝি তারা আপন?
ভামিনী বলে, তাই হয় গো, তাই হয়।
বলতে বলতে ভামিনী কেমন যেন অন্যমনস্ক হয়ে যায়। মনের কোণে কোথায় সে তার কীসের একটু জ্বালা অষ্টপ্রহরই জ্বলছে, সেটুকু নিজেও যেন সব সময় ঠাহর করতে পারে না। সেই জ্বলুনির কারণটুকু অভয়। যেন কোথায় একটি অস্পষ্ট পরাজয়ের ব্যথার ছিটা লেগে আছে তার প্রাণে। বেশি ঘষে ঘষে তুলতে গেলে, সেই দাগ স্পষ্ট হয় আরও। সংসারের উপর, সমাজের উপর, সুরীন-অভয়ের প্রতিও মনটা বিমুখ হয়ে ওঠে। পাড়ার লোকে এসে অভয়কে দেখতে চাইলে, তখন কোপটা গিয়ে পড়ে তাদের উপর। এমনিতেই তার কথা একটু বাঁকা-বাঁকা, একটু রোখপাক করা সুর। তাই বিশেষ কেউ কিছু মনে করে না।
রান্না শেষে ভামিনী চান করতে যায় গঙ্গায়। সঙ্গে অভয়ও যায়। অভয় হয়তো সামান্য একটু সাঁতার কাটে। চান করে শান্তভাবে। ভামিনীই একটু বেশি সাঁতার কাটে, জলে ঝাঁপায়, ছেলেমানুষের মতো হুল্লোড় করে।
খুড়ির ছেলেমানুষি দেখে অভয়ের হাসি পায়। বলে, দেখো, খুড়ি, বেশি জলে যেয়ো না।
–কেন, গেলে কী হবে? ডুবে যাব?
অভয় এমনিতে যা-ই হোক, আসলে কথার কারবারি। বলে, না। সাঁতার জানো, তুমি ডুববে কেন। কিন্তু সোঁতের জলে পড়ে গেলে, টানে টানে ভেসে যাবে যে?
-কেন, আমার গতরে ক্ষ্যামতা নেই বুঝি? টান কাটিয়ে চলে আসব। অভয় হেসে তাকায় ভামিনীর দিকে। ভামিনীর মনে হয়, অভয় যেন তার শরীরে বয়সের দাগ খুঁজছে। সাঁতার জানলেও, টান কাটিয়ে আসতে শরীরে ক্ষমতার দরকার। তখন ভামিনী একটু করুণ হেসে বলে, আর খুড়ি ভেসে গেলেই, কার কী যাবে বাবা।
অভয় বলে, না খুড়ি, ও কথা তা বলে তুমি বলতে পারো না। ভামিনী আবার অন্যমনস্ক হয়ে যায়। তার মনের গতিবিধি বোঝা বড় দায়। নিজের উপরেই তার রাগ হয়, মনে মনে বলে, মুখপুড়ি ভামি, তোর মরণ নেই লো? বয়স হয়ে মরতে চললি, এইটুকু ছেলেকে তুই কী বোঝাতে চাস?
আবার নিজেই জবাব দেয়, রক্ষে করো। আ মরণ, ছি ছি ছি। ভামিনীর কি সামান্য ধর্মজ্ঞানও নেই?
তবু জ্বলুনিটুকু তো বিদেয় হয় না। পুরুষের মতো পুরুষ সুরীন মিস্তিরির ঘরের মানুষ সে। শুধু ঘরের কেন, মনের মানুষ সে সুরীনের। এখনও সুরীন দু দিন বাইরে থাকলে, ঘরটা যেন খা খা করে। কল থেকে ফিরতে দেরি হলে পরে ঘর-বার করে। যেচে মান, কেঁদে সোহাগের ফাঁকিবাজি করতে হয়নি কোনওদিন ভামিনীকে। সুরীনের অন্যায়ে কখনও রাগ করলে, সুরীন ভয়ে ও আফশোসে এতটুকু হয়ে যায়। বলে, এই তোর গা ছুঁয়ে দিব্যি করছি গো ভামিনী, আমাকে মাপ করে দে ভাই। ভামিনীর কাছে, মেয়ে হয়েও দেহ বড় কথা নয়। তা বলে মন কি কোনও পদার্থ নয়? মনের ঘেন্না বলে কোনও বস্তু নেই নাকি সংসারে?
তবু মনের কোণের সেই জ্বলুনিটুকু, মনকে যেন বিপথে চালিত করে। জীবনভর প্রায় হাটের কারবারে যেটি মূলধন ছিল, সেই দেহই সব কিছুতে, সবার আগে সামনে এসে দাঁড়ায়। এটা তাদের অভ্যাসের দাসীবৃত্তির অভিশাপ। আসল মেয়ে-মানুষটি চিরদিন তার আড়ালেই থেকে যায়।
এই যে ভেজা গায়ে, শাড়ি জড়িয়ে, শরীরে একটু বেশি ঢেউ তুলে তুলে যায় ভামিনী অভয়ের আগে আগে, আর আড়ে আড়ে ফিরে ফিরে তাকায় অভয়ের চোখের দিকে, এ সব কীসের জন্যে? ওটা তার জ্বলুনির প্রশ্রয়। আপনি আপনি হয়ে যায়, বুদ্ধি কূট হয়।
খেতে বসে, বেশি করে ভালটুকু খাওয়ায় ভামিনী অভয়কে। ধমক দেয় চোখ পাকায়। স্নেহের শাসনও যে কতখানি কঠিন হতে পারে, ভামিনীর মতো মেয়ের হাতে পড়লে সেটা অনুমান করা যায়।
কিন্তু ভামিনী কপালের টিপ কাঁপায় কেন? দুপুরের নির্জনে, বিস্রস্ত হয়ে কথায় কথায় খিলখিল করে হেসে, মাথা ধরার বিপজ্জনক ভান তো ভাল নয়।
ভাল নয় মনে হলেই গম্ভীর হয়ে ওঠে ভামিনী। চোখে বুঝি তার জল আসতে চায়। নিচু স্বরে, করুণ সুরে, ডেকে বলে–অভয়, সংসারে মানুষের কি বড় জ্বালা বাবা।
–কেন খুড়ি, এ কথা বলছ কেন?
বলছি এই জন্যে, নিমি শৈলদিদির মেয়ে না হয়ে তো আমার মেয়ে হতে পারত, অ্যাঁ?
কোন কথায় কী হয়েছে, অভয় না বুঝে হেসে বাঁচে না। বলে, ছেলে পেয়ে বুঝি তোমার মন ভরে না খুড়ি।
ভামিনী চুপ করে যায়। তার জ্বলুনি বোঝার মতো মনের আনপথে গতিবিধি নয় অভয়ের। আর কেমন করেই বা বুঝবে। সত্যি, বড়লোকে রক্ষিতা রাখে, সুরীনের মতো মানুষেরা বিয়ে না করেও, যাকে ঘরে এনে রাখে, সে বউয়ের চেয়েও বড়। সে মনেরই মানুষ। ভামিনী সুরীনের সেই মানুষ। মন বুঝি ছোট ভামিনীর, প্রাণ বুঝি হিংসেয় ভরা। তাই পেটের নাড়ি ছিঁড়ে তার কোনও নিমি আসবে না, কোনও অভয় তাকেই মা বলে এ ঘরে ঘর বাঁধবে না, এই ভেবে তার জ্বলুনি কাটতে চায় না। তাই চল্লিশের অঙ্গনে বিপরীত রীতি খেলা করে ওঠে। সবকিছু দিয়ে বাঁধতে ইচ্ছে করে। একে ভামিনী রোধ করবে কী দিয়ে, সে ওষুধ তার জানা নেই। তাই শৈলবালাকে দেখলেও গা জ্বালা করে ভামিনীর। শৈলবালা রোজ রোজ চচ্চড়িটা, তরকারিটা বেঁধে দিয়ে যায়, সে সব ফেলে দিতে ইচ্ছে করে ভামিনীর। লোকজন এলে, মন তিক্ত হয়।
কখনও কখনও কলহের উপক্রম হয়ে ওঠে শৈলবালার সঙ্গে। পাড়ার লোকেরা গিয়েও শৈলবালাকে নানান কথা বলে।
কিন্তু অভয় ভালবাসা ও স্নেহটুকু পেয়েই সুখী।
.
০৬.
তবু মন ভার হয় বইকী অভয়ের। সকলের স্নেহ ভালবাসা নিরঙ্কুশ ভোগ করার কোনও উপায় নেই। বোধহয়, সেটা সংসারেরই আইন। শৈলবালার সঙ্গে ভামিনীর বিবাদ, এর যত দায়, যত অশান্তি, সবই যেন অভয়ের।
ভামিনীর পাল্লার বাইরে পেলে, শৈলবালাও অভয়কে অনেক কথা বলে। এ বিবাদের জন্যে, অভয়ের মনের ভাব প্রাণান্তকর হয়। মানুষ সবাই একরকম হয় না। ভামিনী-খুড়ির স্নেহ একটু জটিল, কিন্তু দু জনের ভালবাসা অভয়ের মনের একই স্থানে, একই সুরে বাজে। কাউকে স্নেহের দ্বন্দ্বে লড়িয়ে দিয়ে, তলায় ভালবাসা কুড়িয়ে বেড়ায় না সে। জীবনে এই মানুষগুলিকে পাওয়া, সেই। যে তার অনেকখানি।
আরও লোক আসে সন্ধ্যার পরে, সুরীনের কাছে। বাড়িতে বসে দশ রকম কথাবার্তা হয়। যারা আসে, তারা সকলেই কোনও না কোনও মিলের মিস্তিরি। তাদের মধ্যে নানারকম আলোচনা হয়। মিল সংক্রান্ত বিষয় তার মধ্যে বেশি। তা ছাড়া শহরের কথা, এ পাড়া সে পাড়ার বিষয়, কোথায় কি ঘটেছে কিছু বাদ যায় না। এদের মধ্যে গোঁদলপাড়া কারখানার মিস্তিরি অনাথ সবচেয়ে বেশি মন কেড়েছে অভয়ের। এ শহর আর কারখানার বাইরে, দূরের সংবাদ বলে সে। কলকাতার কথা বলে, আরও দূর দূরান্তে, হিল্লিদিল্লির সংবাদ আনে। অভয়ের কাছে সে সব রাজা-রাজড়ার সংবাদ। সে। যখন কথা বলে, বাকি সবাই মনোযোগ দিয়ে শোনে। সুরীন খুড়োর বড় ভক্তি এই অনাথের উপর।
লোকটির বয়স অনুমান করা যায় না। সব সময়েই মাথায় রাশিখানিক রুক্ষ আধপাকা চুল, গোঁফ দাড়ি খোঁচা খোঁচা। এমনিতে আছে বেশ গম্ভীর মানুষ, মনের ভাবসাব বোঝা যায় না। যেমনি হাসে, অমনি সামনের দুটি দাঁতহীন সেই হাসিতে, একেবারে শিশু বলে মনে হয়। বড় মানুষের হাসি শিশুর মতো দেখতে হলে, মানুষের শুধু আনন্দ হয়। কিন্তু অনাথের পেশিবহুল শক্ত মুখখানিতে দুটি দাঁতহীন অনাবিল হাসি দেখে, নিজে হাসতে গিয়ে অভয়ের বুকের মধ্যে কেন যেন টনটন করে। ওই দুটি শূন্য দাঁতের অন্ধকারে কী যেন লুকিয়ে রেখেছে, দেখে বড় মায়া লাগে শক্ত সমর্থ মানুষটার জন্যে। পনেরো বছর আগে নাকি জেল খেটেছিল। চুরি ডাকাতি নয়, কারখানার কোম্পানির সঙ্গে ঝগড়া করে। এমন আসামি অভয় তার জন্মে দেখেনি। জেল থেকে বেরিয়ে, দশ বছর কোনও চাকরি পায়নি মানুষটি। বছর পাঁচেক হল, আবার কাজ পেয়েছে গোঁদলপাড়ায়।
অনাথেরও নাকি বড় ভাল লেগে গেছে অভয়কে। শুধু সুরীন হেসেছিল মনে মনে। ভামিনীকে ঘরে গিয়ে বলেছিল, দ্যাখ গো ভামিনী, দুটো পাগলকে কেমন এক গারদে পুরে দিয়েছি।
ভামিনী অবাক হয়ে বলেছিল, সে আবার কী!
বিস্ময় কাটতে দেরি হয়নি ভামিনীর। কথাটা মিথ্যে বলেনি সুরীন। অনাথকে কী বলেছিল সুরীন অভয়ের বিষয়ে, কে জানে। সে প্রথম দিনেই অভয়কে খানিকক্ষণ দেখে শুনে বলেছিল, তোমাকে বেশ লাগল।
অভয় বলেছে, সে এঁজ্ঞে আপনি ভাল বলে।
অনাথ বলেছে, ও সব এজ্ঞে টেজ্ঞে নয়, মন খুলে দাও। আমিও তোমার খুড়ো। তবে দেখো বাবা, সাঁতরা কবির মতন ঘাড়ে রদ্দা মেরে বসো না।
অভয় গম্ভীর হয়ে গিয়েছিল। বিশাল শরীরটা শক্ত করে বসেছিল। তারপরে বলেছিল, তা বলে সুরীন খুড়োকে তো মারিনি যে সবার কাছে গপ্পো করেছে।
বলে সে উঠে পড়তে যাচ্ছিল। অনাথ তাকে ধরে ফেলেছে।
-আরে তুমি রাগ করলে নাকি?
অভয়ের চোখে চাপা রাগ। সে তখন সুরীনকে খুঁজছিল ভিড়ের মধ্যে। দেখতে পায়নি। সুরীন খানিকটা ভয়ে ও বিস্ময়ে চুপ করে বসেছিল। অভয় বলেছিল, একটা অন্যায় করে ফেলেছি। সে কথা খুড়ো সবাইকে বলে বেড়াবে?
অনাথ বিস্মিত খুশিতে দেখছিল অভয়কে। হা হা করে হেসে উঠেছিল আবার। বলেছিল, কে বলেছে অন্যায় করেছ।
-ভুল তো হয়েছিল?
–কে বললে ভুল হয়েছিল। ঠিক করেছ, আলবত কাজ করেছ।
অভয় তার সংশয় ভরা চোখে তাকিয়েছিল। অনাথের সঙ্গে গলা মিলিয়ে তখন সবাই হেসে উঠেছিল। অনাথ বলেছিল, অপমানের শোধ নেবে না তো কি! তুমি মানুষ না? তবে সাঁতরার ওপর শোধ নিতে হলে, তার চেয়ে বড় কবিয়াল হতে হবে তোমাকে, বুঝলে।
মুহূর্তে মুখের ভাব বদলেছিল অভয়ের। হেসে মুখ নামিয়েছিল লজ্জায়। বলেছিল, খুড়ো আমি মুখখু মানুষ ক্ষমা করুন।
সুরীন হাসতে হাসতে বলেছিল, বাবা, ঘাম দিয়ে জ্বর ছাড়ল গো!
অভয় বলেছিল, আমার হল সেই অবস্থা,
ঠেকিকে বোঝাবে কতো
 কথায় বলে লাথির ঢেঁকি
চাপড়েতে ওঠে না তো?
আমাকে মেরে বোঝান আপনারা।
অনাথ সত্যি পিঠে চাপড় মেরে বলেছে, মেরে নয়, তোমাকে আমি কেড়ে নিয়ে বোঝাব ব্রাদার।
বাদার? সেটা কী খুড়ো?
–হুঁ হুঁ, ইংরেজি বলেছি, বুঝলে। বাদার নয়, ব্রাদার। মানে ভাই। খুড়ো ভাইপো চলবে না। তুমি আমার বন্ধু। দোস্ত। কিন্তু গান শোনাতে হবে যে।
আবার অভয় থমকে গিয়েছে। অনাথ বলেছে, না না, তোমাকে আমি হুকুম করব না। যে-দিন তোমার মন চাইবে, সেদিনে।
অভয়ের মুখখানি থমথম করেছে। বলেছে, সে সোঁত বন্ধ হয়ে গেছে।
অনাথ কথার কারবার করে না বটে, মানুষ নিয়ে কারবার করে। বলেছে, স্রোত পাক খাচ্ছে। পথ পেলে সব ভাসিয়ে নিয়ে যাবে।
কথাটি শুনে গলা ছেড়ে গান গেয়ে উঠতে ইচ্ছে করেছে অভয়ের। সুন্দর সুন্দর কথা দিয়ে সাজানো মিঠে পদ, তার ঠোঁটের কূলে এসে সত্যি পাক খেয়েছে তার বোব স্বর যেন টনটনিয়ে উঠেছে বড় ব্যথায়। পারেনি গাইতে।
এমনি করে ভাব হয়েছে দুজনের। একজন অনাথ খুড়ো, আর একজন বন্ধু, দোস্ত। অভয় আরও শুনেছে, অনাথ নাকি কিছু লেখাপড়াও জানে।
সুরীন হেসে বলে, আমি জানতুম, দুটিতে দেখা হলে হয়, কেমন জমে একবার সবাই দেখবে।
অনাথ ছাড়াও সন্ধ্যায় আসরে আরও কয়েকজন আসে। তাদের সকলের সঙ্গেই অভয়ের বড় ভাব। কম বেশি সকলেরই মন কেড়েছে সে। অনাথ বলে, দোস্তের জন্যে আমাদেরও ধান্দা করতে হয়, একটা চাকরিবাকরি দরকার।
তা ঠিক। সুরীন মুখ গম্ভীর করে বলে, হ্যাঁ। এক মাস হয়ে গেল, হাঁটাহাঁটি সার হচ্ছে। টর্ন। ঘরের সায়েব একটা আশা দিয়ে রেখেছে। সহজে যে হয়ে উঠবে, মনে হয় না।
অনাথ বলে, চাকরির বাজার বড় মন্দ। তা দেখা যাক। সবাই মিলে দেখো। জগদ্দলে শ্যামনগরেও দেখো, আমি দেখি। বন্ধুকে আমি কাজে লাগাতে পারলেই ভাল হয়।
সবদিক থেকেই অভয়ের মন ভরা। কেবল, একটি কথা সে ভুলতে পারে না। বসে খাওয়ার রীতি তার অজানা ছিল। জীবনের পালে যে তার নতুন বাতাস লেগেছে, কখন না জানি বাতাস ঢিল পড়ে যায়। আশা বড় মারাত্মক বস্তু। কাজে না সার্থক হলে, মরণের সামিল মনে হয় তখন। হাঁটতে না শিখতে যে মানুষ খুঁটে খেতে শিখেছে, একমাস ধরে তার নিজেকে গলগ্রহ ঠেকেছে। এক এক সময় হাসতে গিয়েও যে বুকের মধ্যে খচ করে লাগে। সন্ধ্যাবেলায় এই আসরে ভামিনীও যোগ দেয় তার কাজকর্মের ফাঁকে ফাঁকে। সবাইকে চা দেয়, পান থাকলে খাওয়ায়। সে ঠোঁট টিপে হেসে বলে, হ্যাঁ, তা ছাড়া ছেলের আমার মনের দিকে তাকিয়ে দেখতে হবে তো।
সহসা সবাই ধরতে পারে না, ভামিনীর মনের কথা।
ভামিনী বলে, তোমরা যেন সব হাবা হয়ে গেলে। এক জনের জন্যে তো মনটাও খালি খালি লাগতে পারে। আশার মানুষ, তাকে পাবার জন্যেও
ও, ভামিনী শৈলবালার মেয়ে নিমির কথা বলে।
অভয় লজ্জা পায়। ভামিনী হাসে, সুরীন গম্ভীর হয়ে বলে, সত্যি।
অনাথ বলে, তাই তো বটে, বউ না হলে কখনও বন্ধুর চলে?
বলে ভামিনীর দিকে চেয়ে ফোগলা দাঁতে হেসে জিজ্ঞেস করে, শৈলদিদির মেয়েরও বুঝি তর সইছে না?
তখন একটু ঠোঁট বাঁকিয়ে ভামিনী বলে, কী জানি! উঁকি ঝুঁকি কি আর না মারছে।
অভয় অস্বাভাবিক রকম গম্ভীর হয়ে বলে, মন টন আবার কী। কাজ নেই, কম্মো নেই, বউ একটা হলেই তো হল না।
তার কথা শুনে সবাই হাসে হো হো করে।
তারপর একলা শুয়ে ভাবে অভয়। ভাবে, সত্যি তার মন কেমন কেমন করে নাকি? একটু দেখতে ইচ্ছে করে?
কবে একদিন সে যাচ্ছিল পাড়ার জলকলের পাশ দিয়ে। মেয়েরা ভিড় করেছিল সেখানে। অভয় দূরে থাকতেই মেয়েরা চাপা গলায় বলে উঠেছিল, ওই রে, সে আসছে, এই নিমি, দ্যাখ দ্যাখ। আ মলো মুখপুড়ি, পালাচ্ছিস কেন।
জলকলের ভিড়ে একটা ধরাধরি টানাটানি পড়ে গিয়েছিল। একজন পালিয়েছিল আঁচল ছিনিয়ে নিয়ে। চোখের পলকে কত কী যে চোখে পড়েছিল, যা কখনও চোখের পলকে চোখে পড়ে না। তার গোরা রং, গ্রামের বন্ধু শুলার বউয়ের মতো বড় বড় চোখ, ভেঙে পড়া খোঁপা, খসে পড়া আঁচল। তারপর মেয়েদের ভিড়ের পাশ দিয়ে যাবার সময়, সকলের কী হাসি! কে একজন বলে উঠেছিল, আহা ফসকে গেল। আর একজন বলেছিল, ছুঁড়ি ভয় পেয়েছে।
হ্যাঁ, ভয়ে ঘুম হয় না রাতে।
অভয়কে দাঁড় করিয়েছিল তারা, ও জামাই, শোনো শোনো।
অমন জোয়ান মানুষ অভয়, তারও বুকের মধ্যে কেমন থরথরিয়ে উঠেছিল। সে মাথা নিচু করে দাঁড়িয়েছিল।
তার গ্রাম্য বিনয় দেখে সবাই আর হেসে বাঁচেনি। বলেছিল, দেখতে পেলে না তো?
মাথা নিচু করে হেসেছিল অভয়। বলেছিল, দেখা না দিলে কি কাউকে দেখা যায়!
ওমা, ওমা–শব্দের সঙ্গে আবার একটি হাসির ঝড় উঠেছিল।
আরও কয়েকদিন এমনি ঘটেছে। যাবার পথে শুনতে পেয়েছে মেয়ে-গলায়, এই নিমি, এই যে যাচ্ছে রে।
গত বছরেই কবে যেন একদিন গাঁয়ে, এক বিয়ে বাড়িতে কাজ পড়েছিল অভয়ের। বর আসতে সেও চেঁচিয়ে বলেছিল, দেখি দেখি, একটু দেখে নিই। কে যেন পিছন থেকে বলে উঠেছিল, হ্যাঁ, দেখে নে। তোর জীবনে তো আর ও সব কোনওদিন হবে না।
সুরীন খুড়ো কোথায় টেনে নিয়ে এল, ধন্দের ঘোর লেগে গেল মনে। ধন্দ কাটতে চায় না। সন্দেহ হয়, শুলার মতো সেও একটি মেয়ের সঙ্গে ঘর করবে। তার এত বড় শরীর দিয়ে অনেকের অনেক কাজ মিটেছে, সেটা প্রয়োজনীয় ছিল। মন নিয়ে কেউ নাড়াচাড়া করেনি, সেটা অপ্রয়োজনীয় ছিল। মন নিয়ে অভয় একলা ছিল! মিথ্যে নয়। এখন সেই মনে অপরের ভাগ পড়েছে। একটি বিস্ময়কর ছায়া পড়েছে সেখানে। যে ছায়া হাতড়ে হাতড়ে তার রক্তের টানা স্রোতে হঠাৎ ঘুর্ণি লাগিয়ে দেয়। তখন গান গাইতে ইচ্ছে করে অভয়ের।
সব মিলিয়ে, মনের দিগন্ত জুড়ে, নতুন জীবনের স্বাদ নেশা ধরিয়ে দিতে চায়। কিন্তু কাজের কথা মনে হলে, তখন বড় বিস্বাদ লাগে অভয়ের।
কয়েকদিনের পর, সুরীনদের কারখানায় নিয়মিত হাজিরা দিয়ে ফিরে, অভয় ঘরে ফিরে গেল না। এদিক ওদিকে ঘুরে গঙ্গার ধারে খেয়াঘাটের কাছে গিয়ে দেখল, ঘরামিরা নতুন ঘর তুলছে। মস্ত বড় ঘর, বোধহয় মালখানা হবে।
খানিকক্ষণ দাঁড়িয়ে দেখে, একজনকে জিজ্ঞেস করল অভয়, লোকের দরকার আছে আর?
কাজ করতে করতে কয়েক মুহূর্ত অভয়কে দেখে, আর একজনকে ডাকল।
সে এসে জিজ্ঞেস করল, ঘরামির কাজ জানো?
নিজের না হোক, পরের ঘর অনেক তৈরি করেছে অভয়। বলল, বাজিয়ে দেখুন।
বাজিয়ে দেখা গেল, ভালই বাজে। দু টাকা রোজে সারাদিন কাজ করে যখন ফিরল, তখন সুরীনের বাড়িতে একরাশ মেয়ে-পুরুষ। সন্ধ্যা উতরে গেছে তখন, বাতি জ্বলেছে। সুরীনও ফিরে এসেছে অনেকক্ষণ। সারাদিনে অভয় ফিরে না আসায় শোরগোল পড়ে গেছে।
শৈলবালাই প্রথম চিৎকার করে উঠল, অই গো, অই এসেছে। কোথায় ছিলে?
অভয় বলল, এই একটু এদিক ওদিক করছিলুম।
ভামিনী মুখ ঝামটা দিয়ে উঠল, তা রাতটুকুও বাপু এদিক ওদিক করে এলেই পারতে?
অভয় হাসল। সবাই চলে যাবার পর অভয় সুরীনের দিকে টাকা দুটি বাড়িয়ে দিয়ে বলল, কাজ করেছি খুড়ো আজ।
সুরীন অবাক হয়ে বলল, কী কাজ, কোথায়?
সব বলল অভয়। শুনে সুরীনের মনটা খারাপ হয়ে গেল। শৈলদিদি শুনলে তার মান যাবে। জামাইকে দিয়ে শেষে ঘরামির কাজ করালে সে।
অনাথ শুনে খুব খুশি। অভয়ের পিঠ চাপড়ে বলল, বেশ করেছ বন্ধু, বাপের ব্যাটার মতো কাজ করেছ। কাজ না করলে মানুষ বাঁচে কখনও!
তিন দিন কাজ পেল অভয়।
চতুর্থ দিনে আবার বেকার। ভামিনী পাড়ায় কোথায় গিয়েছে দুপুরের পাট মিটিয়ে। অভয়কে বলে গেছে দরজা বন্ধ করে ঘুমোতে। ঘুম আসেনি। অভয় বসেছিল দাওয়ায়। কিন্তু কয়েকবারই চমকে উঠেছে, ফিসফাস শব্দ শুনে। মানুষ দেখা যায় না, কিন্তু চুপিচুপি কথা, চুড়ির রিনিঠিনি কোথা থেকে যেন বেজে উঠেছে কয়েকবার।
তারপর নিমিকে চেপে ধরে, দুটি মেয়ে ঢুকল বাড়ির পিছন থেকে। দাপাদাপি করছিল নিমি, চুল এলো করে, শাড়ি বিস্রস্ত করে। সামনেই অভয়কে দেখে স্তব্ধ হয়ে গেল। কিন্তু মুখখানি যেন ভার, যদিও ফরসা। মুখে একটু রক্ত ছড়িয়ে গেছে। ঘাড় না ফিরিয়ে তাকিয়ে ছিল অন্যদিকে। অভয় দেখল–শুলার বউয়ের চেয়েও চোখ দুটি ভাল, কালো মণি দুটি বড় বেশি দপদপে, কিন্তু স্থির। ঠোঁটের কোণ দুটি টিপে রয়েছে নিমি, মুখখানি তাতে কঠিন হয়ে উঠেছে।
বিমূঢ় অভয় হাসতে গিয়েও হাসতে পারল না। উঠে দাঁড়াল শুধু।
এক সঙ্গিনী বলল, নে, কী বলবি বল, খুব তো তড়পাচ্ছিলি।
বলে আঁচল টেনে দিল।
আর একজন বলল অভয়কে, কেমন?
অভয়ের বুকের মধ্যে রক্ত তোলপাড় করে উঠল। নিমিকে সে এতদিন ভাল করে দেখেনি। আজ দেখে তার তীব্র আনন্দের মধ্যে একটি তীক্ষ্ণ সংশয় খেলে গেল। কোথায় যেন একটু দূরত্ব রয়েছে অভয়ের সঙ্গে, কাছের মেয়ে নয়। এ যেন নিটুট শরীরে, ছেয়ালো ছেয়ালো স্বাস্থ্যবতী মেয়ে। জোয়ার এসেছে যেন উজান ঠেলে তাই প্রথম মুখপাতে একটু যেন বেশি দামাল মনে হয়। এবং ফরসা, শৈলবালার মতো।
সঙ্গিনী বলল, কী হল, বাক্যি হরে গেল যে!
অভয় হেসে বলল, হ্যাঁ, কথায় যে কুলায় না।
তবে গান দিয়ে হোক।
হ্যাঁ, গান গাইতে ইচ্ছে করে, কিন্তু লজ্জা করে। বলল, সেই গান শুনেছিলুম, গোরো-চনা গোরী নবীনা কিশোরী, সেইরকম।
সঙ্গিনী দুটি হেসে লুটিয়ে পড়ে আর কি। বলল, কিন্তু রাগ করেছে।
অভয় বলল, কেন?
–জিজ্ঞেস করো।
নিজেকে ধরে রাখতে পারল না। দাওয়া থেকে নেমে এল অভয়। সামনে এসে বলল সঙ্গিনীদের, কেন?
মেয়ে দুটি হেসে উঠে ধাক্কা দিল নিমিকে। নিমি ততক্ষণে মুখে আঁচল চেপে, হেসে উঠেছে। একজন বলল, তোমাকে বলেছে, গেঁয়ো, গেঁয়ো মিনসে।
অভয় ছড়া কেটে বলল,
গাঁয়ে আমার জম্মে কম্মো,
শহর আমি চিনি না যে।
সে আমাকে ডাক দিয়েছে।
যে আছে এই শহর গঞ্জে ॥
এবার নিমি পালাবার জন্যে দৌড় দিতে গেল। ধরে রাখল সঙ্গিনীরা। বলল, ওমা, সত্যি সত্যি কবিয়াল রে।
আর একজন বলল অভয়কে, আরও বলেছে। বলেছে, বড্ড কালো।
বুঝি সত্যি কালো কি না দেখে নেবার জন্যে নিমি চোখ তুলতেই, চোখাচোখি হল অভয়ের সঙ্গে। অভয় বলল, হ্যাঁ ঠাকরুণ,
কালো, খুব কালো আমার বরণ
যে বলে তার চোখের মণির মতন।
–আরও বলেছে। বলেছে, আর কতদিন, চাকরি কেন হয় না?
এবার নিমি জোর করে ছুটে পালিয়ে গেল। মেয়ে দুটিও গেল হাসতে হাসতে। অভয়ের মুখখানি ভার হয়ে উঠল।
কিন্তু ভার করে তাকে বেশিক্ষণ থাকতে হল না। নিমি এসে তার ভরা জোয়ার দিয়ে গেছে। সন্ধ্যাবেলা অনাথ এল চিৎকার করতে করতে, দোস্ত, এই দোস্ত, জামাই, বন্ধু আমার কোথায় গেলিরে।
অনাথের তুই তোকারি শুনে একটু অবাক হলেও একটু বেশি খুশি টের পেয়ে অভয় বলল, কী বলছ?
অনাথ বলল, কী বলছি? কী না বলছি, তাই বল। আসছে হপ্তা থেকে তোর কাজ হয়েছে আমাদের মিলে।
সত্যি, সত্যি?
তবে কি মিথ্যে?
অভয়, পায়ে হাত দেবে ভেবেছিল। কিন্তু জড়িয়ে ধরল অনাথকে দু হাতে।
সুরীন তখনও আসেনি। কেবল রান্নাঘরে ভামিনীর মুখখানি গম্ভীর হয়ে উঠল।

০৭.
অভয়ের চাকরি পাওয়ার দিনটি সুরীনের কাছে একটি উৎসবের দিন হিসেবে অপেক্ষা করেছিল। অনাথ ও অভয়কে সাক্ষী রেখে ভামিনীকে বলেছিল, জানলি গো ভামিনী–অভয়ের যেদিন কাজ হবে সেদিনে আমি তাজা মদ খাব, তুই খাবি, অনাথ ভায়াকে খেতে হবে, অভয় বাবাজিকেও ছুঁতে হবে এটুখানি। আর বের দিনে আমি ধিতাং ধিতাং নাচব।
কাজ হওয়ার কথা শুনে সুরীন লাফাল, ঝাঁজালো মদ আনল। মদ যে সুরীন বাড়িতে খায় না, তা। নয়। হপ্তার দিনে বাড়িতে বসে মদ খায় প্রায়ই। অনাথ নাকি আগে খেত না। বড় বেশি নিটপিটে ছিল, ঘেন্নাও করত। তা ছাড়া স্বদেশি করত–লেখাপড়াজানা ভদ্রলোকদের সঙ্গে। তাঁরা মদের। নাম শুনলে মুছে যেতেন। অনাথও খেত না। এখন সেই ভীষ্মের প্রতিজ্ঞা আর নেই। মাঝে মাঝে খায়। তবে নেশাখোর নয়, মাতালও নয়। ভামিনীও খায়। বরাবরই খেয়ে এসেছে। সুরীনের পাল্লায় পড়ে এখন রাশ টেনে চলে। সুরীন যেদিন বাড়িতে বসে খায়, সেইদিন ভামিনীরও একটু আধটু হয়। পুরনো জীবনের অভ্যাস। তখনকার জীবনে না খেলে ধকল সইত না। এখনও একেবারে না জুটলে কষ্ট হয় বইকী!
এ এমন কিছু ঘটনা নয়, বলার মতো বিষয়ও নয়। বিকারহীন স্বাভাবিক জীবনযাত্রারই অঙ্গ। সুরীদের কাছে এটা ভাল মন্দ বিচারের মাপ কাঠি নয়। কেউ বেশি বেলেল্লাপনা করলে নিজেরাই বিরক্ত হয়। মাত্রা ছাড়িয়ে গেলে মারধোরও করে।
মদ আনল সুরীন আজ। অনাথ নিজেই বলে উঠল, নিয়ে এসো, ভাল করে নেশা করা যাক আজ একটু।
আরও দু একজন যারা আসে প্রতিদিনই–তারা খেল। সুরীন খেল। ভামিনীকে ডাকল। ভামিনীর যেন একটু বিরাগ ভাব। মুখ ভার করে বলল, না থাক। রান্নাবান্না সব পড়ে আছে।
বেসামাল হলে কে দেখবে সে-সব।
সুরীন বলল, আরে নে নে, বেসামাল তোকে হতে দিচ্ছে কে? আর হোস তো হবি, বাজারের কেনা খাবার দিয়ে চালিয়ে নোব।
মুখ ভার ছিল ভামিনীর। তবে পান ভোজনের ব্যাপারে আসলে তেমন বিরাগ ছিল না। পুরুষদের কাছ থেকে একটু ফারাকে বসে অন্য দিকে মুখ ফিরিয়ে চুমুক দিল গেলাসে। অনাথ দিল অভয়কে, নাও বেরাদার মেজাজ খোলো।
অনাথ বলল, অভয় আপত্তি করল না। বরং খাবার আগেই তার কেমন যেন মাতাল মাতাল ভাব! বলল, আজ তবে খুব খুশির দিন খুড়ো না?
অনাথ বলল, নিশ্চয়।
শৈলবালাও হাজির হল এসে। সে আজকাল যথেষ্ট সামলে চলে। মাতাল দেখে দেখে আর মাতালের খোয়ার সয়ে সয়ে, ঘেন্না বলে সাড়টুকুও ভোঁতা হয়ে গেছে। নিজে কোনওদিনই নেশাখোর হতে পারেনি। দশজনের মধ্যে না খেয়ে পারে না, বোধ হয় ইচ্ছেও করে। মেয়ে বড় হওয়ায় এখন সেটুকুও কালেভদ্রে। আজ একবার সাধতেই, ভামিনীর পাশে বসে পড়ল শৈলবালা। অভয়ের কাজ হয়েছে, সেই আনন্দে।
সকলেরই চোখ মুখের চেহারা বদলাল, স্বর বদলাল গলার। হাসাহাসি বকবকানি কম হল না। কিন্তু ওই সেই একই কথা, মন গুণে ধন, দেয় কোন জন। তার গতিবিধি অন্ধিসন্ধি নিজেরও কি পুরোপুরি জানা থাকে? নইলে এই আনন্দের দিনে সুরীনের মনটা বড় খারাপ হয়ে গেল কেন? না, সে নিজের হাতে কাজ জোগাড় করে দিতে পারেনি অভয়কে।
তারপর কখন তাদের সবাইকে ঘিরে এখানে নেমে এল এক নিশিপাওয়া ঘোর। যেন তারা পৃথিবীর বাইরে, অন্য কোনও জগতের অন্ধকারে বসে আছে প্রেতের দল। মেয়ে পুরুষের গলা চেনা। যায় না।
কবে একদিন হরেকেষ্ট বলে একটি ছেলে এসেছিল, তিলকবালার মেয়েকে বিয়ে করেছিল এখানে। কবে আবার একদিন হরেকেষ্ট চলে গিয়েছিল, তিলকবালার মেয়ে যে-কে-সেই বারো ঘরের আঁস্তাকুড়ে। আগুনের মতো মেয়ে রম্ভা, বামুনের ছেলেকে বিয়ে করল, ভদ্রলোকেরা এসেছিল সেই বিয়েতে, কত ঢাক পেটানো হয়েছিল। খবরের কাগজেও উঠেছিল নাকি। তারপর কবে আবার সে সব ভেঙে গিয়েছিল। রম্ভা বারোবাসরের উঠোন ডিঙোতে পারেনি।
মালিপাড়ার বিচিত্র ভাঙা গড়ার কাহিনী রূপকথার মতো আওড়াতে লাগল তারা, কেন না, আজকে তারা তাদের আর একটি মেয়ের বিয়ে দেবে। ভয় তাদের, তাদের বড় সংশয়, নদীর কূলে মাটি, সে যে জলে ধুয়ে যায়। শক্ত মাটির ঠিকানা নিয়ে যুগ যুগ ধরে তারা রওনা হয়েছে। ঘুরে ফিরে আবার এসে পৌঁচেছে সেখানে।
অনাথ উঠে পড়ল। তার পিছনে পিছনে গেল অভয়। বলল, চলে যাচ্ছ খুড়ো?
অনাথ বলল, হ্যাঁ।
–ঘরে বুঝিন আমার খুড়ি বসে আছে?
অনাথ নিঃশব্দে হেসে উঠল। সামনের সেই দুটি দাঁত-হীন অন্ধকারের ভিতর থেকে হেসে বলল, মরে গেছে অনেকদিন।
–ছেলেপুলে?
–ছিল। এক মেয়ে, দুই ছেলে। মরে গেছে।
তবে ঘরে কে আর আছে?
–আমি, আর একটা ভূত।
–ভূত?
–হ্যাঁ, ওই শালা আমাকে বড় জ্বালাতন করে।
-কেমন করে?
আবার একটা খুড়ি আনতে বলে ঘরে। বলে, আবার একটা মেয়ে দুটো ছেলে না হলে সে ব্যাটা ভাগবে না।
বলে অনাথ আবার হাসল। বলল, আঠারো বছর বয়সে বউ ঘরে এনেছিলুম। বড় সাধ করে, অনেক লড়াই করে এনেছিলুম। তারপর কারখানার লড়াইয়ে জেলে গেছলুম। এসে শুনলুম, একে একে সব মরেছে। ভূতটা ভূত, শালা বোঝে না, ও ঘরে আর কোনওদিন ফাঁক ভরাট হবে না।
হাসতে হাসতে চলে গেল অনাথ।
অভয় আজ আর সামলাতে পারল না। উঠোনে ফিরে এসে সুরীনকে বলল, খুড়ো, এ্যাট্টা গান গাইব, কথা এসেছে মনে।
সবাই সায় দিল এক যোগে। গা টেপাটেপি করে চুপিচুপি হাসল সবাই। ভাবল অভয়ের নেশা হয়েছে।
অভয়ের কালো মুখ চকচক করছিল। সে গলা চেপে চড়া সুরে গাইল,
জগতের একটি আজব কল
তার তিন ভাগ জল, এক ভাগ থল,
বলেছে ভূ-গল।
টেনে টেনে টপ্পার সুরে গাইল অভয়। হাসাহাসি ভুলে সবাই স্তব্ধ হয়ে রইল।
কী যে দেখি মজার সোমসার
 তিন ভাগে দুখের পারাবার
আর এক ভাগে হাসি গড়া থল।
জগতের একটি আজব কল।
সুরীন ঘড়ঘড়ে গলায় বলে উঠল, যথার্থ বলেছ। তিন দুখ, এক সুখ, এই নিয়ম।
অভয় আবার গাইল,
কাঁদিব না ভেবে কাঁদি
কাঁদিতে কাঁদিতে হাসি
আমাকে ঘিরে আছে আজব কল।
মদের ঝোঁকে কি গানের আবেশে, কে জানে, শৈল ফোঁপাতে লাগল। সুরীন বলল, ঠিক বলেছ বাবা, ফুর্তি করতে গিয়ে দুখের ধন্দ লেগে গেল। হাসা বড় কঠিন কিনা।
কিন্তু ভামিনীর ভার ঘুচল না। তার মনের সেই বিড়ম্বনা না-ছোড়বান্দা হয়ে বুঝি লেগেই রইল।
.
০৮.
পরদিন দুপুরবেলা, না না করেও মনকে বোঝাতে পারল না ভামিনী। অভয়কে বলল, চলো একটু ঘুরে আসি।
দুপুরবেলা পাড়ায় যায় ভামিনী। কোনওদিন ডাকে না অভয়কে। অভয় বলল, কোথায় খুড়ি?
কোথায়, কোনও সর্বনাশের মধ্যে ডেকে নিয়ে যাচ্ছে নাকি ভামিনী? থাক, পা বাড়িয়ে কাজ নেই। তবু ভামিনী সামলাতে পারল না। বলল, চলো, কাছে পিঠেই।
কয়েকটা বাড়ি ছাড়ালেই খাস মেয়ে-পাড়া। সেই পাড়ার মধ্য দিয়ে, বড় রাস্তার কাছাকাছি একটি দোতলা বড় বাড়িতে ঢুকল ভামিনী। অভয়কে বলল, এসো, একটু বেড়িয়ে যাই।
সিঁড়ি দিয়ে ওপরে উঠতেই, দালানে মেয়েদের আড্ডা চোখে পড়ল। একটি বর্ষীয়সী মেয়েমানুষ মোটা গলায় বলে উঠল ভামিনীকে, কী ভাগ্যি, আমি এসেছিস্, আয় আয়। ওটি কে?
ভামিনী মুখ টিপে হেসে বলল, আমার ভাসুরপো।
বর্ষীয়সী একমুহূর্ত তাকিয়ে কী ভাবল কে জানে! বলল, এসো বাবা, বোসো।
অভয় গোড়াতেই থমকে গিয়েছিল। গুটি চার পাঁচেক মেয়ে, বয়স সকলেরই ত্রিশের মধ্যে, বর্ষীয়সী ছাড়া। কেউ শুয়ে, কেউ আধশোয়া, বসে আছে কেউ। সকলেই অগোছাল, এলোমেলো বিস্রস্ত। বিশেষ নড়াচড়া করল না কেউ অভয়কে দেখে। পায়ের দিকে আর বুকের ওপরে কাপড় টেনে দিল দু একজন। অভয় কয়েক মুহূর্ত বিমূঢ় নত মুখে দাঁড়িয়ে, একটু দূরে বসল।
ভামিনী বলল, কই রাজুমাসি, তোমার গানের বাড়ি এমন চুপচাপ কেন?
বর্ষীয়সী রাজুমাসি পানের ছিবড়ে হাতে নিয়ে বলল, ঝাঁটা মারো। গান শুনতে আজকাল আর কোনও শালা আসে নাকি? রেডিয়ো, কলের গান, সিনেমাতেই সে সব সাধ মিটে যায়। গান শোনার ভান করে আসে, আসলে মেয়েগুলোর জন্যেই আসে, কাজ মিটিয়ে চলে যায়। গানের বাড়ি আর নেই, যে-মেয়ে সে-মেয়ে বাড়িই আছে।
ভামিনী বলল, আমি যে সে-জন্যেই ভাসুরপোকে নিয়ে এলুম। গান বাজনার বড় ভক্ত, তাই।
রাজুমাসি তার ঢুলুঢুলু রক্তাভ চোখে সস্নেহ হেসে বলল, তাই বুঝি? এই ভর দুপুরে?
ভামিনী অভয়ের দিকে ফিরে বলল, জানলে খুব বড় গাইয়ে ছিল আমাদের রাজুমাসি। বয়সকালে এ তল্লাটের সবচেয়ে নাম করা কীর্তন-গাইয়ে ছিল। এখেনকার লোচন কবিয়ালের সঙ্গে গাইত।
রাজুবালা হেসে মুখ ঝামটা দিল, নে বাপু, আর পুরনো কাসুন্দি ঘাঁটিস নে।
অভয় প্রথমে একটু থতিয়ে গিয়েছিল। কিন্তু ভামিনী খুড়ির সঙ্গে এসেছে। সে কেন কুচিন্তা করে? তবু এতগুলি মেয়ের চোখের সামনে অস্বস্তি হল তার।
রাজুমাসি অবাক হলেও হেসে বলল, না না বাবা, ও সব কিছু নয়। কোনকালের কথা সব। আজকাল আর ও সব আছে নাকি? বেবুশ্যে বেবুশ্যেই। সেইজন্য আসে, তাই না কত। আবার গান শুনে টাকা দেবে?
বাকি মেয়েরা অভয়কে দেখে দেখে নিজেদের মধ্যে টিপে টিপে হাসছিল। একজন বলল, তোমার ভাসুরপোরই গান একখানি শোনাও না ভামিনীদি।
ভামিনী বলল, গাইবে, তোরা গা।
হেসে উঠে একজন বলল, আমরা আবার কবে গান করলুম।
–কেন, নাদু গা না।
বছর ত্রিশের নাদু, কাজল ধোঁয়া ঘুম জড়ানো চোখে হেসে বলল, ও সব পাট অনেকদিন চুকিয়েছি ভামিনীদি। হারমোনিয়া নিয়ে গান ধরলেই মিনসেরা ঘাড়ের ওপর পড়ে। বলে, গান থাক।
সকলেই হেসে উঠল খিলখিল করে।
নাদু আবার বলল, তবে সেদিন একটা রিকশাওয়ালা দু টাকা দিয়ে দুটো গান শুনে গেছে আমার, মাইরি। দুটো কেত্তন শুনেই চলে যাচ্ছে দেখে ব্যাটাকে হাত ধরে টানলুম। বললে, না, খালি গান। শুনতেই নাকি এসেছিল।
কথা শেষ হবার আগেই হেসে কুটিপাটি হল সবাই।
রাজুমাসি বলল, পারবি নাদু? পারলে গা না, বলছে ভামিনী।
নাদু নিশ্বাস ফেলে বলল, না মাসি, সত্যি পারব না, গাইতে গেলেই হাঁপ লাগে। জানো তো সবাই।
এবার আর কেউ হাসল না, সকলেই গম্ভীর হয়ে গেল। নাদু মুখ গুঁজে রইল।
রাজুমাসিও দীর্ঘশ্বাস ফেলে বলল, তা বটে, সত্যি রাতের ধকল কাটিয়ে গান আর আসে না।
ভামিনী বলল, আর সে কোথায়, তোমার মহারানি? শুনলুম, তাকে নিয়ে গোটা শহর জমে আছে।
রাজুমাসি বলল, সুবালা। সে এক হয়েছে আমার ওই শিষ্যি। গান জানে, গলা ভাল, গায়ও। বয়সও কাঁচা, দেখতেও ভাল, তবে ওই, বড় মেজাজ। ছোট দারোগাকে খেপিয়েছে।
কী করে?
কী করে আবার? বলেছে, গান শুনতে চান তো বসুন, নইলে পথ দেখুন। সে দারোগা মানুষ, শুনবে কেন? টানাটানি, জেদাজেদি, সে এক বিতিকিচ্ছিরি ব্যাপার।
-ওমা! শেষে?
–শেষে আবার কি, শাসিয়ে যাচ্ছে এসে রোজ রোজ। তা বাপু, শরীল বেচতে বসেছি, আমাদের কি চলে পুলিশের সঙ্গে বিবাদ? এখন জেদাজেদির ব্যাপার দাঁড়িয়েছে। সুবালারও জেদ, ওর সঙ্গে ঘরে থাকব না।
নাদু বলে উঠল, তবে বেশি দিন আর নয়, সুবলির জেদও ভাঙবে। আইন তো নেই খুশি মতো চলবে। খদ্দের কড়ি ফেলবে, খেয়াল মেটাবে।
কথা শেষ হবার আগেই সুবালা ঢুকল হাই তুলতে তুলতে। আঁচল লুটাচ্ছে মাটিতে, খোলা চুল ছড়ানো ঘাড়ে পিঠে। বয়স বোধ হয় বাইশ চব্বিশের ওপরে নয়। রং কটা-ই, তার ওপরেও পাউডার বুলানো আছে। পান খাওয়া ঠোঁট একটু বাড়াবাড়ি রকমের লাল। বলতে বলতেই ঢুকল, সুবলির আবার কী খোয়ার হচ্ছে শুনি?
নাদু বলল, তোমার গুণকেত্তন হচ্ছে।
ততক্ষণে ভামিনীকে পেরিয়ে সুবালার নজর পড়েছে অভয়ের ওপর। আঁচল তুলতে তুলতে। বলল, এ কে?
জবাব দিল ভামিনী, আমার ভাসুরপো।
–অ! ঠোঁট বাঁকিয়ে, অপাঙ্গে তাকিয়ে একবার দেখল সুবালা অভয়কে। অভয়ও তাকিয়েছিল, চোখ নামিয়ে নিয়েছে। রূপ আছে সুবালার, চাউনিটি খর, একটু যেন অ-ভক্তির আভাস, কথায়ও ধার। ভাবভঙ্গি ভাল লাগল না অভয়ের। যেন পালাতে পারলেই বাঁচে। খুড়ি আর জায়গা পেল না, এখানে এল।
ভামিনী বলল, অ আ নয়, একখানি গান শোনাতে হবে আমার ভাসুর-পোকে।
সুবালা বলল, তোমার ভাসুরপোর সখ আছে তালে খুব?
নাদুরা হেসে উঠল সবাই। ভামিনী বলল, সখ নয়, গুণী মানুষ, কবিয়াল, বুঝেছ? সেই জন্যে নিয়ে এসেছি।
অভয় তাড়াতাড়ি বলে উঠল, না না, ছি ছি, কী যে বলো তুমি খুড়ি।
অর্বাচীন ভঙ্গিটুকু দেখে বোধ হয় সুবালার আবার একটু ঠোঁট কোঁচকাল। হারমোনিয়াম নিয়ে এল একটি ঝি।
রাজুমাসি বলল, তবলা বাজাবার লোক নেই, নইলে—
গানের নামে সঙ্কোচ একটু আলগা হল অভয়ের। গাঁয়ে নিতাই ভটচাযের সঙ্গে সঙ্গত করে বিদ্যেটি একটু আয়ত্ত্ব করেছে অভয়। তার চেয়েও পাখোয়াজ ভাল আসে তার হাতে। বলে উঠল, থাকলে আনেন, এটটু ঠ্যাকা দিতে পারব।
রাজু বলল, খুব ভাল। যা নিয়ে আয় পুতুল বাঁয়া তবলাটা।
ভাব-ভঙ্গিতে বাঁকাচোরা বলে মনে হয় সুবালাকে, কিন্তু হারমোনিয়ম নিয়ে বসতে সাধাসাধি করতে হল না। রিডের ওপর তার আঙুল চালানো দেখে অভয় মন্ত্রমুগ্ধ হয়ে গেল। ওই বস্তুটি সে সুবিধে করতে পারে না।
কয়েক ফেরতা আঙুল চালিয়ে সুবালা, বিদ্যেধরী নই বাপু ভামিনীদি, ফরমায়েশ মতো গাইতে পারিনে। পারলে নাকি কলকাতার ভাল জায়গায় পাত্তা পাওয়া যেত।
নাদু বলল, মুখপুড়ি!
বাকিরা হেসে উঠল। রাজুমাসি বলল, যা খুশি গা না একখানা।
অভয় বাঁয়া-তবলা এক আধটি ঠোকা দিয়ে মাথা নিচু করে আছে।
সুবালা গজলের ঢং-এ গান ধরল,
হাসতে পার, হাসো বঁধু
মানা কিছু নাই গো
বিনা প্রেমে হাসির মধু
প্রাণে পরশ নাই গো।
নাদু-ই তুড়ি মেরে বলল, খাসা।
খাসা-ই। গলাটি সুবালার চাঁছাছোলা, চড়ানো কিন্তু মিষ্টি।
গান শেষ হতে অভয়ই আগে বলল, বাঃ, চমৎকার!
নাদুই আবার বলল চোখ ঘুরিয়ে, দিব্যি গেলে বলছ তো?
ভামিনী ধমকে উঠল, দূর ছুঁড়ি, বকিসনে।
সুবালা বলল অভয়কে, তোমার হাতটিও ভাল চলে দেখছি। এবার গানের পরখ হয়ে যাক।
অত বড় জোয়ান পুরুষটা। তাড়াতাড়ি ভামিনীর দিকে ফিরে বলল, খুড়ি এখেনে আমি গাইতে পারব না।
সুবালা একটু অবাক হয়ে তাকাল ভামিনীর দিকে। আশ্চর্য, ভামিনীও তার দিকেই তাকিয়েছিল। চোখাচোখি হতেই ইশারা করল, গাইতে বল।
সুবালা বলল, তা বললে শুনব না, শোধবোধ হোক।
অভয় বলল, কিন্তু ও সব ঢঙের গান যে জানি নে। হারমোনিয়া বাজাতে পারিনে।
রাজুমাসি বলল, যেমন ঢঙে তোমার আসে, তেমনই গাও। হারমোনিয়ার দরকারই বা কী?
অভয় মাটিতে আঙুলের আঁক কেটে বলল, পদাবলী শুনবেন?
–তাই হোক।
যে ভাবের ভাবী, তার এমনি দশা। গান শুনে অভয়ের সব আড়ষ্টতা গেল। সে গলা নামিয়ে গাইল,
সখি একি এ পীরিতি
নাহি জানি রীতি
পরাণ রাখিতে নারি।
আসে যদি কালা
তুষিবে অবলা
পরাণ ধরিতে পারি।
এবারেও নাদু-ই প্রথম অবাক হয়ে বলল, ওমা, এ যে ধুকড়ির মধ্যে খাসা চাল গো!
রাজুমাসি বলল, বাঃ! গলাটি তো বেশ। ভাব আছে খুব।
বলে একটা দীর্ঘশ্বাস ফেলল রাজু। এককালে ওই সব গানেই তার খ্যাতি ছিল। তখন প্রতি বছর মাঘ মাসে ধুলোটের সময় যেত নবদ্বীপ। এই নাদুকেই কতবার নিয়ে গেছে। বড় বড় লেখাপড়া-জানা মহাজনদের সঙ্গে আলাপ হয়েছে কত। বেবুশ্যে ছিল বলে তাঁরা গুণের অনাদর। করেননি কোনওদিন। কত কথা মনে পড়ছে।
সুবালাও অবাক হয়ে তাকিয়েছিল অভয়ের দিকে। কাছে উঠে এসে বলল, মাইরি, চমৎকার হয়েছে, এমন কেত্তন আমিও গাইতে পারিনে। আর একখানা হোক।
ইতিমধ্যে একটি লোক এসে দাঁড়াল সিঁড়ির মুখে। মুখে হাসি, ভাবে ভঙ্গিতে বিশেষ ব্যস্ত। বলল, কই গো নাদুমণি, তাড়াতাড়ি এসো, আমাকে আবার সাড়ে চারটের খেয়া ধরতে হবে।
বাড়ি ফিরে যাবার পথে যেন বিশেষ কাজে এসেছে। নাদু বলল মুখ ঝামটা দিয়ে, রোজ রোজ এক ফ্যাচাং। সময় মতো বউয়ের কাছে ফিরতে হবে, আবার এখেনেও পাক দিয়ে যেতে হবে, এতটা না হলেই নয়? সময় অসময় আছে তো। হাত মুখ ধোবার সময়
লোকটা বলল, এই দেখো, এক মিনিট কাটিয়ে দিলে, আর মাত্র সতর মিনিট সময় আছে, আমাকে আবার ঘাট অবধি যেতে হবে, এসো এসো।
রাজুবালা বলল বিরক্ত চাপা গলায়, যা বাপু যা, বাঁধা খদ্দের ফেরাসনি, মুখে হাসি রাখ।
অভয় অবাক হয়ে তাকিয়েছিল লোকটির দিকে। নাদু উঠে গেল। ভামিনী বলল চলো, যাই।
সুবালা ছাড়ল না। বলল, ইস, আর একটা গান শুনব বললুম যে?
ভামিনী যেন একটু কেমন করে হাসে সুবালার দিকে চেয়ে। বলল, ভাল লাগল?
সুবালা বলল, তবে?
তবে আজ আর নয়, বেলা পড়ে এল। ভাব করে দিয়ে গেলুম, পাঠিয়ে দেব, ঘরে বসে গান শুনো।
অভয় নীরব। ভামিনীর সঙ্গে সঙ্গে নেমে গেল নীচে। সুবালা আর পুতুলও এল পিছনে পিছনে। ভামিনী বলল, দারোগার সঙ্গে ভাব করে ফেলিস সুবলি।
সুবালা বলল, তা করব। আঁস্তাকুড়ের মাংস, কুকুরের সঙ্গে লড়াই চলে? কিন্তু তুমি আসছ তো আবার ভাসুরপোকে নিয়ে।
–আসব।
অভয়ের বড় অস্বস্তি। তার মনে হল, যেন সুবালার নজর খোঁচার মতো বিঁধে আছে তার গায়ে।
হঠাৎ আবার বলল ভামিনী, তবে কথা দিতে পারিনে। ভাসুরপো আমার শৈলদির মেয়ে নিমিকে বে করছে শিগগিরিই। তখন কি আর আসতে চাইবে?
সুবালা অভয়ের দিকে ফিরে বলল, জবাবটা তাহলে শুনেই রাখি।
কোমরে হাত দিয়ে, সুবালা চোখের মণি দুটি কোণে নিয়ে গেল।
অভয় অসঙ্কোচ সারল্যে বলল, আসব।
পুতুল হেসে বলল, মনে থাকে যেন।
.
০৯.
অনাথের সঙ্গে কারখানায় গেল অভয়। আগেই নিশ্চয় অনাথ আসর তৈরি করে রেখেছিল। কারখানার মতো একটি অপরিচিত জায়গায় এসেও কোনও অসুবিধা হল না তার। প্রথম দিনই আলাপ হয়ে গেল অনেকের সঙ্গে।
মেশিন ঘরে ঢুকে বলল অনাথ, কেমন লাগছে?
কথা শুনতে পেল না অভয়। মেশিনের তীব্র শব্দে কানে তালা লেগে যায়। এখানে ইশারায় কথা হয়। কানের কাছে মুখ নিয়ে বলল অনাথ, কেমন বুঝছ?
হেসে ঘাড় নাড়ল অভয়। এখনও কিছুই বোঝেনি সে।
অভয়ের নাকে যেন কেরোসিন তেলের গন্ধ লাগছে। মেঝেতেও পড়েছে তেল আর ফেঁসোর আস্তরণ। হাজিরা-বাবুর কাছ থেকে কাগজ নিয়ে লেবার অফিস ঘুরে এল অনাথ অভয়কে নিয়ে। হরি মিস্তিরির বয় হিসেবে কাজ পেল অভয়। মনোযোগ দিয়ে কাজ করলে, কালে পাকা মিস্তিরি হয়ে উঠতে পারবে।
বুড়ো হরি মিস্তিরি অভয়ের ঘাড়ে হাত দিয়ে চেঁচিয়ে বলল, ঘুষ দিতে হবে কিন্তু।
অনাথ বলল, কী রকম ঘুষ, সেটা বলে দাও।
হরি বলল, গান। গান শোনাতে হবে কিন্তু আমাকে।
আরও কয়েকজন এল এদিক ওদিক থেকে। সভয়ে এদিক ওদিক তাকিয়ে দু তিনজন মেয়েমানুষও এসে দাঁড়াল। তার মধ্যে একজনই বাঙালি মেয়ে। মুখে পান, বয়স প্রায় ভামিনীর মতোই।
হরি তাকে উদ্দেশ করে বলল, নে, দেখে রাখ। এখনও ভাল আছে, চেষ্টা চরিত্তির করে দ্যাখ, খারাপ করা যায় কিনা।
তারা নিজেদের মধ্যেই চেঁচিয়ে ঠাট্টা তামাশা শুরু করল। সে-সব ঠাট্টা তামাশার কথা শুনলে কান ঝাঁ ঝাঁ করে। একজন তো সেই মেয়েমানুষটির গায়ে চিমটি কেটেই দিল। অনাথ বলে উঠল, এই দেখ, এখুনি সায়েব আসবে কি ওভারসিয়ার এসে পড়বে, এরা সব মেলা লাগিয়ে দিল। যা যা, সব কাজে যা। হরিদা, তা হলে রইল তোমার শাকরেদ। নিজের মতনটি করে নিয়ো।
নিজের মতনটিই করে নিল হরি। ভাল করে হাতে খড়ি দিল প্রথম কাজের। এটাকে কী বলে? রেঞ্চ। এটা? হাম্বর। ওটা? শাপটু (শ্যাফট)। মাপবে কী দিয়ে? গজ দিয়ে। গজ চেনায় হরি। অভয়কে। অর্থাৎ স্কেল। নইলে কোনওদিন পাকা মিস্তিরি হতে পারবে না। গান বাঁধতে হলে, কথার মিল চাই, মাত্রা চাই সুরের, নয়? এও সেইরকম। গোঁজামিলের ঠাঁই নেই এখানে। গানে গোঁজামিল দিলে কী হয়? ফাঁকি হয়।
রোজ বোঝায় হরি। দুয়ে দুয়ে কত হয়?
চার।
উঁহু। চার নয়। ছেলেবয়েসে যখন কড় গুনবে, তখন চার, তারপরে পাঁচ। কেন? না, এত মাপ-জোক নিক্তির ওজন করে, কী করলে? পয়সা করলে। অর্থাৎ কি না, পাঁচ নম্বর এল তোমার হাতে। মাপ-জোক গোনাগাঁথা কি আর মিছিমিছি হয়? তা নয়, কলের জন্যে হয়। নইলে বুঝতে। হবে, গোঁজামিল আছে। যন্তরের ওইটি কাজ, মানুষের মতো। মানুষের একে আর একে কত হয়? তিন হয়। তবে, সেটা হল তত্ত্বের কথা। চেপে যাও সে কথা। দুয়ে আর দুয়ের মিলটা খাঁটি করো আগে, তবে তুমি পাকা মিস্তিরি। করতে পারলে, পাঁচ নম্বরের ফল আপনি হাতে এসে পড়বে। তাই রাগ করে বলতে হয়, হাতের পাঁচ বুঝি? মানে কথা হল গিয়ে, হাতের পাঁচ হাতেই আছে বটে, কিন্তু পাওয়া কি সহজ কথা?
অভয় অবাক মানে। যন্ত্রের কথা, শুনে মনে হয়, এখানে গান শোনাবে ঠাট্টার মতো। কিন্তু হরি মিস্তিরি যা বলে, সেও জীবের তত্ত্ব। গানের মতোই তার ছাঁদ ছন্দ আছে। গান বাঁধলেই হয়।
হরি মিস্তিরিও বোঝে, ছেলে চুম্বক। ঠিক জিনিসটি দিলেই টেনে নিতে পারে। হরি গজ মেপে দেখিয়ে বলে, একে বলে ডাইমেটার (ডায়ামেটার), ওকে বলে ডাইমেন (ডাইমেনশন)। এক ইঞ্চিকে একশো ভাগে ভাগ বোঝায়। হাজার ভাগও বোঝায়। বোঝায় নকশা দেখিয়ে দেখিয়ে। বুঝিয়ে জিজ্ঞেস করে, কেমন বুঝলে?
অভয় বলে, বুঝলুম, বেহিসেবি মরে।
বুড়ো হরি মিস্তিরির মুখের ভাঁজে ভাঁজে চাপা হাসি দেখা যায়। বলে, কী রকম?
অভয় বলে, কানি কাপড়ে কোঁচা হয় না। করতে গেলে, শরীলে বেড় পায় না, দিগম্বর হতে হয়।
–আচ্ছা?
–নিয়মের লাজলজ্জা নেই। একটুখানি এদিক ওদিক হলে সব ভণ্ডুল করে দেয়।
–হাঁ।
ইঞ্চির যখন হাজার ভাগ হয়, তখন
ভুবনের কোথাও ফাঁক নাই গো।
যারে বলে শূন্য
তার মধ্যেও আছেন গণ্য
বিন্দু মহাশয় গো।
হরি মিস্তিরি বলে মাথা দুলিয়ে, বহুত আচ্ছা ব্যাটা।
অভয় আবার গায়,
অভয় যেন সমঝে চলে।
ভাল মন্দ যা আছে তার
কিছুতে কিছু পাবে না পার
ফেলা কিছুই যাবে না গো।
হরি তার মেশিন ঘাঁটা থাবায় অভয়কে চাপড়ে বলে, আরে বাপরে বাপরে বাপ।
তাদের চিৎকার শুনে এদিক ওদিকের লোকেরাও ছুটে আসে। আসে মেয়ে-পুরুষ, দুই-ই। ডিপার্টমেন্টের সর্দারও আসে খেঁকিয়ে, এই শালারা কাজে ফাঁকি দিচ্ছিস।
কিন্তু সেও ভিড়ে যায়। অভয় তাদের নতুন আকর্ষণ হয়েছে।
অভয় ভেবে খুশি, সংসারে সব ভাল, সবাই ভাল। একদল মিস্তিরি ধরে বসে, তাদের আখড়ায় নিয়ে যাবে। যাত্রার দলের আখড়া। বিবেকের পার্টটা নিতে হবে অভয়কে। কেউ বলে এসে, কবি গানের আসর করবে। অভয়কে গাইতে হবে।
জবাব দেয় হরি, নয় তো অনাথ ; এখন নয়। দু দিন যাক।
ভোরবেলা আসে অভয়। বেলা এগারোটায় খেতে যায়। আবার আসে একটায়।
ওদিকে শৈলবালা আর সুরীন দিন ক্ষণ নিয়ে বড় ব্যস্ত। বিয়ের দিন। তবে পাকা মানুষ সুরীন। শৈলবালাকে বলেছে, বিয়ের আগেই শৈলদিদি নিমির নামে বাড়ি-ঘর লিখে পড়ে দিক। কেন না, মানুষের মন। কখন কোনদিকে যায়, বলা যায় না।
আপত্তি করেনি শৈল। মেয়েকে সব লিখে-পড়ে দিয়ে, অভয়কে এসে বলেছে, বাবা, সব তোমাদের জন্যে রেখে গেলুম। মলে দুটি কাঠ দিয়ে আমাকে একটু পুড়িয়ো, আর কিছু চাই নে।
ভামিনী শুধু দেখেছে। তার হ্যাঁ নেই, নাও নেই। সুবালার কাছে অভয়কে নিয়ে যাওয়ার বড় সাধ তার। কিন্তু সুযোগ পাওয়া যায় না। সন্ধ্যাবেলা যখন অভয় ফিরে আসে, তখন সুরীনেরও ফিরে আসার সময়। সুরীনের কারখানা দূরে, আসতে তার দেরি হয়। ভামিনী বলে অভয়কে, সুবালাদের ওখেনে একটু যেয়ো, অনেক করে বলেছে। তোমার গান শুনবে একটু।
কথা একেবারে মিথ্যে নয়, সুবালা বলেছে। এমনি, ভাল মনে বলেছে। ভামিনী তাকে তার মনের কথা বলতে পারেনি। কোনখানে দিয়ে কী কথা বেরিয়ে পড়বে, সুরীন আর আস্ত রাখবে। না। তবে এ সংসারের কোথায় ফাঁক, তার খবর একটু-আধটু জানা আছে ভামিনীর। তাই সুবালাকে গিয়ে বলেছে, আমার ভাসুরপোকে নিয়ে হয়েছে জ্বালা।
কেন?
না, সুবালাকে দেখে গিয়ে অবধি, ছেলেটার নাকি মন ফসফস্ করছে। বলে, খুড়ি, মেয়েটি দেখতে খাসা, গলাটি আরও খাসা।
অকপটে মিথ্যে বলে, খিলখিল করে হেসে গড়িয়ে পড়ার ফাঁকে সুবালার মুখ দেখে নেয়। বেশ্যা হলেও, মেয়েমানুষের মন। জোয়ান পুরুষের প্রশংসায় মনে একটু ছোপ লাগে বইকী।
সুবালা চোখ ঘুরিয়ে বলে, পছন্দ যখন হয়েছে, আসতে বলো একদিন।
ভামিনী আরও রং চড়ায়, বলে, তোরসঙ্গে বসে নাকি তবলা সঙ্গত করতে ইচ্ছে করে। আর খালি বলে, তোমাদের সুবালা নিমির চেয়ে দেখতে ভাল, কী বলল খুড়ি?
হাসতে হাসতে আবার বলে, বুঝেছ তো, ছেলের আমার কোথায় ঘুন ধরেছে?
নিমির নিন্দে সুবালার কতখানি ভাল লেগেছে, বোঝা যায় না। হেসে বলে, নিমিরটা নিমিরই থাক, মেয়েটা ভাল।
ভামিনী ঠোঁট বাঁকিয়ে বলে, তুই আর ঘেন্না ধরাসনি বাপু। পাড়ার কোন ছোঁড়াকে বাকি রেখেছে, তা তো জানিনে।
সুবালা বলে, তা হোকগে দিদি, ওকথায় কাজ কী?
–না, এমনি। তুই বললি। আর ছোঁড়া দিন-রাত তোর কথা বলে।
সুবালা বলে, তা এখেনে দরজা আগলে তো বসে নেই কেউ, এলেই তো পারে। লোকটার গলা কিন্তু ভালই।
ভামিনী মনে মনে হেসেছে, সুবালার মতো মেয়েও যখন সরাসরি আসতে বলে, তখন কিছু না হোক, খেলা করবার ইচ্ছে একটু আছে। বলে, মুখপোড়া বলেই খালাস, সময় পেলে তো আসবে। কাজ হয়েছে যে।
সুবালা বলে, রাতে তো আর কাজ করে না।
–তোর যে তখন কাজের সময়? মাসি বিরক্ত হবে।
ঠোঁট কুঁচকে বলে সুবালা, তবে এসে কাজ নেই বাপু।
ভামিনী ভয় পেয়ে হেসে বলে, তাই না বটে! উঠি আজ।
উঠে পড়ে। একদিনের কথা তো নয়। প্রায়ই বলে থেকে থেকে। যে জ্বালা ভামিনীর জুড়োবার নয়, সিদ্ধিলাভের আশা নেই, অনর্থক পুড়ে মরে সেই আগুনে। সর্বনাশের মতো, তার ঝাঁপি থেকে ছেড়ে দেওয়া সাপ যে কোনখান দিয়ে কোথায় হাজির হতে পারে, নিজেও জানে না।
তারপর কথায় কথায় সুবালাকে বলেই ফেলে, একদিন গেলেও তো পারিস দুকুরের ঘোরে। ওই ছোঁড়ার জন্যে বলছিনে তা বলে। এমনি। এই তো ক-পা।
সুবালা বলে ঠোঁট উলটে, ঘেন্না করে বড়ডো, কিছু মনে কোরো না। গেরস্থদের সহ্য হয়, তারা গেরস্থ, তোমাদের পাড়ার হাফ-গেরস্থদের অত নজর কটকটানি সহ্য হয় না।
ভামিনী বলে, ঝাঁটা মারো অমন নজরের মুখে। নজর করবে তো করবে, ইয়ে দেখিয়ে চলে যাবি।
একদিন আসে সত্যি সত্যি সুবালা। কিন্তু তখন অভয় বেরিয়ে গেছে কারখানায়। ভামিনী যেন আশা পায়।
সুবালা বলে, কই, আমার পছন্দ করা নাগর কোথায় গো?
–আ পোড়াকপাল, সে যে বেরিয়ে গেল।
সুবালা বলে, ভালই হয়েছে। সজেবেলায় যেতে বলো। দু-ফেরতা না হয় বাঁয়া তবলায় হাত চালিয়ে আসবে। তাতে তো আর মাসির ক্ষতি নেই?
কারখানা থেকে ফিরে এসে অভয়ের মন কেমন করে। নিমিকে একটু দেখতে ইচ্ছে করে। কিন্তু লজ্জা হয়, হট করে গিয়ে উঠতে পারে না।
ভামিনী খুড়ির অনুরোধে পা বাড়ায় মাঝে মাঝে সুবালাদের বাড়ির দিকে। নিজের মনকে তো ফাঁকি দিয়ে লাভ নেই। সুবালার গান শোনার বড় ইচ্ছে হয়।
কিন্তু মনটা আনচান করে নিমির জন্যেই বেশি। কিছু না হোক, বাড়ির কাছ দিয়ে একটু ঘুরে আসতেও যেন ভাল লাগে। ওই বাড়ির কাছেই, পাড়ার পুরুষদের যাত্রাগানের মহড়া দেবার ঘর। সেখানেও উঁকিঝুঁকি মারে অভয়। দু একজন বাদ দিলে, সবাই হেঁকে ডেকে ওঠে, আরে এসো এসো, জামাই এসো।
দু একজনের মধ্যে বিশু আর তার সাঙ্গপাঙ্গ। ঘরে ঢুকলেও, বিশু কথা বলে না। বরং ধমকে ওঠে সবাইকে, নাও, এখন হবুজামাইকে নিয়ে র‍্যালা করো, এদিকে সব পড়ে থাক। যত সব উটকো ঝামেলা এসে হাজির।
বিশুর ওজন আছে আখড়ায়। গলা কাঁপিয়ে পার্টও বলতে পারে ভাল, আর বড় বড় পার্ট করে। কিন্তু অভয়কে আমল দেয় না একেবারে। শৈলবালার বাড়িতে লোকটির অবাধ গতি। নিমির সঙ্গে রাস্তায় দাঁড়িয়ে কথাও বলতে দেখেছে।
ওখানে গেলে সবাই গান গাইতে বলে। ইচ্ছে থাকলেও গায় না। বিশুর সামনে গলা খুলতে চায় না তার। যে আশায় তবু যায় উঁকিঝুঁকি মারতে, তার উদ্দেশ্য আলাদা। মনে বেজায় রং লেগে গেছে, নিমিকে একবারটি দেখতে ইচ্ছে করে।
দেখা যে না হয় একেবারে, তা নয়। কিন্তু নিমি যেন তেমন নজর করে না।
কিন্তু না করার দিনও শেষ হয়ে এল। আর দেরি নেই। সেদিনও কি নিমি না তাকিয়ে পারবে?
.
১০.
মানুষ চিরদিন মনের অভাব মেটাতে চায় এবং সে চাওয়াটা তার নিজেরও অগোচরে থেকে যায়। নিমির দেখা পাওয়ার প্রত্যাশা যখন মিটছে না, সে সময়ে সুবালার আমন্ত্রণটা, অজান্তে সাড়া দিয়ে উঠল।
সুবালাদের বাড়ির দরজার কাছে এসে দাঁড়াল অভয়। ইতিমধ্যেই বারো বাসরের সদর দরজায় দুটি মেয়ে এসে দাঁড়িয়েছে। অভয়ের সঙ্কোচ হল। একেবারে একলা কখনও আসেনি। এ সময়ে আসাটা উচিত হল কি না, সেটাও সংশয়।
একটি মেয়েই জিজ্ঞেস করল, কী হল নাগরের?
দ্বিতীয় মেয়েটি বলল, ভাবনায় পড়ে গেছে। আসবে, কি আসবে না—
দু জনেই হেসে উঠল।
অভয়ও হাসল। কাছে এসে বলল, ভাবাভাবি নয় গো ঠাকরুণ। তোমাদের সুবালার দেখা পাওয়া যাবে এখন?
দু জনেই চমকে হেসে উঠল। ওমা, এ সেই ভামিনীদিদির ভাসুরপো লো! একজন বলল, সন্ধেবেলাতেই ধোঁকা। আজকে আর জুটবে না কিছু।
আর একজন অভয়কে বলল কপট দীর্ঘশ্বাসে, ওপর তলার মানুষের কাছে এসেছ ভাই, চলে যাও সোজা সিঁড়ি দিয়ে।
অভয় উঠোন পার হয়ে সিঁড়িতে পা দিল। কথাবার্তা শোনা যায় না বিশেষ। সবই যেন একটু নিঝুম ভাব। ঘরে ঘরে বাতি আছে, মানুষও দেখা যায়। কিন্তু কলরব নেই। কেবল কোন ঘর থেকে মেয়েমানুষের মোটা গলায় গান শোনা যাচ্ছে। গান নয়, একঘেয়ে একটা সুর, কথাগুলি জড়ানো জড়ানো। হঠাৎ মনে হয়, একটা শোকমগ্ন নিঝুম বাড়ির কোনও অন্ধ কোণে বসে কে। কাঁদছে ইনিয়ে-বিনিয়ে।
ওপরে সারি সারি তিনটি ঘর একদিকে। একটা ঘরের দরজা বন্ধ। আর একটি ঘরে বাতি জ্বলছে, লোক নেই। তৃতীয় ঘরের বাইরের বারান্দায় একটি মেয়ে, তাকিয়ে আছে রাস্তার দিকে। পায়ের শব্দে ফিরে তাকাল।
অভয় দেখল সুবালা। বাঁ হাতে তার ছোট একটি কাঁচের গেলাস। অভয়কে দেখে কাঁচের গেলাসের তরল পদার্থটুকু চুমুক দিয়ে শেষ করে গেলাসটি বাইরেই রেখে ঘরে ঢুকল।
এ সুবালা, অভয়ের সেদিনের দেখা দুপুরের সুবালা নয়। এ সুবালার মুখে রং, চোখে কাজল। বুকের অনেকখানি কাটা পাতলা লাল জামা, তার সঙ্গে মানানসই পাতলা লাল শাড়িতে রক্তাম্বরী সুবালা। বারো বাসরের চোখ পোড়াবার মতো আগুন তার সঙ্গে। হাতে গলায় গিল্টির অলঙ্কার। ঈষৎ আরক্ত চোখ চকচক করছে। দৃষ্টি তীক্ষ্ণ। চাউনি যেন কেটে কেটে বসে।
অভয়কে দেখে একটু বুঝি লজ্জা পেল সুবালা। ঠোঁট মুছে হেসে বলল, দম নিয়ে নিচ্ছি। নইলে পারা যায় না। এসো, বস।
সুবালার দিকে তাকিয়ে হঠাৎ কথা জোগায় না অভয়ের মুখে। লজ্জা হয়, সঙ্কোচ হয়। মেয়েমানুষের রঙ্গিণী রূপ দেখে পুরুষের যে লজ্জা ও সঙ্কোচ কাটানো যায় না। তা ছাড়া কেমন একটু ভয় ভয়ও করে। অপরিচয়ের ভয়। ভামিনীর সঙ্গে সেদিন দুপুরের অবসরে কিছুটা ঘরোয়া পরিবেশ ছিল। যাত্রার আসরের আড়ালে সাজঘরের মতো যে যার নিজের পরিচয়ে মন খুলে কথা বলতে পেরেছিল সেখানে। এখানে এখন পুরোপুরি আসর, রং মেখে যে যার ভূমিকায় অবতীর্ণ। মিথ্যে দিয়ে সত্যকে জাহির করার মুনশিয়ানা যত, তত পুরস্কার আর হাততালি এখানে। দূরের গাঁয়ে গঞ্জে মেলায় যে এ সব দেখেনি অভয়, তা নয়। অনেক দেখেছে। কিন্তু শহরের বিজলি বাতি ঝলসানো দোতলা বাড়ির এমন সাজানো গোছানো ঘরে সুবালার মতো মেয়ে নয় তারা। ভয় করে বইকী। নির্ভয় ক্রেতা হিসেবেও কোনওদিন মেয়েমানুষের দিকে তাকিয়ে দেখেনি। এখানে অস্বস্তি। যাবে কেমন করে?
অভয় বলল, মনটা ভাল গাইছে না, অসময়ে এসে পড়েছি নাকি?
সুবালার গোটা শরীরে যেন তরল আগুনের ঢেউ খেলে যায়। হাসি নয়, তবু হাসির মতোই কী যে দপদপ করে দুই চোখে। বলল, ঘরে আসার এই তো সময় গো। অসময় দেখলে কোথা। কিন্তু অত ভক্তি করে কথা বলো না বাপু। আর আমার নাম ধরে ডেকো। দাঁড়িয়ে কেন, বসো।
–এই যে বসি।
সুবালা হাহা করে উঠল, না না, মাটিতে নয় বিছানায় উঠে বসো।
অভয় ততক্ষণে পরিষ্কার চকচকে মেঝের ওপর বসে পড়েছে। সাজানো ধবধবে সাদা বিছানার দিকে চেয়ে প্রায় সভয়ে বলল, ওখানে বসতে পারব না।
সুবালী খিলখিল করে হেসে উঠল। ক্রমে হাসিটা উঁচু পদায় উঠতে উঠতে একটি অস্বাভাবিক মত্ততায়, বিছানায় ঝাঁপ দিয়ে পড়ল সুবালা।
পুতুল এল ছুটে—কী হল রে সুবলি?
হাসতে হাসতেই হাত নেড়ে জানাল সুবালা, কিছু হয়নি।
পুতুল অবাক হয়ে অভয়ের দিকে একবার তাকিয়ে বলল, তা-ই ভাল। আমি ভাবলুম, লোক জন আসতে দেখলুম না, সুবলি তো মুখ গোমড়া করেই আছে সব সময়, তার আবার এত হাসি কীসের?
সুবালা হাসির দমকে দমকেই বলল, তা না হেসে কী করি বল? বিছানায় উঠে বসতে বললুম, বললে, পারবে না।
আর একচোট হেসে নিয়ে আবার বলল, ভয়ে, জানিস পুতুল, ভয়ে ভয়ে এ সব বলছে। যদি পায়ে পড়ে টানাটানি করি, সেই ভয়ে।
পুতুল তাকিয়েছিল বিব্রত অভয়ের দিকে। অভয় তার স্বভাবসিদ্ধ হাসি নিয়ে মাটিতে আঙুল ঘষতে ঘষতে বলল, না, মানে তা নয়। একটু গান শুনব বলে এয়েছি। আর শত হলেও নারী বলে কথা, মানে মেয়েমানুষ, তাদের একটা মান্যি আছে তো। তাই আর কি
সুবালা তখনও হাসছে। ইতিমধ্যেই দু চোখ তার কোকিলের মতো রক্তবর্ণ হয়ে উঠেছে। সমস্ত মুখে রক্তাভা, একটি অস্পষ্ট নেশার মত্ততা তার চোখে, ভাব ভঙ্গিতে। বলল, মান্যি করার অনেক মেয়েমানুষ পাবে, এই বেবুশ্যেকে কেন? নাও এবার গান ধর। দে তো পুতুল, হারমোনিয়মটা নামিয়ে দে।
পুতুল হারমোনিয়ম নামিয়ে দিল অভয়ের সামনে। অভয় বলল, আমি নয়, ওকেই দাও, আমি একটু বাঁয়া তবলা বাজাব। হারমোনিয়াম বাজাতে পারিনে।
সুবালা বিছানা থেকে নেমে বলল, তা বললে শুনব না। আগে তোমাকেই গাইতে হবে।
অভয় হাত জোড় করে বলল, জমবে না। তেমন গান তো আমি জানি না। তোমার গান শুনব বলেই আসা।
ভামিনীর কথা স্মরণ করেই বোধহয় সুবালা চোখ ঘুরিয়ে হেসে বলল, শুধু গান শুনতেই আসা? আর কিছু নয়? তা হলে সুবলি বেশ্যার দেমাকই থাকে না গো।
বলে আর মত্ত খিলখিল হাসিতে লুটিয়ে লুটিয়ে পড়ে সুবালা।
পুতুল বলল, সন্ধে না হতেই চড়িয়ে মরেছিস বুঝি?
সুবালা বলল, চড়িয়ে মরি, না চড়িয়েও মরি। মরার আর বাকি কোথায় লো মুখপুড়ি। বলে সুবালা কোলের কাছে হারমোনিয়ম টেনে নিয়ে অভয়কে বলল, কিন্তু ফাঁকি দিয়ে পালাতে পারবে না।
পুতুল বলল, আমি পালাচ্ছি।
সে চলে গেল। সুবালার আঙুল হারমোনিয়মের রিডের উপর দ্রুতগামী ইঁদুরের মতো পিলপিল করে খাদ থেকে চড়া, চড়া থেকে খাদে গেল নেমে।
কান খাড়া করে শুনতে লাগল অভয়, চোখে উদ্দীপনা। সুর যেন চেনা চেনা লাগে তার।
সুবালা গান ধরল,
আ বে প্রাণ! শুধু রূপে কি করে?
আমার মন মজেছে যারি সনে
(আমার) প্রাণো চায় তারে
কি করে তার কুলে শীলে
মন কি কারো রূপে ভোলে
আ বে প্রাণ! কমল কাঁদে কালো ভোমরার তরে ॥
সোমে এসে তাল শেষ করেই অভয় বলে উঠল, নিধু মশায়ের গান, তাই না?
সুবালা যেন স্রোতের টানে, তরঙ্গে চলেছে ভেসে। এক অস্বাভাবিক ছটা তার সর্বাঙ্গে। অভয়ের দিকে অপাঙ্গে তাকিয়ে বলল, ও বাবা, জান দেখছি সব কিছু।
অভয় বলল, তা নয়, গুরুদেবের কাছে শুনেছি কিনা গাঁয়ে। প্রাণটা মুচড়ে দেয়! আচ্ছা, সেই গানখানি জানো? সেই
গুনগুন করে গাইল অভয়,
ভালবেসে ভাল কাঁদল…
যদি মজিবে না মনে ছিল, কেন মজালে।
ততক্ষণে সুবালার হাত চলেছে হারমোনিয়মের রিডের ওপর। পরের লাইন সে নিজেই গেয়ে উঠল টপ্পার সুরে,
তুমি যে পরেরি সোনা
(আমার) আগে তা ছিল না জানা
জানলে পরে পরের সোনা।
পরিতাম না কৰ্ণমূলে।
ভালবেসে ভাল কাঁদল। …
মদ না খেয়েও অভয়ের চোখে মুখে চাপা নেশার উত্তেজনা। সঙ্কোচের বালাই তার গেছে। সুবালা গানটি ধরার পর তবলা বাজাতে বাজাতে, পুরো গানটি সে মনে মনে গেয়েছে। মনটা তার কোথায় যেন একটু খুঁতখুঁত করছে। অতৃপ্তি বোধ করছে সে। সেটা সুবালার গলার জন্য। ক্রমেই যেন সুবালার গলা বেশি তীব্র, তীক্ষ্ণ, কর্কশ হয়ে উঠছে।
ইতিমধ্যে বারোবাসরে নিশাচর দু একজন এসে দাঁড়িয়েছে সুবালার দরজায়।
সুবালার থামবার নাম নেই। আরক্ত চোখ তুলে, দাঁত দিয়ে ঠোঁট চেপে হাসছে অভয়ের দিকে চেয়ে, আর হারমোনিয়ম বাজিয়েই চলেছে। এবারকার সুর সহসা ধরা পড়ছে না অভয়ের কাছে।
সুবালা ঢুলু ঢুলু চোখে তাকিয়ে বলল, বাজাও। বল দিকিনি এবার, কার গান? বলে সে ধরল,
আমারে চোখ ইশারায় ডাক দিলে হায় কে গো দরদী।
খুলে দাও রং মহলার তিমির দুয়ার ডাকিলে যদি।
বিস্মিত মোহাচ্ছন্ন গলায় বলে উঠল অভয়, আচ্ছা! এমন কথা তো এর আগে শুনিনি।
সুবালা বলল, দেখছ কী? বাজাও।
ঘাড় কাত করে সুর শুনে বলল, অভয়, কী বাজাব? ওই গাদা না গারবা, কী বলে, তাই?
সবালা যেন গজলের রেলা-য় হেসে উঠল খিলখিল করে। বলল, সে আবার কী?
জবাবে অভয় তবলায় বোল তুলল।
সুবালা গাইল,
গোপনে চৈতী হাওয়ায় গুগিচায় পাঠালে লিপি
পাঠালে ঘূর্ণী দৃতী ঝড়কপোতী বৈশাখে সখী
অভয়ের তাল ঠিক মিলেছে।
সুবালা আবার হেসে উঠল। হারমোনিয়ম বাজাতে বাজাতেই বলল, ঠিকই তো বাজাচ্চ। তবে। ও সব গাবদা গারবা, কী বলছ? এ তো কাফা।
অভয় বলল, তা হবে। ও সব নামধাম মনে থাকে না।
সুবালা হেসে, বালিশের ওপর এলিয়ে পড়ল। বিস্ত হল কাপড় চোপড়।
অভয়ের রক্তে দোলা লাগছে। চির অবজ্ঞাত এক ক্রীতদাসের সামনে, একটি আলুথালু মেয়ে। এমন সে কোনওদিন দেখেনি। তার বুকে রক্ত দুলছে। কোনও ঢেউ ভাঙা বন্যায় তা উচ্ছিত নয়। কেমন যেন, ব্যাকুল ব্যথা ধরা এক নিশ্বাসের ঘায়ে রক্তে দোলিকা। নিমিকে মনে পড়ছে। সুবালার প্রতি অঙ্গে এক ভাবী বাসরের নায়িকাকে যেন দেখছে সে। বলল, সুবালা, থেমো না, আরও গাও।
গলার স্বর বদলেছে অভয়ের। কিন্তু অসম্মানীয় উচ্ছাস নেই। সুবালা বলল, শুধু গান গাইব? আর কিছু নয়?
সুবালার সারা শরীরে একটি আঁকাবাঁকা মোচড় লাগল। অভয়ের বলতে ইচ্ছা করল, নিমির কথা মনে পড়ছে। কিন্তু সে কথা বলতে তার লজ্জা করল। সুবালার শরীরের দিকে তাকিয়ে, নিশ্বাস আটকে যেতে লাগল তার। তাড়াতাড়ি চোখ ফিরিয়ে বলল, আরও গান গাও।
সুবালা হেসে উঠে, হারমোনিয়মের ওপর লুটিয়ে পড়ল। নতুন সুর বেজে উঠল যন্ত্রে।
এমন সময়ে ধুতি পাঞ্জাবি পরা একটি লোক টলতে টলতে এসে পড়ল সুবালার বিছানায়। চিৎকার করে উঠল, জমদুর্গার, মাইরি বলছি।
অভয়ের হাত প্রায় থেমে এল। সুবালার মুখ গম্ভীর হল, কিন্তু গান চলল ঠিক। লোকটি এবার তার শিথিল মত্ত হাত দিয়ে জড়িয়ে ধরল সুলার গলা। তারপর অভয়ের দিকে ফিরে ধমকে উঠল, এই শালা, তুই জু কর।
সুবালা ঝটকা মেরে লোকটিকে সরিয়ে দিয়ে ঝামটা দিয়ে উঠল, সরে বস না, যম কোথাকার!
-না সরব না। ও তবচি শালাকে বেরিয়ে যেতে বল।
অভয় ততক্ষণে উঠে দাঁড়িয়েছে। প্রকাণ্ড শরীরটি অপমানে শক্ত উত্তেজিত কিন্তু নত। বলল, গালাগাল দেবেন না মশায়, শুধু শুধু গালি দেবেন না। চলি।
সুবালাও উঠে এসেছে অভয়ের কাছে। দরজার কাছে যারা দাঁড়িয়েছিল, তারা মজা দেখছিল তখনও।
কিন্তু লোকটি চিৎকার করে উঠল, আলবাত্ গালাগাল দেব। আমি যখন এসেছি, শালা তোকে কুকুরের মতো বেরিয়ে যেতে হবে, বুঝলি?
অভয়ের চোখ ধকধক করে জ্বলে উঠল। হঠাৎ দু পা এগিয়ে এসে, লোকটাকে এক হাতে খাট থেকে টেনে নামাল সে। হাত তুলতে যেতেই সুবালা তার হাত চেপে ধরল। অভয়ের নির্বাক কিন্তু রুদ্র মূর্তি দেখে সুবালার আরক্ত চোখও শান্ত হয়ে এসেছে। সেই চোখের দিকে তাকিয়ে, অভয় বেরিয়ে গেল তাড়াতাড়ি।
রাজুমাসি এল চিৎকার করতে করতে, কী হয়েছে কী?
সুবালা বলল মাতালটিকে দেখিয়ে, একে বার করার ব্যবস্থা করো মাসি, নইলে ঘরে ঢুকব না।
বলে সেও অভয়ের পিছনে পিছনে সিঁড়ি দিয়ে নীচে নেমে এল। ডাকল, শোনো শোনো গো।
অভয় দাঁড়াল। সুবালা তার হাত ধরে বলল, বেবুশ্যের ঘরে এ রকম হয়, আমার ওপর রাগ কোরো না যেন।
অভয় বলল, না, তোমার ওপর রাগ করব কেন?
সুবালার হাত ছাড়াবার চেষ্টা করল সে। কিন্তু সুবালার দেহোপজীবিনী চোখের দৃষ্টি এক অবিশ্বাস্য মুগ্ধতায় আচ্ছন্ন। তার সর্বাঙ্গ যেন এক বিশেষ প্রত্যাশায় অভয়ের বুকের কাছে সরে এল। অভয় দেখল সুবালার চোখ। কিন্তু অভয়ের সব আবেশ তখন কেটে গিয়েছে। সে বলল, আমি এবার যাই।
সুবালা বলল, আমি তোমাকে আসতে বলেছিলাম। এ সব শুনে ভামিনীদি রাগ করবে।
–না, রাগ করবে কেন। আমি বুঝিয়ে বলব।
সুবালা বলল, আর আসবে না, না?
–আসব। আমি গান পাগল, মন চাইলেই আসব। তোমার মানা না থাকলেই হল।
সুবালা বলল, মানা থাকলে কি বাড়ি বয়ে ডাকতে যেতুম? মন চাইলে তুমি এখনও বোসো, আমি গান গাই।
–আজ আর বসব না, যাই।
অভয় বাইরে এল। আবার নিমির কথা মনে পড়ল তার। এই নিয়ম, একজনের সাধ কখনও আর একজনকে দিয়ে মিটতে পারে না।
কিন্তু মাতালের অপমানকর কথাগুলি তখনও কাঁটার মতো বিঁধে আছে বুকে। ছারপোকাগুলি শুধু কামড়াতেই জানে। আর জন্ম থেকে এ সবই সে তার সহজ পাওনা হিসেবে পেয়ে এসেছে। তবু মাথা পেতে নিতে পারেনি।
এটাও জীবনের নিয়ম কিনা সে জানে না। খুড়ো খুড়ি অনাথ, সকলে ভালবাসে অভয়কে। মন বলে, সে ভালবাসা নিমির অনাস্বাদিত ভালবাসার মতো ভালবাসা নয়। দুঃখের মধ্যেও নিজেকে কেমন যেন বেহায়া-বেহায়া লাগে। তবু নিমির অনাস্বাদিত ভালবাসার কাছেই নিজের যন্ত্রণাকে প্রকাশ করতে চায় অভয়। নিমির কাছে, নিমিকে বুকের কাছে নিয়ে ভাল বাসতে বাসতে জীবনের রীতিনীতির নামে নিষ্ঠুর অনিয়মের কথা বলতে চায় সে। দুঃখের জন্যেই ভালবাসা। ব্যথার কথা বলার জন্যে। নিমিদের বাড়ির কাছ দিয়ে চলে গেল অভয়। আশা, একটু বা নিমির গলা শুনতে পাবে। শুনতে পেল, নিমি হাসছে। আর কথা শোনা যাচ্ছে পুরুষের গলায়। বোধহয় বিশুর গলা।
সেখান থেকে বাড়ি ঢুকতে গিয়ে, ফিরে এল অভয়। অন্ধকার রাস্তা ধরে চলে গেল গঙ্গার ধারে।
.
১১.
সুরীনের বাড়িতে বরযাত্রার তোড়জোড়। অভয় আজ বিয়ে করতে যাবে। এ পাড়া ও পাড়ার ব্যাপার, কিন্তু তোড়জোড় কিছু কম নেই। কেবল নিরুচ্ছুস ভামিনীর।
দিনটি শনিবার। একবেলা কাজের দিন গেছে। তার ওপরে সুরীন সোম মঙ্গল দু দিন ছুটি নিয়েছে। বলেছে, কথায় বলে জম্মো মিত্যু বে–চাট্টিখানি কথা নয়।
সন্ধ্যাবেলাতেই কাপড়কাঁচা সাবান দিয়ে চান করেছে সুরীন। ধোপার বাড়িতে কাঁচা শার্টের গলার বোতামটি পর্যন্ত এঁটেছে কষে, চাদর বেঁধেছে কোমরে। তারপর নিজের হাতে সাজিয়েছে অভয়কে?
বড় নাকি আনন্দের দিন। অনেক দিন থেকে এঁচে রেখেছিল যেমনটি, তেমনটি ঠিক করেছে। দুপুরে পুরো দুটি এক নম্বর দেশি বোতল কিনে এনেছে নিজের হাতে। সেই থেকে ঢুকু ঢুকু চলেছে, কামাই যায়নি। তা ছাড়া বর-যাত্রীরা এসেছে। তাদের মধ্যে সুরীনের সমবয়স্করাও খেয়েছে একটু আধটু।
অভয়কে নিজে সে খেতে বলেনি। খেলে বোধহয় খুশিই হত। অভয় খায়নি। কিন্তু সাজিয়েছে নিজের হাতে। ভামিনীকে ডেকে ডেকে সাড়া না পেয়ে, কয়েকবার মুখ খারাপ করেছে। তারপর সামলাতে না পেরে কষিয়েছে দু ঘা।
ভামিনীকে যেচে না দিলেও বোতলের পদার্থের উপর তার বড় টান। সে নিজেই লুকিয়ে লুকিয়ে খেয়েছে। মেজাজ তারও বড় ভাল ছিল না।
এ অবস্থায় তা না না না লাগত ভালই। হরি আর অনাথ মিস্তিরি থামিয়েছে। সুরীনকেই বকেছে ধমকেছে তারা। ছি ছি, এমন একটা শুভদিনে সুরীনদার কি মাথা খারাপ হয়েছে?
অভয়ের কোরা ধুতির কোঁচা কুঁচোতে কুঁচোতে সুরীন অপরাধ স্বীকার করে বলেছে, মাথা এতে খারাপ না হয় কার? তুই কেন মাগি ফড়কে মরছিস। অ্যাঁ? এই সিদিনে পায়ে পা দিয়ে শৈলদিদির সঙ্গে ঝগড়া করেছে, পুকুর ঘাটে কাদা ছোড়াছুড়ি করেছে নিমিটার সঙ্গে। আজ সারাটা দিন একটা কথা পর্যন্ত বলেনি।
ভামিনীও ফুঁসে উঠেছে, শৈলীরই বা গায়ে পড়ে অত সোহাগ দেখাতে আসার কি আছে? ছেলে আমার, আমার বাড়িতে আছে, তাকে আমি কী বলছি না বলছি, তাতে সে মাগিরই বা টাটায় কেন?
সুরীন চিৎকার করে উঠেছে, আলবাত টাটাবে, তুই দোষ করেছিস।
অনাথ মাঝখান থেকে আবার উঠেছে চিৎকার করে, তা হলে আজ আর বেথার দরকার নেই, তোমরা মা-ভাতারে লড়ালড়ি করো, হারজিত দেখে আমরা বাড়ি যাই।
পাড়ার মেয়েরা যারা এসেছিল, তারা একবাক্যে বলেছে সবাই, তাই না বটে। এরা আরম্ভ করলে কী গো!
তারপরে থেমেছে দুটিতে। সুরীনকে সরিয়ে মেয়েরা এগিয়ে এসেছে অভয়কে সাজাতে। পাউডার মাখিয়েছে কালো মুখে, কপালে চন্দনের ফোঁটা দিয়েছে, চোখে পরিয়েছে কাজল। কিন্তু পাউডার মাখিয়ে অভয়ের কালো রংটির যে সর্বনাশ হয়েছে, কহতব্য নয়। কিন্তু বর যে!
এ পাড়ায় বিয়ে বড় একটা হয় না। সকলেই ঘর করে। বিয়ের অনুষ্ঠান হলে, সেটা প্রায় ঐতিহাসিকতার পর্যায়ে পড়ে। সকলেরই কিছু না কিছু ভূমিকা থাকে। মেয়েরা সকলেই বরের-পিসি কনের-মাসি। দু জায়গাতেই তাদের ছুটোছুটি। এই একটি ব্যাপারকে কেন্দ্র করেই অনেক দিন ধরে সকলে এ পাড়ার কত স্মৃতিকে স্মরণ করবে। নিজেদের জীবনের অনেক কথা তাদের মনে পড়বে।
মেয়েদের হাতে অভয়কে ছেড়ে দিয়ে, সুরীন তার অতিথিদের আপ্যায়নে ব্যস্ত হল। ইয়ারদের সবাইকে মদ খাওয়াল। চিৎকার চেঁচামেচির তো কথাই নেই। ভামিনীর অপেক্ষা না করে নিজেই সিলভারের হাঁড়িতে করে চায়ের জল দিল উনুনে চড়িয়ে। শুধু অভয়ের মনটার একদিকে আলো, আর একদিকে অন্ধকার। ভামিনী খুড়ি তাকে একবারও ডেকে কথা বলেনি সারাদিনে। সুবালার ওখানকার সংবাদটা চাপা থাকেনি। চাপা থাকবে কি প্রকাশ পাবে, তা নিয়ে কোনও ঘোঁট পাঁচালি হতে পারে, সে কথা ভাবেনি অভয় একবারো। দশজনকে লুকিয়ে যায়নি সে সেখানে। কিন্তু শৈলর কানে কথাটি ঢোকা মাত্র, ভামিনীকে ধরেছিল সে। কোন সাহসে ভামিনী ওই ছেলেকে সুবালার কাছে নিয়ে গিয়েছিল। এই কি খুড়ির কাজ যে, ভাসুরপোকে নিয়ে সুবালার রংখানায় গানের আসর বসাতে হয়! ভয়ে বুক কেঁপেছে শৈলবালার। এ সবের অর্থ কী সে বোঝে না? কিন্তু শৈল ভামিনীর কোন পাকা ধানে মই দিয়েছে যে, সে ভাল মানুষ অভয়কে বেগড়াবার তালে আছে?
ভামিনীও ছাড়েনি। বলেছে, পৈতে পুড়িয়ে সব বামুন হয়েছে, রাঁড়ের আবার সতী-পনা। যা করেছে, বেশ করেছে ভামিনী।
সুরীন আর অভয় কারখানায় ছিল। ঝগড়া চলেছে সারাদিন ধরে। শৈলবালা যেখানে গেছে, সেখানেই পেড়ে বসেছে সেই বৃত্তান্ত। ফলে গোটা পাড়াটাই জড়িয়ে পড়েছে এই কথার মধ্যে। কেউ ভামিনীর, কেউ শৈলর পক্ষে।
শৈলদের ঘরকরা পাড়া আর বারোবাসর পাড়ার মাঝামাঝি আছে একটি বড় পুকুর। সবচেয়ে বড় রকমের আসর সেখানেই বসে। কাপড় কাঁচা, বাসন ধোয়া, চান করার জন্য সকলের দেখা শোনা সেখানেই হয়। শৈলবালা ভামিনীর সাক্ষাতে সেখানেও কথা তুলেছে। শৈল আর ভামিনীর যখন হাতাহাতি হবার উপক্রম, তখন নিমিও আর সহ্য করতে পারেনি। মায়ের হয়ে সে-ই ভামিনীর দিকে এগিয়ে এসেছে। সেই প্রথম পাঁক ছুড়ে মেরেছে ভামিনীর গায়ে মুখে। ভামিনীও ছাড়েনি।
তারপর সন্ধেবেলায় বাড়ি ফিরেছে সুরীন অভয়। শৈলবালা সেখানে এসে আর্জি করেছে। সেদিনও ভামিনী কয়েক ঘা খেয়েছে সুরীনের কাছে। মাঝখান থেকে নিজের কাছে অপরাধী হয়ে আছে অভয়। কিন্তু তাকে কেউই একটি কথাও বলেনি।
আজ সে বিয়ে করতে যাচ্ছে। অথচ ঝগড়াটা মেটেনি। এই ভেবে তার মনের এক দিকে অন্ধকার। আর এক দিকে আলো, নিমিকে সে বিয়ে করতে যাচ্ছে।
ও দিকে শৈলর বাড়ি থেকে তাড়া আসছে ঘন ঘন। ব্রাহ্মণ কৈলাস বরাবর এ পাড়ার সব কাজ করে থাকে। সেও তাড়া দিচ্ছে এসে। লগন নাকি বয়ে যায়।
হরি মিস্তিরি, অনাথ, সুরীন, আরও জনা দশ বারো কারখানার বন্ধু অভয়কে নিয়ে এল শৈলর বাড়িতে। শাঁখ বাজল মালি পাড়ার আকাশ ফাটিয়ে।
বিয়ে বাড়ির উঠোনে, বাতাবিলেবু গাছের ডালে ঝুলছে হ্যাজাক। এ দিকে ও দিকে আরও দু। দুটো কারবাইডের বাতি।
শৈলবালাই ডেকে বসাল সবাইকে। এসো ভাই সুরীনদাদা, অনাথদা এসো, হরিদাদা এসো। এসো, এসো, আমার অভয় বাবা এসো।
সুরীন বরকর্তা। কিন্তু অবস্থা তেমন সুবিধের নয়। চোখ রক্তবর্ণ, হাত পাও টলমল। প্রায় সমস্ত বুড়োবুড়িদের মুখেই ভুরভুর করছে মদের গন্ধ। শৈলবালাও বাদ যায়নি। গোটা পাড়ার মেয়েরা এসে জুটেছে। এমনকী সাঁঝবেলার আসর ছেড়ে বারো বাসরের মেয়েরাও অনেকে ছুটে এসেছে বিয়ে দেখতে।
বিয়ে! এই একটি শব্দ আজ এ পাড়া ও পাড়াকে সচকিত করে তুলেছে। যেন এমন বিস্ময়কর ব্যাপার তারা আর দেখেনি, শোনেনি কোনওদিন। কোন এক জগৎ থেকে যেন তারা আজ মানুষের জগতে খেলা দেখতে এসেছে।
যখন তারা মানুষ ছিল তখন হয়তো কারুর কারুর বিয়ে হয়েছিল, কারুর কারুর হয়নি। এখন সে জগতটা তাদের কাছে অস্পষ্ট ছায়ালোকের মতো। গত জন্মের স্মৃতির মতো।
কিছুক্ষণের জন্যে যেন সবাই হাসিমস্করা ভুলে যায়। গত জন্মের স্মৃতিটাকে হাতড়ে ফেরে সবাই।
কেবল পুরোহিত কৈলাসের অর্থহীন অনুস্বার বিসর্গযুক্ত মোটা উঁচু গলা তারস্বরে বাজতে থাকে। তারপরে এক সময়ে বর-কনের বাপের নাম জিজ্ঞেস করে সে।
অভয়ের পিতৃপরিচয় দেয় সুরীন নিজে। নিমির পিতৃপরিচয় দেয় শৈলবালা। দিতে গিয়ে কয়েকবার থতিয়ে যায় সে। দু-তিনটে নাম নিয়ে সে যেন হিসেব কষতে আরম্ভ করে। কৈলাসের তাড়া খেয়ে তাড়াতাড়ি একটি নাম বলে ফেলে, যাকে নিমি কোনওদিন দেখেনি, চেনে না। কিন্তু তা নিয়ে কোনওরকম বাকবিতণ্ডা হাসিমস্করা হল না।
কেবল অভয়ের প্রাণে কী এক অচিন রসের প্লাবন। নিমিকে দেখে সে প্রথম চিনতে পারেনি। টকটকে লাল শাড়ি, হাল ফ্যাশানের জামা, সোনার সরু একখানি হার, কানে দুল, হাতে কাঁচের সঙ্গে চারগাছি চুড়ি। নিমি, তার নিমি। বুকের কাছে নিয়ে, ভাল বাসতে বাসতে মনের কথা বলবে সে তাকে।
ছাঁদনাতলা থেকে বাসরে গেল বর কনে। শৈল সবাইকে খাইয়েছে মন্দ নয়। লুচি, ভাজা, ডাল, তরকারি, বোঁদে আর দই।
বারোবাসরের মেয়েরা ফিরে গেল। এই রাত্রের নগদ বেচাকেনার কারবারে বিয়ের কথাটা তাদের মনে রইল কি রইল না, সেটা খেয়াল থাকল না। সুরীনেরা বিদায় নিল। যাবার আগে দেখা করে গেল অভয়ের সঙ্গে। অভয় প্রণাম করল জনে জনে, কিন্তু মন যে তার অন্যখানে, সেটা চাপা থাকল না। নেশা ধরে গেছে তার।
হ্যাজাকটার রোশনাই কমে গেছে। বাতাবিলেবু গাছটার তলায় বসে, মস্তবড় ছায়া ফেলে শৈলবালা তাকিয়েছিল মেয়ে ভরতি বাসর ঘরের দিকে। জীবনের একটি বড় রকমের সাধ মিটিয়ে চোখ ফেটে তার জল এসেছে।
সুরীন বাড়ি এসে, অন্ধকার ঘরে হাতড়ে হাতড়ে ভামিনীকে তুলে নিয়েছে বুকে। মত্ততার পরে কেমন একটি বিষাদ অবসাদে বড় ভার ভার লাগছিল বুকটা। অন্ধকারে, ভামিনীর গালে হাত দিয়ে টের পেয়েছে, কাঁদছে সে। সুরীনের চোখদুটিও জ্বালা করে উঠেছে। বলেছে, কাঁদিস নে গো ভামিনী, তোর দুঃখু বুঝি।
এ ভামিনী আর সে ভামিনী নয়। সেও ফিসফিস করে বলল, ছাই বোঝ তুমি। ছেলে একটা আনলে ঘরে, তাকে দিয়ে এলে আর এক ঘরে। আমি কি ছেলে বউ নিয়ে ঘর করতে পারতুম না?
–পারতিস?
–তবে? তিন সন ধরে তোমার এই জমি ঘর মৌস হয়েছে। এসব আমরা কাকে দিয়ে যাব?
সুরীনের কিছুক্ষণ কথা সরে না মুখে। তারপর বলল, সোমসারে লোকের অভাব কী ভামিনী। কেউ না কেউ আসবে। বিয়েতে আজকে অভয়ের বাপ বলে পরিচয় দিয়ে এসেছি। আমার নাতি-নাতনিরা থাকবে। আমাদের ঘরে আসবার মতো ছেলের অভাব নেই এ দেশে। ভদ্রলোকদের ঘরে, হাসপাতালে, আস্তাকুড়ে কত পাওয়া যায়।
ভামিনী তবু সেই আগের দিনের মতো সোহাগি সুরে আবদার করে, তবু ছেলে বউকে এসে থাকতে হবে কদিন আমার ঘরে। শৈলীকে তুমি বলে দিয়ো।
সুরীন তাকে আদর করে বলল, তা দেব।
.
এ দিকে বাসর-জাগা জমেছে ভাল। নিমিই শুধু মুখ ঘুরিয়ে আছে। এত লজ্জা হওয়ার কথা নয় নিমির। তবু আজ সবাই বিশ্বাস করে নিয়েছে, লজ্জায় মুখ ঘুরিয়ে বসে আছে সে।
অভয়কে ধরেছে সবাই গানের জন্য। জানাশোনা গান নয়। নতুন গান বেঁধে গাইতে হবে।
তাই গাইল অভয়। হাত নেড়ে নেড়ে, আড়চোখে নিমিকে দেখে দেখে গাইল,
হায় কমল ফুটেও কেন পাতায় ঢাকা
ভোমরে ডেকে মধু লুকিয়ে রাখা।
ভোমরার এ কি কপাল গো!
মেয়েরা হেসে গড়াগড়ি গেল।
কিন্তু নিমি ফিরেও তাকাল না। এমনকী হাসল না একবারও।
মেয়েরা চলে যাওয়ার পর শৈলবালা শুয়েছিল সেই ঘরে। আষাঢ়ের মেঘাচ্ছন্ন রাত্রি তখন প্রায় ভোর। নিমি অনেক দূরে শুয়েছিল মুখ ফিরিয়ে। বাকি রাতটুকুনি শুধু তার মুখ-ফেরানো মূর্তি দেখে কেটেছে অভয়ের।
পরদিন কালরাত্রি কাটিয়ে ফুলশয্যা হল শৈলর বাড়িতেই। ফুলশয্যার যাবৎ খরচ করল সুরীন নিজে। আজ ভামিনীও ছিল।
.
১২.
খাওয়া দাওয়ার পাট মিটেছে অনেকক্ষণ। বর কনে ঘরে গিয়েছে। বিদেয় হয়নি শুধু আড়ি পাতার দল।
দূর আকাশে মেঘ ডাকছিল গুরু গুরু। কলরবে কানে যায়নি কারুর। মালি পাড়ার আকাশে যখন তীব্র শব্দে ঝলকে উঠল তড়িৎলতা, তখন সবাই চমকাল। সাবধান হবার অবকাশ না দিয়েই, বৃষ্টি নামল ঝমঝমিয়ে।
সব নিঃশব্দ হল। গোটা মালিপাড়া থেকে সঞ্চিত কৃষ্ণকলি ফুলের গন্ধ আর রাত্রি এ বার সজাগ হল নিমি আর অভয়কে ঘিরে।
নিমির দিকে তাকিয়ে দেখল অভয়, সে মুখ ফিরিয়ে বসে আছে। আজ নীলাম্বরী পরেছে নিমি। নীল বলতে যা বোঝায়, তার চেয়ে গাঢ়। প্রায় যেন কালো, তবু কালো নয়। রূপোলি আঁশ পাড়। ঘোমটা খুলে গেছে কিংবা খুলে দিয়েছে নিমি নিজে। খোঁপায় রূপোবাঁধানো চিরুনি গোঁজা। অভয়ের চোখে তার চেয়ে সুন্দর লাগে, খোঁপায় জড়ানো আ-ফোঁটা টোপা টোপা বেলফুলের মালাখানি। আর ভাল লাগে গলায় জড়ানো ফুলের মালা।
পিতৃ পরিচয় জানা নেই অভয়ের। শুরু থেকে জীবনকে বড় কঠিন ও কুটিল বলে জেনেছে। তবু বেঁচে থাকা কী আশ্চর্য সুন্দর। ঠিক গান বাঁধার মতো। যেমন নাকি এই মালিপাড়ার মানুষেরা পাড়ার একটি মাত্র জলকলের ধারে রোজ লাইন দেয়। হাহাকার করে, ঝগড়া করে, মারামারি করে, কাঁদে, নিরাশ হয়, তবু হাসে ও বাঁচে সেই দুর্দশার ধন এক কলসি কিংবা এক বালতি জল ঘরে তুলে, তেমনি। মধু আছে জীবনে। সে মধুর নাম জানে না অভয়। সুন্দরকে ব্যক্ত করার ভাষা তার স্কুল ও অবাচীন। যে সুন্দরের অনুভূতি ওর বোবা আবেগের উজানে বহে, আসলে সে অনির্বচনীয়ের।
সেই অনির্বচনীয় এক বিচিত্র রূপ ধরে যেন তার সামনে বসে আছে নিমি। রক্তে দোলা লাগছে কতখানি, সে হিসেব জানে না। মন পাগল হয়েছে তার।
নিমির কি লজ্জা করছে। চোখে চোখ রাখেনি একবারো, ঠোঁট মুচকোয়নি বারেক। বাইরে ঝর ঝর ধারা। সেই শব্দ ছাপিয়ে, দূর থেকে বিশুর মত্ত গলা শোনা যাচ্ছে এখনও। শৈলবালার সুহৃদ বিশু, বুঝি নিমিরও। সারাটা দিন মাতলামি করেছে, সকলের সামনে নিজের বউটাকে, ছেলেমেয়েগুলিকে পিটেছে। ফুলশয্যের নিমন্ত্রণ খেতে বসে ধস্তাধস্তি করেছে অকারণ। এখনও চিৎকার করছে।
এই ঘরে, এখন সে সব তুচ্ছ লাগে। জীবন কোনও কোনওদিন প্রত্যহকে ছাড়িয়ে যায়। আজ ছাড়িয়ে গেছে।
আজকের এই দিন আর জুয়া-খেলা-জিতের মতো অভাবিত নয়, তবু বড় অভাবিত। নিমির মতো এমনি করে ঘুরিয়ে শাড়িপরা, অমন বিবির মতো জামা পরা মেয়ে ছিল চিরদিন অভয়ের অপরিচয়ের সংশয়।
পিছন থেকে নিমির পিঠে হাত দিয়ে ডাকল সে, ফিরে বসবে না?
নিমি নিশ্চল, নিরুত্তর। কেন? লজ্জা করে না বুঝি মেয়ের। দৈর্ঘ্যে প্রস্থে এ বড় পুরুষটা অভয়, তারো পাগল পাগল মনের কোনও এক কোণে যেন লজ্জা লজ্জা করে।
অভয় উঠে, নিমির সামনে যেতে যেতে বলে, তবে আমি বসি সামনে। সামনে বসে, নিমির চিবুকে হাত দিয়ে বলল অভয়, মুখ তোলো।
কিন্তু নিমি তেমনি অনড়। ঘাড় শক্ত, চিবুক ধরে ঘাড় নাড়ানো যায় না। কেন? অবাক হয় অভয়, একটু যেন সঙ্কোচও হয়। লজ্জায় এত শক্ত কেন তার বউ।
মাটির দিকে স্থির দৃষ্টি নিবদ্ধ নিমির। ঠোঁট কিংবা গালের, সারা মুখের, শরীরের কোনও ভঙ্গিতে একটুও হাসির আভাস তো নেই। এ শুধু লজ্জা কিংবা, মেয়েমানুষের প্রেমের ছলনা, তা মনে হয় না। অভয়ের।
আবার নিমির চিবুকে হাত রেখে বলল সে কী হয়েছে, বলবে না?
সহসা যেন সাপিনীর মতো শুধু তীব্র নিশ্বাসের শব্দে, নিমির হঠাৎ নিশ্বাস পড়ল। তারপর চকিত চোখে তাকাল একবার অভয়ের দিকে। কাজল আঁকা সে-দৃষ্টিতে অভিমান ফুটে উঠল। স্পষ্ট গলায় বলল, আমার ভাল লাগছে না।
যেন মাঝ-দরিয়ার মাঝির অভয়-চোখে কালো মেঘের বিজলি হানল। সংসারের পথ এত বাঁকা, এমন করে মোড় ফেরে যে, পিছনের সবটুকু একেবারে নিরঙ্কুশ যায় ঢাকা পড়ে। ভয় করছে অভয়ের। বলল, কী ভাল লাগে না? আমাকে?
নিমি আবার তাকাল। বলল, জানি না।
অভয় হাত টেনে ধরে বলল, বলো নিমি বলো কী হয়েছে?
নিমি আবার তাকাল। তারপর মুখ ফিরিয়ে বলল, সুবালা আমার চেয়ে সুন্দর।
অভয় হাসবে না কাঁদবে, ভেবে পেল না।
সুবালার কথা বলে নিমিও। যে সুবালার রংখানা থেকে বেরিয়ে, যে নিমির কাছে যেতে চেয়েছে অভয়। কিন্তু সঙ্কোচে, অন্ধকার আড়ালে দাঁড়িয়ে শুধু নিমির একটু হাসির রেশ, দুটি অস্ফুট কথা শুনে এসেছে লোভীর মতো। সেই নিমি বলে সুবালার কথা।
অভয় বলল, তুমিও এ কথা বলো? সুবালার কথা তুমি ভাব?
দূরবিদ্ধ দৃষ্টিতে নিমি তাকাল অভয়ের দিকে। বলল, ভাবালে কেন ভাবব না? সুবালা কি একটুও ভোলায়নি?
অভয় বলল, তুমি থাকতে আমি ভুলব কেন?
–মিথ্যে কথা। অভয় শিশুর মতো বলে উঠল, সত্যি বলছি, আমি ভুলিনি।
নিমির দূরবিদ্ধ দৃষ্টি আরও তীক্ষ্ণ হল। বলল, সুবালার কত নাম ডাক গানে আর রূপে, তুমিও গাইয়ে মানুষ।
ভাবে কী নিমি?
নিমির শাড়ির আঁচল আলুলায়িত। হাল ফ্যাশানের জামায় তার নিটুট স্তনান্তরে বেলফুলের মালা দোলে। সুন্দর ঠোঁটে চোখে চকচক করে ঘৃণা। বলে, তাই তোমাদের ভাব।
অভয়ের বিশাল শরীরের পেশিতে পেশিতে প্রতিবাদ ফোটে। বলে, না নিমি, আমার কোনও ভাব নেই।
নিমি বুঝেছে নিমির মতো। তার একটা জীবন আছে, ধারণা ও বিশ্বাস আছে। এই পাড়ায়, এই পরিবেশে, এখানকার পুরুষদের আশেপাশে, মেয়েদের সঙ্গে সে মানুষ হয়েছে। সে জানে, পুরুষ কী চায় মেয়ে-মানুষের কাছে, আর মেয়েমানুষের কী দরকার পুরুষদের কাছে।
নিমি বলল, জানি আমি সব। ভামিনী মাসি তোমাদের ভাব করিয়ে দেবার জন্যে নিয়ে গেছল। আমার সঙ্গে তোমার বে হয়, সে চায়নি। তাই বে-তে আসেনি। পাড়ার সবাই এসেছে, কিন্তু সুবলি আসেনি। আমি সব বুঝি।
অভয় অসহায় গলায় বলল, কিন্তু আমি বুঝিনি নিমি।
নিমি বলল, পুরুষরা কোনওদিন বোঝে না। বলে সে চৌকির আর এক পাশে সরে গেল। টান দিয়ে খুলল খোঁপার ফুলের মালা। খুলতে লাগল চুলের কাঁটা। বলল, শুয়ে পড়ো তুমি।
অভয় বলল, আর তুমি?
নিমি বলল, তা বলব কেন?
পুরুষকে দেবার মতো সব চেয়ে বড় কঠিন শাস্তি যেন ঘোষণা করল নিমি।
এই কী সেই স্বপ্ন অভয়ের! সেই ভালবাসা!
নিমি মুখ ফিরিয়ে নিঃশব্দে হেসে উঠল। যেন এতক্ষণের সমস্ত বিরাগ ও অভিমান তার ছলনা শুধু।
অভয় বড় বড় চোখে নিমির সর্বাঙ্গ দেখতে থাকে। নতুন কিছু, ভীষণ কিছু দ্যাখে—আর তার চোখে কলকল করে রক্ত ওঠে। তবু যেন চাপা গলায় বলে, আমি কেমন করে এ ঘরে থাকব তবে?
নিমি হাসি লুকোতে গিয়েও ব্যর্থ হয়। বলে, তার আমি কী জানি!
অনড় নিশ্চুপ থাকতে চায় অভয়। ঠিক তেমনি বিস্ময়ে, দুঃখে, যেমন করে মানুষ আঁতুড় ঘর দেখতে এসে শ্মশানে পৌঁছোয়, তেমনি।
কিন্তু তার মা প্রমীলার ঘরে, কবে কোনও এক ভেজা ভেজা অন্ধকার রাতে বুকে হেঁটে হেঁটে একটা পুরুষ এসেছিল, আর তার মাকে সাপের মতো আষ্টেপৃষ্টে বেঁধে পৃথিবীর সবচেয়ে ভয়ংকর সুন্দর গায়ে, কুৎসিৎ অন্ধকারে, অভয়ের অস্তিত্বকে দিয়ে গিয়েছিল ছিটিয়ে। সেই অনুভূতিটা রক্তের মধ্যে দপদপিয়ে উঠল অভয়ের। সহসা যেন পিতৃরক্ত উত্তাল হল আজ। সে উঠে গিয়ে জড়িয়ে দৃ হাতে ধরল নিমিকে।
নিমি যেন ভয় পেল। ভ্রূ কুঁচকে বলল, বাঃ জবরদস্তি বুঝি?
অভয় নিমির মুখের দিকে তাকাল। কথাহীন উন্মাদনা তার চোখে।
.
অসহায় আদিম মানুষ সে।
হাসিটা আবার ধরা পড়ল নিমির। বলল, ছাড়ো। কিন্তু অভয় তার মুখ চেপে ধরল বুকে—কঠিন আলিঙ্গনে নিষ্পেষিত করল। কাছে এনে ফেলল বিস্রস্ত নিমিকে। নিমি হাসল কি কাঁদল, বোঝা গেল না। শুধু একটা বিস্ময়কর অন্ধকার ও গভীর ঘূর্ণিপাকের মধ্যে নিজেকে হারিয়ে ফেলল সে।
.
ভোর হয়ে আসে। তবু যেন অন্ধকার গাঢ় হয়। নিমি আশ্চর্য শান্ত ভাবে ঘুমুচ্ছে। ঠোঁটের কোণে যেন চিকচিক করছে একটি তৃপ্তির হাসি।
অভয় সে মুখ সারা রাত্রি ধরে দেখছে। তার পলক পড়ছে না চোখের। বাইরে কখন বৃষ্টি থেমে গেছে। ঝি ঝি আর ব্যাঙের কলতান বাজছে।
অভয়ের বুকে একটা ব্যথা, কান্না এবং হাসির মিলিত অনুভূতি মোচড় দিয়ে উঠছে। সে নিমির মুখটি আবার টেনে নিল বুকে।
০৭.
অভয়ের চাকরি পাওয়ার দিনটি সুরীনের কাছে একটি উৎসবের দিন হিসেবে অপেক্ষা করেছিল। অনাথ ও অভয়কে সাক্ষী রেখে ভামিনীকে বলেছিল, জানলি গো ভামিনী–অভয়ের যেদিন কাজ হবে সেদিনে আমি তাজা মদ খাব, তুই খাবি, অনাথ ভায়াকে খেতে হবে, অভয় বাবাজিকেও ছুঁতে হবে এটুখানি। আর বের দিনে আমি ধিতাং ধিতাং নাচব।
কাজ হওয়ার কথা শুনে সুরীন লাফাল, ঝাঁজালো মদ আনল। মদ যে সুরীন বাড়িতে খায় না, তা। নয়। হপ্তার দিনে বাড়িতে বসে মদ খায় প্রায়ই। অনাথ নাকি আগে খেত না। বড় বেশি নিটপিটে ছিল, ঘেন্নাও করত। তা ছাড়া স্বদেশি করত–লেখাপড়াজানা ভদ্রলোকদের সঙ্গে। তাঁরা মদের। নাম শুনলে মুছে যেতেন। অনাথও খেত না। এখন সেই ভীষ্মের প্রতিজ্ঞা আর নেই। মাঝে মাঝে খায়। তবে নেশাখোর নয়, মাতালও নয়। ভামিনীও খায়। বরাবরই খেয়ে এসেছে। সুরীনের পাল্লায় পড়ে এখন রাশ টেনে চলে। সুরীন যেদিন বাড়িতে বসে খায়, সেইদিন ভামিনীরও একটু আধটু হয়। পুরনো জীবনের অভ্যাস। তখনকার জীবনে না খেলে ধকল সইত না। এখনও একেবারে না জুটলে কষ্ট হয় বইকী!
এ এমন কিছু ঘটনা নয়, বলার মতো বিষয়ও নয়। বিকারহীন স্বাভাবিক জীবনযাত্রারই অঙ্গ। সুরীদের কাছে এটা ভাল মন্দ বিচারের মাপ কাঠি নয়। কেউ বেশি বেলেল্লাপনা করলে নিজেরাই বিরক্ত হয়। মাত্রা ছাড়িয়ে গেলে মারধোরও করে।
মদ আনল সুরীন আজ। অনাথ নিজেই বলে উঠল, নিয়ে এসো, ভাল করে নেশা করা যাক আজ একটু।
আরও দু একজন যারা আসে প্রতিদিনই–তারা খেল। সুরীন খেল। ভামিনীকে ডাকল। ভামিনীর যেন একটু বিরাগ ভাব। মুখ ভার করে বলল, না থাক। রান্নাবান্না সব পড়ে আছে।
বেসামাল হলে কে দেখবে সে-সব।
সুরীন বলল, আরে নে নে, বেসামাল তোকে হতে দিচ্ছে কে? আর হোস তো হবি, বাজারের কেনা খাবার দিয়ে চালিয়ে নোব।
মুখ ভার ছিল ভামিনীর। তবে পান ভোজনের ব্যাপারে আসলে তেমন বিরাগ ছিল না। পুরুষদের কাছ থেকে একটু ফারাকে বসে অন্য দিকে মুখ ফিরিয়ে চুমুক দিল গেলাসে। অনাথ দিল অভয়কে, নাও বেরাদার মেজাজ খোলো।
অনাথ বলল, অভয় আপত্তি করল না। বরং খাবার আগেই তার কেমন যেন মাতাল মাতাল ভাব! বলল, আজ তবে খুব খুশির দিন খুড়ো না?
অনাথ বলল, নিশ্চয়।
শৈলবালাও হাজির হল এসে। সে আজকাল যথেষ্ট সামলে চলে। মাতাল দেখে দেখে আর মাতালের খোয়ার সয়ে সয়ে, ঘেন্না বলে সাড়টুকুও ভোঁতা হয়ে গেছে। নিজে কোনওদিনই নেশাখোর হতে পারেনি। দশজনের মধ্যে না খেয়ে পারে না, বোধ হয় ইচ্ছেও করে। মেয়ে বড় হওয়ায় এখন সেটুকুও কালেভদ্রে। আজ একবার সাধতেই, ভামিনীর পাশে বসে পড়ল শৈলবালা। অভয়ের কাজ হয়েছে, সেই আনন্দে।
সকলেরই চোখ মুখের চেহারা বদলাল, স্বর বদলাল গলার। হাসাহাসি বকবকানি কম হল না। কিন্তু ওই সেই একই কথা, মন গুণে ধন, দেয় কোন জন। তার গতিবিধি অন্ধিসন্ধি নিজেরও কি পুরোপুরি জানা থাকে? নইলে এই আনন্দের দিনে সুরীনের মনটা বড় খারাপ হয়ে গেল কেন? না, সে নিজের হাতে কাজ জোগাড় করে দিতে পারেনি অভয়কে।
তারপর কখন তাদের সবাইকে ঘিরে এখানে নেমে এল এক নিশিপাওয়া ঘোর। যেন তারা পৃথিবীর বাইরে, অন্য কোনও জগতের অন্ধকারে বসে আছে প্রেতের দল। মেয়ে পুরুষের গলা চেনা। যায় না।
কবে একদিন হরেকেষ্ট বলে একটি ছেলে এসেছিল, তিলকবালার মেয়েকে বিয়ে করেছিল এখানে। কবে আবার একদিন হরেকেষ্ট চলে গিয়েছিল, তিলকবালার মেয়ে যে-কে-সেই বারো ঘরের আঁস্তাকুড়ে। আগুনের মতো মেয়ে রম্ভা, বামুনের ছেলেকে বিয়ে করল, ভদ্রলোকেরা এসেছিল সেই বিয়েতে, কত ঢাক পেটানো হয়েছিল। খবরের কাগজেও উঠেছিল নাকি। তারপর কবে আবার সে সব ভেঙে গিয়েছিল। রম্ভা বারোবাসরের উঠোন ডিঙোতে পারেনি।
মালিপাড়ার বিচিত্র ভাঙা গড়ার কাহিনী রূপকথার মতো আওড়াতে লাগল তারা, কেন না, আজকে তারা তাদের আর একটি মেয়ের বিয়ে দেবে। ভয় তাদের, তাদের বড় সংশয়, নদীর কূলে মাটি, সে যে জলে ধুয়ে যায়। শক্ত মাটির ঠিকানা নিয়ে যুগ যুগ ধরে তারা রওনা হয়েছে। ঘুরে ফিরে আবার এসে পৌঁচেছে সেখানে।
অনাথ উঠে পড়ল। তার পিছনে পিছনে গেল অভয়। বলল, চলে যাচ্ছ খুড়ো?
অনাথ বলল, হ্যাঁ।
–ঘরে বুঝিন আমার খুড়ি বসে আছে?
অনাথ নিঃশব্দে হেসে উঠল। সামনের সেই দুটি দাঁত-হীন অন্ধকারের ভিতর থেকে হেসে বলল, মরে গেছে অনেকদিন।
–ছেলেপুলে?
–ছিল। এক মেয়ে, দুই ছেলে। মরে গেছে।
তবে ঘরে কে আর আছে?
–আমি, আর একটা ভূত।
–ভূত?
–হ্যাঁ, ওই শালা আমাকে বড় জ্বালাতন করে।
-কেমন করে?
আবার একটা খুড়ি আনতে বলে ঘরে। বলে, আবার একটা মেয়ে দুটো ছেলে না হলে সে ব্যাটা ভাগবে না।
বলে অনাথ আবার হাসল। বলল, আঠারো বছর বয়সে বউ ঘরে এনেছিলুম। বড় সাধ করে, অনেক লড়াই করে এনেছিলুম। তারপর কারখানার লড়াইয়ে জেলে গেছলুম। এসে শুনলুম, একে একে সব মরেছে। ভূতটা ভূত, শালা বোঝে না, ও ঘরে আর কোনওদিন ফাঁক ভরাট হবে না।
হাসতে হাসতে চলে গেল অনাথ।
অভয় আজ আর সামলাতে পারল না। উঠোনে ফিরে এসে সুরীনকে বলল, খুড়ো, এ্যাট্টা গান গাইব, কথা এসেছে মনে।
সবাই সায় দিল এক যোগে। গা টেপাটেপি করে চুপিচুপি হাসল সবাই। ভাবল অভয়ের নেশা হয়েছে।
অভয়ের কালো মুখ চকচক করছিল। সে গলা চেপে চড়া সুরে গাইল,
জগতের একটি আজব কল
তার তিন ভাগ জল, এক ভাগ থল,
বলেছে ভূ-গল।
টেনে টেনে টপ্পার সুরে গাইল অভয়। হাসাহাসি ভুলে সবাই স্তব্ধ হয়ে রইল।
কী যে দেখি মজার সোমসার
 তিন ভাগে দুখের পারাবার
আর এক ভাগে হাসি গড়া থল।
জগতের একটি আজব কল।
সুরীন ঘড়ঘড়ে গলায় বলে উঠল, যথার্থ বলেছ। তিন দুখ, এক সুখ, এই নিয়ম।
অভয় আবার গাইল,
কাঁদিব না ভেবে কাঁদি
কাঁদিতে কাঁদিতে হাসি
আমাকে ঘিরে আছে আজব কল।
মদের ঝোঁকে কি গানের আবেশে, কে জানে, শৈল ফোঁপাতে লাগল। সুরীন বলল, ঠিক বলেছ বাবা, ফুর্তি করতে গিয়ে দুখের ধন্দ লেগে গেল। হাসা বড় কঠিন কিনা।
কিন্তু ভামিনীর ভার ঘুচল না। তার মনের সেই বিড়ম্বনা না-ছোড়বান্দা হয়ে বুঝি লেগেই রইল।
.
০৮.
পরদিন দুপুরবেলা, না না করেও মনকে বোঝাতে পারল না ভামিনী। অভয়কে বলল, চলো একটু ঘুরে আসি।
দুপুরবেলা পাড়ায় যায় ভামিনী। কোনওদিন ডাকে না অভয়কে। অভয় বলল, কোথায় খুড়ি?
কোথায়, কোনও সর্বনাশের মধ্যে ডেকে নিয়ে যাচ্ছে নাকি ভামিনী? থাক, পা বাড়িয়ে কাজ নেই। তবু ভামিনী সামলাতে পারল না। বলল, চলো, কাছে পিঠেই।
কয়েকটা বাড়ি ছাড়ালেই খাস মেয়ে-পাড়া। সেই পাড়ার মধ্য দিয়ে, বড় রাস্তার কাছাকাছি একটি দোতলা বড় বাড়িতে ঢুকল ভামিনী। অভয়কে বলল, এসো, একটু বেড়িয়ে যাই।
সিঁড়ি দিয়ে ওপরে উঠতেই, দালানে মেয়েদের আড্ডা চোখে পড়ল। একটি বর্ষীয়সী মেয়েমানুষ মোটা গলায় বলে উঠল ভামিনীকে, কী ভাগ্যি, আমি এসেছিস্, আয় আয়। ওটি কে?
ভামিনী মুখ টিপে হেসে বলল, আমার ভাসুরপো।
বর্ষীয়সী একমুহূর্ত তাকিয়ে কী ভাবল কে জানে! বলল, এসো বাবা, বোসো।
অভয় গোড়াতেই থমকে গিয়েছিল। গুটি চার পাঁচেক মেয়ে, বয়স সকলেরই ত্রিশের মধ্যে, বর্ষীয়সী ছাড়া। কেউ শুয়ে, কেউ আধশোয়া, বসে আছে কেউ। সকলেই অগোছাল, এলোমেলো বিস্রস্ত। বিশেষ নড়াচড়া করল না কেউ অভয়কে দেখে। পায়ের দিকে আর বুকের ওপরে কাপড় টেনে দিল দু একজন। অভয় কয়েক মুহূর্ত বিমূঢ় নত মুখে দাঁড়িয়ে, একটু দূরে বসল।
ভামিনী বলল, কই রাজুমাসি, তোমার গানের বাড়ি এমন চুপচাপ কেন?
বর্ষীয়সী রাজুমাসি পানের ছিবড়ে হাতে নিয়ে বলল, ঝাঁটা মারো। গান শুনতে আজকাল আর কোনও শালা আসে নাকি? রেডিয়ো, কলের গান, সিনেমাতেই সে সব সাধ মিটে যায়। গান শোনার ভান করে আসে, আসলে মেয়েগুলোর জন্যেই আসে, কাজ মিটিয়ে চলে যায়। গানের বাড়ি আর নেই, যে-মেয়ে সে-মেয়ে বাড়িই আছে।
ভামিনী বলল, আমি যে সে-জন্যেই ভাসুরপোকে নিয়ে এলুম। গান বাজনার বড় ভক্ত, তাই।
রাজুমাসি তার ঢুলুঢুলু রক্তাভ চোখে সস্নেহ হেসে বলল, তাই বুঝি? এই ভর দুপুরে?
ভামিনী অভয়ের দিকে ফিরে বলল, জানলে খুব বড় গাইয়ে ছিল আমাদের রাজুমাসি। বয়সকালে এ তল্লাটের সবচেয়ে নাম করা কীর্তন-গাইয়ে ছিল। এখেনকার লোচন কবিয়ালের সঙ্গে গাইত।
রাজুবালা হেসে মুখ ঝামটা দিল, নে বাপু, আর পুরনো কাসুন্দি ঘাঁটিস নে।
অভয় প্রথমে একটু থতিয়ে গিয়েছিল। কিন্তু ভামিনী খুড়ির সঙ্গে এসেছে। সে কেন কুচিন্তা করে? তবু এতগুলি মেয়ের চোখের সামনে অস্বস্তি হল তার।
রাজুমাসি অবাক হলেও হেসে বলল, না না বাবা, ও সব কিছু নয়। কোনকালের কথা সব। আজকাল আর ও সব আছে নাকি? বেবুশ্যে বেবুশ্যেই। সেইজন্য আসে, তাই না কত। আবার গান শুনে টাকা দেবে?
বাকি মেয়েরা অভয়কে দেখে দেখে নিজেদের মধ্যে টিপে টিপে হাসছিল। একজন বলল, তোমার ভাসুরপোরই গান একখানি শোনাও না ভামিনীদি।
ভামিনী বলল, গাইবে, তোরা গা।
হেসে উঠে একজন বলল, আমরা আবার কবে গান করলুম।
–কেন, নাদু গা না।
বছর ত্রিশের নাদু, কাজল ধোঁয়া ঘুম জড়ানো চোখে হেসে বলল, ও সব পাট অনেকদিন চুকিয়েছি ভামিনীদি। হারমোনিয়া নিয়ে গান ধরলেই মিনসেরা ঘাড়ের ওপর পড়ে। বলে, গান থাক।
সকলেই হেসে উঠল খিলখিল করে।
নাদু আবার বলল, তবে সেদিন একটা রিকশাওয়ালা দু টাকা দিয়ে দুটো গান শুনে গেছে আমার, মাইরি। দুটো কেত্তন শুনেই চলে যাচ্ছে দেখে ব্যাটাকে হাত ধরে টানলুম। বললে, না, খালি গান। শুনতেই নাকি এসেছিল।
কথা শেষ হবার আগেই হেসে কুটিপাটি হল সবাই।
রাজুমাসি বলল, পারবি নাদু? পারলে গা না, বলছে ভামিনী।
নাদু নিশ্বাস ফেলে বলল, না মাসি, সত্যি পারব না, গাইতে গেলেই হাঁপ লাগে। জানো তো সবাই।
এবার আর কেউ হাসল না, সকলেই গম্ভীর হয়ে গেল। নাদু মুখ গুঁজে রইল।
রাজুমাসিও দীর্ঘশ্বাস ফেলে বলল, তা বটে, সত্যি রাতের ধকল কাটিয়ে গান আর আসে না।
ভামিনী বলল, আর সে কোথায়, তোমার মহারানি? শুনলুম, তাকে নিয়ে গোটা শহর জমে আছে।
রাজুমাসি বলল, সুবালা। সে এক হয়েছে আমার ওই শিষ্যি। গান জানে, গলা ভাল, গায়ও। বয়সও কাঁচা, দেখতেও ভাল, তবে ওই, বড় মেজাজ। ছোট দারোগাকে খেপিয়েছে।
কী করে?
কী করে আবার? বলেছে, গান শুনতে চান তো বসুন, নইলে পথ দেখুন। সে দারোগা মানুষ, শুনবে কেন? টানাটানি, জেদাজেদি, সে এক বিতিকিচ্ছিরি ব্যাপার।
-ওমা! শেষে?
–শেষে আবার কি, শাসিয়ে যাচ্ছে এসে রোজ রোজ। তা বাপু, শরীল বেচতে বসেছি, আমাদের কি চলে পুলিশের সঙ্গে বিবাদ? এখন জেদাজেদির ব্যাপার দাঁড়িয়েছে। সুবালারও জেদ, ওর সঙ্গে ঘরে থাকব না।
নাদু বলে উঠল, তবে বেশি দিন আর নয়, সুবলির জেদও ভাঙবে। আইন তো নেই খুশি মতো চলবে। খদ্দের কড়ি ফেলবে, খেয়াল মেটাবে।
কথা শেষ হবার আগেই সুবালা ঢুকল হাই তুলতে তুলতে। আঁচল লুটাচ্ছে মাটিতে, খোলা চুল ছড়ানো ঘাড়ে পিঠে। বয়স বোধ হয় বাইশ চব্বিশের ওপরে নয়। রং কটা-ই, তার ওপরেও পাউডার বুলানো আছে। পান খাওয়া ঠোঁট একটু বাড়াবাড়ি রকমের লাল। বলতে বলতেই ঢুকল, সুবলির আবার কী খোয়ার হচ্ছে শুনি?
নাদু বলল, তোমার গুণকেত্তন হচ্ছে।
ততক্ষণে ভামিনীকে পেরিয়ে সুবালার নজর পড়েছে অভয়ের ওপর। আঁচল তুলতে তুলতে। বলল, এ কে?
জবাব দিল ভামিনী, আমার ভাসুরপো।
–অ! ঠোঁট বাঁকিয়ে, অপাঙ্গে তাকিয়ে একবার দেখল সুবালা অভয়কে। অভয়ও তাকিয়েছিল, চোখ নামিয়ে নিয়েছে। রূপ আছে সুবালার, চাউনিটি খর, একটু যেন অ-ভক্তির আভাস, কথায়ও ধার। ভাবভঙ্গি ভাল লাগল না অভয়ের। যেন পালাতে পারলেই বাঁচে। খুড়ি আর জায়গা পেল না, এখানে এল।
ভামিনী বলল, অ আ নয়, একখানি গান শোনাতে হবে আমার ভাসুর-পোকে।
সুবালা বলল, তোমার ভাসুরপোর সখ আছে তালে খুব?
নাদুরা হেসে উঠল সবাই। ভামিনী বলল, সখ নয়, গুণী মানুষ, কবিয়াল, বুঝেছ? সেই জন্যে নিয়ে এসেছি।
অভয় তাড়াতাড়ি বলে উঠল, না না, ছি ছি, কী যে বলো তুমি খুড়ি।
অর্বাচীন ভঙ্গিটুকু দেখে বোধ হয় সুবালার আবার একটু ঠোঁট কোঁচকাল। হারমোনিয়াম নিয়ে এল একটি ঝি।
রাজুমাসি বলল, তবলা বাজাবার লোক নেই, নইলে—
গানের নামে সঙ্কোচ একটু আলগা হল অভয়ের। গাঁয়ে নিতাই ভটচাযের সঙ্গে সঙ্গত করে বিদ্যেটি একটু আয়ত্ত্ব করেছে অভয়। তার চেয়েও পাখোয়াজ ভাল আসে তার হাতে। বলে উঠল, থাকলে আনেন, এটটু ঠ্যাকা দিতে পারব।
রাজু বলল, খুব ভাল। যা নিয়ে আয় পুতুল বাঁয়া তবলাটা।
ভাব-ভঙ্গিতে বাঁকাচোরা বলে মনে হয় সুবালাকে, কিন্তু হারমোনিয়ম নিয়ে বসতে সাধাসাধি করতে হল না। রিডের ওপর তার আঙুল চালানো দেখে অভয় মন্ত্রমুগ্ধ হয়ে গেল। ওই বস্তুটি সে সুবিধে করতে পারে না।
কয়েক ফেরতা আঙুল চালিয়ে সুবালা, বিদ্যেধরী নই বাপু ভামিনীদি, ফরমায়েশ মতো গাইতে পারিনে। পারলে নাকি কলকাতার ভাল জায়গায় পাত্তা পাওয়া যেত।
নাদু বলল, মুখপুড়ি!
বাকিরা হেসে উঠল। রাজুমাসি বলল, যা খুশি গা না একখানা।
অভয় বাঁয়া-তবলা এক আধটি ঠোকা দিয়ে মাথা নিচু করে আছে।
সুবালা গজলের ঢং-এ গান ধরল,
হাসতে পার, হাসো বঁধু
মানা কিছু নাই গো
বিনা প্রেমে হাসির মধু
প্রাণে পরশ নাই গো।
নাদু-ই তুড়ি মেরে বলল, খাসা।
খাসা-ই। গলাটি সুবালার চাঁছাছোলা, চড়ানো কিন্তু মিষ্টি।
গান শেষ হতে অভয়ই আগে বলল, বাঃ, চমৎকার!
নাদুই আবার বলল চোখ ঘুরিয়ে, দিব্যি গেলে বলছ তো?
ভামিনী ধমকে উঠল, দূর ছুঁড়ি, বকিসনে।
সুবালা বলল অভয়কে, তোমার হাতটিও ভাল চলে দেখছি। এবার গানের পরখ হয়ে যাক।
অত বড় জোয়ান পুরুষটা। তাড়াতাড়ি ভামিনীর দিকে ফিরে বলল, খুড়ি এখেনে আমি গাইতে পারব না।
সুবালা একটু অবাক হয়ে তাকাল ভামিনীর দিকে। আশ্চর্য, ভামিনীও তার দিকেই তাকিয়েছিল। চোখাচোখি হতেই ইশারা করল, গাইতে বল।
সুবালা বলল, তা বললে শুনব না, শোধবোধ হোক।
অভয় বলল, কিন্তু ও সব ঢঙের গান যে জানি নে। হারমোনিয়া বাজাতে পারিনে।
রাজুমাসি বলল, যেমন ঢঙে তোমার আসে, তেমনই গাও। হারমোনিয়ার দরকারই বা কী?
অভয় মাটিতে আঙুলের আঁক কেটে বলল, পদাবলী শুনবেন?
–তাই হোক।
যে ভাবের ভাবী, তার এমনি দশা। গান শুনে অভয়ের সব আড়ষ্টতা গেল। সে গলা নামিয়ে গাইল,
সখি একি এ পীরিতি
নাহি জানি রীতি
পরাণ রাখিতে নারি।
আসে যদি কালা
তুষিবে অবলা
পরাণ ধরিতে পারি।
এবারেও নাদু-ই প্রথম অবাক হয়ে বলল, ওমা, এ যে ধুকড়ির মধ্যে খাসা চাল গো!
রাজুমাসি বলল, বাঃ! গলাটি তো বেশ। ভাব আছে খুব।
বলে একটা দীর্ঘশ্বাস ফেলল রাজু। এককালে ওই সব গানেই তার খ্যাতি ছিল। তখন প্রতি বছর মাঘ মাসে ধুলোটের সময় যেত নবদ্বীপ। এই নাদুকেই কতবার নিয়ে গেছে। বড় বড় লেখাপড়া-জানা মহাজনদের সঙ্গে আলাপ হয়েছে কত। বেবুশ্যে ছিল বলে তাঁরা গুণের অনাদর। করেননি কোনওদিন। কত কথা মনে পড়ছে।
সুবালাও অবাক হয়ে তাকিয়েছিল অভয়ের দিকে। কাছে উঠে এসে বলল, মাইরি, চমৎকার হয়েছে, এমন কেত্তন আমিও গাইতে পারিনে। আর একখানা হোক।
ইতিমধ্যে একটি লোক এসে দাঁড়াল সিঁড়ির মুখে। মুখে হাসি, ভাবে ভঙ্গিতে বিশেষ ব্যস্ত। বলল, কই গো নাদুমণি, তাড়াতাড়ি এসো, আমাকে আবার সাড়ে চারটের খেয়া ধরতে হবে।
বাড়ি ফিরে যাবার পথে যেন বিশেষ কাজে এসেছে। নাদু বলল মুখ ঝামটা দিয়ে, রোজ রোজ এক ফ্যাচাং। সময় মতো বউয়ের কাছে ফিরতে হবে, আবার এখেনেও পাক দিয়ে যেতে হবে, এতটা না হলেই নয়? সময় অসময় আছে তো। হাত মুখ ধোবার সময়
লোকটা বলল, এই দেখো, এক মিনিট কাটিয়ে দিলে, আর মাত্র সতর মিনিট সময় আছে, আমাকে আবার ঘাট অবধি যেতে হবে, এসো এসো।
রাজুবালা বলল বিরক্ত চাপা গলায়, যা বাপু যা, বাঁধা খদ্দের ফেরাসনি, মুখে হাসি রাখ।
অভয় অবাক হয়ে তাকিয়েছিল লোকটির দিকে। নাদু উঠে গেল। ভামিনী বলল চলো, যাই।
সুবালা ছাড়ল না। বলল, ইস, আর একটা গান শুনব বললুম যে?
ভামিনী যেন একটু কেমন করে হাসে সুবালার দিকে চেয়ে। বলল, ভাল লাগল?
সুবালা বলল, তবে?
তবে আজ আর নয়, বেলা পড়ে এল। ভাব করে দিয়ে গেলুম, পাঠিয়ে দেব, ঘরে বসে গান শুনো।
অভয় নীরব। ভামিনীর সঙ্গে সঙ্গে নেমে গেল নীচে। সুবালা আর পুতুলও এল পিছনে পিছনে। ভামিনী বলল, দারোগার সঙ্গে ভাব করে ফেলিস সুবলি।
সুবালা বলল, তা করব। আঁস্তাকুড়ের মাংস, কুকুরের সঙ্গে লড়াই চলে? কিন্তু তুমি আসছ তো আবার ভাসুরপোকে নিয়ে।
–আসব।
অভয়ের বড় অস্বস্তি। তার মনে হল, যেন সুবালার নজর খোঁচার মতো বিঁধে আছে তার গায়ে।
হঠাৎ আবার বলল ভামিনী, তবে কথা দিতে পারিনে। ভাসুরপো আমার শৈলদির মেয়ে নিমিকে বে করছে শিগগিরিই। তখন কি আর আসতে চাইবে?
সুবালা অভয়ের দিকে ফিরে বলল, জবাবটা তাহলে শুনেই রাখি।
কোমরে হাত দিয়ে, সুবালা চোখের মণি দুটি কোণে নিয়ে গেল।
অভয় অসঙ্কোচ সারল্যে বলল, আসব।
পুতুল হেসে বলল, মনে থাকে যেন।
.
০৯.
অনাথের সঙ্গে কারখানায় গেল অভয়। আগেই নিশ্চয় অনাথ আসর তৈরি করে রেখেছিল। কারখানার মতো একটি অপরিচিত জায়গায় এসেও কোনও অসুবিধা হল না তার। প্রথম দিনই আলাপ হয়ে গেল অনেকের সঙ্গে।
মেশিন ঘরে ঢুকে বলল অনাথ, কেমন লাগছে?
কথা শুনতে পেল না অভয়। মেশিনের তীব্র শব্দে কানে তালা লেগে যায়। এখানে ইশারায় কথা হয়। কানের কাছে মুখ নিয়ে বলল অনাথ, কেমন বুঝছ?
হেসে ঘাড় নাড়ল অভয়। এখনও কিছুই বোঝেনি সে।
অভয়ের নাকে যেন কেরোসিন তেলের গন্ধ লাগছে। মেঝেতেও পড়েছে তেল আর ফেঁসোর আস্তরণ। হাজিরা-বাবুর কাছ থেকে কাগজ নিয়ে লেবার অফিস ঘুরে এল অনাথ অভয়কে নিয়ে। হরি মিস্তিরির বয় হিসেবে কাজ পেল অভয়। মনোযোগ দিয়ে কাজ করলে, কালে পাকা মিস্তিরি হয়ে উঠতে পারবে।
বুড়ো হরি মিস্তিরি অভয়ের ঘাড়ে হাত দিয়ে চেঁচিয়ে বলল, ঘুষ দিতে হবে কিন্তু।
অনাথ বলল, কী রকম ঘুষ, সেটা বলে দাও।
হরি বলল, গান। গান শোনাতে হবে কিন্তু আমাকে।
আরও কয়েকজন এল এদিক ওদিক থেকে। সভয়ে এদিক ওদিক তাকিয়ে দু তিনজন মেয়েমানুষও এসে দাঁড়াল। তার মধ্যে একজনই বাঙালি মেয়ে। মুখে পান, বয়স প্রায় ভামিনীর মতোই।
হরি তাকে উদ্দেশ করে বলল, নে, দেখে রাখ। এখনও ভাল আছে, চেষ্টা চরিত্তির করে দ্যাখ, খারাপ করা যায় কিনা।
তারা নিজেদের মধ্যেই চেঁচিয়ে ঠাট্টা তামাশা শুরু করল। সে-সব ঠাট্টা তামাশার কথা শুনলে কান ঝাঁ ঝাঁ করে। একজন তো সেই মেয়েমানুষটির গায়ে চিমটি কেটেই দিল। অনাথ বলে উঠল, এই দেখ, এখুনি সায়েব আসবে কি ওভারসিয়ার এসে পড়বে, এরা সব মেলা লাগিয়ে দিল। যা যা, সব কাজে যা। হরিদা, তা হলে রইল তোমার শাকরেদ। নিজের মতনটি করে নিয়ো।
নিজের মতনটিই করে নিল হরি। ভাল করে হাতে খড়ি দিল প্রথম কাজের। এটাকে কী বলে? রেঞ্চ। এটা? হাম্বর। ওটা? শাপটু (শ্যাফট)। মাপবে কী দিয়ে? গজ দিয়ে। গজ চেনায় হরি। অভয়কে। অর্থাৎ স্কেল। নইলে কোনওদিন পাকা মিস্তিরি হতে পারবে না। গান বাঁধতে হলে, কথার মিল চাই, মাত্রা চাই সুরের, নয়? এও সেইরকম। গোঁজামিলের ঠাঁই নেই এখানে। গানে গোঁজামিল দিলে কী হয়? ফাঁকি হয়।
রোজ বোঝায় হরি। দুয়ে দুয়ে কত হয়?
চার।
উঁহু। চার নয়। ছেলেবয়েসে যখন কড় গুনবে, তখন চার, তারপরে পাঁচ। কেন? না, এত মাপ-জোক নিক্তির ওজন করে, কী করলে? পয়সা করলে। অর্থাৎ কি না, পাঁচ নম্বর এল তোমার হাতে। মাপ-জোক গোনাগাঁথা কি আর মিছিমিছি হয়? তা নয়, কলের জন্যে হয়। নইলে বুঝতে। হবে, গোঁজামিল আছে। যন্তরের ওইটি কাজ, মানুষের মতো। মানুষের একে আর একে কত হয়? তিন হয়। তবে, সেটা হল তত্ত্বের কথা। চেপে যাও সে কথা। দুয়ে আর দুয়ের মিলটা খাঁটি করো আগে, তবে তুমি পাকা মিস্তিরি। করতে পারলে, পাঁচ নম্বরের ফল আপনি হাতে এসে পড়বে। তাই রাগ করে বলতে হয়, হাতের পাঁচ বুঝি? মানে কথা হল গিয়ে, হাতের পাঁচ হাতেই আছে বটে, কিন্তু পাওয়া কি সহজ কথা?
অভয় অবাক মানে। যন্ত্রের কথা, শুনে মনে হয়, এখানে গান শোনাবে ঠাট্টার মতো। কিন্তু হরি মিস্তিরি যা বলে, সেও জীবের তত্ত্ব। গানের মতোই তার ছাঁদ ছন্দ আছে। গান বাঁধলেই হয়।
হরি মিস্তিরিও বোঝে, ছেলে চুম্বক। ঠিক জিনিসটি দিলেই টেনে নিতে পারে। হরি গজ মেপে দেখিয়ে বলে, একে বলে ডাইমেটার (ডায়ামেটার), ওকে বলে ডাইমেন (ডাইমেনশন)। এক ইঞ্চিকে একশো ভাগে ভাগ বোঝায়। হাজার ভাগও বোঝায়। বোঝায় নকশা দেখিয়ে দেখিয়ে। বুঝিয়ে জিজ্ঞেস করে, কেমন বুঝলে?
অভয় বলে, বুঝলুম, বেহিসেবি মরে।
বুড়ো হরি মিস্তিরির মুখের ভাঁজে ভাঁজে চাপা হাসি দেখা যায়। বলে, কী রকম?
অভয় বলে, কানি কাপড়ে কোঁচা হয় না। করতে গেলে, শরীলে বেড় পায় না, দিগম্বর হতে হয়।
–আচ্ছা?
–নিয়মের লাজলজ্জা নেই। একটুখানি এদিক ওদিক হলে সব ভণ্ডুল করে দেয়।
–হাঁ।
ইঞ্চির যখন হাজার ভাগ হয়, তখন
ভুবনের কোথাও ফাঁক নাই গো।
যারে বলে শূন্য
তার মধ্যেও আছেন গণ্য
বিন্দু মহাশয় গো।
হরি মিস্তিরি বলে মাথা দুলিয়ে, বহুত আচ্ছা ব্যাটা।
অভয় আবার গায়,
অভয় যেন সমঝে চলে।
ভাল মন্দ যা আছে তার
কিছুতে কিছু পাবে না পার
ফেলা কিছুই যাবে না গো।
হরি তার মেশিন ঘাঁটা থাবায় অভয়কে চাপড়ে বলে, আরে বাপরে বাপরে বাপ।
তাদের চিৎকার শুনে এদিক ওদিকের লোকেরাও ছুটে আসে। আসে মেয়ে-পুরুষ, দুই-ই। ডিপার্টমেন্টের সর্দারও আসে খেঁকিয়ে, এই শালারা কাজে ফাঁকি দিচ্ছিস।
কিন্তু সেও ভিড়ে যায়। অভয় তাদের নতুন আকর্ষণ হয়েছে।
অভয় ভেবে খুশি, সংসারে সব ভাল, সবাই ভাল। একদল মিস্তিরি ধরে বসে, তাদের আখড়ায় নিয়ে যাবে। যাত্রার দলের আখড়া। বিবেকের পার্টটা নিতে হবে অভয়কে। কেউ বলে এসে, কবি গানের আসর করবে। অভয়কে গাইতে হবে।
জবাব দেয় হরি, নয় তো অনাথ ; এখন নয়। দু দিন যাক।
ভোরবেলা আসে অভয়। বেলা এগারোটায় খেতে যায়। আবার আসে একটায়।
ওদিকে শৈলবালা আর সুরীন দিন ক্ষণ নিয়ে বড় ব্যস্ত। বিয়ের দিন। তবে পাকা মানুষ সুরীন। শৈলবালাকে বলেছে, বিয়ের আগেই শৈলদিদি নিমির নামে বাড়ি-ঘর লিখে পড়ে দিক। কেন না, মানুষের মন। কখন কোনদিকে যায়, বলা যায় না।
আপত্তি করেনি শৈল। মেয়েকে সব লিখে-পড়ে দিয়ে, অভয়কে এসে বলেছে, বাবা, সব তোমাদের জন্যে রেখে গেলুম। মলে দুটি কাঠ দিয়ে আমাকে একটু পুড়িয়ো, আর কিছু চাই নে।
ভামিনী শুধু দেখেছে। তার হ্যাঁ নেই, নাও নেই। সুবালার কাছে অভয়কে নিয়ে যাওয়ার বড় সাধ তার। কিন্তু সুযোগ পাওয়া যায় না। সন্ধ্যাবেলা যখন অভয় ফিরে আসে, তখন সুরীনেরও ফিরে আসার সময়। সুরীনের কারখানা দূরে, আসতে তার দেরি হয়। ভামিনী বলে অভয়কে, সুবালাদের ওখেনে একটু যেয়ো, অনেক করে বলেছে। তোমার গান শুনবে একটু।
কথা একেবারে মিথ্যে নয়, সুবালা বলেছে। এমনি, ভাল মনে বলেছে। ভামিনী তাকে তার মনের কথা বলতে পারেনি। কোনখানে দিয়ে কী কথা বেরিয়ে পড়বে, সুরীন আর আস্ত রাখবে। না। তবে এ সংসারের কোথায় ফাঁক, তার খবর একটু-আধটু জানা আছে ভামিনীর। তাই সুবালাকে গিয়ে বলেছে, আমার ভাসুরপোকে নিয়ে হয়েছে জ্বালা।
কেন?
না, সুবালাকে দেখে গিয়ে অবধি, ছেলেটার নাকি মন ফসফস্ করছে। বলে, খুড়ি, মেয়েটি দেখতে খাসা, গলাটি আরও খাসা।
অকপটে মিথ্যে বলে, খিলখিল করে হেসে গড়িয়ে পড়ার ফাঁকে সুবালার মুখ দেখে নেয়। বেশ্যা হলেও, মেয়েমানুষের মন। জোয়ান পুরুষের প্রশংসায় মনে একটু ছোপ লাগে বইকী।
সুবালা চোখ ঘুরিয়ে বলে, পছন্দ যখন হয়েছে, আসতে বলো একদিন।
ভামিনী আরও রং চড়ায়, বলে, তোরসঙ্গে বসে নাকি তবলা সঙ্গত করতে ইচ্ছে করে। আর খালি বলে, তোমাদের সুবালা নিমির চেয়ে দেখতে ভাল, কী বলল খুড়ি?
হাসতে হাসতে আবার বলে, বুঝেছ তো, ছেলের আমার কোথায় ঘুন ধরেছে?
নিমির নিন্দে সুবালার কতখানি ভাল লেগেছে, বোঝা যায় না। হেসে বলে, নিমিরটা নিমিরই থাক, মেয়েটা ভাল।
ভামিনী ঠোঁট বাঁকিয়ে বলে, তুই আর ঘেন্না ধরাসনি বাপু। পাড়ার কোন ছোঁড়াকে বাকি রেখেছে, তা তো জানিনে।
সুবালা বলে, তা হোকগে দিদি, ওকথায় কাজ কী?
–না, এমনি। তুই বললি। আর ছোঁড়া দিন-রাত তোর কথা বলে।
সুবালা বলে, তা এখেনে দরজা আগলে তো বসে নেই কেউ, এলেই তো পারে। লোকটার গলা কিন্তু ভালই।
ভামিনী মনে মনে হেসেছে, সুবালার মতো মেয়েও যখন সরাসরি আসতে বলে, তখন কিছু না হোক, খেলা করবার ইচ্ছে একটু আছে। বলে, মুখপোড়া বলেই খালাস, সময় পেলে তো আসবে। কাজ হয়েছে যে।
সুবালা বলে, রাতে তো আর কাজ করে না।
–তোর যে তখন কাজের সময়? মাসি বিরক্ত হবে।
ঠোঁট কুঁচকে বলে সুবালা, তবে এসে কাজ নেই বাপু।
ভামিনী ভয় পেয়ে হেসে বলে, তাই না বটে! উঠি আজ।
উঠে পড়ে। একদিনের কথা তো নয়। প্রায়ই বলে থেকে থেকে। যে জ্বালা ভামিনীর জুড়োবার নয়, সিদ্ধিলাভের আশা নেই, অনর্থক পুড়ে মরে সেই আগুনে। সর্বনাশের মতো, তার ঝাঁপি থেকে ছেড়ে দেওয়া সাপ যে কোনখান দিয়ে কোথায় হাজির হতে পারে, নিজেও জানে না।
তারপর কথায় কথায় সুবালাকে বলেই ফেলে, একদিন গেলেও তো পারিস দুকুরের ঘোরে। ওই ছোঁড়ার জন্যে বলছিনে তা বলে। এমনি। এই তো ক-পা।
সুবালা বলে ঠোঁট উলটে, ঘেন্না করে বড়ডো, কিছু মনে কোরো না। গেরস্থদের সহ্য হয়, তারা গেরস্থ, তোমাদের পাড়ার হাফ-গেরস্থদের অত নজর কটকটানি সহ্য হয় না।
ভামিনী বলে, ঝাঁটা মারো অমন নজরের মুখে। নজর করবে তো করবে, ইয়ে দেখিয়ে চলে যাবি।
একদিন আসে সত্যি সত্যি সুবালা। কিন্তু তখন অভয় বেরিয়ে গেছে কারখানায়। ভামিনী যেন আশা পায়।
সুবালা বলে, কই, আমার পছন্দ করা নাগর কোথায় গো?
–আ পোড়াকপাল, সে যে বেরিয়ে গেল।
সুবালা বলে, ভালই হয়েছে। সজেবেলায় যেতে বলো। দু-ফেরতা না হয় বাঁয়া তবলায় হাত চালিয়ে আসবে। তাতে তো আর মাসির ক্ষতি নেই?
কারখানা থেকে ফিরে এসে অভয়ের মন কেমন করে। নিমিকে একটু দেখতে ইচ্ছে করে। কিন্তু লজ্জা হয়, হট করে গিয়ে উঠতে পারে না।
ভামিনী খুড়ির অনুরোধে পা বাড়ায় মাঝে মাঝে সুবালাদের বাড়ির দিকে। নিজের মনকে তো ফাঁকি দিয়ে লাভ নেই। সুবালার গান শোনার বড় ইচ্ছে হয়।
কিন্তু মনটা আনচান করে নিমির জন্যেই বেশি। কিছু না হোক, বাড়ির কাছ দিয়ে একটু ঘুরে আসতেও যেন ভাল লাগে। ওই বাড়ির কাছেই, পাড়ার পুরুষদের যাত্রাগানের মহড়া দেবার ঘর। সেখানেও উঁকিঝুঁকি মারে অভয়। দু একজন বাদ দিলে, সবাই হেঁকে ডেকে ওঠে, আরে এসো এসো, জামাই এসো।
দু একজনের মধ্যে বিশু আর তার সাঙ্গপাঙ্গ। ঘরে ঢুকলেও, বিশু কথা বলে না। বরং ধমকে ওঠে সবাইকে, নাও, এখন হবুজামাইকে নিয়ে র‍্যালা করো, এদিকে সব পড়ে থাক। যত সব উটকো ঝামেলা এসে হাজির।
বিশুর ওজন আছে আখড়ায়। গলা কাঁপিয়ে পার্টও বলতে পারে ভাল, আর বড় বড় পার্ট করে। কিন্তু অভয়কে আমল দেয় না একেবারে। শৈলবালার বাড়িতে লোকটির অবাধ গতি। নিমির সঙ্গে রাস্তায় দাঁড়িয়ে কথাও বলতে দেখেছে।
ওখানে গেলে সবাই গান গাইতে বলে। ইচ্ছে থাকলেও গায় না। বিশুর সামনে গলা খুলতে চায় না তার। যে আশায় তবু যায় উঁকিঝুঁকি মারতে, তার উদ্দেশ্য আলাদা। মনে বেজায় রং লেগে গেছে, নিমিকে একবারটি দেখতে ইচ্ছে করে।
দেখা যে না হয় একেবারে, তা নয়। কিন্তু নিমি যেন তেমন নজর করে না।
কিন্তু না করার দিনও শেষ হয়ে এল। আর দেরি নেই। সেদিনও কি নিমি না তাকিয়ে পারবে?
.
১০.
মানুষ চিরদিন মনের অভাব মেটাতে চায় এবং সে চাওয়াটা তার নিজেরও অগোচরে থেকে যায়। নিমির দেখা পাওয়ার প্রত্যাশা যখন মিটছে না, সে সময়ে সুবালার আমন্ত্রণটা, অজান্তে সাড়া দিয়ে উঠল।
সুবালাদের বাড়ির দরজার কাছে এসে দাঁড়াল অভয়। ইতিমধ্যেই বারো বাসরের সদর দরজায় দুটি মেয়ে এসে দাঁড়িয়েছে। অভয়ের সঙ্কোচ হল। একেবারে একলা কখনও আসেনি। এ সময়ে আসাটা উচিত হল কি না, সেটাও সংশয়।
একটি মেয়েই জিজ্ঞেস করল, কী হল নাগরের?
দ্বিতীয় মেয়েটি বলল, ভাবনায় পড়ে গেছে। আসবে, কি আসবে না—
দু জনেই হেসে উঠল।
অভয়ও হাসল। কাছে এসে বলল, ভাবাভাবি নয় গো ঠাকরুণ। তোমাদের সুবালার দেখা পাওয়া যাবে এখন?
দু জনেই চমকে হেসে উঠল। ওমা, এ সেই ভামিনীদিদির ভাসুরপো লো! একজন বলল, সন্ধেবেলাতেই ধোঁকা। আজকে আর জুটবে না কিছু।
আর একজন অভয়কে বলল কপট দীর্ঘশ্বাসে, ওপর তলার মানুষের কাছে এসেছ ভাই, চলে যাও সোজা সিঁড়ি দিয়ে।
অভয় উঠোন পার হয়ে সিঁড়িতে পা দিল। কথাবার্তা শোনা যায় না বিশেষ। সবই যেন একটু নিঝুম ভাব। ঘরে ঘরে বাতি আছে, মানুষও দেখা যায়। কিন্তু কলরব নেই। কেবল কোন ঘর থেকে মেয়েমানুষের মোটা গলায় গান শোনা যাচ্ছে। গান নয়, একঘেয়ে একটা সুর, কথাগুলি জড়ানো জড়ানো। হঠাৎ মনে হয়, একটা শোকমগ্ন নিঝুম বাড়ির কোনও অন্ধ কোণে বসে কে। কাঁদছে ইনিয়ে-বিনিয়ে।
ওপরে সারি সারি তিনটি ঘর একদিকে। একটা ঘরের দরজা বন্ধ। আর একটি ঘরে বাতি জ্বলছে, লোক নেই। তৃতীয় ঘরের বাইরের বারান্দায় একটি মেয়ে, তাকিয়ে আছে রাস্তার দিকে। পায়ের শব্দে ফিরে তাকাল।
অভয় দেখল সুবালা। বাঁ হাতে তার ছোট একটি কাঁচের গেলাস। অভয়কে দেখে কাঁচের গেলাসের তরল পদার্থটুকু চুমুক দিয়ে শেষ করে গেলাসটি বাইরেই রেখে ঘরে ঢুকল।
এ সুবালা, অভয়ের সেদিনের দেখা দুপুরের সুবালা নয়। এ সুবালার মুখে রং, চোখে কাজল। বুকের অনেকখানি কাটা পাতলা লাল জামা, তার সঙ্গে মানানসই পাতলা লাল শাড়িতে রক্তাম্বরী সুবালা। বারো বাসরের চোখ পোড়াবার মতো আগুন তার সঙ্গে। হাতে গলায় গিল্টির অলঙ্কার। ঈষৎ আরক্ত চোখ চকচক করছে। দৃষ্টি তীক্ষ্ণ। চাউনি যেন কেটে কেটে বসে।
অভয়কে দেখে একটু বুঝি লজ্জা পেল সুবালা। ঠোঁট মুছে হেসে বলল, দম নিয়ে নিচ্ছি। নইলে পারা যায় না। এসো, বস।
সুবালার দিকে তাকিয়ে হঠাৎ কথা জোগায় না অভয়ের মুখে। লজ্জা হয়, সঙ্কোচ হয়। মেয়েমানুষের রঙ্গিণী রূপ দেখে পুরুষের যে লজ্জা ও সঙ্কোচ কাটানো যায় না। তা ছাড়া কেমন একটু ভয় ভয়ও করে। অপরিচয়ের ভয়। ভামিনীর সঙ্গে সেদিন দুপুরের অবসরে কিছুটা ঘরোয়া পরিবেশ ছিল। যাত্রার আসরের আড়ালে সাজঘরের মতো যে যার নিজের পরিচয়ে মন খুলে কথা বলতে পেরেছিল সেখানে। এখানে এখন পুরোপুরি আসর, রং মেখে যে যার ভূমিকায় অবতীর্ণ। মিথ্যে দিয়ে সত্যকে জাহির করার মুনশিয়ানা যত, তত পুরস্কার আর হাততালি এখানে। দূরের গাঁয়ে গঞ্জে মেলায় যে এ সব দেখেনি অভয়, তা নয়। অনেক দেখেছে। কিন্তু শহরের বিজলি বাতি ঝলসানো দোতলা বাড়ির এমন সাজানো গোছানো ঘরে সুবালার মতো মেয়ে নয় তারা। ভয় করে বইকী। নির্ভয় ক্রেতা হিসেবেও কোনওদিন মেয়েমানুষের দিকে তাকিয়ে দেখেনি। এখানে অস্বস্তি। যাবে কেমন করে?
অভয় বলল, মনটা ভাল গাইছে না, অসময়ে এসে পড়েছি নাকি?
সুবালার গোটা শরীরে যেন তরল আগুনের ঢেউ খেলে যায়। হাসি নয়, তবু হাসির মতোই কী যে দপদপ করে দুই চোখে। বলল, ঘরে আসার এই তো সময় গো। অসময় দেখলে কোথা। কিন্তু অত ভক্তি করে কথা বলো না বাপু। আর আমার নাম ধরে ডেকো। দাঁড়িয়ে কেন, বসো।
–এই যে বসি।
সুবালা হাহা করে উঠল, না না, মাটিতে নয় বিছানায় উঠে বসো।
অভয় ততক্ষণে পরিষ্কার চকচকে মেঝের ওপর বসে পড়েছে। সাজানো ধবধবে সাদা বিছানার দিকে চেয়ে প্রায় সভয়ে বলল, ওখানে বসতে পারব না।
সুবালী খিলখিল করে হেসে উঠল। ক্রমে হাসিটা উঁচু পদায় উঠতে উঠতে একটি অস্বাভাবিক মত্ততায়, বিছানায় ঝাঁপ দিয়ে পড়ল সুবালা।
পুতুল এল ছুটে—কী হল রে সুবলি?
হাসতে হাসতেই হাত নেড়ে জানাল সুবালা, কিছু হয়নি।
পুতুল অবাক হয়ে অভয়ের দিকে একবার তাকিয়ে বলল, তা-ই ভাল। আমি ভাবলুম, লোক জন আসতে দেখলুম না, সুবলি তো মুখ গোমড়া করেই আছে সব সময়, তার আবার এত হাসি কীসের?
সুবালা হাসির দমকে দমকেই বলল, তা না হেসে কী করি বল? বিছানায় উঠে বসতে বললুম, বললে, পারবে না।
আর একচোট হেসে নিয়ে আবার বলল, ভয়ে, জানিস পুতুল, ভয়ে ভয়ে এ সব বলছে। যদি পায়ে পড়ে টানাটানি করি, সেই ভয়ে।
পুতুল তাকিয়েছিল বিব্রত অভয়ের দিকে। অভয় তার স্বভাবসিদ্ধ হাসি নিয়ে মাটিতে আঙুল ঘষতে ঘষতে বলল, না, মানে তা নয়। একটু গান শুনব বলে এয়েছি। আর শত হলেও নারী বলে কথা, মানে মেয়েমানুষ, তাদের একটা মান্যি আছে তো। তাই আর কি
সুবালা তখনও হাসছে। ইতিমধ্যেই দু চোখ তার কোকিলের মতো রক্তবর্ণ হয়ে উঠেছে। সমস্ত মুখে রক্তাভা, একটি অস্পষ্ট নেশার মত্ততা তার চোখে, ভাব ভঙ্গিতে। বলল, মান্যি করার অনেক মেয়েমানুষ পাবে, এই বেবুশ্যেকে কেন? নাও এবার গান ধর। দে তো পুতুল, হারমোনিয়মটা নামিয়ে দে।
পুতুল হারমোনিয়ম নামিয়ে দিল অভয়ের সামনে। অভয় বলল, আমি নয়, ওকেই দাও, আমি একটু বাঁয়া তবলা বাজাব। হারমোনিয়াম বাজাতে পারিনে।
সুবালা বিছানা থেকে নেমে বলল, তা বললে শুনব না। আগে তোমাকেই গাইতে হবে।
অভয় হাত জোড় করে বলল, জমবে না। তেমন গান তো আমি জানি না। তোমার গান শুনব বলেই আসা।
ভামিনীর কথা স্মরণ করেই বোধহয় সুবালা চোখ ঘুরিয়ে হেসে বলল, শুধু গান শুনতেই আসা? আর কিছু নয়? তা হলে সুবলি বেশ্যার দেমাকই থাকে না গো।
বলে আর মত্ত খিলখিল হাসিতে লুটিয়ে লুটিয়ে পড়ে সুবালা।
পুতুল বলল, সন্ধে না হতেই চড়িয়ে মরেছিস বুঝি?
সুবালা বলল, চড়িয়ে মরি, না চড়িয়েও মরি। মরার আর বাকি কোথায় লো মুখপুড়ি। বলে সুবালা কোলের কাছে হারমোনিয়ম টেনে নিয়ে অভয়কে বলল, কিন্তু ফাঁকি দিয়ে পালাতে পারবে না।
পুতুল বলল, আমি পালাচ্ছি।
সে চলে গেল। সুবালার আঙুল হারমোনিয়মের রিডের উপর দ্রুতগামী ইঁদুরের মতো পিলপিল করে খাদ থেকে চড়া, চড়া থেকে খাদে গেল নেমে।
কান খাড়া করে শুনতে লাগল অভয়, চোখে উদ্দীপনা। সুর যেন চেনা চেনা লাগে তার।
সুবালা গান ধরল,
আ বে প্রাণ! শুধু রূপে কি করে?
আমার মন মজেছে যারি সনে
(আমার) প্রাণো চায় তারে
কি করে তার কুলে শীলে
মন কি কারো রূপে ভোলে
আ বে প্রাণ! কমল কাঁদে কালো ভোমরার তরে ॥
সোমে এসে তাল শেষ করেই অভয় বলে উঠল, নিধু মশায়ের গান, তাই না?
সুবালা যেন স্রোতের টানে, তরঙ্গে চলেছে ভেসে। এক অস্বাভাবিক ছটা তার সর্বাঙ্গে। অভয়ের দিকে অপাঙ্গে তাকিয়ে বলল, ও বাবা, জান দেখছি সব কিছু।
অভয় বলল, তা নয়, গুরুদেবের কাছে শুনেছি কিনা গাঁয়ে। প্রাণটা মুচড়ে দেয়! আচ্ছা, সেই গানখানি জানো? সেই
গুনগুন করে গাইল অভয়,
ভালবেসে ভাল কাঁদল…
যদি মজিবে না মনে ছিল, কেন মজালে।
ততক্ষণে সুবালার হাত চলেছে হারমোনিয়মের রিডের ওপর। পরের লাইন সে নিজেই গেয়ে উঠল টপ্পার সুরে,
তুমি যে পরেরি সোনা
(আমার) আগে তা ছিল না জানা
জানলে পরে পরের সোনা।
পরিতাম না কৰ্ণমূলে।
ভালবেসে ভাল কাঁদল। …
মদ না খেয়েও অভয়ের চোখে মুখে চাপা নেশার উত্তেজনা। সঙ্কোচের বালাই তার গেছে। সুবালা গানটি ধরার পর তবলা বাজাতে বাজাতে, পুরো গানটি সে মনে মনে গেয়েছে। মনটা তার কোথায় যেন একটু খুঁতখুঁত করছে। অতৃপ্তি বোধ করছে সে। সেটা সুবালার গলার জন্য। ক্রমেই যেন সুবালার গলা বেশি তীব্র, তীক্ষ্ণ, কর্কশ হয়ে উঠছে।
ইতিমধ্যে বারোবাসরে নিশাচর দু একজন এসে দাঁড়িয়েছে সুবালার দরজায়।
সুবালার থামবার নাম নেই। আরক্ত চোখ তুলে, দাঁত দিয়ে ঠোঁট চেপে হাসছে অভয়ের দিকে চেয়ে, আর হারমোনিয়ম বাজিয়েই চলেছে। এবারকার সুর সহসা ধরা পড়ছে না অভয়ের কাছে।
সুবালা ঢুলু ঢুলু চোখে তাকিয়ে বলল, বাজাও। বল দিকিনি এবার, কার গান? বলে সে ধরল,
আমারে চোখ ইশারায় ডাক দিলে হায় কে গো দরদী।
খুলে দাও রং মহলার তিমির দুয়ার ডাকিলে যদি।
বিস্মিত মোহাচ্ছন্ন গলায় বলে উঠল অভয়, আচ্ছা! এমন কথা তো এর আগে শুনিনি।
সুবালা বলল, দেখছ কী? বাজাও।
ঘাড় কাত করে সুর শুনে বলল, অভয়, কী বাজাব? ওই গাদা না গারবা, কী বলে, তাই?
সবালা যেন গজলের রেলা-য় হেসে উঠল খিলখিল করে। বলল, সে আবার কী?
জবাবে অভয় তবলায় বোল তুলল।
সুবালা গাইল,
গোপনে চৈতী হাওয়ায় গুগিচায় পাঠালে লিপি
পাঠালে ঘূর্ণী দৃতী ঝড়কপোতী বৈশাখে সখী
অভয়ের তাল ঠিক মিলেছে।
সুবালা আবার হেসে উঠল। হারমোনিয়ম বাজাতে বাজাতেই বলল, ঠিকই তো বাজাচ্চ। তবে। ও সব গাবদা গারবা, কী বলছ? এ তো কাফা।
অভয় বলল, তা হবে। ও সব নামধাম মনে থাকে না।
সুবালা হেসে, বালিশের ওপর এলিয়ে পড়ল। বিস্ত হল কাপড় চোপড়।
অভয়ের রক্তে দোলা লাগছে। চির অবজ্ঞাত এক ক্রীতদাসের সামনে, একটি আলুথালু মেয়ে। এমন সে কোনওদিন দেখেনি। তার বুকে রক্ত দুলছে। কোনও ঢেউ ভাঙা বন্যায় তা উচ্ছিত নয়। কেমন যেন, ব্যাকুল ব্যথা ধরা এক নিশ্বাসের ঘায়ে রক্তে দোলিকা। নিমিকে মনে পড়ছে। সুবালার প্রতি অঙ্গে এক ভাবী বাসরের নায়িকাকে যেন দেখছে সে। বলল, সুবালা, থেমো না, আরও গাও।
গলার স্বর বদলেছে অভয়ের। কিন্তু অসম্মানীয় উচ্ছাস নেই। সুবালা বলল, শুধু গান গাইব? আর কিছু নয়?
সুবালার সারা শরীরে একটি আঁকাবাঁকা মোচড় লাগল। অভয়ের বলতে ইচ্ছা করল, নিমির কথা মনে পড়ছে। কিন্তু সে কথা বলতে তার লজ্জা করল। সুবালার শরীরের দিকে তাকিয়ে, নিশ্বাস আটকে যেতে লাগল তার। তাড়াতাড়ি চোখ ফিরিয়ে বলল, আরও গান গাও।
সুবালা হেসে উঠে, হারমোনিয়মের ওপর লুটিয়ে পড়ল। নতুন সুর বেজে উঠল যন্ত্রে।
এমন সময়ে ধুতি পাঞ্জাবি পরা একটি লোক টলতে টলতে এসে পড়ল সুবালার বিছানায়। চিৎকার করে উঠল, জমদুর্গার, মাইরি বলছি।
অভয়ের হাত প্রায় থেমে এল। সুবালার মুখ গম্ভীর হল, কিন্তু গান চলল ঠিক। লোকটি এবার তার শিথিল মত্ত হাত দিয়ে জড়িয়ে ধরল সুলার গলা। তারপর অভয়ের দিকে ফিরে ধমকে উঠল, এই শালা, তুই জু কর।
সুবালা ঝটকা মেরে লোকটিকে সরিয়ে দিয়ে ঝামটা দিয়ে উঠল, সরে বস না, যম কোথাকার!
-না সরব না। ও তবচি শালাকে বেরিয়ে যেতে বল।
অভয় ততক্ষণে উঠে দাঁড়িয়েছে। প্রকাণ্ড শরীরটি অপমানে শক্ত উত্তেজিত কিন্তু নত। বলল, গালাগাল দেবেন না মশায়, শুধু শুধু গালি দেবেন না। চলি।
সুবালাও উঠে এসেছে অভয়ের কাছে। দরজার কাছে যারা দাঁড়িয়েছিল, তারা মজা দেখছিল তখনও।
কিন্তু লোকটি চিৎকার করে উঠল, আলবাত্ গালাগাল দেব। আমি যখন এসেছি, শালা তোকে কুকুরের মতো বেরিয়ে যেতে হবে, বুঝলি?
অভয়ের চোখ ধকধক করে জ্বলে উঠল। হঠাৎ দু পা এগিয়ে এসে, লোকটাকে এক হাতে খাট থেকে টেনে নামাল সে। হাত তুলতে যেতেই সুবালা তার হাত চেপে ধরল। অভয়ের নির্বাক কিন্তু রুদ্র মূর্তি দেখে সুবালার আরক্ত চোখও শান্ত হয়ে এসেছে। সেই চোখের দিকে তাকিয়ে, অভয় বেরিয়ে গেল তাড়াতাড়ি।
রাজুমাসি এল চিৎকার করতে করতে, কী হয়েছে কী?
সুবালা বলল মাতালটিকে দেখিয়ে, একে বার করার ব্যবস্থা করো মাসি, নইলে ঘরে ঢুকব না।
বলে সেও অভয়ের পিছনে পিছনে সিঁড়ি দিয়ে নীচে নেমে এল। ডাকল, শোনো শোনো গো।
অভয় দাঁড়াল। সুবালা তার হাত ধরে বলল, বেবুশ্যের ঘরে এ রকম হয়, আমার ওপর রাগ কোরো না যেন।
অভয় বলল, না, তোমার ওপর রাগ করব কেন?
সুবালার হাত ছাড়াবার চেষ্টা করল সে। কিন্তু সুবালার দেহোপজীবিনী চোখের দৃষ্টি এক অবিশ্বাস্য মুগ্ধতায় আচ্ছন্ন। তার সর্বাঙ্গ যেন এক বিশেষ প্রত্যাশায় অভয়ের বুকের কাছে সরে এল। অভয় দেখল সুবালার চোখ। কিন্তু অভয়ের সব আবেশ তখন কেটে গিয়েছে। সে বলল, আমি এবার যাই।
সুবালা বলল, আমি তোমাকে আসতে বলেছিলাম। এ সব শুনে ভামিনীদি রাগ করবে।
–না, রাগ করবে কেন। আমি বুঝিয়ে বলব।
সুবালা বলল, আর আসবে না, না?
–আসব। আমি গান পাগল, মন চাইলেই আসব। তোমার মানা না থাকলেই হল।
সুবালা বলল, মানা থাকলে কি বাড়ি বয়ে ডাকতে যেতুম? মন চাইলে তুমি এখনও বোসো, আমি গান গাই।
–আজ আর বসব না, যাই।
অভয় বাইরে এল। আবার নিমির কথা মনে পড়ল তার। এই নিয়ম, একজনের সাধ কখনও আর একজনকে দিয়ে মিটতে পারে না।
কিন্তু মাতালের অপমানকর কথাগুলি তখনও কাঁটার মতো বিঁধে আছে বুকে। ছারপোকাগুলি শুধু কামড়াতেই জানে। আর জন্ম থেকে এ সবই সে তার সহজ পাওনা হিসেবে পেয়ে এসেছে। তবু মাথা পেতে নিতে পারেনি।
এটাও জীবনের নিয়ম কিনা সে জানে না। খুড়ো খুড়ি অনাথ, সকলে ভালবাসে অভয়কে। মন বলে, সে ভালবাসা নিমির অনাস্বাদিত ভালবাসার মতো ভালবাসা নয়। দুঃখের মধ্যেও নিজেকে কেমন যেন বেহায়া-বেহায়া লাগে। তবু নিমির অনাস্বাদিত ভালবাসার কাছেই নিজের যন্ত্রণাকে প্রকাশ করতে চায় অভয়। নিমির কাছে, নিমিকে বুকের কাছে নিয়ে ভাল বাসতে বাসতে জীবনের রীতিনীতির নামে নিষ্ঠুর অনিয়মের কথা বলতে চায় সে। দুঃখের জন্যেই ভালবাসা। ব্যথার কথা বলার জন্যে। নিমিদের বাড়ির কাছ দিয়ে চলে গেল অভয়। আশা, একটু বা নিমির গলা শুনতে পাবে। শুনতে পেল, নিমি হাসছে। আর কথা শোনা যাচ্ছে পুরুষের গলায়। বোধহয় বিশুর গলা।
সেখান থেকে বাড়ি ঢুকতে গিয়ে, ফিরে এল অভয়। অন্ধকার রাস্তা ধরে চলে গেল গঙ্গার ধারে।
.
১১.
সুরীনের বাড়িতে বরযাত্রার তোড়জোড়। অভয় আজ বিয়ে করতে যাবে। এ পাড়া ও পাড়ার ব্যাপার, কিন্তু তোড়জোড় কিছু কম নেই। কেবল নিরুচ্ছুস ভামিনীর।
দিনটি শনিবার। একবেলা কাজের দিন গেছে। তার ওপরে সুরীন সোম মঙ্গল দু দিন ছুটি নিয়েছে। বলেছে, কথায় বলে জম্মো মিত্যু বে–চাট্টিখানি কথা নয়।
সন্ধ্যাবেলাতেই কাপড়কাঁচা সাবান দিয়ে চান করেছে সুরীন। ধোপার বাড়িতে কাঁচা শার্টের গলার বোতামটি পর্যন্ত এঁটেছে কষে, চাদর বেঁধেছে কোমরে। তারপর নিজের হাতে সাজিয়েছে অভয়কে?
বড় নাকি আনন্দের দিন। অনেক দিন থেকে এঁচে রেখেছিল যেমনটি, তেমনটি ঠিক করেছে। দুপুরে পুরো দুটি এক নম্বর দেশি বোতল কিনে এনেছে নিজের হাতে। সেই থেকে ঢুকু ঢুকু চলেছে, কামাই যায়নি। তা ছাড়া বর-যাত্রীরা এসেছে। তাদের মধ্যে সুরীনের সমবয়স্করাও খেয়েছে একটু আধটু।
অভয়কে নিজে সে খেতে বলেনি। খেলে বোধহয় খুশিই হত। অভয় খায়নি। কিন্তু সাজিয়েছে নিজের হাতে। ভামিনীকে ডেকে ডেকে সাড়া না পেয়ে, কয়েকবার মুখ খারাপ করেছে। তারপর সামলাতে না পেরে কষিয়েছে দু ঘা।
ভামিনীকে যেচে না দিলেও বোতলের পদার্থের উপর তার বড় টান। সে নিজেই লুকিয়ে লুকিয়ে খেয়েছে। মেজাজ তারও বড় ভাল ছিল না।
এ অবস্থায় তা না না না লাগত ভালই। হরি আর অনাথ মিস্তিরি থামিয়েছে। সুরীনকেই বকেছে ধমকেছে তারা। ছি ছি, এমন একটা শুভদিনে সুরীনদার কি মাথা খারাপ হয়েছে?
অভয়ের কোরা ধুতির কোঁচা কুঁচোতে কুঁচোতে সুরীন অপরাধ স্বীকার করে বলেছে, মাথা এতে খারাপ না হয় কার? তুই কেন মাগি ফড়কে মরছিস। অ্যাঁ? এই সিদিনে পায়ে পা দিয়ে শৈলদিদির সঙ্গে ঝগড়া করেছে, পুকুর ঘাটে কাদা ছোড়াছুড়ি করেছে নিমিটার সঙ্গে। আজ সারাটা দিন একটা কথা পর্যন্ত বলেনি।
ভামিনীও ফুঁসে উঠেছে, শৈলীরই বা গায়ে পড়ে অত সোহাগ দেখাতে আসার কি আছে? ছেলে আমার, আমার বাড়িতে আছে, তাকে আমি কী বলছি না বলছি, তাতে সে মাগিরই বা টাটায় কেন?
সুরীন চিৎকার করে উঠেছে, আলবাত টাটাবে, তুই দোষ করেছিস।
অনাথ মাঝখান থেকে আবার উঠেছে চিৎকার করে, তা হলে আজ আর বেথার দরকার নেই, তোমরা মা-ভাতারে লড়ালড়ি করো, হারজিত দেখে আমরা বাড়ি যাই।
পাড়ার মেয়েরা যারা এসেছিল, তারা একবাক্যে বলেছে সবাই, তাই না বটে। এরা আরম্ভ করলে কী গো!
তারপরে থেমেছে দুটিতে। সুরীনকে সরিয়ে মেয়েরা এগিয়ে এসেছে অভয়কে সাজাতে। পাউডার মাখিয়েছে কালো মুখে, কপালে চন্দনের ফোঁটা দিয়েছে, চোখে পরিয়েছে কাজল। কিন্তু পাউডার মাখিয়ে অভয়ের কালো রংটির যে সর্বনাশ হয়েছে, কহতব্য নয়। কিন্তু বর যে!
এ পাড়ায় বিয়ে বড় একটা হয় না। সকলেই ঘর করে। বিয়ের অনুষ্ঠান হলে, সেটা প্রায় ঐতিহাসিকতার পর্যায়ে পড়ে। সকলেরই কিছু না কিছু ভূমিকা থাকে। মেয়েরা সকলেই বরের-পিসি কনের-মাসি। দু জায়গাতেই তাদের ছুটোছুটি। এই একটি ব্যাপারকে কেন্দ্র করেই অনেক দিন ধরে সকলে এ পাড়ার কত স্মৃতিকে স্মরণ করবে। নিজেদের জীবনের অনেক কথা তাদের মনে পড়বে।
মেয়েদের হাতে অভয়কে ছেড়ে দিয়ে, সুরীন তার অতিথিদের আপ্যায়নে ব্যস্ত হল। ইয়ারদের সবাইকে মদ খাওয়াল। চিৎকার চেঁচামেচির তো কথাই নেই। ভামিনীর অপেক্ষা না করে নিজেই সিলভারের হাঁড়িতে করে চায়ের জল দিল উনুনে চড়িয়ে। শুধু অভয়ের মনটার একদিকে আলো, আর একদিকে অন্ধকার। ভামিনী খুড়ি তাকে একবারও ডেকে কথা বলেনি সারাদিনে। সুবালার ওখানকার সংবাদটা চাপা থাকেনি। চাপা থাকবে কি প্রকাশ পাবে, তা নিয়ে কোনও ঘোঁট পাঁচালি হতে পারে, সে কথা ভাবেনি অভয় একবারো। দশজনকে লুকিয়ে যায়নি সে সেখানে। কিন্তু শৈলর কানে কথাটি ঢোকা মাত্র, ভামিনীকে ধরেছিল সে। কোন সাহসে ভামিনী ওই ছেলেকে সুবালার কাছে নিয়ে গিয়েছিল। এই কি খুড়ির কাজ যে, ভাসুরপোকে নিয়ে সুবালার রংখানায় গানের আসর বসাতে হয়! ভয়ে বুক কেঁপেছে শৈলবালার। এ সবের অর্থ কী সে বোঝে না? কিন্তু শৈল ভামিনীর কোন পাকা ধানে মই দিয়েছে যে, সে ভাল মানুষ অভয়কে বেগড়াবার তালে আছে?
ভামিনীও ছাড়েনি। বলেছে, পৈতে পুড়িয়ে সব বামুন হয়েছে, রাঁড়ের আবার সতী-পনা। যা করেছে, বেশ করেছে ভামিনী।
সুরীন আর অভয় কারখানায় ছিল। ঝগড়া চলেছে সারাদিন ধরে। শৈলবালা যেখানে গেছে, সেখানেই পেড়ে বসেছে সেই বৃত্তান্ত। ফলে গোটা পাড়াটাই জড়িয়ে পড়েছে এই কথার মধ্যে। কেউ ভামিনীর, কেউ শৈলর পক্ষে।
শৈলদের ঘরকরা পাড়া আর বারোবাসর পাড়ার মাঝামাঝি আছে একটি বড় পুকুর। সবচেয়ে বড় রকমের আসর সেখানেই বসে। কাপড় কাঁচা, বাসন ধোয়া, চান করার জন্য সকলের দেখা শোনা সেখানেই হয়। শৈলবালা ভামিনীর সাক্ষাতে সেখানেও কথা তুলেছে। শৈল আর ভামিনীর যখন হাতাহাতি হবার উপক্রম, তখন নিমিও আর সহ্য করতে পারেনি। মায়ের হয়ে সে-ই ভামিনীর দিকে এগিয়ে এসেছে। সেই প্রথম পাঁক ছুড়ে মেরেছে ভামিনীর গায়ে মুখে। ভামিনীও ছাড়েনি।
তারপর সন্ধেবেলায় বাড়ি ফিরেছে সুরীন অভয়। শৈলবালা সেখানে এসে আর্জি করেছে। সেদিনও ভামিনী কয়েক ঘা খেয়েছে সুরীনের কাছে। মাঝখান থেকে নিজের কাছে অপরাধী হয়ে আছে অভয়। কিন্তু তাকে কেউই একটি কথাও বলেনি।
আজ সে বিয়ে করতে যাচ্ছে। অথচ ঝগড়াটা মেটেনি। এই ভেবে তার মনের এক দিকে অন্ধকার। আর এক দিকে আলো, নিমিকে সে বিয়ে করতে যাচ্ছে।
ও দিকে শৈলর বাড়ি থেকে তাড়া আসছে ঘন ঘন। ব্রাহ্মণ কৈলাস বরাবর এ পাড়ার সব কাজ করে থাকে। সেও তাড়া দিচ্ছে এসে। লগন নাকি বয়ে যায়।
হরি মিস্তিরি, অনাথ, সুরীন, আরও জনা দশ বারো কারখানার বন্ধু অভয়কে নিয়ে এল শৈলর বাড়িতে। শাঁখ বাজল মালি পাড়ার আকাশ ফাটিয়ে।
বিয়ে বাড়ির উঠোনে, বাতাবিলেবু গাছের ডালে ঝুলছে হ্যাজাক। এ দিকে ও দিকে আরও দু। দুটো কারবাইডের বাতি।
শৈলবালাই ডেকে বসাল সবাইকে। এসো ভাই সুরীনদাদা, অনাথদা এসো, হরিদাদা এসো। এসো, এসো, আমার অভয় বাবা এসো।
সুরীন বরকর্তা। কিন্তু অবস্থা তেমন সুবিধের নয়। চোখ রক্তবর্ণ, হাত পাও টলমল। প্রায় সমস্ত বুড়োবুড়িদের মুখেই ভুরভুর করছে মদের গন্ধ। শৈলবালাও বাদ যায়নি। গোটা পাড়ার মেয়েরা এসে জুটেছে। এমনকী সাঁঝবেলার আসর ছেড়ে বারো বাসরের মেয়েরাও অনেকে ছুটে এসেছে বিয়ে দেখতে।
বিয়ে! এই একটি শব্দ আজ এ পাড়া ও পাড়াকে সচকিত করে তুলেছে। যেন এমন বিস্ময়কর ব্যাপার তারা আর দেখেনি, শোনেনি কোনওদিন। কোন এক জগৎ থেকে যেন তারা আজ মানুষের জগতে খেলা দেখতে এসেছে।
যখন তারা মানুষ ছিল তখন হয়তো কারুর কারুর বিয়ে হয়েছিল, কারুর কারুর হয়নি। এখন সে জগতটা তাদের কাছে অস্পষ্ট ছায়ালোকের মতো। গত জন্মের স্মৃতির মতো।
কিছুক্ষণের জন্যে যেন সবাই হাসিমস্করা ভুলে যায়। গত জন্মের স্মৃতিটাকে হাতড়ে ফেরে সবাই।
কেবল পুরোহিত কৈলাসের অর্থহীন অনুস্বার বিসর্গযুক্ত মোটা উঁচু গলা তারস্বরে বাজতে থাকে। তারপরে এক সময়ে বর-কনের বাপের নাম জিজ্ঞেস করে সে।
অভয়ের পিতৃপরিচয় দেয় সুরীন নিজে। নিমির পিতৃপরিচয় দেয় শৈলবালা। দিতে গিয়ে কয়েকবার থতিয়ে যায় সে। দু-তিনটে নাম নিয়ে সে যেন হিসেব কষতে আরম্ভ করে। কৈলাসের তাড়া খেয়ে তাড়াতাড়ি একটি নাম বলে ফেলে, যাকে নিমি কোনওদিন দেখেনি, চেনে না। কিন্তু তা নিয়ে কোনওরকম বাকবিতণ্ডা হাসিমস্করা হল না।
কেবল অভয়ের প্রাণে কী এক অচিন রসের প্লাবন। নিমিকে দেখে সে প্রথম চিনতে পারেনি। টকটকে লাল শাড়ি, হাল ফ্যাশানের জামা, সোনার সরু একখানি হার, কানে দুল, হাতে কাঁচের সঙ্গে চারগাছি চুড়ি। নিমি, তার নিমি। বুকের কাছে নিয়ে, ভাল বাসতে বাসতে মনের কথা বলবে সে তাকে।
ছাঁদনাতলা থেকে বাসরে গেল বর কনে। শৈল সবাইকে খাইয়েছে মন্দ নয়। লুচি, ভাজা, ডাল, তরকারি, বোঁদে আর দই।
বারোবাসরের মেয়েরা ফিরে গেল। এই রাত্রের নগদ বেচাকেনার কারবারে বিয়ের কথাটা তাদের মনে রইল কি রইল না, সেটা খেয়াল থাকল না। সুরীনেরা বিদায় নিল। যাবার আগে দেখা করে গেল অভয়ের সঙ্গে। অভয় প্রণাম করল জনে জনে, কিন্তু মন যে তার অন্যখানে, সেটা চাপা থাকল না। নেশা ধরে গেছে তার।
হ্যাজাকটার রোশনাই কমে গেছে। বাতাবিলেবু গাছটার তলায় বসে, মস্তবড় ছায়া ফেলে শৈলবালা তাকিয়েছিল মেয়ে ভরতি বাসর ঘরের দিকে। জীবনের একটি বড় রকমের সাধ মিটিয়ে চোখ ফেটে তার জল এসেছে।
সুরীন বাড়ি এসে, অন্ধকার ঘরে হাতড়ে হাতড়ে ভামিনীকে তুলে নিয়েছে বুকে। মত্ততার পরে কেমন একটি বিষাদ অবসাদে বড় ভার ভার লাগছিল বুকটা। অন্ধকারে, ভামিনীর গালে হাত দিয়ে টের পেয়েছে, কাঁদছে সে। সুরীনের চোখদুটিও জ্বালা করে উঠেছে। বলেছে, কাঁদিস নে গো ভামিনী, তোর দুঃখু বুঝি।
এ ভামিনী আর সে ভামিনী নয়। সেও ফিসফিস করে বলল, ছাই বোঝ তুমি। ছেলে একটা আনলে ঘরে, তাকে দিয়ে এলে আর এক ঘরে। আমি কি ছেলে বউ নিয়ে ঘর করতে পারতুম না?
–পারতিস?
–তবে? তিন সন ধরে তোমার এই জমি ঘর মৌস হয়েছে। এসব আমরা কাকে দিয়ে যাব?
সুরীনের কিছুক্ষণ কথা সরে না মুখে। তারপর বলল, সোমসারে লোকের অভাব কী ভামিনী। কেউ না কেউ আসবে। বিয়েতে আজকে অভয়ের বাপ বলে পরিচয় দিয়ে এসেছি। আমার নাতি-নাতনিরা থাকবে। আমাদের ঘরে আসবার মতো ছেলের অভাব নেই এ দেশে। ভদ্রলোকদের ঘরে, হাসপাতালে, আস্তাকুড়ে কত পাওয়া যায়।
ভামিনী তবু সেই আগের দিনের মতো সোহাগি সুরে আবদার করে, তবু ছেলে বউকে এসে থাকতে হবে কদিন আমার ঘরে। শৈলীকে তুমি বলে দিয়ো।
সুরীন তাকে আদর করে বলল, তা দেব।
.
এ দিকে বাসর-জাগা জমেছে ভাল। নিমিই শুধু মুখ ঘুরিয়ে আছে। এত লজ্জা হওয়ার কথা নয় নিমির। তবু আজ সবাই বিশ্বাস করে নিয়েছে, লজ্জায় মুখ ঘুরিয়ে বসে আছে সে।
অভয়কে ধরেছে সবাই গানের জন্য। জানাশোনা গান নয়। নতুন গান বেঁধে গাইতে হবে।
তাই গাইল অভয়। হাত নেড়ে নেড়ে, আড়চোখে নিমিকে দেখে দেখে গাইল,
হায় কমল ফুটেও কেন পাতায় ঢাকা
ভোমরে ডেকে মধু লুকিয়ে রাখা।
ভোমরার এ কি কপাল গো!
মেয়েরা হেসে গড়াগড়ি গেল।
কিন্তু নিমি ফিরেও তাকাল না। এমনকী হাসল না একবারও।
মেয়েরা চলে যাওয়ার পর শৈলবালা শুয়েছিল সেই ঘরে। আষাঢ়ের মেঘাচ্ছন্ন রাত্রি তখন প্রায় ভোর। নিমি অনেক দূরে শুয়েছিল মুখ ফিরিয়ে। বাকি রাতটুকুনি শুধু তার মুখ-ফেরানো মূর্তি দেখে কেটেছে অভয়ের।
পরদিন কালরাত্রি কাটিয়ে ফুলশয্যা হল শৈলর বাড়িতেই। ফুলশয্যার যাবৎ খরচ করল সুরীন নিজে। আজ ভামিনীও ছিল।
.
১২.
খাওয়া দাওয়ার পাট মিটেছে অনেকক্ষণ। বর কনে ঘরে গিয়েছে। বিদেয় হয়নি শুধু আড়ি পাতার দল।
দূর আকাশে মেঘ ডাকছিল গুরু গুরু। কলরবে কানে যায়নি কারুর। মালি পাড়ার আকাশে যখন তীব্র শব্দে ঝলকে উঠল তড়িৎলতা, তখন সবাই চমকাল। সাবধান হবার অবকাশ না দিয়েই, বৃষ্টি নামল ঝমঝমিয়ে।
সব নিঃশব্দ হল। গোটা মালিপাড়া থেকে সঞ্চিত কৃষ্ণকলি ফুলের গন্ধ আর রাত্রি এ বার সজাগ হল নিমি আর অভয়কে ঘিরে।
নিমির দিকে তাকিয়ে দেখল অভয়, সে মুখ ফিরিয়ে বসে আছে। আজ নীলাম্বরী পরেছে নিমি। নীল বলতে যা বোঝায়, তার চেয়ে গাঢ়। প্রায় যেন কালো, তবু কালো নয়। রূপোলি আঁশ পাড়। ঘোমটা খুলে গেছে কিংবা খুলে দিয়েছে নিমি নিজে। খোঁপায় রূপোবাঁধানো চিরুনি গোঁজা। অভয়ের চোখে তার চেয়ে সুন্দর লাগে, খোঁপায় জড়ানো আ-ফোঁটা টোপা টোপা বেলফুলের মালাখানি। আর ভাল লাগে গলায় জড়ানো ফুলের মালা।
পিতৃ পরিচয় জানা নেই অভয়ের। শুরু থেকে জীবনকে বড় কঠিন ও কুটিল বলে জেনেছে। তবু বেঁচে থাকা কী আশ্চর্য সুন্দর। ঠিক গান বাঁধার মতো। যেমন নাকি এই মালিপাড়ার মানুষেরা পাড়ার একটি মাত্র জলকলের ধারে রোজ লাইন দেয়। হাহাকার করে, ঝগড়া করে, মারামারি করে, কাঁদে, নিরাশ হয়, তবু হাসে ও বাঁচে সেই দুর্দশার ধন এক কলসি কিংবা এক বালতি জল ঘরে তুলে, তেমনি। মধু আছে জীবনে। সে মধুর নাম জানে না অভয়। সুন্দরকে ব্যক্ত করার ভাষা তার স্কুল ও অবাচীন। যে সুন্দরের অনুভূতি ওর বোবা আবেগের উজানে বহে, আসলে সে অনির্বচনীয়ের।
সেই অনির্বচনীয় এক বিচিত্র রূপ ধরে যেন তার সামনে বসে আছে নিমি। রক্তে দোলা লাগছে কতখানি, সে হিসেব জানে না। মন পাগল হয়েছে তার।
নিমির কি লজ্জা করছে। চোখে চোখ রাখেনি একবারো, ঠোঁট মুচকোয়নি বারেক। বাইরে ঝর ঝর ধারা। সেই শব্দ ছাপিয়ে, দূর থেকে বিশুর মত্ত গলা শোনা যাচ্ছে এখনও। শৈলবালার সুহৃদ বিশু, বুঝি নিমিরও। সারাটা দিন মাতলামি করেছে, সকলের সামনে নিজের বউটাকে, ছেলেমেয়েগুলিকে পিটেছে। ফুলশয্যের নিমন্ত্রণ খেতে বসে ধস্তাধস্তি করেছে অকারণ। এখনও চিৎকার করছে।
এই ঘরে, এখন সে সব তুচ্ছ লাগে। জীবন কোনও কোনওদিন প্রত্যহকে ছাড়িয়ে যায়। আজ ছাড়িয়ে গেছে।
আজকের এই দিন আর জুয়া-খেলা-জিতের মতো অভাবিত নয়, তবু বড় অভাবিত। নিমির মতো এমনি করে ঘুরিয়ে শাড়িপরা, অমন বিবির মতো জামা পরা মেয়ে ছিল চিরদিন অভয়ের অপরিচয়ের সংশয়।
পিছন থেকে নিমির পিঠে হাত দিয়ে ডাকল সে, ফিরে বসবে না?
নিমি নিশ্চল, নিরুত্তর। কেন? লজ্জা করে না বুঝি মেয়ের। দৈর্ঘ্যে প্রস্থে এ বড় পুরুষটা অভয়, তারো পাগল পাগল মনের কোনও এক কোণে যেন লজ্জা লজ্জা করে।
অভয় উঠে, নিমির সামনে যেতে যেতে বলে, তবে আমি বসি সামনে। সামনে বসে, নিমির চিবুকে হাত দিয়ে বলল অভয়, মুখ তোলো।
কিন্তু নিমি তেমনি অনড়। ঘাড় শক্ত, চিবুক ধরে ঘাড় নাড়ানো যায় না। কেন? অবাক হয় অভয়, একটু যেন সঙ্কোচও হয়। লজ্জায় এত শক্ত কেন তার বউ।
মাটির দিকে স্থির দৃষ্টি নিবদ্ধ নিমির। ঠোঁট কিংবা গালের, সারা মুখের, শরীরের কোনও ভঙ্গিতে একটুও হাসির আভাস তো নেই। এ শুধু লজ্জা কিংবা, মেয়েমানুষের প্রেমের ছলনা, তা মনে হয় না। অভয়ের।
আবার নিমির চিবুকে হাত রেখে বলল সে কী হয়েছে, বলবে না?
সহসা যেন সাপিনীর মতো শুধু তীব্র নিশ্বাসের শব্দে, নিমির হঠাৎ নিশ্বাস পড়ল। তারপর চকিত চোখে তাকাল একবার অভয়ের দিকে। কাজল আঁকা সে-দৃষ্টিতে অভিমান ফুটে উঠল। স্পষ্ট গলায় বলল, আমার ভাল লাগছে না।
যেন মাঝ-দরিয়ার মাঝির অভয়-চোখে কালো মেঘের বিজলি হানল। সংসারের পথ এত বাঁকা, এমন করে মোড় ফেরে যে, পিছনের সবটুকু একেবারে নিরঙ্কুশ যায় ঢাকা পড়ে। ভয় করছে অভয়ের। বলল, কী ভাল লাগে না? আমাকে?
নিমি আবার তাকাল। বলল, জানি না।
অভয় হাত টেনে ধরে বলল, বলো নিমি বলো কী হয়েছে?
নিমি আবার তাকাল। তারপর মুখ ফিরিয়ে বলল, সুবালা আমার চেয়ে সুন্দর।
অভয় হাসবে না কাঁদবে, ভেবে পেল না।
সুবালার কথা বলে নিমিও। যে সুবালার রংখানা থেকে বেরিয়ে, যে নিমির কাছে যেতে চেয়েছে অভয়। কিন্তু সঙ্কোচে, অন্ধকার আড়ালে দাঁড়িয়ে শুধু নিমির একটু হাসির রেশ, দুটি অস্ফুট কথা শুনে এসেছে লোভীর মতো। সেই নিমি বলে সুবালার কথা।
অভয় বলল, তুমিও এ কথা বলো? সুবালার কথা তুমি ভাব?
দূরবিদ্ধ দৃষ্টিতে নিমি তাকাল অভয়ের দিকে। বলল, ভাবালে কেন ভাবব না? সুবালা কি একটুও ভোলায়নি?
অভয় বলল, তুমি থাকতে আমি ভুলব কেন?
–মিথ্যে কথা। অভয় শিশুর মতো বলে উঠল, সত্যি বলছি, আমি ভুলিনি।
নিমির দূরবিদ্ধ দৃষ্টি আরও তীক্ষ্ণ হল। বলল, সুবালার কত নাম ডাক গানে আর রূপে, তুমিও গাইয়ে মানুষ।
ভাবে কী নিমি?
নিমির শাড়ির আঁচল আলুলায়িত। হাল ফ্যাশানের জামায় তার নিটুট স্তনান্তরে বেলফুলের মালা দোলে। সুন্দর ঠোঁটে চোখে চকচক করে ঘৃণা। বলে, তাই তোমাদের ভাব।
অভয়ের বিশাল শরীরের পেশিতে পেশিতে প্রতিবাদ ফোটে। বলে, না নিমি, আমার কোনও ভাব নেই।
নিমি বুঝেছে নিমির মতো। তার একটা জীবন আছে, ধারণা ও বিশ্বাস আছে। এই পাড়ায়, এই পরিবেশে, এখানকার পুরুষদের আশেপাশে, মেয়েদের সঙ্গে সে মানুষ হয়েছে। সে জানে, পুরুষ কী চায় মেয়ে-মানুষের কাছে, আর মেয়েমানুষের কী দরকার পুরুষদের কাছে।
নিমি বলল, জানি আমি সব। ভামিনী মাসি তোমাদের ভাব করিয়ে দেবার জন্যে নিয়ে গেছল। আমার সঙ্গে তোমার বে হয়, সে চায়নি। তাই বে-তে আসেনি। পাড়ার সবাই এসেছে, কিন্তু সুবলি আসেনি। আমি সব বুঝি।
অভয় অসহায় গলায় বলল, কিন্তু আমি বুঝিনি নিমি।
নিমি বলল, পুরুষরা কোনওদিন বোঝে না। বলে সে চৌকির আর এক পাশে সরে গেল। টান দিয়ে খুলল খোঁপার ফুলের মালা। খুলতে লাগল চুলের কাঁটা। বলল, শুয়ে পড়ো তুমি।
অভয় বলল, আর তুমি?
নিমি বলল, তা বলব কেন?
পুরুষকে দেবার মতো সব চেয়ে বড় কঠিন শাস্তি যেন ঘোষণা করল নিমি।
এই কী সেই স্বপ্ন অভয়ের! সেই ভালবাসা!
নিমি মুখ ফিরিয়ে নিঃশব্দে হেসে উঠল। যেন এতক্ষণের সমস্ত বিরাগ ও অভিমান তার ছলনা শুধু।
অভয় বড় বড় চোখে নিমির সর্বাঙ্গ দেখতে থাকে। নতুন কিছু, ভীষণ কিছু দ্যাখে—আর তার চোখে কলকল করে রক্ত ওঠে। তবু যেন চাপা গলায় বলে, আমি কেমন করে এ ঘরে থাকব তবে?
নিমি হাসি লুকোতে গিয়েও ব্যর্থ হয়। বলে, তার আমি কী জানি!
অনড় নিশ্চুপ থাকতে চায় অভয়। ঠিক তেমনি বিস্ময়ে, দুঃখে, যেমন করে মানুষ আঁতুড় ঘর দেখতে এসে শ্মশানে পৌঁছোয়, তেমনি।
কিন্তু তার মা প্রমীলার ঘরে, কবে কোনও এক ভেজা ভেজা অন্ধকার রাতে বুকে হেঁটে হেঁটে একটা পুরুষ এসেছিল, আর তার মাকে সাপের মতো আষ্টেপৃষ্টে বেঁধে পৃথিবীর সবচেয়ে ভয়ংকর সুন্দর গায়ে, কুৎসিৎ অন্ধকারে, অভয়ের অস্তিত্বকে দিয়ে গিয়েছিল ছিটিয়ে। সেই অনুভূতিটা রক্তের মধ্যে দপদপিয়ে উঠল অভয়ের। সহসা যেন পিতৃরক্ত উত্তাল হল আজ। সে উঠে গিয়ে জড়িয়ে দৃ হাতে ধরল নিমিকে।
নিমি যেন ভয় পেল। ভ্রূ কুঁচকে বলল, বাঃ জবরদস্তি বুঝি?
অভয় নিমির মুখের দিকে তাকাল। কথাহীন উন্মাদনা তার চোখে।
.
অসহায় আদিম মানুষ সে।
হাসিটা আবার ধরা পড়ল নিমির। বলল, ছাড়ো। কিন্তু অভয় তার মুখ চেপে ধরল বুকে—কঠিন আলিঙ্গনে নিষ্পেষিত করল। কাছে এনে ফেলল বিস্রস্ত নিমিকে। নিমি হাসল কি কাঁদল, বোঝা গেল না। শুধু একটা বিস্ময়কর অন্ধকার ও গভীর ঘূর্ণিপাকের মধ্যে নিজেকে হারিয়ে ফেলল সে।
.
ভোর হয়ে আসে। তবু যেন অন্ধকার গাঢ় হয়। নিমি আশ্চর্য শান্ত ভাবে ঘুমুচ্ছে। ঠোঁটের কোণে যেন চিকচিক করছে একটি তৃপ্তির হাসি।
অভয় সে মুখ সারা রাত্রি ধরে দেখছে। তার পলক পড়ছে না চোখের। বাইরে কখন বৃষ্টি থেমে গেছে। ঝি ঝি আর ব্যাঙের কলতান বাজছে।
অভয়ের বুকে একটা ব্যথা, কান্না এবং হাসির মিলিত অনুভূতি মোচড় দিয়ে উঠছে। সে নিমির মুখটি আবার টেনে নিল বুকে।

দ্বিতীয় খণ্ড
০১.
বড় বিচিত্র অভয়ের এই বিয়ে, বড় বিচিত্র এই ফুলশয্যা। ভয়ঙ্কর বোবা যন্ত্রণা পাক খায় অভয়ের মস্তিষ্কে। সে সারারাত্রি জেগে থাকে, বউ তার ঘুমোয়। জীবনের এ অধ্যায় যে এমন ভাবে শুরু হবে, কাল নিমির সঙ্গে কথা বলার এক মুহূর্ত আগেও টের পায়নি।
এখন সন্দেহ হয়, সে দুঃস্বপ্ন দেখেছে সারা রাত। সন্দেহ হয়, নিমি তার সঙ্গে খুনসুটি করেছে শুধু, ছলনা করেছে। অভয়কে রাগিয়ে সে খেলা দেখেছে। নইলে, এখন নিমি এমন নিশ্চিন্তে ও সুখে ঘুমোচ্ছে কেমন করে? এত সুন্দর কেন দেখাচ্ছে তাকে। ঠোঁটের কোণে তার এমন মিষ্টি হাসি কেন ঝিকিমিকি করে? রাত্রে যখন অভয় তার অন্ধ নির্দয় আসুরিক আলিঙ্গন শিথিল করেছিল, মনে করেছিল, এইবার নিমি চিৎকার করবে, ডাকাডাকি করে লোক জড়ো করবে ঘরে। কেলেঙ্কারির একশেষ হবে। তার জন্যেও প্রস্তুত ছিল অভয়। মনে মনে বলেছিল, তাই হোক, তাই হোক। কেন না, রাগে ও ঘৃণায় তখনও দপদপ করছিল তার বুক।
কিন্তু মুখ ফিরিয়ে পড়েছিল নিমি। ঠিক যেমন করে ফেলে রেখেছিল তাকে অভয়, তেমনি দলিত মথিত হয়ে, বেশবাস আলুথালু করে চুলের কাঁটা ছড়িয়ে, সিঁদুরের দাগ সারা মুখে মেখে। সেও যেন এক ভয়ঙ্কর নির্লজ্জ বিদ্রোহ।
একবার বুঝি ভয় হয়েছিল অভয়ের, নিমির চৈতন্য নেই। একবার যেন মনে হয়েছিল, নিমি বুঝি কাঁদছে। তবু শক্ত হয়ে বসে অভয় হু হু করে বিড়ি টেনেছিল শুধু। খানিকক্ষণ পরেই ঘুমন্ত দীর্ঘশ্বাসের সঙ্গে ফিরে দেখেছিল নিমি পাশ ফিরছে। গাঢ় ঘুমে সে মগ্ন।
এখনও ঘুমোচ্ছে। এটা ছলনা নয়। মানুষের সবই কী বিচিত্র।
তবু, কাল রাত্রের কথা তো ভুলতে পারে না অভয়। শুধু দুঃস্বপ্ন বলে পারে না উড়িয়ে দিতে। সে যে কাল অন্ধ আক্রোশে ফুঁসেছিল, দারুণ ঘৃণা করেছিল নিমিকে, তবু এক দুর্জয় বাসনায় নিমির প্রতি অঙ্গ নিষ্পেষিত করার জন্যে, রক্তে তার পাগলা বান ডেকেছিল। মনের একী কারসাজি! সংসারে সবই বিচিত্র। অভয়ও যে বড় বিচিত্র। একই সঙ্গে তার রাগ ঘৃণা, তার উন্মত্ত বাসনা নিষ্ঠুর ভাবে পীড়ন করেছে নিমিকে।
জীবনে অভয়ের এই প্রথম পাওয়াকে, তার প্রথম ভালবাসাকে, তার বউকে সে জোর করে আলিঙ্গন করেছে। যদি নিমি নিস্তেজ না হয়ে পড়ত, তা হলে অভয় তাকে মারত নিষ্ঠুর ভাবে।
মনে হওয়া মাত্র উঠে দাঁড়ায় অভয়। একটু পরেই ঘুম ভাঙবে নিমির। চোখ খুলবে সে। আর সেই চোখের সঙ্গে চোখাচোখি হবে অভয়ের, ভাবতেও কেমন করে ওঠে তার বুকের মধ্যে। সে যে বড় লজ্জা। বড় লজ্জা!
বাইরে কাকপক্ষী ডাক দিয়েছে অনেকক্ষণ। মিলের প্রথম বাঁশি বেজে উঠল, আশেপাশে লোকজনের গলার শব্দ পাওয়া যাচ্ছে। জাগছে সবাই।
অভয় তাড়াতাড়ি তার দলা মোচড়ানো জামাটা তুলে গায় দিল। ফিরে তাকাল একবার নিমির দিকে। অগোছাল বেশবাস দেখে থমকাল একটু। কিন্তু গায়ে হাত দিয়ে কাপড় গুছিয়ে দিতে গেলে জেগে যেতে পারে। নিঃশব্দে ও সাবধানে দরজা খুলে, বাইরে এল অভয়। আবার ঠেলে ভেজিয়ে দিল ভাল করে। দেখল, উঠোনের ওপরেই, বাতাবি তলায় মড়ার মতো ঘুমোচ্ছে শৈলবালা। পুকুরের উঁচু পাড় ঘেঁষে, রান্নাঘরের দাওয়ায় পাড়ারই দু তিনটে মেয়েমানুষও ঘুমোচ্ছ। তারা সকলেই শৈলবালারই সই। সকলেরই নেশার ঘুম। সহজে ভাঙবে না।
আয়নায় নিজের মুখ দেখেনি অভয়। দেখলে, দেখতে পেত, তাকেও নেশাখোরের মতোই দেখাচ্ছে। রক্তবর্ণ চোখের দুই কোণে সুগভীর গর্ত। ভুর পাশেও চিবুকে কেটে যাওয়া ক্ষতের মতো সিঁদুরের দাগ। কিন্তু কোনওদিকে না তাকিয়ে, এ গলি সে গলি করে, বড় রাস্তায় এসে দাঁড়াল সে। সরকারি অফিস আদালত জেলখানার পাশ দিয়ে একেবারে কারখানায় এসে উঠল সে।
আজ অভয়ের ছুটির দিন। আগামীকালও তার ছুটি। তবুও আর কোথাও সে যাবার জায়গা। খুঁজে পেল না। অনাথখুড়োর সঙ্গে দেখা করতে এসেছে সে।
প্রথমে দেখা হল একজন চেনা মিস্তিরির সঙ্গে। সে অভয়ের দিকে তাকিয়ে হেসে উঠতে গিয়ে থেমে গেল। তাড়াতাড়ি অভয়ের হাত ধরে বলল, আরে খুড়ো, এসো এসো, চলো ডিপার্টমেন্টে।
ডিপার্টমেন্টে নিয়ে, সবাইকে ডাক দিল সে। সবাই জড়ো হয়ে টিপে টিপে হেসে খানিকক্ষণ। দেখলে অভয়কে। তারপর সবাই ফেটে পড়ল হাসিতে। একজন কোত্থেকে একটি ফাটা আয়না নিয়ে এসে ধরল অভয়ের সামনে।
হরি মিস্তিরি বলল, একেবারে পেতক্ষ্য দাগ লিয়ে এসেছ বাবা! বাহবা! আর একজন বলল, শালার চোখ দেখ না। এখনও খোয়াড়ি কাটেনি।
–নতুন নেশা, খোয়ারি কি এখুনি কাটবে। খোয়ারি কাটতে এখন ঝাড়া তিন মাস।
বছরও ঘুরে যেতে পারে।
কথায় বলে চটকলের মিস্তিরির মুখ। কাজে আর খারাপ কথায় সমান দড়ো। অভয়কে নিয়ে সবাই মাছির মতো ভ্যানভেনিয়ে উঠল!
বুড়ো হরি মিস্তিরি অভয়ের চিবুক ছুঁয়ে বলল, জোট বেঁধেছে তা হলে ভাল।
অভয় হাসল একটু। বোকা বোকা হাসি।
এদিকে সব শেষের ভোঁ বেজে গিয়েছে। সকলের কাজে হাত দেবার সময় হল, এমন সময় এল অনাথ। অভয় ততক্ষণে ঘষে ঘষে মুখের দাগ তুলেছে।
একটু অবাক হয়ে বলল, কী গো, খুড়ো, এত সকাল সকাল যে? অভয় হাসবার চেষ্টা করে বলল, চলে এলুম।
–কেন?
–কেন, আসতে নেই?
–আছে বইকী! তা বলে ফুলশয্যের রাত পোয়াতে না পোয়াতে কারখানায় আসে কে?
বলে অনাথ কয়েক মুহূর্ত অভয়ের মুখের দিকে তাকিয়ে, জিজ্ঞেস করল, কী হয়েছে বল তো?
অভয় বলল, কিছু নয়। ভাল লাগছে না, তাই তোমার কাছে চলে এলুম।
বটে!
অনাথ তীক্ষ্ণ দৃষ্টিতে আর একবার তাকে দেখে, চিৎকার করে একজনকে বলল, এই নিমে, আমি আসছি। বড় সায়েব এলে বলিস, লেবার অফিসে গেছি।
বলে, অভয়ের হাত ধরে কারখানার বাইরে, চায়ের দোকানে এসে বসল। বলল, বল তো, কী হয়েছে? নিমি কিছু বলেছে নাকি?
বলেছে। কিন্তু সে-বলা যে নিমির শুধুই ছেলেখেলা নয়, তা কে জানে। ফুলশয্যের রাত না পোয়াতে, নিমির নামে নালিশ করতে বাধল অভয়ের। বলল, না।
–তবে?
অভয় বলল, জীবনখানা কেমন হবে তাই ভাবছি।
অনাথ বলল, সারারাত কি এই সব ভেবেছিস নাকি?
-না। রাত পোয়াতে মনে হল, তাই ভাবলুম। খুড়ো, মনে লয়, নিমিকে পাওয়ার বড় সুখ।
অনাথের ধাঁধাঁ লাগে মনে। ঠিক যেন বুঝতে পারে না অভয়ের কথা। বলল, তা সে সুখ তো পেয়েছিস, না, কী?
অভয় আবার হাসল। আবার একটু ইঙ্গিতমূলক খোঁচা দিয়ে অনাথ শব্দ করল, অ্যাঁ?
অভয় জোরে হেসে উঠল, অনাথও হেসে উঠল। দু জনের এই উচ্ছ্বসিত হাসির শব্দে দোকানের সবাই ফিরে তাকাল তাদের দিকে।
অনাথ হাসতে হাসতেই বলল, পাগলা কোথাকার। তাই তো, পাগল না অভয়? নিমিকে পাওয়ার যদি বড় সুখ, তবে নিমির ঘুম ভাঙিয়ে আদর করে আসেনি কেন সে? কী দুটো কথা বলেছে, তার জন্যে কী বিশ্রী পাগলামিই না করে এসেছে অভয়। ছি! সুখ সে পেয়েছে। মিথ্যে কেন বলবে? রক্তে তার বড় সুখের ঢেউ, উথালি পাথালি করে মেরেছে তাকে। তবু বুক জ্বলেছে। সে কিছু নয়। এখন বরং, নিমির জন্যে কষ্ট হচ্ছে মনে মনে।
নিজেকে নিজেই যেন স্তোক দেয় অভয়। বুকের ভিতরে কুণ্ডলী পাকানো ত্রাসটাকে যেন চোখ টিপে রাখে।
অনাথ আবার বলে, কবি নিয়ে কী জ্বালা! দু গেলাস চা দিতে বলে, অনাথ আবার বলে অভয়কে, কোথায় ভাবলুম গান-টান বেঁধে এনেছে মনের ফুর্তিতে। তা নয়, বলে, জীবনখানা কেমন হবে।
অভয় যেন অবাক হয়ে কয়েক মুহূর্ত তাকিয়ে থাকে অনাথের দিকে।
অনাথ বলল, কী হল?
গানের কথা বলছিলে?
–হ্যাঁ।
অভয় যেন সুপ্তোত্থিতের মতো বলল, শোনো তালে, এখুনি বেঁধে শোনাচ্ছি।
বলে, প্রথমে কথায় বল অভয়, গোলকধামের গোলকধাঁধা খুড়ো।
কোন ছক থেকে কোন্ ছকে যাবে, কখন তুমি কাঁদবে আর কখন তুমি হাসবে, তুমি জান না।
ভালবাসা যায় না চেনা।
সে কখন থাকে, কখন থাকে না।
অধম অভয়ে তা বলতে পারে না।
 ভালবাসা যায় না চেনা।
সে যে কখন জ্বালায়, কখন কাঁদায়
কখন ভাসায়, কখন হাসায়
ভাল না বাসার মানুষ তা বলতে পারে না।
অভয় থামলে পরে অনাথ বলল, এ কেমন গান হল খুড়ো? এর মধ্যে তো ফুর্তির মেজাজ পাচ্ছিনে?
অভয় বলল, আছে খুড়ো, খুঁজে দেখতে হবে। নিধুমশায়ের টপ্পা শোনননি,
ভালবাসিবে বলে ভাল তো বাসিনে,
আমার স্বভাব এই, আমি তোমা বৈ জানিনে।
এইটি হল খাঁটি কথা খুড়ো। ভালবাসাবাসি কেমন তা জানি না। ভালবেসে যাব, এই ভেবে নিজের সুখ।
অনাথ ধরতে পারল না অভয়ের কথা, মনটা তার সহজ হল না। কিন্তু সময় ছিল না তার। বলল, এবার আমি যাই, কিন্তু তোমার মনের কথা তো ধরতে পারলুম না। অভয় বলল, ধরবার কিছু নেই, মন আমার ভাল আছে খুড়ো।
বিকেলবেলা যাবে বলে অনাথ চলে গেল।
অভয় এল গঙ্গার ধারে। সত্যি তার মনটা ভাল হয়ে উঠেছে। সব গ্লানি যেন কেটে গিয়েছে। গঙ্গার ধারে বসে, অনেকবার ঘুরিয়ে ফিরিয়ে সে গাইল, ভালবাসিবে বলে ভাল তো বাসিনে।
প্রতি মুহূর্তেই তার নিমির মুখ মনে পড়তে লাগল। একটা তীব্র উল্লাস আবর্তিত হয়ে উঠতে লাগল তার রক্তে। প্রচণ্ড আকর্ষণে তাকে টানতে লাগল চুম্বকের মতো। গতকাল রাত্রের সমস্ত গ্লানি ও মনের অন্ধকারটাকে কিছু নয় কিছু নয় বলে সে ছুড়ে ছুড়ে দিল জলে। বিদেয় করে দিতে চাইল স্রোতের টানে।
গঙ্গার ধার থেকে উঠে এল সুরীনের বাড়িতে। ভামিনী তাকে দেখে অবাক হয়ে বলল, কোথায় গেছলে তোর ঠেঙে?
অভয় হাসি চেপে বলল, কেন?
-কেন আবার? সবাই যে খোঁজাখুঁজি করে মরছে। রাত থাকতে নাকি উঠে বেরিয়ে গেছ?
অভয় বলল, রাত থাকতে কেন যাব। রাত পোয়াতে গেছলুম এটটু কারখানায়।
ভামিনী হেসে উঠল মুখে আঁচল চেপে। বলল, আ পোড়াকপাল আমার রাতের বিত্তান্ত বন্ধুদের বলতে আর তর সইল না বুঝি? এসো, বসো। চা খাবে?
চা কেন এত বেলায়? ভাত খাব না খুড়ি! ভামিনী ভু কুঁচকে বলল, ভাত কি এখেনে খাবে নাকি? তোমার শাশুড়ি যে বেঁধে বসে আছে।
ভুলেই গিয়েছে অভয় শৈলবালার বাড়িই তার বাড়ি। ওইখানেই তার সংসার। বলল, তাও তো বটে। তবে দাও চা-ই দাও একটুখানি।
ভামিনী ডেকে বলল, তবে এসো রান্নাঘরে।
রান্নাঘরে যেতে ভামিনী তার দিকে তাকিয়ে বলল, খুব তো খুশি খুশি দেখছি। খুব জমেছে বুঝি?
অভয় হেসে উঠল। ভামিনী বলল, তা বুয়েচি। তবে, চা কেন, খুড়োর কালকের বোতলে এখনও আছে, দেব?
হ্যাঁ, অভয়ের যেন নেশাই লেগেছে। বললে, দাও।
ভামিনী খিলখিল করে হেসে উঠল। এগিয়ে দিল বোতল। অভয় চোখ বুজে বোতলের মদ ঢেলে দিল গলায়।
ভামিনী চমকে উঠে, ত্রাসে বলে উঠল, ওমা ছি, অমন কাঁচা খেতে আছে? অভ্যেস নেই, তার ওপরে বিনা জলে
অভয় হাসল। বলল, এই বেশ লাগছে খুড়ি। তা খুড়ি জানলে, তোমাদের নিমি বড় সোন্দর মেয়েমানুষ।
ভামিনী বলল, তা ডাগর হয়েছে, যৈবনকাল।
অভয় বলল, হ্যাঁ, মেয়েটার তোমাদের সারা গায়ে যৈবন গো খুড়ি। আমি পাগল হয়ে যাব!
ভামিনী হা হা করে হাসল। কিন্তু অভয়ের মুখের দিকে তাকিয়ে অস্বস্তি হল তার। এ যেন সেই অভয় নয়, আর কেউ। তা হতে পারে। মনের মতো মেয়েমানুষ পেলে, পুরুষে কী কথা না বলে? বোবার মুখেও কথা ফুটে যায়। অনেক দেখেছে ভামিনী তার জীবনে।
হেসে বলল, রাতের নেশাই তালে কাটেনি এখনও?
–না খুড়ি, নেশা কাটে নাই।
বলে হো হো করে হেসে উঠল অভয়। উঠে বলল, চলি, বাড়ি যাই!
কোনওদিকে না তাকিয়ে অভয় চলে গেল। ভামিনীর ভূ জোড়া কুঁচকে উঠল একবার। তারপর আপন মনেই হাসল আবার। মনে মনে বলল, ছোঁড়া একেবারে মজেছে।
শৈলবালা চেঁচিয়ে উঠল অভয়কে দেখে। বেড়াতে বেরিয়েছিল শুনে, বকাঝকা করল জামাইকে।
কিন্তু খেয়ে দেয়ে সেই যে অভয় শুল, ঘুম ভাঙল একেবারে সন্ধ্যা পেরিয়ে। অন্ধকার হয়ে গেছে। ঘরেও আলো জ্বলেনি। রান্নাঘরে বোধহয় রান্না হচ্ছে। কড়াখুন্তির শব্দে তাই মনে হয়।
কয়েক মুহূর্ত চুপচাপ বসে রইল অভয়। অনেকখানি হালকা মনে হচ্ছে এখন নিজেকে।
এমন সময় হ্যারিকেন নিয়ে ঘরে ঢুকল নিমি। কালেকের মতো না হলেও, আজও সেজেছে। সে। কিন্তু বাতি নিয়ে ঘরে ঢুকে, অভয়কে দেখে মুখ ফিরিয়ে নিল। বাতি রেখে চলে গেল বাইরে।
অভয়ের ইচ্ছে হয়েছিল, উঠে গিয়ে হাত ধরে নিমির। সেই অবসর পায়নি।
.
০২.
সন্ধ্যারাত্রে প্রতিবেশী মেয়ে পুরুষেরা আজও আসর করে বসল শৈলর বাড়িতে। হাসি মস্করা করল অনেক।
অভয় সকলের সঙ্গে কথা বলল, কিন্তু মনটা ছটফট করতে লাগল তার। সকলের সামনে নিমি খেতে দিল তাকে মুখ বুজে। ঘোমটা ছিল তার মাথায়। সেই ঘোমটা ঢাকা মূর্তি দেখে মন আরও উচাটন হয়ে উঠল। ঘোমটা ঢাকা নিমিকে আরও সুন্দর, আরও আকর্ষণীয় লাগল তার।
কিন্তু আজও গত রাত্রেরই পুনরাবৃত্তি ঘটল। বরং গত রাত্রের চেয়েও কুৎসিত এবং ভয়াবহ। অভয়ের রক্তধারায় আবার সেই আত্মক্ষয়ী পীড়ন শুরু হল।
নিমি যেন মায়াবিনী। চোখে ও ঠোঁটে তার কী এক সর্বনাশের হাসি চমকাতে লাগল ধারালো। ছুরির মতো। শিকারীর নিশ্চিত সাফল্যের মতো সেই হাসি, আপন মনে একরোখা হয়ে তার ফাঁদ বিছিয়ে চলেছে। নিপুণ সেই ফাঁদ, অব্যর্থ। শুধু ফাঁদে-পড়া শিকার সেটা তিলে তিলে মৃত্যুর মতো। অনুভব করছিল। অভয় দেখল, খাওয়ার পাট চুকিয়ে, পান মুখে দিয়ে, ঠোঁট রাঙিয়ে শৈলবালা আর। তার সঙ্গিনীদের সঙ্গে খানিকক্ষণ গজালি করল নিমি। তারপর শৈলবালার সঙ্গিনীরা বিদায় নিল। শুতে যাচ্ছিল শৈলবালা। নিমি নেমে গেল উঠোনে।
শৈলবালা জিজ্ঞেস করল, কোথায় যাচ্ছিস?
নিমি বলল, আসছি, তুই শো।
শৈলবালার ভ্রূ কুঁচকে উঠল। বলল, আসছি মানে? কোথায় যাচ্ছিস এ রাত্তিরবেলা?
শৈলবালার গলায় ক্ষোভ ও সন্দেহের আভাস। নিমি বলল, এই পাশেই একটু ময়নাদের বাড়ি। ও বসে আছে আমার জন্যে। একটা কথা আছে।
শৈলবালা বলল, আদিখ্যেতা দেখে বাঁচিনে। পোহর রাতে উনি চললেন এখন সইয়ের সঙ্গে গুপ্ত কথা বলতে।
গলা নামিয়ে বলল, জামাইকে ঘরে রেখে, কোন আক্কেলে এখন তুই চললি?
নিমিও মুখঝামটা দিল, চললুম কি একেবারে নশো পঞ্চাশ মাইল নাকি? এই তো যাব আর আসব। তুই শো না।
কয়েক নিমেষ চুপচাপ। তাতে শৈলবালার অস্বস্তিটুকু ধরা পড়ল। নিমি চলে গেল। শৈলবালা বলল, ঢং।
কিন্তু অভয়ের শ্বাসরুদ্ধ হয়ে আসছে। বুকের মধ্যে জ্বলছে তার। কী অপরাধ করেছে সে? কীসের প্রতিশোধ নিচ্ছে নিমি এমন করে? এ শুধু কষ্ট দেওয়া নয়, অপমানও বটে। সে যেন পরিষ্কার দেখতে পাচ্ছে, নিমির সেই হাসি মুখ। বলছে, কেমন? কেমন মজা? কেন এই মজা দেখাচ্ছে নিমি? সে যখন অধীর আগ্রহে অপেক্ষা করছে নিমির জন্য, তখন সে কেন আসছে না? কেন বাইরে বাইরে ঘুরছে?
নিমির খিলখিল হাসি শোনা গেল। ময়নাদের বাড়ি কাছেই, উঠোনে উঠোনে ঘেঁষাঘেষি প্রায়। বোঝা গেল দুজনে বাইরে দাঁড়িয়ে চুপিচুপি কথা বলছে। আর সেই কথারই আধা-অর্থ ওই হাসিতে ফুটে উঠছে।
শোনা গেল, ময়না বলছে হাসতে হাসতে, দৃর মুখপুড়ি!
নিমির গলা শোনা গেল, সত্যি, মাইরি বলছি।
আবার খানিকক্ষণ চুপচাপ। বোধহয় চাপা গলায় কথা হচ্ছে। তারপরেই আবার হাসি।
এই হাসি যেন অভয়েরই উদ্দেশে। অভয়েরই বুকে বিঁধছে তীক্ষ্ণ খোঁচার মতো। তার সুবিশাল শরীর শক্ত আড়ষ্ট। যেন আঘাত সহ্য করার জন্যে দাঁতে দাঁত পিষে, শক্ত হয়ে পড়ে আছে সে। ফাঁদে পড়া পতঙ্গটাকে, হুলের খোঁচায় খোঁচায় মরণ যন্ত্রণাটাকে বাড়াচ্ছে। সারা গায়ের পেশি পাকিয়ে পাকিয়ে উঠছে, ফুলছে ফুঁসছে যেন সাপের মতো। ঘামছে দরদর করে।
সেই ভয়াবহ কালরাত্রিই কোন অদৃশ্য থেকে পিলপিল করে এসে ঘিরে ফেলল অভয়কে। সারাদিনের কথা ভুলে গেল সে। দিনের সেই প্রসন্নতা, গতকাল রাত্রের নিজের পাশবিক আচরণের অনুশোচনা, নিমির ভালবাসার নেশায় মশগুল হতে চাওয়ার বাসনা হারিয়ে গেছে কোথায়। তার ভিতরের সেই অন্ধ বিকৃত পশুটা জাগছে আবার।
একটি খেলা-ই জানে নিমি। পশুকে খুঁচিয়ে, জাগিয়ে ভোলা। হয়তো, অভয়কে নিরঙ্কুশ পাওয়ার জন্য, এইটিই তার ভূমিকা। কারণ অভয়কে নিয়ে তার প্রাণে সংশয় ও সন্দেহের বিষ ঢুকেছে।
নিমির প্রাণে এ সংশয় ধরিয়ে দিয়েছে ভামিনী প্রথম থেকেই। সেই সংশয় থেকে নিঃসংশয় হওয়ার এইটি কষ্টিপাথর নিমির। এই কষ্টিপাথরে ঘষে ঘষে পরখ করছে সে অভয়কে। এই বিচিত্র কষ্টিপাথরের পরখ এমনি প্রতিশোধেরই মূর্তি ধরে আসে। আগুন নয়, সাপ নয়, এ যে মানুষের রক্ত ও মন নিয়ে খেলা, এই ভয়ংকর কথাটা জানে না নিমি। আগুন, সাপ সবই ভয়ংকর, কিন্তু মানুষের রক্ত ও মন তার চেয়েও ভয়ংকর। তার দাহ্য শক্তি এবং বিষক্রিয়া আরও বেশি।
না-জেনে, নিজের মনের পুরোপুরি পাওনাগণ্ডা আদায়ের লোভে, এই ভয়ংকর প্রতিশোধের লীলাখেলা খেলছে নিমি।
অভয় জীবনকে সহজ ভাবে নিতে গিয়ে, ধাক্কা খেয়ে অসহজ হচ্ছে। সে রাগছে, ফুঁসছে, জ্বলছে। সারাদিন ধরে, যেটাকে সে মিটে গেছে বলে মনে করেছিল, এখন দেখছে, আসল আগুন উসকে ওঠার আগে, এ শুধু ধোঁয়ার কুণ্ডলী। নিজেকে তার অভিশপ্ত, শরাহত পশু বলে মনে হচ্ছে। এর যেন শেষ নেই, এ মিটবে না বুঝি কোনওদিন।
গ্রামে জারজ ক্রীতদাসের জীবনে এ রকম আঁকাবাঁকা ঘোরপ্যাঁচ কিছু ছিল না। দুটি খেতে পাওয়া বড় কঠিন ছিল। সেই কঠিনতার প্রাত্যহিক অবসানে, ঘৃণা কিংবা ভালর আবেগে দুটো গান বেঁধে ও গেয়ে দিন চলার মতো সরল প্রাণ ছটফট করে মরতে লাগল এই বেড়াজালে।
সেখানে সরকারি বাবুরা মানুষ গুনতে এসে, তার নামের পাশে লিখেছিল ভূমিহীন কৃষক। এখন সে যন্ত্রের অন্ধিসন্ধি শিখছে, সে মিস্তিরি। জীবন যখন নতুন পথে শক্ত পা ফেলে এগিয়ে চলছে, তখনই এ গণ্ডগোল। তার মনের, শরীরের মধ্যে যে একটি দানবীয় শক্তি আছে, সেই শক্তি দাপাদাপি করছে, মাথা খুঁড়ছে।
কারণ সে ভালবেসেছে। আর ভালবাসাটা ফাঁদের মতো জড়িয়ে মারছে তাকে। তাই তার সহজ প্রাণে প্রথম প্রতিক্রিয়া শুধু পশুরই রূপ ধরেছে। বোধহয় এটাও জীবনের ধর্ম।
কিন্তু রাত বাড়ছে, ঝিঁঝির ডাক প্রখর হচ্ছে, বড় রাস্তার গাড়ি যাতায়াতের শব্দ কমছে, মানুষের কোলাহল চাপা পড়ে যাচ্ছে ঘরে ঘরে, তবু নিমির সখী-আলাপ শেষ হয় না। ঘর থেকে বেরিয়ে যাবার সংকল্প নিতে পারে না অভয়। শুয়ে থাকার যন্ত্রণা ও অপমান সহ্য হয় না। অন্ধ জোঁকের মতো সে যেন ক্রমেই এলোপাথাড়ি অর্থহীন ভাবনায় রক্তলোলুপ হয়ে উঠতে থাকে।
হাসির শব্দ কমে গেছে নিমির। হয়তো ময়না নেই, সে একলাই অন্ধকারে দাঁড়িয়ে আছে আর হাসছে এই ঘরের দিকে তাকিয়ে।
পুকুরের উত্তর পশ্চিমের ঘাটে জল ঘাঁটার শব্দ পাওয়া যাচ্ছে। ওটা বারোবাসর পাড়ার ঘাট—সেই ছুঁচিবাই মেয়েটা বোধহয় এল চান করতে। যত রাত্রিই হোক, দেহ-পণ্য সেরে, রোজ না নাইলে নাকি ওর চলে না। তারপর নাকি আবার ঠাকুর পুজোও করে আর প্রসাদ খেয়ে শোয়।
অভয়ের মন যখন ঘৃণায় ও রাগে জ্বলতে জ্বলতেও ক্লান্ত হয়ে এসেছে, সেই সময় এসে নিমি ঢুকল ঘরে।
অভয়ের বুকের মধ্যে যেন কাড়ানাকাড়া বাজতে লাগল। সে শান্ত করতে চায় নিজেকে। শান্ত করতে চায়, ভালবাসতে চায়, হাসতে চায়। সারা রাত নিমিকে বুকের কাছে নিয়ে নতুন নতুন গান বাঁধতে চায় সে।
নিমি ঘটি থেকে জল খেতে খেতে একবার আড়চোখে দেখল অভয়ের আড়ষ্ট শরীর। বলল, বাতিটা নিভিয়ে শুতে কী হয়েছিল? মিছিমিছি তেল পুড়ছে।
অভয় না উঠেই বলল, তুমি আসবে, তাই।
নিমি বিছানায় উঠে বসল। কিন্তু অভয়ের চোখের দিকে তাকালে বোধহয় আর মুখ খুলত না। বলল, তারপর পিরিতের খুড়ি কী বলল আজ দুপুরে?
–কিচ্ছু না।
কিছুটি না?
বিদ্রূপ ঘনাল আবার ঠোঁটের বাঁকে। বলল, শুধু কয়েক ঢোক মাল খাইয়ে ছেড়ে দিলে? একবার সুবলির কাছেও নিয়ে যেতে চাইল না? নিদেন পেয়ারের সাতকেলে ভাসুর পোকে নিয়ে
মুখ ফিরিয়ে স্তব্ধ হল নিমি। দেখল, তার গা ঘেঁষে দাঁড়িয়েছে মোষের মতো কালো মূর্তি। চোখ রক্তবর্ণ, ধৰ্ধক্ করে জ্বলছে। কালকেও ঠিক এমনি মূর্তিই দেখেছিল নিমি। কিন্তু তার মধ্যে অনেকখানি বিহ্বলতা ছিল। আজ সে বিহ্বলতা নেই, প্রচণ্ড ঘৃণার তরল আগুন যেন গলে পড়ছে চোখ থেকে। কালকেও ভয় পেয়েছিল নিমি, আজকে তার চেয়ে বেশি ভয় তার বুকের মধ্যে শিউরে উঠতে লাগল। তবু সে বাঁকা হাসি ধরে রাখতে চাইল তাম্বুলরঞ্জিত লাল ঠোঁটে। বলল, এ আবার কী?
অভয় যেন দম বন্ধ করে বলল, কীসের কী?
–এই থেটারি ঢং?
–থেটারি ঢং?
বলছে অভয় আর দেখছে নিমিকে। ঘৃণা হচ্ছে তার। নিমির পানপাতার ছাঁচকাটা সুন্দর মুখ। কটা মুখ, হিমানী পাউডার মাথা, লাল টকটকে ঠোঁট, একটু স্কুল ফুলো ফুলো। ঘৃণা করছে, তবু তীব্র পিপাসা অনুভব করছে ওই ঠোঁটের জন্য। ঘৃণা করছে, নিমির উঁচু নিচু নিটুট পুষ্ট শরীরকে। তবু কানা রক্ত দহে পড়ে পাক খাচ্ছে, পশুশক্তি নিস্পিষ্ট করতে চাইছে এই শরীর।
নিমির ভয়, তবু বিদ্রূপ হেসেই বলল, একে থেটারি ঢং বলে না তো আর কী বলে?
অভয় বলল, তাই বুঝি? তবে বলো, শুনি আর কী বলবে?
নিমিও যেন শক্ত হতে চাইল। বলল, আবার কি? ওই ছিনাল খুড়ির বাড়িতে
কী?
–হ্যাঁ, ওখেনে আর ভাসুর-পো-গিরি করতে যাওয়া চলবে না।
কথা শেষ হবার আগেই, নিমির মনে হল, প্রচণ্ড একটা ভারী কিছু ঠাস্ করে পড়ল তার মুখের ওপর। সে চিৎকার করে উঠতে গেল, কিন্তু আরও, আরও ভারী কিছু তাকে যেন নিমেষে তল করে দিল। খাস রুদ্ধ হয়ে এল তার। চোখ ফেটে জল এল, তবু কি এক বিচিত্র সুখ-স্বপ্নের মধ্যে হারিয়ে যেতে লাগল সে।
তারপর যখন সংবিৎ ফিরে এল অভয়ের, সে কালকেরই মতো আবার দেখল, ঘুমের কোলে ঢলে পড়ছে নিমি। অথচ, অভয়ের মনে হল, তার বুক থেকে কী একটা কঠিন বস্তু ঠেলে উঠে আসছে। চাইছে। চোখ দুটি ঝাপসা হয়ে আসছে যেন। মনে হল, সে হয়তো চিৎকার করে উঠবে। চিৎকার। করে ডাকবে, হে ভগবান, ভগবান!
কিন্তু দু হাতে মুখ চেপে ধরল সে। তীব্র ধিক্কারে নিজেকে সে বিভীষিকার মতো ঘৃণা করছে। নিজেকে পাপী মনে হচ্ছে। একটা ভয়ংকর দুঃস্বপ্ন যেন নিজেকে তার নরকের প্রেতের মতো মনে হচ্ছে।
তার পুরানো জীবনে সে সারাদিন মাঠে কাজ করেছে তবু খেতে পায়নি। দারুণ ক্ষুধায় সে ঘৃণা করেছে, অভিশাপ দিয়েছে। যখন সহ্য হয়নি, তখন পালিয়ে গেছে গ্রাম ছেড়ে শহরে! কুলির কাজ করেছে, গান বাজনা শুনেছে, গাড়িঘোড়া দেখেছে, আবার ফিরে এসেছে গ্রামে। এই যাওয়া আসার মাঝখানে দেখেছে সে, সংসারে অনেক দুঃখ। মানুষ বড় দুঃখী। সে হাসে, কাঁদে। কিন্তু জীবনের কোথায় কতগুলি অ-দেখা বেড়া ঘিরে রেখেছে মানুষকে। মানুষ মুক্তি চায়।
মুক্তি, মুক্তি! এই কথা মনে হতেই, কথা তার আপনি যুগিয়ে উঠেছে মুখে। সে গান বেঁধে ফেলেছে। মুক্তির সেই অর্থ তার অস্পষ্ট, দুর্বোধ্য।
দুঃখকে অভয় ভয় করেনি। করতে নেই, করলে বাঁচা যায় না। কিন্তু একি জীবন? নিমি তাকে দুঃখ দেয়। কিন্তু সে কেন নির্দয় হয়? জানোয়ার হয় কেন সে? সাঁতরা কবিয়ালকে মেরে প্রাণে তার দুঃখ থাকে না। নিমির মার-খাওয়া ফুলে-ওঠা রক্ত-জমা নীল ঠোঁট দেখে বুক তার ফেটে যায় কেন তবে? এখনও যে জল জমে আছে নিমির চোখের কোণে। নিজের বিবাহিতা স্ত্রীকে ধর্ষণ। করেছে সে। মনের এই ভয়াবহ বেড়াজাল থেকে মুক্তি চায় অভয়। মুক্তি চায়, তাই ক্ষমা চাইবার। জন্য দু হাত বাড়িয়ে সে নিমিকে ধরে ডাক দেয়, নিমি, নিমি।
নিমি চোখের পাতা খোলে। গাঢ় রক্তাভ ঘুমন্ত আচ্ছন্ন দৃষ্টি।
অভয় আবার ডাকে, নিমি।
এ মেয়ে, সে মেয়েই নয় যেন। বলে, কী?
অভয় বলে, বড় অন্যায় হয়ে গেছে ভাই।
এবার যেন নিমির চোখে দৃষ্টি ফিরে এল। পরমুহূর্তেই আবার ঘুমে ঢলে পড়ে বলল, ছাড়ো। রাত করে আদিখ্যেতা আমার ভাল লাগে না।
আবার ঘুমিয়ে পড়ল নিমি। অভয় তার একটি ঘুমন্ত শিথিল হাত নিজের হাতে নিয়ে, চুপ করে বসে রইল অন্ধকারে। এই গভীর অন্ধকারের ওপারে কী আছে, কে জানে।
.
০৩.
কিন্তু কম আর বেশি, জীবন একই ধারায় বয়ে চলল। হয়তো নিমির কথার হুল কমে, প্রতিদিনের জীবনে বিদ্রূপ ও উত্তেজনা চাপা পড়ে যায় অনেক। কিন্তু চরিত্র বদলায় না সহজে।
অভয় হয়তো প্রতিদিনই রুদ্র হয়ে ওঠে না, ভয়ংকর মূর্তি ধারণ করে না। কিন্তু সে দেখল, জীবনের পথ বড় বাঁকা। তার সাধ কখনও পুরোপুরি মেটে না। পিপাসা মেটে না কখনও আকণ্ঠ ভাবে। জীবনে শুধু বাধা, বাধা। ঘরে, কারখানায়, মনের মধ্যে কত রকমের বাধা। নদীর টানা স্রোতে হঠাৎ ঘূর্ণির মতো।
কতদিন কারখানার ছুটির শেষে, সন্ধ্যাবেলায় গঙ্গার পারে, মধ্যরাত্রে উঠোনে দাঁড়িয়ে বিশ্বসংসারের সঙ্গে একলা একলা কথা বলতে চায় সে। মনের মধ্যে আবোল তাবোল কথা আসে। তাকেই সুর করে বলে। গ্রামে থাকতেও, এ সংসারের নিষ্ঠুরতায় এমন একলা একলা অনেক কথা সুর করে বলেছে। যত বলা যায়, ততই যেন বুকের রন্ধ্রে জমা বিষবাষ্প উপে যায়, হালকা হয়। সব কিছু সহজ হয়ে আসে। সহজ ভাবেই মনে হয়, মন গুণে ধন, দেয় কোন জন? এ তো কোনওদিনই। ভরবে না, কোনওদিন না।
ভামিনী খুড়ির কাছেও সে ঠিকই যায়। পথে পড়লে সুবালার সঙ্গেও কথা বলে। যদিও সুবালার ঘরে যায় না, গান করে না। তবু সুবালা যখন তার গানের প্রশংসা করে, তখন তার মনে একটি যুগপৎ ব্যথা ও আনন্দের ঢেউ খেলে যায়। ঠিক আগেরই মতো। যদিও নিমি আছে, নিমির মন। আছে এবং মনে মনে একটি পরাজয় বোধে সে জ্বলে, বিদ্রূপ করে, তবু অভয় ঠিক তার নিজের মতোই চলে। নিমির কাছে নিমির মতো করে সঁপে দিতে পারে না। নিমি তার নিজে থেকে যতটুকু দেয় ভালবেসে কিংবা ঘৃণা করে, ততটুকু নিয়েই অবিচলিত থাকতে চেষ্টা করে।
মন নিজের কাছে যে-জায়গাটায় মাথা কুটে মরে, যেখানে সে দু হাত বাড়িয়ে আছে বাকিটুকুর জন্যে সেখানকার হাহাকার চাপা পড়ে থাকে নিজের কাছেই।
কেবল অনাথ খুড়ো তার জীবনটাকে মাঝে মাঝে কষে নাড়া দেয়। কারখানার প্রতিদিনের জীবনে সে যত বেশি লিপ্ত হয়, অনাথ খুড়োর সঙ্গে যতই কথা বলে, ততই এক নতুন দিগন্ত ভেসে ওঠে তার চোখে। তার জন্ম, তার সুদীর্ঘ জীবনের সব ভার, বেদনা ও অপমান যেন একটা বিরাট পাথর নড়ে ওঠার মতো টলমল করে ওঠে।
পাড়া ঘরে এ কথা কারুরই অজানা রইল না, নিমির সঙ্গে অভয়ের মিশ খায়নি। নানান জনে। নানান রকম তার ব্যাখ্যা করলে।
কেউ বললে, ডাগর মেয়ে, পাকা ঝিকুট। কোনও রাশ ছিল না। এখন ও মেয়ে এত সহজে বাগ মানবে কেন? কেউ কেউ বিশুর সঙ্গে নিমিকে জড়িয়েও অনেক কথা বললে। বিশুর বউ হয়তো কিছু মনে করত না। নিমির হাবভাব দেখে, তার সন্দেহ দৃঢ় হল, তবে বুঝি শিকড় অনেক গভীরে। তাই সেও তাল দিলে সকলের সঙ্গে।
আর মানুষের মন এমনি বিচিত্র, যে মুহূর্তে সকলেই জানল, সুবালাকে নিয়েই নাকি নিমির যত জ্বলুনি, সেই মুহূর্ত থেকে তাদের পবিত্র কর্তব্য হয়ে দাঁড়াল–অভয়কে সুবালার দরজায় পাহারা দেওয়া। কিন্তু সেখানে ঘটনা বলে কিছু নেই। কারণ, অভয় সুবালার কাছে যায় না।
না-ই বা গেল। অমুকে নাকি দেখেছে অভয়কে সুবলির কাছে যেতে, পোহর ভর বসে বসে রঙ্গ রস করতে নাকি দেখেছে। অমুক শব্দটার সবচেয়ে বড় সুবিধে, তার অস্তিত্বের কোনও প্রয়োজন হয় না। অমুকের স্থান নেই, কাল নেই, পাত্র হিসেবে সে ব্রহ্মের মতো সর্বত্র বিরাজিত। অমুকের পাখায় চড়ে, অমুকের মুখ দিয়ে মানুষ সত্যি মিথ্যে সব কথাই বলতে পারে, সব রকম রটনা করতে পারে। তার কোনও প্রমাণপত্রের দরকার হয় না। আইন অমুকের নাগাল পায় না কখনও।
এই অমুক মানুষের মনের বিচিত্র এক কথাশিল্পী। কল্পনায় তার জুড়ি মেলা ভার, কথার আঁটসাট বাঁধুনিতে সাহিত্য সম্রাট হার মানে।
সেই অমুকের দেখা নানান কাহিনী নানানখানা হয়ে আলোচিত হয়। উদ্দেশ্যটা, নিমির কানে কথাগুলি তুলে দেওয়া।
নিমি বিশ্বাস করে না, অবিশ্বাসও করে না। সংশয়েই জ্বলে মরে।
কারণ, বিকেল পাঁচটায় যখন কারখানার ছুটির বাঁশি বাজে, তার কিছুক্ষণ আগে থেকেই, ঘড়ি না দেখেও নিমির মন আনচান করে। তারপর যখন বাঁশি বাজে, তখন সে নানান অছিলায় বাইরে উঁকিঝুঁকি মারে। উঠোন ঝাঁট দিতে দিতে, চুল বাঁধতে বাঁধতে রাস্তার দিকে চোখ রাখে। পুকুরে গা ধুতে গিয়েও চোখ রাখে রাস্তার দিকে। তখন চোখে পড়ে, পাড়ার লোক, যারা কারখানায় কাজ করে, তারা ফিরে আসছে একে একে।
আইবুড়ো কালের তার প্রেমের ছেড়া সুতো জোড়া লাগাবার জন্যে বিশুর এই সময়টুকুই একমাত্র হাতে থাকে। কারণ সেও জানে, অভয় এখন বাড়ি ফিরবে না। নিমি এখন একলা। শৈলবালার সঙ্গে দেখা করবার ছল করে, বাড়িতে আসে সে।
নিমি হয়তো তখন গা ধোয়ার শেষে, শুধু সায়া ব্লাউজ পরেই, ঘরের দরজায় নিশ্চিন্তে বসে আলতা পরে পায়ে। ধোয়া মুখ ঘষে, হিমানী মাখে। চাঁপা ফুলের সুবাসিত কুমকুমের টিপ দেয় কপালে। দিতে গিয়ে চমকে ওঠে উঠোনের ঝাঁপ খোলার শব্দে।
বিশু জিজ্ঞেস করে, মাসি আছে?
অর্থাৎ শৈলবালা। নিমি উদাস বেশবাস সামলায় না। খুব সহজ ভাবেই জবাব দেয়, না।
মিথ্যে নয়, একদিন এই বিশুর সঙ্গে প্রেম হয়েছিল নিমির। তখন বিশুকে ভালও লাগত। আসরে যাত্রা করার সময় বিশু যে রকম ঢং-এ পার্ট বলে, সেই ঢং-এ প্রেমের কথা বলত। শুনতে ভাল লাগত নিমির। বিশুর কাছে তখন নিজেকে সঁপে দিয়ে খুশি হত। আরও প্রতিদ্বন্দ্বিনী ছিল নিমির। কিন্তু নিমি বিশুর একেশ্বরী ছিল।
এখন আর বিশুকে ভাল লাগে না। শুধু ভাল লাগে না নয়, কেমন যেন ঘৃণাও হয়। বিশুর বউ ছেলেমেয়ে থাকা সত্ত্বেও নিমির ভাল লেগেছিল তাকে। কারণ বিশু ভালবাসতে জানত। তার আবেগ ছিল। নিমির ছায়া দেখলে, চকিত হত। চোখ মুখের ভাব যেত বদলে। আর নিমির জন্য বিশু যেন সকলের মাথায় পা দিয়ে দাঁড়াতে পারত।
কিন্তু যে অভয়কে নিয়ে নিমির এত অশান্তি, সেই অভয়ের সামনে বিশুকে এখন যেন নিষ্প্রভ লাগে। পুরুষ যে শুধুই পুরুষ নয়, মানুষ হিসেবে তাদের মধ্যে অনেক তারতম্য। সেই কথাটি প্রথম অনুভব করছে অভয় বিশুকে দিয়ে। মানুষ হিসেবে বিশু যেন ছোট। তার বুক আর তেমন উদ্ধত মনে হয় না। যাত্রার সং বলেই মনে হয় এখন। চোখের চাউনির আবেগে শুধু একটি স্বার্থপর। লোভ দেখা যায়। নিমিকে হারাবার ব্যথা নেই বিশুর মুখে, শুধু ক্ষুব্ধ আফশোস। এ বিশু এখন। লুকিয়ে আসে, মাথা নিচু করে। সুযোগ বুঝে, পকেটে হাত দিয়ে, পকেট কেটে কিছু হাতিয়ে নেবার। মতলবে যেন তার হাত নিশপিশ করে।
তবু, পুরনো প্রেমের কথা একেবারে চট করে ভোলা যায় না। বিশুকে মুখের ওপর কোনও কথা বলে না নিমি।
শুধু বিশু ভেবে পায় না, নিমি এমন নির্বিকার হল কেমন করে। একদিনের অধিকার নিয়ে, এখন তাই তার রাগ হয়। সে রাগটুকু নিমি টের পায়, তাতে তার ঘৃণা যেন আরও বাড়ে। বিশুও তাই চিরকালের ভীরু আর হতাশ পুরুষের মতো নিজের মনে মনে বাণী দেয়, মেয়েমানুষকে বিশ্বাস করতে নেই।
শৈলবালা নেই জেনেও বিশুর ফিরে যাবার তাড়া থাকে না। দাঁড়িয়ে সে পা ঘষটায়। মনের রাগ ঘৃণা হয়ে ওঠে, আর সেটুকুও বিশু চাপতে পারে না ঠিকমতো। বলে, কেমন আছ নিমি?
আয়নায় মুখ দেখতে দেখতেই জবাব দেয় নিমি, মরতে বাকি আছে।
কিন্তু বিশু বুঝতে পারে, মরার বাসনায় নিমি নিশ্চয়ই সাজতে বসেনি। সে শুধু তাকিয়ে থাকে। কথা জোগায় না মুখে।
কথা বললে তবু ভাল লাগে। কিন্তু লোভ ও রাগ নিয়ে শুধু এমন নীরবে চেয়ে থাকা দেখে নিমিরও রাগ হয়। বলে, এখন যাও। মা গেছে পাড়ায় কোথায়। পরে এসো।
বিশু বলে, এসেই বা লাভ কী?
নিমি বলে, লোকসান দিতে এসো না তালে?
অভয়কে নিয়ে নিমির প্রাণের জ্বলুনিতে বিশু দুঃখ পায় না বরং রাগে এবং বিদ্রুপে তার মুখ কুৎসিত হয়ে ওঠে। বলে, এদিকে তো শুনছি, গায়ক অন্য জায়গায় টোপ ফেলছে।
নিমিরও চোখ দপিয়ে ওঠে। বলে, তাই বুঝি তুমি পুরনো চার ঘেঁটে দেখতে এসেছ? তবে এই মুরাদে আর হবে না। তোমাকেও চিনে নেওয়া হয়েছে।
-সত্যি?
–নয় তো?
কী চিনলি?
–চিনলুম আবার কি? দেখলুম, নিমির জন্যে তোমার পেরান পুড়ছে। তবে জেনে রেখো, আমি তোমার ফাউয়ের মাছ নই।
কথাগুলি যত তীক্ষ্ণ, সুর অবশ্য তেমন তীব্র নয়।
বিশু চলে যায়।
এ রকম কথা কাটাকাটি প্রায়ই হয়। বিশু যেটা বোঝে না, সেটা হল, যে জিনিস না হলে মেয়েমানুষই হোক আর পুরুষ মানুষই হোক, তার মন পাওয়া যায় না, সে জিনিস সে কখনও নিমিকে দেয়নি। তাই আজ কারুর জন্যেই কারুর বাজে না। একজনের থাকে শুধু লোভ আর বিদ্বেষ। আর একজনের মনের মতো না পাওয়ার জ্বালা ও সুহৃদহীন জীবন। যে সুহৃদ হবার কথা ছিল একমাত্র বিশুরই।
কিন্তু নিমির প্রতীক্ষার মধ্যে সংশয়ের আগুনই শুধু জ্বেলে দিয়ে যায় বিশু। তবু নিমি শাড়ি পরে ঝঝকে পিতলের কলসি নিয়ে রাস্তার ধারের জলকলে যায়। একটু অন্ধকার হলে জল আনতে যাওয়াই নিমির অভ্যাস। কিন্তু তর সয় না। জল ভরার ছল করে, রাস্তায় দাঁড়িয়ে প্রতিটি মানুষের। মুখ আড় চোখে লক্ষ করে।
চেনা অচেনা অনেক মানুষ আসে। অভয় আসে না।
রোজ রোজ না হলেও, সন্ধ্যার ঘোর ঘোর অন্ধকারে, মাথায় ঘোমটা টেনে নিমি মালিপাড়ার মধ্যেও ঢুকে যায়। অভয় আসছে কি না সেটুকুই শুধু নয়, সুবালার দোরগোড়ায় যদি একদিনও আবিষ্কার করা যায় অভয়কে।
অভয় আজকাল অনেক দেরি করে বাড়ি ফেরে। সত্যি মিথ্যে নানান রকম শোনা যায়। অভয় কোথায় যায়, কোথায় সময় কাটায়, তার সঠিক সংবাদ নিমি পায় না। অভয় নিজেও সে কথা বলে না নিমিকে। যদিও এখন প্রতিদিনের বিবাদের সূত্রপাত, কথাবন্ধ, উপোস দেওয়া ব্যাপারগুলি এই বাড়ি ফেরার ঘটনা দিয়েই শুরু হয়।
কিন্তু এই উপদ্রবে অভয় নির্বিকার থাকবার চেষ্টা করে। মহাভারত, রামায়ণ, তালাচাবির কারিগরী, নানা রকমের বই ছাড়াও, আরও অনেক বই আজকাল নিয়ে আসে অভয়। নিমি সে সব বইয়ের নাম জানে না, পড়তেও পারে না। তাদের সমাজে ও পরিবেশে বই মুখে দিয়ে বসে থাকার এমন অনাসৃষ্টি মানুষ ও কাণ্ড সে কখনও দেখেনি। তাই বইগুলির প্রতি তার অসীম ঘৃণা। প্রায় প্রত্যক্ষ সতীনের মতো। পাড়ায় পুরুষেরা যাত্রা করে, বই পড়ে পড়ে পাট বলে দেবার জন্য একজন লেখাপড়া জানা লোক আসে। লোকে তাকে বলে মাস্টের। কিন্তু এই অসুর-সমাজে অভয়ের এ কেমন ধারা প্রহ্লাদ-পনা? জজ-ম্যাজিস্টর হবার মুরোদ নিশ্চয়ই নেই। তবে? বইগুলিতে বোধহয় যাদু শেখার কথা লেখা আছে। নয়তো গুনিনের মন্তর-তন্তর তুক-ফুক বশীকরণের ব্যাখ্যা আছে নিশ্চয়। আর ও সব যারা শেখে, তারা যে কী চরিত্রের মানুষ হয়, সে কথাও নিমি জানে।
কিন্তু কাকে বশীকরণ করতে চায় অভয়, কাকে ওষুধ করতে চায়?
বইগুলি আছড়ে ফেললেও, মনের ঝাল মেটাবার জন্য ছিঁড়ে টুকরো টুকরো করতে সাহস হয় না নিমির। আর বইগুলির কথা সারাদিন তার মনে থাকে না। অভয় রাত্রি জেগে বিড়বিড় করে বানান। করে করে যখন পড়ে, নিমির দিকে ফিরেও তাকায় না, তখন নিমির রাগ হয়।
নিমির সঙ্গে কি শুধু একটি-ই মাত্র সম্পর্ক? শুধু একটি ধর্ম পালন করলেই কি সব ফুরিয়ে যায়? তার পরেও কি এ ঘরে নিমির অস্তিত্ব থাকে না?
নিমি দু চোখ ভরে ঘৃণা নিয়ে, বই ও তার পাঠকের দিকে তাকায়।
নিমির ঘুম আসে না।
হ্যারিকেনের আলো যতই আড়াল করুক, অভয় যতই অন্ধকার করে দিক নিমির দিকে, তার ঘুম আসে না। যতক্ষণ পর্যন্ত বই বন্ধ না করে ততক্ষণ পর্যন্ত জেগে থাকে সে। নিঃশব্দে নয়, সশব্দেই জেগে থাকে। কথা নয়, কথার চেয়েও তীব্র কতকগুলি শব্দ আছে। চরিত্র ও পরিবেশ অনুযায়ী সেই শব্দগুলি আশ্চর্য রকম কার্যকরী।
থেকে থেকে নিমি হঠাৎ এক একটা দীর্ঘ হুঁ দিয়ে ওঠে। যার মধ্যে অনেক না বলা বিদ্রূপ ও বিরক্তি ওঠে ফুটে। কখনও কখনও তার সহসা ককানি শুনে মনে হয়, কী কষ্ট যেন হচ্ছে নিমির। সে যেন কাঁদছে, ছটফট করছে।
আবার কখনও কখনও নিঃশব্দে অভয়ের দিকে তাকিয়ে থাকতে থাকতে আকাশ-পাতাল ভাবতে থাকে। ভেবে ভেবে যেন কূল-কিনারা পায় না।
কূল-কিনারা পায় না বলেই, তার নিজের দিকে নৈতিক সমর্থনের অভাব হয়ে পড়ে। চোখের সামনে দেখা দেয় অভয়ের ঘনিষ্ঠ বন্ধুবান্ধবেরা, যারা প্রায়ই এ বাড়িতে যাতায়াত করে। অনাথ মিস্ত্রি তাদের মধ্যে একজন, যাকে সকলে ভালবাসে, ভক্তিও করে।
সেই অনাথ অভয়ের নামে অজ্ঞান। অভয়ের ভাল বাখানে পঞ্চমুখ। মন্দ বাখানে রা নেই।
কিন্তু অনাথদের সঙ্গে নিমিদের মিল কোথায়। অনাথের নামের সঙ্গে ভয় মিশিয়ে আছে। জেল খাটতে, গুলি খেতে যার ভয় নেই, সে অনাথ। যার চার পাশে, অদৃশ্য ওতপাতা বাঘের মতো পুলিশি ত্রাস বিরাজ করছে, সে হল অভয়ের গুরু। যে অনাথ ওই এক কাজে বউ ছেলে মেয়ে সব হারিয়েছে। যে মানুষ আগে কোনও বাধা রাখেনি, পিছনে রাখেনি কোনও টান।
সুবালার কম্পিত কুহকী মায়ায় যত সর্বনাশের ভয় নিমির, অনাথের সঙ্গে ঘোরাফেরায় তার চেয়ে কোনও অংশে কম ভয় নয় তার।
ভালবাসার কী বিড়ম্বনা নিমির। ভয় তাকে কখনও ছেড়ে যায় না। অকূল ভাবনায় তার ছোট মনটিতে যে কত উদ্বেগ ভরে ওঠে, সংসারে সে কথাটা কেউ জানে না। জানতে চায় না। নিমিরও যে বড় দিশেহারা লাগে নিজেকে, চোখ মেলে সেটুকু দেখবার সময় নেই কারুর। চোখও নেই।
এ সব কথা ভেবে, নিমিরও যে কান্না উথলে ওঠে, তা কেউ শুনতে পায় না।
.
০৪.
অভয়ও টের পায়, নিমি ঘুমোয় না। মিথ্যে নয়, নিমির নানান রকম শব্দগুলি তার মনোযোগের ব্যাঘাত করে। মিথ্যে নয়, বইগুলির সঙ্গে অনাথ খুড়োর চাক্ষুষ যোগাযোগ আছে।
কিন্তু প্রথমে প্রথমে নিমি যেমন করে অভয়ের মনকে কুলুপকাটি এঁটে, যখন খুশি ভোলা বন্ধ করতে পারত, আজ আর তা পারে না। নতুন নতুন বিস্ময়ের দরজা তার চোখের সামনে খুলে দেবার যাদুটা শিখিয়ে দিয়েছে অনাথ। সেই বিচিত্রের মাঝে, নিমির ঢোকবার কোনও দরজা নেই।
অভয়ের চেয়ে অনাথ কিছু বেশি পণ্ডিত নয়। কিন্তু অভিজ্ঞতা আছে। রামায়ণ, মহাভারত, ব্রহ্মবৈবর্তপুরাণ, কারিগরী শিক্ষা ছাড়াও, মজুরি ও পুঁজি নামে বইয়ের কপালে মাথা কোটে অভয়। বইটি তাকে অনাথই দিয়েছে। বানান করে করে অভয় যেটুকু উদ্ধার করে, বাক্য হিসেবে সেটুকু পড়ার মতো হয়। কিন্তু মানে বুঝতে গিয়ে গুরু শিষ্যের প্রায় একই দশা। সহজ হিসেবের এত যে গরমিল, কে জানত। টিপসই দিয়ে হপ্তা নেবার বেলায়, কোনওদিন মনে হয় না, এই মজুরির সঙ্গে, সমুদ্রের মতো অতল রহস্যময় পুঁজির কোনও যোগসাজস আছে, তার সঙ্গে আছে আরও ভারী ভারী কথা। উৎপাদন পণ্য ক্রয় ও বিক্রয় সমাজ ব্যবস্থা ধন বণ্টন ইত্যাদি কথাগুলি বানান করে পড়ে অভয়ের নিজেরই মনে হয়, বাঁদরের মুঠিতে যেন কেউ মুক্তো ভরে দিয়েছে। আড়ষ্ট জিহ্বার কোলে, কতগুলি অর্থহীন শব্দ প্রলাপের মতো।
তবু, কুয়াশা ঢাকা দিগন্তের মতো কী একটি অস্পষ্ট আলোকের রেখা যেন চিকচিক করে ওঠে অভয়ের চোখের সামনে। তার কোনও স্পষ্ট মূর্তি নেই। তার দীপ্ত হাসি ও প্রখর তাপ ফুটে ওঠে না মেঘ-চাপা দিকচক্রবালে। রক্তাভ সুগোল অবয়ব নিয়ে তার রথ হয়তো দেখা যায় না।
কিন্তু সে আছে। অনেক কুয়াশা ও মেঘের আড়ালে সে যেমন আছেই আছে, তেমনি অর্থহীন অস্পষ্ট কঠিন কথাগুলির মধ্যেও অনাবিষ্কৃত মানে যেন ঠাহর করা যায়। শুধু বোঝা যায় না।
অভয়ের তাই সব কিছুতেই বড় বিস্ময়। গান গেয়ে সে যেমন বলে, এক থেকে ডাইনে গেলে, শত সহস্র অযুতে কোটিতে তুমি যেতে পারো। কিন্তু বাঁয়ে? এককে কোটিতে নিয়ে যাওয়া যায়। বাঁয়ে যে অসীম ও অনন্ত বিন্দু, তার হদিস কোথায়?
তখন মনে হয়, সবই ওর জটিল ও কঠিন।
অনাথ বলে, অত কথার খোলস না হয় না ভাঙতে পারলুম। জীবনটার দিকে তাকিয়ে দেখো না কেন? ওই প্যাঁচানো পাকানো কুচুটে কথাগুলোনের মানে জলের মতন সহজ হয়ে রয়েছে সবখানে।
কেমন?
জীবনটা। অবিচার আর অনাচারের ছড়াছড়ি। ঘরে যাও, ঘরে, পথে যাও, পথে ; সবখানে। খাওয়া, পরা, বাস, যেদিকে চোখ দেবে, বড় বড় সব কথার মানে একেবারে সাফ।
অভয়ের তখন মনে হয়, তাও তো বটে!
তবে? এই অবিচার আর অনাচারটাকে জগত ভরে চালাবার জন্যে অনেক বড় বড় মাথা খাটানো হয়েছে। সেই মাথা খাটানোচালাকিটা, আর একজন মাথা খাটিয়ে বইয়ে লিখেছে। বুদ্ধি দিয়ে না বুঝলেও, মন দিয়ে বোঝা যায়। চোখ মেলে দেখা যায়।
তবু বইয়ের বুকে মাথা কুটে মরে অভয়। যদিও বই তার কাছে পাথরের সামিল। কী যেন আছে, কী যেন নিঃশব্দে বলছে সেই পাথর। সেই কথাগুলি শুনতে চায় সে। কিন্তু সেখানে সমাজের কথা আছে। সমাজের কথা জানতে গেলে, ইতিহাস আছে। ইতিহাস জানতে গিয়ে একটা কঠিন দুর্বোধ্য মস্ত গল্পের মতো মনে হয়। আশ্চর্য অদ্ভুত গল্প। অভয়ের সামনে নানান পোশাক-পরিচ্ছদ পরা, নানান ধরনের মানুষের মূর্তি ভেসে ওঠে। বিচিত্র সব কল্পনায় পেয়ে বসে তাকে। সে যেন ইতিহাসকে দেখতে পায়। কিন্তু তাকে বুঝতে পারে না।
তবু মনের একটি জায়গা কখনও ভরতে চায় না। সেখানে শুধু নিমির কঠিন মুখ ও বিদ্রূপ চাহনি।
মানুষের অনেক সাধ। নিজেকে ছাড়িয়ে যাবারও তার বড় সাধ। বুঝি সাধনাও।
মাঝে মাঝে ছোটখাটো কারণে এই আড়ষ্ট জটিলতা কেটে যায়।
ইতিমধ্যে পাড়ার যাত্রার দল যাত্রা করেছে। অভয় বিবেক সেজে গান করেছে। বিশু ছাড়া –সুখ্যাতি করেছে সবাই। রতন ঠাকুর, যাত্রা গানের কেলাবের মাস্টার। সে বলেছে, এতদিনে একটা খাঁটি বিবেক পাওয়া গেছে দলে। একা এই বিবেক দিয়ে এখন কলকাতা ঘুরে আসা যায়।
যাত্রার আসর শেষ হয়ে গেছে, কিন্তু গানের পালা শেষ হয়নি। এ বাড়ি ও বাড়ি পাড়ায় চায়ের দোকানে কারখানায় আরও অনেকবার গাইতে হয়েছে। পাড়ার ছোট ছোট ছেলেমেয়েদের মুখে মুখে বিবেকের গান।
বাজারের মাছের কারবারি গান শুনে মেডেল দিয়েছে। রুপোর জল লাগানো লোহা নয়। এক ভরি ওজনের খাঁটি রুপোর মেডেল। লাল সিলকের ফিতেয় বাঁধা নিজে ঝুলিয়ে দিয়েছে বুকে।
মালিপাড়ারই বারোয়ারি তলায় যাত্রা হয়েছে। নিমি গিয়েছিল। পাড়ার মেয়েরা কেউ বাকি ছিল না। নিমি দেখেছিল সুবালাও এসেছে।
মাছের কারবারি শরত দাস যখন মেডেল দেয়, তখন নিমির দিকে কেউ তাকিয়ে দেখেনি। তার দুই চোখে যেন খুশির বাতি জ্বালিয়ে দিয়েছিল কেউ। আশেপাশের মেয়েদের চাউনির জ্বালায় মুখখানিকে গম্ভীর করে, মাথা নিচু করে রেখেছিল।
কিন্তু মেয়েদের আসরের মধ্যে, খিলখিল হাসি ও নির্লজ্জ হাততালি শুনে, চমকে দেখেছিল নিমি, সুবালা। সুবালার পাশে বসে, গিরিবালা সিগারেট টানছিল। সে বলেছিল, এই ঠুড়ি হাততালি দিচ্ছিস কেন লো মুখপুড়ি? মুখপোড়া মিনসেরা যে সব এদিকে তাকে রয়েছে।
সুবালা বলেছিল, থাকগে। লোকটা মাইরি জবর গায় গিরিদিদি।
এই পর্যন্তই এসেছিল নিমির কানে। তারপরেই চোখাচোখি হয়েছিল গিরিবালার সঙ্গে। চোখাচোখি না হলে গিরিবালা যে কথাটি বলত, সেটা তার মুখেই চাপা পড়ে গিয়েছিল। গিরিবালা বলতে চেয়েছিল সুবালাকে, জবর গানের গাইয়ে তো তোর ঘরের গাইয়ে।
তাতেও বোধহয় আপত্তি ছিল না নিমির। সে দেখছিল সুবালার অপলক চোখের আর পলক পড়ছে না অভয়ের ওপর থেকে। যতই দেখছিল ততই নিমির মুখের সব আলোটুকু আসরের বিজলি আলোও ধরে রাখতে পারেনি। খুশির দীপ্তি নিভে গিয়েছিল একটু একটু করে। একটু একটু করে, স্বামীর জন্যে সব অহঙ্কার উবে গিয়েছিল।
দলের মধ্যে বিশু ডেকে কথা বলেনি। ঘরে নিমি মুখ ফুটে বলেনি কিছু আগে। অভয়ই জিজ্ঞেস করেছে। হেসে অনেক আশা নিয়ে জিজ্ঞেস করেছে, বিবেকের গান কেমন লাগল?
নিমি জবাব দিয়েছে, যার ভাল লেগেছে, সে তো আসরে দাঁড়িয়েই হাততালি মেরেছে। শুনতে পাওনি?
-না তো।
–তবে তোমার কপাল মন্দ। রাত পোহালে যেয়ো তার কাছে। বুকের কাছে দাঁড়িয়ে শুনিয়ে দেবেখনি।
এর বেশি আর বলতে হয়নি। বুঝতে বাকিও থাকেনি অভয়ের।
তবু, কয়েকটা দিন যেন তার জীবনের বন্ধ দরজা খুলে গিয়েছিল। যেই ঝোঁকের মাথাতেই অনাথ খুড়ো ধরে বসল তাকে। ধরল এমন বেকায়দায়, একেবারে সভার মধ্যখানে। কারখানার মজুরদের সভা। হাজার হাজার লোক। তার ওপরে লোক এসেছেন কলকাতা থেকে বক্তৃতা দেবার জন্যে। সকলে উঠে দাঁড়িয়ে, হাততালি দিয়ে তাঁদের সম্মান জানায়।
অনাথ খুডোরও সেখানে খুব মান। যন্ত্রের চোঙাটার কাছে দাঁড়িয়ে, অনাথ খুড়ো বেমালুম চেঁচিয়ে বলে দিল, আমাদের রিপেয়ারিং ডিপার্টের কবিয়াল অভয়চরণ আজ গান গাইবেন। নিজের তৈরি গান।
অভয় থ। রিপেয়ারিং-এর মিস্ত্রিরা হাততালি দিয়ে চিৎকার করে উঠল। জনাকয়েক প্রায় পাঁজাকোলা করে তুলে দিয়ে গেল তাকে যন্ত্রটার সামনে।
অত বড় ষণ্ডার মতো মানুষটা অভয়। যন্ত্রটার সামনে দাঁড়িয়ে মনে হল, সে বুঝি চিৎকার করে কেঁদে উঠবে। এ কী করলে খুড়ো?
অনাথ বলল, ঠিক করেছি। প্যাঁচার মতো দিন রাত্তির থম্ ধরে বসে থাকলেই হবে? লোকে তোমাকে আমার স্যাকরেদ বলে। ও সবে আমার লোভ নেই। তোমাকে বক্তিমে দিতে হবে না, কিন্তু তোমার মধ্যে মাল যা আছে, তা ছাড়তে হবে। নে, আরম্ভ কর।
অভয় আবার বলল অসহায় ভাবে, কী আরম্ভ করব অনাথখুড়ো, বলে দাও।
অনাথ বলল, তা আমি কী জানি।
কলকাতা থেকে যাঁরা এসেছেন, তাঁদের একজন বললেন, আপনি যা পারেন, তাই গেয়ে দিন একখানা।
কিন্তু সভার চিৎকার থামছে না।
অভয় গিয়ে দাঁড়াল সকলের সামনে। মাইকের স্পিকার পড়ে আছে তার বুকের কাছে। সে আসর বোঝে, বাসর বোঝে, কিন্তু এ রকম সভায় সে কোনও দিন দাঁড়ায়নি। এ রকম সভায় যে-সব। গান হয়ে থাকে, তাও সে জানে না।
অভয় যেন পাথর হয়ে রইল। চিৎকার বাড়তে লাগল। ইতিমধ্যে একজন এসে, মাইকের স্পিকারটা তুলে দিয়ে গেল তার মুখের সামনে।
অনাথ বলল, ধর, ধরে ফ্যাল খুড়ো।
অভয় শব্দ তুলে অবাক হয়ে গেল। মাঠের চারিদিকে তার গলা। সহসা তার নজরে পড়ে গেল হরি মিস্ত্রিকে। তার হাতের কাজের গুরু। চেঁচিয়ে বলল, কী গাইব?
শুনে সবাই হেসে মরে গেল।
হরি চেঁচিয়ে বলল, সেই সেইটা, যত ময়লা গাদা…
অভয় চোখ বুজে চিৎকার করে উঠল, আমি গান গাইতে পারি না। আমাকে মাফ করেন সকলে।
কয়েক মুহূর্ত সকলেই নীরব। পর মুহূর্তেই হাসি ও চিকারের একটা ধুম পড়ে গেল।
অনাথের চোখে কোনওদিন তার প্রতি রাগ বা বিরক্তি দেখেনি অভয়। আজ চোখাচোখি করবার সাহস পর্যন্ত হল না তার। সে শুধু দেখল, তাকে ধাক্কা দিয়ে সরিয়ে, অনাথ চিৎকার করে বলছে, বন্ধুগণ, আমরা আমাদের সভা শুরু করছি। জলালউদ্দীন তার আগে আপনাদের একখানি গান গেয়ে শোনাবে।
অভয় লজ্জায় ও অপমানে তাড়াতাড়ি নেমে এল মঞ্চ থেকে। তারপরে ভিড়ের মধ্যে কোথায় অদৃশ্য হয়ে গেল, কেউ ফিরেও দেখল না!
অভয় মনে করেছিল, তার অসহায় দুরবস্থা বুঝে, অনাথ খুড়ো আবার তার সঙ্গে হেসে কথা বলবে। ডেকে নেবে কাছে। পিঠে চাপড় মেরে হাসবে হা-হা করে।
কিন্তু তা হল না। কারখানায় গিয়ে অভয় যখন দাঁড়াল অনাথের কাছে, সে প্রথমে ফিরে তাকায়নি। তারপরে বলেছে, যা, নিজের কাজ দেখগে যা।
অভয় বলেছে, অন্যায় হয়ে গেছে খুড়ো।
অনাথ ধমক দিয়েছে, থাক, আর খুড়ো খুড়ো করতে হবে না। খুড়ো ডাকলে তার মান রাখতে হয়।
অভয় বলেছে বোকা বোকা করুণ মুখে, তা আমি কি তোমার মান রাখি না?
অনাথ মুখ ভেংচে বলেছে, রাখো বইকী। একশো গণ্ডা লোকের সামনে খুড়োকে মিথ্যুক করে দিয়েছিস, বলেছিস গান গাইতে পারি না। মান রেখেছিস বইকী। ও সব বর্ধমানি ন্যাকামো করিস না, যা কাজে যা।
অভয় বর্ধমানের ছেলে। অনাথের ভাষায় সেই জন্য অভয়ের ন্যাকামো বর্ধমানি ন্যাকামো হয়েছে।
অভয় বলেছে মুখ চুন করে, তা কী করব বলল। লাজ-লজ্জা ভয় বলে জিনিস তো থাকে। আমি বে-ওপায় হয়ে বলে ফেলে দিয়েছি।
অনাথ খিঁচিয়ে উঠেছে, তবে আর কি, আমার মাথা কিনেছিস। কেন, এত লাজ-লজ্জা ভয় কীসের? শরীলটা তো এ্যাত্তখানি। কাছা নেই পাছায়।
অনাথ খুড়োর খোঁচা বড় তীক্ষ্ণ। জ্বালাটা লেগেছে অভয়ের। বলেছে, একটা জানান টানান দেয়া নেই। বেমক্কা খাড়া করে দিলে অতগুলান লোকের সামনে। তা কী করব আমি?
এর পরে অনাথের আক্রমণ আর একটু কড়া হয়ে উঠেছে। বলেছে, হ্যাঁ, মস্ত গাইয়ে তুমি। দশ দিন আগে তোমাকে পত্তর দিয়ে নেমন্তন্ন করতে লাগবে, আপনি আজ্ঞে করে নিয়ে আসতে হবে, তবে না! যা ভাগ এখন।
আর কথা বলতে পারেনি অভয়। গানের খোটা বড় খোটা। অভয়ের মানে লেগে গিয়েছে। কষ্টও হয়েছে প্রাণে। তা বলে এত কথা, এমন কথা বলবে খুড়ো? বড় বড় ঠ্যাং ফেলে সে নিজের ডিপার্টে চলে এসেছে। কারুর সঙ্গে ভাল করে কথাও বলেনি।
দু একজন ঠাট্টা ইয়ার্কি করতে গিয়ে, অভয়ের গরম মেজাজ দেখে, আর মুখ খারাপ শুনে অবাক হয়ে গিয়েছে। মেজাজ গরমটা যদিও বা মানতে পেরেছিল সবাই, অভয়ের মুখ খারাপ করা শুনে সবাই থ। আর মজাও পেয়েছে। তার মুখ খারাপ শোনার জন্যেও উস্কে দিয়েছে অনেকে।
শেষে মনের কথাটা বলেছে অভয় হরি মিস্ত্রির কাছে।
হরি মিস্তিরি ফোগলা দাঁতে, গোঁফ ফুলিয়ে হেসেই বাঁচে না। বলেছে, অনাথ রাগ করেছে তোমার পরে, তাতে আবার তুমি মন খারাপ করেছ?
অভয় বড় যে কিটিয়ে কিটিয়ে বলেছে সে।
অনাথের নাম নেয়নি অভয়।
হরি মিস্তিরি যেন ভারী মজা পেয়েছে। বলেছে, আরে ধুর! অনাথের রাগ, তাও আবার তোমার পরে। ওটা রাগ নয়-রে খুড়ো, রাগ নয়। তোর ওপরে অভিমান হয়েছে।
–অভিমান করে, অমন অপমান করলে?
–হ্যাঁরে। তোকে যে বড় ভালবাসে গো। অনাথের সত্যিকারের রাগ কি ওরকম নাকি? আরে বাবা ও সত্যি সত্যি রাগ করলে, মিলের ম্যানেজার ওপরশিয়ের সায়েব পর্যন্ত পেরমাদ গোনে না? সে তো আর যেমন তেমন রাগ নয়। মহাদেবের মতন?
–মহাদেবের মতন?
–হ্যাঁ। গেল ছেচল্লিশ সালে সেও রাগ দেখেছিলাম আমরা। অনাথের এক শাকরেদ, ব্যাচাকে পিটিয়ে মেরে ফেলেছিল মিলের দারোয়ানেরা। তখন কলকাতায়ও খুব গুলিগোলা চলছিল। অনাথ কারখানার বাইরে খাড়া হয়ে আমাদের ডাক দিলে। বললে, সব বেইরে এসো। আমরা সব বেইরে এলুম। এসে দেখলুম, অনাথ নয়, আগুনের শিস। সেই আগুন আমাদের গায়েও লাগল। অনাথ বললে, দারোয়ানেরা লেবার অফিসারের চর। শলা-পরামর্শ ওখেনেই হয়েছে। লেবার অফিসারটাকে আমরা ছারখার করে ফেলব। মেরে ফেলব অফিসারটাকে। আর দারোয়ানদের কেটে টুকরো টুকরো করে ফেলে দেব গঙ্গায়।
–তাই হল?
–তক্ষুনি। আমরাও রেগে গেছলুম। অনাথের কথা শোনা মাত্তর লেবার অফিসটাকে একেবারে ভেঙে ফেললুম আমরা। কিন্তু লেবার অফিসার পালিয়ে গেছল আগেই। মার খেয়ে মরেছিল শুধু শুধু বাবুরা। দারোয়ানরা সারা তল্লাটে ছিল না। অনাথ আমাদের বললে, সায়েবদের কুটি ঘিরে ফেল! ঘিরে ফেললুম। মেমসায়েবরা চেঁচামেচি চিৎকার জুড়ে দিলে। অনাথ বললে, কুটি তল্লাশি করে দ্যাখ, দারোয়ানরা কোথায় আছে। আমরা তল্লাশি করলুম। পেলুম না কাউকে। ম্যানেজার সায়েব থরথর করে কাঁপছিল। শালার পাতলুম খারাপ হয়ে যাবার দাখিল। অনাথ বললে ম্যানেজারকে, দারোয়ানদের বার করে দাও, নইলে তোমার কারখানা তুলে ফেলে দেব গঙ্গার জলে। ম্যানেজারের মুখ চুন। তবু অনাথের কাছে এসে বললে, অনাথ আমি ইংরাজের বাচ্চা, ঝুট কথা কভি বোলে না! দারোয়ানের খবর আমার জানা নেই। তা অনাথ কুটির ওই চকচকে মেঝেয় থুথু করে থুথু ফেলে বললে, থুক দিই তোমার মতো ইংরাজের বাচ্চাকে। অনাথের মতো আমরাও রেগে গেছলুম। আমরাও থুথু ফেলেছিলুম। অনাথ বললে, ঝুটার কারবারি আবার বড়াই দেখাচ্ছিস। কোনও কথা শুনব না। ব্যাচার খুনিদের চাই। তখন একে একে সব সায়েবরা এল। এসে বললে, ইমানসে বলছি, আমরা জানি না। দারোয়ানরা ভাগ গয়া। কথা দিচ্ছি, সমস্ত দারোয়ানের নোকরি খতম। তাদের আমরা আর ত্রিসীমানায় আসতে দেব না। আমরা ব্যাচার মড়া নিয়ে মিছিল বার করলুম। ও জায়গার সমস্ত কারখানার হরতাল হয়ে গেল। আর যত কারখানা ছিল, সব কারখানার দারোয়ানেরা একেবারে মুল্লুক। কিছুদিন দারোয়ান বলে কেউ ছিল না। কিন্তু মাসখানেক বাদেই, সেই পেরথম পুলিশ চুরি করে নে গেল অনাথকে।
চুরি করে?
–হাঁ, চুরি করে রাত দুটোয় চুপিচুপি এসে নে গেছল। নইলে যে হল্লা হয়ে যেত, ধরে নিয়ে যেতে পারত না। তা অনাথকে ধরে নে গেল, আমরা ভয় পেয়ে গেলুম। আমরা চুপসে গেলুম, ঠিক শেয়ালের মতন। পুলিশ যেন আমাদের সাহসটাও চুরি করে নে গেল। বাংলা দেশের তাবৎ চটকল আমাদের মিলকে বলে, লড়িয়ে মিল। কেন? না লড়াই আমরা শুরু করি আগে। এই তোমার শস্তা র‍্যাশান বললো, মাগগিভাতা বলো, আর ছুটি বলো, আমরা আগে রব তুলেছি। আমরা। রব তুলেছি কার কথায়? অনাথ। অনাথের কথায়। অবিশ্যি অনাথেরও গুরু আছে। সে সব গুরুরা সব লেখাপড়া জানা মস্ত দিগগজ। তারাও খুব জেল খাটে। কিন্তু সত্যিকারের দুঃখী হল। অনাথ। নিজের জন্যে সে কিছুটি রাখেনি। আমরাও বেইমান। অনাথ দু দুবার জেল খেটেছে। আমরা তার বউ বাচ্চাকে খাওয়াতে পারিনি। রোগে ডাক্তার দেখাতে পারিনি। সব মরে গেছে। শুধু তাই? তার গুরু যাঁরা, সেই সব দিগগজদের সঙ্গে মতান্তর হয়ে গেল অনাথের। তাঁনারা বললেন, সাতচল্লিশ সালে আমরা স্বাধীনতা পাইনিকো। অনাথ বলল, হ্যাঁ পেয়েছি। গরমেন্টটা আমাদের গরমেন্ট। হুঁ, কথার ওপরে কথা? অনাথকে দিলে দল থেকে তাড়িয়ে। আর বলে দিলে, অনাথ লোক খারাপ, দালাল। সেই যে শক্ খেলা, আজো তার ঘা শুকোল না। বউ ছেলে-মেয়ে ঘর, সব গেছে! এখন একেবারে ন্যাংটা। তবে, দলের লোকেরা আবার ডেকে নে গেছে। অনাথকে। বলেছে, তোমার কথাও সত্যি অনাথ। গরমেন্টটা এ দেশের স্বাধীন গরমেন্ট। তখন অনাথ বললে, হাঁ, স্বাধীন গরমেন্ট, কিন্তুন বড়লোকের গরমেন্ট। কেন বললে? না, দেশের দিকে তাকিয়ে দ্যাখো। অনাথের ওই এক কথা। যা বলবে, দেশের দিকে তাকিয়ে বলো।
বলতে বলতে হরি মিস্তিরির বুড়ো চোখ দুটি আচ্ছন্ন হয়ে গিয়েছে। আপন মনে বলেছে, কিন্তু আর তেমন করে কথা বলে না অনাথ। জানিনেকে আবার কবে ও রেগে উঠবে। ও তো পাগল।
বলে ফোঁস করে দীর্ঘশ্বাস ফেলেছে।
অভয়ের সামনে অর্থহীন অথচ বিস্মিত চোখের সামনে ভেসেছে অনাথের মুখখানি। বলেছে, আবার কোনওদিন রাগবে?
হরি বলেছে, তা জানিনেকো। দুবার তিনবার রেগেছে অনাথ। তা সব জিনিসের তো একটা সময় আছে। আবার যখন সময় আসবে, তখন রাগবে। কিন্তু তখন হয়তো আমি আর সমসারে থাকব নাকো।
অভয়ের মনটা ছাঁৎ ছাঁৎ করে উঠেছে। বলেছে, কেন? থাকবে না কেন?
হরি ফোগলা দাঁতে হেসে বলেছে, জন্মালে মরতে হবে না? কিন্তু অনাথের কাছে যে কথাগুলোন শুনেছি, মরবার কালে সেই কথা মনে হবে। আর ওর মুখখানিও মনে পড়বে।
–কোন কথা খুড়ো?
হরি মিস্তিরির বুড়ো মুখের লোলরেখা টান টান হয়ে উঠেছে। চোখ দুটি উঠেছে চিকচিকিয়ে। বলেছে ফিসফিস করে, ওই যে, সেই কথা গো। সব সময় যা বলে পাগলাটা, আমরা একদিন ভাল ভাবে মানুষের মতো বাঁচব। সকলে সমান হয়ে যাবে সমসারে।
বহুবার শোনা কথাটা হরি মিস্তিরির চোখে ও কপালের প্রায় শতাব্দীর সর্পিল রেখায় এখনও বিস্ময় জাগায়। বলে, কী আশ্চর্য কথা! অনাথ বললে যে অবিশ্বেস করতে পারিনেকো। আর কদ্দিন বা বাঁচব। ছেলে লাতিরা রইল, তারা দেখবে। মাথার ওপরে ভগবান তো রয়েছেন। একদিন নিশ্চয় অনাথের কথাটা ফলবে।
এক কথায় কত কথা উঠে গিয়েছে। রাগারাগির কথা ভুলেই গিয়েছে অভয়। অনাথেরই গুরুগিরিতে শেখা জীবনতত্ত্বের কথাগুলি যেন নতুন গুরুত্ব নিয়ে দেখা দিল তার সামনে। নতুন করে যেন পরিচয় পাওয়া গেল অনাথ খুড়োর।
কিন্তু তবু অভয় থেকে যেতে পারল না অনাথের কাছে। রাগ করে বা মান করে নয়। অনাথ। যদি নিজের থেকে ডেকে না নেয় কাছে–তবে অভয় যায় কেমন করে?
.
০৫.
তিন দিন পরে বাজারের মহাজন শরত দাস এসে ধরল অভয়কে। সঙ্গে সুরীনের ওকালতি। অভয়কে বাজারে গাইতে হবে।
যে কোনও বৃহস্পতিবারে পূর্ণিমা পড়লে, বাজারে বারোয়ারি গান বাজনা কিছু না কিছু হয়ই। কোজাগরি লক্ষ্মী পুজোয় সবচেয়ে বেশি গানবাজনার আসর বসে। কয়েকদিন ধরে যাত্রা, কবিগান, কীর্তন চলে। কয়েক বছর ধরে টাকা খরচ করে, কলকাতার রেকর্ড-রেডিয়োর গাইয়েদেরও আনা হচ্ছে। সেইটাই রেওয়াজ দাঁড়িয়েছে আজকাল।
অভয় রাজি হল না প্রথমে। মন ভাল নেই। কে শুনবে তার গান? অনাথ খুড়ো তো আসবে না। মুখ ফুটে সে কথা বলল না অভয়।
সুরীন কাকুতি মিনতি করল। শৈলবালাও পীড়াপীড়ি করল জামাইকে। একলা শরত দাস নয়। বাজারের আরও আরও মহাজনরা এসে ধরল। তারা কোনও কথা শুনবে না। জামাই কবিয়ালের কেরামতিটা তারা একবার দেখতে চায়।
ভামিনী খুড়িও পুকুরঘাট থেকে চেঁচিয়ে দিব্যি দিলে অভয়কে। না গাইলে খুড়ি বড় দুঃখ পাবে। শৈলবালার বাড়িতে সে আসবে না, তাই ঘাট থেকেই বলতে হল তাকে।
নিমি তো মুখ ফুটে কখনও কিছু বলবে না। তার ইচ্ছা অনিচ্ছা বোঝবার উপায় নেই।
কিন্তু শুধু যে অভয়ের মনটাই খারাপ তা নয়। ভয়ও তো আছে। কতটুকু সে জানে। কোন সাহসে দাঁড়াবে আসরে? প্রথমবারের অভিজ্ঞতা বড় তিক্ত। এই দূর দেশে সে রকম দুর্ঘটনার সম্ভাবনা কম।
কিন্তু প্রতিপক্ষ বয়স্ক, অভিজ্ঞ ঘাগি লোচন ঘোষ। নামে ডাকে যার গগন ফাটে। কলকাতার রেডিয়োতে লোচন কবি গান করে। আলাপ পরিচয় আছে অভয়ের সঙ্গে। প্রথম পরিচয় পেয়ে, অভয় পায়ে হাত দিয়ে প্রণাম করেছিল লোচন ঘোষকে। গুণে নয়, চেহারায়ও পায়ে হাত দেবার মতো মানুষ। ছোটখাট মানুষটি। মুখখানি এই বুড়ো বয়সেও ছেলেমানুষের মতো। আর সাজতে পারে ভাল। লুটনো কোঁচা, সাদা ধবধবে আদ্দির পাঞ্জাবি, ঘাড় অবধি বড় বড় চুল। যদিও মাঝখানে এখন টাক পড়ে গিয়েছে। আর চোখ দুটিতে সব সময়েই হাসি। একটু অস্বস্তি হয় হাসি দেখে। যেন সবটাই ঠাট্টা, সবটাই শ্লেষ। দুটি মুদিখানা আছে নিজের। বসতবাটি আছে ভাল। আর কায়স্থ সমাজে সম্মানও আছে। কবিগান ছাড়াও, আর একটি গুণ, ভাল পাথোয়াজ বাজাতে পারে।
এ অঞ্চলে লোচন ঘোষের জমাটি-প্রতিপক্ষ সুবালাদের বাড়িওয়ালী রাজুবালা দাসী। আগে আগে রাজু-লোচনের লড়াই যেমন উপভোগ করেছে লোকে, তেমনি আবার দুজনের পিরিত নিয়েও কম কথা হয়নি। আসরে দুজনে ঘোর শত্রু। অন্দরে গলাগলি। সেইটিই লোকের ভাল লাগত।
রাজু-লোচন আলাদা আলাদা কবিয়ালের সঙ্গে গাইলে, সে আসর জমত না। এ অঞ্চলের লোকেরা উঠে চলে যেত। বলত, এ আসর মরা। প্রাণ নেই।
জোয়ার আসে। ভাঁটা যায়। একদিন জোয়ার এসেছিল। এখন ভাঁটা যাচ্ছে। সেদিনকার যৌবন আর নেই। কালের পা দাগ ফেলেছে তাতে। শুধু গায়ক গায়িকার নয়। সেই সব। শ্রোতাদের যৌবন গতায়ু। রাজু এখন গান ছেড়ে দিয়েছে। লোচনও সচরাচর গায় না। মাসে দু মাসে রেডিয়োতে কবি গায়। পাখোয়াজ বাজাবার আমন্ত্রণ পায় কখনও কখনও।
সেই লোচন ঘোষের সঙ্গে গান করা কি চাট্টিখানি কথা?
কিন্তু বাতাসের আগে খবর গেল কারখানায়। হরি মিস্তিরিরা সবাই উৎসাহ দিলে। শুধু অনাথ কিছু বললে না। কিন্তু এতগুলি লোকের কথা ঠেলাই বা যায় কেমন করে?
সুরীনকে বলল অভয়, ঘোষ মশায়ের সঙ্গে গাইতে আমার সাহসে কুলোয় না খুড়ো।
সুরীন গায়ে হাত বুলিয়ে বলল, মন্দ হলেও তোমার মান যাবে না বাবা। ঘোষ অনেক বড়। এখানে হারলে তোমার লজ্জার কিছু নেই। কেউ তোমাকে দুয়ো দেবে না।
.
আসর বসল।
পাড়াগাঁ নয়। মফস্বল শহরের বাজার। বিজলিবাতি ঝলমলিয়ে উঠল আসরে। বাজারের আসরে ভদ্রলোকদের আগমন কমই হয়। দোকানি ফড়ে পাইকের মহাজনদের ভিড়। আর মালিপাড়ার গেরস্থ, আধাগেরস্থ, দেহোপজীবিনীরা দল বেঁধে আসবেই। বারোবাসর-পাড়ার। মেয়েমানুষদের শহরের অন্য আসরে যাবার সুযোগ নেই, যেতেও চায় না কেউ। বাজারের আসরটা তাদের নিজেদের হয়ে গিয়েছে। বরং তারা না থাকলে বাজারের আসর জমে না।
তবে ভদ্রপাড়ার মেয়েমানুষেরাই শুধু আসে না। পুরুষেরা কামাই দেয় না।
লোচনের হাসি হাসি মুখের দিকে তাকিয়ে অভয়ের বুকের মধ্যে টিপ টিপ করতে লাগল। কোনওরকমে পায়ে হাত দিয়ে প্রণাম করল সে লোচনকে।
লোচন চুপিচুপি বলল অভয়কে, মনে জোর আছে তা হলে বলো?
অভয় চমকে উঠে বলল, আজ্ঞে কেন?
লোচন বলল, মনে বল না থাকে তো চুপচাপ বসে থাকতে গো। নমস্কার করতে আসতে কি?
অভয় বলল, আজ্ঞে আপনি গুরুজন, গুণী।
লোচন তেমনি নিঃশব্দে হাসল মিটিমিটি। মনটা দমে যেতে লাগল অভয়ের।
অভয় মার্কিন কাপড়ের পাঞ্জাবি পরেছে। মিলের ধোয়া ধুতি পরেছে কোঁচা দিয়ে। কিন্তু মিলের ধূতি কখনও তার পায়ের পাতা ছাড়িয়ে নীচে নামে না। কারণ কুলোয় না। গলায় একখানি চাদর জড়িয়েছে। একটু বেশি নীল হয়ে গেছে চাদরখানি। বাড়িতে কাঁচা নীল দেওয়া হয়েছে, তাই।
লোচনের লুটনো কোঁচা আর আদ্দির গিলে করা পাঞ্জাবির কাছে ও সব চোখেই পড়ে না। তার ওপরে সোনার বোতামের চকচকানি।
মেয়েদের বসবার জায়গায়, রাজুবালা সকলের আগে বসেছে। চির-সধবার বেশ রাজুদের। বৈধব্য তাদের কপালে লেখা নেই। লালপাড় শাড়ির ওপরে, মুগার পাতলা চাদর জড়িয়ে, কপালে সিঁদুর পরে বেশ ঘরোয়ানা হয়ে এসেছে।
লোচন ঘোষ গিয়ে যখন তার কাছে দাঁড়াল, বয়স্কদের সকলের চোখ গিয়ে পড়ল সেদিকে। স্বপ্ন নেমে এল সকলের চোখে। আর একবার তারা তাদের হারানো যৌবনকে প্রত্যক্ষ করছে।
লোচন বলল, দ্যাখো দিখিনি কী কাণ্ড। এই বুড়ো বয়সেও রেহাই পেলুম না।
রাজু তার চিরপ্রতিদ্বন্দ্বীর প্রতি, বয়সের গাঢ় ছায়া-ভরা চোখ দুটি দিয়ে তাকিয়ে হাসল। বলল, ভালই তো! তোমার যে বড় সৌভাগ্য ঘোষ মশায়।
লোচন বলল, আর কি সেদিন আছে রাজু। ছোকরার কাছে হেরে গিয়ে আমার মাথা হেঁট হবে।
রাজু অবিশ্বাসের হাসি হাসল দাঁতহীন ঠোঁটে। অপাঙ্গে তাকিয়ে চিরকালের সেই স্নেহ মুখে ঝামটা না দিয়ে পারল না, নাও আর আদিখ্যেতা কোরো না বাপু।
অর্থাৎ লোচনের পরাজয় যে কোনওকালেই সম্ভব নয় তা জানে রাজু। কারণ ঘোষের কপালে সে দুভোগ কোনও দিনই ঘটেনি।
রাজু আবার বলল, ছোঁড়াটার গলা ভাল। এদিকে লড়বে কেমন, বলতে পারিনে। কোনওদিন তো আসরে নামেনি।
কথাটা যেন কেমন? সান্ত্বনা দিচ্ছে লোচন ঘোষকে? লোচন তাকাল রাজু বুড়ির চোখের দিকে।
লোচনের চাউনির অর্থ বুঝে রাজু বলল, আহা! অমন তাকিয়ে আছ কেন!
অভয়ও এল রাজুর সামনে। অভয়কে দেখে, রাজুবালার দু চোখে ঈর্ষা ফুটে উঠল। ভাঁজ-পড়া ঠোঁটে দেখা দিল বিদ্রূপ।
অভয় বলল, আশীবাদ করো গো মাসি।
রাজু বলল, তাই করছি। ঘোষের কাছে হারলেও তোমার সেটা জয় হবে, মনে রেখো।
যেন অভয়ের পরাজয় চায় রাজু। লোচনের সঙ্গে লড়াই যে আজ তার সঙ্গে লড়াইয়েরই সামিল।
মেয়েদের আসরে সুবালা ছিল একদিকে। তাদের বারোবাসরপাড়ার দলের সঙ্গে। মালিপাড়ার গেরস্থ দলের সঙ্গে, নিমি আর একদিকে।
সুবালা ডেকে বলল অভয়কে, এই, এই যে গো?
সুবালার দিকে চোখ তুলতে গিয়ে, অভয় অনুভব করল তার সর্বাঙ্গে নিমির তীক্ষ্ণ দৃষ্টি বিঁধেছে।
সুবালা বলল, লড়াই যা হবে তা তো বুঝতেই পারছি। সেই সাতকেলে রামায়ণ আর মহাভারত শোনাবে দুজনে। ঘেন্না ধরে গেছে শুনে শুনে। একটু ভাল পদ বানিয়ো। শুনে যেন ভাল লাগে।
কথাটা লোচনের কানে যেতে সে একটু অবাক হয়ে তাকাল সুবালার দিকে। অভয় জবাব দিল, সাতকাল গেলে আর এককাল থাকবে। তারপরেই বলল হরি হরি।
সবাই হেসে উঠল।
অভয় ঘুরে গিয়ে দাঁড়াল নিমিদের সামনে। না, নিমির মুখে রাগের ছাপ পড়েনি।
তবে খুব খুশি-খুশিও নয়। বিশুর বউ বলল, হারলে পাড়ায় ঢুকতে দেব না কিন্তু।
তারপরেই ঢাকে কাঠি পড়ল। কাঁসি তাল দিল, কাঁই নাঁই কাঁই নাই।
শরত দাস এসে ফুলের মালা পরিয়ে দিল আগে লোচনকে। পরে অভয়কে।
আসর বেশ জমে উঠেছে।
লোচন দেবদেবীর পরে গুরুর বন্দনা করল। তারপর হাত জোড় করে, সকলের দিকে তাকিয়ে গাইল লোচন,
অনেক দিন পরে
বাজারের চত্বরে
গাইতে এলুম কবি গান ॥
(বন্ধুরা মাপ করিবেন)
হেসে উঠে গাইল,
সঙ্গে গাইবেন অভয়
তিনি দিয়েছেন অভয়
রাখিবেন লোচনের মান ॥
(বন্ধুরা মাপ করিবেন)
ঠাট্টাচ্ছলে আরও খানিকটা ভনিতা করে, আসর জমিয়ে নিল লোচন। অভয় মাথা নিচু করে, ডান পায়ের বুড়ো আঙুলের নখ খুটছে।
লোচন হঠাৎ একবার কোমর ঘোরাল, আর শব্দ করল একটা জোরে। ঢুলিও ওস্তাদ। হাত দিয়ে ঢোলকের বাঁ দিকে এমন ডলা দিয়েছে, প্রায় লোচনেরই গলার স্বরের মতো একটা আওয়াজ করে উঠল।
লোচন গাইল।
ভাই সাতকেলে নয় চিরকেলে
 রামায়ণ আর মহাভারত পেলে
এখনও বুকে ধরে রাখি।
(বন্ধুরা মাপ করিবেন)
সুবালার ভ্রূ কুঁচকে উঠল। তাকে চিমটি কাটল গিরিবালা।–মর মুখপুড়ি, আর বলতে যাবি?
নিমিও হাসল ঠোঁট উলটে। অভয়ও হাসল ঘাড় দুলিয়ে। লোচন গেয়ে চলেছে,
আমাদের বাপ ঠাকুরের পরিচয়
 রামায়ণ মহাভারতের কয়
আদি ইতিহাসের কোথাও নাই বাকি।
 (বন্ধুরা মাপ করিবেন)।
পূরাণ ছাড়া নতুন নাই।
জবাব দিয়ো হে অভয় ভাই
 কোন ভগবতী স্বামী থাকতে চির বিধবা।
(ধুয়া)
দিতি ও অদিতি কথা
 বিনতার কহ বার্তা
কী যাতনায় চিতা জ্বেলে মরেন দেবী অম্বা।
(ধুয়া)
লোচনের প্রশ্নাবলীতে সবাই বিস্মিত। এই চিরকালের শোনা কথাগুলি লোকে বারে বারে ভুলে যায়, আবার শুনলে নতুন করে অবাক হয়। সকলেরই চোখ গিয়ে পড়ছে বারে বারে অভয়ের ওপর।
অভয় নত মস্তক। পাথরের মতো স্তব্ধ।
লোচন একে একে পনেরোটি প্রশ্নের পর, শেষ প্রশ্ন করল,
অসুরো ঠাকুরো শুক্র
 কার কাছে হলেন টুকরো
কাহার যৌবন বীজ ধারণ করিলেন।
লোচনের শেষ প্রশ্নে হরিধ্বনি দিয়ে উঠল সকলে। হরিধ্বনির সঙ্গে একটা খুশির আমেজও ছিল। ভাষায় না হলেও লোচনের ভঙ্গির মধ্যে ছিল একটি রহস্যময় মাদকতা। একটি বিশেষ ভঙ্গি। যা দেখে মনে হয়, এখনও আসল তূণে টান পড়েনি। আসল তীর ছোঁড়া হয়নি। যে তীর আসল রসের পাত্রকে বিদ্ধ করবে। আর রস জরজর হয়ে সবাই হল্লা করে উঠবে।
বিদায় নেবার আগে, গানে গানে বলল লোচন, অভয় যেন সবিস্তারে সব কথার জবাব দেয়। সভার লোকজন যেন সব পরিষ্কার বুঝতে পারে।
ঢোলক বাজল ডুডুম ডুম। আসর দেখলে বোঝা যায়, লোচনের পক্ষে তোক বেশি। আসর ভরে তারই মহিমা।
সুরীন বিড়ি খেতেও ভুলে গিয়েছে। লোচনের কাছে হারলেও হার নয় বটে অভয়ের। তবু সে হাঁ করে চেয়ে আছে নত-মাথা অভয়ের দিকে। ভামিনীর মন আরও খারাপ। অভয়ের ভাব-সাব দেখে, আসর ছেড়ে পালাতে ইচ্ছে করছে তার।
সবচেয়ে বিচিত্র নিমির মনের অবস্থা। অভয় জিতুক, এই আশায় বুক ভরে উঠতে চায়। কিন্তু আর একটা মন বললে, অভয় পরাজিত হোক, অহঙ্কার মরুক একটু। যেন সেই পরাজয় অভয়কে। তার কাছেও নত করে দেবে।
সুবালার কানের কাছে মুখ নিয়ে বলল, তাদের বাড়িরই একটি মেয়ে, তোর গাইয়ে যে মুখ তোলে লো সুবলি।
সুবালা ঠোঁট বাঁকিয়ে বলল, আমার সাতকেলে ঘরের গাইয়ে।
কিন্তু ইচ্ছায় হোক, অনিচ্ছায় হোক, সুবালার মন বিমর্ষ হয়ে উঠছিল। ভামিনীর মতো তারও মনে হচ্ছিল, চলে যাওয়াই ভাল। কারণ, অভয়ের ভাবভঙ্গি দেখে তার রাগ হচ্ছিল।
আরও একজন অভয়ের দিকে অপলক চোখে তাকিয়ে বসেছিল। সে অনাথ! কারখানার সকলের সঙ্গেই বসেছে সে। কিন্তু কথা বলছে না একটিও।
.
০৬.
অভয় দাঁড়াল। প্রকাণ্ড চেহারা দেখলে মনে হয়, পাড়াগাঁয়ের চাষি মানুষ, ভদ্রলোক হবার আপ্রাণ চেষ্টায় সেজে এসে দাঁড়িয়েছে। গলার মালাখানিও মানুষ অনুপাতে ছোট হয়ে গিয়েছে। গলা খুলল অভূয়। সুর ভাঁজল খানিকক্ষণ কানে হাত দিয়ে। তারপর, জনে জনের নাম না করে, এক কথায় বন্দনা সারল। অভয় গাইল
গুরু আমার সবাই
 সকলের পায়ে পরণাম জানাই।
 গুরু মানেই গুরুজন।
বলে গেছেন মহাজন।
 গুরুই হলেন ভগমান।
গুরু হলেন আপন প্রাণ।
গুরু আমার আপনারা সবাই
আপনাদের পায়ে পরণাম জানাই ৷
বলে, চারদিকে ঘুরে ফিরে নমস্কার করল অভয়।
লোচন ঘোষ বলল, বাঃ বেশ বাবা, বেশ!
চেঁচিয়ে বলল, কিন্তু বউ-মা রয়েছেন যে আসরে, তোমার পরিবার?
আসরে হাসির ধুম পড়ে গেল। কিন্তু অভয়ও হাসছে মাথা দুলিয়ে দুলিয়ে। চিৎকার করে বলল, আজ্ঞে ঠিকই বলেছেন। একবার দয়া করে শোনেন।
তারপর হাত জোড় করে সুর দিয়ে বলল,
শ্রীকৃষ্ণের প্রেমের গুরু শ্রীরাধিকা
কে না জানে ভাই।
শিবের আরাধ্যা দেবী মা চণ্ডিকা
কেন–জানেন না ঘোষ মশাই ॥
আসরের এক কোণ থেকে হরি মিস্তিরি লাফিয়ে উঠল, বাঃ, বেঁচে থাকো ভাই।
লোচন ঘোষও চিৎকার করে উঠল, সুন্দর, সুন্দর।
গুলতানি চলল খানিকক্ষণ। মহাজন দাস মশায় হাত তুলে ধমক দিল, আঃ চুপ করো, গাইতে দাও।
রাজুবালা ভুরু কুঁচকে, বিমর্ষ হেসে বলল, ছোঁড়ার থলেয় মাল আছে দেখছি।
নিমি তার বান্ধবীদের চিমটি খেয়ে বলল, কথা জানে কাঁড়ি কাঁড়ি।
সুবালা বলল তার সঙ্গিনীদের, লোচন ঘোষের জবাব করুক আগে। নিজে কথা বলুক, তারপরে বোঝা যাবে কেরামতি।
সেই কথাই ভেবেছে এতক্ষণ অভয়। বুকের মধ্যে ধড়াস ধড়াস করেছে। চুপ করে বসেছিল মাথাটি খুঁজে। এ যে গুরুমশায়ের কথা শোনা, একটি কথা ভুললে চলবে না। কান পেতে শুনতে হবে। মনে রাখতে হবে। জবাব দিতে হবে একটি একটি করে।
অভয় প্রথমে ধুয়া তৈরি করে নিল। বলল, তার বুদ্ধি অল্প। জ্ঞানের বড় অভাব। পুরাণ চিরকালের। সে কথা বলবার হক থাক লোচন ঘোষ মশাইয়ের। সে হালের কথা বলবে। নতুনই কালে কালে পুরানো হয়। ছোঁড়ার কথায় যদি বিশ্বাস না হয়, তবে
এবার চেয়ে দেখ নিজের দিকে।
আপনার অঙ্গ
মহাকালের কত রঙ্গ
কান পেতে কালের কথা শোন আপন বুকে ॥ (ধুয়া)
ও ভাই, হায় দিন চলে যায়।
কান পেতে কালের কথা শোন আপন বুকে (ধুয়া)
বলে, সরাসরি লোচনের জবাবে চলে এল অভয়। গান গেয়ে গেয়েই বলল, শিব থাকতে গৌরী দেবী হলেন বিধবা। কেন? না, মা আমার ক্ষিদের জ্বালা সইতে না পেরে, স্বামীকেই খেয়ে বসলেন। মহাদেব বললেন, পার্বতী ঠাকরুণ, আমায় খেয়ে যে তুমি বিধবা হয়ে গেলে? তখন দেবীর শোক আর ধরে না। দেবীর দুঃখ দেখে মহাদেব বললেন, বিধবার বেশেও তুমি দেবী থাকবে। নাম হল তোমার ধূমাবতী। ওই নামেই তুমি পুজো পাবে জগতে।
জবাব দিয়ে অভয় মন্তব্য করল, পূরাণ বলেই রক্ষে। বিধবা হয়েও তিনি পুজো পান, মানুষ হলেই মাগি ডাইনি। শুধু কি তাই?
মাগো, তোমরা খুদার জ্বালায় স্বামী খেলে
পুলিশ আসিবে পলে
পুজোর বদলে ফাঁসির দড়ি, ঝুলিবে গলে।
হাসির রোল পড়ল চারদিকে। বাহবা বাহবা উঠল আসরে। অভয় কোমর দুলিয়ে নাচতে নাচতে নমস্কার করল নত হয়ে।
লোচন ঘোষও বাহবা দিল। কিন্তু তার চোখে যেন কীসের ছায়া। বিস্ময়ের ঘোরও আছে।
পুরাণের কাহিনী আষ্টেপৃষ্টে মুখস্থ করেছে অভয় গাঁয়ের গুরু নিতাই ভটচাযের কাছে। কবিগানের ওইটি বোধহয় প্রাথমিক। রামায়ণ মহাভারত ছাড়াও, যেখানে যে কথা শুনবে, মনে করে রাখবে। হিন্দু ধর্ম বলো, মুসলমান ধর্ম বলো, আর খ্রিস্টানদের ধর্ম বলো, সব খুঁটিয়ে খুঁটিয়ে জেনে রাখতে হবে। যত শোনা যায়, তত শেখা যায়। সংসারের কাউকে ছোট জ্ঞান করো না। নিতাই ভটচাযের সঙ্গে গাঁয়ে একবার লড়াই হয়েছিল মামুদের। মামুদ নামকরা গাইয়ে। ভটচায তাকে আসরে জিজ্ঞেস করেছিল, হিন্দু মেয়েরা সিঁদুর কেন পরে। সিঁদুরের উৎপত্তি কেন? মামুদ জবাব দিয়েছিল অব্যর্থ। দিয়ে, ভটচাযকে জিজ্ঞেস করেছিল, মুসলমানদের নামাজের পাঁচ ওক্ত কী?
সবাই ঘাবড়ে গিয়েছিল ভটচাযের জন্য। কিন্তু ভটচায আরও গভীরের মানুষ। মামুদের সঙ্গে গাইবার আগে তৈরি হয়ে এসেছিল সে। অভয়ের গুরু ফ্যালনা নয়।
একে একে লোচন ঘোষের সব কথার জবাব দিল অভয়। দেবমাতা অদিতি, অসুরমাতা দিতি, আর উচ্চৈঃশ্রবা ও গরুড়ের মাতা বিনতার জীবন ব্যাখ্যা করল। কাশীরাজের কন্যা অম্বাকে হরণ করেছিল ভীষ্ম, কিন্তু বিয়ে করেনি। তাই নিজে চিতা জ্বেলে মরেছিল সে। পরজন্মে ভীষ্মের শমন শিখণ্ডী হয়ে জন্ম নিয়েছিল। তারপরে বলল, মহাদেবের যৌবনবীজ শুক্র। বলে, সকলের দিকে হাত জোড় করে, হেসে হেসে দুলে দুলে বলল, কিন্তু মানুষ মহাদেবেরা একটু সাবধান থাকবেন। কারণ,
শুক্র এক চোখো, কা–না।
তানার পাপ পুণ্যে নাই মানা।
সংসারে করেন ছিষ্টি অনাচ্ছিষ্টি
এক চোখে এক বগগা দিষ্টি
এক ছাড়া তার দো নাই জানা।
আবার কলরোল উঠল হাসির। বাহবা দিল তারা, যারা কথার অন্তর্নিহিত মানে বুঝতে পেরেছে। মেয়েদের আসরে কথাবার্তা একটু কম শোনা গেল। অনেকে বুঝতে পারেনি।
অনাথ দেখল, হরি মিস্তিরির মুখে কথা পর্যন্ত নেই। অনাথ বলল, খুড়ো?
হরি যেন চমকে উঠল, অ্যাঁ?
অনাথ বলল, ব্যাপার কী? হরি চোখ গোল করে বলল, আমিও তো সেই কথাই বলছি। অভয়ের কথা বলছিস তো?
অনাথ বলল, হ্যাঁ। দেখে মনে হয় ভাজার মাছটি উল্টে খেতে জানে না। কিন্তু কী গাইছে। একবার শুনেছ?
হরি বলল, শুনিনি? শুনেছি বলেই তো থ মেরে গেছি। অবিশ্যি আমি জানতুম।
–জানতে।
–জানতুম না? সেই একদিন যখন আমাকে শোনালে, একের ডাইনে কোটি কোটি, বাঁয়ের বিন্দু তা হলে কত? বাঁয়ের বিন্দু থেকেই তো তুমি সব তুলে নিয়ে এয়েছ–যাকে শূন্য বলা হয়। তখুনি বুয়েছি, ভেতরে মাল আছে।
অভয় ততক্ষণে লোচনের প্রতি তার প্রশ্ন তুলে ধরেছে।
অবশ্য লোচনের প্রতি প্রশ্ন তুলে ধরার আগে একটু ভনিতা করে নিল অভয়। ঘোষ মশায়ের সঙ্গে পাল্লা দেওয়া যে তার ধৃষ্টতা, তা সে জানে। তিনি যেন নিজগুণে ক্ষমা করেন। অবাচীনের প্রলাপে যেন বিরক্ত না হন। ছেলের কপচানিতে বাপ ভগবানের মতো হাসেন।
লোচন ঘোষ হেসে বললে, গাইতে এসে শেষে পরের ছেলের বাপ হতে হবে? সবাইকে শুনিয়ে বলা নয়। তা হলে হাসির রোল পড়ে যেত। কোন একজন চেঁচিয়ে বলল, কপচানিটা শুরু হোক,
তা-পরে বোঝা যাবে ছেলে এখনও কপচায়, না বচন দেয়।
অভয় ধুয়া ধরল,
একবার চেয়ে দেখ নিজের দিকে
আপনার অঙ্গ
মহাকালের কত রঙ্গ
ও ভাই, হায় দিন চলে যায়
কান পেতে কালের কথা শোনো আপন বুকে।
ধূমাবতী আর দিতি অদিতির কথা, শুধুই কথা। পুরাণের কথা। কিন্তু সেকাল তত আর কোনওদিন ফিরে আসবে না। কাল নিরবধি। মহাকালেরই চোখের মণি। সে বিধান ঠেকানো যায় না। সে সুন্দর, অপরূপ। কিন্তু পাষাণ কঠিন। ধন্বন্তরির মান রাখতে শমনের হাতধরা প্রাণীও একেবারে বুঝি থমকে দাঁড়িয়ে যায়। আর কাল? তার বুকে মাথা খুঁড়লেও সে এক পলক দাঁড়াবে না। তাই, সেই জন্যেই বলেছি, আপনার অঙ্গ, মহাকালের কত রঙ্গ। একবার আপনারা চেয়ে দেখেন নিজেদের দিকে।
আজ যে-নয়নের বাণে পিরিতের আগুন ঝরে
কাল সে নয়নে কেন ছানি পড়ে গো।
যে-চাঁদ মুখে আজ রূপের হাট।
কালে তা করলে লোপাট
কাহারও কলমে কালো রেখা পড়ে গো।
মুকুতারো ঝিকিমিকি মুকুতাররা দাঁতে
হায় সে মুকুতা হাসি কে হরণ করে গো।
একবার চেয়ে দেখে নিজের দিকে।
নিঃশব্দ আসর। অভয় গলা সরু করে টেনে টেনে গাইছে। ঢোলক কাঁসি বাজছে আস্তে আস্তে। রাজুবালা কিছুতেই চোখের জল চাপতে পারল না। অনেকেরই বুকের মধ্যে দীর্ঘশ্বাসের বাষ্প উঠেছে। জমে। লোচনের বুকটাও যেন টনটনিয়ে উঠছে। ছোকরা কাকে বলছে এ সব কথা!
লোচন ঘোষকে নাকি? কই, সেই বিদ্বেষের ছায়া তো নেই অভয়ের মুখে। কিন্তু, শুধু কবিয়াল হিসেবে নয়, সব মিলিয়ে লোচনের প্রৌঢ় বুকে হঠাৎ একটা ফিক্‌ ব্যথায় কেমন যেন আড়ষ্ট লাগছে। সাধুবাদ দিতে গিয়ে টের পেল লোচন, তার গলার স্বর যেন ভাঙা। হেসে হেসে ঢলে ঢলে, অভয় যেন নির্দয় কালেরই মতো কথায় সুর দিয়ে চলেছে। নোচনের মনে হল, এই শ্রোতার আসরে নয়, অন্তরের আসরে তার পরাজয়ের পালা যেন শুরু হয়ে গিয়েছে অনেক দিন। তার বড় সাধ হল একবার চিরপ্রতিদ্বন্দ্বিনী রাজুবালার দিকে ফিরে তাকাবার। সাহস হল না। কিন্তু রাজুবালা তাকিয়েছিল তার দিকেই। মনে মনে বলছিল, সত্যিই তো। এত আলো, কিন্তু কই, ঘোষকে তো আমি পষ্ট দেখতে পাচ্ছিনে।
শৈলবালারও দু চোখ ভেসে গিয়েছে। সে ফিসফিস করে বলছে, ঠিক বলেছ বাবা। যথার্থ কথা বলেছ।
সুবালার চোখে জল নেই। তার চাঁদমুখে এখনও রূপের হাট। চোখে অনেক আগুন। তবু সারা মুখে তার স্তব্ধ বিস্ময়। সে মুখের দিকে তাকিয়ে গিরিবালার চোখ ঘুমে ঢলে আসছে।
নিমির মন খারাপ। সংসারে বুঝি আর কথা নেই? কত কালের বুড়ো মানুষটি তুমি যে, কেবল। তত্ত্ব কথা চালিয়েছ? মানুষ একটু হাসতে ঢলতে এসেছে। তা নয়, যত বাজে কথা বলে মানুষের। মন খারাপ করে দেওয়া কেন? মন খারাপ তো আছেই! গান শুনে মন খারাপ করার চেয়ে ঘরে গিয়ে শুয়ে থাকা ভাল।
মহাজন শরত দাস কখন শহরের মিউনিসিপ্যালিটির চেয়ারম্যান ভবানী চৌধুরীকে রাস্তা থেকে ধরে এনে বসিয়েছে। তিনি ভাল করে গুছিয়ে বসে বললেন, ছেলেটি ভাল গায় তো হে। থাকে। কোথায়? মালিপাড়ায়? শৈলবালার জামাই? কে শৈলবালা? যাকগে, চিনিনে। কিন্তু এ তো চালাক কবিয়ালের রীতি নয়। প্রথমেই কাঁদানো ভাল নয়। দীর্ঘশ্বাস তোলানো উচিত নয়। আসর জুড়িয়ে যাবার ভয় আছে। একবার হাই উঠতে আরম্ভ করলে, সকলেরই হাই উঠতে থাকবে।
তবে এখনও সে অবস্থা নয়। চারদিক থেকে সবাই সাধুবাদ দিয়ে উঠল। অভয় আবার গলার স্বর চড়িয়ে গান গানেই বলল, ভাই এসো, আজকের কথাই বলি। আজকের মানুষের খালি এক কথা শুনতে পাই।
জীবনের জ্বালা নাহি যায়।
জীবনের ভাব বোঝা দায়।
কিন্তু কেন? না ,
অ ভাই, অনাদায়ে ভাবের তবিল খালি থেকে যায়।
 ভাব দিয়ে ভাব করে আদায়।
জীবনের রঙ্গ বোঝা যায়।
ভবানীবাবু তাঁর মোটা লেন্সের চশমায় অবাক চোখে তাকিয়ে বললেন, বাঃ।
অভয় গেয়েই চলল, জীবনের ভাব বুঝতে গেলে, বিস্তারিত ভাবে ব্যাখ্যা করতে হবে এ জীবনের কথা। প্রশ্ন নয়, ঘোষ মশায়ের কাছে শিখতে চাই, সংসারে সব চেয়ে কী দামি? সব চেয়ে শস্তা কী? খাঁটি মানুষ বলে কাকে? শরত দাস মশায় রয়েছেন, ক্ষমা করবেন অভয়কে। কাকে বলে। মহাজন? আর জগতে সবাই ভোগ করতে এসেছেন। একশো জনের একজন ভোগ করেন সুখ, নিরানব্বই জনে দুঃখ। কেন?
মায়ের জাতি বলে ডাকলি যারে
আবার রাতে গিয়ে পয়সা দিয়ে কিনলি তারে।
কেন? প্রশ্ন নয়। শিখতে চায় অভয় লোচন ঘোষের কাছে। তার পোড়া মনে জেগেছে এ সব কথা। তার মন হদিস খুঁজে মরছে। কী সেই বস্তু, যা দিয়ে জয় হবে এই সংসারে।
আসরে গুলতানি শুরু হয়ে গিয়েছে। এ সব কথা কবি গানের অঙ্গ হওয়া উচিত কি না তাই নিয়ে তর্ক লেগে গিয়েছে কারুর কারুর মধ্যে। কারুর কারুর মুখে একটু অস্বস্তির ভাব উঠেছে ফুটে। কিন্তু লোচনের জবাব শোনার কৌতূহল আসর ত্যাগ করতে দিচ্ছে না। অভয়ের কথার মধ্যে কিছু নতুনত্ব আছে! এ সব কথা বড় একটা ওঠে না। আর তর্কেতে কিছুই যায় আসে না। কারণ কবি গানের বিষয়বস্তুতে মহাজনেরা কোনও রীতিকরণ করে যাননি। নতুন নতুন কথা বলে সবাই কবি গানের ক্ষেত্র বড় করেছেন। পৌরসভার ভোটের সময় এই লোচন ঘোষ ভোটের কথা। গেয়েছে। এখানে আগে কেউ গায়নি।
লোচন ঘোষের মুখে আর সেই সহজ হাসিটি নেই। সেই অপরাজেয় হাসি। যে হাসি দেখলে প্রতিপক্ষের বুক কাঁপে। তবু সে স্বভাবসুলভ হাসিটি বজায় রাখতে চেষ্টা করে প্রথমে সাধুবাদ দিল অভয়কে। যদিও সেই সাধুবাদের মধ্যে কিছু শ্লেষের ছোঁয়া আছে। কিন্তু তাতে তেমন ধার নেই। লোকে হাসল না প্রাণ খুলে। লোচন গেয়ে বলল, কথার জবাব নানা রকম হয়। বিচারের ভার শ্রোতাদের ওপর।
শ্রোতাদের ওপর ভর দিয়ে লোচন সুবিধে করল না। জবাব দিতে গিয়ে ধর্মের কথা টেনে আনল সে। কিন্তু আসরে কোনও উল্লাস উঠল না। উলটে তাকে পুরাণেরই আশ্রয় নিতে হল।
তা ছাড়া অভয়ের পরে লোচনের গলার স্বর যেন চাপা পড়ে গিয়েছে অনেকখানি। লোচনের স্বর মিষ্টি, কিন্তু তার ধার নাই। তেমন জোরালো নয়। তার স্বরে হারমোনিয়মের সুরের আবেশ আছে। অভয়ের গলায় আছে টান-টান-চামড়া ঢোলকের কড়া চাঁটির তীব্রতা।
লোচন ঘোষের উদ্দেশে কে যেন চিৎকার করে বলে উঠল–ঘোষের গায়ে একখানি নামাবলি চাপিয়ে দিলে হত। নাম গান জমত ভাল।
ঘোষের ফিনফিনে আদ্দির পাঞ্জাবি ঘামে ভিজে গেল। আসর নেতিয়ে গিয়েছে একেবারে। অভয়ের গানেও আসর খুব উত্তেজিত হয়নি, কিন্তু দোলানি ছিল একটি। ঘোষের অপেক্ষায় ছিল সবাই। কিন্তু উলটো বুঝে লোচন নিছক ধর্মের কথা বলে জবাব দিল। আসর গেল জুড়িয়ে। ফাঁকে ফাঁকে অন্যান্য কথা বলে, রঙ্গ রসিকতা করে গরম করার চেষ্টা করল। লোকে মানল না। লোচন ঘোষের নিজের এলাকায় এই প্রথম পরাজয়।
অভয়ের নিজেরই লজ্জা করতে লাগল। লোকচরিত্রের শিক্ষা পায় মানুষ এমনি করে। ভাল লাগলে লোকে মাথায় করে। মন্দ লাগলে ঝেড়ে ফেলে দেয়। এই নিয়ম সংসারের। আর এই নিয়মের অধীনে মানুষ নিষ্ঠুর।
ঘোষ বসে পড়ল। রাজুবালার মনে হল আসরটা যেন চারিদিক বন্ধ ঘেরাটোপ। বাতাস নেই, আলো নেই। অন্ধকার আর দমবন্ধ গুমশোনি। দেহোপজীবিনী বুড়ি রাজুবালার প্রাণে জীবনের কিছু ছিটেফোঁটা অনুভূতি ছিল। পয়সা দিয়ে কোনওদিন ঘোষের সঙ্গে কেনাবেচার সম্পর্ক ছিল না। যৌবনে দুই প্রতিদ্বন্দ্বীর মধ্যে একটি খেলার সম্পর্ক ছিল। ঘোষকে সে চিরদিন নিজের থেকে বড় মনে করত। কিন্তু তা প্রেম নয়। লোকে মনে করত। বয়সে একটু পাখসাট সবাই দেয়। তবু লোচন পুরোপুরি গৃহস্থ। সম্পন্ন করেছে নিজেকে খেটেখুটে।
বন্ধুর জন্য, অনেক শ্রদ্ধার ভালবাসার বন্ধুর জন্য রাজুবালার বুকে বড় কষ্ট। এত লোকের মধ্যে একলা তারই কষ্ট! শুধু তারই মন ব্যাকুল হয়ে উঠল, আহা! ঘোষকে কেউ একটু পাখার বাতাস করে না কেন? আজকে আর কেউ তার পাশে বসবার জন্য ছটফট করে না? ঘোষ যেন একঘরের মতো একলা বসে আছে।
ভবানীবাবু বলছিলেন তখন শরত দাসকে–লোচনের বয়স হয়েছে, আর পারে না আজকাল।
লোচনের সারা মুখের রেখাগুলি যেন কিলবিলিয়ে উঠল।
প্রতিপক্ষের পরাজয়ে যে-আনন্দ হওয়ার কথা, অভয়ের সে আনন্দ হল না। লোচন ঘোষের জবাব তার মনঃপূত হয়নি। পুরনো, সেকেলে, যান্ত্রিক একঘেয়ে কথা বলেছে ঘোষ। খারাপই লেগেছে তাতে অভয়ের। কিন্তু কবিওয়ালার মেজাজ যে তার নয়, বোঝা গেল। সে উল্লাস তার নেই।
বরং লোকের ছিল। ঘোষ নাকি শক্ত হাতে পড়েছে, তাই নতুন কথায় নতুন জবাব শোনবার জন্য, সকলেই খুশি।
অভয়কে উঠতে হল। ঘোষের পরাজয়ে তার আনন্দ নেই, নিজের কথার জবাব নিজে দেবার একটি চাপা ভাব তার মনে। কারণ, অভয় কথাকার। নিজের রচিত কথা শোনবার খুশি সে চাপবে কেমন করে।
অভয় উঠল। সাড়া দিল ঢোলক কাঁসি। অভয় কানে হাত দিয়ে, চড়া গলায় সুর তুলল।
আ-আ-হা! ও ভাই বসে আছেন যাঁরা।
অভয়েরো কথার বিচার করিবেন তাঁরা ॥
সে কথা বলতে হবে না। এখন ধরো দিকিনি বাপু। মুগুর আছে, দরকার হলে পড়বে। তোমাকে তা বলতে হবে না।
অভয় নিজের কথার জবাব নিজে গাইল।
লোকে বলে, সোনা দামি, হীরা দামি
আর দামি জহরত
 এতে সংসার মেনেছে বশ
সর্বজনার মতো।
তবে একবার চেয়ে দেখ নিজের দিকে।
কান পেতে কালের কথা শোন হে বুকে
ঢোলকের তালে, অভয় সাপের মতো নাচতে লাগল দুলে দুলে। হাসতে লাগল মিটি মিটি। তারপর আঙুল তুলে তুলে গাইল, তবে তো ভাই–
থাকলে ট্যাঁকে কড়ি কিনতে পার দুনিয়াখানি
আর কী দিয়ে কিনতে পার মানুষ একখানি?
মানুষের মতো মানুষের চেয়ে দামি কিছু নাই।
সবার উপরে মানুষ সত্য, তার উপরে নাই।
তাই, একবার চেয়ে দেখ নিজের দিকে। …।
হাততালি দেবার কথা এ সব নয়। তাই চেঁচামেচি হুল্লোড় লাগল না। কিন্তু ভিতরে ভিতরে একটি তারিফের সাড়া লাগল। অভয় থামল না, গেয়ে চলল।
আবার দেখ মজার সংসার, হায় হরি হরি।
 সবার চেয়ে মানুষ শস্তা, দাম নাই কানাকড়ি।
 সে মরে বাঁচে হাজে পচে, পথে গড়াগড়ি।
হে ভগবান নরনারাণ তোমারে গড় করি।
একবার চেয়ে দেখ নিজের দিকে।
এবার বেশ কলবর করেই হরিধ্বনি উঠল। ভবানী চৌধুরী নিজে এগিয়ে এসে, পকেট থেকে দুটি টাকা নিয়ে বাড়িয়ে দিতে যাচ্ছিলেন। তার আগেই শরত দাস এসে টাকা গুঁজে দিল অভয়ের। হাতে। নইলে মহাজনের মান থাকে না। দুজনের কাছেই অভয় আভূমি প্রণত হয়ে টাকা গ্রহণ করল। চৌধুরীমশাই ক্ষুণ্ণ হননি তাতে। ফোগলা দাঁতে হাসলেন।
এ যেন অকূল সাগরে ভাসন্ত নেয়েদের তীরের অন্ধিসন্ধি খুঁজে পাওয়ার উল্লাস। একবার সে উল্লাস উঠলে, পালে শেষবারের বাতাস লাগলে, তার জয়ধ্বনি সহজে থামতে চায় না। অভয়ের আসরের সেই অবস্থা হল। সে যা বলে, তারই দাম। যা গায়, তাতেই জয়ধ্বনি।
অভয়ের নেশা লেগেছে। তার মনে হল, সে আর নিজের মধ্যে নেই। দেহে তার অনুভূতি নেই। সে যেন নিজে গাইছে না। আর কেউ গাইছে তার ভিতরে বসে। আর কেউ নাচছে তার অঙ্গে অঙ্গে। সে গাঁথছে ছন্দে ছন্দে।
ভগবান সহজ পাত্তর নন
খোলা আছে ত্রিনয়ন।
তাঁর খেলাটাকে বিধান মনে করে সুখে আছে অনেকে। নরনারায়ণকে তিনি ভাগাড়ের মরা গরু করেছেন। লোভীকে করেছেন উল্লাসমত্ত শকুন। শকুনের ভাঁড়ামি দেখছেন, সে আবার কেমন দরিদ্রনারায়ণের ছিচরণে পুজো দেয়। কিন্তু বিবেক বুদ্ধি হরণ করেননি সংসার থেকে। মিনি মাগনা ছড়ানো আছে হেথাহোথা। যে নিতে পারো নাও! না নিতে পারো, সুখ লুটতে থাকো।
যুগ যুগান্তর ধরে ভগবান দেখিয়ে আসছেন এই অমিলের খেলা। মানুষের এই ক্ষমতার দম্ভ। সুখের দাপাদাপি!
কিন্তু জেনে রাখো, বিধান আসছে। দরিদ্রনারায়ণ তার বেশ বদল করছে। এবার আর ক্ষমা নাই। এবার আর ভিক্ষাপাত্র নয়। এবার গদা সুদর্শন চক্র। খেলা সাঙ্গ হবে এবার, শিয়রে বিধান।
এ সবই অভয় গান গেয়ে গেয়ে বলল। কেউ তাকে বলে দেয়নি, কথা ছড়িয়ে পড়েছিল। হাত দিয়ে তোলেনি। মন তার বাহু মেলে তুলে নিয়েছে। ছকে গেঁথেছে। সুর দিয়ে সুন্দর করেছে। যার শেষ ভাল, তার সব ভাল। যার গলা ভাল, তার গান সব সময় ভাল। এই সম্পদটি আছে অভয়ের পুরোপুরি।
তারপর চারদিকে আঙুল দেখিয়ে গাইল,
ও ভাই একবার চেয়ে দেখ নিজের দিকে।
হে নর—নারা–য়ণ! ।
মার খেয়েছ অনেক এবার ওঠ হে হেঁকে।
আসরের মন বদল হয়ে গেছে। চরিত্র বদলে গেছে তার। কথায় বলে, মন গুনে ধন, দেয় কোন জন। যন্ত্র নয়, মন বদলায়। রূপ তার এক নয়, অনেক। যে রসের লোভে জুটেছিল রসিকেরা, সে কথা তারা ভুলে গেছে। তারা নরনারায়ণ হয়ে কলকণ্ঠে জয়ধ্বনি দিয়ে উঠল। দরিদ্র-নারায়ণের ফুটো পয়সা ঝংকৃত হয়ে উঠল অভয়ের পায়ের কাছে।
অভয় বারে বারে নমস্কার করল।
নমস্কার করতে পারল না হরি মিস্তিরিকে। সে এসে জড়িয়ে ধরল। পকেটে যা ছিল, সব উজাড় করে দিল। চেনাশোনা মিস্তিরি যত ছিল, তাদের দাবি বেশি। তারা কাছে এসে হাতে গুঁজে দিল। পয়সা।
কেবল অনাথ অভয়ের কাছে আসতে ভুলে গেল। খুশিতে তার দু চোখ উদ্দীপ্ত। বিস্ময়ে সে অবশ। মানুষের মধ্যে মানুষ লুকিয়ে থাকে। লুকিয়ে থাকা মানুষটি অন্য মানুষ। সে সহজে বেরোয় না। অকারণ দেখা দেয় না। এ অভয় পুরোপুরি চেনা নয় অনাথের। এর ছিটেফোঁটা চেনা ছিল। তাই অনেক আশা ছিল।
কিন্তু সে যে এমনি করে মানুষকে মাতাবে, কোনওদিন ভাবতে পারেনি। আর এ মাতানো সাধারণ মাতানো নয়। গোটা আসরের মন বদলে দেওয়া। মানুষ নিয়ে অনাথের কারবার। ক্ষণভঙ্গুর নিস্তেজ শীতল মানুষ নিয়ে অনাথকে চিরদিন হিমসিম খেতে হয়। সহজে যাদের মনের সংশয়ের জগদ্দল পাথর সরানো যায় না, সেই সব মানুষদের আসরকে দেখল অনাথ। তারা এসেছিল এক মন নিয়ে। পেল আর এক মন। দিন-যাপনের গ্লানির ওপরে একটু ফুর্তির প্রলেপ নয়। যে রস সবাই চেটেপুটে খেয়ে, হাসতে হাসতে, খিস্তি করতে করতে ফিরে যাবে। এ অন্য জিনিস।
অভয় জাদু করেছে তাদের। এখনও করছে। থামতে চাইলে, আর তাকে কে থামতে দিচ্ছে। চালিয়ে যাও ভাই। চালিয়ে যাও। বাতাস উঠে গেছে। পালে লেগে গেছে। জানা গেছে তীরের সন্ধান। আর তো তোমায় এখন ছাড়া যাবে না।
ভবানীবাবু রয়েছেন, তাই মান্যগণ্য আরও দু চারজন এসেছেন। শরত দাসের জায়গায় অসঙ্কুলান। মানীদের আপ্যায়ন করতে হচ্ছে তাকে।
ভবানীবাবু বাড়ি ফিরতে পারলেন না। নাকে দলাখানেক নস্য গুঁজে, প্রায় সুরেলা গলায় বললেন, শরত, ছেলেটি কি রাজনীতি করে?
শরত অবাক হয়ে বলল, রাজনীতি?
কড়ি গোনা মহাজন। বুঝতে পারেনি। ভবানীবাবু বললেন, রাজনীতি হে রাজনীতি। দলটল করে নাকি তোমাদের শৈলীর জামাই? যাকে বলে আন্দোলন?
বুঝতে পেরেছে শরত দাস। আজকালকার দিনে ও কথাটা বুঝতে খুব বেশি সময় লাগে না কারুর। বলল, আজ্ঞে তা তো জানিনে। তবে, ওই অনাথদের কলে কাজ করে। ওদের সঙ্গে মেশামেশি আছে দেখেছি।
–হুঁ। ভাল কথা। খুব ভাল কথা। নতুন করে আবার কবিগান শুনবে হয়তো লোকে। তবে–
ভবানীবাবুর রেখাবহুল চামড়ায় আরও কয়েকটি নতুন রেখাপাত হল। এই শহরের, এই দেশেরই সমাজ ও রাজনীতি ভবানীবাবুর নখদর্পণে। সারাটা জীবন তো এই করেছেন। রাজনীতি, জেল, গোলা গুলি। আজও ছাড়া পাননি। এই শহরে, এখনও মঞ্চে উঠে দাঁড়িয়ে হাত তুললে, হাততালি পড়ে সকলের। বললেন, দল ভাল, কিন্তু রাহুর গ্রাস ভাল নয়। দল যদি ছেলেটাকে ভালবাসে, গ্রাস না করে, তবে কিছু গাইতে পারবে। দেবে কিছু মনে হচ্ছে।
শরত দাস বুঝল না। বলল, আজ্ঞে!
অভয় তখন ছন্দে বেঁধে গাইছে।
ভাই পণ্ডিতেরা কি মিছে কথা বলেন? না স্বার্থপরে মিছে কথা বলে? পণ্ডিতে বলেন, মানুষ এক জাত। আর একদল বলে, মানুষের নানান জাত। কোনটা মানব আমরা?
খাঁটি মানুষের কোন জাতাজাত নাই। ।
জগতের মানুষকূল একে পরের ভাই।
তবে সুখ-দুঃখের এই ভাগাভাগিটা কেন? এই অঘটন যে ঘটিয়েছে, নিয়মের নিক্তি তার ঠিক নেই। সবাই একবার চিন্তা করে অঘটনটা দেখো, নইলে নিস্তার নাই। কাল যদি না বদলাবে, তবে মহাভারতের কাল কেন আর নাই? কালকে কালে খায়। কালের এই নিয়ম। আজ যারা কালকে নিজের মনে করেছ, জেনে রাখো, তারও কাল আসছে।
কান পেতে কালের কথা শোন আপন বুকে।
তারপরে সে গাইল, যে মায়ের জাতি, সেই আমার ঘরের বউ, বোন। তার কাছে আমরা প্রেম যাচি। কিন্তু তাকে বাইরে ফেলে রেখে, তার প্রেম কিনতে যাই আমি পয়সা দিয়ে। তবে কোটিপতিই প্রেমের রাজা! আমি তুমি কিছু না। যার টাকা, তারই প্রেম।
স্বাভাবিক ভাবেই বারোবাসরের পাড়ার মেয়েদের মধ্যে কিছু অস্বস্তি দেখা দিয়েছে। তারা মুখ তাকাতাকি করছে একে অপরের। আ মলো! ছোঁড়া আর গান খুঁজে পেল না। আবার এদিক নিয়ে পড়ল কেন?
অভয় তখন গাইছে, বুকে হাত দিয়ে বল ভাই সবে, টাকা দিয়ে কে প্রেম পেয়েছ? কেউ পাওনি। ঘৃণা পেয়েছ। যাদের প্রাণ আছে, তারা ঘরের জিনিস ঘরে তুলে নাও। প্রেম দিয়ে প্রেম কেনা যায়।
দেহোপজীবিনী মেয়েদের মধ্যে যেটা অস্বাভাবিক, সেইটাই দেখা দিল। তাদের চোখে কুণ্ঠা, মুখে লজ্জা, আসরে বিষণ্ণতা।
ভাবের ভাবীরা জয়ধ্বনি দিল। আর কে যেন শিস্ দিয়ে উঠল। বলে উঠল, শালা উপদেশ দিচ্ছে রে!
সুরীনের কাছে শৈলবালা ছিল। শৈলবালার কেন যেন বুকটা বড় অস্থির অস্থির করছে।
সুরীন বলল, একটু ঠাণ্ডা হও শৈলদি, অমন করে না।
–পারছিনে ভাই। পারছিনে। এ আমার নতুন রোগ দেখা দিয়েছে। আমার বুকের মধ্যে দম আটকে আসে। হাত পা অবশ হয়ে যায়।
সুরীনের আসর ছেড়ে যাবার ইচ্ছে নেই। হাত বাড়িয়ে, শৈলর পিঠে হাত বোলাতে লাগল। বলল, একটু ঠাণ্ডা হয়ে বসো। না হয় শোও।
নিমির বুকে বুঝি তার অদৃশ্য স্ত্রীত্ব অমৃতের ফোয়ারাই তুলেছিল। মেয়েরা যে অধিকাংশই তার দিকে তাকাচ্ছিল বারে বারে। এ নায়ক যে তার। তারই ঘরের পুরুষ, দেহের পুরুষ। আর বিচিত্র বিদ্বেষের মধ্যেও অভয় যে তার মনেরও পুরুষ।
কিন্তু ভয়েই বুঝি তিক্ততা বাড়ে। তার অমৃতের ফোয়ারার নিচু তলার গভীরে কেন বিষের আবর্ত। সেখানে কেন কূট বিষের যন্ত্রণা।
সে যে অভয়ের গান শুনে হাসতে পারেনি। হাততালি দিতে পারেনি। কেন তত্ত্বকথা? কেন ভালবাসাবাসি, মান অভিমান, রাগ অনুরাগের গান নয়, যার মধ্যে নিমি দেখতে পাবে নিজেকে। ফুলের মতো ফুটবে সরোবরের বুকে। কেন এত গম্ভীর গম্ভীর দুঃখ যন্ত্রণার ইতিহাস। কেন তুমি। নিমির নাগালের বাইরে। তোমার দেহের নাগালটুকু ছাড়া, কেন আমি নিঃসঙ্গ।
কেন আমি দেখি, কুলটা সুবালা তোমাকে দেবতার মতো দর্শন করছে। দয়িতের কাছে যেন লুটিয়ে পড়তে চাইছে।
নিমি যত দেখছে সুবালাকে, ততই তার চোখ আরক্ত হচ্ছে। সন্দেহ আর ঈর্ষা এমনি করেই বুঝি প্রেম হারায়। মন্দিরের ঠাট বাড়ায়, ঠাকুর থাকে না। সে দেখল, সুবালাকে ডেকেও গিরিবালা সাড়া পাচ্ছে না। সে কবিয়ালকে দেখছে।
সত্যি দেখছে। সুবালার যেন বিশ্বাস হচ্ছে না। ওই উদ্দীপ্ত আত্মভোলা গায়ক তার দরজায় দীনের মতো বসেছিল একদিন। হাত তুলে মারতে গিয়েছিল মাতালকে।
গিরিবালা এবার চিমটি কাটল জোরে–এই মুখপুড়ি।
সুবালা ব্যথায় আর্তনাদ করে ফিরে তাকাল। বলল, কী? বলছিস কী?
গিরিবালা আবার একটা চিমটি কেটে বলল, অই দ্যাখ, তোর সেই ওপারের নাগর এসেছে। তোর দিকেই হাঁ করে তাকে ছিল। ও তো জানে না, তুই ইদিকে ভগবান পেয়ে গেছিস। আমার চোখে চোখ পড়তেই তোকে ইশারায় ডেকে দিতে বলল। ওদিকে আবার ভদ্দর লোক নাগর তো, লোকজনের সামনে আসতে পারবে না।
–থাকুক গে যে খুশি।
বলে ফিরতে গিয়েও সুবালার দু চোখে হঠাৎ আলোর ঝিলিক দিয়ে উঠল। চকিতে আবার ফিরে উৎসুক গলায় বলে উঠল, কই, কোথায় লো সেই মিনসে?
–ওই তো, উ-ই দেখা যায়।
বাজারের বাইরে যাবার গলির মোড়ের ভিড়ের দিকে আঙুল দেখিয়ে দিল। সুবালা ফিরে তাকাতেই চোখাচোখি হল তার সঙ্গে।
বয়স বেশি নয়। কোন এক ডাক্তারের ছেলে নাকি গঙ্গার ওপারের। বিয়েও নাকি করেছে মাস ছয়েক। নিজেও ডাক্তারি পড়েছে। পাশ করতে পারেনি। এর মধ্যেই বারোবাসরে যাওয়া আসা ধরেছে। সুবালার দিকেই নজরটা বেশি। সপ্তাহে দু তিন দিন প্রায় বাঁধা হয়ে দাঁড়িয়েছে।
চোখের ইশারা করে সুবালা লোকটিকে বাজারের পিছন দিকে ইঙ্গিত করল। তারপর সে নিজেও উঠে, বাজারের পিছন দিকে চলে গেল।
কেবল গিরিবালা মুখ বাঁকিয়ে বলল, ছুঁড়ির ঢং বোঝা যায় না। যাব না তো আবার গেলি কেন তবে?
পিছন দিকে একটু অন্ধকার ও নিরালার অবকাশ রয়েছে। সুবালার আগেই, সেই লোকটিই উপস্থিত সেখানে। সুবালা আসতেই সে হাত টেনে ধরল। সুবালা বাধা দিল না। প্রায় গায়ের উপর এসে পড়ল তার।
লোকটি বিরক্তিভরা গলায় বলল, কী সব ছাইপাঁশ শুনছ বসে বসে। চলো, ঘরে চলো।
সুবালা বলল, যাব। আগে পাঁচটা টাকা দাও দিকিনি।
–যাঃ বাবা। এখনি টাকা কীসের?
হতাশার সুর লোকটার গলায়।
সুবালা হাতের ঝাঁকুনি দিয়ে বলল, দাও না তাড়াতাড়ি, আমার দরকার।
লোকটা অসবুর। অন্ধকারে চোখ জ্বলছে ধ্বকধ্বক করে। নিশ্বাসে আগুনের ভাপ। সুবালাকে বুকের মধ্যে জাপটে ধরে বলল, পাঁচ টাকাই অগ্রিম নেবে?
সুবালা মনে মনে ছটফট করছিল। তবু বাধা দিল না। বাধা দিল না লোকটার বিছের মতো সারা গায়ে বেয়ে বেড়ানো হাতটাকে। বলল, দাও এখন, তোমাকে পুষিয়ে দেব পরে। ৫৭৪
–আর আজ?
–আজ একটু পরেই যাচ্ছি। তুমি এখেনে থাকতে পারো। নইলে, বাড়ি যাও। ঘণ্টাবুড়িকে গিয়ে বলল, আমি আমার ঘরের দরজা খুলে দিতে বলেছি। সেখানে গিয়ে বসো।
লোকটা পকেট থেকে টাকা নিয়ে দিল সুবালার হাতে। আর সঙ্গে সঙ্গেই ছিনে জোঁকের মতো ঠোঁট নিয়ে ঝাঁপিয়ে পড়ল।
সুবালা গাল মুছে, ছাড়িয়ে নিল নিজেকে। লোকটা চাপা অস্পষ্ট গলায় ছুড়ে দিল–দেখো, রাত কাবার কর না যেন। বাড়ি ফিরতে হবে।
সুবালা ততক্ষণ আলোর সীমানায়, আসরে। কিন্তু চোখের ভাব তার বদলে গেছে। মুখের সেই মুগ্ধ মন্ত্র যেন শুষে নিয়েছে কেউ। দু খণ্ড অঙ্গার যেন কেউ বসিয়ে দিয়েছে চোখে।
আসরে ঢুকতে গিয়ে তার নজরে পড়ল বাজারেরই একটি চেনা ফড়েকে। সুবালা তাকে ধরল। বলল, এই যে, শোনো।
কী বলছ?
সুবালা তার হাত ধরে টাকা কটা দিয়ে বলল, ওই গাইয়েকে টাকা কটা দিয়ে এসো না ভাই।
ফড়ে লোকটি তীক্ষ্ণ চোখে একবার তাকাল সুবালার দিকে। বলল, তুমি নিজে যাবে না?
না! গাইয়েটার মাথায় আবার একটু ছিট আছে। না নেয় যদি? কিছু বলল না যেন।
ফড়ে আর কোনও কথা না বলে, এগিয়ে গিয়ে টাকা পাঁচটি তুলে দিল অভয়ের হাতে। অভয় হাত পেতে নিয়ে নমস্কার করল।
সুবালার মনে হল, একবার যেন অভয় তাকাল এদিকে। যেন তার চোখে চোরা চাউনি আর মিটি মিটি হাসি দেখা গেল।
কিন্তু আসলে কিছুই দেখছিল না অভয়। সুবালা দাঁত দিয়ে ঠোঁট কামড়ে ধরেছিল। কী যেন ঠেলে আসছিল বুক থেকে। তার চোখের দৃষ্টি হারিয়ে যেতে চাইছিল অকারণ।
পর মুহূর্তেই যেন চকিতে নিজেকে কঠিন করে, ফিরে গেল সে। অন্ধকারের দিকে অগ্রসর হয়ে চাবুকের শিস দেওয়া সুরে ডাকল লোকটাকে, এসো!
ঘটনাটা দেখল দু জন। একজনের চোখের আগুন সুবালার থেকে কিছু কম নয়। মুখ তার চেয়েও কঠিন। আর একজন বিরক্ত অথচ বিষণ্ণভাবে হাসল। মনে মনে বলল, কিন্তু ঘুড়িটাকে আমি কোনও দোষ দিতে পারিনে।
একজন নিমি। আর একজন রাজুবালা।
আসর ভাঙল অভয়ের জয়জয়কার দিয়ে। কিন্তু বাড়ি পালাবার উপায় নেই। শরত দাস বাজারের পক্ষ থেকে রাজভোগ খাওয়ালে লোচন ঘোষ আর অভয়কে। ভবানীবাবু শেষ পর্যন্ত অপেক্ষা করছিলেন। নিজে অভয়ের কাঁধে হাত দিয়ে বাড়ি যাবার নিমন্ত্রণ করে গেলেন। বললেন, ভাল হয়েছে, গান তোমার কালোপযোগী হয়েছে। এক দিন এসো আমার ওখানে, আলাপ করব।
দ্বিতীয় খণ্ড
০১.
বড় বিচিত্র অভয়ের এই বিয়ে, বড় বিচিত্র এই ফুলশয্যা। ভয়ঙ্কর বোবা যন্ত্রণা পাক খায় অভয়ের মস্তিষ্কে। সে সারারাত্রি জেগে থাকে, বউ তার ঘুমোয়। জীবনের এ অধ্যায় যে এমন ভাবে শুরু হবে, কাল নিমির সঙ্গে কথা বলার এক মুহূর্ত আগেও টের পায়নি।
এখন সন্দেহ হয়, সে দুঃস্বপ্ন দেখেছে সারা রাত। সন্দেহ হয়, নিমি তার সঙ্গে খুনসুটি করেছে শুধু, ছলনা করেছে। অভয়কে রাগিয়ে সে খেলা দেখেছে। নইলে, এখন নিমি এমন নিশ্চিন্তে ও সুখে ঘুমোচ্ছে কেমন করে? এত সুন্দর কেন দেখাচ্ছে তাকে। ঠোঁটের কোণে তার এমন মিষ্টি হাসি কেন ঝিকিমিকি করে? রাত্রে যখন অভয় তার অন্ধ নির্দয় আসুরিক আলিঙ্গন শিথিল করেছিল, মনে করেছিল, এইবার নিমি চিৎকার করবে, ডাকাডাকি করে লোক জড়ো করবে ঘরে। কেলেঙ্কারির একশেষ হবে। তার জন্যেও প্রস্তুত ছিল অভয়। মনে মনে বলেছিল, তাই হোক, তাই হোক। কেন না, রাগে ও ঘৃণায় তখনও দপদপ করছিল তার বুক।
কিন্তু মুখ ফিরিয়ে পড়েছিল নিমি। ঠিক যেমন করে ফেলে রেখেছিল তাকে অভয়, তেমনি দলিত মথিত হয়ে, বেশবাস আলুথালু করে চুলের কাঁটা ছড়িয়ে, সিঁদুরের দাগ সারা মুখে মেখে। সেও যেন এক ভয়ঙ্কর নির্লজ্জ বিদ্রোহ।
একবার বুঝি ভয় হয়েছিল অভয়ের, নিমির চৈতন্য নেই। একবার যেন মনে হয়েছিল, নিমি বুঝি কাঁদছে। তবু শক্ত হয়ে বসে অভয় হু হু করে বিড়ি টেনেছিল শুধু। খানিকক্ষণ পরেই ঘুমন্ত দীর্ঘশ্বাসের সঙ্গে ফিরে দেখেছিল নিমি পাশ ফিরছে। গাঢ় ঘুমে সে মগ্ন।
এখনও ঘুমোচ্ছে। এটা ছলনা নয়। মানুষের সবই কী বিচিত্র।
তবু, কাল রাত্রের কথা তো ভুলতে পারে না অভয়। শুধু দুঃস্বপ্ন বলে পারে না উড়িয়ে দিতে। সে যে কাল অন্ধ আক্রোশে ফুঁসেছিল, দারুণ ঘৃণা করেছিল নিমিকে, তবু এক দুর্জয় বাসনায় নিমির প্রতি অঙ্গ নিষ্পেষিত করার জন্যে, রক্তে তার পাগলা বান ডেকেছিল। মনের একী কারসাজি! সংসারে সবই বিচিত্র। অভয়ও যে বড় বিচিত্র। একই সঙ্গে তার রাগ ঘৃণা, তার উন্মত্ত বাসনা নিষ্ঠুর ভাবে পীড়ন করেছে নিমিকে।
জীবনে অভয়ের এই প্রথম পাওয়াকে, তার প্রথম ভালবাসাকে, তার বউকে সে জোর করে আলিঙ্গন করেছে। যদি নিমি নিস্তেজ না হয়ে পড়ত, তা হলে অভয় তাকে মারত নিষ্ঠুর ভাবে।
মনে হওয়া মাত্র উঠে দাঁড়ায় অভয়। একটু পরেই ঘুম ভাঙবে নিমির। চোখ খুলবে সে। আর সেই চোখের সঙ্গে চোখাচোখি হবে অভয়ের, ভাবতেও কেমন করে ওঠে তার বুকের মধ্যে। সে যে বড় লজ্জা। বড় লজ্জা!
বাইরে কাকপক্ষী ডাক দিয়েছে অনেকক্ষণ। মিলের প্রথম বাঁশি বেজে উঠল, আশেপাশে লোকজনের গলার শব্দ পাওয়া যাচ্ছে। জাগছে সবাই।
অভয় তাড়াতাড়ি তার দলা মোচড়ানো জামাটা তুলে গায় দিল। ফিরে তাকাল একবার নিমির দিকে। অগোছাল বেশবাস দেখে থমকাল একটু। কিন্তু গায়ে হাত দিয়ে কাপড় গুছিয়ে দিতে গেলে জেগে যেতে পারে। নিঃশব্দে ও সাবধানে দরজা খুলে, বাইরে এল অভয়। আবার ঠেলে ভেজিয়ে দিল ভাল করে। দেখল, উঠোনের ওপরেই, বাতাবি তলায় মড়ার মতো ঘুমোচ্ছে শৈলবালা। পুকুরের উঁচু পাড় ঘেঁষে, রান্নাঘরের দাওয়ায় পাড়ারই দু তিনটে মেয়েমানুষও ঘুমোচ্ছ। তারা সকলেই শৈলবালারই সই। সকলেরই নেশার ঘুম। সহজে ভাঙবে না।
আয়নায় নিজের মুখ দেখেনি অভয়। দেখলে, দেখতে পেত, তাকেও নেশাখোরের মতোই দেখাচ্ছে। রক্তবর্ণ চোখের দুই কোণে সুগভীর গর্ত। ভুর পাশেও চিবুকে কেটে যাওয়া ক্ষতের মতো সিঁদুরের দাগ। কিন্তু কোনওদিকে না তাকিয়ে, এ গলি সে গলি করে, বড় রাস্তায় এসে দাঁড়াল সে। সরকারি অফিস আদালত জেলখানার পাশ দিয়ে একেবারে কারখানায় এসে উঠল সে।
আজ অভয়ের ছুটির দিন। আগামীকালও তার ছুটি। তবুও আর কোথাও সে যাবার জায়গা। খুঁজে পেল না। অনাথখুড়োর সঙ্গে দেখা করতে এসেছে সে।
প্রথমে দেখা হল একজন চেনা মিস্তিরির সঙ্গে। সে অভয়ের দিকে তাকিয়ে হেসে উঠতে গিয়ে থেমে গেল। তাড়াতাড়ি অভয়ের হাত ধরে বলল, আরে খুড়ো, এসো এসো, চলো ডিপার্টমেন্টে।
ডিপার্টমেন্টে নিয়ে, সবাইকে ডাক দিল সে। সবাই জড়ো হয়ে টিপে টিপে হেসে খানিকক্ষণ। দেখলে অভয়কে। তারপর সবাই ফেটে পড়ল হাসিতে। একজন কোত্থেকে একটি ফাটা আয়না নিয়ে এসে ধরল অভয়ের সামনে।
হরি মিস্তিরি বলল, একেবারে পেতক্ষ্য দাগ লিয়ে এসেছ বাবা! বাহবা! আর একজন বলল, শালার চোখ দেখ না। এখনও খোয়াড়ি কাটেনি।
–নতুন নেশা, খোয়ারি কি এখুনি কাটবে। খোয়ারি কাটতে এখন ঝাড়া তিন মাস।
বছরও ঘুরে যেতে পারে।
কথায় বলে চটকলের মিস্তিরির মুখ। কাজে আর খারাপ কথায় সমান দড়ো। অভয়কে নিয়ে সবাই মাছির মতো ভ্যানভেনিয়ে উঠল!
বুড়ো হরি মিস্তিরি অভয়ের চিবুক ছুঁয়ে বলল, জোট বেঁধেছে তা হলে ভাল।
অভয় হাসল একটু। বোকা বোকা হাসি।
এদিকে সব শেষের ভোঁ বেজে গিয়েছে। সকলের কাজে হাত দেবার সময় হল, এমন সময় এল অনাথ। অভয় ততক্ষণে ঘষে ঘষে মুখের দাগ তুলেছে।
একটু অবাক হয়ে বলল, কী গো, খুড়ো, এত সকাল সকাল যে? অভয় হাসবার চেষ্টা করে বলল, চলে এলুম।
–কেন?
–কেন, আসতে নেই?
–আছে বইকী! তা বলে ফুলশয্যের রাত পোয়াতে না পোয়াতে কারখানায় আসে কে?
বলে অনাথ কয়েক মুহূর্ত অভয়ের মুখের দিকে তাকিয়ে, জিজ্ঞেস করল, কী হয়েছে বল তো?
অভয় বলল, কিছু নয়। ভাল লাগছে না, তাই তোমার কাছে চলে এলুম।
বটে!
অনাথ তীক্ষ্ণ দৃষ্টিতে আর একবার তাকে দেখে, চিৎকার করে একজনকে বলল, এই নিমে, আমি আসছি। বড় সায়েব এলে বলিস, লেবার অফিসে গেছি।
বলে, অভয়ের হাত ধরে কারখানার বাইরে, চায়ের দোকানে এসে বসল। বলল, বল তো, কী হয়েছে? নিমি কিছু বলেছে নাকি?
বলেছে। কিন্তু সে-বলা যে নিমির শুধুই ছেলেখেলা নয়, তা কে জানে। ফুলশয্যের রাত না পোয়াতে, নিমির নামে নালিশ করতে বাধল অভয়ের। বলল, না।
–তবে?
অভয় বলল, জীবনখানা কেমন হবে তাই ভাবছি।
অনাথ বলল, সারারাত কি এই সব ভেবেছিস নাকি?
-না। রাত পোয়াতে মনে হল, তাই ভাবলুম। খুড়ো, মনে লয়, নিমিকে পাওয়ার বড় সুখ।
অনাথের ধাঁধাঁ লাগে মনে। ঠিক যেন বুঝতে পারে না অভয়ের কথা। বলল, তা সে সুখ তো পেয়েছিস, না, কী?
অভয় আবার হাসল। আবার একটু ইঙ্গিতমূলক খোঁচা দিয়ে অনাথ শব্দ করল, অ্যাঁ?
অভয় জোরে হেসে উঠল, অনাথও হেসে উঠল। দু জনের এই উচ্ছ্বসিত হাসির শব্দে দোকানের সবাই ফিরে তাকাল তাদের দিকে।
অনাথ হাসতে হাসতেই বলল, পাগলা কোথাকার। তাই তো, পাগল না অভয়? নিমিকে পাওয়ার যদি বড় সুখ, তবে নিমির ঘুম ভাঙিয়ে আদর করে আসেনি কেন সে? কী দুটো কথা বলেছে, তার জন্যে কী বিশ্রী পাগলামিই না করে এসেছে অভয়। ছি! সুখ সে পেয়েছে। মিথ্যে কেন বলবে? রক্তে তার বড় সুখের ঢেউ, উথালি পাথালি করে মেরেছে তাকে। তবু বুক জ্বলেছে। সে কিছু নয়। এখন বরং, নিমির জন্যে কষ্ট হচ্ছে মনে মনে।
নিজেকে নিজেই যেন স্তোক দেয় অভয়। বুকের ভিতরে কুণ্ডলী পাকানো ত্রাসটাকে যেন চোখ টিপে রাখে।
অনাথ আবার বলে, কবি নিয়ে কী জ্বালা! দু গেলাস চা দিতে বলে, অনাথ আবার বলে অভয়কে, কোথায় ভাবলুম গান-টান বেঁধে এনেছে মনের ফুর্তিতে। তা নয়, বলে, জীবনখানা কেমন হবে।
অভয় যেন অবাক হয়ে কয়েক মুহূর্ত তাকিয়ে থাকে অনাথের দিকে।
অনাথ বলল, কী হল?
গানের কথা বলছিলে?
–হ্যাঁ।
অভয় যেন সুপ্তোত্থিতের মতো বলল, শোনো তালে, এখুনি বেঁধে শোনাচ্ছি।
বলে, প্রথমে কথায় বল অভয়, গোলকধামের গোলকধাঁধা খুড়ো।
কোন ছক থেকে কোন্ ছকে যাবে, কখন তুমি কাঁদবে আর কখন তুমি হাসবে, তুমি জান না।
ভালবাসা যায় না চেনা।
সে কখন থাকে, কখন থাকে না।
অধম অভয়ে তা বলতে পারে না।
 ভালবাসা যায় না চেনা।
সে যে কখন জ্বালায়, কখন কাঁদায়
কখন ভাসায়, কখন হাসায়
ভাল না বাসার মানুষ তা বলতে পারে না।
অভয় থামলে পরে অনাথ বলল, এ কেমন গান হল খুড়ো? এর মধ্যে তো ফুর্তির মেজাজ পাচ্ছিনে?
অভয় বলল, আছে খুড়ো, খুঁজে দেখতে হবে। নিধুমশায়ের টপ্পা শোনননি,
ভালবাসিবে বলে ভাল তো বাসিনে,
আমার স্বভাব এই, আমি তোমা বৈ জানিনে।
এইটি হল খাঁটি কথা খুড়ো। ভালবাসাবাসি কেমন তা জানি না। ভালবেসে যাব, এই ভেবে নিজের সুখ।
অনাথ ধরতে পারল না অভয়ের কথা, মনটা তার সহজ হল না। কিন্তু সময় ছিল না তার। বলল, এবার আমি যাই, কিন্তু তোমার মনের কথা তো ধরতে পারলুম না। অভয় বলল, ধরবার কিছু নেই, মন আমার ভাল আছে খুড়ো।
বিকেলবেলা যাবে বলে অনাথ চলে গেল।
অভয় এল গঙ্গার ধারে। সত্যি তার মনটা ভাল হয়ে উঠেছে। সব গ্লানি যেন কেটে গিয়েছে। গঙ্গার ধারে বসে, অনেকবার ঘুরিয়ে ফিরিয়ে সে গাইল, ভালবাসিবে বলে ভাল তো বাসিনে।
প্রতি মুহূর্তেই তার নিমির মুখ মনে পড়তে লাগল। একটা তীব্র উল্লাস আবর্তিত হয়ে উঠতে লাগল তার রক্তে। প্রচণ্ড আকর্ষণে তাকে টানতে লাগল চুম্বকের মতো। গতকাল রাত্রের সমস্ত গ্লানি ও মনের অন্ধকারটাকে কিছু নয় কিছু নয় বলে সে ছুড়ে ছুড়ে দিল জলে। বিদেয় করে দিতে চাইল স্রোতের টানে।
গঙ্গার ধার থেকে উঠে এল সুরীনের বাড়িতে। ভামিনী তাকে দেখে অবাক হয়ে বলল, কোথায় গেছলে তোর ঠেঙে?
অভয় হাসি চেপে বলল, কেন?
-কেন আবার? সবাই যে খোঁজাখুঁজি করে মরছে। রাত থাকতে নাকি উঠে বেরিয়ে গেছ?
অভয় বলল, রাত থাকতে কেন যাব। রাত পোয়াতে গেছলুম এটটু কারখানায়।
ভামিনী হেসে উঠল মুখে আঁচল চেপে। বলল, আ পোড়াকপাল আমার রাতের বিত্তান্ত বন্ধুদের বলতে আর তর সইল না বুঝি? এসো, বসো। চা খাবে?
চা কেন এত বেলায়? ভাত খাব না খুড়ি! ভামিনী ভু কুঁচকে বলল, ভাত কি এখেনে খাবে নাকি? তোমার শাশুড়ি যে বেঁধে বসে আছে।
ভুলেই গিয়েছে অভয় শৈলবালার বাড়িই তার বাড়ি। ওইখানেই তার সংসার। বলল, তাও তো বটে। তবে দাও চা-ই দাও একটুখানি।
ভামিনী ডেকে বলল, তবে এসো রান্নাঘরে।
রান্নাঘরে যেতে ভামিনী তার দিকে তাকিয়ে বলল, খুব তো খুশি খুশি দেখছি। খুব জমেছে বুঝি?
অভয় হেসে উঠল। ভামিনী বলল, তা বুয়েচি। তবে, চা কেন, খুড়োর কালকের বোতলে এখনও আছে, দেব?
হ্যাঁ, অভয়ের যেন নেশাই লেগেছে। বললে, দাও।
ভামিনী খিলখিল করে হেসে উঠল। এগিয়ে দিল বোতল। অভয় চোখ বুজে বোতলের মদ ঢেলে দিল গলায়।
ভামিনী চমকে উঠে, ত্রাসে বলে উঠল, ওমা ছি, অমন কাঁচা খেতে আছে? অভ্যেস নেই, তার ওপরে বিনা জলে
অভয় হাসল। বলল, এই বেশ লাগছে খুড়ি। তা খুড়ি জানলে, তোমাদের নিমি বড় সোন্দর মেয়েমানুষ।
ভামিনী বলল, তা ডাগর হয়েছে, যৈবনকাল।
অভয় বলল, হ্যাঁ, মেয়েটার তোমাদের সারা গায়ে যৈবন গো খুড়ি। আমি পাগল হয়ে যাব!
ভামিনী হা হা করে হাসল। কিন্তু অভয়ের মুখের দিকে তাকিয়ে অস্বস্তি হল তার। এ যেন সেই অভয় নয়, আর কেউ। তা হতে পারে। মনের মতো মেয়েমানুষ পেলে, পুরুষে কী কথা না বলে? বোবার মুখেও কথা ফুটে যায়। অনেক দেখেছে ভামিনী তার জীবনে।
হেসে বলল, রাতের নেশাই তালে কাটেনি এখনও?
–না খুড়ি, নেশা কাটে নাই।
বলে হো হো করে হেসে উঠল অভয়। উঠে বলল, চলি, বাড়ি যাই!
কোনওদিকে না তাকিয়ে অভয় চলে গেল। ভামিনীর ভূ জোড়া কুঁচকে উঠল একবার। তারপর আপন মনেই হাসল আবার। মনে মনে বলল, ছোঁড়া একেবারে মজেছে।
শৈলবালা চেঁচিয়ে উঠল অভয়কে দেখে। বেড়াতে বেরিয়েছিল শুনে, বকাঝকা করল জামাইকে।
কিন্তু খেয়ে দেয়ে সেই যে অভয় শুল, ঘুম ভাঙল একেবারে সন্ধ্যা পেরিয়ে। অন্ধকার হয়ে গেছে। ঘরেও আলো জ্বলেনি। রান্নাঘরে বোধহয় রান্না হচ্ছে। কড়াখুন্তির শব্দে তাই মনে হয়।
কয়েক মুহূর্ত চুপচাপ বসে রইল অভয়। অনেকখানি হালকা মনে হচ্ছে এখন নিজেকে।
এমন সময় হ্যারিকেন নিয়ে ঘরে ঢুকল নিমি। কালেকের মতো না হলেও, আজও সেজেছে। সে। কিন্তু বাতি নিয়ে ঘরে ঢুকে, অভয়কে দেখে মুখ ফিরিয়ে নিল। বাতি রেখে চলে গেল বাইরে।
অভয়ের ইচ্ছে হয়েছিল, উঠে গিয়ে হাত ধরে নিমির। সেই অবসর পায়নি।
.
০২.
সন্ধ্যারাত্রে প্রতিবেশী মেয়ে পুরুষেরা আজও আসর করে বসল শৈলর বাড়িতে। হাসি মস্করা করল অনেক।
অভয় সকলের সঙ্গে কথা বলল, কিন্তু মনটা ছটফট করতে লাগল তার। সকলের সামনে নিমি খেতে দিল তাকে মুখ বুজে। ঘোমটা ছিল তার মাথায়। সেই ঘোমটা ঢাকা মূর্তি দেখে মন আরও উচাটন হয়ে উঠল। ঘোমটা ঢাকা নিমিকে আরও সুন্দর, আরও আকর্ষণীয় লাগল তার।
কিন্তু আজও গত রাত্রেরই পুনরাবৃত্তি ঘটল। বরং গত রাত্রের চেয়েও কুৎসিত এবং ভয়াবহ। অভয়ের রক্তধারায় আবার সেই আত্মক্ষয়ী পীড়ন শুরু হল।
নিমি যেন মায়াবিনী। চোখে ও ঠোঁটে তার কী এক সর্বনাশের হাসি চমকাতে লাগল ধারালো। ছুরির মতো। শিকারীর নিশ্চিত সাফল্যের মতো সেই হাসি, আপন মনে একরোখা হয়ে তার ফাঁদ বিছিয়ে চলেছে। নিপুণ সেই ফাঁদ, অব্যর্থ। শুধু ফাঁদে-পড়া শিকার সেটা তিলে তিলে মৃত্যুর মতো। অনুভব করছিল। অভয় দেখল, খাওয়ার পাট চুকিয়ে, পান মুখে দিয়ে, ঠোঁট রাঙিয়ে শৈলবালা আর। তার সঙ্গিনীদের সঙ্গে খানিকক্ষণ গজালি করল নিমি। তারপর শৈলবালার সঙ্গিনীরা বিদায় নিল। শুতে যাচ্ছিল শৈলবালা। নিমি নেমে গেল উঠোনে।
শৈলবালা জিজ্ঞেস করল, কোথায় যাচ্ছিস?
নিমি বলল, আসছি, তুই শো।
শৈলবালার ভ্রূ কুঁচকে উঠল। বলল, আসছি মানে? কোথায় যাচ্ছিস এ রাত্তিরবেলা?
শৈলবালার গলায় ক্ষোভ ও সন্দেহের আভাস। নিমি বলল, এই পাশেই একটু ময়নাদের বাড়ি। ও বসে আছে আমার জন্যে। একটা কথা আছে।
শৈলবালা বলল, আদিখ্যেতা দেখে বাঁচিনে। পোহর রাতে উনি চললেন এখন সইয়ের সঙ্গে গুপ্ত কথা বলতে।
গলা নামিয়ে বলল, জামাইকে ঘরে রেখে, কোন আক্কেলে এখন তুই চললি?
নিমিও মুখঝামটা দিল, চললুম কি একেবারে নশো পঞ্চাশ মাইল নাকি? এই তো যাব আর আসব। তুই শো না।
কয়েক নিমেষ চুপচাপ। তাতে শৈলবালার অস্বস্তিটুকু ধরা পড়ল। নিমি চলে গেল। শৈলবালা বলল, ঢং।
কিন্তু অভয়ের শ্বাসরুদ্ধ হয়ে আসছে। বুকের মধ্যে জ্বলছে তার। কী অপরাধ করেছে সে? কীসের প্রতিশোধ নিচ্ছে নিমি এমন করে? এ শুধু কষ্ট দেওয়া নয়, অপমানও বটে। সে যেন পরিষ্কার দেখতে পাচ্ছে, নিমির সেই হাসি মুখ। বলছে, কেমন? কেমন মজা? কেন এই মজা দেখাচ্ছে নিমি? সে যখন অধীর আগ্রহে অপেক্ষা করছে নিমির জন্য, তখন সে কেন আসছে না? কেন বাইরে বাইরে ঘুরছে?
নিমির খিলখিল হাসি শোনা গেল। ময়নাদের বাড়ি কাছেই, উঠোনে উঠোনে ঘেঁষাঘেষি প্রায়। বোঝা গেল দুজনে বাইরে দাঁড়িয়ে চুপিচুপি কথা বলছে। আর সেই কথারই আধা-অর্থ ওই হাসিতে ফুটে উঠছে।
শোনা গেল, ময়না বলছে হাসতে হাসতে, দৃর মুখপুড়ি!
নিমির গলা শোনা গেল, সত্যি, মাইরি বলছি।
আবার খানিকক্ষণ চুপচাপ। বোধহয় চাপা গলায় কথা হচ্ছে। তারপরেই আবার হাসি।
এই হাসি যেন অভয়েরই উদ্দেশে। অভয়েরই বুকে বিঁধছে তীক্ষ্ণ খোঁচার মতো। তার সুবিশাল শরীর শক্ত আড়ষ্ট। যেন আঘাত সহ্য করার জন্যে দাঁতে দাঁত পিষে, শক্ত হয়ে পড়ে আছে সে। ফাঁদে পড়া পতঙ্গটাকে, হুলের খোঁচায় খোঁচায় মরণ যন্ত্রণাটাকে বাড়াচ্ছে। সারা গায়ের পেশি পাকিয়ে পাকিয়ে উঠছে, ফুলছে ফুঁসছে যেন সাপের মতো। ঘামছে দরদর করে।
সেই ভয়াবহ কালরাত্রিই কোন অদৃশ্য থেকে পিলপিল করে এসে ঘিরে ফেলল অভয়কে। সারাদিনের কথা ভুলে গেল সে। দিনের সেই প্রসন্নতা, গতকাল রাত্রের নিজের পাশবিক আচরণের অনুশোচনা, নিমির ভালবাসার নেশায় মশগুল হতে চাওয়ার বাসনা হারিয়ে গেছে কোথায়। তার ভিতরের সেই অন্ধ বিকৃত পশুটা জাগছে আবার।
একটি খেলা-ই জানে নিমি। পশুকে খুঁচিয়ে, জাগিয়ে ভোলা। হয়তো, অভয়কে নিরঙ্কুশ পাওয়ার জন্য, এইটিই তার ভূমিকা। কারণ অভয়কে নিয়ে তার প্রাণে সংশয় ও সন্দেহের বিষ ঢুকেছে।
নিমির প্রাণে এ সংশয় ধরিয়ে দিয়েছে ভামিনী প্রথম থেকেই। সেই সংশয় থেকে নিঃসংশয় হওয়ার এইটি কষ্টিপাথর নিমির। এই কষ্টিপাথরে ঘষে ঘষে পরখ করছে সে অভয়কে। এই বিচিত্র কষ্টিপাথরের পরখ এমনি প্রতিশোধেরই মূর্তি ধরে আসে। আগুন নয়, সাপ নয়, এ যে মানুষের রক্ত ও মন নিয়ে খেলা, এই ভয়ংকর কথাটা জানে না নিমি। আগুন, সাপ সবই ভয়ংকর, কিন্তু মানুষের রক্ত ও মন তার চেয়েও ভয়ংকর। তার দাহ্য শক্তি এবং বিষক্রিয়া আরও বেশি।
না-জেনে, নিজের মনের পুরোপুরি পাওনাগণ্ডা আদায়ের লোভে, এই ভয়ংকর প্রতিশোধের লীলাখেলা খেলছে নিমি।
অভয় জীবনকে সহজ ভাবে নিতে গিয়ে, ধাক্কা খেয়ে অসহজ হচ্ছে। সে রাগছে, ফুঁসছে, জ্বলছে। সারাদিন ধরে, যেটাকে সে মিটে গেছে বলে মনে করেছিল, এখন দেখছে, আসল আগুন উসকে ওঠার আগে, এ শুধু ধোঁয়ার কুণ্ডলী। নিজেকে তার অভিশপ্ত, শরাহত পশু বলে মনে হচ্ছে। এর যেন শেষ নেই, এ মিটবে না বুঝি কোনওদিন।
গ্রামে জারজ ক্রীতদাসের জীবনে এ রকম আঁকাবাঁকা ঘোরপ্যাঁচ কিছু ছিল না। দুটি খেতে পাওয়া বড় কঠিন ছিল। সেই কঠিনতার প্রাত্যহিক অবসানে, ঘৃণা কিংবা ভালর আবেগে দুটো গান বেঁধে ও গেয়ে দিন চলার মতো সরল প্রাণ ছটফট করে মরতে লাগল এই বেড়াজালে।
সেখানে সরকারি বাবুরা মানুষ গুনতে এসে, তার নামের পাশে লিখেছিল ভূমিহীন কৃষক। এখন সে যন্ত্রের অন্ধিসন্ধি শিখছে, সে মিস্তিরি। জীবন যখন নতুন পথে শক্ত পা ফেলে এগিয়ে চলছে, তখনই এ গণ্ডগোল। তার মনের, শরীরের মধ্যে যে একটি দানবীয় শক্তি আছে, সেই শক্তি দাপাদাপি করছে, মাথা খুঁড়ছে।
কারণ সে ভালবেসেছে। আর ভালবাসাটা ফাঁদের মতো জড়িয়ে মারছে তাকে। তাই তার সহজ প্রাণে প্রথম প্রতিক্রিয়া শুধু পশুরই রূপ ধরেছে। বোধহয় এটাও জীবনের ধর্ম।
কিন্তু রাত বাড়ছে, ঝিঁঝির ডাক প্রখর হচ্ছে, বড় রাস্তার গাড়ি যাতায়াতের শব্দ কমছে, মানুষের কোলাহল চাপা পড়ে যাচ্ছে ঘরে ঘরে, তবু নিমির সখী-আলাপ শেষ হয় না। ঘর থেকে বেরিয়ে যাবার সংকল্প নিতে পারে না অভয়। শুয়ে থাকার যন্ত্রণা ও অপমান সহ্য হয় না। অন্ধ জোঁকের মতো সে যেন ক্রমেই এলোপাথাড়ি অর্থহীন ভাবনায় রক্তলোলুপ হয়ে উঠতে থাকে।
হাসির শব্দ কমে গেছে নিমির। হয়তো ময়না নেই, সে একলাই অন্ধকারে দাঁড়িয়ে আছে আর হাসছে এই ঘরের দিকে তাকিয়ে।
পুকুরের উত্তর পশ্চিমের ঘাটে জল ঘাঁটার শব্দ পাওয়া যাচ্ছে। ওটা বারোবাসর পাড়ার ঘাট—সেই ছুঁচিবাই মেয়েটা বোধহয় এল চান করতে। যত রাত্রিই হোক, দেহ-পণ্য সেরে, রোজ না নাইলে নাকি ওর চলে না। তারপর নাকি আবার ঠাকুর পুজোও করে আর প্রসাদ খেয়ে শোয়।
অভয়ের মন যখন ঘৃণায় ও রাগে জ্বলতে জ্বলতেও ক্লান্ত হয়ে এসেছে, সেই সময় এসে নিমি ঢুকল ঘরে।
অভয়ের বুকের মধ্যে যেন কাড়ানাকাড়া বাজতে লাগল। সে শান্ত করতে চায় নিজেকে। শান্ত করতে চায়, ভালবাসতে চায়, হাসতে চায়। সারা রাত নিমিকে বুকের কাছে নিয়ে নতুন নতুন গান বাঁধতে চায় সে।
নিমি ঘটি থেকে জল খেতে খেতে একবার আড়চোখে দেখল অভয়ের আড়ষ্ট শরীর। বলল, বাতিটা নিভিয়ে শুতে কী হয়েছিল? মিছিমিছি তেল পুড়ছে।
অভয় না উঠেই বলল, তুমি আসবে, তাই।
নিমি বিছানায় উঠে বসল। কিন্তু অভয়ের চোখের দিকে তাকালে বোধহয় আর মুখ খুলত না। বলল, তারপর পিরিতের খুড়ি কী বলল আজ দুপুরে?
–কিচ্ছু না।
কিছুটি না?
বিদ্রূপ ঘনাল আবার ঠোঁটের বাঁকে। বলল, শুধু কয়েক ঢোক মাল খাইয়ে ছেড়ে দিলে? একবার সুবলির কাছেও নিয়ে যেতে চাইল না? নিদেন পেয়ারের সাতকেলে ভাসুর পোকে নিয়ে
মুখ ফিরিয়ে স্তব্ধ হল নিমি। দেখল, তার গা ঘেঁষে দাঁড়িয়েছে মোষের মতো কালো মূর্তি। চোখ রক্তবর্ণ, ধৰ্ধক্ করে জ্বলছে। কালকেও ঠিক এমনি মূর্তিই দেখেছিল নিমি। কিন্তু তার মধ্যে অনেকখানি বিহ্বলতা ছিল। আজ সে বিহ্বলতা নেই, প্রচণ্ড ঘৃণার তরল আগুন যেন গলে পড়ছে চোখ থেকে। কালকেও ভয় পেয়েছিল নিমি, আজকে তার চেয়ে বেশি ভয় তার বুকের মধ্যে শিউরে উঠতে লাগল। তবু সে বাঁকা হাসি ধরে রাখতে চাইল তাম্বুলরঞ্জিত লাল ঠোঁটে। বলল, এ আবার কী?
অভয় যেন দম বন্ধ করে বলল, কীসের কী?
–এই থেটারি ঢং?
–থেটারি ঢং?
বলছে অভয় আর দেখছে নিমিকে। ঘৃণা হচ্ছে তার। নিমির পানপাতার ছাঁচকাটা সুন্দর মুখ। কটা মুখ, হিমানী পাউডার মাথা, লাল টকটকে ঠোঁট, একটু স্কুল ফুলো ফুলো। ঘৃণা করছে, তবু তীব্র পিপাসা অনুভব করছে ওই ঠোঁটের জন্য। ঘৃণা করছে, নিমির উঁচু নিচু নিটুট পুষ্ট শরীরকে। তবু কানা রক্ত দহে পড়ে পাক খাচ্ছে, পশুশক্তি নিস্পিষ্ট করতে চাইছে এই শরীর।
নিমির ভয়, তবু বিদ্রূপ হেসেই বলল, একে থেটারি ঢং বলে না তো আর কী বলে?
অভয় বলল, তাই বুঝি? তবে বলো, শুনি আর কী বলবে?
নিমিও যেন শক্ত হতে চাইল। বলল, আবার কি? ওই ছিনাল খুড়ির বাড়িতে
কী?
–হ্যাঁ, ওখেনে আর ভাসুর-পো-গিরি করতে যাওয়া চলবে না।
কথা শেষ হবার আগেই, নিমির মনে হল, প্রচণ্ড একটা ভারী কিছু ঠাস্ করে পড়ল তার মুখের ওপর। সে চিৎকার করে উঠতে গেল, কিন্তু আরও, আরও ভারী কিছু তাকে যেন নিমেষে তল করে দিল। খাস রুদ্ধ হয়ে এল তার। চোখ ফেটে জল এল, তবু কি এক বিচিত্র সুখ-স্বপ্নের মধ্যে হারিয়ে যেতে লাগল সে।
তারপর যখন সংবিৎ ফিরে এল অভয়ের, সে কালকেরই মতো আবার দেখল, ঘুমের কোলে ঢলে পড়ছে নিমি। অথচ, অভয়ের মনে হল, তার বুক থেকে কী একটা কঠিন বস্তু ঠেলে উঠে আসছে। চাইছে। চোখ দুটি ঝাপসা হয়ে আসছে যেন। মনে হল, সে হয়তো চিৎকার করে উঠবে। চিৎকার। করে ডাকবে, হে ভগবান, ভগবান!
কিন্তু দু হাতে মুখ চেপে ধরল সে। তীব্র ধিক্কারে নিজেকে সে বিভীষিকার মতো ঘৃণা করছে। নিজেকে পাপী মনে হচ্ছে। একটা ভয়ংকর দুঃস্বপ্ন যেন নিজেকে তার নরকের প্রেতের মতো মনে হচ্ছে।
তার পুরানো জীবনে সে সারাদিন মাঠে কাজ করেছে তবু খেতে পায়নি। দারুণ ক্ষুধায় সে ঘৃণা করেছে, অভিশাপ দিয়েছে। যখন সহ্য হয়নি, তখন পালিয়ে গেছে গ্রাম ছেড়ে শহরে! কুলির কাজ করেছে, গান বাজনা শুনেছে, গাড়িঘোড়া দেখেছে, আবার ফিরে এসেছে গ্রামে। এই যাওয়া আসার মাঝখানে দেখেছে সে, সংসারে অনেক দুঃখ। মানুষ বড় দুঃখী। সে হাসে, কাঁদে। কিন্তু জীবনের কোথায় কতগুলি অ-দেখা বেড়া ঘিরে রেখেছে মানুষকে। মানুষ মুক্তি চায়।
মুক্তি, মুক্তি! এই কথা মনে হতেই, কথা তার আপনি যুগিয়ে উঠেছে মুখে। সে গান বেঁধে ফেলেছে। মুক্তির সেই অর্থ তার অস্পষ্ট, দুর্বোধ্য।
দুঃখকে অভয় ভয় করেনি। করতে নেই, করলে বাঁচা যায় না। কিন্তু একি জীবন? নিমি তাকে দুঃখ দেয়। কিন্তু সে কেন নির্দয় হয়? জানোয়ার হয় কেন সে? সাঁতরা কবিয়ালকে মেরে প্রাণে তার দুঃখ থাকে না। নিমির মার-খাওয়া ফুলে-ওঠা রক্ত-জমা নীল ঠোঁট দেখে বুক তার ফেটে যায় কেন তবে? এখনও যে জল জমে আছে নিমির চোখের কোণে। নিজের বিবাহিতা স্ত্রীকে ধর্ষণ। করেছে সে। মনের এই ভয়াবহ বেড়াজাল থেকে মুক্তি চায় অভয়। মুক্তি চায়, তাই ক্ষমা চাইবার। জন্য দু হাত বাড়িয়ে সে নিমিকে ধরে ডাক দেয়, নিমি, নিমি।
নিমি চোখের পাতা খোলে। গাঢ় রক্তাভ ঘুমন্ত আচ্ছন্ন দৃষ্টি।
অভয় আবার ডাকে, নিমি।
এ মেয়ে, সে মেয়েই নয় যেন। বলে, কী?
অভয় বলে, বড় অন্যায় হয়ে গেছে ভাই।
এবার যেন নিমির চোখে দৃষ্টি ফিরে এল। পরমুহূর্তেই আবার ঘুমে ঢলে পড়ে বলল, ছাড়ো। রাত করে আদিখ্যেতা আমার ভাল লাগে না।
আবার ঘুমিয়ে পড়ল নিমি। অভয় তার একটি ঘুমন্ত শিথিল হাত নিজের হাতে নিয়ে, চুপ করে বসে রইল অন্ধকারে। এই গভীর অন্ধকারের ওপারে কী আছে, কে জানে।
.
০৩.
কিন্তু কম আর বেশি, জীবন একই ধারায় বয়ে চলল। হয়তো নিমির কথার হুল কমে, প্রতিদিনের জীবনে বিদ্রূপ ও উত্তেজনা চাপা পড়ে যায় অনেক। কিন্তু চরিত্র বদলায় না সহজে।
অভয় হয়তো প্রতিদিনই রুদ্র হয়ে ওঠে না, ভয়ংকর মূর্তি ধারণ করে না। কিন্তু সে দেখল, জীবনের পথ বড় বাঁকা। তার সাধ কখনও পুরোপুরি মেটে না। পিপাসা মেটে না কখনও আকণ্ঠ ভাবে। জীবনে শুধু বাধা, বাধা। ঘরে, কারখানায়, মনের মধ্যে কত রকমের বাধা। নদীর টানা স্রোতে হঠাৎ ঘূর্ণির মতো।
কতদিন কারখানার ছুটির শেষে, সন্ধ্যাবেলায় গঙ্গার পারে, মধ্যরাত্রে উঠোনে দাঁড়িয়ে বিশ্বসংসারের সঙ্গে একলা একলা কথা বলতে চায় সে। মনের মধ্যে আবোল তাবোল কথা আসে। তাকেই সুর করে বলে। গ্রামে থাকতেও, এ সংসারের নিষ্ঠুরতায় এমন একলা একলা অনেক কথা সুর করে বলেছে। যত বলা যায়, ততই যেন বুকের রন্ধ্রে জমা বিষবাষ্প উপে যায়, হালকা হয়। সব কিছু সহজ হয়ে আসে। সহজ ভাবেই মনে হয়, মন গুণে ধন, দেয় কোন জন? এ তো কোনওদিনই। ভরবে না, কোনওদিন না।
ভামিনী খুড়ির কাছেও সে ঠিকই যায়। পথে পড়লে সুবালার সঙ্গেও কথা বলে। যদিও সুবালার ঘরে যায় না, গান করে না। তবু সুবালা যখন তার গানের প্রশংসা করে, তখন তার মনে একটি যুগপৎ ব্যথা ও আনন্দের ঢেউ খেলে যায়। ঠিক আগেরই মতো। যদিও নিমি আছে, নিমির মন। আছে এবং মনে মনে একটি পরাজয় বোধে সে জ্বলে, বিদ্রূপ করে, তবু অভয় ঠিক তার নিজের মতোই চলে। নিমির কাছে নিমির মতো করে সঁপে দিতে পারে না। নিমি তার নিজে থেকে যতটুকু দেয় ভালবেসে কিংবা ঘৃণা করে, ততটুকু নিয়েই অবিচলিত থাকতে চেষ্টা করে।
মন নিজের কাছে যে-জায়গাটায় মাথা কুটে মরে, যেখানে সে দু হাত বাড়িয়ে আছে বাকিটুকুর জন্যে সেখানকার হাহাকার চাপা পড়ে থাকে নিজের কাছেই।
কেবল অনাথ খুড়ো তার জীবনটাকে মাঝে মাঝে কষে নাড়া দেয়। কারখানার প্রতিদিনের জীবনে সে যত বেশি লিপ্ত হয়, অনাথ খুড়োর সঙ্গে যতই কথা বলে, ততই এক নতুন দিগন্ত ভেসে ওঠে তার চোখে। তার জন্ম, তার সুদীর্ঘ জীবনের সব ভার, বেদনা ও অপমান যেন একটা বিরাট পাথর নড়ে ওঠার মতো টলমল করে ওঠে।
পাড়া ঘরে এ কথা কারুরই অজানা রইল না, নিমির সঙ্গে অভয়ের মিশ খায়নি। নানান জনে। নানান রকম তার ব্যাখ্যা করলে।
কেউ বললে, ডাগর মেয়ে, পাকা ঝিকুট। কোনও রাশ ছিল না। এখন ও মেয়ে এত সহজে বাগ মানবে কেন? কেউ কেউ বিশুর সঙ্গে নিমিকে জড়িয়েও অনেক কথা বললে। বিশুর বউ হয়তো কিছু মনে করত না। নিমির হাবভাব দেখে, তার সন্দেহ দৃঢ় হল, তবে বুঝি শিকড় অনেক গভীরে। তাই সেও তাল দিলে সকলের সঙ্গে।
আর মানুষের মন এমনি বিচিত্র, যে মুহূর্তে সকলেই জানল, সুবালাকে নিয়েই নাকি নিমির যত জ্বলুনি, সেই মুহূর্ত থেকে তাদের পবিত্র কর্তব্য হয়ে দাঁড়াল–অভয়কে সুবালার দরজায় পাহারা দেওয়া। কিন্তু সেখানে ঘটনা বলে কিছু নেই। কারণ, অভয় সুবালার কাছে যায় না।
না-ই বা গেল। অমুকে নাকি দেখেছে অভয়কে সুবলির কাছে যেতে, পোহর ভর বসে বসে রঙ্গ রস করতে নাকি দেখেছে। অমুক শব্দটার সবচেয়ে বড় সুবিধে, তার অস্তিত্বের কোনও প্রয়োজন হয় না। অমুকের স্থান নেই, কাল নেই, পাত্র হিসেবে সে ব্রহ্মের মতো সর্বত্র বিরাজিত। অমুকের পাখায় চড়ে, অমুকের মুখ দিয়ে মানুষ সত্যি মিথ্যে সব কথাই বলতে পারে, সব রকম রটনা করতে পারে। তার কোনও প্রমাণপত্রের দরকার হয় না। আইন অমুকের নাগাল পায় না কখনও।
এই অমুক মানুষের মনের বিচিত্র এক কথাশিল্পী। কল্পনায় তার জুড়ি মেলা ভার, কথার আঁটসাট বাঁধুনিতে সাহিত্য সম্রাট হার মানে।
সেই অমুকের দেখা নানান কাহিনী নানানখানা হয়ে আলোচিত হয়। উদ্দেশ্যটা, নিমির কানে কথাগুলি তুলে দেওয়া।
নিমি বিশ্বাস করে না, অবিশ্বাসও করে না। সংশয়েই জ্বলে মরে।
কারণ, বিকেল পাঁচটায় যখন কারখানার ছুটির বাঁশি বাজে, তার কিছুক্ষণ আগে থেকেই, ঘড়ি না দেখেও নিমির মন আনচান করে। তারপর যখন বাঁশি বাজে, তখন সে নানান অছিলায় বাইরে উঁকিঝুঁকি মারে। উঠোন ঝাঁট দিতে দিতে, চুল বাঁধতে বাঁধতে রাস্তার দিকে চোখ রাখে। পুকুরে গা ধুতে গিয়েও চোখ রাখে রাস্তার দিকে। তখন চোখে পড়ে, পাড়ার লোক, যারা কারখানায় কাজ করে, তারা ফিরে আসছে একে একে।
আইবুড়ো কালের তার প্রেমের ছেড়া সুতো জোড়া লাগাবার জন্যে বিশুর এই সময়টুকুই একমাত্র হাতে থাকে। কারণ সেও জানে, অভয় এখন বাড়ি ফিরবে না। নিমি এখন একলা। শৈলবালার সঙ্গে দেখা করবার ছল করে, বাড়িতে আসে সে।
নিমি হয়তো তখন গা ধোয়ার শেষে, শুধু সায়া ব্লাউজ পরেই, ঘরের দরজায় নিশ্চিন্তে বসে আলতা পরে পায়ে। ধোয়া মুখ ঘষে, হিমানী মাখে। চাঁপা ফুলের সুবাসিত কুমকুমের টিপ দেয় কপালে। দিতে গিয়ে চমকে ওঠে উঠোনের ঝাঁপ খোলার শব্দে।
বিশু জিজ্ঞেস করে, মাসি আছে?
অর্থাৎ শৈলবালা। নিমি উদাস বেশবাস সামলায় না। খুব সহজ ভাবেই জবাব দেয়, না।
মিথ্যে নয়, একদিন এই বিশুর সঙ্গে প্রেম হয়েছিল নিমির। তখন বিশুকে ভালও লাগত। আসরে যাত্রা করার সময় বিশু যে রকম ঢং-এ পার্ট বলে, সেই ঢং-এ প্রেমের কথা বলত। শুনতে ভাল লাগত নিমির। বিশুর কাছে তখন নিজেকে সঁপে দিয়ে খুশি হত। আরও প্রতিদ্বন্দ্বিনী ছিল নিমির। কিন্তু নিমি বিশুর একেশ্বরী ছিল।
এখন আর বিশুকে ভাল লাগে না। শুধু ভাল লাগে না নয়, কেমন যেন ঘৃণাও হয়। বিশুর বউ ছেলেমেয়ে থাকা সত্ত্বেও নিমির ভাল লেগেছিল তাকে। কারণ বিশু ভালবাসতে জানত। তার আবেগ ছিল। নিমির ছায়া দেখলে, চকিত হত। চোখ মুখের ভাব যেত বদলে। আর নিমির জন্য বিশু যেন সকলের মাথায় পা দিয়ে দাঁড়াতে পারত।
কিন্তু যে অভয়কে নিয়ে নিমির এত অশান্তি, সেই অভয়ের সামনে বিশুকে এখন যেন নিষ্প্রভ লাগে। পুরুষ যে শুধুই পুরুষ নয়, মানুষ হিসেবে তাদের মধ্যে অনেক তারতম্য। সেই কথাটি প্রথম অনুভব করছে অভয় বিশুকে দিয়ে। মানুষ হিসেবে বিশু যেন ছোট। তার বুক আর তেমন উদ্ধত মনে হয় না। যাত্রার সং বলেই মনে হয় এখন। চোখের চাউনির আবেগে শুধু একটি স্বার্থপর। লোভ দেখা যায়। নিমিকে হারাবার ব্যথা নেই বিশুর মুখে, শুধু ক্ষুব্ধ আফশোস। এ বিশু এখন। লুকিয়ে আসে, মাথা নিচু করে। সুযোগ বুঝে, পকেটে হাত দিয়ে, পকেট কেটে কিছু হাতিয়ে নেবার। মতলবে যেন তার হাত নিশপিশ করে।
তবু, পুরনো প্রেমের কথা একেবারে চট করে ভোলা যায় না। বিশুকে মুখের ওপর কোনও কথা বলে না নিমি।
শুধু বিশু ভেবে পায় না, নিমি এমন নির্বিকার হল কেমন করে। একদিনের অধিকার নিয়ে, এখন তাই তার রাগ হয়। সে রাগটুকু নিমি টের পায়, তাতে তার ঘৃণা যেন আরও বাড়ে। বিশুও তাই চিরকালের ভীরু আর হতাশ পুরুষের মতো নিজের মনে মনে বাণী দেয়, মেয়েমানুষকে বিশ্বাস করতে নেই।
শৈলবালা নেই জেনেও বিশুর ফিরে যাবার তাড়া থাকে না। দাঁড়িয়ে সে পা ঘষটায়। মনের রাগ ঘৃণা হয়ে ওঠে, আর সেটুকুও বিশু চাপতে পারে না ঠিকমতো। বলে, কেমন আছ নিমি?
আয়নায় মুখ দেখতে দেখতেই জবাব দেয় নিমি, মরতে বাকি আছে।
কিন্তু বিশু বুঝতে পারে, মরার বাসনায় নিমি নিশ্চয়ই সাজতে বসেনি। সে শুধু তাকিয়ে থাকে। কথা জোগায় না মুখে।
কথা বললে তবু ভাল লাগে। কিন্তু লোভ ও রাগ নিয়ে শুধু এমন নীরবে চেয়ে থাকা দেখে নিমিরও রাগ হয়। বলে, এখন যাও। মা গেছে পাড়ায় কোথায়। পরে এসো।
বিশু বলে, এসেই বা লাভ কী?
নিমি বলে, লোকসান দিতে এসো না তালে?
অভয়কে নিয়ে নিমির প্রাণের জ্বলুনিতে বিশু দুঃখ পায় না বরং রাগে এবং বিদ্রুপে তার মুখ কুৎসিত হয়ে ওঠে। বলে, এদিকে তো শুনছি, গায়ক অন্য জায়গায় টোপ ফেলছে।
নিমিরও চোখ দপিয়ে ওঠে। বলে, তাই বুঝি তুমি পুরনো চার ঘেঁটে দেখতে এসেছ? তবে এই মুরাদে আর হবে না। তোমাকেও চিনে নেওয়া হয়েছে।
-সত্যি?
–নয় তো?
কী চিনলি?
–চিনলুম আবার কি? দেখলুম, নিমির জন্যে তোমার পেরান পুড়ছে। তবে জেনে রেখো, আমি তোমার ফাউয়ের মাছ নই।
কথাগুলি যত তীক্ষ্ণ, সুর অবশ্য তেমন তীব্র নয়।
বিশু চলে যায়।
এ রকম কথা কাটাকাটি প্রায়ই হয়। বিশু যেটা বোঝে না, সেটা হল, যে জিনিস না হলে মেয়েমানুষই হোক আর পুরুষ মানুষই হোক, তার মন পাওয়া যায় না, সে জিনিস সে কখনও নিমিকে দেয়নি। তাই আজ কারুর জন্যেই কারুর বাজে না। একজনের থাকে শুধু লোভ আর বিদ্বেষ। আর একজনের মনের মতো না পাওয়ার জ্বালা ও সুহৃদহীন জীবন। যে সুহৃদ হবার কথা ছিল একমাত্র বিশুরই।
কিন্তু নিমির প্রতীক্ষার মধ্যে সংশয়ের আগুনই শুধু জ্বেলে দিয়ে যায় বিশু। তবু নিমি শাড়ি পরে ঝঝকে পিতলের কলসি নিয়ে রাস্তার ধারের জলকলে যায়। একটু অন্ধকার হলে জল আনতে যাওয়াই নিমির অভ্যাস। কিন্তু তর সয় না। জল ভরার ছল করে, রাস্তায় দাঁড়িয়ে প্রতিটি মানুষের। মুখ আড় চোখে লক্ষ করে।
চেনা অচেনা অনেক মানুষ আসে। অভয় আসে না।
রোজ রোজ না হলেও, সন্ধ্যার ঘোর ঘোর অন্ধকারে, মাথায় ঘোমটা টেনে নিমি মালিপাড়ার মধ্যেও ঢুকে যায়। অভয় আসছে কি না সেটুকুই শুধু নয়, সুবালার দোরগোড়ায় যদি একদিনও আবিষ্কার করা যায় অভয়কে।
অভয় আজকাল অনেক দেরি করে বাড়ি ফেরে। সত্যি মিথ্যে নানান রকম শোনা যায়। অভয় কোথায় যায়, কোথায় সময় কাটায়, তার সঠিক সংবাদ নিমি পায় না। অভয় নিজেও সে কথা বলে না নিমিকে। যদিও এখন প্রতিদিনের বিবাদের সূত্রপাত, কথাবন্ধ, উপোস দেওয়া ব্যাপারগুলি এই বাড়ি ফেরার ঘটনা দিয়েই শুরু হয়।
কিন্তু এই উপদ্রবে অভয় নির্বিকার থাকবার চেষ্টা করে। মহাভারত, রামায়ণ, তালাচাবির কারিগরী, নানা রকমের বই ছাড়াও, আরও অনেক বই আজকাল নিয়ে আসে অভয়। নিমি সে সব বইয়ের নাম জানে না, পড়তেও পারে না। তাদের সমাজে ও পরিবেশে বই মুখে দিয়ে বসে থাকার এমন অনাসৃষ্টি মানুষ ও কাণ্ড সে কখনও দেখেনি। তাই বইগুলির প্রতি তার অসীম ঘৃণা। প্রায় প্রত্যক্ষ সতীনের মতো। পাড়ায় পুরুষেরা যাত্রা করে, বই পড়ে পড়ে পাট বলে দেবার জন্য একজন লেখাপড়া জানা লোক আসে। লোকে তাকে বলে মাস্টের। কিন্তু এই অসুর-সমাজে অভয়ের এ কেমন ধারা প্রহ্লাদ-পনা? জজ-ম্যাজিস্টর হবার মুরোদ নিশ্চয়ই নেই। তবে? বইগুলিতে বোধহয় যাদু শেখার কথা লেখা আছে। নয়তো গুনিনের মন্তর-তন্তর তুক-ফুক বশীকরণের ব্যাখ্যা আছে নিশ্চয়। আর ও সব যারা শেখে, তারা যে কী চরিত্রের মানুষ হয়, সে কথাও নিমি জানে।
কিন্তু কাকে বশীকরণ করতে চায় অভয়, কাকে ওষুধ করতে চায়?
বইগুলি আছড়ে ফেললেও, মনের ঝাল মেটাবার জন্য ছিঁড়ে টুকরো টুকরো করতে সাহস হয় না নিমির। আর বইগুলির কথা সারাদিন তার মনে থাকে না। অভয় রাত্রি জেগে বিড়বিড় করে বানান। করে করে যখন পড়ে, নিমির দিকে ফিরেও তাকায় না, তখন নিমির রাগ হয়।
নিমির সঙ্গে কি শুধু একটি-ই মাত্র সম্পর্ক? শুধু একটি ধর্ম পালন করলেই কি সব ফুরিয়ে যায়? তার পরেও কি এ ঘরে নিমির অস্তিত্ব থাকে না?
নিমি দু চোখ ভরে ঘৃণা নিয়ে, বই ও তার পাঠকের দিকে তাকায়।
নিমির ঘুম আসে না।
হ্যারিকেনের আলো যতই আড়াল করুক, অভয় যতই অন্ধকার করে দিক নিমির দিকে, তার ঘুম আসে না। যতক্ষণ পর্যন্ত বই বন্ধ না করে ততক্ষণ পর্যন্ত জেগে থাকে সে। নিঃশব্দে নয়, সশব্দেই জেগে থাকে। কথা নয়, কথার চেয়েও তীব্র কতকগুলি শব্দ আছে। চরিত্র ও পরিবেশ অনুযায়ী সেই শব্দগুলি আশ্চর্য রকম কার্যকরী।
থেকে থেকে নিমি হঠাৎ এক একটা দীর্ঘ হুঁ দিয়ে ওঠে। যার মধ্যে অনেক না বলা বিদ্রূপ ও বিরক্তি ওঠে ফুটে। কখনও কখনও তার সহসা ককানি শুনে মনে হয়, কী কষ্ট যেন হচ্ছে নিমির। সে যেন কাঁদছে, ছটফট করছে।
আবার কখনও কখনও নিঃশব্দে অভয়ের দিকে তাকিয়ে থাকতে থাকতে আকাশ-পাতাল ভাবতে থাকে। ভেবে ভেবে যেন কূল-কিনারা পায় না।
কূল-কিনারা পায় না বলেই, তার নিজের দিকে নৈতিক সমর্থনের অভাব হয়ে পড়ে। চোখের সামনে দেখা দেয় অভয়ের ঘনিষ্ঠ বন্ধুবান্ধবেরা, যারা প্রায়ই এ বাড়িতে যাতায়াত করে। অনাথ মিস্ত্রি তাদের মধ্যে একজন, যাকে সকলে ভালবাসে, ভক্তিও করে।
সেই অনাথ অভয়ের নামে অজ্ঞান। অভয়ের ভাল বাখানে পঞ্চমুখ। মন্দ বাখানে রা নেই।
কিন্তু অনাথদের সঙ্গে নিমিদের মিল কোথায়। অনাথের নামের সঙ্গে ভয় মিশিয়ে আছে। জেল খাটতে, গুলি খেতে যার ভয় নেই, সে অনাথ। যার চার পাশে, অদৃশ্য ওতপাতা বাঘের মতো পুলিশি ত্রাস বিরাজ করছে, সে হল অভয়ের গুরু। যে অনাথ ওই এক কাজে বউ ছেলে মেয়ে সব হারিয়েছে। যে মানুষ আগে কোনও বাধা রাখেনি, পিছনে রাখেনি কোনও টান।
সুবালার কম্পিত কুহকী মায়ায় যত সর্বনাশের ভয় নিমির, অনাথের সঙ্গে ঘোরাফেরায় তার চেয়ে কোনও অংশে কম ভয় নয় তার।
ভালবাসার কী বিড়ম্বনা নিমির। ভয় তাকে কখনও ছেড়ে যায় না। অকূল ভাবনায় তার ছোট মনটিতে যে কত উদ্বেগ ভরে ওঠে, সংসারে সে কথাটা কেউ জানে না। জানতে চায় না। নিমিরও যে বড় দিশেহারা লাগে নিজেকে, চোখ মেলে সেটুকু দেখবার সময় নেই কারুর। চোখও নেই।
এ সব কথা ভেবে, নিমিরও যে কান্না উথলে ওঠে, তা কেউ শুনতে পায় না।
.
০৪.
অভয়ও টের পায়, নিমি ঘুমোয় না। মিথ্যে নয়, নিমির নানান রকম শব্দগুলি তার মনোযোগের ব্যাঘাত করে। মিথ্যে নয়, বইগুলির সঙ্গে অনাথ খুড়োর চাক্ষুষ যোগাযোগ আছে।
কিন্তু প্রথমে প্রথমে নিমি যেমন করে অভয়ের মনকে কুলুপকাটি এঁটে, যখন খুশি ভোলা বন্ধ করতে পারত, আজ আর তা পারে না। নতুন নতুন বিস্ময়ের দরজা তার চোখের সামনে খুলে দেবার যাদুটা শিখিয়ে দিয়েছে অনাথ। সেই বিচিত্রের মাঝে, নিমির ঢোকবার কোনও দরজা নেই।
অভয়ের চেয়ে অনাথ কিছু বেশি পণ্ডিত নয়। কিন্তু অভিজ্ঞতা আছে। রামায়ণ, মহাভারত, ব্রহ্মবৈবর্তপুরাণ, কারিগরী শিক্ষা ছাড়াও, মজুরি ও পুঁজি নামে বইয়ের কপালে মাথা কোটে অভয়। বইটি তাকে অনাথই দিয়েছে। বানান করে করে অভয় যেটুকু উদ্ধার করে, বাক্য হিসেবে সেটুকু পড়ার মতো হয়। কিন্তু মানে বুঝতে গিয়ে গুরু শিষ্যের প্রায় একই দশা। সহজ হিসেবের এত যে গরমিল, কে জানত। টিপসই দিয়ে হপ্তা নেবার বেলায়, কোনওদিন মনে হয় না, এই মজুরির সঙ্গে, সমুদ্রের মতো অতল রহস্যময় পুঁজির কোনও যোগসাজস আছে, তার সঙ্গে আছে আরও ভারী ভারী কথা। উৎপাদন পণ্য ক্রয় ও বিক্রয় সমাজ ব্যবস্থা ধন বণ্টন ইত্যাদি কথাগুলি বানান করে পড়ে অভয়ের নিজেরই মনে হয়, বাঁদরের মুঠিতে যেন কেউ মুক্তো ভরে দিয়েছে। আড়ষ্ট জিহ্বার কোলে, কতগুলি অর্থহীন শব্দ প্রলাপের মতো।
তবু, কুয়াশা ঢাকা দিগন্তের মতো কী একটি অস্পষ্ট আলোকের রেখা যেন চিকচিক করে ওঠে অভয়ের চোখের সামনে। তার কোনও স্পষ্ট মূর্তি নেই। তার দীপ্ত হাসি ও প্রখর তাপ ফুটে ওঠে না মেঘ-চাপা দিকচক্রবালে। রক্তাভ সুগোল অবয়ব নিয়ে তার রথ হয়তো দেখা যায় না।
কিন্তু সে আছে। অনেক কুয়াশা ও মেঘের আড়ালে সে যেমন আছেই আছে, তেমনি অর্থহীন অস্পষ্ট কঠিন কথাগুলির মধ্যেও অনাবিষ্কৃত মানে যেন ঠাহর করা যায়। শুধু বোঝা যায় না।
অভয়ের তাই সব কিছুতেই বড় বিস্ময়। গান গেয়ে সে যেমন বলে, এক থেকে ডাইনে গেলে, শত সহস্র অযুতে কোটিতে তুমি যেতে পারো। কিন্তু বাঁয়ে? এককে কোটিতে নিয়ে যাওয়া যায়। বাঁয়ে যে অসীম ও অনন্ত বিন্দু, তার হদিস কোথায়?
তখন মনে হয়, সবই ওর জটিল ও কঠিন।
অনাথ বলে, অত কথার খোলস না হয় না ভাঙতে পারলুম। জীবনটার দিকে তাকিয়ে দেখো না কেন? ওই প্যাঁচানো পাকানো কুচুটে কথাগুলোনের মানে জলের মতন সহজ হয়ে রয়েছে সবখানে।
কেমন?
জীবনটা। অবিচার আর অনাচারের ছড়াছড়ি। ঘরে যাও, ঘরে, পথে যাও, পথে ; সবখানে। খাওয়া, পরা, বাস, যেদিকে চোখ দেবে, বড় বড় সব কথার মানে একেবারে সাফ।
অভয়ের তখন মনে হয়, তাও তো বটে!
তবে? এই অবিচার আর অনাচারটাকে জগত ভরে চালাবার জন্যে অনেক বড় বড় মাথা খাটানো হয়েছে। সেই মাথা খাটানোচালাকিটা, আর একজন মাথা খাটিয়ে বইয়ে লিখেছে। বুদ্ধি দিয়ে না বুঝলেও, মন দিয়ে বোঝা যায়। চোখ মেলে দেখা যায়।
তবু বইয়ের বুকে মাথা কুটে মরে অভয়। যদিও বই তার কাছে পাথরের সামিল। কী যেন আছে, কী যেন নিঃশব্দে বলছে সেই পাথর। সেই কথাগুলি শুনতে চায় সে। কিন্তু সেখানে সমাজের কথা আছে। সমাজের কথা জানতে গেলে, ইতিহাস আছে। ইতিহাস জানতে গিয়ে একটা কঠিন দুর্বোধ্য মস্ত গল্পের মতো মনে হয়। আশ্চর্য অদ্ভুত গল্প। অভয়ের সামনে নানান পোশাক-পরিচ্ছদ পরা, নানান ধরনের মানুষের মূর্তি ভেসে ওঠে। বিচিত্র সব কল্পনায় পেয়ে বসে তাকে। সে যেন ইতিহাসকে দেখতে পায়। কিন্তু তাকে বুঝতে পারে না।
তবু মনের একটি জায়গা কখনও ভরতে চায় না। সেখানে শুধু নিমির কঠিন মুখ ও বিদ্রূপ চাহনি।
মানুষের অনেক সাধ। নিজেকে ছাড়িয়ে যাবারও তার বড় সাধ। বুঝি সাধনাও।
মাঝে মাঝে ছোটখাটো কারণে এই আড়ষ্ট জটিলতা কেটে যায়।
ইতিমধ্যে পাড়ার যাত্রার দল যাত্রা করেছে। অভয় বিবেক সেজে গান করেছে। বিশু ছাড়া –সুখ্যাতি করেছে সবাই। রতন ঠাকুর, যাত্রা গানের কেলাবের মাস্টার। সে বলেছে, এতদিনে একটা খাঁটি বিবেক পাওয়া গেছে দলে। একা এই বিবেক দিয়ে এখন কলকাতা ঘুরে আসা যায়।
যাত্রার আসর শেষ হয়ে গেছে, কিন্তু গানের পালা শেষ হয়নি। এ বাড়ি ও বাড়ি পাড়ায় চায়ের দোকানে কারখানায় আরও অনেকবার গাইতে হয়েছে। পাড়ার ছোট ছোট ছেলেমেয়েদের মুখে মুখে বিবেকের গান।
বাজারের মাছের কারবারি গান শুনে মেডেল দিয়েছে। রুপোর জল লাগানো লোহা নয়। এক ভরি ওজনের খাঁটি রুপোর মেডেল। লাল সিলকের ফিতেয় বাঁধা নিজে ঝুলিয়ে দিয়েছে বুকে।
মালিপাড়ারই বারোয়ারি তলায় যাত্রা হয়েছে। নিমি গিয়েছিল। পাড়ার মেয়েরা কেউ বাকি ছিল না। নিমি দেখেছিল সুবালাও এসেছে।
মাছের কারবারি শরত দাস যখন মেডেল দেয়, তখন নিমির দিকে কেউ তাকিয়ে দেখেনি। তার দুই চোখে যেন খুশির বাতি জ্বালিয়ে দিয়েছিল কেউ। আশেপাশের মেয়েদের চাউনির জ্বালায় মুখখানিকে গম্ভীর করে, মাথা নিচু করে রেখেছিল।
কিন্তু মেয়েদের আসরের মধ্যে, খিলখিল হাসি ও নির্লজ্জ হাততালি শুনে, চমকে দেখেছিল নিমি, সুবালা। সুবালার পাশে বসে, গিরিবালা সিগারেট টানছিল। সে বলেছিল, এই ঠুড়ি হাততালি দিচ্ছিস কেন লো মুখপুড়ি? মুখপোড়া মিনসেরা যে সব এদিকে তাকে রয়েছে।
সুবালা বলেছিল, থাকগে। লোকটা মাইরি জবর গায় গিরিদিদি।
এই পর্যন্তই এসেছিল নিমির কানে। তারপরেই চোখাচোখি হয়েছিল গিরিবালার সঙ্গে। চোখাচোখি না হলে গিরিবালা যে কথাটি বলত, সেটা তার মুখেই চাপা পড়ে গিয়েছিল। গিরিবালা বলতে চেয়েছিল সুবালাকে, জবর গানের গাইয়ে তো তোর ঘরের গাইয়ে।
তাতেও বোধহয় আপত্তি ছিল না নিমির। সে দেখছিল সুবালার অপলক চোখের আর পলক পড়ছে না অভয়ের ওপর থেকে। যতই দেখছিল ততই নিমির মুখের সব আলোটুকু আসরের বিজলি আলোও ধরে রাখতে পারেনি। খুশির দীপ্তি নিভে গিয়েছিল একটু একটু করে। একটু একটু করে, স্বামীর জন্যে সব অহঙ্কার উবে গিয়েছিল।
দলের মধ্যে বিশু ডেকে কথা বলেনি। ঘরে নিমি মুখ ফুটে বলেনি কিছু আগে। অভয়ই জিজ্ঞেস করেছে। হেসে অনেক আশা নিয়ে জিজ্ঞেস করেছে, বিবেকের গান কেমন লাগল?
নিমি জবাব দিয়েছে, যার ভাল লেগেছে, সে তো আসরে দাঁড়িয়েই হাততালি মেরেছে। শুনতে পাওনি?
-না তো।
–তবে তোমার কপাল মন্দ। রাত পোহালে যেয়ো তার কাছে। বুকের কাছে দাঁড়িয়ে শুনিয়ে দেবেখনি।
এর বেশি আর বলতে হয়নি। বুঝতে বাকিও থাকেনি অভয়ের।
তবু, কয়েকটা দিন যেন তার জীবনের বন্ধ দরজা খুলে গিয়েছিল। যেই ঝোঁকের মাথাতেই অনাথ খুড়ো ধরে বসল তাকে। ধরল এমন বেকায়দায়, একেবারে সভার মধ্যখানে। কারখানার মজুরদের সভা। হাজার হাজার লোক। তার ওপরে লোক এসেছেন কলকাতা থেকে বক্তৃতা দেবার জন্যে। সকলে উঠে দাঁড়িয়ে, হাততালি দিয়ে তাঁদের সম্মান জানায়।
অনাথ খুডোরও সেখানে খুব মান। যন্ত্রের চোঙাটার কাছে দাঁড়িয়ে, অনাথ খুড়ো বেমালুম চেঁচিয়ে বলে দিল, আমাদের রিপেয়ারিং ডিপার্টের কবিয়াল অভয়চরণ আজ গান গাইবেন। নিজের তৈরি গান।
অভয় থ। রিপেয়ারিং-এর মিস্ত্রিরা হাততালি দিয়ে চিৎকার করে উঠল। জনাকয়েক প্রায় পাঁজাকোলা করে তুলে দিয়ে গেল তাকে যন্ত্রটার সামনে।
অত বড় ষণ্ডার মতো মানুষটা অভয়। যন্ত্রটার সামনে দাঁড়িয়ে মনে হল, সে বুঝি চিৎকার করে কেঁদে উঠবে। এ কী করলে খুড়ো?
অনাথ বলল, ঠিক করেছি। প্যাঁচার মতো দিন রাত্তির থম্ ধরে বসে থাকলেই হবে? লোকে তোমাকে আমার স্যাকরেদ বলে। ও সবে আমার লোভ নেই। তোমাকে বক্তিমে দিতে হবে না, কিন্তু তোমার মধ্যে মাল যা আছে, তা ছাড়তে হবে। নে, আরম্ভ কর।
অভয় আবার বলল অসহায় ভাবে, কী আরম্ভ করব অনাথখুড়ো, বলে দাও।
অনাথ বলল, তা আমি কী জানি।
কলকাতা থেকে যাঁরা এসেছেন, তাঁদের একজন বললেন, আপনি যা পারেন, তাই গেয়ে দিন একখানা।
কিন্তু সভার চিৎকার থামছে না।
অভয় গিয়ে দাঁড়াল সকলের সামনে। মাইকের স্পিকার পড়ে আছে তার বুকের কাছে। সে আসর বোঝে, বাসর বোঝে, কিন্তু এ রকম সভায় সে কোনও দিন দাঁড়ায়নি। এ রকম সভায় যে-সব। গান হয়ে থাকে, তাও সে জানে না।
অভয় যেন পাথর হয়ে রইল। চিৎকার বাড়তে লাগল। ইতিমধ্যে একজন এসে, মাইকের স্পিকারটা তুলে দিয়ে গেল তার মুখের সামনে।
অনাথ বলল, ধর, ধরে ফ্যাল খুড়ো।
অভয় শব্দ তুলে অবাক হয়ে গেল। মাঠের চারিদিকে তার গলা। সহসা তার নজরে পড়ে গেল হরি মিস্ত্রিকে। তার হাতের কাজের গুরু। চেঁচিয়ে বলল, কী গাইব?
শুনে সবাই হেসে মরে গেল।
হরি চেঁচিয়ে বলল, সেই সেইটা, যত ময়লা গাদা…
অভয় চোখ বুজে চিৎকার করে উঠল, আমি গান গাইতে পারি না। আমাকে মাফ করেন সকলে।
কয়েক মুহূর্ত সকলেই নীরব। পর মুহূর্তেই হাসি ও চিকারের একটা ধুম পড়ে গেল।
অনাথের চোখে কোনওদিন তার প্রতি রাগ বা বিরক্তি দেখেনি অভয়। আজ চোখাচোখি করবার সাহস পর্যন্ত হল না তার। সে শুধু দেখল, তাকে ধাক্কা দিয়ে সরিয়ে, অনাথ চিৎকার করে বলছে, বন্ধুগণ, আমরা আমাদের সভা শুরু করছি। জলালউদ্দীন তার আগে আপনাদের একখানি গান গেয়ে শোনাবে।
অভয় লজ্জায় ও অপমানে তাড়াতাড়ি নেমে এল মঞ্চ থেকে। তারপরে ভিড়ের মধ্যে কোথায় অদৃশ্য হয়ে গেল, কেউ ফিরেও দেখল না!
অভয় মনে করেছিল, তার অসহায় দুরবস্থা বুঝে, অনাথ খুড়ো আবার তার সঙ্গে হেসে কথা বলবে। ডেকে নেবে কাছে। পিঠে চাপড় মেরে হাসবে হা-হা করে।
কিন্তু তা হল না। কারখানায় গিয়ে অভয় যখন দাঁড়াল অনাথের কাছে, সে প্রথমে ফিরে তাকায়নি। তারপরে বলেছে, যা, নিজের কাজ দেখগে যা।
অভয় বলেছে, অন্যায় হয়ে গেছে খুড়ো।
অনাথ ধমক দিয়েছে, থাক, আর খুড়ো খুড়ো করতে হবে না। খুড়ো ডাকলে তার মান রাখতে হয়।
অভয় বলেছে বোকা বোকা করুণ মুখে, তা আমি কি তোমার মান রাখি না?
অনাথ মুখ ভেংচে বলেছে, রাখো বইকী। একশো গণ্ডা লোকের সামনে খুড়োকে মিথ্যুক করে দিয়েছিস, বলেছিস গান গাইতে পারি না। মান রেখেছিস বইকী। ও সব বর্ধমানি ন্যাকামো করিস না, যা কাজে যা।
অভয় বর্ধমানের ছেলে। অনাথের ভাষায় সেই জন্য অভয়ের ন্যাকামো বর্ধমানি ন্যাকামো হয়েছে।
অভয় বলেছে মুখ চুন করে, তা কী করব বলল। লাজ-লজ্জা ভয় বলে জিনিস তো থাকে। আমি বে-ওপায় হয়ে বলে ফেলে দিয়েছি।
অনাথ খিঁচিয়ে উঠেছে, তবে আর কি, আমার মাথা কিনেছিস। কেন, এত লাজ-লজ্জা ভয় কীসের? শরীলটা তো এ্যাত্তখানি। কাছা নেই পাছায়।
অনাথ খুড়োর খোঁচা বড় তীক্ষ্ণ। জ্বালাটা লেগেছে অভয়ের। বলেছে, একটা জানান টানান দেয়া নেই। বেমক্কা খাড়া করে দিলে অতগুলান লোকের সামনে। তা কী করব আমি?
এর পরে অনাথের আক্রমণ আর একটু কড়া হয়ে উঠেছে। বলেছে, হ্যাঁ, মস্ত গাইয়ে তুমি। দশ দিন আগে তোমাকে পত্তর দিয়ে নেমন্তন্ন করতে লাগবে, আপনি আজ্ঞে করে নিয়ে আসতে হবে, তবে না! যা ভাগ এখন।
আর কথা বলতে পারেনি অভয়। গানের খোটা বড় খোটা। অভয়ের মানে লেগে গিয়েছে। কষ্টও হয়েছে প্রাণে। তা বলে এত কথা, এমন কথা বলবে খুড়ো? বড় বড় ঠ্যাং ফেলে সে নিজের ডিপার্টে চলে এসেছে। কারুর সঙ্গে ভাল করে কথাও বলেনি।
দু একজন ঠাট্টা ইয়ার্কি করতে গিয়ে, অভয়ের গরম মেজাজ দেখে, আর মুখ খারাপ শুনে অবাক হয়ে গিয়েছে। মেজাজ গরমটা যদিও বা মানতে পেরেছিল সবাই, অভয়ের মুখ খারাপ করা শুনে সবাই থ। আর মজাও পেয়েছে। তার মুখ খারাপ শোনার জন্যেও উস্কে দিয়েছে অনেকে।
শেষে মনের কথাটা বলেছে অভয় হরি মিস্ত্রির কাছে।
হরি মিস্তিরি ফোগলা দাঁতে, গোঁফ ফুলিয়ে হেসেই বাঁচে না। বলেছে, অনাথ রাগ করেছে তোমার পরে, তাতে আবার তুমি মন খারাপ করেছ?
অভয় বড় যে কিটিয়ে কিটিয়ে বলেছে সে।
অনাথের নাম নেয়নি অভয়।
হরি মিস্তিরি যেন ভারী মজা পেয়েছে। বলেছে, আরে ধুর! অনাথের রাগ, তাও আবার তোমার পরে। ওটা রাগ নয়-রে খুড়ো, রাগ নয়। তোর ওপরে অভিমান হয়েছে।
–অভিমান করে, অমন অপমান করলে?
–হ্যাঁরে। তোকে যে বড় ভালবাসে গো। অনাথের সত্যিকারের রাগ কি ওরকম নাকি? আরে বাবা ও সত্যি সত্যি রাগ করলে, মিলের ম্যানেজার ওপরশিয়ের সায়েব পর্যন্ত পেরমাদ গোনে না? সে তো আর যেমন তেমন রাগ নয়। মহাদেবের মতন?
–মহাদেবের মতন?
–হ্যাঁ। গেল ছেচল্লিশ সালে সেও রাগ দেখেছিলাম আমরা। অনাথের এক শাকরেদ, ব্যাচাকে পিটিয়ে মেরে ফেলেছিল মিলের দারোয়ানেরা। তখন কলকাতায়ও খুব গুলিগোলা চলছিল। অনাথ কারখানার বাইরে খাড়া হয়ে আমাদের ডাক দিলে। বললে, সব বেইরে এসো। আমরা সব বেইরে এলুম। এসে দেখলুম, অনাথ নয়, আগুনের শিস। সেই আগুন আমাদের গায়েও লাগল। অনাথ বললে, দারোয়ানেরা লেবার অফিসারের চর। শলা-পরামর্শ ওখেনেই হয়েছে। লেবার অফিসারটাকে আমরা ছারখার করে ফেলব। মেরে ফেলব অফিসারটাকে। আর দারোয়ানদের কেটে টুকরো টুকরো করে ফেলে দেব গঙ্গায়।
–তাই হল?
–তক্ষুনি। আমরাও রেগে গেছলুম। অনাথের কথা শোনা মাত্তর লেবার অফিসটাকে একেবারে ভেঙে ফেললুম আমরা। কিন্তু লেবার অফিসার পালিয়ে গেছল আগেই। মার খেয়ে মরেছিল শুধু শুধু বাবুরা। দারোয়ানরা সারা তল্লাটে ছিল না। অনাথ আমাদের বললে, সায়েবদের কুটি ঘিরে ফেল! ঘিরে ফেললুম। মেমসায়েবরা চেঁচামেচি চিৎকার জুড়ে দিলে। অনাথ বললে, কুটি তল্লাশি করে দ্যাখ, দারোয়ানরা কোথায় আছে। আমরা তল্লাশি করলুম। পেলুম না কাউকে। ম্যানেজার সায়েব থরথর করে কাঁপছিল। শালার পাতলুম খারাপ হয়ে যাবার দাখিল। অনাথ বললে ম্যানেজারকে, দারোয়ানদের বার করে দাও, নইলে তোমার কারখানা তুলে ফেলে দেব গঙ্গার জলে। ম্যানেজারের মুখ চুন। তবু অনাথের কাছে এসে বললে, অনাথ আমি ইংরাজের বাচ্চা, ঝুট কথা কভি বোলে না! দারোয়ানের খবর আমার জানা নেই। তা অনাথ কুটির ওই চকচকে মেঝেয় থুথু করে থুথু ফেলে বললে, থুক দিই তোমার মতো ইংরাজের বাচ্চাকে। অনাথের মতো আমরাও রেগে গেছলুম। আমরাও থুথু ফেলেছিলুম। অনাথ বললে, ঝুটার কারবারি আবার বড়াই দেখাচ্ছিস। কোনও কথা শুনব না। ব্যাচার খুনিদের চাই। তখন একে একে সব সায়েবরা এল। এসে বললে, ইমানসে বলছি, আমরা জানি না। দারোয়ানরা ভাগ গয়া। কথা দিচ্ছি, সমস্ত দারোয়ানের নোকরি খতম। তাদের আমরা আর ত্রিসীমানায় আসতে দেব না। আমরা ব্যাচার মড়া নিয়ে মিছিল বার করলুম। ও জায়গার সমস্ত কারখানার হরতাল হয়ে গেল। আর যত কারখানা ছিল, সব কারখানার দারোয়ানেরা একেবারে মুল্লুক। কিছুদিন দারোয়ান বলে কেউ ছিল না। কিন্তু মাসখানেক বাদেই, সেই পেরথম পুলিশ চুরি করে নে গেল অনাথকে।
চুরি করে?
–হাঁ, চুরি করে রাত দুটোয় চুপিচুপি এসে নে গেছল। নইলে যে হল্লা হয়ে যেত, ধরে নিয়ে যেতে পারত না। তা অনাথকে ধরে নে গেল, আমরা ভয় পেয়ে গেলুম। আমরা চুপসে গেলুম, ঠিক শেয়ালের মতন। পুলিশ যেন আমাদের সাহসটাও চুরি করে নে গেল। বাংলা দেশের তাবৎ চটকল আমাদের মিলকে বলে, লড়িয়ে মিল। কেন? না লড়াই আমরা শুরু করি আগে। এই তোমার শস্তা র‍্যাশান বললো, মাগগিভাতা বলো, আর ছুটি বলো, আমরা আগে রব তুলেছি। আমরা। রব তুলেছি কার কথায়? অনাথ। অনাথের কথায়। অবিশ্যি অনাথেরও গুরু আছে। সে সব গুরুরা সব লেখাপড়া জানা মস্ত দিগগজ। তারাও খুব জেল খাটে। কিন্তু সত্যিকারের দুঃখী হল। অনাথ। নিজের জন্যে সে কিছুটি রাখেনি। আমরাও বেইমান। অনাথ দু দুবার জেল খেটেছে। আমরা তার বউ বাচ্চাকে খাওয়াতে পারিনি। রোগে ডাক্তার দেখাতে পারিনি। সব মরে গেছে। শুধু তাই? তার গুরু যাঁরা, সেই সব দিগগজদের সঙ্গে মতান্তর হয়ে গেল অনাথের। তাঁনারা বললেন, সাতচল্লিশ সালে আমরা স্বাধীনতা পাইনিকো। অনাথ বলল, হ্যাঁ পেয়েছি। গরমেন্টটা আমাদের গরমেন্ট। হুঁ, কথার ওপরে কথা? অনাথকে দিলে দল থেকে তাড়িয়ে। আর বলে দিলে, অনাথ লোক খারাপ, দালাল। সেই যে শক্ খেলা, আজো তার ঘা শুকোল না। বউ ছেলে-মেয়ে ঘর, সব গেছে! এখন একেবারে ন্যাংটা। তবে, দলের লোকেরা আবার ডেকে নে গেছে। অনাথকে। বলেছে, তোমার কথাও সত্যি অনাথ। গরমেন্টটা এ দেশের স্বাধীন গরমেন্ট। তখন অনাথ বললে, হাঁ, স্বাধীন গরমেন্ট, কিন্তুন বড়লোকের গরমেন্ট। কেন বললে? না, দেশের দিকে তাকিয়ে দ্যাখো। অনাথের ওই এক কথা। যা বলবে, দেশের দিকে তাকিয়ে বলো।
বলতে বলতে হরি মিস্তিরির বুড়ো চোখ দুটি আচ্ছন্ন হয়ে গিয়েছে। আপন মনে বলেছে, কিন্তু আর তেমন করে কথা বলে না অনাথ। জানিনেকে আবার কবে ও রেগে উঠবে। ও তো পাগল।
বলে ফোঁস করে দীর্ঘশ্বাস ফেলেছে।
অভয়ের সামনে অর্থহীন অথচ বিস্মিত চোখের সামনে ভেসেছে অনাথের মুখখানি। বলেছে, আবার কোনওদিন রাগবে?
হরি বলেছে, তা জানিনেকো। দুবার তিনবার রেগেছে অনাথ। তা সব জিনিসের তো একটা সময় আছে। আবার যখন সময় আসবে, তখন রাগবে। কিন্তু তখন হয়তো আমি আর সমসারে থাকব নাকো।
অভয়ের মনটা ছাঁৎ ছাঁৎ করে উঠেছে। বলেছে, কেন? থাকবে না কেন?
হরি ফোগলা দাঁতে হেসে বলেছে, জন্মালে মরতে হবে না? কিন্তু অনাথের কাছে যে কথাগুলোন শুনেছি, মরবার কালে সেই কথা মনে হবে। আর ওর মুখখানিও মনে পড়বে।
–কোন কথা খুড়ো?
হরি মিস্তিরির বুড়ো মুখের লোলরেখা টান টান হয়ে উঠেছে। চোখ দুটি উঠেছে চিকচিকিয়ে। বলেছে ফিসফিস করে, ওই যে, সেই কথা গো। সব সময় যা বলে পাগলাটা, আমরা একদিন ভাল ভাবে মানুষের মতো বাঁচব। সকলে সমান হয়ে যাবে সমসারে।
বহুবার শোনা কথাটা হরি মিস্তিরির চোখে ও কপালের প্রায় শতাব্দীর সর্পিল রেখায় এখনও বিস্ময় জাগায়। বলে, কী আশ্চর্য কথা! অনাথ বললে যে অবিশ্বেস করতে পারিনেকো। আর কদ্দিন বা বাঁচব। ছেলে লাতিরা রইল, তারা দেখবে। মাথার ওপরে ভগবান তো রয়েছেন। একদিন নিশ্চয় অনাথের কথাটা ফলবে।
এক কথায় কত কথা উঠে গিয়েছে। রাগারাগির কথা ভুলেই গিয়েছে অভয়। অনাথেরই গুরুগিরিতে শেখা জীবনতত্ত্বের কথাগুলি যেন নতুন গুরুত্ব নিয়ে দেখা দিল তার সামনে। নতুন করে যেন পরিচয় পাওয়া গেল অনাথ খুড়োর।
কিন্তু তবু অভয় থেকে যেতে পারল না অনাথের কাছে। রাগ করে বা মান করে নয়। অনাথ। যদি নিজের থেকে ডেকে না নেয় কাছে–তবে অভয় যায় কেমন করে?
.
০৫.
তিন দিন পরে বাজারের মহাজন শরত দাস এসে ধরল অভয়কে। সঙ্গে সুরীনের ওকালতি। অভয়কে বাজারে গাইতে হবে।
যে কোনও বৃহস্পতিবারে পূর্ণিমা পড়লে, বাজারে বারোয়ারি গান বাজনা কিছু না কিছু হয়ই। কোজাগরি লক্ষ্মী পুজোয় সবচেয়ে বেশি গানবাজনার আসর বসে। কয়েকদিন ধরে যাত্রা, কবিগান, কীর্তন চলে। কয়েক বছর ধরে টাকা খরচ করে, কলকাতার রেকর্ড-রেডিয়োর গাইয়েদেরও আনা হচ্ছে। সেইটাই রেওয়াজ দাঁড়িয়েছে আজকাল।
অভয় রাজি হল না প্রথমে। মন ভাল নেই। কে শুনবে তার গান? অনাথ খুড়ো তো আসবে না। মুখ ফুটে সে কথা বলল না অভয়।
সুরীন কাকুতি মিনতি করল। শৈলবালাও পীড়াপীড়ি করল জামাইকে। একলা শরত দাস নয়। বাজারের আরও আরও মহাজনরা এসে ধরল। তারা কোনও কথা শুনবে না। জামাই কবিয়ালের কেরামতিটা তারা একবার দেখতে চায়।
ভামিনী খুড়িও পুকুরঘাট থেকে চেঁচিয়ে দিব্যি দিলে অভয়কে। না গাইলে খুড়ি বড় দুঃখ পাবে। শৈলবালার বাড়িতে সে আসবে না, তাই ঘাট থেকেই বলতে হল তাকে।
নিমি তো মুখ ফুটে কখনও কিছু বলবে না। তার ইচ্ছা অনিচ্ছা বোঝবার উপায় নেই।
কিন্তু শুধু যে অভয়ের মনটাই খারাপ তা নয়। ভয়ও তো আছে। কতটুকু সে জানে। কোন সাহসে দাঁড়াবে আসরে? প্রথমবারের অভিজ্ঞতা বড় তিক্ত। এই দূর দেশে সে রকম দুর্ঘটনার সম্ভাবনা কম।
কিন্তু প্রতিপক্ষ বয়স্ক, অভিজ্ঞ ঘাগি লোচন ঘোষ। নামে ডাকে যার গগন ফাটে। কলকাতার রেডিয়োতে লোচন কবি গান করে। আলাপ পরিচয় আছে অভয়ের সঙ্গে। প্রথম পরিচয় পেয়ে, অভয় পায়ে হাত দিয়ে প্রণাম করেছিল লোচন ঘোষকে। গুণে নয়, চেহারায়ও পায়ে হাত দেবার মতো মানুষ। ছোটখাট মানুষটি। মুখখানি এই বুড়ো বয়সেও ছেলেমানুষের মতো। আর সাজতে পারে ভাল। লুটনো কোঁচা, সাদা ধবধবে আদ্দির পাঞ্জাবি, ঘাড় অবধি বড় বড় চুল। যদিও মাঝখানে এখন টাক পড়ে গিয়েছে। আর চোখ দুটিতে সব সময়েই হাসি। একটু অস্বস্তি হয় হাসি দেখে। যেন সবটাই ঠাট্টা, সবটাই শ্লেষ। দুটি মুদিখানা আছে নিজের। বসতবাটি আছে ভাল। আর কায়স্থ সমাজে সম্মানও আছে। কবিগান ছাড়াও, আর একটি গুণ, ভাল পাথোয়াজ বাজাতে পারে।
এ অঞ্চলে লোচন ঘোষের জমাটি-প্রতিপক্ষ সুবালাদের বাড়িওয়ালী রাজুবালা দাসী। আগে আগে রাজু-লোচনের লড়াই যেমন উপভোগ করেছে লোকে, তেমনি আবার দুজনের পিরিত নিয়েও কম কথা হয়নি। আসরে দুজনে ঘোর শত্রু। অন্দরে গলাগলি। সেইটিই লোকের ভাল লাগত।
রাজু-লোচন আলাদা আলাদা কবিয়ালের সঙ্গে গাইলে, সে আসর জমত না। এ অঞ্চলের লোকেরা উঠে চলে যেত। বলত, এ আসর মরা। প্রাণ নেই।
জোয়ার আসে। ভাঁটা যায়। একদিন জোয়ার এসেছিল। এখন ভাঁটা যাচ্ছে। সেদিনকার যৌবন আর নেই। কালের পা দাগ ফেলেছে তাতে। শুধু গায়ক গায়িকার নয়। সেই সব। শ্রোতাদের যৌবন গতায়ু। রাজু এখন গান ছেড়ে দিয়েছে। লোচনও সচরাচর গায় না। মাসে দু মাসে রেডিয়োতে কবি গায়। পাখোয়াজ বাজাবার আমন্ত্রণ পায় কখনও কখনও।
সেই লোচন ঘোষের সঙ্গে গান করা কি চাট্টিখানি কথা?
কিন্তু বাতাসের আগে খবর গেল কারখানায়। হরি মিস্তিরিরা সবাই উৎসাহ দিলে। শুধু অনাথ কিছু বললে না। কিন্তু এতগুলি লোকের কথা ঠেলাই বা যায় কেমন করে?
সুরীনকে বলল অভয়, ঘোষ মশায়ের সঙ্গে গাইতে আমার সাহসে কুলোয় না খুড়ো।
সুরীন গায়ে হাত বুলিয়ে বলল, মন্দ হলেও তোমার মান যাবে না বাবা। ঘোষ অনেক বড়। এখানে হারলে তোমার লজ্জার কিছু নেই। কেউ তোমাকে দুয়ো দেবে না।
.
আসর বসল।
পাড়াগাঁ নয়। মফস্বল শহরের বাজার। বিজলিবাতি ঝলমলিয়ে উঠল আসরে। বাজারের আসরে ভদ্রলোকদের আগমন কমই হয়। দোকানি ফড়ে পাইকের মহাজনদের ভিড়। আর মালিপাড়ার গেরস্থ, আধাগেরস্থ, দেহোপজীবিনীরা দল বেঁধে আসবেই। বারোবাসর-পাড়ার। মেয়েমানুষদের শহরের অন্য আসরে যাবার সুযোগ নেই, যেতেও চায় না কেউ। বাজারের আসরটা তাদের নিজেদের হয়ে গিয়েছে। বরং তারা না থাকলে বাজারের আসর জমে না।
তবে ভদ্রপাড়ার মেয়েমানুষেরাই শুধু আসে না। পুরুষেরা কামাই দেয় না।
লোচনের হাসি হাসি মুখের দিকে তাকিয়ে অভয়ের বুকের মধ্যে টিপ টিপ করতে লাগল। কোনওরকমে পায়ে হাত দিয়ে প্রণাম করল সে লোচনকে।
লোচন চুপিচুপি বলল অভয়কে, মনে জোর আছে তা হলে বলো?
অভয় চমকে উঠে বলল, আজ্ঞে কেন?
লোচন বলল, মনে বল না থাকে তো চুপচাপ বসে থাকতে গো। নমস্কার করতে আসতে কি?
অভয় বলল, আজ্ঞে আপনি গুরুজন, গুণী।
লোচন তেমনি নিঃশব্দে হাসল মিটিমিটি। মনটা দমে যেতে লাগল অভয়ের।
অভয় মার্কিন কাপড়ের পাঞ্জাবি পরেছে। মিলের ধোয়া ধুতি পরেছে কোঁচা দিয়ে। কিন্তু মিলের ধূতি কখনও তার পায়ের পাতা ছাড়িয়ে নীচে নামে না। কারণ কুলোয় না। গলায় একখানি চাদর জড়িয়েছে। একটু বেশি নীল হয়ে গেছে চাদরখানি। বাড়িতে কাঁচা নীল দেওয়া হয়েছে, তাই।
লোচনের লুটনো কোঁচা আর আদ্দির গিলে করা পাঞ্জাবির কাছে ও সব চোখেই পড়ে না। তার ওপরে সোনার বোতামের চকচকানি।
মেয়েদের বসবার জায়গায়, রাজুবালা সকলের আগে বসেছে। চির-সধবার বেশ রাজুদের। বৈধব্য তাদের কপালে লেখা নেই। লালপাড় শাড়ির ওপরে, মুগার পাতলা চাদর জড়িয়ে, কপালে সিঁদুর পরে বেশ ঘরোয়ানা হয়ে এসেছে।
লোচন ঘোষ গিয়ে যখন তার কাছে দাঁড়াল, বয়স্কদের সকলের চোখ গিয়ে পড়ল সেদিকে। স্বপ্ন নেমে এল সকলের চোখে। আর একবার তারা তাদের হারানো যৌবনকে প্রত্যক্ষ করছে।
লোচন বলল, দ্যাখো দিখিনি কী কাণ্ড। এই বুড়ো বয়সেও রেহাই পেলুম না।
রাজু তার চিরপ্রতিদ্বন্দ্বীর প্রতি, বয়সের গাঢ় ছায়া-ভরা চোখ দুটি দিয়ে তাকিয়ে হাসল। বলল, ভালই তো! তোমার যে বড় সৌভাগ্য ঘোষ মশায়।
লোচন বলল, আর কি সেদিন আছে রাজু। ছোকরার কাছে হেরে গিয়ে আমার মাথা হেঁট হবে।
রাজু অবিশ্বাসের হাসি হাসল দাঁতহীন ঠোঁটে। অপাঙ্গে তাকিয়ে চিরকালের সেই স্নেহ মুখে ঝামটা না দিয়ে পারল না, নাও আর আদিখ্যেতা কোরো না বাপু।
অর্থাৎ লোচনের পরাজয় যে কোনওকালেই সম্ভব নয় তা জানে রাজু। কারণ ঘোষের কপালে সে দুভোগ কোনও দিনই ঘটেনি।
রাজু আবার বলল, ছোঁড়াটার গলা ভাল। এদিকে লড়বে কেমন, বলতে পারিনে। কোনওদিন তো আসরে নামেনি।
কথাটা যেন কেমন? সান্ত্বনা দিচ্ছে লোচন ঘোষকে? লোচন তাকাল রাজু বুড়ির চোখের দিকে।
লোচনের চাউনির অর্থ বুঝে রাজু বলল, আহা! অমন তাকিয়ে আছ কেন!
অভয়ও এল রাজুর সামনে। অভয়কে দেখে, রাজুবালার দু চোখে ঈর্ষা ফুটে উঠল। ভাঁজ-পড়া ঠোঁটে দেখা দিল বিদ্রূপ।
অভয় বলল, আশীবাদ করো গো মাসি।
রাজু বলল, তাই করছি। ঘোষের কাছে হারলেও তোমার সেটা জয় হবে, মনে রেখো।
যেন অভয়ের পরাজয় চায় রাজু। লোচনের সঙ্গে লড়াই যে আজ তার সঙ্গে লড়াইয়েরই সামিল।
মেয়েদের আসরে সুবালা ছিল একদিকে। তাদের বারোবাসরপাড়ার দলের সঙ্গে। মালিপাড়ার গেরস্থ দলের সঙ্গে, নিমি আর একদিকে।
সুবালা ডেকে বলল অভয়কে, এই, এই যে গো?
সুবালার দিকে চোখ তুলতে গিয়ে, অভয় অনুভব করল তার সর্বাঙ্গে নিমির তীক্ষ্ণ দৃষ্টি বিঁধেছে।
সুবালা বলল, লড়াই যা হবে তা তো বুঝতেই পারছি। সেই সাতকেলে রামায়ণ আর মহাভারত শোনাবে দুজনে। ঘেন্না ধরে গেছে শুনে শুনে। একটু ভাল পদ বানিয়ো। শুনে যেন ভাল লাগে।
কথাটা লোচনের কানে যেতে সে একটু অবাক হয়ে তাকাল সুবালার দিকে। অভয় জবাব দিল, সাতকাল গেলে আর এককাল থাকবে। তারপরেই বলল হরি হরি।
সবাই হেসে উঠল।
অভয় ঘুরে গিয়ে দাঁড়াল নিমিদের সামনে। না, নিমির মুখে রাগের ছাপ পড়েনি।
তবে খুব খুশি-খুশিও নয়। বিশুর বউ বলল, হারলে পাড়ায় ঢুকতে দেব না কিন্তু।
তারপরেই ঢাকে কাঠি পড়ল। কাঁসি তাল দিল, কাঁই নাঁই কাঁই নাই।
শরত দাস এসে ফুলের মালা পরিয়ে দিল আগে লোচনকে। পরে অভয়কে।
আসর বেশ জমে উঠেছে।
লোচন দেবদেবীর পরে গুরুর বন্দনা করল। তারপর হাত জোড় করে, সকলের দিকে তাকিয়ে গাইল লোচন,
অনেক দিন পরে
বাজারের চত্বরে
গাইতে এলুম কবি গান ॥
(বন্ধুরা মাপ করিবেন)
হেসে উঠে গাইল,
সঙ্গে গাইবেন অভয়
তিনি দিয়েছেন অভয়
রাখিবেন লোচনের মান ॥
(বন্ধুরা মাপ করিবেন)
ঠাট্টাচ্ছলে আরও খানিকটা ভনিতা করে, আসর জমিয়ে নিল লোচন। অভয় মাথা নিচু করে, ডান পায়ের বুড়ো আঙুলের নখ খুটছে।
লোচন হঠাৎ একবার কোমর ঘোরাল, আর শব্দ করল একটা জোরে। ঢুলিও ওস্তাদ। হাত দিয়ে ঢোলকের বাঁ দিকে এমন ডলা দিয়েছে, প্রায় লোচনেরই গলার স্বরের মতো একটা আওয়াজ করে উঠল।
লোচন গাইল।
ভাই সাতকেলে নয় চিরকেলে
 রামায়ণ আর মহাভারত পেলে
এখনও বুকে ধরে রাখি।
(বন্ধুরা মাপ করিবেন)
সুবালার ভ্রূ কুঁচকে উঠল। তাকে চিমটি কাটল গিরিবালা।–মর মুখপুড়ি, আর বলতে যাবি?
নিমিও হাসল ঠোঁট উলটে। অভয়ও হাসল ঘাড় দুলিয়ে। লোচন গেয়ে চলেছে,
আমাদের বাপ ঠাকুরের পরিচয়
 রামায়ণ মহাভারতের কয়
আদি ইতিহাসের কোথাও নাই বাকি।
 (বন্ধুরা মাপ করিবেন)।
পূরাণ ছাড়া নতুন নাই।
জবাব দিয়ো হে অভয় ভাই
 কোন ভগবতী স্বামী থাকতে চির বিধবা।
(ধুয়া)
দিতি ও অদিতি কথা
 বিনতার কহ বার্তা
কী যাতনায় চিতা জ্বেলে মরেন দেবী অম্বা।
(ধুয়া)
লোচনের প্রশ্নাবলীতে সবাই বিস্মিত। এই চিরকালের শোনা কথাগুলি লোকে বারে বারে ভুলে যায়, আবার শুনলে নতুন করে অবাক হয়। সকলেরই চোখ গিয়ে পড়ছে বারে বারে অভয়ের ওপর।
অভয় নত মস্তক। পাথরের মতো স্তব্ধ।
লোচন একে একে পনেরোটি প্রশ্নের পর, শেষ প্রশ্ন করল,
অসুরো ঠাকুরো শুক্র
 কার কাছে হলেন টুকরো
কাহার যৌবন বীজ ধারণ করিলেন।
লোচনের শেষ প্রশ্নে হরিধ্বনি দিয়ে উঠল সকলে। হরিধ্বনির সঙ্গে একটা খুশির আমেজও ছিল। ভাষায় না হলেও লোচনের ভঙ্গির মধ্যে ছিল একটি রহস্যময় মাদকতা। একটি বিশেষ ভঙ্গি। যা দেখে মনে হয়, এখনও আসল তূণে টান পড়েনি। আসল তীর ছোঁড়া হয়নি। যে তীর আসল রসের পাত্রকে বিদ্ধ করবে। আর রস জরজর হয়ে সবাই হল্লা করে উঠবে।
বিদায় নেবার আগে, গানে গানে বলল লোচন, অভয় যেন সবিস্তারে সব কথার জবাব দেয়। সভার লোকজন যেন সব পরিষ্কার বুঝতে পারে।
ঢোলক বাজল ডুডুম ডুম। আসর দেখলে বোঝা যায়, লোচনের পক্ষে তোক বেশি। আসর ভরে তারই মহিমা।
সুরীন বিড়ি খেতেও ভুলে গিয়েছে। লোচনের কাছে হারলেও হার নয় বটে অভয়ের। তবু সে হাঁ করে চেয়ে আছে নত-মাথা অভয়ের দিকে। ভামিনীর মন আরও খারাপ। অভয়ের ভাব-সাব দেখে, আসর ছেড়ে পালাতে ইচ্ছে করছে তার।
সবচেয়ে বিচিত্র নিমির মনের অবস্থা। অভয় জিতুক, এই আশায় বুক ভরে উঠতে চায়। কিন্তু আর একটা মন বললে, অভয় পরাজিত হোক, অহঙ্কার মরুক একটু। যেন সেই পরাজয় অভয়কে। তার কাছেও নত করে দেবে।
সুবালার কানের কাছে মুখ নিয়ে বলল, তাদের বাড়িরই একটি মেয়ে, তোর গাইয়ে যে মুখ তোলে লো সুবলি।
সুবালা ঠোঁট বাঁকিয়ে বলল, আমার সাতকেলে ঘরের গাইয়ে।
কিন্তু ইচ্ছায় হোক, অনিচ্ছায় হোক, সুবালার মন বিমর্ষ হয়ে উঠছিল। ভামিনীর মতো তারও মনে হচ্ছিল, চলে যাওয়াই ভাল। কারণ, অভয়ের ভাবভঙ্গি দেখে তার রাগ হচ্ছিল।
আরও একজন অভয়ের দিকে অপলক চোখে তাকিয়ে বসেছিল। সে অনাথ! কারখানার সকলের সঙ্গেই বসেছে সে। কিন্তু কথা বলছে না একটিও।
.
০৬.
অভয় দাঁড়াল। প্রকাণ্ড চেহারা দেখলে মনে হয়, পাড়াগাঁয়ের চাষি মানুষ, ভদ্রলোক হবার আপ্রাণ চেষ্টায় সেজে এসে দাঁড়িয়েছে। গলার মালাখানিও মানুষ অনুপাতে ছোট হয়ে গিয়েছে। গলা খুলল অভূয়। সুর ভাঁজল খানিকক্ষণ কানে হাত দিয়ে। তারপর, জনে জনের নাম না করে, এক কথায় বন্দনা সারল। অভয় গাইল
গুরু আমার সবাই
 সকলের পায়ে পরণাম জানাই।
 গুরু মানেই গুরুজন।
বলে গেছেন মহাজন।
 গুরুই হলেন ভগমান।
গুরু হলেন আপন প্রাণ।
গুরু আমার আপনারা সবাই
আপনাদের পায়ে পরণাম জানাই ৷
বলে, চারদিকে ঘুরে ফিরে নমস্কার করল অভয়।
লোচন ঘোষ বলল, বাঃ বেশ বাবা, বেশ!
চেঁচিয়ে বলল, কিন্তু বউ-মা রয়েছেন যে আসরে, তোমার পরিবার?
আসরে হাসির ধুম পড়ে গেল। কিন্তু অভয়ও হাসছে মাথা দুলিয়ে দুলিয়ে। চিৎকার করে বলল, আজ্ঞে ঠিকই বলেছেন। একবার দয়া করে শোনেন।
তারপর হাত জোড় করে সুর দিয়ে বলল,
শ্রীকৃষ্ণের প্রেমের গুরু শ্রীরাধিকা
কে না জানে ভাই।
শিবের আরাধ্যা দেবী মা চণ্ডিকা
কেন–জানেন না ঘোষ মশাই ॥
আসরের এক কোণ থেকে হরি মিস্তিরি লাফিয়ে উঠল, বাঃ, বেঁচে থাকো ভাই।
লোচন ঘোষও চিৎকার করে উঠল, সুন্দর, সুন্দর।
গুলতানি চলল খানিকক্ষণ। মহাজন দাস মশায় হাত তুলে ধমক দিল, আঃ চুপ করো, গাইতে দাও।
রাজুবালা ভুরু কুঁচকে, বিমর্ষ হেসে বলল, ছোঁড়ার থলেয় মাল আছে দেখছি।
নিমি তার বান্ধবীদের চিমটি খেয়ে বলল, কথা জানে কাঁড়ি কাঁড়ি।
সুবালা বলল তার সঙ্গিনীদের, লোচন ঘোষের জবাব করুক আগে। নিজে কথা বলুক, তারপরে বোঝা যাবে কেরামতি।
সেই কথাই ভেবেছে এতক্ষণ অভয়। বুকের মধ্যে ধড়াস ধড়াস করেছে। চুপ করে বসেছিল মাথাটি খুঁজে। এ যে গুরুমশায়ের কথা শোনা, একটি কথা ভুললে চলবে না। কান পেতে শুনতে হবে। মনে রাখতে হবে। জবাব দিতে হবে একটি একটি করে।
অভয় প্রথমে ধুয়া তৈরি করে নিল। বলল, তার বুদ্ধি অল্প। জ্ঞানের বড় অভাব। পুরাণ চিরকালের। সে কথা বলবার হক থাক লোচন ঘোষ মশাইয়ের। সে হালের কথা বলবে। নতুনই কালে কালে পুরানো হয়। ছোঁড়ার কথায় যদি বিশ্বাস না হয়, তবে
এবার চেয়ে দেখ নিজের দিকে।
আপনার অঙ্গ
মহাকালের কত রঙ্গ
কান পেতে কালের কথা শোন আপন বুকে ॥ (ধুয়া)
ও ভাই, হায় দিন চলে যায়।
কান পেতে কালের কথা শোন আপন বুকে (ধুয়া)
বলে, সরাসরি লোচনের জবাবে চলে এল অভয়। গান গেয়ে গেয়েই বলল, শিব থাকতে গৌরী দেবী হলেন বিধবা। কেন? না, মা আমার ক্ষিদের জ্বালা সইতে না পেরে, স্বামীকেই খেয়ে বসলেন। মহাদেব বললেন, পার্বতী ঠাকরুণ, আমায় খেয়ে যে তুমি বিধবা হয়ে গেলে? তখন দেবীর শোক আর ধরে না। দেবীর দুঃখ দেখে মহাদেব বললেন, বিধবার বেশেও তুমি দেবী থাকবে। নাম হল তোমার ধূমাবতী। ওই নামেই তুমি পুজো পাবে জগতে।
জবাব দিয়ে অভয় মন্তব্য করল, পূরাণ বলেই রক্ষে। বিধবা হয়েও তিনি পুজো পান, মানুষ হলেই মাগি ডাইনি। শুধু কি তাই?
মাগো, তোমরা খুদার জ্বালায় স্বামী খেলে
পুলিশ আসিবে পলে
পুজোর বদলে ফাঁসির দড়ি, ঝুলিবে গলে।
হাসির রোল পড়ল চারদিকে। বাহবা বাহবা উঠল আসরে। অভয় কোমর দুলিয়ে নাচতে নাচতে নমস্কার করল নত হয়ে।
লোচন ঘোষও বাহবা দিল। কিন্তু তার চোখে যেন কীসের ছায়া। বিস্ময়ের ঘোরও আছে।
পুরাণের কাহিনী আষ্টেপৃষ্টে মুখস্থ করেছে অভয় গাঁয়ের গুরু নিতাই ভটচাযের কাছে। কবিগানের ওইটি বোধহয় প্রাথমিক। রামায়ণ মহাভারত ছাড়াও, যেখানে যে কথা শুনবে, মনে করে রাখবে। হিন্দু ধর্ম বলো, মুসলমান ধর্ম বলো, আর খ্রিস্টানদের ধর্ম বলো, সব খুঁটিয়ে খুঁটিয়ে জেনে রাখতে হবে। যত শোনা যায়, তত শেখা যায়। সংসারের কাউকে ছোট জ্ঞান করো না। নিতাই ভটচাযের সঙ্গে গাঁয়ে একবার লড়াই হয়েছিল মামুদের। মামুদ নামকরা গাইয়ে। ভটচায তাকে আসরে জিজ্ঞেস করেছিল, হিন্দু মেয়েরা সিঁদুর কেন পরে। সিঁদুরের উৎপত্তি কেন? মামুদ জবাব দিয়েছিল অব্যর্থ। দিয়ে, ভটচাযকে জিজ্ঞেস করেছিল, মুসলমানদের নামাজের পাঁচ ওক্ত কী?
সবাই ঘাবড়ে গিয়েছিল ভটচাযের জন্য। কিন্তু ভটচায আরও গভীরের মানুষ। মামুদের সঙ্গে গাইবার আগে তৈরি হয়ে এসেছিল সে। অভয়ের গুরু ফ্যালনা নয়।
একে একে লোচন ঘোষের সব কথার জবাব দিল অভয়। দেবমাতা অদিতি, অসুরমাতা দিতি, আর উচ্চৈঃশ্রবা ও গরুড়ের মাতা বিনতার জীবন ব্যাখ্যা করল। কাশীরাজের কন্যা অম্বাকে হরণ করেছিল ভীষ্ম, কিন্তু বিয়ে করেনি। তাই নিজে চিতা জ্বেলে মরেছিল সে। পরজন্মে ভীষ্মের শমন শিখণ্ডী হয়ে জন্ম নিয়েছিল। তারপরে বলল, মহাদেবের যৌবনবীজ শুক্র। বলে, সকলের দিকে হাত জোড় করে, হেসে হেসে দুলে দুলে বলল, কিন্তু মানুষ মহাদেবেরা একটু সাবধান থাকবেন। কারণ,
শুক্র এক চোখো, কা–না।
তানার পাপ পুণ্যে নাই মানা।
সংসারে করেন ছিষ্টি অনাচ্ছিষ্টি
এক চোখে এক বগগা দিষ্টি
এক ছাড়া তার দো নাই জানা।
আবার কলরোল উঠল হাসির। বাহবা দিল তারা, যারা কথার অন্তর্নিহিত মানে বুঝতে পেরেছে। মেয়েদের আসরে কথাবার্তা একটু কম শোনা গেল। অনেকে বুঝতে পারেনি।
অনাথ দেখল, হরি মিস্তিরির মুখে কথা পর্যন্ত নেই। অনাথ বলল, খুড়ো?
হরি যেন চমকে উঠল, অ্যাঁ?
অনাথ বলল, ব্যাপার কী? হরি চোখ গোল করে বলল, আমিও তো সেই কথাই বলছি। অভয়ের কথা বলছিস তো?
অনাথ বলল, হ্যাঁ। দেখে মনে হয় ভাজার মাছটি উল্টে খেতে জানে না। কিন্তু কী গাইছে। একবার শুনেছ?
হরি বলল, শুনিনি? শুনেছি বলেই তো থ মেরে গেছি। অবিশ্যি আমি জানতুম।
–জানতে।
–জানতুম না? সেই একদিন যখন আমাকে শোনালে, একের ডাইনে কোটি কোটি, বাঁয়ের বিন্দু তা হলে কত? বাঁয়ের বিন্দু থেকেই তো তুমি সব তুলে নিয়ে এয়েছ–যাকে শূন্য বলা হয়। তখুনি বুয়েছি, ভেতরে মাল আছে।
অভয় ততক্ষণে লোচনের প্রতি তার প্রশ্ন তুলে ধরেছে।
অবশ্য লোচনের প্রতি প্রশ্ন তুলে ধরার আগে একটু ভনিতা করে নিল অভয়। ঘোষ মশায়ের সঙ্গে পাল্লা দেওয়া যে তার ধৃষ্টতা, তা সে জানে। তিনি যেন নিজগুণে ক্ষমা করেন। অবাচীনের প্রলাপে যেন বিরক্ত না হন। ছেলের কপচানিতে বাপ ভগবানের মতো হাসেন।
লোচন ঘোষ হেসে বললে, গাইতে এসে শেষে পরের ছেলের বাপ হতে হবে? সবাইকে শুনিয়ে বলা নয়। তা হলে হাসির রোল পড়ে যেত। কোন একজন চেঁচিয়ে বলল, কপচানিটা শুরু হোক,
তা-পরে বোঝা যাবে ছেলে এখনও কপচায়, না বচন দেয়।
অভয় ধুয়া ধরল,
একবার চেয়ে দেখ নিজের দিকে
আপনার অঙ্গ
মহাকালের কত রঙ্গ
ও ভাই, হায় দিন চলে যায়
কান পেতে কালের কথা শোনো আপন বুকে।
ধূমাবতী আর দিতি অদিতির কথা, শুধুই কথা। পুরাণের কথা। কিন্তু সেকাল তত আর কোনওদিন ফিরে আসবে না। কাল নিরবধি। মহাকালেরই চোখের মণি। সে বিধান ঠেকানো যায় না। সে সুন্দর, অপরূপ। কিন্তু পাষাণ কঠিন। ধন্বন্তরির মান রাখতে শমনের হাতধরা প্রাণীও একেবারে বুঝি থমকে দাঁড়িয়ে যায়। আর কাল? তার বুকে মাথা খুঁড়লেও সে এক পলক দাঁড়াবে না। তাই, সেই জন্যেই বলেছি, আপনার অঙ্গ, মহাকালের কত রঙ্গ। একবার আপনারা চেয়ে দেখেন নিজেদের দিকে।
আজ যে-নয়নের বাণে পিরিতের আগুন ঝরে
কাল সে নয়নে কেন ছানি পড়ে গো।
যে-চাঁদ মুখে আজ রূপের হাট।
কালে তা করলে লোপাট
কাহারও কলমে কালো রেখা পড়ে গো।
মুকুতারো ঝিকিমিকি মুকুতাররা দাঁতে
হায় সে মুকুতা হাসি কে হরণ করে গো।
একবার চেয়ে দেখে নিজের দিকে।
নিঃশব্দ আসর। অভয় গলা সরু করে টেনে টেনে গাইছে। ঢোলক কাঁসি বাজছে আস্তে আস্তে। রাজুবালা কিছুতেই চোখের জল চাপতে পারল না। অনেকেরই বুকের মধ্যে দীর্ঘশ্বাসের বাষ্প উঠেছে। জমে। লোচনের বুকটাও যেন টনটনিয়ে উঠছে। ছোকরা কাকে বলছে এ সব কথা!
লোচন ঘোষকে নাকি? কই, সেই বিদ্বেষের ছায়া তো নেই অভয়ের মুখে। কিন্তু, শুধু কবিয়াল হিসেবে নয়, সব মিলিয়ে লোচনের প্রৌঢ় বুকে হঠাৎ একটা ফিক্‌ ব্যথায় কেমন যেন আড়ষ্ট লাগছে। সাধুবাদ দিতে গিয়ে টের পেল লোচন, তার গলার স্বর যেন ভাঙা। হেসে হেসে ঢলে ঢলে, অভয় যেন নির্দয় কালেরই মতো কথায় সুর দিয়ে চলেছে। নোচনের মনে হল, এই শ্রোতার আসরে নয়, অন্তরের আসরে তার পরাজয়ের পালা যেন শুরু হয়ে গিয়েছে অনেক দিন। তার বড় সাধ হল একবার চিরপ্রতিদ্বন্দ্বিনী রাজুবালার দিকে ফিরে তাকাবার। সাহস হল না। কিন্তু রাজুবালা তাকিয়েছিল তার দিকেই। মনে মনে বলছিল, সত্যিই তো। এত আলো, কিন্তু কই, ঘোষকে তো আমি পষ্ট দেখতে পাচ্ছিনে।
শৈলবালারও দু চোখ ভেসে গিয়েছে। সে ফিসফিস করে বলছে, ঠিক বলেছ বাবা। যথার্থ কথা বলেছ।
সুবালার চোখে জল নেই। তার চাঁদমুখে এখনও রূপের হাট। চোখে অনেক আগুন। তবু সারা মুখে তার স্তব্ধ বিস্ময়। সে মুখের দিকে তাকিয়ে গিরিবালার চোখ ঘুমে ঢলে আসছে।
নিমির মন খারাপ। সংসারে বুঝি আর কথা নেই? কত কালের বুড়ো মানুষটি তুমি যে, কেবল। তত্ত্ব কথা চালিয়েছ? মানুষ একটু হাসতে ঢলতে এসেছে। তা নয়, যত বাজে কথা বলে মানুষের। মন খারাপ করে দেওয়া কেন? মন খারাপ তো আছেই! গান শুনে মন খারাপ করার চেয়ে ঘরে গিয়ে শুয়ে থাকা ভাল।
মহাজন শরত দাস কখন শহরের মিউনিসিপ্যালিটির চেয়ারম্যান ভবানী চৌধুরীকে রাস্তা থেকে ধরে এনে বসিয়েছে। তিনি ভাল করে গুছিয়ে বসে বললেন, ছেলেটি ভাল গায় তো হে। থাকে। কোথায়? মালিপাড়ায়? শৈলবালার জামাই? কে শৈলবালা? যাকগে, চিনিনে। কিন্তু এ তো চালাক কবিয়ালের রীতি নয়। প্রথমেই কাঁদানো ভাল নয়। দীর্ঘশ্বাস তোলানো উচিত নয়। আসর জুড়িয়ে যাবার ভয় আছে। একবার হাই উঠতে আরম্ভ করলে, সকলেরই হাই উঠতে থাকবে।
তবে এখনও সে অবস্থা নয়। চারদিক থেকে সবাই সাধুবাদ দিয়ে উঠল। অভয় আবার গলার স্বর চড়িয়ে গান গানেই বলল, ভাই এসো, আজকের কথাই বলি। আজকের মানুষের খালি এক কথা শুনতে পাই।
জীবনের জ্বালা নাহি যায়।
জীবনের ভাব বোঝা দায়।
কিন্তু কেন? না ,
অ ভাই, অনাদায়ে ভাবের তবিল খালি থেকে যায়।
 ভাব দিয়ে ভাব করে আদায়।
জীবনের রঙ্গ বোঝা যায়।
ভবানীবাবু তাঁর মোটা লেন্সের চশমায় অবাক চোখে তাকিয়ে বললেন, বাঃ।
অভয় গেয়েই চলল, জীবনের ভাব বুঝতে গেলে, বিস্তারিত ভাবে ব্যাখ্যা করতে হবে এ জীবনের কথা। প্রশ্ন নয়, ঘোষ মশায়ের কাছে শিখতে চাই, সংসারে সব চেয়ে কী দামি? সব চেয়ে শস্তা কী? খাঁটি মানুষ বলে কাকে? শরত দাস মশায় রয়েছেন, ক্ষমা করবেন অভয়কে। কাকে বলে। মহাজন? আর জগতে সবাই ভোগ করতে এসেছেন। একশো জনের একজন ভোগ করেন সুখ, নিরানব্বই জনে দুঃখ। কেন?
মায়ের জাতি বলে ডাকলি যারে
আবার রাতে গিয়ে পয়সা দিয়ে কিনলি তারে।
কেন? প্রশ্ন নয়। শিখতে চায় অভয় লোচন ঘোষের কাছে। তার পোড়া মনে জেগেছে এ সব কথা। তার মন হদিস খুঁজে মরছে। কী সেই বস্তু, যা দিয়ে জয় হবে এই সংসারে।
আসরে গুলতানি শুরু হয়ে গিয়েছে। এ সব কথা কবি গানের অঙ্গ হওয়া উচিত কি না তাই নিয়ে তর্ক লেগে গিয়েছে কারুর কারুর মধ্যে। কারুর কারুর মুখে একটু অস্বস্তির ভাব উঠেছে ফুটে। কিন্তু লোচনের জবাব শোনার কৌতূহল আসর ত্যাগ করতে দিচ্ছে না। অভয়ের কথার মধ্যে কিছু নতুনত্ব আছে! এ সব কথা বড় একটা ওঠে না। আর তর্কেতে কিছুই যায় আসে না। কারণ কবি গানের বিষয়বস্তুতে মহাজনেরা কোনও রীতিকরণ করে যাননি। নতুন নতুন কথা বলে সবাই কবি গানের ক্ষেত্র বড় করেছেন। পৌরসভার ভোটের সময় এই লোচন ঘোষ ভোটের কথা। গেয়েছে। এখানে আগে কেউ গায়নি।
লোচন ঘোষের মুখে আর সেই সহজ হাসিটি নেই। সেই অপরাজেয় হাসি। যে হাসি দেখলে প্রতিপক্ষের বুক কাঁপে। তবু সে স্বভাবসুলভ হাসিটি বজায় রাখতে চেষ্টা করে প্রথমে সাধুবাদ দিল অভয়কে। যদিও সেই সাধুবাদের মধ্যে কিছু শ্লেষের ছোঁয়া আছে। কিন্তু তাতে তেমন ধার নেই। লোকে হাসল না প্রাণ খুলে। লোচন গেয়ে বলল, কথার জবাব নানা রকম হয়। বিচারের ভার শ্রোতাদের ওপর।
শ্রোতাদের ওপর ভর দিয়ে লোচন সুবিধে করল না। জবাব দিতে গিয়ে ধর্মের কথা টেনে আনল সে। কিন্তু আসরে কোনও উল্লাস উঠল না। উলটে তাকে পুরাণেরই আশ্রয় নিতে হল।
তা ছাড়া অভয়ের পরে লোচনের গলার স্বর যেন চাপা পড়ে গিয়েছে অনেকখানি। লোচনের স্বর মিষ্টি, কিন্তু তার ধার নাই। তেমন জোরালো নয়। তার স্বরে হারমোনিয়মের সুরের আবেশ আছে। অভয়ের গলায় আছে টান-টান-চামড়া ঢোলকের কড়া চাঁটির তীব্রতা।
লোচন ঘোষের উদ্দেশে কে যেন চিৎকার করে বলে উঠল–ঘোষের গায়ে একখানি নামাবলি চাপিয়ে দিলে হত। নাম গান জমত ভাল।
ঘোষের ফিনফিনে আদ্দির পাঞ্জাবি ঘামে ভিজে গেল। আসর নেতিয়ে গিয়েছে একেবারে। অভয়ের গানেও আসর খুব উত্তেজিত হয়নি, কিন্তু দোলানি ছিল একটি। ঘোষের অপেক্ষায় ছিল সবাই। কিন্তু উলটো বুঝে লোচন নিছক ধর্মের কথা বলে জবাব দিল। আসর গেল জুড়িয়ে। ফাঁকে ফাঁকে অন্যান্য কথা বলে, রঙ্গ রসিকতা করে গরম করার চেষ্টা করল। লোকে মানল না। লোচন ঘোষের নিজের এলাকায় এই প্রথম পরাজয়।
অভয়ের নিজেরই লজ্জা করতে লাগল। লোকচরিত্রের শিক্ষা পায় মানুষ এমনি করে। ভাল লাগলে লোকে মাথায় করে। মন্দ লাগলে ঝেড়ে ফেলে দেয়। এই নিয়ম সংসারের। আর এই নিয়মের অধীনে মানুষ নিষ্ঠুর।
ঘোষ বসে পড়ল। রাজুবালার মনে হল আসরটা যেন চারিদিক বন্ধ ঘেরাটোপ। বাতাস নেই, আলো নেই। অন্ধকার আর দমবন্ধ গুমশোনি। দেহোপজীবিনী বুড়ি রাজুবালার প্রাণে জীবনের কিছু ছিটেফোঁটা অনুভূতি ছিল। পয়সা দিয়ে কোনওদিন ঘোষের সঙ্গে কেনাবেচার সম্পর্ক ছিল না। যৌবনে দুই প্রতিদ্বন্দ্বীর মধ্যে একটি খেলার সম্পর্ক ছিল। ঘোষকে সে চিরদিন নিজের থেকে বড় মনে করত। কিন্তু তা প্রেম নয়। লোকে মনে করত। বয়সে একটু পাখসাট সবাই দেয়। তবু লোচন পুরোপুরি গৃহস্থ। সম্পন্ন করেছে নিজেকে খেটেখুটে।
বন্ধুর জন্য, অনেক শ্রদ্ধার ভালবাসার বন্ধুর জন্য রাজুবালার বুকে বড় কষ্ট। এত লোকের মধ্যে একলা তারই কষ্ট! শুধু তারই মন ব্যাকুল হয়ে উঠল, আহা! ঘোষকে কেউ একটু পাখার বাতাস করে না কেন? আজকে আর কেউ তার পাশে বসবার জন্য ছটফট করে না? ঘোষ যেন একঘরের মতো একলা বসে আছে।
ভবানীবাবু বলছিলেন তখন শরত দাসকে–লোচনের বয়স হয়েছে, আর পারে না আজকাল।
লোচনের সারা মুখের রেখাগুলি যেন কিলবিলিয়ে উঠল।
প্রতিপক্ষের পরাজয়ে যে-আনন্দ হওয়ার কথা, অভয়ের সে আনন্দ হল না। লোচন ঘোষের জবাব তার মনঃপূত হয়নি। পুরনো, সেকেলে, যান্ত্রিক একঘেয়ে কথা বলেছে ঘোষ। খারাপই লেগেছে তাতে অভয়ের। কিন্তু কবিওয়ালার মেজাজ যে তার নয়, বোঝা গেল। সে উল্লাস তার নেই।
বরং লোকের ছিল। ঘোষ নাকি শক্ত হাতে পড়েছে, তাই নতুন কথায় নতুন জবাব শোনবার জন্য, সকলেই খুশি।
অভয়কে উঠতে হল। ঘোষের পরাজয়ে তার আনন্দ নেই, নিজের কথার জবাব নিজে দেবার একটি চাপা ভাব তার মনে। কারণ, অভয় কথাকার। নিজের রচিত কথা শোনবার খুশি সে চাপবে কেমন করে।
অভয় উঠল। সাড়া দিল ঢোলক কাঁসি। অভয় কানে হাত দিয়ে, চড়া গলায় সুর তুলল।
আ-আ-হা! ও ভাই বসে আছেন যাঁরা।
অভয়েরো কথার বিচার করিবেন তাঁরা ॥
সে কথা বলতে হবে না। এখন ধরো দিকিনি বাপু। মুগুর আছে, দরকার হলে পড়বে। তোমাকে তা বলতে হবে না।
অভয় নিজের কথার জবাব নিজে গাইল।
লোকে বলে, সোনা দামি, হীরা দামি
আর দামি জহরত
 এতে সংসার মেনেছে বশ
সর্বজনার মতো।
তবে একবার চেয়ে দেখ নিজের দিকে।
কান পেতে কালের কথা শোন হে বুকে
ঢোলকের তালে, অভয় সাপের মতো নাচতে লাগল দুলে দুলে। হাসতে লাগল মিটি মিটি। তারপর আঙুল তুলে তুলে গাইল, তবে তো ভাই–
থাকলে ট্যাঁকে কড়ি কিনতে পার দুনিয়াখানি
আর কী দিয়ে কিনতে পার মানুষ একখানি?
মানুষের মতো মানুষের চেয়ে দামি কিছু নাই।
সবার উপরে মানুষ সত্য, তার উপরে নাই।
তাই, একবার চেয়ে দেখ নিজের দিকে। …।
হাততালি দেবার কথা এ সব নয়। তাই চেঁচামেচি হুল্লোড় লাগল না। কিন্তু ভিতরে ভিতরে একটি তারিফের সাড়া লাগল। অভয় থামল না, গেয়ে চলল।
আবার দেখ মজার সংসার, হায় হরি হরি।
 সবার চেয়ে মানুষ শস্তা, দাম নাই কানাকড়ি।
 সে মরে বাঁচে হাজে পচে, পথে গড়াগড়ি।
হে ভগবান নরনারাণ তোমারে গড় করি।
একবার চেয়ে দেখ নিজের দিকে।
এবার বেশ কলবর করেই হরিধ্বনি উঠল। ভবানী চৌধুরী নিজে এগিয়ে এসে, পকেট থেকে দুটি টাকা নিয়ে বাড়িয়ে দিতে যাচ্ছিলেন। তার আগেই শরত দাস এসে টাকা গুঁজে দিল অভয়ের। হাতে। নইলে মহাজনের মান থাকে না। দুজনের কাছেই অভয় আভূমি প্রণত হয়ে টাকা গ্রহণ করল। চৌধুরীমশাই ক্ষুণ্ণ হননি তাতে। ফোগলা দাঁতে হাসলেন।
এ যেন অকূল সাগরে ভাসন্ত নেয়েদের তীরের অন্ধিসন্ধি খুঁজে পাওয়ার উল্লাস। একবার সে উল্লাস উঠলে, পালে শেষবারের বাতাস লাগলে, তার জয়ধ্বনি সহজে থামতে চায় না। অভয়ের আসরের সেই অবস্থা হল। সে যা বলে, তারই দাম। যা গায়, তাতেই জয়ধ্বনি।
অভয়ের নেশা লেগেছে। তার মনে হল, সে আর নিজের মধ্যে নেই। দেহে তার অনুভূতি নেই। সে যেন নিজে গাইছে না। আর কেউ গাইছে তার ভিতরে বসে। আর কেউ নাচছে তার অঙ্গে অঙ্গে। সে গাঁথছে ছন্দে ছন্দে।
ভগবান সহজ পাত্তর নন
খোলা আছে ত্রিনয়ন।
তাঁর খেলাটাকে বিধান মনে করে সুখে আছে অনেকে। নরনারায়ণকে তিনি ভাগাড়ের মরা গরু করেছেন। লোভীকে করেছেন উল্লাসমত্ত শকুন। শকুনের ভাঁড়ামি দেখছেন, সে আবার কেমন দরিদ্রনারায়ণের ছিচরণে পুজো দেয়। কিন্তু বিবেক বুদ্ধি হরণ করেননি সংসার থেকে। মিনি মাগনা ছড়ানো আছে হেথাহোথা। যে নিতে পারো নাও! না নিতে পারো, সুখ লুটতে থাকো।
যুগ যুগান্তর ধরে ভগবান দেখিয়ে আসছেন এই অমিলের খেলা। মানুষের এই ক্ষমতার দম্ভ। সুখের দাপাদাপি!
কিন্তু জেনে রাখো, বিধান আসছে। দরিদ্রনারায়ণ তার বেশ বদল করছে। এবার আর ক্ষমা নাই। এবার আর ভিক্ষাপাত্র নয়। এবার গদা সুদর্শন চক্র। খেলা সাঙ্গ হবে এবার, শিয়রে বিধান।
এ সবই অভয় গান গেয়ে গেয়ে বলল। কেউ তাকে বলে দেয়নি, কথা ছড়িয়ে পড়েছিল। হাত দিয়ে তোলেনি। মন তার বাহু মেলে তুলে নিয়েছে। ছকে গেঁথেছে। সুর দিয়ে সুন্দর করেছে। যার শেষ ভাল, তার সব ভাল। যার গলা ভাল, তার গান সব সময় ভাল। এই সম্পদটি আছে অভয়ের পুরোপুরি।
তারপর চারদিকে আঙুল দেখিয়ে গাইল,
ও ভাই একবার চেয়ে দেখ নিজের দিকে।
হে নর—নারা–য়ণ! ।
মার খেয়েছ অনেক এবার ওঠ হে হেঁকে।
আসরের মন বদল হয়ে গেছে। চরিত্র বদলে গেছে তার। কথায় বলে, মন গুনে ধন, দেয় কোন জন। যন্ত্র নয়, মন বদলায়। রূপ তার এক নয়, অনেক। যে রসের লোভে জুটেছিল রসিকেরা, সে কথা তারা ভুলে গেছে। তারা নরনারায়ণ হয়ে কলকণ্ঠে জয়ধ্বনি দিয়ে উঠল। দরিদ্র-নারায়ণের ফুটো পয়সা ঝংকৃত হয়ে উঠল অভয়ের পায়ের কাছে।
অভয় বারে বারে নমস্কার করল।
নমস্কার করতে পারল না হরি মিস্তিরিকে। সে এসে জড়িয়ে ধরল। পকেটে যা ছিল, সব উজাড় করে দিল। চেনাশোনা মিস্তিরি যত ছিল, তাদের দাবি বেশি। তারা কাছে এসে হাতে গুঁজে দিল। পয়সা।
কেবল অনাথ অভয়ের কাছে আসতে ভুলে গেল। খুশিতে তার দু চোখ উদ্দীপ্ত। বিস্ময়ে সে অবশ। মানুষের মধ্যে মানুষ লুকিয়ে থাকে। লুকিয়ে থাকা মানুষটি অন্য মানুষ। সে সহজে বেরোয় না। অকারণ দেখা দেয় না। এ অভয় পুরোপুরি চেনা নয় অনাথের। এর ছিটেফোঁটা চেনা ছিল। তাই অনেক আশা ছিল।
কিন্তু সে যে এমনি করে মানুষকে মাতাবে, কোনওদিন ভাবতে পারেনি। আর এ মাতানো সাধারণ মাতানো নয়। গোটা আসরের মন বদলে দেওয়া। মানুষ নিয়ে অনাথের কারবার। ক্ষণভঙ্গুর নিস্তেজ শীতল মানুষ নিয়ে অনাথকে চিরদিন হিমসিম খেতে হয়। সহজে যাদের মনের সংশয়ের জগদ্দল পাথর সরানো যায় না, সেই সব মানুষদের আসরকে দেখল অনাথ। তারা এসেছিল এক মন নিয়ে। পেল আর এক মন। দিন-যাপনের গ্লানির ওপরে একটু ফুর্তির প্রলেপ নয়। যে রস সবাই চেটেপুটে খেয়ে, হাসতে হাসতে, খিস্তি করতে করতে ফিরে যাবে। এ অন্য জিনিস।
অভয় জাদু করেছে তাদের। এখনও করছে। থামতে চাইলে, আর তাকে কে থামতে দিচ্ছে। চালিয়ে যাও ভাই। চালিয়ে যাও। বাতাস উঠে গেছে। পালে লেগে গেছে। জানা গেছে তীরের সন্ধান। আর তো তোমায় এখন ছাড়া যাবে না।
ভবানীবাবু রয়েছেন, তাই মান্যগণ্য আরও দু চারজন এসেছেন। শরত দাসের জায়গায় অসঙ্কুলান। মানীদের আপ্যায়ন করতে হচ্ছে তাকে।
ভবানীবাবু বাড়ি ফিরতে পারলেন না। নাকে দলাখানেক নস্য গুঁজে, প্রায় সুরেলা গলায় বললেন, শরত, ছেলেটি কি রাজনীতি করে?
শরত অবাক হয়ে বলল, রাজনীতি?
কড়ি গোনা মহাজন। বুঝতে পারেনি। ভবানীবাবু বললেন, রাজনীতি হে রাজনীতি। দলটল করে নাকি তোমাদের শৈলীর জামাই? যাকে বলে আন্দোলন?
বুঝতে পেরেছে শরত দাস। আজকালকার দিনে ও কথাটা বুঝতে খুব বেশি সময় লাগে না কারুর। বলল, আজ্ঞে তা তো জানিনে। তবে, ওই অনাথদের কলে কাজ করে। ওদের সঙ্গে মেশামেশি আছে দেখেছি।
–হুঁ। ভাল কথা। খুব ভাল কথা। নতুন করে আবার কবিগান শুনবে হয়তো লোকে। তবে–
ভবানীবাবুর রেখাবহুল চামড়ায় আরও কয়েকটি নতুন রেখাপাত হল। এই শহরের, এই দেশেরই সমাজ ও রাজনীতি ভবানীবাবুর নখদর্পণে। সারাটা জীবন তো এই করেছেন। রাজনীতি, জেল, গোলা গুলি। আজও ছাড়া পাননি। এই শহরে, এখনও মঞ্চে উঠে দাঁড়িয়ে হাত তুললে, হাততালি পড়ে সকলের। বললেন, দল ভাল, কিন্তু রাহুর গ্রাস ভাল নয়। দল যদি ছেলেটাকে ভালবাসে, গ্রাস না করে, তবে কিছু গাইতে পারবে। দেবে কিছু মনে হচ্ছে।
শরত দাস বুঝল না। বলল, আজ্ঞে!
অভয় তখন ছন্দে বেঁধে গাইছে।
ভাই পণ্ডিতেরা কি মিছে কথা বলেন? না স্বার্থপরে মিছে কথা বলে? পণ্ডিতে বলেন, মানুষ এক জাত। আর একদল বলে, মানুষের নানান জাত। কোনটা মানব আমরা?
খাঁটি মানুষের কোন জাতাজাত নাই। ।
জগতের মানুষকূল একে পরের ভাই।
তবে সুখ-দুঃখের এই ভাগাভাগিটা কেন? এই অঘটন যে ঘটিয়েছে, নিয়মের নিক্তি তার ঠিক নেই। সবাই একবার চিন্তা করে অঘটনটা দেখো, নইলে নিস্তার নাই। কাল যদি না বদলাবে, তবে মহাভারতের কাল কেন আর নাই? কালকে কালে খায়। কালের এই নিয়ম। আজ যারা কালকে নিজের মনে করেছ, জেনে রাখো, তারও কাল আসছে।
কান পেতে কালের কথা শোন আপন বুকে।
তারপরে সে গাইল, যে মায়ের জাতি, সেই আমার ঘরের বউ, বোন। তার কাছে আমরা প্রেম যাচি। কিন্তু তাকে বাইরে ফেলে রেখে, তার প্রেম কিনতে যাই আমি পয়সা দিয়ে। তবে কোটিপতিই প্রেমের রাজা! আমি তুমি কিছু না। যার টাকা, তারই প্রেম।
স্বাভাবিক ভাবেই বারোবাসরের পাড়ার মেয়েদের মধ্যে কিছু অস্বস্তি দেখা দিয়েছে। তারা মুখ তাকাতাকি করছে একে অপরের। আ মলো! ছোঁড়া আর গান খুঁজে পেল না। আবার এদিক নিয়ে পড়ল কেন?
অভয় তখন গাইছে, বুকে হাত দিয়ে বল ভাই সবে, টাকা দিয়ে কে প্রেম পেয়েছ? কেউ পাওনি। ঘৃণা পেয়েছ। যাদের প্রাণ আছে, তারা ঘরের জিনিস ঘরে তুলে নাও। প্রেম দিয়ে প্রেম কেনা যায়।
দেহোপজীবিনী মেয়েদের মধ্যে যেটা অস্বাভাবিক, সেইটাই দেখা দিল। তাদের চোখে কুণ্ঠা, মুখে লজ্জা, আসরে বিষণ্ণতা।
ভাবের ভাবীরা জয়ধ্বনি দিল। আর কে যেন শিস্ দিয়ে উঠল। বলে উঠল, শালা উপদেশ দিচ্ছে রে!
সুরীনের কাছে শৈলবালা ছিল। শৈলবালার কেন যেন বুকটা বড় অস্থির অস্থির করছে।
সুরীন বলল, একটু ঠাণ্ডা হও শৈলদি, অমন করে না।
–পারছিনে ভাই। পারছিনে। এ আমার নতুন রোগ দেখা দিয়েছে। আমার বুকের মধ্যে দম আটকে আসে। হাত পা অবশ হয়ে যায়।
সুরীনের আসর ছেড়ে যাবার ইচ্ছে নেই। হাত বাড়িয়ে, শৈলর পিঠে হাত বোলাতে লাগল। বলল, একটু ঠাণ্ডা হয়ে বসো। না হয় শোও।
নিমির বুকে বুঝি তার অদৃশ্য স্ত্রীত্ব অমৃতের ফোয়ারাই তুলেছিল। মেয়েরা যে অধিকাংশই তার দিকে তাকাচ্ছিল বারে বারে। এ নায়ক যে তার। তারই ঘরের পুরুষ, দেহের পুরুষ। আর বিচিত্র বিদ্বেষের মধ্যেও অভয় যে তার মনেরও পুরুষ।
কিন্তু ভয়েই বুঝি তিক্ততা বাড়ে। তার অমৃতের ফোয়ারার নিচু তলার গভীরে কেন বিষের আবর্ত। সেখানে কেন কূট বিষের যন্ত্রণা।
সে যে অভয়ের গান শুনে হাসতে পারেনি। হাততালি দিতে পারেনি। কেন তত্ত্বকথা? কেন ভালবাসাবাসি, মান অভিমান, রাগ অনুরাগের গান নয়, যার মধ্যে নিমি দেখতে পাবে নিজেকে। ফুলের মতো ফুটবে সরোবরের বুকে। কেন এত গম্ভীর গম্ভীর দুঃখ যন্ত্রণার ইতিহাস। কেন তুমি। নিমির নাগালের বাইরে। তোমার দেহের নাগালটুকু ছাড়া, কেন আমি নিঃসঙ্গ।
কেন আমি দেখি, কুলটা সুবালা তোমাকে দেবতার মতো দর্শন করছে। দয়িতের কাছে যেন লুটিয়ে পড়তে চাইছে।
নিমি যত দেখছে সুবালাকে, ততই তার চোখ আরক্ত হচ্ছে। সন্দেহ আর ঈর্ষা এমনি করেই বুঝি প্রেম হারায়। মন্দিরের ঠাট বাড়ায়, ঠাকুর থাকে না। সে দেখল, সুবালাকে ডেকেও গিরিবালা সাড়া পাচ্ছে না। সে কবিয়ালকে দেখছে।
সত্যি দেখছে। সুবালার যেন বিশ্বাস হচ্ছে না। ওই উদ্দীপ্ত আত্মভোলা গায়ক তার দরজায় দীনের মতো বসেছিল একদিন। হাত তুলে মারতে গিয়েছিল মাতালকে।
গিরিবালা এবার চিমটি কাটল জোরে–এই মুখপুড়ি।
সুবালা ব্যথায় আর্তনাদ করে ফিরে তাকাল। বলল, কী? বলছিস কী?
গিরিবালা আবার একটা চিমটি কেটে বলল, অই দ্যাখ, তোর সেই ওপারের নাগর এসেছে। তোর দিকেই হাঁ করে তাকে ছিল। ও তো জানে না, তুই ইদিকে ভগবান পেয়ে গেছিস। আমার চোখে চোখ পড়তেই তোকে ইশারায় ডেকে দিতে বলল। ওদিকে আবার ভদ্দর লোক নাগর তো, লোকজনের সামনে আসতে পারবে না।
–থাকুক গে যে খুশি।
বলে ফিরতে গিয়েও সুবালার দু চোখে হঠাৎ আলোর ঝিলিক দিয়ে উঠল। চকিতে আবার ফিরে উৎসুক গলায় বলে উঠল, কই, কোথায় লো সেই মিনসে?
–ওই তো, উ-ই দেখা যায়।
বাজারের বাইরে যাবার গলির মোড়ের ভিড়ের দিকে আঙুল দেখিয়ে দিল। সুবালা ফিরে তাকাতেই চোখাচোখি হল তার সঙ্গে।
বয়স বেশি নয়। কোন এক ডাক্তারের ছেলে নাকি গঙ্গার ওপারের। বিয়েও নাকি করেছে মাস ছয়েক। নিজেও ডাক্তারি পড়েছে। পাশ করতে পারেনি। এর মধ্যেই বারোবাসরে যাওয়া আসা ধরেছে। সুবালার দিকেই নজরটা বেশি। সপ্তাহে দু তিন দিন প্রায় বাঁধা হয়ে দাঁড়িয়েছে।
চোখের ইশারা করে সুবালা লোকটিকে বাজারের পিছন দিকে ইঙ্গিত করল। তারপর সে নিজেও উঠে, বাজারের পিছন দিকে চলে গেল।
কেবল গিরিবালা মুখ বাঁকিয়ে বলল, ছুঁড়ির ঢং বোঝা যায় না। যাব না তো আবার গেলি কেন তবে?
পিছন দিকে একটু অন্ধকার ও নিরালার অবকাশ রয়েছে। সুবালার আগেই, সেই লোকটিই উপস্থিত সেখানে। সুবালা আসতেই সে হাত টেনে ধরল। সুবালা বাধা দিল না। প্রায় গায়ের উপর এসে পড়ল তার।
লোকটি বিরক্তিভরা গলায় বলল, কী সব ছাইপাঁশ শুনছ বসে বসে। চলো, ঘরে চলো।
সুবালা বলল, যাব। আগে পাঁচটা টাকা দাও দিকিনি।
–যাঃ বাবা। এখনি টাকা কীসের?
হতাশার সুর লোকটার গলায়।
সুবালা হাতের ঝাঁকুনি দিয়ে বলল, দাও না তাড়াতাড়ি, আমার দরকার।
লোকটা অসবুর। অন্ধকারে চোখ জ্বলছে ধ্বকধ্বক করে। নিশ্বাসে আগুনের ভাপ। সুবালাকে বুকের মধ্যে জাপটে ধরে বলল, পাঁচ টাকাই অগ্রিম নেবে?
সুবালা মনে মনে ছটফট করছিল। তবু বাধা দিল না। বাধা দিল না লোকটার বিছের মতো সারা গায়ে বেয়ে বেড়ানো হাতটাকে। বলল, দাও এখন, তোমাকে পুষিয়ে দেব পরে। ৫৭৪
–আর আজ?
–আজ একটু পরেই যাচ্ছি। তুমি এখেনে থাকতে পারো। নইলে, বাড়ি যাও। ঘণ্টাবুড়িকে গিয়ে বলল, আমি আমার ঘরের দরজা খুলে দিতে বলেছি। সেখানে গিয়ে বসো।
লোকটা পকেট থেকে টাকা নিয়ে দিল সুবালার হাতে। আর সঙ্গে সঙ্গেই ছিনে জোঁকের মতো ঠোঁট নিয়ে ঝাঁপিয়ে পড়ল।
সুবালা গাল মুছে, ছাড়িয়ে নিল নিজেকে। লোকটা চাপা অস্পষ্ট গলায় ছুড়ে দিল–দেখো, রাত কাবার কর না যেন। বাড়ি ফিরতে হবে।
সুবালা ততক্ষণ আলোর সীমানায়, আসরে। কিন্তু চোখের ভাব তার বদলে গেছে। মুখের সেই মুগ্ধ মন্ত্র যেন শুষে নিয়েছে কেউ। দু খণ্ড অঙ্গার যেন কেউ বসিয়ে দিয়েছে চোখে।
আসরে ঢুকতে গিয়ে তার নজরে পড়ল বাজারেরই একটি চেনা ফড়েকে। সুবালা তাকে ধরল। বলল, এই যে, শোনো।
কী বলছ?
সুবালা তার হাত ধরে টাকা কটা দিয়ে বলল, ওই গাইয়েকে টাকা কটা দিয়ে এসো না ভাই।
ফড়ে লোকটি তীক্ষ্ণ চোখে একবার তাকাল সুবালার দিকে। বলল, তুমি নিজে যাবে না?
না! গাইয়েটার মাথায় আবার একটু ছিট আছে। না নেয় যদি? কিছু বলল না যেন।
ফড়ে আর কোনও কথা না বলে, এগিয়ে গিয়ে টাকা পাঁচটি তুলে দিল অভয়ের হাতে। অভয় হাত পেতে নিয়ে নমস্কার করল।
সুবালার মনে হল, একবার যেন অভয় তাকাল এদিকে। যেন তার চোখে চোরা চাউনি আর মিটি মিটি হাসি দেখা গেল।
কিন্তু আসলে কিছুই দেখছিল না অভয়। সুবালা দাঁত দিয়ে ঠোঁট কামড়ে ধরেছিল। কী যেন ঠেলে আসছিল বুক থেকে। তার চোখের দৃষ্টি হারিয়ে যেতে চাইছিল অকারণ।
পর মুহূর্তেই যেন চকিতে নিজেকে কঠিন করে, ফিরে গেল সে। অন্ধকারের দিকে অগ্রসর হয়ে চাবুকের শিস দেওয়া সুরে ডাকল লোকটাকে, এসো!
ঘটনাটা দেখল দু জন। একজনের চোখের আগুন সুবালার থেকে কিছু কম নয়। মুখ তার চেয়েও কঠিন। আর একজন বিরক্ত অথচ বিষণ্ণভাবে হাসল। মনে মনে বলল, কিন্তু ঘুড়িটাকে আমি কোনও দোষ দিতে পারিনে।
একজন নিমি। আর একজন রাজুবালা।
আসর ভাঙল অভয়ের জয়জয়কার দিয়ে। কিন্তু বাড়ি পালাবার উপায় নেই। শরত দাস বাজারের পক্ষ থেকে রাজভোগ খাওয়ালে লোচন ঘোষ আর অভয়কে। ভবানীবাবু শেষ পর্যন্ত অপেক্ষা করছিলেন। নিজে অভয়ের কাঁধে হাত দিয়ে বাড়ি যাবার নিমন্ত্রণ করে গেলেন। বললেন, ভাল হয়েছে, গান তোমার কালোপযোগী হয়েছে। এক দিন এসো আমার ওখানে, আলাপ করব।

০৭.
শরত দাসের কাছ থেকে বিদায় নিয়ে বাজারের বাইরে এসেই থমকে দাঁড়াল অভয়। অনাথ তার সেই ভাঙা দাঁতে হাসছে মিটি মিটি। দৃষ্টি অভয়ের দিকেই। কিংকর্তব্যবিমূঢ় অভয় কী করবে, কিছু স্থির করতে পারল না।
অনাথ হাত বাড়িয়ে ডাকল, আয়।
অনাথের ওই হাসিটুকু অনেক দিন ধরে চেনা। হাসির সঙ্গে ওই ডাকের পরে পৃথিবীর কোনও বাধা আর ঠেকিয়ে রাখতে পারে না। কাছে যেতে যেতে বলল সে, তুমি আজকের গান শুনেছ?
অনাথ দেখতে রোগা, কিন্তু গায়ে শক্তি ধরে। সমস্ত শক্তি দিয়ে সে দু হাতে জড়িয়ে ধরল অভয়কে। প্রায় চাপা গলায় যেন ফিসফিসিয়ে বলল, সাবাস! সাবাস খুড়ো। তুই আজ আমার সব গুমোর ভেঙে দিইচিস।
অত বড় মানুষটা অভয়, তারও যেন দম বন্ধ হয়ে এল অনাথের আলিঙ্গনে। বলল, তোমার ভাল লেগেছে খুড়ো?
অনাথের গলা কেঁপে উঠল প্রায়। বলল, ওরে, আমি কোন ছার। ভবানীদা তোকে সাট্টিপিকেট দিয়েছে, তুই কি যে সে লোক।
অভয় অনুভব করল, তার বুকের মধ্যে প্রবল আলোড়ন। অনাথ আবার বলল, আর মিটিং-এ দাঁড়িয়ে তুই বলিস, গান আমি গাইতে পারিনে!
সে কথার জবাব না দিয়ে অভয় বলল, চলো খুড়ো, গঙ্গার ধারে গিয়ে বসি খানিক।
অনাথ বলল, তা কী করে হবে? তোমার শাউড়ি, সুরীনদা, ওরা বোধহয় সব গলির মোড়ে দাঁড়িয়ে আছে তোমার জন্যে।
অভয় বলল, থাক খুড়ো। চলো,একটু বসিগে ঘাটে। এখন ঘরে ফিরতে মন চাইছে না।
অন্ধকারে গঙ্গা চকচক করছে, ছলছলাচ্ছে। ওপারের আলোর অস্থির প্রতিবিম্বগুলি যেন স্থির থেকেও হারাচ্ছে নিমেষে। অদূরেই খেয়াঘাটে নৌকাগুলি বাঁধা। মাঝিরা ঘুমোচ্ছে। নদীর বুক শূন্য, নৌকা নেই। কাছে ও দৃরে জেটিগুলি ছকে-আঁটা জটিল অবয়ব নিয়ে দাঁড়িয়ে আছে। কোথাও অস্পষ্ট গাধাবোটগুলি নোঙর করে রয়েছে সিন্ধবাদের সেই অতিকায় তিমি মাছের মতো।
আকাশের তারারা যেন নেমে এসেছে। মধ্যরাত্রি অতিক্রান্ত এইটুকু সময়, গঙ্গা কথা বলছে আকাশের সঙ্গে। মানুষেরা জেগে উঠলে আবার সে নিত্যপ্রবাহের কাজের যাওয়া-আসায় বইবে।
খেয়াঘাটের অদূরেই, ঘাসের ওপর বসল এসে দুজনে। অনাথের মনে বিস্ময়। আজ তার নতুন লাগছে অভয়কে। কী চায় অভয়, কেন এমন করছে। অনাথের হাত ছাড়েনি তখন থেকে। গঙ্গার ধারে এসে বসেও, অনাথের হাতটি ধরে রইল সে।
বসে, একটু পরে বলল অভয়, খুড়ো, জ্বর উঠতে লাগল, এ আর থামবে না। আমি টের পেয়েছি।
অনাথ সন্ত্রস্ত গলায় বলল, জ্বর?
অনাথ অভয়ের গায়ে হাত দিল। অভয় হাসল। নিঃশব্দে হেসে তাকাল গঙ্গার দিকে। বলল, গায়ে নয় খুড়ো, প্রাণে। এ বিষম জ্বর। এ আমাকে অনেকবার ধরব ধরব করেছে, পারে নাই।
এইবার ধরেছে, আর আমার ছাড়ান নাইকো।
অনাথের চোখের আঁধার কাটে না। বলল, একটু বুঝিয়ে বলল ভাই খুড়ো।
অভয় বলল, খুড়ো, এ সব যে জ্বরের মতনই। সেই তোমার গান আছে না।
ও রাই, কী নাম জপে কী হল তোর
এ যে অবিরাম জ্বর।
আজকের আসরে আমার তেমনি জ্বর ধরিয়ে দিলে খুড়ো, এ আর সারবে না।
নদীর অন্ধকার স্রোতে যেমন সহসা চিকচিক করে ওঠে, তেমনি চিকচিকিয়ে উঠল অনাথের চোখ। সে বলল, সে তো খুব ভাল কথা রে খুড়ো? জ্বর? তাই বল, আমি বুঝতে পারিনি। হ্যাঁ, এ তো জ্বর-ই। এ তো ভাল, খুব ভাল। যত খুশি জ্বর চাপুক। এ জ্বর যত চাপে ততই ভাল।
কিন্তু খুড়ো, সামলাতে পারব তো?
এ যেন দুই পাগলের মিলন। জীবন নিয়ে ছিনিমিনি নয়, কিন্তু নিজের রক্ত উজাড় করে দিয়ে, সেই আরাধ্য মহাজীবনের পূজা, এই তো অনাথের জীবন সত্য। সে দু হাত বাড়িয়ে অভয়ের কাঁধ ধরে বলল, কীসের সামলানো। সামলাবি কীসের কী? মরবি। এই জ্বরেই মরবি, সেই তো সত্যি মরা।
অভয়ও দু হাতে অনাথের দুটি হাঁটু জড়িয়ে ধরে বলে উঠল, এ্যাই এই খুড়ো তোমার কথা। এ কথাটা বলে দেবার লোক নাই সংসারে। এই জন্যে তোমাকে গুরু মেনেছি। আবেগে অনাথ সম্পর্ক ভুলে যায়। বলল, এই শালা তোর বাজে কথা।
-না, বাজে কথা নয়।
–হ্যাঁ, বাজে কথা।
বাজে কথা নয় খুড়ো, গুরুদক্ষিণা নিতে হবে তোমাকে।
–গুরুদক্ষিণা?
–হ্যাঁ।
দু পকেটে হাত দিয়ে, খুচরো পয়সা, আস্ত টাকা সব বার করে তুলে দিল অভয় অনাথের কোলে।
অনাথ এবার চেঁচিয়ে উঠল, এই খুড়ো, কী করছিস?
অভয় বলল, ঠিক করছি খুড়ো–ন্যায্য কাজ করছি। আমি তোমাকে দিলুম খুড়ো, তুমি ইউনিয়নে জমা করে দেবে। তুমি শিখিয়েছ, ইউনিয়নটা আমাদের মন্দিরের মতন। তুমি ভিক্ষে করো, আমিও ভিক্ষে করেছি। এ-তুমি নিয়ে যাও।
কয়েক মুহূর্ত কথা বেরুল না অনাথের মুখ দিয়ে। পয়সার দিকে ফিরে তাকাল না সে। জড়িয়ে ধরল না অভয়কে। যেন আকাশের দিকে মুখ করে, চুপি চুপি বলল, আমি জানি খুড়ো, তোকে কেউ ঠেকাতে পারবে না।
কীসে ঠেকাতে পারবে না, কোথায় পারবে না, সে কথা কিছু বললে না অনাথ। তারপরেই পরিষ্কার গলায় বলল, কিন্তু কত আছে গুনেছিস?
অভয় বলল, ঢুলিকে দিয়ে-থুয়েও আছে গোটা ছাব্বিশ সাতাশ। শরত দাস গুনে দিয়েছে।
অনাথ গম্ভীর স্বরে বলল, বেশ, তবে আমার কথা মানো।
বলে বেছে নোট গুনে তুলল অনাথ। একটি পাঁচ টাকার নোট বুক পকেটে গুঁজে দিয়ে বললে, এ টাকা দিয়ে শাউড়ির একটি থান কিনে দিবি। আর এই ধর আরও আটটি টাকা, নীচের পকেটে দিলাম। এ টাকা দিয়ে বউমাকে একখানা রঙিন শাড়ি কিনে দিবি। দিতে হয়, নইলে অধর্ম হবে। কারখানায় যে-টাকা পাস, সেটা হল মজুরি, এটা হল সম্মানী। দুয়েতে অনেক ফারাক। এ টাকা দিয়ে তাদের না দিলে অন্যায় হবে।
মাথা নত করল অভয়। যা হুকুম করো খুড়ো।
বলে একটি নিশ্বাস ফেলে, দূর গঙ্গার দিকে তাকাল সে। বলল, খুড়ো, একটা কথা।
-বল।
–জীবন ছোট না বড়?
অনাথ বিস্ময়ের ঘোর নিয়ে অনেকক্ষণ চুপ করে রইল। তারপর গম্ভীর হয়ে উঠল তার মুখখানি।
বলল, অমন করে আমাকে কিছু জিজ্ঞেস করসিনে। আমি কি সব জানি?
–তবু বলো।
–নিজের কথা বলতে পারি।
বলো।
অনাথ গলার স্বর নামিয়ে বলল, খুড়ো, বড় বিপদে ফেলেছিস। তুই আমার চে বয়সে অনেক ছোট, তবু সত্যি কতা বলব তোকে। জানিস তো, তোর একটা খুড়ি ছিল। সন্তান ছিল! জেল থেকে ফিরে এসে তাদের আর পেলাম না। শোক করিনে আর, কিন্তু তা কি যাবার? বুকটার মধ্যে যখন বড় বেশি কনকনিয়ে ওঠে, তখন খালি বলি, জীবনটা ছোট। কত ছোট, তাতেও মাপ হল না। হল তখন, যখন একদিন আর একটা গণ্ডগোল করে ফেললাম। ছেচল্লিশ সালে পুলিশের গুলিতে মরেছিল দীনু। আমাদের বন্ধু, দোস্ত। দীনুর বিধবা, নাম লক্ষ্মী। তখন ছিল কড়েরাঁড়ি, ছেলেপুলে হয়নি। মনের মধ্যে আমার শোক, তবু লক্ষ্মীর কাছে কেমন করে যেন ধরা পড়ে গেছি।
অনাথের এই অকপট স্বীকারোক্তি অভয় অবাক হয়ে শুনল। অনাথ একজন নামকরা লোক। তার নামে লোকে সহজে দুটি কথা বলতে পারে না।
অনাথ থেমে বলল, লক্ষ্মী ডাকলে যেতে পারিনে। কাছে গেলে দু দণ্ড থাকতে পারিনে। কেন? লোকে না বুঝুক, আমি তো বুঝি। কিন্তু লক্ষ্মী বোঝে না। রাত করে পালিয়ে আসে, দিনমানেও তার ব্যাভারের কিছু চাপাচাপি নেই। যা মুখে আসে, তাই বলে গাল দিয়ে যায়, কাঁদে। বলে, তোমাদের দেশের ভাল হোক, আমি গলায় দড়ি দেব। যিদিনে কাঁদতে এয়েছিলুম তোমার কাছে, সিদিনে দূর করে দাওনি কেন? আমি ডাকি, সাড়া দাও না। এলে দূর দূর কর।
অনাথ হাসল। অনাথের দুটি ভাঙা দাঁতের ফাঁকে যে হাসি দেখলে অভয়ের বুকের মধ্যে বড় টাটিয়ে ওঠে।
অনাথ হেসে বলল, সে থাকগে। যে কথা বলছিলাম। তা এও তোমার ধরাই পড়েছি বলতে হবে। যখন মনে হয়, তখন বলি, জীবন কী ছোট। কাজ করি, ইউনিয়ন করি, দল করি, দশজনকে নিয়ে আছি, সব সময় মনে হয় বড় ছোট জীবন। নাগাল পাইনে যা চাই। বড় ছোট এ জীবন।
বলে অনাথ চুপ করল। অভয়ও কথা বলল না। তাকিয়ে রইল দূরের অস্পষ্ট বাঁকের অন্ধকারে।
একটু পরে অনাথ বলল, কী খুড়ো, চুপ করে রইলে যে?
অভয় হেসে বলল, মিল হল না খুড়ো তোমার সঙ্গে। তুমি যে ভুল বললে?
–ভুল?
–নয়? ওই যে বললে, যা চাই, তার নাগাল পাইনাকো। ওইটে না জীবন? যদি শুধু আপনাকে জীবন ভাবি, তবে জীবন ছোট। কিন্তু খুড়ো, যার নাগাল পাও না, সেইটেই না জীবন? জীবনের কি কুল আছে? তার কি সীমা আছে? আমি তার কূল-কিনারা পাই না। সে অকুল পাথার। আজ আমার পেত্যয় হল কি না, জীবন অনেক বড়। আমি দুটো কলি বেঁধেছি। সেইটে তোমায় শোনাব।
অনাথ বলল, শোনা।
অভয় গুনগুন করে গাইল ভৈরবী সুরে,
ওহে জীবন, আমি তোমারে বেড় পাই না।
কেঁদে কেঁদে মরি আমি।
খুঁজে বেড়াই দিন যামি।
এ কেমন রূপের অকূলপাথার মাপতে পারি না।
অনাথ গান শুনে, একটু যেন চিন্তিত সুরে বলল, আচ্ছা?
অভয় বলল, তাই না খুড়ো? জীবনকে কি মাপা যায়। খুড়িকে দিয়ে পর্ব শেষ করতে পারলে না, মনের মধ্যে নীঠাকরুণ এসে আসর জমিয়ে বসেছেন। খুড়ো, আরও কত কি বাকি আছে, কতটুকুনি জানি বলো? ছোট বলো না খুড়ো, জীবন বড়। তবে
বলেই আবার গেয়ে উঠল,
কাঁদে ছোট বলে
কেউ কাঁদে বড় বলে
তবু পাখির মতন ঠোঁটে করে নিতে যে হায় পারি না।
অনাথ বলল, এতক্ষণে পোষ্কার হল।
অভয় চঞ্চল আজ। এক কথায় বেশিক্ষণ থাকতে পারছে না। বলল, খুড়ো, আমি তানাকে একবারটি দেখব।
কাকে?
–তানাকে। একবারটি দেখতে মন করছে যে?
নামটা নিতেও যেন কত সংকোচ অনাথের। বলল–লক্ষ্মীকে?
অভয় বলল, যদি মনের মানুষ পাই, তার নাম কিছু নাই।
চালাক চতুর অনাথ অন্ধকারে বোকার মতো হাসতে লাগল। তারপরে বুঝল, অভয়কে আজ সহজে নিবৃত্ত করা যাবে না। বলল, সে হবেখনি। এখন চল তত উঠি, আর নয়। রাত আর কতটুকুনি আছে? কাজে যেতে হবে খানিক পরেই। চল চল।
হাত ধরে টেনে তুলল সে অভয়কে। দুজনের দু দিকে রাস্তা। অনাথের দক্ষিণে, উত্তরে অভয়ের। অনাথ বলল, এত রাতে আর কোথাও যাসনে খুড়ো, বাড়ি যা। ভোরে মিলে যাবি তো?
অভয় বলল, মিলে না গেলে চলবে কেমন করে? খুড়ো, তোমাকে এগিয়ে দেব?
অনাথ হেসে বলল, আরে না, বোকা কোথাকার। তুই যা দিকিনি এবারে?
.
০৮.
অভয় গঙ্গার ধার দিয়ে এগিয়ে চলল। মালিপাড়ার সরু গলিতে ঢুকতেই কুকুর চিৎকার করে উঠল। তারপরে চেনা মানুষের গন্ধ পেয়ে থেমে গেল। এদিকটায় গৃহস্থদের আবাস। এখন অবশ্য সব আবাসই ঘুমন্ত, নিঃশব্দ।
অভয় দেখল, সদরের ঝাঁপ খোলা। আস্তে আস্তে ঢুকে বন্ধ করে দিল। কিন্তু ঘরের পিছনে, পুকুরঘাটের দিকে আলোর আভাস দেখে একটু অবাক হল। নিমির ঘরের দরজা বন্ধ বলেই মনে হল। শাশুড়ির ঘরটা খোলা পড়ে রয়েছে। পায়ে পায়ে সে পুকুরঘাটের দিকে গেল।
যা সন্দেহ করেছে তাই। শৈলবালা পুকুরে কোমর ডুবিয়ে বসে আছে। কয়েক মাস ধরেই এ রকম দেখা যাচ্ছে।
যৌবনে শৈলবালা যে কাল রোগ আয়ত্ত করেছে, রক্তের তেজে সে রোগ এতদিন ওষুধি লতার গন্ধে অবশ সাপের মতো জীবন্তে মরেছিল। রক্তের তেজ যত কমছে, ততই সে বিষধর কুণ্ডলমুক্ত হচ্ছে। এখন প্রতিদিন তার বিষের ছোবল বাড়ছে। শৈলবালার দেহের গর্তে ক্রমেই সে আরও বেশি গজাচ্ছে, ফুঁসছে, দংশনে দংশনে প্রাণ শেষ করছে। ব্যাধির প্রকোপে চোখের দৃষ্টি কম ছিল অনেকদিন থেকেই। ছানি নয়, একটি চোখের মণি ক্রমেই সাদা হয়ে যাচ্ছিল। ফুলছিল সে অনেকদিন থেকেই। যেন নতুন স্বাস্থ্যের মতে, একটা রক্তাভ দীপ্তি ফুটে উঠেছিল তার সর্বাঙ্গে। কয়েক মাস ধরে শৈলবালা দেহে জ্বালা অনুভব করছিল। সকালবেলা ঘুম থেকে উঠে পুকুরে নামলে, প্রথম প্রথম সে উঠতে একটু দেরি করত। বলত, জলে ডুবে থাকলে ভাল লাগে। দাউ দাউ করে যে আগুন জ্বলছে, একটু যেন ঠাণ্ডা থাকে।
ইদানীং আরও বেশি সময় সে জলে থাকছিল। সকালবেলা নেমে, নিমির মুখতাড়া খেয়ে বেলা দশটা বেজে যেত উঠতে। কঁকানি গোঙানি তো আছেই চলতে ফিরতে। নিয়মিত চিকিৎসা কখনও করে না সে। ডাক্তার বলেছে, ওই করে অসুখটাকে পাকাপাকি ভাবে বাধালে।
কিন্তু রাত থাকতে পুকুরে গিয়ে কোনওদিন ডোবেনি শৈলবালা।
হ্যারিকেনটা পুকুরের ওপরে। জলের ধারে আলো তেমন পৌঁছায়নি। দেখল, শৈলবালা গালে হাত দিয়ে জলে বসে আছে। গায়ে তার কাপড় নেই। গায়ের কাপড় ঘাটের তালের ডোঙার ওপর পড়ে রয়েছে। শৈল কঁকাচ্ছে।
অভয় ডাকল, মা।
শৈলবালা তাড়াতাড়ি কাপড়টা টেনে নিয়ে জবাব দিল, কে জামাই?
অভয় দু পা এগিয়ে বলল, রাত করে জলে নেমেছ মা! এর ওপরে সর্দিজ্বর ধরলে—
শৈলবালা কাপড়খানি বুকে মাথায় ভুর করে ফেলে হাঁপিয়ে হাঁপিয়ে ফুঁপিয়ে উঠল, কী করব বাবা। থাকতে পারলুম না। জ্বলে যাচ্ছে, জ্বলে যাচ্ছে। হে ভগবান, হে দেবতা, আমাকে নাও গো, এবার আমাকে নাও।
নিশুতি রাতের এই অন্ধকার পুকুরের স্থির জলে শৈলর চাপা কান্না যেন প্রেতিনীর গোঙানির মতো অদৃশ্যে ভাসতে লাগল।
অভয় বলল, আমি যাব, তুলে নে আসব তোমাকে?
শৈলবালা তেমনি স্বরে বলল, না বাবা না, মেয়েটা জেগে বসে আছে, তুমি ঘরে যাও। আমি এখেনেই বসে থাকব। থাকব, এখেনেই থাকব, আমি আর উঠব না।
বলতে বলতে শৈলর যন্ত্রণাকাতর শব্দ যেন কান্নায় ভেঙে পড়ল। আবার বলল, তোমার গান শুনতে শুনতে মনটা কেমন করতে লাগল। আমার বুকটার মধ্যে বসে যেন কে নখ দিয়ে আঁচড়াচ্ছিল। বড় অবশ অবশ লাগছিল শরীলটা। সুরীনদাদা আমাকে চলে আসতে বলছিল–আমি তোমার সঙ্গে আসব বলে বসেছিলুম বাবা।
অভয়ের মনটা ব্যথায় অনুশোচনায় ভরে উঠল। আরও দু পা এগিয়ে এসে বলল, আমাকে ডাকলে না কেন মা?
–ছি! তা কি ডাকতে পারি? তোমাকে নে সব্বাই টানাটানি করছে দেখে আমার চোখ জুড়িয়ে গেল। আর তো মরতে আমার অসাধ নেই। তবে? কেন সে নিচ্ছে না। বাবা অভয় তুমি একবারটি বলল, আমায় নিক, আমায় নিক এবার।
অভয়ের প্রকাণ্ড বুকটা যেন প্রচণ্ড ঝটকায় কেঁপে উঠল। গলার কাছে ঠেলে এল কী একটা। সে শুধু অস্ফুটে ডাকল, মা।
শৈলবালা সহসা পরিষ্কার গলায় বলল, মরব না বাবা, এখন মরব না। সব কিছুর তো শোধ আছে। তুমি যাও, ঘরে যাও। জানিনে, মেয়েটা এখনও খেয়েছে কি না। আমার জন্য কিছু ভেবো না।
অভয় আরও কয়েক মুহূর্ত চুপ করে দাঁড়িয়ে থেকে, ফিরে এল ঘরে। দরজা খোলাই, ভেজানো রয়েছে। তা হলে ঘরের মানুষও হয়তো জেগেই আছে। জেগে আছে কিনা দেখা গেল না। ঘর অন্ধকার।
এটাই কি জীবনের নিয়ম? কিছুক্ষণ আগেও যেখানে অভয়ের মন জুড়ে প্রবল আলোড়ন, উচ্ছ্বাস ছিল ; যা দেখছিল সবই ভাল লাগছিল ; যা করছিল, সবই যেন মনের মতো মনে হচ্ছিল। সেটা যেন ফানুসের মতো চুপসে যেতে লাগল।
সে কথা বলবার আগেই নিমির গলার স্বর শোনা গেল, তক্তপোশের নীচে হ্যারিকেন কমিয়ে রেখেছি। বার করে উসূকে নাও।
অভয় জিজ্ঞেস করল, ভাত খেয়েছ?
কোনও জবাব নেই। আজকাল আগের মতো দাপিয়ে হুলস্থুল করে না নিমি। আগের মতো গলা শানিয়ে তোলে না। অনেক শান্ত হয়েছে। তবে আসল মূর্তিকে সম্পূর্ণ আড়াল করে রাখতে পারে না।
কিন্তু আজ নিমির বুকে আগুন অনেকক্ষণ ধরে ধোঁয়াচ্ছে। অনেক সংশয় সন্দেহের বাতাস অনেক সময় ধরে ওসকাচ্ছে।
নিমির জবাব না পেয়ে অভয় সেই আগুনের কিছুটা আঁচ পেল। বাতিটা নিয়ে উসকে দিল সে। কিন্তু নিমি উঠল না, তেমনি পড়ে রইল আলুথালু বেশে। কেবল বলল, ভাত ঢাকা দেয়া আছে, খেয়ে নাও। আমার আর উঠতে ইচ্ছে করছে না।
তা না হয় না-ই উঠতে ইচ্ছে করল। ভাত বেড়ে খাওয়াটাও কিছু নতুন নয়। কিন্তু আজ কি আর কিছু বলবে না নিমি? গানের আসরে তো সে গিয়েছিল, অভয় দেখেছে। সারা শহরের লোক বলেছে, ঘরে নিমি কিছুই বলবে না?
অন্যদিন হলে অভয় স্বাভাবিক নীরবতার সঙ্গেই হয়তো জামা খুলে খেতে বসে যেত।
কিন্তু মনের এমনি নিয়ম, কোনও কোনওদিন সে কষে বাঁধা তারের মতো টান টান হয়ে থাকে। আজ অভয়ের মনের তার তেমনি বাঁধা! আজ অল্প ঘায়ে সে হেসে উঠতে পারে, মাতাল হয়ে যেতে পারে। আবার রুদ্র হয়ে, আগুন জ্বালাতে পারে।
অভয় জামা না খুলেই উসকে দেওয়া হ্যারিকেনের দপে শিসটার দিকে অর্থহীন জ্বলন্ত দৃষ্টিতে তাকিয়ে রইল।
অস্পষ্ট অন্ধকারে, বালিশে মুখ চেপে লুকিয়ে নিমি দেখছিল। শান্ত কিন্তু কেমন একটা জ্বালা ধরানো সুরে বলল, কোথায় ছিলে এতক্ষণ?
অভয় হঠাৎ ঘাড় ফিরিয়ে তাকাল নিমির দিকে। বলল, কথা-ই যদি বলবে তো বিছানা ছেড়ে উঠো।
–নাঃ।
আলস্যভরে জবাব দিল নিমি। কোথায় ছিলে বললে না?
–যেখানে মন চাইছিল, সেখানেই ছিলুম।
নিমি খিলখিল করে হেসে উঠল। বলল, একটা মাগি তো দেখলুম, বাজারের ফড়ের হাত দে পাঁচটা টাকা পাঠিয়ে দিলে। সে-ই কি মন কিনলে নাকি?
অভয়ের হাত পা শক্ত হয়ে উঠল। কিন্তু নিমি আশ্চর্য দ্রুত গতিতে উঠে একেবারে অভয়ের গায়ের ওপর এসে পড়ল। গলা জড়িয়ে ধরে, বুক পকেটে হাত ঢুকিয়ে বলল, দেখি কত টাকা পেয়েছ?
উঠল মোটে একটি পাঁচ টাকার নোট। নিমির ভ্রূ কুঁচকে উঠল, ওমা, আর টাকা কোথায়?
অভয় বলল, অনাথ খুড়োকে দে দিইচি ইউনিয়নের চাঁদা বলে।
নিমির চোখে এবার বুকের আগুন গিয়ে উঠল। বলল, শুধু সুবালার পাঁচ টাকার নোটখানি পান ধরে দিতে পারোনি?
অভয় সহসা সরে দাঁড়াল। একবার তাকাল নিমির দিকে। যেমন সাপ ছোবল মারার আগে ঘাড় কাত করে তাকায়। তারপরেই সে বাইরে বেরিয়ে গেল। টান মেরে ঝাঁপ খুলে ফেলল। এক মুহূর্তের জন্য যেন থমকে গেল সে। আবার এগিয়ে গেল অন্ধকার গলির মধ্যে। একেবারে সুবালার দরজায় এসে দাঁড়াল সে।
সারা বাড়িটা নিঝুম। অন্ধকার উঠোন, ঘরে ঘরে দরজা বন্ধ। কোথাও কোনও শব্দ নেই। কেবল দোতলায় ওঠবার সিঁড়ির পাশে শুয়ে রয়েছে একটি কুকুর। এ কুকুর ঘরের নয়। অচেনা মানুষ দেখলে ডেকে জানাবার দাসত্ব নেই তার। অপরিচিত মানুষ দেখতেই সে অভ্যস্ত।
অভয় দোতলায় উঠে এল। না, একেবারে নিঃসাড় নয়। কোন ঘরে যেন এখনও গোঙা জড়ানো-স্বরে কথা শোনা যাচ্ছে। আর মাঝে মাঝে মেয়ে-গলায় চাপা স্বরের ধমক।
মদ খায়নি অভয় তবু মাতাল মনে হচ্ছে তার নিজেকে। যেন হাত পা তার নিজের আয়ত্তে নেই। চোখের দৃষ্টি নেই স্থির। সে পশ্চিমদিকের বারান্দায় এগিয়ে গেল। কিন্তু দরজা চিনতে পারছে না। কোন ঘরটা সুবালার। আবিষ্ট হলেও, ছবি একটি মনে আছে ঘরের সামনেটার।
আরও এগিয়ে গেল সে। চিনতে পারল ঘরটা। দরজা বন্ধ, কোনও সাড়া শব্দ নেই। হাত তুলে দরজা ধাক্কা দিতে গিয়ে থামল অভয়। কী চায়, কেন এসেছে সে এখানে?
তার বুকের ভিতর থেকে যেন কেউ হাঁপিয়ে হাঁপিয়ে, চেপে চেপে বলে উঠল, বড় একলা লাগছে আমার। বিশ্রী, ভয়ংকর একা একা। আর কিছুতেই থাকতে পারিনে। এত তোক আমার চারপাশে। এত লোক থিক থিক করছে। কিন্তু সারা পৃথিবীর তোক এলেও, আমার এই একলা থাকা বুঝি ঘুচবে না। এখন শুধু একজনকে হলেই হয়। এমন একজনকে, যার কোনও দাবি নেই। যার কোনও ভয় নেই। মাটি আমাকে ফেলে দেয় না, বুক পেতে চলতে দেয়। জল ফিরিয়ে দেয় না। ঝাঁপ দিলে সে শুকিয়ে যায় না। মুখ তুলে তাকালে, আকাশ ডানা মেলে উড়ে যায় না কোথাও। তেমনি করে আমায় কেউ নিক তার বুক ভরে। তার সারা অঙ্গ জুড়ে, স্বাভাবিক আকর্ষণে। তার চুক্তিহীন স্নেহের দরিয়ায়। যুক্তি দিয়ে তৈরি মাপজোকা ভালবাসার কাটা-খালের ঢেউহীন ছোট যার বুক নয়। সে আমাকে একটু নিক।
এমন বুঝি হয় না সংসারে? না হলে এমন চিন্তা মনে এল কেন অভয়ের। মনে হল কেন সুবালার কথা। এমন একটু স্নেহ, এমন একটু ভালবাসার জন্য। কে তবে তাকে ছুটিয়ে নিয়ে এল এখানে।
সংসারে সবটাই কি কল্পনা? শুধু মন দিয়ে গড়া! যে বস্তু পৃথিবীতে নেই সে বস্তুর জন্য তবে বুক উথালিপাথালি করবে কেন? আছে। আছে বলেই করে। মন তৈরি করেছে এই পৃথিবী। প্রত্যক্ষের সীমায় আছে বলেই তো মনে কল্পনা আসে।
অভয় দরজায় ধাক্কা দিল আস্তে আস্তে। কোনও সাড়া নেই। আবার শব্দ করল। আগের চেয়ে জোরে শব্দ করে ধাক্কা দিল।
ভিতর থেকে ঘুম ভাঙার শব্দ পাওয়া গেল একটা। ঘুম ভেঙে যাবার বিরক্তিকর শব্দ। তার। চেয়েও বেশি বিরক্ত গলায় প্রশ্ন এল, কে?
সুবালারই ঘুম ভাঙা বিরক্ত গলা। অভয় বলল, আমি।
–এই রাত ভোরে আমি কে?
সুবালার গলায় বিরক্তির ওপর রাগের মাত্রা চড়ছে। অভয়ের মনটা যেন দমে এল। সে আবার বলল, আমি, আমি।
এবার তীক্ষ্ণ গলায় ঝংকার দিয়ে উঠল সুবালা, আ মলো, খালি আমি আমি করে মরছে? নাম নেই নাকি? মাসিকে ডাকব?
অভয় বোধহয় ফিরতেই যাচ্ছিল। তবু বলল, আমি অভয়।
তারপর নিঃশব্দ এক মুহূর্ত। সুইচ টেপার শব্দ হল, দরজা জানালার ফাঁকে বিন্দু বিন্দু আলোর রেশ ফুটল। দরজা খুলে দাঁড়াল সুবালা। বলল, তুমি? কী মনে করে?
ঘরের উদ্ভাসিত আলোর সঙ্গে সুবালাও যেন একটি দ্যুতির মতো জ্বলে উঠল অভয়ের চোখের সামনে। শুধু সায়া আর বুকের সংক্ষিপ্ত অন্তবাস তার সারা গায়ে। সদ্য ঘুম ভাঙার চকিত আড়ষ্টতা তার ভঙ্গিতে। বোধহয় পোশাকের সংক্ষিপ্ততাতেই তার দেহ অকূল, উপছানো, খর মনে হচ্ছে। খোঁপা খুলে জোড়া বেণী গেছে লুটিয়ে। সোজা সিঁথিতে এসে পড়েছে এলো চুলের গুচ্ছ। কপালের টিপ গেছে বেঁকে। কাজল গেছে চোখের কোলে লেপটে। একটা দুঃস্বপ্নের স্মৃতি থেকে যেন তার দৃষ্টি এই মাত্র ফিরে এসেছে। আলোর ঝলকটা সইতে না পেরে হাত তুলে চোখে ছায়া ফেলেছে।
আবার বলল, তুমি এ সময়ে?
সুবালা ভয় পেল কি না কে জানে। সে দরজার কাছ থেকে দু পা সরে গেল।
অভয় বলল, তোমার কাছে এলুম।
বলতে বলতে অভয় ঘরের মধ্যে, সুবালার গায়ের কাছে ঘেঁষে এল।
সুবালা যেন চিনতে পারছে না অভয়কে। দেহোপজীবিনী মেয়ে, পুরুষের সান্নিধ্যে তার ভয় নেই। কিন্তু অভয়ের দিকে তীব্র দৃষ্টি রেখে, খাটের ধারে পিছিয়ে গেল সুবালা। নাকের পাটা –ফুলিয়ে সে গন্ধ নেবার চেষ্টা করল। অভয় মদ খেয়েছে কিনা বুঝতে চায়। কোঁচকানো ভ্রূ তার সোজা হল না। চোখ থেকে নামাল না হাত। বলল, আমার কাছে? কেন?
অভয় যেন চোখ ফেরাতে পারছে না সুবালার দিক থেকে। তার গাল কপাল গলা সব ঘামছে দরদর করে। সে সুবালার কাছে ঘেঁষে গেল আরও। কথা ঠিক জোগাচ্ছে না অভয়ের মুখে। সে প্রায় স্থলিত স্বরে বলল, এলুম! চলে এলুম তোমার কাছে। আসতে নেই?
বলতে বলতে সে সুবালার গায়ের ওপর এসে পড়ল। প্রকাণ্ড একটি লোহার চাংড়া যেন বেঁকে দুমড়ে এলিয়ে পড়তে উদ্যত হল সুবালার বুকের ওপরে। আবার বলল প্রায় চুপিচুপি গলায়, আমি তোমার কাছে চলে এলুম।
সুবালার স্মৃতিভ্রংশ হল কি না, কে জানে। তার মনে হল, এ লোকটিকে সে চেনে না। ঠিক এই মানুষটির সঙ্গে তার কোনও পরিচয় নেই যেন। সে দু হাত দিয়ে অভয়ের দু হাত সরিয়ে দিয়ে তীক্ষ্ণ গলায় চেঁচিয়ে উঠল, এ রাত দুপুরে এ আবার কেমন ঢং। যাও এখন, আমার এ সব ভাল লাগছে না।
অভয় এক মুহূর্ত স্তব্ধ হয়ে রইল। আড়ষ্ট হয়ে রইল টলে পড়ার ভঙ্গিতে! বিড় বিড় করে বলল, রাগ করলে? রাগ করলে তুমি?
পর মুহূর্তেই তার দু চোখ যেন ঘৃণায় ও রাগে দপদপিয়ে উঠল। প্রায় টলতে টলতে বেরিয়ে গেল সে।
সুবালা তখনও কেমন একটা দুঃস্বপ্নের ঘোরে। সে তখনও বিচলিত বিস্মিত চোখে বাইরের দিকে তাকিয়ে সিঁড়িতে অভয়ের ভারী পায়ের শব্দ শুনতে লাগল। তার পরেই শুনল কুকুরের ডাক। অভয়কে মাতাল ভেবে কুকুরটা এবার ডেকে উঠেছে, কারণ ওই রকম অবস্থাতেই লোকগুলি অনেকবার এ বাড়িতে তার গায়ে হুমড়ি খেয়ে পড়েছে।
আর কোনও শব্দ নেই। শুধু ঝিঁঝির ডাক শোনা যাচ্ছে বাইরে। সুবালার ভু দুটি সোজা হয়ে এল। আর চকিতে যেন তার সারা মুখ থেকে একটি ছায়া সরে গেল। দু চোখ ভরে ব্যাকুলতা নিয়ে ফিরে তাকাল সে। আপন মনেই বলল, সে নয়? সে-ই তো! হ্যাঁ
দ্রুত বেগে সে সিঁড়ি ভেঙে উঠোন পার হয়ে দরজার ধারে ছুটে গেল। দূরে আলো, আর সামনে। অন্ধকার। সুবালা ডাকল, কোথায় গেলে? কোথায় গো? শুনছ?
বলতে বলতে রাস্তায় এসে পড়ল সে। বড় রাস্তার দিকে যাবে না গলির ভিতর দিকে যাবে, কিছু স্থির করতে পারল না। একটি বিচিত্রবেশিনী পাগলির মতো মনে হল সুবালাকে।
আবার ডাকল। নাম ধরে ডাকতে গিয়ে, থমকে, আবার ডাকল, কই গো গাইয়ে, কোথায় গেলে।
কেউ জবাব দিল না। মালিপাড়ার গলিতে শেষ রাতের হালকা বাতাসে ফুলের গন্ধ বাসি হয়ে ভাসছে। সুবালা চুপ করে দাঁড়িয়ে রইল দরজায়। ছোট মেয়েটি যেন খেলতে খেলতে সাধের জিনিস হারিয়ে, সহসা হতাশায় ও ব্যথায় থতিয়ে গেছে।
.
অভয় ভিতর গলির দিকেই গেছে। কিন্তু বাড়ির দিকে নয়। মালিপাড়া গলির যে ফালিটা গেছে গৃহস্থপাড়ার দিকে, সেটা ডাইনে। বাঁয়ের রাস্তাটা গেছে গঙ্গার ধারে। খানিকটা বেঁকে। যেখানে ধাঙড় বস্তি শুরু হয়েছে। ডাইনে না গিয়ে, বাঁয়ের দিকেই ছুটে গেল অভয়। যেন সে পালিয়ে যাচ্ছে। তার দু চোখের সামনে ভাসছে শুধু সুবালার গিলটি করা-চুড়ি-পরা হাতের ঝটকা দেওয়ার অপমানকর ভঙ্গিটা। ঝটকাটা যেন তার মুখেই মারছে সুবালা। জোরে জোরে মারছে, কষ বেয়ে বুঝি রক্তও পড়ছে। আর নিমি হাসছে খিল খিল করে। হাততালি দিতে দিতে হাসছে।
একটা গুরুগম্ভীর গোঙানির শব্দে থামল অভয়। সে দেখল, কাছেই শুয়োরের খোঁয়াড়। গায়ে মুখে হাওয়া লাগল। সামনে অবারিত গঙ্গা। আজই কি এ গঙ্গার ধারে, অনাথের সঙ্গে অন্যখানে গিয়েছিল অভয়? সেটা যেন আজ নয়–অনেক, অনেকদিন আগের ঘটনা সেটা। তারপরে যেন একটি যুগ কেটে গেছে।
আবার শুয়োরের গোঙানি শোনা গেল। খোঁয়াড়ের ভিতরে বাইরে শুয়োরের পাল। অচেনা মানুষকে অসময়ে আসতে দেখে, সন্দেহ জানাচ্ছে কেউ কেউ। ওদিকটায় বাতি নেই। শুয়োরের আস্তানার ওপাশ থেকেই এবড়োখেবড়ো বস্তি ঘরগুলো দেখা যাচ্ছে। অভয় চেনে রাস্তা। গঙ্গার ধারের সরু পথটা দিয়ে সে হাঁটতে লাগল। সে থামতে চায় না, বসতে চায় না। পারবেও না। তার ছুটতে ইচ্ছে করছে। দাঁতে দাঁত চেপে, প্রাণপণে দৌড়তে ইচ্ছে করছে। দৌড়তে দৌড়তে তাদের সেই গ্রামে, সেই বাড়ি চলে যেতে ইচ্ছে করছে।
হঠাৎ পায়ে যেন কী ঠেকল। আর আর্তনাদের মতো শোনা গেল, আঃ আঃ…
অভয় থমকে ফিরে তাকাল, কে?
লক্ষ পড়ল, মানুষ। আরও কাছে ফিরে এল অভয়। লোকটা কেমন যেন গড়াগড়ি খাচ্ছে মাটিতে। আর ফোঁস ফোঁস করে শব্দ করছে। কাঁদছে নাকি? বোধহয় কোনওরকম শোক পেয়েছে।
অভয় চলে যাবার আগে আর একবার জিজ্ঞেস করল, কে হে? এখানে এ ভাবে পড়ে কেন?
পড়ে-থাকা মানুষটির হাত যেন উঠে এল অভয়ের দিকে। আবার পড়ে গেল। ফিসফিস স্বরে ডাকল, জরা ই-ধার…
অভয়ের নাকে মদের গন্ধ গেল। মাতাল! ঘরের বাইরে এসে পড়ে আছে। অভয়ের মতো অবস্থা লোকটার। কোথাও কেউ নেই? বউ ভালবাসে না? ঘর থেকে তাই চলে এসেছে? লোকটা হাত তুলল। ডাকল, হে হে!
অল্পবয়সী ছেলের গলা বলে মনে হল এবার। অভয় নিচু হয়ে তার হাতটা ধরল। ধরতেই লোকটা তাকে আকর্ষণ করল। অভয় হাঁটু পেতে বসল। লোকটির আর একটি হাত এসে তার কোমর জড়িয়ে ধরল। আর ঠিক এই মুহূর্তে অভয় অনুভব করল, পুরুষ নয়। মানুষটি মেয়েমানুষ। এই শেষ রাত্রির অন্ধকার গঙ্গার ধারে তার হাতের কাঁচের চুড়ি বেজে উঠল একটি দুর্বোধ্য হাসির মতো। সে অভয়ের হাঁটুতে বুক চেপে, সাপের মতো সাপটে ধরল।
অভয় এক মুহূর্তে একেবারে নিশ্চল হয়ে গেল। তার নিজের দুর্গতির কথা ভুলে, সজাগ হয়ে উঠল সে। পরমুহূর্তেই মেয়েমানুষটির হাত ছাড়াবার চেষ্টা করতে করতে বলল সে, কে তুমি! ছাড়ো, ছেড়ে দাও আমাকে।
মেয়েলোকটি তাকে আরও জোরে আঁকড়ে ধরল। এবার সে তার মদের গন্ধে ভরতি মুখটা তুলে। নিয়ে এল অভয়ের বুকের কাছে। পরিষ্কার বুঝতে পারল অভয়, মেয়েটির গায়ে জামা নেই। অনুমান হল, বয়সও খুব বেশি নয়। বোঝা গেল সে বাংলা বুলি বোঝে, বলতে পারে না। প্রায় চাপা আর্তনাদ করে বলল, নহি, ছোড়ব নহি তুহঁকো। পাকড়ো, হেই বাবু মেরি, ঘরে থোড়ি লেহি চল।
কোমর ছাড়িয়ে, কাঁধের ওপর উঠে এল মেয়েটির হাত। যেন একটা নাগিনী বেয়ে বেয়ে উঠছে। শক্তি আর কতটুকু তার। ইচ্ছে করলে অভয় তাকে ঠেলে ফেলে দিতে পারে। কিন্তু ফেলতে পারল না সে। মেয়েটা যেন বড় অসহায় হয়ে, এই অবলম্বনকে জড়িয়ে ধরেছে। পরম নির্ভয়ে ও ভরসায় যেন লুটিয়ে পড়ছে। গুটিয়ে আসছে বুকের মাঝখানে।
অভয় জিজ্ঞেস করল, কোথায় তোমার ঘর?
মেয়েটি মুখ তুলে দেখাল বস্তির দিকে। বলল, উহে।
তারপর থিতিয়ে আসা অন্ধকারে অভয় দেখল, মেয়েটি তার মুখ দেখার চেষ্টা করছে। যদিও চোখ তার পুরোপুরি মেলছে না। এখনও ঢুলু ঢুলু করছে। তার গরম নিশ্বাস লাগছে অভয়ের বুকে গলায়। কিন্তু মেয়েটার মুখে জায়গায় জায়গায় কালো দাগ। ডান দিকের জ্বর কোণটা যেন ফোলা ফোলা লাগছে।
মেয়েটি চাপা চাপা গলায় বলল, তু কমলার বাবু?
কলার বাবুটি কী এবং কে, বুঝতে পারল না অভয়। সে বলল, না!
অভয়ের বোঝবার কথা নয়। কমলার অর্থে কম্পাউন্ডারবাবু। মিউনিসিপালিটির যে বাবুটি তার চার পাশে অনেক পেখম বিস্তার করেছে, এমনি করে একদিন বুকে নেবার জন্যে, বাংলা বুলি শুনে, এখন এই ঘোরের মধ্যে মনে হচ্ছে, সেই বাবু বুঝি।
আপন দুর্গতির কথাটা চাপা পড়েছে অভয়ের। তার কোনও দুর্মতি উছলে ওঠেনি মেয়েটিকে বুকে করে। কিন্তু তার বিশাল দেহের রক্তস্রোতে একটি দূরাগত ধ্বনি যেন ক্রমেই নিকটবর্তী হচ্ছে। কিংবা তার পাকে-পড়া রুদ্ধ যন্ত্রণাটা একটা মুক্তির দরজা পেয়ে শোর তুলেছে।
মেয়েটি আবার বলল, নহি তো উঁ কে বা? ছোটা শোনাটরি সাহব বা কি?
ছোটা সোনাটরি সাহব যে ছোট স্যানিটারি সাহেবের রূপান্তর মাত্র, অভয় এবারও তা বুঝল না। শুধু এইটুকু বুঝল, তার বুকের ওপর এই মেয়েমানুষটি হয় তো ঝাড়দারনী।
অভয় বলল, না না, আমি তোমার চেনা লোক নই বাপু?
–নহি? তবু উঁহকো রামজী ভেজে দেহলাইন হো বাবু?
বলে মেয়েটি ফুঁপিয়ে ফুঁপিয়ে কেঁদে উঠল অভয়ের কাঁধে মুখ দিয়ে। তার উত্তপ্ত ঠোঁট অভয়ের গলায় চেপে বসল।
অভয় যেন অসহায় বোধ করতে লাগল। অন্ধকার গঙ্গার বুকে ফিরে তাকাল সে। আকাশের দিকে দেখল। নক্ষত্রেরা তাকিয়ে আছে। যেন কী এক রহস্যের খেলা দেখছে তারা। আর গঙ্গা ছল ছল শব্দে চির রহস্যের দুবোধ বাণী গেয়ে চলেছে। শেষ রাত্রি দুলছে বাতাসে।
এই বিষম বিপাকে নিজেকে কঠোর করতে চাইল অভয়। কিন্তু মেয়েটির কান্নায় তার নিজের জমে থাকা পাথরের কান্নাটাও যেন গলতে লাগল। তার ইচ্ছে হল, সব কিছু দিয়ে সে এই অবহেলিতা ফেলে-দেওয়া জীবটিকে স্নেহ করে।
মেয়েটি বলেই চলল, আমি কো নাম ছে মাহুনি। মরদ সহদেও মাসিপালি কি ধাঙড়। হেই বাবু, মরদ হামিকো জবর পিটাহলে, ফেকো দেহলে দরিয়া কিনারে। হেই বাবু মেরি হামি কো তখা সব লেই লেইছে ও, পিয়ে ন দেহলে হামিকো, খায়ে না দেহলে, কপড়া ন দেহলে হামি কো খালি পিটালে, মাতোয়ালে মরদ, মহবত না দেহলে
অভয়ের মনে হল সে যেন, মাহুনির মরদ সহদেবের সঙ্গে কথা বলছে। কেন, সহদেব এমন করে ফেলে দিয়েছে মাহুনিকে। কেন মেরেছে?
সে বলল, চলো, কোথায় তোমার ঘর, দিয়ে আসি। চিনতে পারবে?
–হ বাবু।
অভয় মাহুনিকে ধরে তুলে দাঁড় করাল। না ধরলেও চলত। মাহুনি তাকে সাপটে আছে। সাপটে ধরে মাথাটা এলিয়ে দিয়েছে বুকের ওপর। আর, মাহুনি মোটেই হালকা নয়, ভারী আছে।
রক্ত স্রোতের ধ্বনিটা অভয়ের সারা অঙ্গে ঝাঁপ দিয়েছে বটে। কিন্তু তার মধ্যে কোনও অন্তরঙ্গ নেই। বরং একটি ব্যথিত প্রসন্নতা, স্নেহ এবং ভালবাসার একটি আবেগ অনুভব করছে সে। একে তার পাপ বলে বোধ হল না। যেন দুজনের কান্না এক হয়ে, সন্ধি-যুক্ত হয়ে এক অপরূপ বন্ধুত্বের মর্যাদা পেয়েছে। সে বলল, চলো মাহুনি, তোমাকে দিয়ে আসি।
মাহুনি তার বাড়ির টোকো গন্ধ ভরা মুখ তুলে বলল, চললো মেরি রামজি। থোড়ি কহদে ভগবান, আমি কোন পিটে।
অর্থাৎ সহদেবকে যেন অভয় বলে দেয় সে মাহুনিকে আর না মারে। অভয়ের বুকটা টাটিয়ে উঠল। বলল, বলব। ঘরটা আমাকে দেখাও।
মাহুনি ঢুলু ঢুলু চোখে তাকাল সামনের দিকে।
অনেকগুলি ঘর, এলোমলো। সারবন্দি লাইন নয়। সেটা আছে আর একটু উত্তরে, মিউনিসিপালিটির নিজস্ব তৈরি লাইন। অবশ্য বস্তির পুরো এলাকাটাই পৌরসভার জমি।
মাহুনি টলটলায়মান ঘাড় তুলে বিড়বিড় করতে লাগল, বটুয়া, ঝগড়, বিদেশি, পাহলোয়ান, লালু, এ, এহি…
ঘরগুলি পার হচ্ছিল সে এক একজনের নাম করে। একটি ঘরের সামনে এসে দাঁড়াল সে। বলল, এ হি…
সেই ঘরে টিম টিম করে একটি আলো জ্বলছে। মাহুনির গলার শব্দেই, সেই টিমটিমে আলোয় একটি ছায়া উঠে এল। বলল, হেই, মাহুনি?
মাহুনি বলল, হঁ। খবরদার ফের পিটাহলে
-নহি নহি, হেই ভগবান।
মাহুনি আবার বলল, এ বাবু হামিকো লে আইলান। বাবু রামজি ছে।
বলতে বলতে মাহুনি অভয়ের পায়ের কাছে বসে পড়ল। দেখাদেখি সহদেবও অভয়ের পায়ের ওপর পড়ল হুমড়ি খেয়ে। সেও পুনরাবৃত্তি করল, হঁ রামজি ছে।
অভয় দুজনকেই টেনে তোলার চেষ্টা করল।
মাহুনি বলল, তু হামকো খুন কইলে। ভগবান হামি কো বাঁহচাইলান।
সহদেব অভয়ের দু পা আঁকড়ে ধরে ডুকরে কেঁদে উঠল, হে ভগবান, হে বাবা!
অভয় বুঝল সহদেব এখনও মাতাল আছে। তবে সে তার মাহুনির জন্য মাতাল অবস্থাতেও ঘুমোতে পারেনি। মাহুনিকে পেয়ে তার আবেগ কান্নায় ভরে উঠেছে। অভয় একটু হেসে বলল, মাহুনিকে ঘরে তুলে নাও সহদেব। ওকে আর মেরো না।
সহদেব ছুটে ঘরে গেল। বেরিয়ে এল একটা জংধরা জীর্ণ লোহার অস্ত্র নিয়ে। অভয়ের হাতে দিয়ে বলল, পিটো হামকো পিটো রামজি। হাম পাপ কইলা, হাম পাপী হে ভগবান।
অভয় দুজনকেই হাত ধরে ঘরে ঢুকিয়ে দিল। সে বিব্রত কিন্তু খুশি। তার বুকে একটা ব্যথা, তবু হাসি পাচ্ছে তার। তার ইচ্ছে করছে, সেও ওদের সঙ্গে অমনি মাতলামি করে। সে বলল, শুয়ে পড়ো তোমরা।
কিন্তু দুজনেই তাকে জাপটে ধরল। মাহুনি বলল, নহি বাবুজি, থোড়ি বইঠে যাহ।
তার চেয়েও বেশি আঁকড়ে ধরল সহদেব। বলল, হে ভগবান, খানা খা লো। পাপী কো উদ্ধার করো। মাহুনি, খানা দে রামজি কো ভোজন করব।
মাহুনি ছুটে গেল হাঁড়ি ডেয়ো ঢাকনা খুলতে। অভয় দেখল, দুটিকে শান্ত করাই মুশকিল। সে মাহুনিকে বলল, মাহুনি, আমি খাব না। তুমি সহদেবকে শান্ত করো।
সহদেব সেই ধরে আছে অভয়কে। মাহুনি তার কাছে এল। অভয় দেখল, সে যা ভেবেছিল, তাই। মাহুনির বয়স বেশি নয়। টিমটিমে আলোয় বোঝা যাচ্ছে, মাহুনি তাদের জাতের রং পার হয়ে কটা স্পর্শ পেয়েছে। মনে হল, কাজে অকাজে পথে সে তাকে অনেকবার দেখেছে।
পরমুহূর্তেই সহদেব যে কথা বলল, অভয়ের সর্বাঙ্গ পাথর হয়ে গেল যেন।
-হে ভগবান তুহোকে গোড় লাগি ভোজন কর লো। মাহুনি কো সাথ শুত যাহ। হেই, হেই মাহুনি—
–হাঁ।
ইধারে আ।
অভয় কিছু বলবার আগেই, মাহুনিকে সহদেব অভয়ের গায়ের ওপর ফেলে দিল। বলল, ভগবান কো সার্থ্য সেবা কর। ভোগ লেহ্ বাবা, ভোগ লেহ্।
মুহূর্তে রক্তে একটা তোলপাড় লেগে গেল অভয়ের। অবিশ্বাস্য মনে হল তার। শরীর শক্ত হয়ে উঠল। মাহুনি হেসে উঠল খিলখিল করে এবার। অভয় দেখল, মাহুনির মুখে রক্তের দাগ। কাঁধে, হাতে মারের কালশিরা। তবু যেন বিচিত্ররূপিণী উদ্ধত দেহিনী এক মেয়ে তাকে আমন্ত্রণ করছে হেসে হেসে। মাহুনির হাত অভয়ের গায়ে কিলবিল করছে। তার হাত অভয়ের ঠোঁটে মুখে হাতড়াচ্ছে।
অভয় একবার মাহুনির কাঁধে হাত দিল। তারপর তার চোখ ফেটে সহসা জল আসতে লাগল যেন। সে মাহুনিকে জড়িয়ে ধরে, সহদেবের বুকের ওপর দিয়ে বলল, ওকে নাও সহদেব, ওকে নাও, ও তোমার।
বলে সে মাহুনির হাত থেকে ছাড়িয়ে বাইরে চলে গেল। মাহুনি হাত তুলে ডাকল, মত যাইহো রামজি মত—
সহদেব চিৎকার করে ডাকল, হে ভগবান
অভয়কে তারা আর দেখতে পেল না।
মাহুনি বলল, চল গেইলান।
সহদেব বলল, চল গেইলান ভগবান। পূজা নহি লেইলান, ভোগ নহি লেইলান্ , চল গেইলান।
মাহুনি ফুপিয়ে উঠল আবার। বলল, মেরি কসুর।
সহদেব বলল, নহি, মেরা কসুর!
.
০৯.
অভয় গঙ্গার ধারে এসে দাঁড়াল। ভোর হয়ে আসছে। ছলছলানি বাড়ছে জলের। ভাটার অন্তিমকাল চলেছে। তাই একটা স্তব্ধ আড়ষ্টতা গঙ্গার বুকে। জোয়ার আসবে এখুনি।
অভয়ের মনে হল, তার সব গ্লানির উত্তেজনা যেন স্তিমিত আচ্ছন্ন হয়ে যাচ্ছে। তার যন্ত্রণা যেন কেমন এক দুবোধ প্রসন্ন ব্যথার স্রোতে ভাসতে ভাসতে চলে যাচ্ছে। রাত্রের যত কষ্ট অপমান অবহেলা সব যেন এক অশেষ মহাসমুদ্রের দিকে ধাবিত। তার এক বিচিত্র বিস্মিত মুগ্ধ দশা।
সূর্য ওঠেনি। লাল হয়ে উঠেছে পুবদিকের আকাশ। ওপারের কারখানা, বাড়ি, শহর একটি একটি করে ফুটছে আকাশের গায়ে। সে তাড়াতাড়ি ফিরে চলল।
উঠোনে ঢুকেই সে দেখল, শৈলবালা বসে আছে নিমিকে ধরে। নিমি ওয়াক তুলছে। বমিও করেছে কিছু। চোখ লাল।
কিন্তু শৈলবালার মুখে এখন অদ্ভুত খুশি খুশি ভাব কেন। তাকে যে সে অসুস্থ কাতর দেখে গিয়েছিল। শৈলবালা জিজ্ঞেস করল, কোথায় ছিলে বাবা?
-ঘাটে।
–কোন ঘাটে?
ধাঙড় বস্তির ঘাটে। ওর কী হয়েছে মা?
অভয় কাছে এল। হাসতে হাসতে শৈলবালার চোখে জল দেখা গেল। বলল, ভয়ের কিছু নয় বাবা, এরকম হয়। মুখপুড়ি কি আমাকে কিছু বলে নাকি?
তবু অভয় অবুঝের মতো তাকিয়ে রইল।
শৈলবালা বলল, তোমার ছেলে হবে বাবা। আমার মেয়ের পেটে সন্তান এসেছে।
অভয়ের বুকে সহসা প্রচণ্ড ঢেউ আছড়ে পড়ল। একটা চকিত, একেবারে নতুন অনুভবের ঢেউ ভেঙে পড়ে, তার বুকের শুকনো বালুচর প্লাবিত করে দিল যেন। সে তাকাল নিমির দিকে।
নিমি কাপড় টানতে লাগল ঘোমটা টানবার জন্যে।
নিমির ঘোমটা টানার চেষ্টা দেখে শৈলবালা সস্নেহে ধমকে উঠল, হয়েছে, আর ঘোমটা টানতে হবে না এখন। আর বমি হবে?
নিমি হাঁপাতে হাঁপাতে বলল, না।
মুখ ধুয়ে নিমি প্রায় টলতে টলতে ঘরে ঢুকল। কাত হয়ে এলিয়ে শুয়ে পড়ল বিছানায়।
অভয় না জিজ্ঞেস করে পারল না, কতদিন হয়েছে মা?
শৈলবালা বলল–হিসেব যা দিলে, তাতে তো তিন মাস উতরে যাবার সময় হল। মরণ! সে সব কি বোঝে নাকি ছুঁড়ি।
অভয়ের চোখের সামনে অদ্ভুত একটি মূর্তি ভাসতে লাগল।
বিচিত্র কল্পনায় ও বিস্ময়ে সে অভিভূত হয়ে পড়ল। যেন জীবনে সে এই প্রথম বিশ্বাস করল, অবাক হয়ে প্রত্যক্ষ করল, মানুষ সত্যি মানুষ সৃষ্টি করে। কোথায় আছে সে এখন? কেমন করে আছে?
শাশুড়ির ব্যাধি যন্ত্রণার কথা জিজ্ঞেস করতেও ভুলে গেল সে। ঘরে ঢুকে গেল। শৈলবালা তার শারীরিক কষ্টের মধ্যে আর একবার আপন মনে না হেসে পারল না। এই লোকই আবার সারা রাত রাগ করে বাইরে কাটিয়ে এল?
সে কথা মনে নেই অভয়ের। সেই এসে তখন হাঁটু গেড়ে বসেছে তক্তপোশের পাশে নিমির কাছে। এক হাত রেখেছে নিমির মাথায়। আর এক হাত নিমির কোমরে। সে যেন নিমির চেনা শরীরের নানান অন্দিসন্ধি অন্ধকার আবর্তে চোখ দিয়ে খুঁজতে লাগল। কোথায় থাকে সে? কেমন করে কী ভাবে থাকে? একী আশ্চর্য!
নিমির মুখে যেটা ছড়িয়ে রয়েছে সেটা রুগ্নতা নয়। শারীরিক একটি অপ্রতিরোধ্য কষ্টের মধ্যে কিছু লজ্জা, সোহাগ, অভিমান, একটি নিশ্চিত সাফল্যের গরব।
অভয় তাকে টেনে নিয়ে এল আরও কাছে। নিমি যেন এখনও হাঁপাচ্ছে। ক্লান্তি তাকে একটি অপরূপ রূপের তীব্রতা দিয়েছে। নাকের পাটা ফুলে ফুলে উঠছে তার। রাগে নয়, শরীরের মধ্যে মনের একটি দুরন্ত শক্তি যেন হুড়োহুড়ি করছে।
সে বলল প্রায় ফিসফিস করে, কোথায় থাকা হয়েছিল সারা রাত? অভয় দেখল নিমির ঠোঁট ফুলে উঠছে কথা বলতে বলতে। কোলবসা চোখ দুটি ছল-ছলিয়ে উঠছে। আবেগে অভিমানে। তাকে যেন অন্য রকম লাগছে। অভয় তার সারা রাত্রির কাহিনী বলতে উদ্যত হয়ে থামল। না, প্রাণ খুলে মন খুলে সব কথা বলা যাবে না নিমিকে। ভুল বোঝাবুঝি হয়ে যাবে। অভয় নিজেই কি জানে, সে কেন সুবালার কাছে গিয়েছিল। যা জানে, তা কি বোঝানো যায়? সুবালা পর্যন্ত তাকে। তাড়িয়ে দিয়েছে। ভয় পেয়ে, ভুল বুঝে কিংবা সত্যি বুঝে তাড়িয়েছে, অভয় জানে না। কিন্তু তাড়িয়ে দিয়েছে। সব মিলিয়ে যে যন্ত্রণায় সে ছটফটিয়ে মরেছে মধ্য রাত্রি থেকে ভোর রাত্রি পর্যন্ত, নিমিকে তার ভাগ দিয়ে লাভ নেই। কারণ, সে ভাগ নিমি নেবে না। নেয়নি বলেই তো জীবন ক্রমে জটিল হয়ে উঠছে। সে একা হয়ে যাচ্ছে। জীবনে তবে এমন কিছু কিছু জিনিস থাকে, যার ভাগ কেউ নেয় না। কাউকে দেওয়া যায় না।
কিন্তু এখনকার এই নিমি, স্ফুরিত ঠোঁটে যার পুরুষের প্রতি সহসা যেন এক নতুন সোহাগ ও অভিমান বড় আবেগময়ী করে তুলেছে, বিবাদ ঈর্ষা সংশয় সন্দেহ পার হয়ে যে নিমি এখন একেবারে আলাদা হয়ে উঠেছে, তার সামনে আপাতত তার সব গ্লানি ভেসে যাচ্ছে। এক নতুন তরঙ্গ যেন সব ধুয়ে মুছে অভয়কে এক বিচিত্র আনন্দে স্নান করিয়ে দিচ্ছে। নিমি আজ সন্তানসম্ভবা। জীবনে বুঝি এই প্রথম নিমি এমনি চোখে তার দিকে তাকিয়েছে। এমনি করে জিজ্ঞেস করেছে তাকে। জিজ্ঞেস করে এমনি ভাবে জানতে দিয়েছে, সারা রাত নিমি অপেক্ষা করেছিল অভয়ের জন্য।
সুবালার কাছে যাওয়া ও বিতাড়িত হওয়ার কথা না বললে মিথ্যাচার হবে? হোক। কিন্তু নিমি-অভয়ের জীবনে ঠিক এমন একটি সকাল আর কোনওদিন আসে নি। আসবে কি না, তাই বা কে জানে। বরং সেই ধাঙর দম্পতির কথা বলা যায়। কিন্তু তাই বা কেন? কোনও কথা নয়।
অভয় বলল, ধাঙড় বস্তির ঘাটে বসেছিলাম।
নিমি ফিসফিস করে বলল, রাগ করে তো যাওয়া হয়েছিল, এখন এত খুশি কেন?
অভয় আরও ঝুঁকে পড়ে বলল, আর কবে খুশি হব নিমি। আজ আর আমি মিলে যাব না।
কামাই করবে?
–হ্যাঁ, তোমার কাছে থাকব সারাদিন।
নিমির কোল বসা দু চোখে চিকুর হানা দ্যুতি। জিভ ভেংচে বলল, কেন, নিমি যে তোমার চক্ষুশুল?
অভয় নিমির এলিয়ে পড়া হাতের ডানায় তার থুতনি রেখে বলল, শূল নয় নিমি, তুমি আমার চোখের বালি।
-তাই খালি করকরিয়ে মরো দু চোখে।
–কিন্তুন জল কাটে।
নিমি হাত বাড়িয়ে অভয়ের বুকে রাখল। সহসা তার দু চোখ ছাপিয়ে জল এল। সে চাপা কান্নার স্বরে বলল, সারা রাত আমি ঘুমোইনিকো। কী যে কষ্ট হচ্ছিল। কী করব আমি? আমার মন খারাপ হয়ে যায়, আমি সামলাতে পারিনাকো। তোমাকে কষ্ট দি। আমারও কষ্ট হয়।
বলতে বলতে নিমি মুখ চেপে ধরল তক্তপোশে। অভয় সহসা কোনও কথা বলতে পারল না। সে দু হাত দিয়ে সাপটে ধরে নিমিকে আরও ঘন করে নিয়ে এল। কথা সে বলতে পারল না। কিন্তু বুকের মধ্যে টনটন করতে লাগল। একটি বুকচাপা স্বর তার বুকের মধ্যে যেন চেপে চেপে বলতে লাগল, নিমির ভালবাসা বুঝি এমনি করেই কখনও কখনও টের পাওয়া যায়। তবু, এত কাল কুটিল ছায়ারা কোথা থেকে এসে ভিড় করেছিল আমাদের মাঝখানে? কে আমাদের দুজনকে এমন অসহজ ওঁ দূর করে রাখে? এ বুঝি দিনের আলো, রাতের অন্ধকারের মতো অপ্রতিরোধ্য সব ব্যাপার। লোকে বলে নিয়তি।
কাঁদুক। নিমি কাঁদুক। এ কেমন স্বার্থপরতা, কে জানে। তবু এ কান্নায় যেন বড় স্বস্তি লাগছে। অভয়ের। একটি উষ্ণ আনন্দময় পরিচ্ছন্নতা যেন ধুয়ে ধুয়ে ফুটে উঠছে। যেন অন্ধকার গলে গলে কোন এক পিছল পথের স্রোতে ভেসে যাচ্ছে।
কান্নার তরঙ্গ আস্তে আস্তে নিস্তেজ হয়ে এল নিমির। আস্তে আস্তে সে আবার মুখ ফেরাল অভয়ের দিকে। চোখের জলে ভেজা তার সারা মুখ। তার গাল ঠোঁট নাক। আর অবিন্যস্ত চুল ছড়িয়ে লেপটে রয়েছে সেই জলে। এখন জামা নেই নিমির গায়ে। অসঙ্কোচ-বিস্রস্ত শাড়ি মথিত, এলানো। ঘরের নিশ্চিন্ত নিরালায় অভয়ের মস্ত বড় থাবা নিমি তার ছোট হাতে টেনে নিল নিজের বুকে। যে সেতু তার গর্ভে ভিত পত্তন করেছে, বুঝি তাকে ছোঁয়াতে যায় অভয়ের হাত দিয়ে।
তারপর বলল চাপা চাপা স্বরে, সত্যি খুব খুশি হয়েছ?
সে কথার কোনও জবাব না দিয়ে অভয় নিমির নোনা জলে ভেজা মুখের ওপর মুখ নামিয়ে নিয়ে এল। নিমির ঠোঁটে গালে নাকে চোখের সব লবণাক্ত স্বাদটুকু সে শুষে নিতে লাগল।
নিমির নিশ্বাস বন্ধ হয়ে আসতে লাগল। তবু সে স্থির থাকতে পারল না। তার নিজের মধ্যেও অভয়ের মতো মত্ততা জেগে উঠতে লাগল।
একটু পরে অভয় বলল, আমি এমনি করে চিরদিন থাকতে চাই নিমি। নিমি বলল, আর আমি বুঝি চাই না? আচ্ছা বলো তো, কী হবে?
কীসের?
ছেলে না মেয়ে।
যা খুশি তাই হোক। যা পাব, আমার সবই এক।
না। ছেলে হলে ভাল হয়।
–কেন?
–সবাই বলে। আমারও ইচ্ছে করে, ছেলে হোক।
অভয় বলল, তোর মতো একটি মেয়ে হোক, সেই আমার ইচ্ছা।
-না, একটা ছেলে। বাপের মতো একটা ছেলে।
–এমন কালকুট্টে?
নিমির চোখে সেই দুর্জয় মেয়ের রঙ্গ ঈষৎ রক্তাভায় ঝকঝক করছে। স্ফুরিত নাসারন্ধ্রে তার আবর্তিত রক্তের উষ্ণতা ও এক বিচিত্র গন্ধ। সে গন্ধ যেন দূর বাগান থেকে ভেসে-আসা অনেক নাম-না-জানা ফুলের গন্ধের মতো। বলল, হ্যাঁ, এমনি কালো, এমনি হাত পা বুক। মাথায় বাপকেও ছাড়িয়ে যাবে। কিন্তু গান না গাইতে পারলে বাড়ি থেকে বের করে দেব ছেলেকে, হ্যাঁ তা বলে। দিলুম।
গান? নিমি চায় তার ছেলে বাপের মতোই গাইয়ে হবে? অভয়ের মতো? অভয়ের সারা মুখে বিস্মিত খুশি উত্তাল হয়ে উঠল। বলল, গাইয়ে ছেলে চাস তুই নিমি?
নিমি যেন আবার সহসা লজ্জায় মুখ ঢাকল। বলল, কাল রাতে তোমার গান আমার খুব ভাল লেগেছে। লোচন ঘোষের কাছে তুমি না জিতলেও আমার কিছু মনে হত না। কেমন করে সব তৈরি করো তুমি? ওই কথা গুলোন? সত্যি সত্যি ভেবে ভেবে তখুনি তখুনি গেয়ে দাও?
তা নয় তো কী?
–ওমা। এ বড় খারাপ বাবু। বানিয়ে বানিয়ে এত কথা যে বলতে পারে, তাকে কি বিশ্বাস করা যায়? কোন কথা বললে তার কী জবাব দিতে হয়, সব তুমি জানো।
অভয় হেসে উঠল। বলল, বাঃ! বানিয়ে বানিয়ে কি তা বলে মিছে কথা বলি নাকি? কবি গানে তো কখনো মিছের কারবার নেই। সাচ্চা মিছে যাচাইয়ের জন্যই তো কবিগান।
তা হলেও। বাবারে বাবা, অমন করে গেঁথে গেঁথে কথা সাজানো। আমাকেও যদি বলল, আমি তো কিছুটি টেরও পাব না।
অভয়ের দরাজ গলার হাসি এবার ফেটে পড়ল। সেই সঙ্গেই বেজে উঠল মিলের বাঁশি।
দুজনেই একটু থমকে গেল। নিমি উঠে বসল। কাপড় টেনে নিল বুকে। চুল সরিয়ে দিল মুখ থেকে।
অভয় তাড়াতাড়ি বলল, উঠলে কেন?
নিমি হেসে বলল, তবে কি শুয়ে থাকব নাকি? সোমসারে কাজকম্মো নেই? মার শরীল খারাপ। বাসি সব পড়ে আছে।
-তোমার শরীল খারাপ হবে না?
–ও শরীল খারাপ কিছু নয়। তুমি ওঠো দিকিনি। যাও, হাত মুখ ধুয়ে এসো। চা করে দিচ্ছি, খেয়ে কাজে যাও।
এ যেন এক নতুন চরিত্র নিমির। এ নির্দেশ বুঝি অমান্য করা যাবে না। অভয় অবাক হয়ে বলল, কাজে যাব না বললুম যে?
নিমি বলল, মিছিমিছি কাজ কামাইয়ের কী দরকার? আমার কাছে সারাদিন বসে থাকতে হবে। আমার অস্বস্তি হবে।
নির্দেশ মাত্র কাজ। যদিও আজ এক মুহূর্তও ছেড়ে থাকতে ইচ্ছে করছিল না নিমিকে, তবু কাজে যাওয়াটাও যেন আজ নিমির সঙ্গে নতুন প্রেমের সন্ধির মতো। সে কাজে চলে গেল।
.
১০.
তিন দিন ধরে শৈলবালা আর বিছানা থেকে উঠল না। শৈলবালা চতুর্থ দিনের সকালবেলা সজ্ঞানে মারা গেল।
আগের দিন সারারাত্রি সে ঘুমোয়নি। শুধু একটি কথাই সারারাত্রি বলেছে শৈলবালা, নিমির ছেলেকে না দেখিয়ে আমাকে নে যাচ্ছ? মরতে আমার দুঃখ নেই, আর ছসাতটা মাস আমাকে থাকতে দাও। ওগো, তোরা আমাকে আর কটা মাস বাঁচিয়ে রাখ।
অভয় মিলের বড় ডাক্তারকে এনেছিল। তিনি নিদেন দিয়ে গেছেন। বলেছেন, পুরনো রোগ, ভিতরে সব পচে গেছে। গা ফেটে যদি ঘা হত আগে থেকে, তা হলে আশা ছিল।
এ যেন ঘরের মধ্যে গর্তে ঢাকা বিষাক্ত সাপের মতো। প্রথম থেকেই তার উপস্থিতি টের পেয়ে তাড়ালেই সে বাড়ে। বাড়তে বাড়তে একদিন সে নতুন খোলস ছেড়ে, ভিতরে ভিতরেই নিষ্কণ্ডল হয়ে বিষবায়ু ছড়িয়ে খুঁসতে থাকে। যেদিন সে গর্ত ছেড়ে বেরুবে, সেদিনই মৃত্যু।
মৃত্যুর আগে শৈলবালা গা থেকে সব ফেলে দিয়েছিল। তার সেই সর্বাঙ্গ-খোলা রক্তাভ স্ফীত শরীরে দাপিয়ে ছটফটিয়ে সে শুধু বলেছিল, জলে দিয়ে আয় আমাকে। জলে ডুবিয়ে দিয়ে আয়। জ্বলে গেল, আমার সব জ্বলে গেল।
তারপর, মরণের একেবারে শেষ মুহূর্তে, কয়েক মিনিট আগে শৈলবালা শান্ত হয়ে গিয়েছিল। তখন অভয়কে কাছে ডেকেছিল। অভয় মৃত্যুলীলা দেখছিল স্তব্ধ বিস্ময়ে বেদনায় ও ভয়ে।
অভয় কাছে যেতে, শান্ত স্তিমিত স্বরে বলেছিল, নিমিকে রক্ষা কোরো বাবা। আমার নিজের পেটের ছা, আমি জানি ও এক রকমের সাপ বাবা। অনেক কিছু দিয়ে ওকে অক্রূরেই শেষ করতে চেয়েছিলুম, পারিনিকো।
নিমি সামনেই ছিল। অভয় বলেছিল, এ কথা কেন বলছ মা?
শৈলবালা বলেছিল, বলে যেতে হয় বাবা। আমার মেয়ের যে তাতে ভাল হবে। ওকে নরমে নরমে পুষবে। বিষ বেশি হলেই, ভাঙবে। নইলে কোন আস্তাকুঁড়েতে গিয়ে মরে পড়ে থাকবে অন্যের মার খেয়ে। আমি তো জানি, আমার মেয়ে ও। দেখোনি, কেমন ক্ষেপে যায়? সোমসারে সব মেয়ে সমান নয়। ওকে রোজার চোখে দেখবে, নইলে কষ্ট পাবে।
তারপর নিমিকে ডেকে বলেছিল, ভয় কী তোর মুখপুড়ি, যে তুই ওকে কষ্ট দিতে যাস? ওকে খ্যাপাসনে, ও তোর চেয়ে অনেক বড়। ওকে খুশি রাখবি, ও তোর গোলাম হয়ে থাকবে, তাঁ বলে গেলুম। ও ভগবানের মতন। দে, একটু মিঠে জল দে দিনি।
জল আনতে আনতে দৃষ্টি আচ্ছন্ন হয়ে গিয়েছিল। জল যখন দেওয়া যাচ্ছিল, তা আর ভিতরে যেতে পারেনি। কশ বেয়ে গড়িয়ে পড়েছিল।
নিমি বলেছিল, ও মা, জল খেলিনে?
বলে দাপিয়ে পড়তে যাচ্ছিল। অভয় তাকে বুকের কাছে জোর করে ধরে রেখে বলেছিল, মিঠে জল আর খাবে না মা।
নিমি একেবারে ভেঙে পড়েছে। খালি বলে, এ বাড়িতে আমি আর টিকতে পারছি নাকো। বাড়িটা যেন আমাকে অষ্টপোহর গিলতে আসে।
মা একদিন মারা যাবে, এ কথাটা কোনওদিন নিমি ভাবেনি। এ সংসারে জন্মে, চোখ ফোঁটার পর। সে দেখেছে মাকে। আর কাউকে নয়। বাবা বলো, অন্যান্য আপনজন বল, তার সব কিছু মা। এমনকী, খেলার সঙ্গিনীও। বাবা নিয়ে কোনওদিন কৌতূহলও ছিল না নিমির। জিজ্ঞেস করেনি, হ্যাঁ মা, আমার বাবা নেই? বরং, তার মায়ের কাছে যে সব পুরুষেরা তখন যাতায়াত করেছে, তারা কেউ আদর করতে এলে, ছুটে সে মায়ের আঁচলে গিয়ে লুকিয়েছে। সে ঘর জানত না, গাছের তলা জানত না। সে জানত, সংসারে মা আছে, তাই সব আছে। তাই সে শীতে মায়ের গায়ে ছায়া ফেলে রোদ পুইয়েছে। গরমে মায়ের ছায়ায় ঠাণ্ডা হয়েছে।
আমার নিমির বে দিয়ে একখানি সোন্দর জামাই আনব আমি।
শৈলবালা আদর করে বলেছে। নিমি ঠোঁট ফুলিয়ে, মাকে মেরে-ধরে কামড়ে খামচে দিয়েছে। জেদি গলায় ফুঁপিয়ে ফুঁপিয়ে বলেছে, না, আমি তোকে বে করব।
–ওম্মা। মেয়েছেলে আবার মেয়েছেলেকে বে করে নাকি?
তা বললে হবে কেন? সেই এক জেদি চিৎকার, না, আমি কাউকে বে করব না। তোকে বে করব। ওমা, আমি তোকে বে করব।
শৈলবালা মেয়ের দৌরাত্ম্যে বেসামাল হয়েছে। তবু হেসে লুটিয়ে পড়েছে। পাড়ার লোক ডেকে বলেছে, অই শোন গো তোমরা, আমার মেয়ের কথা শোন। এ আমাকে ছাড়া কারুকে বে করবে না।
নিমির গাল টিপে দিয়ে সবাই বলেছে, আচ্ছা লো আচ্ছা, বড় হ, তখন দেখব, মাকে কেমন বে করিস। তখন যদি ব্যাটাছেলের দিকে রং করে তাকাবি, নোড়া দিয়ে ঘেঁতো করব।
তবু তারপরে মাকেই হার মানতে হয়েছে। বলতে হয়েছে, আচ্ছা তাই হবে। আমিই তোর বর হব, হয়েছে?
ছোট মেয়েটি আসলে সে দিন বিয়ে জানত না। তার অত যে বিদ্রোহ, অত যে প্রতিবাদ, সে শুধু ভয়ে। মাকে হারাবার ভয়।
তারপর বড় হয়েছে নিমি, ছেলেমানুষি গেছে। সমাজে আর পরিবেশে মানুষ হয়েছে। মায়ের শত সাবধান সত্ত্বেও, ছেলেদের সংস্পর্শে আসতে তার দেরি হয়নি। দশ পেরোতে না পেরোতে, জীবনের একদিকটা সব জেনে ফেলেছে সে। শুধু জেনে ফেলা নয়, অনুশীলনও করেছে। যেমন কাজের যেমন অনুশীলন।
নিমি প্রেম করতে শিখেছে। আজ পাড়ার এ ছেলেটাকে ভাল লাগে। কাল ও ছেলেটাকে। খুদে বীরেরা নিজেদের মধ্যে লড়াই করেছে। নিমি মহারাণীর মতো সে লড়াইয়ের পরিণতি লক্ষ করেছে। যার জিত, বীর্যশুল্কার মালা তারই জন্যে। অনেকটা অরণ্যের নিয়ম ও শাসনের মতো। পুরুষেরা লড়ে। মেয়েরা উদাস হয়ে বনের সৌন্দর্য দেখতে থাকে। ওদিকে যে নখে দাঁতে ছেড়াছিড়ি খুনোখুনি চলছে, বন কাঁপিয়ে হুঙ্কার উঠছে, সে সব কিছুই নয়। ফিরে তাকাতেও নেই। কারণ, নারীকে নিরপেক্ষতা রক্ষা করতে হবে। যে হোক, একজন জিতে আসবে, আর একজন মরবে, নয়তো ভয়ে ও লজ্জায় চিরদিনের জন্য সেই অরণ্য ছেড়ে পালাবে। রক্তস্নাত আহত বিজয়ীকে তখন নারী সারা গায়ে লেহন করবে, শুশ্রূষা করবে, পরিষ্কার করবে, সোহাগ করবে। তারপর দুহু দোঁহায় মধুচন্দ্রিমা যাপনে চলে যাবে অরণ্যের গভীর জটায়।
এ ক্ষেত্রেও ব্যাপারটা প্রায় সেই রকমের। নিমিদের মালিপাড়ায় দেহ শুধু পণ্যের কারবারেই বিকোয় না। সভ্য সমাজের ঘেরাওয়ের মধ্যে শ্বাপদ আইনকানুনের অবশিষ্টও কিছু কিছু ছিল।
ফুল যদিও তখন ফোটেনি নিমির, প্রেমের বহর ফোঁটা ফুলের চেয়ে কিছু কম ছিল না। মায়ের চোখকে ফাঁকি দিয়ে, মালিপাড়ার গঙ্গার ধারের নির্জনে সে ছুটত প্রেমিকের সংকেতে। সময় অতি অল্প, সেটুকুও ত্রাসে উৎকণ্ঠায় পরিপূর্ণ। চুম্বন আলিঙ্গনই যদিও চূড়ান্ত, সেটুকুর আদানপ্রদানেই মনে হত, এই দুস্তর সময়ের মধ্যে বুঝি গঙ্গায় এক জোয়ার এক ভাঁটা যাওয়া আসা করে গেল।
নায়কের উক্তি অধিকাংশ ক্ষেত্রেই : তুই ছুটতে ছুটতে আসিস, আর খালি যাই যাই করিস। এ আমার ভাল লাগে না।
নায়িকার জবাব : আর মা যখন ডেকে ডেকে খুঁজে পাবে না, তখন তুই গে মার খাবি? আমার পিঠের ছাল তুলে ফেলবে না?
–এখানে এলেই তোর মা খালি খোঁজে, না?
–এই দ্যাখ, ঝগড়া করবি তো চলে যাব।
এ প্রেমের যদিও আগা নেই গোড়াও নেই, তবু মালিপাড়ার অন্ধকার সমাজের এক বিচিত্র স্বপ্ন তার কল্পনার মায়া ছড়িয়ে দিত।
নায়ক–চল নিমি, খেয়া পেরিয়ে ওপারে যাই।
নায়িকা–না। চুমু খাবি তো খা, নইলে চলে যাই। এটা তো আর ঘর সোমসার নয়।
এ সব সোজা কথার ওপরে আর যুক্তি চলে না। নায়কও তো এমন কিছু হোমরা চোমরা পুরুষ নয়। কৈশোরেই এ সমাজ এবং পরিবেশ তাকে ঝিরকুট করে দিয়েছে। অনাগত যৌবনের সর্বগ্রাসী ক্ষুধাটা যদিও তাকে পুরোপুরি মেয়ে-শিকারী করে তোলেনি, তবু নিমির মতো তারও সবই জানা হয়ে গেছে। তাই সে ইঙ্গিত দিয়ে বলে, চল ওই জঙ্গলে যাই।
তাতে পিছ পা নয় নিমি। তা নইলে প্রেম হল কেমন করে? ঘরে এবং পাড়ায় যে বিষয় চোখ এবং কানের কোনও অপেক্ষা রাখেনি, তার একটা অত্যন্ত সরল, প্রায় মুদ্রাগত দৈহিক অভিনয় করে নায়িকা অন্তর্ধান করেছে।
কিন্তু মুশকিল ছিল, কোনওদিন এসব প্রেমাভিনয় গোপন করা যায়নি। কেউ না কেউ নির্ঘাত দেখেছে। এই নিয়ে গল্প হয়েছে পাড়ায়। শৈলবালা চ্যালা কাঠ দিয়ে মেরে আধমরা করেছে। নিমিকে।
মায়ের মার খেয়েছে, মায়ের সঙ্গে ঝগড়া হয়েছে তবু মা-ই খাইয়ে দিয়েছে, আবার কোলের কাছে। নিয়ে শুয়েছে।
নিমি জানত, জীবনে অনেক কিছু হয়। অনেক খারাপ, অনেক ভাল, অনেক মিথ্যে, অনেক সত্য, অনেক অকাজ, অনেক কুকাজ, কিন্তু মা আছে সব সময়। থাকবেও সব সময়।
জীবনে অনেক কিছু ঘটে। কেন ঘটে, তা নিমি জানত না। সেই জন্যই, জীবনে সবই ঘটনা। কিন্তু মা তো কোনও ঘটনা নয়। মা কোনও ছেলের শিস্ নয়, হাতছানির ইশারা নয়। মা কোনও পাড়ার বুড়ো মিনসের আদরের ছলে গায়ে হাত দিয়ে কষ্ট দেওয়া নয়, মা কোনও মারামারি নয়। গুলি খেলা নয়, চু কিৎ কিৎ ঝাঁপাঝাঁপি, গঙ্গায় সাঁতার কাটা নয়।
মা মন, মা প্রাণ। মা দুঃখ মা সুখ। মাথার ওপরে মা আকাশ। পায়ের নীচে মা মাটি। মা সোহাগ, মা প্রহার। মা সখী, মা শত্রু। মা শুদ্ধ রক্ত, মা দৃষিত রক্ত।
জীবনের অনেক পট পরিবর্তন হয়। বয়স বাড়ে, মনও বদলায়। তবু মা যেমন তেমনি থাকে নিমির কাছে। থাকবেও চিরদিন ধরে। এ বিশ্বাস নয়। বিশ্বাসের উর্ধে, নিশ্বাসের বাতাসে ও রক্তে মিশে থাকা মায়ের কথা সে জন্য কোনওদিন বিশেষ ভাবে চিন্তা করবারও অবসর আসেনি নিমির।
তারপরে বিয়ে। প্রায় প্রৌঢ়া ভামিনীর চোখের দিকে তাকিয়ে, প্রথম ঘা খেয়েছে নিমি অভয়ের জন্য। সেই তার প্রথম অবিশ্বাস। তারপরে সুবালা। সেই তার অক্ষয় সন্দেহ। কেমন করে সে নিজের মন দিয়ে এতখানি বাড়িয়ে ফেলেছে ব্যাপারটাকে, টেরও পায়নি। যে পুরুষকে সে প্রাণ ধরে চেয়েছে, তাকে নিয়ে তার সবচেয়ে বেশি জ্বালা।
কেন? না, সে জানে না, ছোটকাল থেকে পাওয়া এবং ভোগের ব্যাপারে তার কর্তৃত্ব আর। একচেটিয়া বৃত্তি চলে এসেছে। পুরুষকে নিরঙ্কুশ কুক্ষিগত করা তার ধর্ম। তার দুর্জয় আবেষ্টনীতে উদারতার, পাড়ায় ঘরে সামাজিকতার দাম নেই।
সে দুঃখ এবং যন্ত্রণা তার জীবনের একদিক। এই যে তার এমনি চরিত্র, এর পিছনেও তার মা। সে যে নিষ্ঠুর হত, রুদ্রাণী হত সে শুধু ওই ঘরের মধ্যে বেজায় ভিড়ের অনেক কোলাহলের মধ্যে ভুলে যাওয়া ঘড়িটার টিক টিক শব্দের মতো তার মায়ের অবস্থিতি। এ কথাটা সে নিজেও জানত না। কোনওদিন ভেবে-চিন্তে যাচাইয়ের প্রশ্ন ওঠেনি।
কিন্তু অন্তস্রোতের ধারায় চিরদিনই ছিল, আমার কিছু নেই? না থাক, আমার মা আছে। আমি যদি স্বামীর সঙ্গে রাগ করে শুতে না যাই মা আমাকে শুতে পাঠাবে। রাগ করে না খেলে, মা খাওয়াবে। আমি যদি চুল না বাঁধি, শাড়ি না পরি, যদি না হাসি, সব কিছুর জন্য আমার মা আছে।
সেই জন্যে অভয়ের সঙ্গে মাকে নিয়ে কোনওদিন তার মনে কে কতখানি আপন ও অনাত্মীয় সে বিচার উপস্থিত হয়নি। মা এক, অভয় আর এক। এ দুই দিক নিয়েই তার জীবন।
সেই মা যখন মারা গেল, নিমির সর্বাঙ্গ থেকে যেন চিরদিনের একটি চেনা রেশ কোথায় খসে গেল। আজন্ম তার একজনই ছিল, সে মা।
মা মারা গেল, নিমি যেন জীবনের চলার পথে থমকে দাঁড়াল সহসা। যেন এতদিনে তার চিন্তা করবার অবকাশ হল, কোথায় এসেছে সে। নিজের দিকে তাকিয়ে দেখবার সময় হল, সে কে ছিল। এতদিনে কেমন হয়েছে সে দেখতে।
যেন নিজেকে সে নতুন করে আবিষ্কার করল অভয়ের বাহুবন্ধনে। নতুন করে জানল, মা আর তার হাতে জল খাবে না। মাকে গঙ্গার ঘাটে পুড়িয়ে এসে, উঠোনে দাঁড়িয়ে সে আপন মনেই বলে ফেলল, ওমা, জল খেলিনে?
অভয় বুকে করে তুলে নিয়ে এল নিমিকে। বলল, মা আর জল খাবে না নিমি। ঘরে এসো।
নিমি চিৎকার করল না, দাপাল না। ও যা মেয়ে, সেটাই স্বাভাবিক ছিল। কিন্তু ওর চোখ বেয়ে জল পড়ল, টুঁ শব্দটি করল না। যদি এক জায়গায় বসল তো, আর নড়ে না।
.
১১.
অভয়কে মিলে যেতেই হয়। বেশিদিন কাজ কামাই করা চলে না। নিমিকে তখন একলা থাকতে হয় বাড়িতে। প্রতিবেশীদের কাজ আছে, তারাই বা কতক্ষণ থাকে। সবাই শুনল, নিমি একলা উঠোনে দাঁড়িয়ে কথা বলে, ওমা জল খেলিনে?
একদিন দাওয়ায় বসে মাকে ডেকে বলল নিমি, ওমা, আমার ছেলে হবে, তুই দেখবিনে?
কথাটি বলে সে আর সামলাতে পারেনি। মূর্ছা গেছে।
অভয় দেখল, নিমির একজন ছাড়া সংসারে কোনও কিছুই হারাবার ছিল না। সে ওর মা। সেই মাকে হারিয়ে, জীবনে এই প্রথম হারানো কী জিনিস, নিমি জানছে, টের পাচ্ছে। এর নাম শোক। নিমির জীবনে এই প্রথম শোক। সেই শোক নিমিকে পিষছে, মারছে। সামলাতে পারছে না।
অভয় গেল ভামিনীর কাছে। বলল, খুড়ি, ওকে একলা রেখে আমি যে কোথাও যেতে পারি না।
ভামিনীর রঙ্গ জীবনের শুভ সঙ্গও হয়ে উঠতে পারে। সুরীনের ঘর করায়, সেটুকুই তার অদৃশ্য জীবনায়ন। সে বলল, পা বাড়িয়ে আছি যাবার জন্যে। কিন্তু আমাকে কি ও সইবে?
অভয় বলল, সইবে খুড়ি, খুব সইবে। নিমি আর সেই নিমি নেই।
ভামিনী বলল, আজই যাব, ভাবনা কী? শৈলদির মেয়ে, আমারও মেয়ে।
ভামিনী এল। এসে বুকের কাছে টেনে নিতে গেল নিমিকে। নিমি শক্ত হয়ে একবার ফিরে তাকিয়ে দেখল ভামিনীকে।
ভামিনী করুণ ও বিব্রত হেসে বলল, আয় মা, একটু কাছে বোস।
শুধু ওই কথাটুকু শুনে সহসা নিমি ভামিনীর কোলে মুখ গুঁজে ভেঙে পড়ল।
অভয়ের বুকের দু কূল ভাসিয়ে একটি বিচিত্র প্লাবনের স্রোত ভেসে আসতে লাগল। শাশুড়ি মারা গেল। নিমির পেটে সন্তান। জীবন মৃত্যুর এই বিচিত্রের মাঝখানে দাঁড়িয়ে, সে হাত জোড় করে গুনগুনিয়ে উঠল—
জীবনে আমি তোমার কূল কেন পাই না গো ॥
জীবন অনেক বড়, তার কোনও কূল নাকি পেল না অভয়। তাই জীবন অকূল হয়েই দেখা দিল তার সামনে। যে অকূলতা তাকে ভাসিয়ে নিয়ে গেল ; প্রচণ্ড তার বেগ। জটিল তার স্রোত ও আবর্ত। খানে খানে সর্বনাশী দহ।
এদিকে ভামিনী যেন পুরোপুরি শৈলবালার জায়গাটি দখল করে বসেছে। শৈলবালার চেয়েও তার শাসন কড়া। কথার ঝঙ্কার বেশি। কিন্তু যাকে বলে পোট খাওয়া, তাই খেয়ে গেছে নিমির সঙ্গে। একেবারে যদিও নিমির পক্ষে মাকে ভোলা সম্ভব নয়, তবু সর্বক্ষণ ভামিনী কাছে থাকার একটি ফল ফলেছে। অন্যমনস্ক হওয়ার সময় তার কম। একাকী মায়ের অভাবে রুদ্ধশ্বাস যন্ত্রণায় মুর্ছা যায় না সহসা।
গালে হাত দিয়ে একটু যদি বা বসেছে নিমি, ভামিনী বলে ওঠে, অমনি করে বসে থাকলেই হবে? উঠবি নে, চুলটুল বাঁধতে হবে না?
মনে মনে তলিয়ে যাওয়া আর হয় না। নিমি চমকে বলে, এই যে যাই।
–এই যে যাই নয়। ওঠ, উঠে চোখে মুখে একটু জল দে আয়। চুল বেঁধে দিই। জল নিয়ে আয়, ঘরের কাজকর্ম কর। বসে থাকতে দেব না আমি।
বসে থাকতে নেই গর্ভবতী অবস্থায়, তাই জানে ভামিনী। কাজ না করলে, শরীরকে সচল না রাখলে, প্রসবের সময় কষ্ট হবে। সেই সঙ্গে আর একটা খোঁটাও না দিয়ে পারে না, সাধ করে কি আর বড়লোকের বউদের হাসপাতালে ছুটতে হয়? ডাক্তার বদ্যি না হলে, কাটা ছেঁড়া না করলে, বিবিদের খালাস করানো দায়।
কাজ করায়, কিন্তু কোথাও একলা ছেড়ে দেয় না ভামিনী। নিজেও সঙ্গে সঙ্গে জল আনতে যায়। সর্বক্ষণ কাছে কাছে থাকে। নিজে বসে খাওয়াবে। পেট চেপে চেপে ভাত খাওয়াবে। আগুনের ধারে যেতে দেবে না। উপুড় হয়ে বসে, বাটনা বাটতে দেবে না।
ভামিনীর কথা শোনে নিমি। উঠতে উঠতে বলে, বাবা গো বাবা, উঠতে বললে আর তর সয় না।
কথা শুনলে বোঝা যায় নিমি অনেকটা স্বাভাবিক হয়েছে। এ যেন অনেকটা শৈলবালার সঙ্গেই কথা বলার মতো।
ভামিনী জবাব দেয়, সইবে কেন? বেলা যায় না? সে লোকটা কল থেকে খেটে খুটে আসবে, তার সামনে একটু চা বাড়িয়ে দিয়ে এক পলক বসতে হবে না?
তারপরেই ভামিনী ঠোঁটের কোণে একটু হাসি নিয়ে বলে, সারাদিন বাদে এসে, ও চাঁদ মুখ না দেখলে থাকা যায়?
এ কথার পর ভামিনী আর শৈলবালা থাকে না। সখী হয়ে ওঠে। দুজনের মধ্যে একটি নতুন ভাবের জন্ম হয়।
নিমি হেসে বলে, চাঁদ মুখ না ছাই। তোমার ভাসুরপোর কত্তো চাঁদ মুখ আছে।
ভামিনী বলে, মিছে কথা বলিসনে নিমি। মুখে পোকা পড়বে।
নিমির কথায় বিতৃষ্ণা ও তিক্ততার ঝাঁজ নেই। তাই এ কথায় তেমন গুরুত্বও নেই। বরং সে। হাসে ভামিনীর রাগ দেখে। ভামিনীও তো আসলে রাগে না। সে হাস্যময়ী নিমিকে দেখে। . মায়ের শোকটুকু না থাকলে, না জানি নিমি আরও কত রূপসী হত। কথায় বলে, প্রথম পোয়াতির রূপ। সে রূপ দেখতে হলে, নিমিকে দেখতে হয়।
নিমির শরীরে যৌবনের জাদু ছিলই। কিন্তু চোখে মুখের প্রাখর্যে, প্রত্যহের জীবনধারণের ছায়ায়, সে রূপে একটি বিষের ধার ছিল। এমন স্নিগ্ধ, এমন ঢলঢল ভাবখানি কোনওদিন ছিল না। বিয়ের পরে তার শরীরে একটি ফুল ফুটেছিল। এখনকার মতো তা এমন করে তার দল মেলেনি। পরিপূর্ণ, বিস্তৃত, একটু বাতাস লাগলে তার পাপড়ি শিউরে ওঠে। খর চোখ দুটির কোলে একটু ছায়ার গাঢ়তা। একটু করুণ, ক্লান্তির আভাসে খর চোখে স্নিগ্ধতা দেখা দিয়েছে। গর্ভ সঞ্চারের প্রথম শুষ্কতার পর, হাতে পায়ে যেন নতুন ঢল নেমেছে। নিটোল হয়েছে, নতুন ভার নেমেছে। কোমরে। মন্থর গম্ভীর লয়ে সে গুরুভার নিম্নাংশে নতুন ছন্দের দোলা। কী এক নতুন স্রোতের আবর্তে যেন ক্রমেই আরও সুউচ্চ ঢেউ স্পর্ধিত হয়ে উঠছে তার বক্ষদেশে। গায়ের রঙে দেখা দিয়েছে নতুন দ্যুতি। বুঝি শোকেরই বিষণ্ণতা তার হাসিতে একটি বিচিত্র মাধুর্য দিয়েছে।
ভামিনীর তাকানো দেখলে লজ্জা করে নিমির। বলে, অমন তাকে তাকে কী দেখছ খুড়ি?
–তোকে দেখি।
-কী দেখো?
ভামিনী হাতের মুদ্রায় একটি বিশেষ ভঙ্গি দেখিয়ে, ঠোঁট টিপে চোখ পাখিয়ে অদ্ভুত ভঙ্গি করে। তারপর দু জনেই হেসে ওঠে।
নিমি বলে, মরণ দশা তোমার! ছি।
ভামিনী বলে, মরণ দশা হল আমার? মেয়েটি তুমি কেমন, ব্যাটাছেলের কেমন লাগে তোমাকে, সে কথাটা বলেছি। তুই পেটে ধরতে পারিস, আর আমি বলতে পারিনে?
কাজে কর্মে স্নেহে শাসনে ঠাট্টায় দু জনের সারাদিন কাটে। দু জনের ভাব বেশ জমজমাটি।
এমনটিই তো চেয়েছিল ভামিনী। মানুষের মন, তাকে কি ধরে বাঁধা যায়? নাড়ি ছেড়া একটি ধন, তাকে নিয়ে শোবে বসবে। এইটুকু ভামিনীর নেই বলেই, শৈলবালাকে তার বড় হিংসে হত। তারই ঘরের পুরুষ যে-ছেলেকে নিয়ে এল, সেও শৈলবালার ঘরে যাবে। জ্বলুনি ধরে বইকী। মন নষ্ট হয়। ভামিনীরও হয়েছিল। শৈলবালার সুখের ঘরে ফাটল ধরাতে চেয়েছিল তাই। নইলে আর মন বলেছে কী করতে?
তা বলে কি এখনও আর সে মন আছে? সর্বনাশ করার সুযোগ এখনই সবচেয়ে বেশি। কিন্তু নিমি অভয়, দুজনকেই ভালবাসে সে। এ পাড়ায় আর কার জন্য তার পোড়ানি। অত বড় মিস্তিরির মেয়েমানুষ হয়ে, আর কার জন্য ঝি বাঁদিগিরি করা?
ভামিনীর নিজের বাড়ি খা খা। ফিরে গেলেই আবার সব ঠিক হয়ে যাবে। সুরীন কারখানা থেকে সরাসরি এখানেই আসে। শৈলবালার দায়িত্বটা তারা দু জনে নিয়েছে। সুরীনের যেন এক নতুন উদ্দীপনা। বাজার করে আনা, খাওয়া বসা, সব এখানেই। রাত্রে সে একা শুতে যায়। বাড়িতে। জিনিসপত্র আছে কিছু ঘরে। না থাকলে চুরি হয়ে যাবে। নইলে এখানেই থাকত।
অভয় পরম নিশ্চিন্ত সংসারের ব্যাপারে। এক শৈলবালা গিয়ে, আরও দুটি বড় খুঁটি পেয়েছে সে। সুরীন যেখানে সংসারের দায়িত্ব নিয়েছে, সেখানে অভয় কোন ছার। সে আসে, চা খায়, অনাথদের সঙ্গে বেরিয়ে পড়ে। হপ্তার টাকা সরাসরি তুলে দেয় সুরীনের হাতে। তাতে নিমির কোনও অভিযোগ নেই। টাকা সে কোনও দিনই তেমন করে হাত পেতে নেয়নি। তার মা-ই। নিয়েছে। এখন নেয় সুরীন খুড়ো।
মিল থেকে এসে, চা খেয়ে রোজ বাজারে যায় সুরীন। যাবার আগে, খুঁটিয়ে খুঁটিয়ে নিমিকে জিজ্ঞেস করবে, কী খাবি মা বলত?
–যা হয় এনো।
নিমির লজ্জা করে খুড়োর কথা শুনলে।
সুরীন বলে, তা বলে কি চলে? এখন তোমার কোনও অসাধ রাখতে নেই। তাতে আমাদের পাপ হবে যে?
নিমির সাধ অদ্ভুত। কোনও কোনও সময় অসম্ভবের পর্যায়ে পড়ে। কোনও দিন বলে, নোনা ইলিশ পাও তো এনো। উচ্ছে কি ওঠে? আম-আদা এনো দু পয়সার। জলপাই কবে উঠবে? পলতা পাতার বড়া খেতে ভারী ইচ্ছে করে। খোট্টা বুড়ির দোকান থেকে লঙ্কার আচার এনো। না, মিষ্টি এনো না। ইরামের দোকান থেকে টক দই এনো পোটাক।
এমন কিছু রাজভোগ্য জিনিসের দাবি নয়। কিন্তু ওই তুচ্ছ জিনিসগুলি, বাজারের তুচ্ছতায় প্রায়ই অনুপস্থিত থাকে। সুরীনের মতো আচমকা খদ্দেরকে যোগান দিতে পারে না।
বাজার করে সুরীন সরাসরি রান্নাঘরেই ভামিনীর কাছে এসে বসে। নিমি এসে বসে কাছে। নিমির সাধের জিনিস নিমির হাতে তুলে দেয় সুরীন। নিমি হাসলে সুরীন হাসে। হেসে বলে, এর পরেও যদি জন্মের পর শালার মুখে নাল গড়ায় তো ওর থেতা মুখ আমি ভোঁতা করব।
তারপরে আবার সুরীনই বলে, আসলে, পোয়াতির সাধ কখনও মেটে না। ছেলের নাল চেরকালই গড়ায়। তা হোক, যতটা পারা যায়।
নিমি বলে, কী যে বকবক করো খুড়ো। দেখি দাও থলেটা, কুটনোগুলোন কুটে ফেলি।
নিমি কুটনো কোটে। ভামিনী এসে সোহাগিটির মতো বসে সুরীনের পাশে। সুরীন পকেট থেকে দেশি মদের বোতলটি বার করে। এ প্রায় প্রত্যহের ব্যাপার এ বাড়ি ও বাড়ি বলে কোনও ব্যতিক্রম নেই। দীর্ঘ দিনের অভ্যাস। দু জনে দুটি পাত্র সাজিয়ে নিয়ে বসে। নিমির অবাক হবার কিছু নেই। জন্ম থেকে দেখা। তাদের সমাজে এটা মহাভারত অশুদ্ধ হওয়ার মতো এমন কিছু অপ্রচলিত ব্যাপার নয়। প্রায় সন্ধ্যাতেই তার মা শৈল যে না বলে কয়ে হঠাৎ উধাও হত, তার কারণ কিছু অজানা ছিল না নিমির। সে জানত, মা সুরীন-খুডোর ওখানে গেছে একটু খেতে। খাবে, দুটি সুখ-দুঃখের কথা বলবে। আবার চলে আসবে।
এখানেও তাই হয়। দু জনে খায়। খেতে খেতে গল্প করে। পাড়ার কথা, কারখানার কথা। নিজেদের জীবনের পুরনো কাহিনী। নিমিও থাকে। সেও কথায় যোগ দেয়। তার বেশ লাগে এ সময়ে খুড়ো আর খুড়িকে। সে দেখে, দু জনের চোখ দুটি আস্তে আস্তে কেমন চকচকিয়ে ওঠে। আস্তে আস্তে গলার স্বর বাড়ে। যদিও সেটা চিৎকার নয়। কিন্তু দু জনেই আবেগপ্রবণ হয়ে ওঠে। কোনও কোনও সময় সুরীনের হাত ভামিনীকে বেষ্টন করতে এগিয়ে যায়। ভামিনী ঝটকা দিয়ে সরিয়ে মুখ ঝামটা দেয়, আঃ! ওকী হচ্ছে? নেশা হয়ে গেল নাকি?
–অ্যাঁ?
সুরীন চমকে ওঠে। টেপা ঠোঁটে হাসি নত মুখ নিমিকে উঠতে উদ্যত দেখে সুরীন চোখ বড় বড় করে বলে, অ! আচ্ছা, তা উঠছিস কেন মা। বোস বোস, লজ্জা করিস না। ও কিছু নয়।
পুরনো দিনের কথা উঠলেও সুরীনকে মুখ-থাবড়ি মারতে হয় ভামিনীর। সুরীনের মুখে তখন রাশ থাকে না।
কিন্তু কথা বেশি হয় অভয়ের সম্পর্কেই। নিমি তখন চুপ করে শোনে। সুরীন বলে, মিলে অভয়ের খাতির। সে তো শুধু আর ছেনি হাতুড়ি মারা মিস্তিরি নয়। সে কবি। সে গায়ক। কেরানি বাবুরা মাঝে মাঝে ধরে অভয়ের গান শোনার জন্য। হরির কাছে সব খবরই পায় সুরীন। তবে, মিলের লেবার-অফিসার খুব খুশি নয় অভয়ের ওপর। তার গান নাকি স্বদেশি গান, কুলি কামিন খ্যাপানো গান। বলে দিয়েছেন, এ সব গান যেন মিলে না হয়। মিলের ম্যানেজার নাকি একদিন অভয়কে ডেকে জিজ্ঞেস করেছিল, তুমি মজুরদের খ্যাপাবার জন্য গান তৈরি করো? অভয় বলেছে, গানের আবার খ্যাপাখেপির কী আছে হুজুর।
হিন্দুস্থানি ভিনদেশি লোকগুলি পর্যন্ত অভয়ের গান শুনতে ভালবাসে। রোজ একবার ইউনিয়ন অফিসে অভয়ের গান না হলে, মিটিং জমে না। এখন তো অভয় রোজ সন্ধ্যাবেলা ইউনিয়ন অফিসে গিয়ে বসে। কলকাতা থেকে অনাথদের ইউনিয়নের যে সব নেতারা আসেন, তাঁদের কাছে বড় খাতির অভয়ের। অভয় তখন, অভয়বাবু। অভয়কে তাঁরা কলকাতায় নিয়ে যাবেন। শিগগিরই নিয়ে যাবেন। খুব একটা বড় মিটিং নাকি হবে। সারা দেশের ইউনিয়নের সম্মেলন। সারা দেশ থেকে লোকজন আসবে। বিলেত থেকেও নাকি আসবে প্রতিনিধি। সেখানে আমাদের অভয়কে গাইতে হবে। ও মা! তোমরা জানো না? কলকাতার খবরের কাগজে যে অভয়ের নাম উঠেছে। সরকারি কাগজে নয়, অনাথদের দলের কাগজে। ও যে পথে পথে গান গেয়ে, সভায় সভায় গান গেয়ে অনেক টাকা তুলে দিয়েছে সম্মেলনের জন্য। সে জন্যে ওর নাম তুলে দিয়েছে কাগজে।
কেন, আমাদের এই শহরেই কি নাম কম? জীবন চৌধুরী মশাই তো অভয়ের নামে পাগল। ওই যে গোবর্ধন ডাক্তার, মস্ত বাড়ি গাড়ি বড়লোক মানুষ। তাঁর ছেলে গণেশবাবু তো অভয়কে হাত ধরে বাড়িতে নিয়ে যায়। খাটের ওপরে নিয়ে বসায়। অভয়কে বলে, আপনি আপনি, বলে, অভয়দা। এ মালিপাড়ার কোনও লোক কোনওদিন গোবর্ধন ডাক্তারের বাড়িতে খাতির পেয়েছে? না, অমন সম্মান পেয়েছে? কলের গান ফেলে সব অভয়ের গান শোনে।
সুরীন বলে, তবে জীবন চৌধুরী মশাই একটু অসন্তুষ্ট। সিদিনে আমাকে বলছেলেন, দ্যাখ সুরীন, ছেলেটির মাথা খাবে তোমাদের অই অনাথের দল। অভয় হল কবি মানুষ, তোমার আমার মতো মোটা বুদ্ধির মানুষ নয়, বুঝলে? সব যন্ত্র তো সমান নয়। ওকে দিয়ে অনাথেরা কেন খালি দলের গান গাইয়ে বেড়াচ্ছে? তাতে এখন দলের হয় তো লাভ হবে, কিন্তু ছেলেটির পরকাল যে নষ্ট হবে। বাংলা দেশে এত লোক থাকতে, দলের নেতাদের নামে গান বাঁধছে অভয়। সব সময় যেন খেপে আছে, অনাথ শাসাচ্ছে, আর মজুরদের ডেকে লড়াইয়ের ময়দানে হাজির হতে বলছে। এতটা বাড়াবাড়ি তো ভাল নয়। খালি রাগ আর রাগ, খ্যাপামি আর খ্যাপামি। অভয় দেশ কাল বুঝুক। দেশের মানুষের মন জানুক, ওদিকে কিছু বুঝুক। তারপরে আপনা থেকে যা ওর মনে আসবে গাইবে। কিন্তু এখন তো তা হচ্ছে না। গান বাঁধবার গুণটি আছে, তাই তার নিজের কাজ আদায় করে নিচ্ছে। অথচ সেদিন বাজারে যখন ইংরেজদের কথা গাইলে, বোঝা গেল, কোথায় ওর। জ্বালা। কিন্তু এখন দলের জন্য গাইছে, অভয় নিজে তাতে নেই। ওকে একটুও পাওয়া যায় না।
সুরীন আর এক ঢোক খায়। আবার বলে, কে জানে, জীবন চৌধুরী মশায়ের কথাও আমি সব বুঝতে পারি না। খাল এইটুকু বুঝছি, আমাদের অভয়কে নিয়ে এখন সকলের মাথা ব্যথা। হবেই। কে নিয়ে এসেছে দেখতে হবে তো।
সড়াৎ করে পাত্রের সব পানীয়টুকু সুরীন গলায় ঢেলে দেয়। ভামিনী হুতোশে বলে, ও আবার কী রকম খাওয়া? গলায় আটকাবে না?
–তুই থাম দিকিনি।
প্রায় ধমকেই ওঠে সুরীন। এখন সে সহসা চুপ করবার পাত্র নয়। বলে, জানিস, ওর বাপের চেয়ে আমার গরব বেশি।
ভামিনী বলে, ওর বাপ আবার কে?
–যে-ই হোক, তাকে আমি মানি না। রাখতে পারলে ধরে ওই নিতেই ভটচায? তবে হ্যাঁ, আমি এ্যাটটা কথা বলব। বলবই। সে নিমি রাগ করুক আর যাই করুক। অভয়ও রাগ করতে পারে। তবু আমি বলব। অভয়ের এত কারখানা মজুর নিয়ে থাকা আমার ভাল লাগছে না। নয়া মেশিন বসবে শুনছি চটকলে, বিস্তর লোক ছাঁটাই হবে। এ্যাটটা ভারী গোলমালের লক্ষণ আমি দেখতে পাচ্ছি। আর অভয়ের দিকে এখন মালিকের বড় কড়া নজর। তা ছাড়া, অনাথেরা লোক খারাপ নয় বটে, কিন্তু জীবন চৌধুরী মশায়ের কথার এ্যাটা দাম দিতে হবে।
নিমির মুখ গম্ভীর হয়। বলে, কী হতে পারে তোমার ভাইপোর?
সুরীনের সংবিৎ ফেরে। বোঝে যে, সে নিমিকে ভয় পাইয়ে দিয়েছে। যদিও, আসল সত্যকে সে অনেকখানি চেপেই বলেছে। অভয়ের ওপর সম্প্রতি কর্তৃপক্ষের নজর আরও বেশিই বলা যায়।
সে বলে, কী আবার হবে। বেশি মাথা গরম তো ভাল নয়।
কিন্তু সুরীনের চাপাচাপির দরকার আর হল না। কয়েকদিন পরেই, এক রবিবারের ভোরে পুলিশ হানা দিল অভয়ের বাড়িতে। বিস্তর পুলিশের গাড়ি। সে এক ভয়ানক ব্যাপার। মালিপাড়ায় এর। আগেও পুলিশ এসেছে। চুরি, রাহাজানি অপহৃতার সন্ধানে কিংবা পাড়ার ভিতরে, বারোবাসরের মাতালদের দাঙ্গার ব্যাপারে।
কিন্তু পুলিশের এ নতুন ধরনের হানা তারা কোনওদিন দেখেনি মালিপাড়ায়। তারা অবাক হয়ে, চারিদিক থেকে ভয়ে ভয়ে দেখতে লাগল। দেখল, পুলিশ ঠিক চোর ডাকাতের মতো ব্যবহার করল। না অভয়ের সঙ্গে। অভয়কে আপনি বলছেন দারোগাবাবু। ঘর দ্বারের বাকস প্যাঁটরা সব তন্ন তন্ন করে খুঁজল। তক্তপোশের তলা থেকে, রান্নাঘর পর্যন্ত বাদ গেল না। শেষ পর্যন্ত দুটি বই পুলিশ নিয়ে গেল। আর সেই সঙ্গে অভয়কে।
লোহার জাল দিয়ে ঘেরা কালো গাড়িটা বাইরে অপেক্ষা করছিল। যাবার আগে, পুলিশ বিদায় নেবার সময় দিল অভয়কে।
অভয়ের মনে পড়ল, গণেশবাবুর কাল রাত্রের কথা। গণেশ বলেছিল, অভয়দা–আপনাকে বোধ হয় দু একদিন পরে বাড়ির বাইরে রাত কাটাতে হবে। খবর যা পাচ্ছি, তাতে মনে হচ্ছে, এ অঞ্চল থেকে কিছু লোককে পুলিশ সরিয়ে নিয়ে যাবে। কিন্তু কারখানা থেকে কাউকেই পুলিশ ধরবে না। তাতে গণ্ডগোলের সম্ভাবনা বেশি, সেইজন্য বাড়ি থেকেই হয়তো রাতবিরেতে তুলে নিয়ে যাবে।
এ সব কথা আগেই আলোচনা হয়েছিল। চব্বিশ-পরগনা হুগলি–দুটি জেলার সমস্ত চটকলের একটিই সমস্যা। নয়া মেশিন আসছে। যে-মেশিনের উৎপাদনের ক্ষমতা অনেক বেশি, কিন্তু লোকের দরকার কমে যাবে। দুটি জেলায় প্রায় এক লক্ষ শ্রমিক ছাঁটাই হবে। তাকে প্রতিরোধ করবার জন্যে, প্রায় সমস্ত জায়গাতেই আঞ্চলিকভাবে সংগ্রাম কমিটির সৃষ্টি হয়েছে। কর্তৃপক্ষ এবং পুলিশের তীক্ষ্ণ দৃষ্টি এই সংগ্রাম কমিটিগুলির উপরেই। সমস্ত জায়গা থেকে এই সংগ্রাম কমিটিগুলিকে সময় মতো ছেকে তুলতে পারলেই সব গণ্ডগোল মিটে যাবে। যে গাড়ির ড্রাইভার নেই, সে গাড়ির নিটুট সতেজ যন্ত্র থাকলেও তা অচল। সংগ্রাম কমিটি হল কারখানার বাছা বাছা নেতৃস্থানীয় লোকের সমষ্টি, যারা ড্রাইভারের মতো সমস্ত জন-যন্ত্র পরিচালিত করবে। সুতরাং দরকার হলে, এই কমিটির সভ্যদের লুকিয়ে থাকতে হবে, তবু পুলিশের হাতে যাওয়া চলবে না।
কিন্তু নয়া মেশিনের অপরাধ? অভয় না জিজ্ঞেস করে পারেনি। প্রশ্ন শুনে অনাথ রেগে উঠেছিল অভয়ের উপর। তবু জবাব চাই। নয়া মেশিনের অপরাধ কী? কম খাটুনি, কিন্তু বেশি মাল তৈরি হবে। এ মেশিন কেন বসতে দেওয়া হবে না?
জবাব দিয়েছিল গোবর্ধন ডাক্তারের ছেলে গণেশ। বলেছিল, নয়া মেশিনের কোনও দোষ নেই? কিন্তু এক লক্ষ লোকের অপরাধ? এক লক্ষ লোকের পরিবার বেকার হয়ে পড়বে শুধু নয়া মেশিনের জন্য। কোম্পানি বেশি মাল তৈরি করুক। নয়া মেশিন কীসের জন্য? বেশি মাল তৈরির জন্যই তো। কিন্তু কোম্পানিগুলি বেশি মাল তৈরি করবে না। এখনও যা করছে, পরেও তাই করবে। শুধু তোক কমে যাবে, খরচ কমে যাবে তাই। কিন্তু কোম্পানির মুনাফা কোথাও ফাঁকি পড়বে না, বরং বাড়বে। এক লক্ষ লোকের মাইনেটা বাঁচবে। কোম্পানির স্বার্থ আছে। আর এতগুলি লোকের জীবনের কোনও দাম নাই?
আর বলতে হয়নি। অভয় গান বেঁধে ফেলেছিল। সে কোনও দিন বক্তৃতা দেয়নি। বক্তৃতা দেয় কেমন করে, তাও সে জানে না। কিন্তু কথা সে বাঁধতে পারে। গাইতে পারে সুর দিয়ে। কলকারখানার মানুষদের উচ্ছ্বসিত অভিনন্দন, কেমন যেন একটি ঝড়ের বেগ এনে দিয়েছিল তার মধ্যে। সে যে কথা শোনে, মুখ দিয়ে তা বলতে গেলেই গান হয়ে ওঠে। তার সে গান যেন বাঁধভাঙা প্লাবনের মতো গর্জন করে ওঠে তার মোটা দরাজ গলায়। শ্রমিকেরা তাকে সম্মোহন করেছে কিংবা সে শ্রমিকদের সম্মোহন করেছে, কোনওদিন ভেবে দেখেনি। তার বুকের মধ্যে যেন। নিরন্তর আগুনের হলকা। সে আগুন মিথ্যে না সত্যি, কোনওদিন যাচাই করে দেখেনি মনে মনে। এ যে কেমন করে কবে থেকে হয়েছে, সে জানে না। জনতার সামনে সঙ্কোচ কেটে গেছে তার। চোখের লজ্জা কেটে গেছে। কেমন করে সে আরও গান শোনাবে, এ চিন্তা তাকে নিশি পাওয়ার মতো অষ্টপ্রহর আচ্ছন্ন করে রাখে।
অনাথ তাকে যেখানে নিয়ে যায়, সবাই তাকে এক ডাকে চিনতে পারে। নতুন নতুন মহল্লায় সবাই তাকে হাততালি দিয়ে অভ্যর্থনা করে। রোমাঞ্চিত শরীরের শিরায় শিরায় উত্তাল হয়ে উঠে। অভয়ের।
অহঙ্কার তাকে গ্রাস করেনি। কিন্তু সে মোহাচ্ছন্ন যে হয়নি, এমন কথা জোর করে বলা যায়। যেন ঢল-নামা একবগগা পাহাড়ি নদীর মতো। কোনও দিকে সে ফিরে তাকিয়ে দেখেনি। সে শুধু ডাক দিয়ে গেয়েছে—
ওরে তাই শোনরে মজুর দল!
হুজুরের ক্ষুধা নাকি লাখ খোরাকি
আমরা ক্ষুধার তরে হব তল।
বাঁচতে যদি চাস ময়দানে দাঁড়াস
 (ওদের) মুনাফা কল করতে হবে রসাতল।
গান শেষ হয়নি, হাততালি দিয়ে উঠেছে সবাই। মাথার উপরে সকলের আসন্ন বেকারির খড়গ। কার মাথা লক্ষ করে ঝুলছে, কেউ জানে না। তিন লক্ষ লোকের সংশয়। সবাই প্রতিবাদের সাহস চেয়েছে। সাহস পাবার মতো একটি কথা শুনলেও সকলেই যেন একটা প্রচণ্ড অন্ধ শক্তির মতো। কলরব করে উঠেছে।
আঞ্চলিক সংগ্রাম কমিটিতে তাই অভয়ের নাম কারুর প্রস্তাব করতে হয়নি। তার নাম সকলের আগে ছিল।
আজ এই রবিবারের ভোরবেলা, নিমির কাছ থেকে বিদায় নেবার মুহূর্তে, সহসা যেন অনেক দিনের নিরন্তর কলরব ও গর্জন থেমে গেল। গাঢ় স্তব্ধতা নেমে এল দু জনের মাঝখানে। কেমন একটি বিস্মিত শঙ্কা ও ব্যথা-ভরা অশুভ ছায়া ঘনিয়ে এল ঘরটার মধ্যে।
বাইরে প্রতিদিন সভা ও সংগ্রাম কমিটি–সব কাজ শেষে সে নিমির কাছে ফিরে এসেছে। অগাধ উত্তুঙ্গ বেগবান জলরাশি–তার পারাবারের দিক দিশাহীন খেলা যেন অমোঘ তীরের বুকে এসে। পড়েছে ঝাঁপ খেয়ে। যে তীরের সঙ্গে তার মাখামাখি লুটোপুটি খেলা। যে অকুলকে চিরদিন ধরে প্রকৃতির নিয়মে কোনও এক কূলে গিয়ে মুখ দিয়ে পড়তে হয়েছে। যে কুলে এসে সে শুধু অথইএর। আকাঙক্ষায় গর্জন করেনি। তার দূর অপারের কাহিনী গেয়েছে কলকলিয়ে, ছলছলিয়ে। এই তীরকে সে দু হাত বাড়িয়ে আলিঙ্গন করেছে। তার প্রতি বিন্দু দিয়ে চুইয়ে চুইয়ে, এ মাটির কোষে কোষে রস সঞ্চার করেছে। এই চেনা তীরের বুকে মাথা পেতে ঘুমিয়েছে সে। যদিও তার দূর গভীরে নিয়ত আবর্ত কখনও থামেনি।
আজ এই মুহূর্তে, পুলিশের তছনছ করা ঘরটার মাঝখানে অভয় থমকে দাঁড়াল নিমির মুখোমুখি। একটি নিশ্চুপ ভূতুড়ে স্তব্ধতা থমথম করছে। অভয় যেন ভুলে গেছে, কী গান সে গেয়েছে এতদিন, কী কারণে কোন উন্মাদনায়।
সুরীন বারান্দায়। ভামিনী দরজার পাশে বাইরে। উঠোনে নানান লোকের নানান কথার জটলা। মালিপাড়া বারোবাসরের সব ঘর খালি করে এসেছে মেয়েরা। কারণ অভয় তাদের জামাই। আজ তারা সম্পূর্ণ ভিন্ন কারণে পুলিশের সামনে এসে দাঁড়িয়েছে।
অভয় শুনতে পেল তাদের কথাবার্তা। দেখল, এখনও ঘরের মেঝেয় তার লেখা গানের কাগজ পড়ে আছে। বোধহয় নজর এড়িয়ে গেছে পুলিশের।
সে স্খলিত স্বরে ডাকল, নিমি।
নিমি মাথা নিচু করে দাঁড়িয়ে আছে। কাল বিকেলের বাঁধা খোঁপা এলিয়ে পড়েছে। সিঁদুরের দাগ বুঝি অভয়ের গালেই লেগেছে। বাসি পানের দাগ এখনও তার ঠোঁটে। এখনও অভয়ের বুকে পড়ে-থাকা ঘুমের জড়িমা তার চোখে। কিন্তু স্থির দৃষ্টি তার মাটির দিকে। এক ফোঁটা জল নেই সেখানে।
অভয় কাছে এসে হাত ধরে ডাকল, নিমি, মুখ তোল একবার।
নিমি মুখ তুলল। কিন্তু তার চোখের দৃষ্টি দেখে কিছু বোঝা গেল না। বলল, কোথায় নিয়ে যাবে। তোমাকে?
অভয় বলল, জানি না। এখন বলছে থানায় যেতে হবে। তারপর
অভয় চুপ করল। নিমি তাকিয়ে রইল ঠায় অভয়ের চোখের দিকে।
অভয় বলল, কী হল নিমি, অমন করে তাকিয়ে কেন? আমি তো কোনও পাপ করি নাই।
নিমি প্রায় চুপিচুপি বলল, কিন্তু, এ্যাদ্দিন ধরে আমাকে এক ফোঁটা ভালবাসনিকো?
অ্যা?
অভয় যেন মৃঢ় বিস্ময়ে থতিয়ে গেল।
নিমি বলল, আমার কথা কি তোমার একদণ্ডের তরে মনে পড়েনিকো? বে হওয়া ইস্তক, তোমার মন যা চেয়েছে, তাই করেছ। এত ঝগড়া এত বিবাদ, তবু নিজের খুশিতে তুমি সব করলে, আমার খুশিতে কোনওদিন কিছু করনি।
দু হাত দিয়ে নিমির বাসি মুখখানি জাপটে ধরে বলল অভয়, এ সব কী বলছিস এখন নিমি? তোর মাথার ঠিক নাই।
নিমির গলার স্বর আরও চেপে এল। বলল, আমার কথা যদিন একটু মনে রাখতে, তবে তোমার। বাইরের সোম্সারের সব বজায় রেখে, আমাকে এমন করে রাখতে? মন যদি না চেয়েছেল, তবে দূরে। কেন রাখোনি?
উৎকণ্ঠিত যন্ত্রণায় অভয়ের বিশাল মুখখানি বিকৃত হয়ে উঠল। নিমিকে সে দু হাতে টেনে নিল। কাছে। শ্বাসরুদ্ধ চাপা গলায় বলল, এ সব কী যা তা মিছে বলছিস নিমি। এ কী কথা?
বাইরে থেকে মোটা গলার স্বর ভেসে এল, কই মশাই, আর দেরি করা চলে না। সাতটা বাজে, আসুন তাড়াতাড়ি।
সুরীন মুখ বাড়াল। ডাকল, অভয়, এনারা তাড়া দিচ্ছেন।
অভয় নিমিকে ছেড়ে দিয়ে সরে এল। কেউ চোখ থেকে চোখ নামাতে পারল না। কিন্তু নিমির চোখে তখন জল এসেছে। সে দেয়াল ধরে বসতে বসতে বলল, সোক্সারে আমি কিছু চাইনিকো। ছেলে নয় পিলে নয় পয়সা নয়, গয়না নয়, শুধু, শুধু
অভয়বাবু!
আবার অফিসারের ডাক।
অভয় মুখ ফেরাতে গিয়ে আবার বলল, নিমি, যাই। মিছে ভেবো না, সুরীনকাকা আর খুড়ি রইল। ওদের কাছে থেকো।
বলে তাড়াতাড়ি বেরিয়ে এল অভয়। উঠোন ভরতি লোক। সবাই তার দিকে তাকিয়ে রয়েছে। মেয়ের সংখ্যাই বেশি। গোটা মালিপাড়ার পুরুষেরাও আছে। আজ কারুর কাজ নেই, রবিবার। সকলেই অভয়ের চেনা। কয়েকজন সেপাই এর মধ্যেই মেয়েদের সঙ্গে ফষ্টি-নষ্টির চেষ্টায় রত। মরণ! কে যেন বলল। কে যেন সায় দিয়ে বলল, মুখে আগুন!
অভয়ের মনে হল, ভিড়ের মধ্যে এক জোড়া চোখের ঔৎসুক্য যেন সবাইকে ছাপিয়ে উঠেছে। সজনে তলায় সে চোখ দুটি সুবালার। চকিতে একবার সেই বিমুখ-মুহূর্ত রাত্রির কথা তার মনে পড়ল। পর মুহূর্তেই বোধহীন স্তব্ধতা, অথচ অস্থির মন নিয়ে সে ফিরে তাকাল। নিমি বেরোয়নি ঘর থেকে।
কে যেন বলে উঠল, গোবর্ধন ডাক্তারের ছেলেকেও পুলিশ ধরে নিয়ে গেছে। অনাথকে ধরেছে কাল রাত্রেই।
জাল-ঘেরা গাড়িটা পর্যন্ত সুরীন এল। খালি বলল, ভাবনা করো না কিছু। আমরা খুড়ো-খুড়ি রইলুম, তুমি ঘুরে এসো।
একটি মেয়ে-গলা শোনা গেল, মুরোদ বড় মান। যেন চেরকাল জেল পুলিশ দিয়েই সব কিছু ঠেকানো যাবে?
-কে? কে বলল কথাটা?
অফিসার ফিরে তাকালেন। গাড়ি ঘিরে-ধরা মেয়েপুরুষেরা সবাই মুখ চাওয়া-চায়ি করতে লাগল। অফিসারের আরক্ত চোখে ঘৃণা ফুটে উঠল। কী যেন বললেন বিড়বিড় করে। অভয় গাড়িতে উঠল। বন্দুকধারী সেপাইরা উঠল। তারপর গাড়ি চলে গেল। চুপ করে দাঁড়িয়ে রইল। সবাই।
ভামিনীর ত্রাস-ভরা ডাক ভেসে এল, মিস্তিরি! শিগগির এসো, ঘুড়ির বুঝি ফিট হল।
সুরীন দৌড়ল ঘরের দিকে। বলল, জল দে, জল দে একটু চোখে মুখে।
কে একটি মেয়ে বলে উঠল, বিচ্ছিরি। কেটে পড়ি বাবা। শৈলমাসির মতন যেন কোনওদিন। মেয়ে-জামাই নিয়ে ঘর করার ভূত না চাপে ঘাড়ে। বেশ আছি!
বলে সে গত রাত্রের খোয়ারিতে, প্রায় টলতে টলতে চলে গেল। বোধ হয় তাকে সায় দেবার জন্যই মালিপাড়ার কোনও জোয়ান ছেলে শিস দিয়ে উঠল।
মেয়েটি মুখ ফিরিয়ে বলল, দূর মুখপোড়া। কানের পর্দা ফাটবে যে?
চোখে কাজল-ল্যাবড়ানো একটি প্রৌঢ়া মেয়ে বলে উঠল, মরব, মিটে যাবে। খানকির জীবনে আবার পেছু টান? দূর! দূর! চোর ডাকাত যদি বা পুষি, সেও ভাল, ও সব স্বদেশি চলবে না।
কে যেন তাদের মাথার দিব্যি দিয়েছে এ সব কথা বলতে। তবু তারা বকবক না করে পারছে না।
তারপর রাজুবালার রক্ষিত পুরুষ, নামে বাড়িওয়ালা গদাই বলে উঠল, হ্যাঁ। যাও যাও, সব আপন আপন ঘরে যাও। আজ রোববার, সেটি মনে করো, দিন দুকুরের লাগরেরা এল বলে।
তা বটে। রবিবার দিনের বেলাও হাট জমজমাট। সংসারের উপরে নীচে কোথাও তার ধারাবাহিকতা ব্যাহত হলে চলবে না। ঠাট্টা বিদ্রূপ হাসি সবই যেন তবু কেমন একটি হাঁফ-ধরা। আড়ষ্টতায় থমথমিয়ে রইল। সবাই চলে গেল। দাঁড়িয়ে রইল কেবল সুবালা। উঁকি দিয়ে দেখল, নিমির জ্ঞান হয়েছে কিনা। হয়েছে। অবিকৃত চোখ বোঁজা মুখ নিমির। কেবল দ্রুত নিশ্বাস-প্রশ্বাস বইছে। ভামিনী পাখা করছে। সুরীন যেন হাঁটু মুড়ে করজোড়ে বসে আছে।
সুবালা সরে এল। শনিবারের রাত্রির ভয়ংকর উন্মত্ততার হাত থেকে রেহাই পেয়ে ভোরের দিকে বুঝি একটু ঘুম এসেছিল তার। সকলের শোরগোল শুনে উঠে এসেছিল। কালিমাখা কোটরাগত চোখে তার এখন আগুন নেই। জামা-কাপড় একটু এলোমেলো। কত পুরনো কথা মনে পড়ল সুবালার। স্বামী সংসার শাশুড়ি ননদ জা ভাই বোন–সেই পুরনো ঘোলা আবর্তে পাক খাওয়া সংসার কী নিষ্ঠুর! নিমির মরণেও না জানি কত সুখ দিয়েছে সে।
.
১২.
মহকুমা জেলে পাঁচ দিন রইল অভয়। গণেশও ছিল সেখানে। অভয়ের কথা বলার একমাত্র মানুষ। অনাথকে নাকি সরাসরি আলিপুরের জেলে পাঠিয়ে দিয়েছে। শুধু অভয় গণেশ অনাথ নয় ; আরও চারজনকে গ্রেপ্তার করেছে এ অঞ্চল থেকে। সারা জেলায়, যেখানে যেখানে চটকল আছে, প্রায় সর্বত্র এই একই ব্যাপার নাকি ঘটেছে। গণেশ বলেছে অভয়কে তাদের সমূহ মুক্তি পাবার। কোনও আশা নেই। কারণ আশি হাজার লোককে একদিনে বরখাস্ত করা হবে না। কয়েক মাস ধরে, ধীরে ধীরে, দলে দলে তাড়াবে। যতদিন ধরে এ বিতাড়ন পর্ব চলবে, যতদিন ধরে তার উত্তপ্ত প্রতিক্রিয়া চলবে ততদিন ধরেই সম্ভবত অভয়দের আটক করে রাখবে।
অভয় যদিও সব সময় প্রায় অন্যমনস্ক, তবু বলল, আমরা কিছুই করতে পারলুম না গণেশদা। মাঝখানে থেকে সব গোলমাল হয়ে গেল।
গণেশ বলল, তা হল। আমাদের যা করবার আমরা করছিলাম। সব কিছুতে তো আমাদের হাত নেই। এর পরে যদি কারখানার লোকেরা নিজেরাই লড়তে পারে, কিছু হবে। নইলে ছাঁটাই হবে। আপনার আমার কিছু করার নেই।
অভয় যেন দুঃস্বপ্ন দেখার মতো বলল, এখানে তা হলে করব কী গণেশদা?
গণেশ ঠিক ধরতে পারল না অভয়ের কথা। তার ঠোঁটের কোণে একটু হাসি দেখা গেল। বলল, কী আবার করবেন। খাবেন-দাবেন ঘুমোবেন।
অভয় অবাক হয়ে বলল, কেন, জেলে কোনও কাজকম্মো করতে হবে না? এমনি বসিয়ে রাখবে?
গণেশ হেসে ফেলল। বলল, তাইতো রাখবে। আপনি তো আটক আইনে বন্দি।
–মাটি কাটা, পাথর ভাঙা, ঘানি টানা কত কথা যে শুনেছি গণেশদা?
গণেশ হা হা করে হেসে উঠল। বলল, সে সবই আছে। কিন্তু আপনি চুরি করেছেন না ডাকাতি করেছেন যে, আপনাকে ও সব করতে হবে? আপনি আপনার রুজি-রোজগারের জন্য লড়ছিলেন। আপনি কেন ও সব করবেন?
অভয় একটু সঙ্কুচিত হল। তার মনে পড়ল অনাথের কথা। অনাথ কেমন ভাবে জেলে থাকত। কিন্তু উৎকণ্ঠিত হয়ে জিজ্ঞেস করল, ঠায় বসে থাকতে হবে? কাজকম্মো নেই, খালি খাওয়া আর ঘুমনো? আরে বাবা, পাগল হয়ে যাব যে গণেশদা? গণেশ হাসতে গিয়ে থমকে গেল। অভয়ের মুখের দিকে তাকিয়ে হাসতে লজ্জা করল তার। খেটে খাওয়া এই মানুষ কোনওদিন বসে। থাকার অলস বিলাসের আরাম জানেনি। জানতে নেই শুধু নয়, বসে থাকাটা রোগ শোক ব্যয়রামের পাপ ছাড়া আর কিছু নয়। কর্মহীন জীবন একটা মস্ত বিড়ম্বনা ছাড়া আর কিছু নয় তার কাছে।
গণেশ বলল, মিছিমিছি বসে থাকবেন কেন? সারা দিন রাত্রি পড়াশুনো করবেন। দেখুন আগে, আমাদের নিয়ে কী করে। কোথায় রাখে। আমরা এখনও বোধ হয় মাঝ পথে। এখানে যদি রাখে, তবে শিগগিরই ছাড়া পেয়ে যাব। নইলে অন্য কোনও জেলে পাঠাবে। সেখানে বই-পত্র পাওয়া যাবে নিশ্চয়।
শুধু বই-পত্র পড়েই বা দিনের পর দিন কাটানো যায় কেমন করে, অভয় জানে না। সে কিছুক্ষণ চুপ করে রইল। তারপর বলল, কিন্তু কিছু হল না গণেশদা। আমরা খাব-দাব বসে থাকব, ওদিকে লোকগুলোনও বেকার হয়ে যাবে। আমরা কোনও খবর পাব?
না পাওয়ারই সম্ভাবনা।
এ সব চিন্তার পরেই, জেলখানার নিরন্তর অবসরের বিস্তৃত দীর্ঘ সময় ভরে শুধু নিমির কথা মনে পড়ে। সে কথা গণেশকে বলতে লজ্জা পায় অভয়। সন্ধ্যার পরেই নিশি-পাওয়া বাতাসে শোনা যায়, নিমির চুপিচুপি স্বর, তুমি আমাকে একটু ভালবাসনিকো?
মহকুমা জেলের সামনেই রেল স্টেশন। সারাদিন ধরে সেখানে রেলগাড়ির যাতায়াত স্পষ্ট শোনা যায়। বড় রাস্তার উপর দিয়ে মোটর গাড়ি যায়। সাইকেল রিকশার ভেঁপু বাজে। সাইকেলের ঘণ্টা শোনা যায়। অনেক সময়, রাস্তার মানুষের গলার স্বরও ভেসে আসে। তখন বড় খারাপ লাগে। এত কাছে, তবু কত দূরে। স্বপ্নের মতো। চোখের আড়ালে, ওই শব্দগুলি যেন সত্যি নয়। যেন অভয়ের কল্পনায় বাজে। গভীর রাত্রির বুকে শুধু বুটের শব্দ শোনা যায় খট-খট, খট-খট।
পাঁচ দিন পরে, অভয় আর গণেশকে নিয়ে আবার একটা জালে-ঘেরা গাড়ি কলকাতায় চলে। গেল।
কলকাতার এ জেলখানা অনেক বড়। পাঁচিল-ঘেরা অন্য এক রাজ্য। এ যেন কয়েদ-শহর। বড় অফিস ঘরের সামনে দিয়ে যে রাস্তাটা জেলের ভিতর দিকে গেছে, সে যে কত সর্পিল ও জটিল, কে জানে। অভয় তাদের বড় ওয়ার্ডঘরের জানালা দিয়ে কোনওদিন তার হদিস পায় না। কত যেন রহস্য, কত যেন আজব অজানা কাণ্ডকারখানা ঘটেছে এর ভিতরে। সামনের রাস্তাটায় সেই আজব অজানা রহস্যের দুর্বোধ্য প্রতাঁকের মতো শুধু রুল কিংবা খাতা হাতে ব্যস্ত সেপাইরা যাতায়াত করে। নানান পোশাকে নানান লোকের আনাগোনা। তারা শুধু জেলের অফিসার নয়। সাদা পোশাকের লোক আছে–জেলের মধ্যে যাদের বেমানান লাগে। সরু নীল ডোরাকাটা হাফ-হাতা জামা গায়ে দেওয়া কয়েদিরা চলাফেরা করে। যেন ওরা কয়েদি নয়, চটকলের সাহেবদের বেয়ারা-পিওনদের মতো ইউনিফর্ম পরে, ফাইল বয়ে বেড়াচ্ছে। মাঝে মাঝে ভারী বুটের ঐক্যতানে ওয়ার্ডাররা মার্চ করে যায়।
কিন্তু রেলগাড়ির শব্দ শোনা যায় না এখানে। এখানে কাছাকাছি রেলস্টেশন হয়তো নেই। কোনওদিন জিজ্ঞেস করে না অভয়। রাস্তার গাড়ি ঘোড়ার শব্দ পৌঁছয় না এখানে, মফস্বলের জেলের মতো। বাইরের লোকের গলার স্বর বোধহয় এ বড় পাঁচিল ডিঙোতে পারে না। জেলের ভিতরের রাস্তাটাও ওয়ার্ড থেকে দূরে। শব্দের চেয়ে চলমান ছবিটাই ধরা পড়ে শুধু। কথা শোনা যায় শুধু নিজেদের।
অভয়েরা নিজেরাও সংখ্যায় কিছু কম নয়! তাদের ওয়ার্ডেও প্রায় জনা সাতাশ আটাশ লোক আছে, যারা সকলেই চটকলের লোক, কিংবা চটকলে ট্রেড ইউনিয়ন করে। প্রায় একই সময়ে সকলে ধরা পড়েছে। কেউ এসেছে দক্ষিণ চব্বিশ পরগনার বজবজ অঞ্চল থেকে, কেউ পুব-দক্ষিণের বাউড়িয়া-চেঙ্গাইল থেকে। কেউ কেউ হুগলি আর বারাকপুর অঞ্চলের টিটাগড়-জগদ্দল এলাকা থেকে। কারুর কারুর পরিচয় ছিল আগেই। নতুন করে পরিচয় হয়েছে। অনেকের। মোটামুটি সকলের সঙ্গেই সকলের জানাশোনা। নীচের-তলা ওপর-তলার দুটি ওয়ার্ডে সকলের বাস। জেলের সেপাইরা ওয়ার্ড বলে না। বলে অমুক নম্বর খাতা। যদিও সেখানে আরও অনেক ঘর আছে। কিন্তু সে সব ঘরই প্রায়ই তালা বন্ধ।
এখানে অনাথ নেই। কেউ কেউ বলে, তাকে নাকি কলকাতার আর একটা বড় জেলে রাখা হয়েছে। সেখানেও এরকম অনেক আছে। দমদমের জেলেও নাকি চটকলের বন্দিরা আছে।
অনেক লোক এখানে, তারা নানা রকমের মানুষ! জেলখানার দূর-অভ্যন্তরের এ মহল সব সময়েই কলরব-মুখর। শনিবার সন্ধ্যা আর রবিবারের সারা বেলার ছুটির মতো। তাস খেলা, গান, গল্প আর ফালতুদের সঙ্গে মিশে রান্নার যজ্ঞ উৎসব। ফালতু হল সেই সব কয়েদিরা, যারা চোর পকেটমার প্রতারক। তাদের মধ্যে চাকর-বাকরের কাজ করে, তারা যেন হিসেবের উর্ধ্বে ফালতু। তারা সব কাজ করে। অভয়দের সব কিছু তারা করে দেয়। সকালবেলা আসে, সন্ধ্যাবেলায় চলে যায়। কোথায় তাদের নিয়ে যায় সেপাইরা, কে জানে। চোর ডাকাত পকেটমার বলে তাদের গায়ে লেখা থাকে না বটে। জেলখানার পোশাকে তাদের এক ভিন্ন জগতের মানুষ বলে মনে হয়। কিন্তু। তাদের কথা শুনলে কিছু বোঝা যায় না। তারাও হাসে, কথা বলে, কাজ করে। অনেকে ভাল কথা। বলে, বুদ্ধিমান মনে হয়। অভয়ের চেয়েও বেশি বই পড়তে পারে। সংসারে অনেক কিছু দেখা শোনা জানা অভিজ্ঞ লোক আছে তাদের মধ্যে। তারা যে নিজেদের কিছু ছোট জ্ঞান করে, এই আটক আইনে বন্দিদের ভক্তি করে কিংবা তাদের রান্না করে, কাজ করে কৃতার্থ হয়, তা মোটেও না। যদিও স্বয়ং গণেশবাবু এবং অভয়ের অন্যান্য সঙ্গীদের অনেকের সেই বিশ্বাস রয়েছে। অভয়ের মনে। হয়, জেলখানার শাস্তির ভয় না থাকলে, তারা কখনও এই চাকরবৃত্তি করত না। কেউ কেউ হয়তো। ভাল মন্দ খাবার জোটে বলে একটু খুশি। কিন্তু খুশির চেয়ে ঈর্ষা তাদের বেশি। তাদের ঠোঁটের কোণে কেমন একটা চাপা হাসির বাঁকা ছুরি সব সময় ঝলক দেয়। ঔদ্ধত্য চাপা থাকে না সব সময়। মাঝে মাঝে প্রকাশ হয়ে পড়ে। যেন আপন মনেই খেঁকিয়ে ওঠে, শালা, বাবাকেলে গোলাম পেয়েছে আমাদের। তা ছাড়া মুখ খারাপ তারা অনবরতই করে। চটকলের মিস্তিরিদের এ বিষয়ে বিশেষ খ্যাতি আছে। কিন্তু ফালতুরা খিস্তি খেউড়ে তাদেরও ছাড়িয়ে যায়। অবশ্য এদের মধ্যে গুরুগম্ভীর চুপচাপ লোকও আছে। হাসে না, কথা বলে না। শুধু কাজ করে। তাদের ব্যক্তিত্ব কেমন একটা সমীহ জাগায়।
অনেক লোক, অনেক কলরব। কিন্তু অভয়ের ভয় হয়, সে বুঝি একলা হয়ে যাচ্ছে। নিঃসঙ্গ-বিষণ্ণতা যেন তাকে সকলের কাছ থেকে দূরে রাখতে চায়। তার মনে হয়, জেলের মধ্যে একটি অদৃশ্য আত্মা আছে। যদিও সে অশরীরী, তবু তার আছে দুটি ক্রুর কিন্তু শ্লেষ-হাসি-ঝলকানো। চোখ। নিঃসঙ্গতা যখন মনের মধ্যে বাড়ে, রাত্রে যখন বাতি নিভে যায়, তখন সে আসে। সে ঘুমোতে দেয় না। অন্ধকারে, দিনের বেলায় আলোতেও সে আসে। সে তাকে নিঃসঙ্গ করে, শ্বাসরুদ্ধ করে টুটি টিপে মারতে আসে বুঝি।
অভয় জানে, এটা কিছুই নয়। এই অচেনা রাজ্যে নির্বাসনের ভয় ওটা। এই নির্বাসনে নিঃসঙ্গ মুহূর্তগুলি সবচেয়ে ভয়ংকর। সে জন্য সে প্রথম কিছুদিন সব সময় ব্যস্ত থাকার চেষ্টা করে। খবরের কাগজ পড়ে খুঁটিয়ে খুঁটিয়ে। যদিও খবরের কাগজগুলিতে তাদের সংবাদ একটুও থাকে না। চটকলগুলিতে কী ঘটেছে, কিছুই জানবার উপায় নেই। এত লোক যে গ্রেপ্তার হয়েছে, জেলবন্দি রয়েছে, খবরের কাগজগুলি পড়লে, সে সংবাদ একটুও জানা যায় না। কিন্তু ইন্ডিয়ান জুট মিলস অ্যাসোসিয়েশনের সংবাদ থাকে। সংবাদ থাকে চেম্বার অব কমার্সের। নতুন মেশিনের গুণগান। আর ন্যাশনালাইজেশনের জন্য কর্তৃপক্ষ কতখানি চিন্তিত, সেই সংবাদ।
খবরের কাগজ পড়ে, কিন্তু ভাল লাগে না। গণেশ তাকে অনেক বই এনে দিয়েছে পড়বার জন্য। রবীন্দ্রনাথ ঠাকুরের কবিতার বই। নজরুল, সত্যেন্দ্রনাথ, আরও অনেক কবির বই। গণেশ যেগুলি সংগ্রহ করে দেয়, তার সবই প্রায় দেশাত্মবোধক। অভয়ের ধারণা, এঁরা শুধু এ সবই লিখেছেন। এ সব কবিতার জন্যই এঁরা মহৎসাম্প্রতিক কবিদের কবিতা অভয় একটুও বুঝতে পারে না। শব্দ উচ্চারণ করেও গোলকধাঁধায় পড়ে যায়। আর অন্যান্য কবিতা, যেগুলি সে ছন্দ মিলিয়ে মিলিয়ে পড়তে পারে, তাল দিতে পারে, তাও সব সময় বুঝতে পারে না। তবু যখন সে পড়ে, হে মোর দুর্ভাগা দেশ, যাদের করেছ অপমান, অপমানে হতে হবে তাহাদের সবার। সমান-তখন তার গায়ের মধ্যে কাঁটা দিয়ে ওঠে। রবীন্দ্রনাথ, সত্যেন্দ্রনাথ, নজরুল, এঁদের এক একটি কবিতা পড়া সাঙ্গ হয়। অভয়ের যেন নব নব জন্মলাভ ঘটে। প্রত্যেকটিই নতুন নতুন আবিষ্কার। নতুন উন্মাদনা, নতুন চাঞ্চল্য। ভাবে, এমন কি আমি কোনওদিন পারব? এত কথা মানুষ জানে? এমন করে লিখতে পারে? কিন্তু আমি তো লিখিনে। আমি বাঁধি ; আমি কথা বাঁধি। লেখা আর বাঁধা, কত তফাত।
গণেশ বলে, দেখবেন, পাগল হয়ে যাবেন না আবার ভাবতে ভাবতে। পড়তে পড়তে আপনিও একদিন পারবেন।
গণেশের মুখের দিকে তাকিয়ে কোনও আশ্বাস পায় না অভয়। সে বোঝে গণেশ তাকে শুধু সান্ত্বনা দেয়। টেবিলের ওপর মোটা মোটা বইয়ের আড়াল থেকে, গণেশবাবুর ঠোঁটে যে-হাসিটুকু। দেখা যায়, তার মধ্যে কোনও উচ্ছ্বাস নেই। কেমন একটি বিস্ময় যেন প্রশ্নবোধক চিহ্নের মতো লতিয়ে বেঁকে থাকে। সেটা অবিশ্বাস না সন্দেহ, বোঝা যায় না। অভয়ের অস্বস্তি হয়।
গণেশ আবার বলে, মানুষ সবই পারে। তা ছাড়া, আপনি তো কবি নন, কবিয়াল। আপনি ওঁদের মতো ভাষার কারিগরি করতে চাইবেন কেন?
অভয় বলে, ওটা ঠিক নয় গণেশদা। যিনি কেষ্ট, তিনিই শিব। আমার অত শিক্ষা নাই, তাই পারি না। কাজটা আসলে এক।
গণেশ বলে, রবীন্দ্রনাথের মতো আপনার গানের কথা হলে লোকে আর কবিগান শুনবে না। রবি ঠাকুরের গানই শুনবে।
গণেশের মুখের ওপর প্রতিবাদ করতে সাহস হয় না অভয়ের। কারণ, কী বলতে হবে, সে জানে না। কিন্তু প্রতিবাদ ফোটে তার চাউনিতে। তার নিঃশব্দ আড়ষ্টতায় চমকে থাকে অবিশ্বাস। অত বড় শিক্ষিত লোক গণেশবাবু। গোবর্ধন ডাক্তারবাবুর ছেলে। যা মুখে আসে, তাই কি বলা যায়? তাই সে একটু সঙ্কোচ করে বলে, কিন্তু গণেশদা, নামকরা কবিয়ালদের কথা কত সুন্দর হয়। এক এক সময় তাদের কথাও বড় বড় কবিদের মতন লাগে। কথা সুন্দর হলে সবই সুন্দর হয়।
গণেশ জোরে জোরে মাথা নাড়ে। বলে, উঁহু, তা হয় না। কবিগান সে কবিগান। তার সঙ্গে তানপুরা তবলা এস্রাজ হলে কি চলে? ঢোলক কাঁসিই বাজবে। রবীন্দ্রনাথের কবিতা হলে চলবে না। ওই সেই গ্রাম্য কিংবা অশিক্ষিত লোকেদের আসরে
কথাটা বলতে বলতে থেমে যায় গণেশ। সেও যেন কেমন একটু অস্বস্তি বোধ করে। কিন্তু তার আসল কথাটি চাপা থাকে না। বক্তব্য পরিষ্কার হয়ে ওঠে।
অভয়ের কষ্ট হয়। ফিক ব্যথার মতো, তার বুকের মধ্যে গণেশের কথাগুলি বিধে থাকে। সে বোঝে, পংক্তি হিসেবে, অভয়দের বিশেষ একটি জায়গা নির্দেশ করে দেওয়া আছে। সে ঘেরাও থেকে যেন ভদ্রলোকদের সমাজ কোনওদিন মুক্তি দেবে না। রবীন্দ্রনাথদের সব সময় দূরে রাখবে। যেন অভয়েরা চেষ্টা না করে ওদিকে যাবার। কারণ, ওই জগৎ ভিন্ন, সেখানে অভয়দের প্রবেশাধিকার নেই।
অভয় বলে, এ জন্যেই লোকে আর কবিগান শুনতে চায় না গণেশদা।
কী জন্য?
–আমরা বড় বড় কবিদের মতন কথা বাঁধতে পারি না, তাই। আমরা শিখি না, বুঝি না। শিখলে বুঝলে, মনের মতন জিনিসটি দিলে সকলের টনক নড়ে।
গণেশ মাথা নেড়ে বলে, মানতে পারিনে। যাত্রা যাত্রা-ই। থিয়েটার থিয়েটার। যাত্রাকে কি থিয়েটার হলে চলে?
গণেশের কথায় ও ভাবে, এমন একটি তীক্ষ্ণ ধার থাকে–আর কথা বলতে পারে না অভয়। কথা বোঝাবার কথাও জোটে না। প্রতিবাদের কাঁটাটা ঠিক খোঁচা হয়ে থাকে মনের মধ্যে। সে চুপ করে, ভাবে। কিন্তু কতটুকু সময়? আস্তে আস্তে আবার সেই ভয়ঙ্কর নিঃসঙ্গতার কষ্ট যেন গুঁড়ি মেরে তার দিকে অগ্রসর হতে থাকে। জড়িয়ে বাঁধতে থাকে পাকে পাকে। সে টের পায়, কোথাও তার যাবার জায়গা নেই। এখানেই তাকে আশেপাশে পাক খেয়ে মরতে হবে। আর সেই চোখ দুটি ভেসে উঠবে তার চোখের সামনে। জানাতে থাকবে, জেলখানা। এটা জেলখানা। তারপরেই সেই অসহ্য কষ্ট উপস্থিত হয়। সে দেখতে পায়, নিমি তার সামনে দাঁড়িয়ে। বাসি চুল, স্বলিত কাপড়! নিমির চোখে জল নেই, নিশ্বাস পড়ে না। ভারী অবাক হয়ে, বড় কষ্টে জিজ্ঞেস করছে–আমাকে তুমি একটুও ভালবাসনিকো?
অভয় সহসা হাত দিয়ে স্পর্শ করতে যায় নিমিকে। ফিসফিস করে বলে, এমন কথা বলিস তুই নিমি? নিমি! নিমি!
লুকিয়ে, চুরি করে যেন সে নিমিকে ডাকতে থাকে। তারপরে তার বুকের ভিতর থেকে, কথারা উঠে আসতে থাকে সুর সায়রে ডুব দিতে দিতে। সে গুনগুনিয়ে ওঠে। ৬০৪
আমি তোমা ছাড়া জানি না গো,
তুমি তা জান না।
হায় বাদীকে বিবাদী করে।
উল্টো সাজা দিলে মোরে।
আমার ব্যথা কেউ বোঝে না।
কথাগুলি সে অনেকক্ষণ ধরে গুনগুন করে। সুরের কোনও ঠিক থাকে না। নানান সুরে গায়। আস্তে আস্তে তার মনে প্রসন্নতা আসে। কথা কয়টি তৈরি করে যেন তার বদ্ধ আবর্তিত মন মুক্তি পায়। সে সকলের সঙ্গে ডেকে কথা বলে। তাস খেলার আসরে গিয়ে বসে। গল্প গুজবে যোগ। দেয়। যদিও ও সবে তার মনে কোনও সাড়া জাগে না। চটকলের মিস্তিরি, তাঁতি, স্পিনার আর ট্রেড-ইউনিয়নের কর্মীরা ব্রাশ দিয়ে দাঁত মাজে, দাড়ি কামায়, সাবান দিয়ে চান করে, মাথায় গন্ধ তেল। মাখে। ঠোঁটে ঠোঁটে সিগারেট! ফালতুরা রান্না করে। বন্দিরা যেন এখানে বিশ্রাম করতে এসেছে। গা ঢেলে আরাম করছে। কাজ-কর্মহীন আয়েশে, যেন বেশ আছে। মুক্ত পাখিরা যে পিঞ্জরে আছে, দেখলে বোঝা যায় না। যদিও দুভাগে বিভক্ত হয়ে, সপ্তাহে তিন দিন ট্রেড ইউনিয়ন শিক্ষার আসর বসে। রাজনৈতিক আলোচনা হয়। প্রতিদিন কিছু পড়াশুনো করা বাধ্যতামূলক। তবু অভয়ের ভাল লাগে না। সব যেন কেমন প্রাণহীন। যন্ত্রের মতো। একই নিয়মে শুরু ও শেষ, একঘেয়ে, একই জিনিস, একই মাপ। দুই আর দুইয়ে চার। এই কবাট বন্ধ জেলখানায় তা কখনও সৃষ্টির মহিমায় পাঁচ হয়ে ওঠে না।
কথা তৈরির আনন্দ সুরের রেশ বেশিক্ষণ স্থায়ী হয় না। সময় এখানে অসীম সমুদ্রের মত। যে সমুদ্রে দিন রাত্রির আলোকালোর কোনও ছায়া পড়ে না। তীব্র নেশার পর, ঘুম ঘুম ভোয়ারির মতো। স্তব্ধ ও মৌন নয়, অস্ফুট, জড়ানো কষ্টকর গোঙা একটা স্বর যেন বাজতে থাকে।
কাজ যদি বা তৈরি করা যায়, ইচ্ছে করে না। দিনে দিনে তাই বই পড়া কমে আসে অভয়ের। ভারতের জাতীয় আন্দোলনের ইতিহাস পড়ে থাকে বিছানায়। ধন বৈষম্যের গোড়ার কথা পড়ার বাধ্যবাধকতা তাকে বিদ্রোহী করে তোলে। একই জিনিস বারে বারে মুখস্থ করতে তার ভাল লাগে না। তার জানবার কৌতূহল, আগ্রহ, উৎসাহ, সব যেন বন্দি হয়ে আছে মনের কোনও চোর কুঠুরিতে। এই জেলখানায় তার নিজের কয়েদ হওয়ার মতোই। মনের এ বন্দিদশা ঘুচিয়ে গান তৈরি করতেও আর পারে না সে। যে ঝলক লেগে, কথা আপনি আপন উৎসে কলকলিয়ে ওঠে, সে ঝলক লাগে। না কখনও-সখনও সে ঝলকে ওঠে। ক্ষণিকের জন্য, বিষ-দরদ ঘুমঘরে। একবার চকিতে চোখ মেলে তাকাবার মতো। পর মুহূর্তেই আবার জেলের কুৎসিত ভয়াবহ নিস্তরঙ্গ অশেষ সময়ে হারিয়ে যায়।
একদিন সাপ্তাহিক ট্রেড ইউনিয়ন শিক্ষার আসরে অভয় জিজ্ঞেস করে, চটকলে তো আমরা কোম্পানির কাছে একখানি ন্যায্য দাবি করেছিলুম। সরকারের নয়। তবে সরকার কেন আমাদের। জেলে পুরল?
প্রশ্ন শুনে গণেশ খুব খুশি হল। সে প্রশংসা করল অভয়ের। এই হচ্ছে খাঁটি প্রশ্ন। চিন্তাশীল সংগ্রামী মানুষের জিজ্ঞাসা। সে দীর্ঘ সময় ধরে ব্যাখ্যা করল, সরকার ও মালিকের সম্পর্ক। মালিকের স্বার্থই শুধু সরকার দেখে। এইটিই এ সরকারের শ্রেণী-চরিত্র।
কিন্তু রাত্রে এ কথারই সূত্র ধরে গণেশ অভয়ের ভাবনার বৈষম্য ধরা পড়ে গেল। শুতে যাবার আগে, গণেশ এল অভয়ের কাছে। গণেশ বলল, বুঝলেন অভয়দা, সহজ প্রশ্নের সব জটিল দিকগুলো রয়ে গেছে। এ সবই হচ্ছে প্রাথমিক রাজনৈতিক চিন্তা। হঠাৎ আপনার মাথায় আজকেই এ চিন্তাটা ঢুকল কেমন করে?
অভয় তাকিয়েছিল বাইরের দিকে। জেলখানার মাঠ, মাঠের পরে পুকুর। সেখানে আলোর ছায়া কাঁপছে। হেমন্তের আকাশ ভরে তারা। অভয় মুখ না ফিরিয়েই জবাব দিল, ভাবতে ভাবতে।
গণেশ অবাক হয়ে বলল, কী ভাবতে ভাবতে?
অভয় বলল, এই জেলে থাকার কষ্ট।
গণেশ যেন হতাশ হল। বলল, শুধু কষ্ট অভয়দা? আমি ভেবেছিলাম আপনি রাজনৈতিক চিন্তা করে, এ প্রশ্ন করেছেন।
অভয় বলল, না। আমি আর এই কয়েদ-থাকার কষ্ট সইতে পারি না গণেশদা। তাই এ ভাবনাটা আমার মাথায় এল।
গণেশের ভ্রূ একটু কুঁচকে উঠল। বলল, দিন-রাত্রি এ কষ্টের কথাই ভাবেন বুঝি?
–হ্যাঁ!
–তবে আর অত গান তৈরি, শ্রমিক আন্দোলন, ও সব করতে এসেছিলেন কেন? দিন রাত্রি যদি কষ্টই হবে, সইতে পারবেন না, সব কি আপনি-আপনি হবে? এ সব হবেই, তা বলে এ কষ্টকে কষ্ট বলে মনে করলে চলবে না। মনকে শক্ত করুন। আপনি তো মাত্র কয়েক মাস এসেছেন। আর যারা বছরের পর বছর জেলে কাটিয়েছে তাদের কথা ভাবুন তো?
অভয় বলল, সইতে তো হচ্ছেই। কিন্তু কষ্ট যে হয় গণেশদা আমি কী করব?–মন থেকে ঝেড়ে ফেলবার জায়গা পাই না আমি। পারলে বুঝি আমি পালিয়ে যেতুম।
গণেশের ঠোঁট কোন শ্লেষে বেঁকে উঠল। বলল, বউয়ের কথা মনে পড়ে বুঝি?
শোনা মাত্র নিমিকে চোখের সামনে দেখতে পেল অভয়। সে যেন চাপা গলায় বলল, হ্যাঁ গণেশদা। বড় লজ্জা লাগে বলতে। নিমিকে বড় মনে পড়ে। নিমিকে মনে পড়লে বাড়ির কথা মনে পড়ে, শহরটার কথা মনে পড়ে। আমাদের গাঁয়ের কথা মনে পড়ে, মায়ের কথা মনে পড়ে। আমার ছোটকালের কথা মনে পড়ে। নিমির ছেলে হবে গণেশদা। কিন্তু নিজের জীবন, ছেলের জীবন, ও সবে কোনও মায়া দয়া নাই নিমির। ও মেয়েমানুষটা কেমন জানেন গণেশদা? মাটিতে শুধু শিকড়খানিই আছে, কিন্তু ও লতা মাটিতে খেলতে পারে না। মনের মতন গাছটাকে পেয়ে সে বাঁচে, না পেলে মরে। বড় ভালবাসার কাঙাল, তা নিয়ে ঝগড়া বিবাদেও পেছ-পা নয়। মনে করে আমি বুঝি কিছু রেখে ঢেকে দিই, তাই সাধ মেটে না। সত্যি-মিথ্যে জানি না, এক এক সময় ভাবি কী যে, সত্যি কি কিছু রেখে ঢেকে রেখেছি? তা কী কখনও হয়? আমি তো রাখা-ঢাকা জানি না।
গণেশ হঠাৎ উঠে দাঁড়ায়। তার চোখে বিতৃষ্ণা, ঠোঁটে বিদ্রূপ। বলল, বুঝেছি। আপনার কবিয়ালি করাই উচিত ছিল। এ সব পথে আসা উচিত হয়নি।
-কোন সব পথে গণেশদা?
–এই আন্দোলনের পথে।
বলে গণেশ চলে গেল।
.
১৩.
গণেশের কথাটা মেনে নিতে পারল না অভয়। আন্দোলনের পথে তো তাকে গণেশবাবু ডেকে আনেননি! সে নিজেই এসেছিল। অনাথ খুড়ো তাকে পথ দেখিয়েছিল। জীবনের যন্ত্রণা সব তো ভুলে যায়নি সে।
সে চুপ করে বাইরের দিকে তাকিয়ে রইল। মাঝে মাঝে প্রহরীদের রাত জাগানিয়া ধ্বনি ও প্রতিধ্বনি শোনা যায়। এই ওয়ার্ডের বাইরে, বুটের খট খট শব্দ বাজে। দক্ষিণ দিকের বড় বট গাছে, আর ঘোড়া নিমের ঝুপসিতে পাখিরা ডেকে ওঠে মাঝে মাঝে।
অভয় শুয়ে পড়ে। সুরীনকাকাকে দেখা করবার অনুমতি দেয়নি জেল কর্তৃপক্ষ। নিমি আসন্ন-প্রসবা। তাই তার আসা সম্ভব নয়। অভয় চিঠি লেখে নিমিকে। নিমি লিখতে পারে না তাই জবাব আসে না।
তারপরেই, অন্ধকারে নিজেকে ধিক্কার দিতে দিতে, অভয় লোহার খাটিয়াটার মধ্যে নিজেকে নিজেই পিষ্ট করতে থাকে। তার মুখ বিকৃত হয়, ঘামতে থাকে। যেন একটি অসহায় পশুর মতো, চারদিকে দাবাগ্নি দেখে সে পালাবার পথ খোঁজে। রক্তের প্রতিটি কোষ যেন অন্ধ জোঁকের মতো শুড় বাড়িয়ে বাড়িয়ে, নিমির সর্বাঙ্গ খুঁজে মরে। যত খোঁজে, ততই ঘৃণা হয় নিজের ওপর। কাকে যেন গলা টিপে ধরতে ইচ্ছে করে। ছেলেমানুষের মতো কাঁদতে ইচ্ছে করে গলা ফাটিয়ে। কেন মনে পড়ে? কেন এ আসক্তির সাপটা তাকে জড়িয়ে ছোবলায়? এখানে এত লোক। আমি কি তাদের মতই মানুষ নই?
তাকে খাটিয়া ছেড়ে উঠতে হয়। নিশির ডাকের মতো অন্ধকারে, জানালায় গিয়ে বসে সে। খুব আস্তে আস্তে গুনগুন করে ওঠে,
ওগো মুক্তি দাও।
এ আঁধার সইতে পারি না।
ওগো জালের বাঁধন ছাড়িয়ে নাও
এ যেন বিষম জীব-যন্ত্রণা।
গান শেষ হয়ে যায়। সুর করে সে বলতে থাকে শুধু, মুক্তি দাও! মুক্তি দাও! তারপরে এক সময় তার ঘুম আসে। ভোররাত্রের বাতাসে শরীরটা ঠাণ্ডা বোধ হয়।
ঘণ্টা দুয়েক পরেই আবার ঘুম ভাঙে। সেই লোকটি গান আরম্ভ করে দু টুকরো লোহা বাজিয়ে বাজিয়ে। টুং ঠুং তালে তালে, মোটা গম্ভীর গলায়, ওয়ার্ডের বাইরে, ঘোড়া-নিমের গোড়ায় বসে গায় লোকটা। সাদা চুল, কালো রং, জগদ্দলের একজন শপঘরের মজুর। কখনও সে ভজন গায়। কখনও তুলসীদাসের রামায়ণ। অধিকাংশ সময়েই বিরহীর সুর ধরে, কথা সে তৈরি করে গায়।
বরষো যিতিনি চাহ হে।
আশমানমে সুরুজ হায় বারবার।
পাপকো ফির রোশনাই কা হো।
তেরা দিল-হাভেলীভর আন্ধার।
নাম ওর শোহর। আরও কয়েকবার জেল খেটেছে। স্ত্রীপুত্র কিছু নেই। খুব আমুদেও নয়। বরং একটু লোকজন এড়িয়েই থাকে ; অথচ কারখানায় কাজ করে যা পায়, খোরাকি পোশাকি খানিকটা নির্বিকার বলা যায়। মাস গেলে জেলের চল্লিশ টাকা হাত খরচা পায়। ওর খরচ কেবল একটি কাপড় কাঁচা সাবান, কিছু নিম কাটি। বাকি টাকা দিয়ে সবাইকে বই বিড়ি সিগারেট কিনে দেয়।
অভয়ের সঙ্গে তার ভাব হয়েছে প্রথম থেকেই। শোহর একদিন সন্ধ্যাবেলা টেনে টেনে শৈব্যা আর রোহিতাশ্বের উপাখ্যান গাইছিল। বোধহয় সে নিজেও কাঁদছিল, যখন সে বারে বারে বলছিল,
হায় জীয়ে ন বেটা
মেরি লাল রোহিতাস!
অভয় সামলাতে পারেনি। তার চোখে জল এসে পড়েছিল। সে শোহরের পাশে এসে বসেছিল। অন্ধকার ছিল সেখানে। বুড়ো শোহরের গান শুনতে শ্রোতার ভিড় ছিল না নিমগাছের গোড়ায়। সকলেই ওয়ার্ডে ও কিচেনে ব্যস্ত ছিল।
গান শেষে শোহর গায়ে হাত দিয়েছিল অভয়ের। অভয় তার হাত ধরে বলেছিল, তুমি সত্যিকারের গায়েন শোহর ভাই। তুমি মানুষকে হাসাতে কাঁদাতে পারো।
শোহর বলেছিল, উসসে বড়া উ আদমি, গানা শুনকর যো আদমি কে দিল আপনে হি রোতা, আপনে হি হাসতা। কাঁহে? না, উনকে দিল সাচ্চা।
অভয় বলেছিল, কথায় হার মানলাম ভাই শোহর। তুমি আমার চেয়ে বড় কবিয়াল। শাকরেদ করে নাও আমাকে।
শোহর বলেছিল, হম দুনো দুনো কি শাকরেদ। মগর, এ মরদ, তুমতো গলে মে দুখ আওয়াজ দেতেঁ হ্যায়। ক্যায়া, কিসিকো ছোড়কে আয়া?
–হ্যাঁ, ভাই শোহর। এখানে সবাই তো ছেড়ে এসেছে।
শোহর বলেছিল, দেখো ভাই বাঙালি কবি, তুম জানতে হ্যায় কি, দুনিয়া মে এয়সা কারণ ভি হোতি হ্যায়, জিস কো কানুন সে ভাগ নহি কিয়া যাতা। হ্যায় না? বাত ঠিক, সব কোই ছোড়কে আয়া, তুম ভি ছোড়কে আয়া। মগর তুমকো দেখকর মালুম হোত, তুম জঙ্গলা কি হরিণা। তুমকো দুখ এঁহা কোই ন সমঝেগা। কাহে? না, সবকোই বহু বালবাচ্চা ছোড়কে আয়া। অর তুম হরিণা আয়া হ্যায় জঙ্গল ছোড়কে। মছলি গিরা ডাঙে পর।
দোনো মে ফারাক হ্যায় ভাই। জিনকো দিল চায়ে, ভজো। মহব্বত কি আন্ধার ভজন মে ছুটতি। হরতাল শ আদমি মানাতা, দিলকে সাথ মোকবিলা একলা হি করনে হোতা!
এই শোহর বুড়ো ছাড়া অভয়ের মনের মানুষ নেই। তাকে সে তার মনের কথা বলে। রাত্রের সেই রক্ত-খেকো কানা জোঁকটার কথাও বলে। শোহর বলে, সেটা পাপ নয়, ওটাই প্রেমের রীতি। আরও বলে, প্রেম যে দুঃখ। সেই দুঃখকেই তুমি ভজ, সে আনন্দ হয়ে উঠবে বলে, এ তো দুশমনের সঙ্গে লড়াই নয়! প্রেম করলে সবাইকেই কাঁদতে হয়! আর তা ছাড়া তোমাকে আমাকে কে কাঁদাবে?
ঘুম ভেঙে শোহরের কাছে গিয়ে বসে। কথা হয় না। দৃষ্টি ও হাসি বিনিময় হয়। গান শেষ হলে শোহর বেশ রসিয়ে ঠাট্টা করে, নিমি বেটি তুমকো বহুত জখম করতা। এক রোজ উনকো পুরা কজা মিটানে হোগি।
বলে হো হো করে হাসে।
চার মাস শেষ হল। একদিন দুপুরে একটি চিঠি এল সুরীনখুড়োর কাছ থেকে। নিজের হাতে লেখা নয়। কাউকে দিয়ে লেখানো। শুধু দু লাইন লেখা, নিমির একটি ছেলে হইয়াছে। কোনও চিন্তার কারণ নাই। তোমার চিঠি নিমি পাইয়া থাকে।
অভয়কে সবাই ধরল, খাওয়াতে হবে। হাত খরচের টাকাটা তখনও কিছু ছিল। বিকেলে জেলের কনট্রাক্টরের দোকান থেকে বিস্কুট, লজেন্স কিনে আনা হল। সবাইকে সিগারেট খাওয়াল।
শোহর তার লোহার টুকরো বাজিয়ে বাজিয়ে গাইল,
বনবাস মে বনফুল উজারা দুনো,
নাম লব কুশ
হাই রাম! পিতা কো নয়ন গোচরে ন হো।
অভয়ের বুকের মধ্যে টনটন করে উঠল গান শুনে। নিমির শেষ কথা তার মনে পড়ল, আমাকে একটুও ভালসনিকো? আমি কি বনবাস দিয়ে এসেছি নিমিকে? সংসারে জীবন মরণের প্রশ্ন নেই? আমার বসে থাকবার উপায় ছিল না। জীবন আমাকে এখানে নিয়ে এসেছে। তাতে আমারও কষ্ট। নিমিকে বা আমি বনবাস দেব কেন?
অভয়ও গান গেয়ে উঠল—
তুমি তো অন্ধ নও হে জীবন।
আমি জানি না কোথা আছে শমন মরণ।
জীবন, আমি তোমাকে ঘিরে মরি হে।
দিনে দিনে, একটু একটু করে, মনের মধ্যে একটি প্রতীক্ষার ধৈর্য এল অভয়ের। মনের মধ্যে একটি ব্যথিত শান্ত স্নিগ্ধ মৌনতা এল–তার অস্থির যন্ত্রণার স্থানে।
কিন্তু গণেশের সঙ্গে একটা বিশেষ দূরত্ব দেখা দিল। বিশেষ করে দু একটি ঘটনায়। একদিন নিমগাছের গোড়ায় বসে, শোহর বলল–জানো, জেলের এই গাছতলায়, এখানে মহাত্মা গান্ধীও বসতেন।
সত্যি? অভয়ের চোখের সামনে পত্রিকায় দেখা একটি ছবি ভেসে উঠল। গান্ধী হাত কপালে ছুঁইয়ে নমস্কার করছেন। নীচে লেখা ছিল, দরিদ্র নারায়ণ কো শ্রীচরণোমে।
সে একটু চুপ করে থেকে সহসা গেয়ে উঠল—
ধন্য আমি, তোমার পায়ের ধূলা পেলাম হে।
কোটি কোটি পোরণাম তোমার শ্রীচরণো মে।
হে মহাত্মা ভারত-পিতা তোমার ছায়ায় বসি হে।
গণেশ হো হো করে হাসল, কিন্তু কথা বলল না। এক সময়ে আড়ালে পেয়ে অভয়কে জিজ্ঞাসা করল, গান্ধীকে ভারত-পিতা বললেন কেন? এটা কি আপনার বিশ্বাস?
অভয় বলল, তা তো ভাবি নাই গণেশদা। কথাটা ভাল লাগল, বসিয়ে দিলাম।
গণেশ বলল, বড় অর্বাচীন শুনতে লাগে।
অভয় অবাচীন কথাটার মানে অস্পষ্টভাবে জানে। বলল, অর্বাচীন কী?
–এই আপনাদের সব কিছুই। মানে স্কুল। সব সময় নয়, মাঝে মাঝে। আপনাদের আবেগ একবার উথলে উঠলে আর সামলাতে পারেন না। আপনি কি গান্ধীর মত বিশ্বাস করেন? আপনি তো জাতীয় আন্দোলন আর শ্রমিক আন্দোলনের বই পড়েছেন। আপনার সঙ্গে গান্ধীর মেলে কি?
অভয় বলল, তা মেলে না। ছেলে সেয়ানা হলে, মায়ের সঙ্গে মতে মিলে না। তবু মায়ের কথা
গণেশ তীব্র হেসে ফিরে যেতে যেতে বলল, সেই আপনাদের এক কবিয়ালি ঢঙ।
অভয় বোঝে, এর বেশি তর্ক গণেশ করবে না। কিন্তু গান্ধীকে নিয়ে গান করলে কি অন্যায় হয়? অভয় থমকে গেল। সত্যি তাকে অসহায় আর অর্বাচীন মনে হতে লাগল! আর তার চোখের সামনে দরিদ্র নায়ারণকে প্রণামের মূর্তিটা ভাসতে লাগল।
আর একদিন। মেদিনীপুরবাসী এক জেল-ওয়ার্ডারের সঙ্গে খুব ভাব হয়ে গেল অভয়ের। ওয়াডার ডিউটি ফাঁকি দিয়ে চলে যায় এক কোণে। অভয়ও সেখানে যায়। তারপর দুজনে কী যে কথা হয়, কেউ জানে না।
আসলে, লোকটি অভয়ের গান শোনে। অভয়কে সে গল্প বলে বাড়িতে তার বুড়ো বাপ-মায়ের কথা। তাদের জমি জিরেতের কথা, গরু বাছুরের কথা। আর আসল গল্প হল, বউয়ের কথা। বিয়ের পরে একবার মাত্র বউকে কাছে পেয়েছে সে। তারপরে এই জেলখানায়। বন্দির কুতা নয় বটে, তবে ওয়ার্ডারের এই ইউনিফর্মও এক রকমের বন্দির পোশাক। অল্প জমি, বছরের খোরাকি হয় না। নইলে সে কখনও এখানে আসত না।
অভয় তাকে গান শোনায়
বন্ধু, তোমার আমার একই দশা
জীবন-রাশির বাঁধা কষা।
কিন্তু একী! সকলেরই অশান্তি হতে থাকে। একজন ওয়ার্ডারের সঙ্গে একজন ডেটিনিউর এত ভাব কীসের? তাও আড়ালে আবডালে।
শেষ পর্যন্ত গণেশ সকলের সামনে, পুরোপুরি নিষেধাজ্ঞা জাহির করল অভয়ের ওপর। এমনকী, ওয়াডারটিকেও শাসিয়ে দিল, কর্তৃপক্ষের কাছে অভিযোগ করবার ভয় দেখিয়ে।
অভয় অবাক, অবুঝ ব্যথায় চুপ করে রইল। শুধু শোহর বুড়োকে সে সব কথা বলল। শোহর তাকে বুঝিয়ে দিল। গণেশদের দোষ নেই। ওই সেপাইটা হয়তো ভালই। কিন্তু ও দুশমনের দলের লোক। আর সকলের মনে নানান চিন্তা হতে পারে।
মাস দশেক পরে অনেকেই ছাড়া পেয়ে গেল। গণেশও খালাস হয়ে গেল। গণেশ চলে যাওয়ায় অস্থিরতা দেখা দিল অভয়ের। শোহর চলে যাওয়ায় একেবারে নিঝুম হয়ে পড়ল সে। কিন্তু সে ভোগান্তি বেশি দিন ছিল না। বছর পূর্ণ হবার কয়েকদিন আগেই, খালাসের হুকুম এল অভয়ের।
০৭.
শরত দাসের কাছ থেকে বিদায় নিয়ে বাজারের বাইরে এসেই থমকে দাঁড়াল অভয়। অনাথ তার সেই ভাঙা দাঁতে হাসছে মিটি মিটি। দৃষ্টি অভয়ের দিকেই। কিংকর্তব্যবিমূঢ় অভয় কী করবে, কিছু স্থির করতে পারল না।
অনাথ হাত বাড়িয়ে ডাকল, আয়।
অনাথের ওই হাসিটুকু অনেক দিন ধরে চেনা। হাসির সঙ্গে ওই ডাকের পরে পৃথিবীর কোনও বাধা আর ঠেকিয়ে রাখতে পারে না। কাছে যেতে যেতে বলল সে, তুমি আজকের গান শুনেছ?
অনাথ দেখতে রোগা, কিন্তু গায়ে শক্তি ধরে। সমস্ত শক্তি দিয়ে সে দু হাতে জড়িয়ে ধরল অভয়কে। প্রায় চাপা গলায় যেন ফিসফিসিয়ে বলল, সাবাস! সাবাস খুড়ো। তুই আজ আমার সব গুমোর ভেঙে দিইচিস।
অত বড় মানুষটা অভয়, তারও যেন দম বন্ধ হয়ে এল অনাথের আলিঙ্গনে। বলল, তোমার ভাল লেগেছে খুড়ো?
অনাথের গলা কেঁপে উঠল প্রায়। বলল, ওরে, আমি কোন ছার। ভবানীদা তোকে সাট্টিপিকেট দিয়েছে, তুই কি যে সে লোক।
অভয় অনুভব করল, তার বুকের মধ্যে প্রবল আলোড়ন। অনাথ আবার বলল, আর মিটিং-এ দাঁড়িয়ে তুই বলিস, গান আমি গাইতে পারিনে!
সে কথার জবাব না দিয়ে অভয় বলল, চলো খুড়ো, গঙ্গার ধারে গিয়ে বসি খানিক।
অনাথ বলল, তা কী করে হবে? তোমার শাউড়ি, সুরীনদা, ওরা বোধহয় সব গলির মোড়ে দাঁড়িয়ে আছে তোমার জন্যে।
অভয় বলল, থাক খুড়ো। চলো,একটু বসিগে ঘাটে। এখন ঘরে ফিরতে মন চাইছে না।
অন্ধকারে গঙ্গা চকচক করছে, ছলছলাচ্ছে। ওপারের আলোর অস্থির প্রতিবিম্বগুলি যেন স্থির থেকেও হারাচ্ছে নিমেষে। অদূরেই খেয়াঘাটে নৌকাগুলি বাঁধা। মাঝিরা ঘুমোচ্ছে। নদীর বুক শূন্য, নৌকা নেই। কাছে ও দৃরে জেটিগুলি ছকে-আঁটা জটিল অবয়ব নিয়ে দাঁড়িয়ে আছে। কোথাও অস্পষ্ট গাধাবোটগুলি নোঙর করে রয়েছে সিন্ধবাদের সেই অতিকায় তিমি মাছের মতো।
আকাশের তারারা যেন নেমে এসেছে। মধ্যরাত্রি অতিক্রান্ত এইটুকু সময়, গঙ্গা কথা বলছে আকাশের সঙ্গে। মানুষেরা জেগে উঠলে আবার সে নিত্যপ্রবাহের কাজের যাওয়া-আসায় বইবে।
খেয়াঘাটের অদূরেই, ঘাসের ওপর বসল এসে দুজনে। অনাথের মনে বিস্ময়। আজ তার নতুন লাগছে অভয়কে। কী চায় অভয়, কেন এমন করছে। অনাথের হাত ছাড়েনি তখন থেকে। গঙ্গার ধারে এসে বসেও, অনাথের হাতটি ধরে রইল সে।
বসে, একটু পরে বলল অভয়, খুড়ো, জ্বর উঠতে লাগল, এ আর থামবে না। আমি টের পেয়েছি।
অনাথ সন্ত্রস্ত গলায় বলল, জ্বর?
অনাথ অভয়ের গায়ে হাত দিল। অভয় হাসল। নিঃশব্দে হেসে তাকাল গঙ্গার দিকে। বলল, গায়ে নয় খুড়ো, প্রাণে। এ বিষম জ্বর। এ আমাকে অনেকবার ধরব ধরব করেছে, পারে নাই।
এইবার ধরেছে, আর আমার ছাড়ান নাইকো।
অনাথের চোখের আঁধার কাটে না। বলল, একটু বুঝিয়ে বলল ভাই খুড়ো।
অভয় বলল, খুড়ো, এ সব যে জ্বরের মতনই। সেই তোমার গান আছে না।
ও রাই, কী নাম জপে কী হল তোর
এ যে অবিরাম জ্বর।
আজকের আসরে আমার তেমনি জ্বর ধরিয়ে দিলে খুড়ো, এ আর সারবে না।
নদীর অন্ধকার স্রোতে যেমন সহসা চিকচিক করে ওঠে, তেমনি চিকচিকিয়ে উঠল অনাথের চোখ। সে বলল, সে তো খুব ভাল কথা রে খুড়ো? জ্বর? তাই বল, আমি বুঝতে পারিনি। হ্যাঁ, এ তো জ্বর-ই। এ তো ভাল, খুব ভাল। যত খুশি জ্বর চাপুক। এ জ্বর যত চাপে ততই ভাল।
কিন্তু খুড়ো, সামলাতে পারব তো?
এ যেন দুই পাগলের মিলন। জীবন নিয়ে ছিনিমিনি নয়, কিন্তু নিজের রক্ত উজাড় করে দিয়ে, সেই আরাধ্য মহাজীবনের পূজা, এই তো অনাথের জীবন সত্য। সে দু হাত বাড়িয়ে অভয়ের কাঁধ ধরে বলল, কীসের সামলানো। সামলাবি কীসের কী? মরবি। এই জ্বরেই মরবি, সেই তো সত্যি মরা।
অভয়ও দু হাতে অনাথের দুটি হাঁটু জড়িয়ে ধরে বলে উঠল, এ্যাই এই খুড়ো তোমার কথা। এ কথাটা বলে দেবার লোক নাই সংসারে। এই জন্যে তোমাকে গুরু মেনেছি। আবেগে অনাথ সম্পর্ক ভুলে যায়। বলল, এই শালা তোর বাজে কথা।
-না, বাজে কথা নয়।
–হ্যাঁ, বাজে কথা।
বাজে কথা নয় খুড়ো, গুরুদক্ষিণা নিতে হবে তোমাকে।
–গুরুদক্ষিণা?
–হ্যাঁ।
দু পকেটে হাত দিয়ে, খুচরো পয়সা, আস্ত টাকা সব বার করে তুলে দিল অভয় অনাথের কোলে।
অনাথ এবার চেঁচিয়ে উঠল, এই খুড়ো, কী করছিস?
অভয় বলল, ঠিক করছি খুড়ো–ন্যায্য কাজ করছি। আমি তোমাকে দিলুম খুড়ো, তুমি ইউনিয়নে জমা করে দেবে। তুমি শিখিয়েছ, ইউনিয়নটা আমাদের মন্দিরের মতন। তুমি ভিক্ষে করো, আমিও ভিক্ষে করেছি। এ-তুমি নিয়ে যাও।
কয়েক মুহূর্ত কথা বেরুল না অনাথের মুখ দিয়ে। পয়সার দিকে ফিরে তাকাল না সে। জড়িয়ে ধরল না অভয়কে। যেন আকাশের দিকে মুখ করে, চুপি চুপি বলল, আমি জানি খুড়ো, তোকে কেউ ঠেকাতে পারবে না।
কীসে ঠেকাতে পারবে না, কোথায় পারবে না, সে কথা কিছু বললে না অনাথ। তারপরেই পরিষ্কার গলায় বলল, কিন্তু কত আছে গুনেছিস?
অভয় বলল, ঢুলিকে দিয়ে-থুয়েও আছে গোটা ছাব্বিশ সাতাশ। শরত দাস গুনে দিয়েছে।
অনাথ গম্ভীর স্বরে বলল, বেশ, তবে আমার কথা মানো।
বলে বেছে নোট গুনে তুলল অনাথ। একটি পাঁচ টাকার নোট বুক পকেটে গুঁজে দিয়ে বললে, এ টাকা দিয়ে শাউড়ির একটি থান কিনে দিবি। আর এই ধর আরও আটটি টাকা, নীচের পকেটে দিলাম। এ টাকা দিয়ে বউমাকে একখানা রঙিন শাড়ি কিনে দিবি। দিতে হয়, নইলে অধর্ম হবে। কারখানায় যে-টাকা পাস, সেটা হল মজুরি, এটা হল সম্মানী। দুয়েতে অনেক ফারাক। এ টাকা দিয়ে তাদের না দিলে অন্যায় হবে।
মাথা নত করল অভয়। যা হুকুম করো খুড়ো।
বলে একটি নিশ্বাস ফেলে, দূর গঙ্গার দিকে তাকাল সে। বলল, খুড়ো, একটা কথা।
-বল।
–জীবন ছোট না বড়?
অনাথ বিস্ময়ের ঘোর নিয়ে অনেকক্ষণ চুপ করে রইল। তারপর গম্ভীর হয়ে উঠল তার মুখখানি।
বলল, অমন করে আমাকে কিছু জিজ্ঞেস করসিনে। আমি কি সব জানি?
–তবু বলো।
–নিজের কথা বলতে পারি।
বলো।
অনাথ গলার স্বর নামিয়ে বলল, খুড়ো, বড় বিপদে ফেলেছিস। তুই আমার চে বয়সে অনেক ছোট, তবু সত্যি কতা বলব তোকে। জানিস তো, তোর একটা খুড়ি ছিল। সন্তান ছিল! জেল থেকে ফিরে এসে তাদের আর পেলাম না। শোক করিনে আর, কিন্তু তা কি যাবার? বুকটার মধ্যে যখন বড় বেশি কনকনিয়ে ওঠে, তখন খালি বলি, জীবনটা ছোট। কত ছোট, তাতেও মাপ হল না। হল তখন, যখন একদিন আর একটা গণ্ডগোল করে ফেললাম। ছেচল্লিশ সালে পুলিশের গুলিতে মরেছিল দীনু। আমাদের বন্ধু, দোস্ত। দীনুর বিধবা, নাম লক্ষ্মী। তখন ছিল কড়েরাঁড়ি, ছেলেপুলে হয়নি। মনের মধ্যে আমার শোক, তবু লক্ষ্মীর কাছে কেমন করে যেন ধরা পড়ে গেছি।
অনাথের এই অকপট স্বীকারোক্তি অভয় অবাক হয়ে শুনল। অনাথ একজন নামকরা লোক। তার নামে লোকে সহজে দুটি কথা বলতে পারে না।
অনাথ থেমে বলল, লক্ষ্মী ডাকলে যেতে পারিনে। কাছে গেলে দু দণ্ড থাকতে পারিনে। কেন? লোকে না বুঝুক, আমি তো বুঝি। কিন্তু লক্ষ্মী বোঝে না। রাত করে পালিয়ে আসে, দিনমানেও তার ব্যাভারের কিছু চাপাচাপি নেই। যা মুখে আসে, তাই বলে গাল দিয়ে যায়, কাঁদে। বলে, তোমাদের দেশের ভাল হোক, আমি গলায় দড়ি দেব। যিদিনে কাঁদতে এয়েছিলুম তোমার কাছে, সিদিনে দূর করে দাওনি কেন? আমি ডাকি, সাড়া দাও না। এলে দূর দূর কর।
অনাথ হাসল। অনাথের দুটি ভাঙা দাঁতের ফাঁকে যে হাসি দেখলে অভয়ের বুকের মধ্যে বড় টাটিয়ে ওঠে।
অনাথ হেসে বলল, সে থাকগে। যে কথা বলছিলাম। তা এও তোমার ধরাই পড়েছি বলতে হবে। যখন মনে হয়, তখন বলি, জীবন কী ছোট। কাজ করি, ইউনিয়ন করি, দল করি, দশজনকে নিয়ে আছি, সব সময় মনে হয় বড় ছোট জীবন। নাগাল পাইনে যা চাই। বড় ছোট এ জীবন।
বলে অনাথ চুপ করল। অভয়ও কথা বলল না। তাকিয়ে রইল দূরের অস্পষ্ট বাঁকের অন্ধকারে।
একটু পরে অনাথ বলল, কী খুড়ো, চুপ করে রইলে যে?
অভয় হেসে বলল, মিল হল না খুড়ো তোমার সঙ্গে। তুমি যে ভুল বললে?
–ভুল?
–নয়? ওই যে বললে, যা চাই, তার নাগাল পাইনাকো। ওইটে না জীবন? যদি শুধু আপনাকে জীবন ভাবি, তবে জীবন ছোট। কিন্তু খুড়ো, যার নাগাল পাও না, সেইটেই না জীবন? জীবনের কি কুল আছে? তার কি সীমা আছে? আমি তার কূল-কিনারা পাই না। সে অকুল পাথার। আজ আমার পেত্যয় হল কি না, জীবন অনেক বড়। আমি দুটো কলি বেঁধেছি। সেইটে তোমায় শোনাব।
অনাথ বলল, শোনা।
অভয় গুনগুন করে গাইল ভৈরবী সুরে,
ওহে জীবন, আমি তোমারে বেড় পাই না।
কেঁদে কেঁদে মরি আমি।
খুঁজে বেড়াই দিন যামি।
এ কেমন রূপের অকূলপাথার মাপতে পারি না।
অনাথ গান শুনে, একটু যেন চিন্তিত সুরে বলল, আচ্ছা?
অভয় বলল, তাই না খুড়ো? জীবনকে কি মাপা যায়। খুড়িকে দিয়ে পর্ব শেষ করতে পারলে না, মনের মধ্যে নীঠাকরুণ এসে আসর জমিয়ে বসেছেন। খুড়ো, আরও কত কি বাকি আছে, কতটুকুনি জানি বলো? ছোট বলো না খুড়ো, জীবন বড়। তবে
বলেই আবার গেয়ে উঠল,
কাঁদে ছোট বলে
কেউ কাঁদে বড় বলে
তবু পাখির মতন ঠোঁটে করে নিতে যে হায় পারি না।
অনাথ বলল, এতক্ষণে পোষ্কার হল।
অভয় চঞ্চল আজ। এক কথায় বেশিক্ষণ থাকতে পারছে না। বলল, খুড়ো, আমি তানাকে একবারটি দেখব।
কাকে?
–তানাকে। একবারটি দেখতে মন করছে যে?
নামটা নিতেও যেন কত সংকোচ অনাথের। বলল–লক্ষ্মীকে?
অভয় বলল, যদি মনের মানুষ পাই, তার নাম কিছু নাই।
চালাক চতুর অনাথ অন্ধকারে বোকার মতো হাসতে লাগল। তারপরে বুঝল, অভয়কে আজ সহজে নিবৃত্ত করা যাবে না। বলল, সে হবেখনি। এখন চল তত উঠি, আর নয়। রাত আর কতটুকুনি আছে? কাজে যেতে হবে খানিক পরেই। চল চল।
হাত ধরে টেনে তুলল সে অভয়কে। দুজনের দু দিকে রাস্তা। অনাথের দক্ষিণে, উত্তরে অভয়ের। অনাথ বলল, এত রাতে আর কোথাও যাসনে খুড়ো, বাড়ি যা। ভোরে মিলে যাবি তো?
অভয় বলল, মিলে না গেলে চলবে কেমন করে? খুড়ো, তোমাকে এগিয়ে দেব?
অনাথ হেসে বলল, আরে না, বোকা কোথাকার। তুই যা দিকিনি এবারে?
.
০৮.
অভয় গঙ্গার ধার দিয়ে এগিয়ে চলল। মালিপাড়ার সরু গলিতে ঢুকতেই কুকুর চিৎকার করে উঠল। তারপরে চেনা মানুষের গন্ধ পেয়ে থেমে গেল। এদিকটায় গৃহস্থদের আবাস। এখন অবশ্য সব আবাসই ঘুমন্ত, নিঃশব্দ।
অভয় দেখল, সদরের ঝাঁপ খোলা। আস্তে আস্তে ঢুকে বন্ধ করে দিল। কিন্তু ঘরের পিছনে, পুকুরঘাটের দিকে আলোর আভাস দেখে একটু অবাক হল। নিমির ঘরের দরজা বন্ধ বলেই মনে হল। শাশুড়ির ঘরটা খোলা পড়ে রয়েছে। পায়ে পায়ে সে পুকুরঘাটের দিকে গেল।
যা সন্দেহ করেছে তাই। শৈলবালা পুকুরে কোমর ডুবিয়ে বসে আছে। কয়েক মাস ধরেই এ রকম দেখা যাচ্ছে।
যৌবনে শৈলবালা যে কাল রোগ আয়ত্ত করেছে, রক্তের তেজে সে রোগ এতদিন ওষুধি লতার গন্ধে অবশ সাপের মতো জীবন্তে মরেছিল। রক্তের তেজ যত কমছে, ততই সে বিষধর কুণ্ডলমুক্ত হচ্ছে। এখন প্রতিদিন তার বিষের ছোবল বাড়ছে। শৈলবালার দেহের গর্তে ক্রমেই সে আরও বেশি গজাচ্ছে, ফুঁসছে, দংশনে দংশনে প্রাণ শেষ করছে। ব্যাধির প্রকোপে চোখের দৃষ্টি কম ছিল অনেকদিন থেকেই। ছানি নয়, একটি চোখের মণি ক্রমেই সাদা হয়ে যাচ্ছিল। ফুলছিল সে অনেকদিন থেকেই। যেন নতুন স্বাস্থ্যের মতে, একটা রক্তাভ দীপ্তি ফুটে উঠেছিল তার সর্বাঙ্গে। কয়েক মাস ধরে শৈলবালা দেহে জ্বালা অনুভব করছিল। সকালবেলা ঘুম থেকে উঠে পুকুরে নামলে, প্রথম প্রথম সে উঠতে একটু দেরি করত। বলত, জলে ডুবে থাকলে ভাল লাগে। দাউ দাউ করে যে আগুন জ্বলছে, একটু যেন ঠাণ্ডা থাকে।
ইদানীং আরও বেশি সময় সে জলে থাকছিল। সকালবেলা নেমে, নিমির মুখতাড়া খেয়ে বেলা দশটা বেজে যেত উঠতে। কঁকানি গোঙানি তো আছেই চলতে ফিরতে। নিয়মিত চিকিৎসা কখনও করে না সে। ডাক্তার বলেছে, ওই করে অসুখটাকে পাকাপাকি ভাবে বাধালে।
কিন্তু রাত থাকতে পুকুরে গিয়ে কোনওদিন ডোবেনি শৈলবালা।
হ্যারিকেনটা পুকুরের ওপরে। জলের ধারে আলো তেমন পৌঁছায়নি। দেখল, শৈলবালা গালে হাত দিয়ে জলে বসে আছে। গায়ে তার কাপড় নেই। গায়ের কাপড় ঘাটের তালের ডোঙার ওপর পড়ে রয়েছে। শৈল কঁকাচ্ছে।
অভয় ডাকল, মা।
শৈলবালা তাড়াতাড়ি কাপড়টা টেনে নিয়ে জবাব দিল, কে জামাই?
অভয় দু পা এগিয়ে বলল, রাত করে জলে নেমেছ মা! এর ওপরে সর্দিজ্বর ধরলে—
শৈলবালা কাপড়খানি বুকে মাথায় ভুর করে ফেলে হাঁপিয়ে হাঁপিয়ে ফুঁপিয়ে উঠল, কী করব বাবা। থাকতে পারলুম না। জ্বলে যাচ্ছে, জ্বলে যাচ্ছে। হে ভগবান, হে দেবতা, আমাকে নাও গো, এবার আমাকে নাও।
নিশুতি রাতের এই অন্ধকার পুকুরের স্থির জলে শৈলর চাপা কান্না যেন প্রেতিনীর গোঙানির মতো অদৃশ্যে ভাসতে লাগল।
অভয় বলল, আমি যাব, তুলে নে আসব তোমাকে?
শৈলবালা তেমনি স্বরে বলল, না বাবা না, মেয়েটা জেগে বসে আছে, তুমি ঘরে যাও। আমি এখেনেই বসে থাকব। থাকব, এখেনেই থাকব, আমি আর উঠব না।
বলতে বলতে শৈলর যন্ত্রণাকাতর শব্দ যেন কান্নায় ভেঙে পড়ল। আবার বলল, তোমার গান শুনতে শুনতে মনটা কেমন করতে লাগল। আমার বুকটার মধ্যে বসে যেন কে নখ দিয়ে আঁচড়াচ্ছিল। বড় অবশ অবশ লাগছিল শরীলটা। সুরীনদাদা আমাকে চলে আসতে বলছিল–আমি তোমার সঙ্গে আসব বলে বসেছিলুম বাবা।
অভয়ের মনটা ব্যথায় অনুশোচনায় ভরে উঠল। আরও দু পা এগিয়ে এসে বলল, আমাকে ডাকলে না কেন মা?
–ছি! তা কি ডাকতে পারি? তোমাকে নে সব্বাই টানাটানি করছে দেখে আমার চোখ জুড়িয়ে গেল। আর তো মরতে আমার অসাধ নেই। তবে? কেন সে নিচ্ছে না। বাবা অভয় তুমি একবারটি বলল, আমায় নিক, আমায় নিক এবার।
অভয়ের প্রকাণ্ড বুকটা যেন প্রচণ্ড ঝটকায় কেঁপে উঠল। গলার কাছে ঠেলে এল কী একটা। সে শুধু অস্ফুটে ডাকল, মা।
শৈলবালা সহসা পরিষ্কার গলায় বলল, মরব না বাবা, এখন মরব না। সব কিছুর তো শোধ আছে। তুমি যাও, ঘরে যাও। জানিনে, মেয়েটা এখনও খেয়েছে কি না। আমার জন্য কিছু ভেবো না।
অভয় আরও কয়েক মুহূর্ত চুপ করে দাঁড়িয়ে থেকে, ফিরে এল ঘরে। দরজা খোলাই, ভেজানো রয়েছে। তা হলে ঘরের মানুষও হয়তো জেগেই আছে। জেগে আছে কিনা দেখা গেল না। ঘর অন্ধকার।
এটাই কি জীবনের নিয়ম? কিছুক্ষণ আগেও যেখানে অভয়ের মন জুড়ে প্রবল আলোড়ন, উচ্ছ্বাস ছিল ; যা দেখছিল সবই ভাল লাগছিল ; যা করছিল, সবই যেন মনের মতো মনে হচ্ছিল। সেটা যেন ফানুসের মতো চুপসে যেতে লাগল।
সে কথা বলবার আগেই নিমির গলার স্বর শোনা গেল, তক্তপোশের নীচে হ্যারিকেন কমিয়ে রেখেছি। বার করে উসূকে নাও।
অভয় জিজ্ঞেস করল, ভাত খেয়েছ?
কোনও জবাব নেই। আজকাল আগের মতো দাপিয়ে হুলস্থুল করে না নিমি। আগের মতো গলা শানিয়ে তোলে না। অনেক শান্ত হয়েছে। তবে আসল মূর্তিকে সম্পূর্ণ আড়াল করে রাখতে পারে না।
কিন্তু আজ নিমির বুকে আগুন অনেকক্ষণ ধরে ধোঁয়াচ্ছে। অনেক সংশয় সন্দেহের বাতাস অনেক সময় ধরে ওসকাচ্ছে।
নিমির জবাব না পেয়ে অভয় সেই আগুনের কিছুটা আঁচ পেল। বাতিটা নিয়ে উসকে দিল সে। কিন্তু নিমি উঠল না, তেমনি পড়ে রইল আলুথালু বেশে। কেবল বলল, ভাত ঢাকা দেয়া আছে, খেয়ে নাও। আমার আর উঠতে ইচ্ছে করছে না।
তা না হয় না-ই উঠতে ইচ্ছে করল। ভাত বেড়ে খাওয়াটাও কিছু নতুন নয়। কিন্তু আজ কি আর কিছু বলবে না নিমি? গানের আসরে তো সে গিয়েছিল, অভয় দেখেছে। সারা শহরের লোক বলেছে, ঘরে নিমি কিছুই বলবে না?
অন্যদিন হলে অভয় স্বাভাবিক নীরবতার সঙ্গেই হয়তো জামা খুলে খেতে বসে যেত।
কিন্তু মনের এমনি নিয়ম, কোনও কোনওদিন সে কষে বাঁধা তারের মতো টান টান হয়ে থাকে। আজ অভয়ের মনের তার তেমনি বাঁধা! আজ অল্প ঘায়ে সে হেসে উঠতে পারে, মাতাল হয়ে যেতে পারে। আবার রুদ্র হয়ে, আগুন জ্বালাতে পারে।
অভয় জামা না খুলেই উসকে দেওয়া হ্যারিকেনের দপে শিসটার দিকে অর্থহীন জ্বলন্ত দৃষ্টিতে তাকিয়ে রইল।
অস্পষ্ট অন্ধকারে, বালিশে মুখ চেপে লুকিয়ে নিমি দেখছিল। শান্ত কিন্তু কেমন একটা জ্বালা ধরানো সুরে বলল, কোথায় ছিলে এতক্ষণ?
অভয় হঠাৎ ঘাড় ফিরিয়ে তাকাল নিমির দিকে। বলল, কথা-ই যদি বলবে তো বিছানা ছেড়ে উঠো।
–নাঃ।
আলস্যভরে জবাব দিল নিমি। কোথায় ছিলে বললে না?
–যেখানে মন চাইছিল, সেখানেই ছিলুম।
নিমি খিলখিল করে হেসে উঠল। বলল, একটা মাগি তো দেখলুম, বাজারের ফড়ের হাত দে পাঁচটা টাকা পাঠিয়ে দিলে। সে-ই কি মন কিনলে নাকি?
অভয়ের হাত পা শক্ত হয়ে উঠল। কিন্তু নিমি আশ্চর্য দ্রুত গতিতে উঠে একেবারে অভয়ের গায়ের ওপর এসে পড়ল। গলা জড়িয়ে ধরে, বুক পকেটে হাত ঢুকিয়ে বলল, দেখি কত টাকা পেয়েছ?
উঠল মোটে একটি পাঁচ টাকার নোট। নিমির ভ্রূ কুঁচকে উঠল, ওমা, আর টাকা কোথায়?
অভয় বলল, অনাথ খুড়োকে দে দিইচি ইউনিয়নের চাঁদা বলে।
নিমির চোখে এবার বুকের আগুন গিয়ে উঠল। বলল, শুধু সুবালার পাঁচ টাকার নোটখানি পান ধরে দিতে পারোনি?
অভয় সহসা সরে দাঁড়াল। একবার তাকাল নিমির দিকে। যেমন সাপ ছোবল মারার আগে ঘাড় কাত করে তাকায়। তারপরেই সে বাইরে বেরিয়ে গেল। টান মেরে ঝাঁপ খুলে ফেলল। এক মুহূর্তের জন্য যেন থমকে গেল সে। আবার এগিয়ে গেল অন্ধকার গলির মধ্যে। একেবারে সুবালার দরজায় এসে দাঁড়াল সে।
সারা বাড়িটা নিঝুম। অন্ধকার উঠোন, ঘরে ঘরে দরজা বন্ধ। কোথাও কোনও শব্দ নেই। কেবল দোতলায় ওঠবার সিঁড়ির পাশে শুয়ে রয়েছে একটি কুকুর। এ কুকুর ঘরের নয়। অচেনা মানুষ দেখলে ডেকে জানাবার দাসত্ব নেই তার। অপরিচিত মানুষ দেখতেই সে অভ্যস্ত।
অভয় দোতলায় উঠে এল। না, একেবারে নিঃসাড় নয়। কোন ঘরে যেন এখনও গোঙা জড়ানো-স্বরে কথা শোনা যাচ্ছে। আর মাঝে মাঝে মেয়ে-গলায় চাপা স্বরের ধমক।
মদ খায়নি অভয় তবু মাতাল মনে হচ্ছে তার নিজেকে। যেন হাত পা তার নিজের আয়ত্তে নেই। চোখের দৃষ্টি নেই স্থির। সে পশ্চিমদিকের বারান্দায় এগিয়ে গেল। কিন্তু দরজা চিনতে পারছে না। কোন ঘরটা সুবালার। আবিষ্ট হলেও, ছবি একটি মনে আছে ঘরের সামনেটার।
আরও এগিয়ে গেল সে। চিনতে পারল ঘরটা। দরজা বন্ধ, কোনও সাড়া শব্দ নেই। হাত তুলে দরজা ধাক্কা দিতে গিয়ে থামল অভয়। কী চায়, কেন এসেছে সে এখানে?
তার বুকের ভিতর থেকে যেন কেউ হাঁপিয়ে হাঁপিয়ে, চেপে চেপে বলে উঠল, বড় একলা লাগছে আমার। বিশ্রী, ভয়ংকর একা একা। আর কিছুতেই থাকতে পারিনে। এত তোক আমার চারপাশে। এত লোক থিক থিক করছে। কিন্তু সারা পৃথিবীর তোক এলেও, আমার এই একলা থাকা বুঝি ঘুচবে না। এখন শুধু একজনকে হলেই হয়। এমন একজনকে, যার কোনও দাবি নেই। যার কোনও ভয় নেই। মাটি আমাকে ফেলে দেয় না, বুক পেতে চলতে দেয়। জল ফিরিয়ে দেয় না। ঝাঁপ দিলে সে শুকিয়ে যায় না। মুখ তুলে তাকালে, আকাশ ডানা মেলে উড়ে যায় না কোথাও। তেমনি করে আমায় কেউ নিক তার বুক ভরে। তার সারা অঙ্গ জুড়ে, স্বাভাবিক আকর্ষণে। তার চুক্তিহীন স্নেহের দরিয়ায়। যুক্তি দিয়ে তৈরি মাপজোকা ভালবাসার কাটা-খালের ঢেউহীন ছোট যার বুক নয়। সে আমাকে একটু নিক।
এমন বুঝি হয় না সংসারে? না হলে এমন চিন্তা মনে এল কেন অভয়ের। মনে হল কেন সুবালার কথা। এমন একটু স্নেহ, এমন একটু ভালবাসার জন্য। কে তবে তাকে ছুটিয়ে নিয়ে এল এখানে।
সংসারে সবটাই কি কল্পনা? শুধু মন দিয়ে গড়া! যে বস্তু পৃথিবীতে নেই সে বস্তুর জন্য তবে বুক উথালিপাথালি করবে কেন? আছে। আছে বলেই করে। মন তৈরি করেছে এই পৃথিবী। প্রত্যক্ষের সীমায় আছে বলেই তো মনে কল্পনা আসে।
অভয় দরজায় ধাক্কা দিল আস্তে আস্তে। কোনও সাড়া নেই। আবার শব্দ করল। আগের চেয়ে জোরে শব্দ করে ধাক্কা দিল।
ভিতর থেকে ঘুম ভাঙার শব্দ পাওয়া গেল একটা। ঘুম ভেঙে যাবার বিরক্তিকর শব্দ। তার। চেয়েও বেশি বিরক্ত গলায় প্রশ্ন এল, কে?
সুবালারই ঘুম ভাঙা বিরক্ত গলা। অভয় বলল, আমি।
–এই রাত ভোরে আমি কে?
সুবালার গলায় বিরক্তির ওপর রাগের মাত্রা চড়ছে। অভয়ের মনটা যেন দমে এল। সে আবার বলল, আমি, আমি।
এবার তীক্ষ্ণ গলায় ঝংকার দিয়ে উঠল সুবালা, আ মলো, খালি আমি আমি করে মরছে? নাম নেই নাকি? মাসিকে ডাকব?
অভয় বোধহয় ফিরতেই যাচ্ছিল। তবু বলল, আমি অভয়।
তারপর নিঃশব্দ এক মুহূর্ত। সুইচ টেপার শব্দ হল, দরজা জানালার ফাঁকে বিন্দু বিন্দু আলোর রেশ ফুটল। দরজা খুলে দাঁড়াল সুবালা। বলল, তুমি? কী মনে করে?
ঘরের উদ্ভাসিত আলোর সঙ্গে সুবালাও যেন একটি দ্যুতির মতো জ্বলে উঠল অভয়ের চোখের সামনে। শুধু সায়া আর বুকের সংক্ষিপ্ত অন্তবাস তার সারা গায়ে। সদ্য ঘুম ভাঙার চকিত আড়ষ্টতা তার ভঙ্গিতে। বোধহয় পোশাকের সংক্ষিপ্ততাতেই তার দেহ অকূল, উপছানো, খর মনে হচ্ছে। খোঁপা খুলে জোড়া বেণী গেছে লুটিয়ে। সোজা সিঁথিতে এসে পড়েছে এলো চুলের গুচ্ছ। কপালের টিপ গেছে বেঁকে। কাজল গেছে চোখের কোলে লেপটে। একটা দুঃস্বপ্নের স্মৃতি থেকে যেন তার দৃষ্টি এই মাত্র ফিরে এসেছে। আলোর ঝলকটা সইতে না পেরে হাত তুলে চোখে ছায়া ফেলেছে।
আবার বলল, তুমি এ সময়ে?
সুবালা ভয় পেল কি না কে জানে। সে দরজার কাছ থেকে দু পা সরে গেল।
অভয় বলল, তোমার কাছে এলুম।
বলতে বলতে অভয় ঘরের মধ্যে, সুবালার গায়ের কাছে ঘেঁষে এল।
সুবালা যেন চিনতে পারছে না অভয়কে। দেহোপজীবিনী মেয়ে, পুরুষের সান্নিধ্যে তার ভয় নেই। কিন্তু অভয়ের দিকে তীব্র দৃষ্টি রেখে, খাটের ধারে পিছিয়ে গেল সুবালা। নাকের পাটা –ফুলিয়ে সে গন্ধ নেবার চেষ্টা করল। অভয় মদ খেয়েছে কিনা বুঝতে চায়। কোঁচকানো ভ্রূ তার সোজা হল না। চোখ থেকে নামাল না হাত। বলল, আমার কাছে? কেন?
অভয় যেন চোখ ফেরাতে পারছে না সুবালার দিক থেকে। তার গাল কপাল গলা সব ঘামছে দরদর করে। সে সুবালার কাছে ঘেঁষে গেল আরও। কথা ঠিক জোগাচ্ছে না অভয়ের মুখে। সে প্রায় স্থলিত স্বরে বলল, এলুম! চলে এলুম তোমার কাছে। আসতে নেই?
বলতে বলতে সে সুবালার গায়ের ওপর এসে পড়ল। প্রকাণ্ড একটি লোহার চাংড়া যেন বেঁকে দুমড়ে এলিয়ে পড়তে উদ্যত হল সুবালার বুকের ওপরে। আবার বলল প্রায় চুপিচুপি গলায়, আমি তোমার কাছে চলে এলুম।
সুবালার স্মৃতিভ্রংশ হল কি না, কে জানে। তার মনে হল, এ লোকটিকে সে চেনে না। ঠিক এই মানুষটির সঙ্গে তার কোনও পরিচয় নেই যেন। সে দু হাত দিয়ে অভয়ের দু হাত সরিয়ে দিয়ে তীক্ষ্ণ গলায় চেঁচিয়ে উঠল, এ রাত দুপুরে এ আবার কেমন ঢং। যাও এখন, আমার এ সব ভাল লাগছে না।
অভয় এক মুহূর্ত স্তব্ধ হয়ে রইল। আড়ষ্ট হয়ে রইল টলে পড়ার ভঙ্গিতে! বিড় বিড় করে বলল, রাগ করলে? রাগ করলে তুমি?
পর মুহূর্তেই তার দু চোখ যেন ঘৃণায় ও রাগে দপদপিয়ে উঠল। প্রায় টলতে টলতে বেরিয়ে গেল সে।
সুবালা তখনও কেমন একটা দুঃস্বপ্নের ঘোরে। সে তখনও বিচলিত বিস্মিত চোখে বাইরের দিকে তাকিয়ে সিঁড়িতে অভয়ের ভারী পায়ের শব্দ শুনতে লাগল। তার পরেই শুনল কুকুরের ডাক। অভয়কে মাতাল ভেবে কুকুরটা এবার ডেকে উঠেছে, কারণ ওই রকম অবস্থাতেই লোকগুলি অনেকবার এ বাড়িতে তার গায়ে হুমড়ি খেয়ে পড়েছে।
আর কোনও শব্দ নেই। শুধু ঝিঁঝির ডাক শোনা যাচ্ছে বাইরে। সুবালার ভু দুটি সোজা হয়ে এল। আর চকিতে যেন তার সারা মুখ থেকে একটি ছায়া সরে গেল। দু চোখ ভরে ব্যাকুলতা নিয়ে ফিরে তাকাল সে। আপন মনেই বলল, সে নয়? সে-ই তো! হ্যাঁ
দ্রুত বেগে সে সিঁড়ি ভেঙে উঠোন পার হয়ে দরজার ধারে ছুটে গেল। দূরে আলো, আর সামনে। অন্ধকার। সুবালা ডাকল, কোথায় গেলে? কোথায় গো? শুনছ?
বলতে বলতে রাস্তায় এসে পড়ল সে। বড় রাস্তার দিকে যাবে না গলির ভিতর দিকে যাবে, কিছু স্থির করতে পারল না। একটি বিচিত্রবেশিনী পাগলির মতো মনে হল সুবালাকে।
আবার ডাকল। নাম ধরে ডাকতে গিয়ে, থমকে, আবার ডাকল, কই গো গাইয়ে, কোথায় গেলে।
কেউ জবাব দিল না। মালিপাড়ার গলিতে শেষ রাতের হালকা বাতাসে ফুলের গন্ধ বাসি হয়ে ভাসছে। সুবালা চুপ করে দাঁড়িয়ে রইল দরজায়। ছোট মেয়েটি যেন খেলতে খেলতে সাধের জিনিস হারিয়ে, সহসা হতাশায় ও ব্যথায় থতিয়ে গেছে।
.
অভয় ভিতর গলির দিকেই গেছে। কিন্তু বাড়ির দিকে নয়। মালিপাড়া গলির যে ফালিটা গেছে গৃহস্থপাড়ার দিকে, সেটা ডাইনে। বাঁয়ের রাস্তাটা গেছে গঙ্গার ধারে। খানিকটা বেঁকে। যেখানে ধাঙড় বস্তি শুরু হয়েছে। ডাইনে না গিয়ে, বাঁয়ের দিকেই ছুটে গেল অভয়। যেন সে পালিয়ে যাচ্ছে। তার দু চোখের সামনে ভাসছে শুধু সুবালার গিলটি করা-চুড়ি-পরা হাতের ঝটকা দেওয়ার অপমানকর ভঙ্গিটা। ঝটকাটা যেন তার মুখেই মারছে সুবালা। জোরে জোরে মারছে, কষ বেয়ে বুঝি রক্তও পড়ছে। আর নিমি হাসছে খিল খিল করে। হাততালি দিতে দিতে হাসছে।
একটা গুরুগম্ভীর গোঙানির শব্দে থামল অভয়। সে দেখল, কাছেই শুয়োরের খোঁয়াড়। গায়ে মুখে হাওয়া লাগল। সামনে অবারিত গঙ্গা। আজই কি এ গঙ্গার ধারে, অনাথের সঙ্গে অন্যখানে গিয়েছিল অভয়? সেটা যেন আজ নয়–অনেক, অনেকদিন আগের ঘটনা সেটা। তারপরে যেন একটি যুগ কেটে গেছে।
আবার শুয়োরের গোঙানি শোনা গেল। খোঁয়াড়ের ভিতরে বাইরে শুয়োরের পাল। অচেনা মানুষকে অসময়ে আসতে দেখে, সন্দেহ জানাচ্ছে কেউ কেউ। ওদিকটায় বাতি নেই। শুয়োরের আস্তানার ওপাশ থেকেই এবড়োখেবড়ো বস্তি ঘরগুলো দেখা যাচ্ছে। অভয় চেনে রাস্তা। গঙ্গার ধারের সরু পথটা দিয়ে সে হাঁটতে লাগল। সে থামতে চায় না, বসতে চায় না। পারবেও না। তার ছুটতে ইচ্ছে করছে। দাঁতে দাঁত চেপে, প্রাণপণে দৌড়তে ইচ্ছে করছে। দৌড়তে দৌড়তে তাদের সেই গ্রামে, সেই বাড়ি চলে যেতে ইচ্ছে করছে।
হঠাৎ পায়ে যেন কী ঠেকল। আর আর্তনাদের মতো শোনা গেল, আঃ আঃ…
অভয় থমকে ফিরে তাকাল, কে?
লক্ষ পড়ল, মানুষ। আরও কাছে ফিরে এল অভয়। লোকটা কেমন যেন গড়াগড়ি খাচ্ছে মাটিতে। আর ফোঁস ফোঁস করে শব্দ করছে। কাঁদছে নাকি? বোধহয় কোনওরকম শোক পেয়েছে।
অভয় চলে যাবার আগে আর একবার জিজ্ঞেস করল, কে হে? এখানে এ ভাবে পড়ে কেন?
পড়ে-থাকা মানুষটির হাত যেন উঠে এল অভয়ের দিকে। আবার পড়ে গেল। ফিসফিস স্বরে ডাকল, জরা ই-ধার…
অভয়ের নাকে মদের গন্ধ গেল। মাতাল! ঘরের বাইরে এসে পড়ে আছে। অভয়ের মতো অবস্থা লোকটার। কোথাও কেউ নেই? বউ ভালবাসে না? ঘর থেকে তাই চলে এসেছে? লোকটা হাত তুলল। ডাকল, হে হে!
অল্পবয়সী ছেলের গলা বলে মনে হল এবার। অভয় নিচু হয়ে তার হাতটা ধরল। ধরতেই লোকটা তাকে আকর্ষণ করল। অভয় হাঁটু পেতে বসল। লোকটির আর একটি হাত এসে তার কোমর জড়িয়ে ধরল। আর ঠিক এই মুহূর্তে অভয় অনুভব করল, পুরুষ নয়। মানুষটি মেয়েমানুষ। এই শেষ রাত্রির অন্ধকার গঙ্গার ধারে তার হাতের কাঁচের চুড়ি বেজে উঠল একটি দুর্বোধ্য হাসির মতো। সে অভয়ের হাঁটুতে বুক চেপে, সাপের মতো সাপটে ধরল।
অভয় এক মুহূর্তে একেবারে নিশ্চল হয়ে গেল। তার নিজের দুর্গতির কথা ভুলে, সজাগ হয়ে উঠল সে। পরমুহূর্তেই মেয়েমানুষটির হাত ছাড়াবার চেষ্টা করতে করতে বলল সে, কে তুমি! ছাড়ো, ছেড়ে দাও আমাকে।
মেয়েলোকটি তাকে আরও জোরে আঁকড়ে ধরল। এবার সে তার মদের গন্ধে ভরতি মুখটা তুলে। নিয়ে এল অভয়ের বুকের কাছে। পরিষ্কার বুঝতে পারল অভয়, মেয়েটির গায়ে জামা নেই। অনুমান হল, বয়সও খুব বেশি নয়। বোঝা গেল সে বাংলা বুলি বোঝে, বলতে পারে না। প্রায় চাপা আর্তনাদ করে বলল, নহি, ছোড়ব নহি তুহঁকো। পাকড়ো, হেই বাবু মেরি, ঘরে থোড়ি লেহি চল।
কোমর ছাড়িয়ে, কাঁধের ওপর উঠে এল মেয়েটির হাত। যেন একটা নাগিনী বেয়ে বেয়ে উঠছে। শক্তি আর কতটুকু তার। ইচ্ছে করলে অভয় তাকে ঠেলে ফেলে দিতে পারে। কিন্তু ফেলতে পারল না সে। মেয়েটা যেন বড় অসহায় হয়ে, এই অবলম্বনকে জড়িয়ে ধরেছে। পরম নির্ভয়ে ও ভরসায় যেন লুটিয়ে পড়ছে। গুটিয়ে আসছে বুকের মাঝখানে।
অভয় জিজ্ঞেস করল, কোথায় তোমার ঘর?
মেয়েটি মুখ তুলে দেখাল বস্তির দিকে। বলল, উহে।
তারপর থিতিয়ে আসা অন্ধকারে অভয় দেখল, মেয়েটি তার মুখ দেখার চেষ্টা করছে। যদিও চোখ তার পুরোপুরি মেলছে না। এখনও ঢুলু ঢুলু করছে। তার গরম নিশ্বাস লাগছে অভয়ের বুকে গলায়। কিন্তু মেয়েটার মুখে জায়গায় জায়গায় কালো দাগ। ডান দিকের জ্বর কোণটা যেন ফোলা ফোলা লাগছে।
মেয়েটি চাপা চাপা গলায় বলল, তু কমলার বাবু?
কলার বাবুটি কী এবং কে, বুঝতে পারল না অভয়। সে বলল, না!
অভয়ের বোঝবার কথা নয়। কমলার অর্থে কম্পাউন্ডারবাবু। মিউনিসিপালিটির যে বাবুটি তার চার পাশে অনেক পেখম বিস্তার করেছে, এমনি করে একদিন বুকে নেবার জন্যে, বাংলা বুলি শুনে, এখন এই ঘোরের মধ্যে মনে হচ্ছে, সেই বাবু বুঝি।
আপন দুর্গতির কথাটা চাপা পড়েছে অভয়ের। তার কোনও দুর্মতি উছলে ওঠেনি মেয়েটিকে বুকে করে। কিন্তু তার বিশাল দেহের রক্তস্রোতে একটি দূরাগত ধ্বনি যেন ক্রমেই নিকটবর্তী হচ্ছে। কিংবা তার পাকে-পড়া রুদ্ধ যন্ত্রণাটা একটা মুক্তির দরজা পেয়ে শোর তুলেছে।
মেয়েটি আবার বলল, নহি তো উঁ কে বা? ছোটা শোনাটরি সাহব বা কি?
ছোটা সোনাটরি সাহব যে ছোট স্যানিটারি সাহেবের রূপান্তর মাত্র, অভয় এবারও তা বুঝল না। শুধু এইটুকু বুঝল, তার বুকের ওপর এই মেয়েমানুষটি হয় তো ঝাড়দারনী।
অভয় বলল, না না, আমি তোমার চেনা লোক নই বাপু?
–নহি? তবু উঁহকো রামজী ভেজে দেহলাইন হো বাবু?
বলে মেয়েটি ফুঁপিয়ে ফুঁপিয়ে কেঁদে উঠল অভয়ের কাঁধে মুখ দিয়ে। তার উত্তপ্ত ঠোঁট অভয়ের গলায় চেপে বসল।
অভয় যেন অসহায় বোধ করতে লাগল। অন্ধকার গঙ্গার বুকে ফিরে তাকাল সে। আকাশের দিকে দেখল। নক্ষত্রেরা তাকিয়ে আছে। যেন কী এক রহস্যের খেলা দেখছে তারা। আর গঙ্গা ছল ছল শব্দে চির রহস্যের দুবোধ বাণী গেয়ে চলেছে। শেষ রাত্রি দুলছে বাতাসে।
এই বিষম বিপাকে নিজেকে কঠোর করতে চাইল অভয়। কিন্তু মেয়েটির কান্নায় তার নিজের জমে থাকা পাথরের কান্নাটাও যেন গলতে লাগল। তার ইচ্ছে হল, সব কিছু দিয়ে সে এই অবহেলিতা ফেলে-দেওয়া জীবটিকে স্নেহ করে।
মেয়েটি বলেই চলল, আমি কো নাম ছে মাহুনি। মরদ সহদেও মাসিপালি কি ধাঙড়। হেই বাবু, মরদ হামিকো জবর পিটাহলে, ফেকো দেহলে দরিয়া কিনারে। হেই বাবু মেরি হামি কো তখা সব লেই লেইছে ও, পিয়ে ন দেহলে হামিকো, খায়ে না দেহলে, কপড়া ন দেহলে হামি কো খালি পিটালে, মাতোয়ালে মরদ, মহবত না দেহলে
অভয়ের মনে হল সে যেন, মাহুনির মরদ সহদেবের সঙ্গে কথা বলছে। কেন, সহদেব এমন করে ফেলে দিয়েছে মাহুনিকে। কেন মেরেছে?
সে বলল, চলো, কোথায় তোমার ঘর, দিয়ে আসি। চিনতে পারবে?
–হ বাবু।
অভয় মাহুনিকে ধরে তুলে দাঁড় করাল। না ধরলেও চলত। মাহুনি তাকে সাপটে আছে। সাপটে ধরে মাথাটা এলিয়ে দিয়েছে বুকের ওপর। আর, মাহুনি মোটেই হালকা নয়, ভারী আছে।
রক্ত স্রোতের ধ্বনিটা অভয়ের সারা অঙ্গে ঝাঁপ দিয়েছে বটে। কিন্তু তার মধ্যে কোনও অন্তরঙ্গ নেই। বরং একটি ব্যথিত প্রসন্নতা, স্নেহ এবং ভালবাসার একটি আবেগ অনুভব করছে সে। একে তার পাপ বলে বোধ হল না। যেন দুজনের কান্না এক হয়ে, সন্ধি-যুক্ত হয়ে এক অপরূপ বন্ধুত্বের মর্যাদা পেয়েছে। সে বলল, চলো মাহুনি, তোমাকে দিয়ে আসি।
মাহুনি তার বাড়ির টোকো গন্ধ ভরা মুখ তুলে বলল, চললো মেরি রামজি। থোড়ি কহদে ভগবান, আমি কোন পিটে।
অর্থাৎ সহদেবকে যেন অভয় বলে দেয় সে মাহুনিকে আর না মারে। অভয়ের বুকটা টাটিয়ে উঠল। বলল, বলব। ঘরটা আমাকে দেখাও।
মাহুনি ঢুলু ঢুলু চোখে তাকাল সামনের দিকে।
অনেকগুলি ঘর, এলোমলো। সারবন্দি লাইন নয়। সেটা আছে আর একটু উত্তরে, মিউনিসিপালিটির নিজস্ব তৈরি লাইন। অবশ্য বস্তির পুরো এলাকাটাই পৌরসভার জমি।
মাহুনি টলটলায়মান ঘাড় তুলে বিড়বিড় করতে লাগল, বটুয়া, ঝগড়, বিদেশি, পাহলোয়ান, লালু, এ, এহি…
ঘরগুলি পার হচ্ছিল সে এক একজনের নাম করে। একটি ঘরের সামনে এসে দাঁড়াল সে। বলল, এ হি…
সেই ঘরে টিম টিম করে একটি আলো জ্বলছে। মাহুনির গলার শব্দেই, সেই টিমটিমে আলোয় একটি ছায়া উঠে এল। বলল, হেই, মাহুনি?
মাহুনি বলল, হঁ। খবরদার ফের পিটাহলে
-নহি নহি, হেই ভগবান।
মাহুনি আবার বলল, এ বাবু হামিকো লে আইলান। বাবু রামজি ছে।
বলতে বলতে মাহুনি অভয়ের পায়ের কাছে বসে পড়ল। দেখাদেখি সহদেবও অভয়ের পায়ের ওপর পড়ল হুমড়ি খেয়ে। সেও পুনরাবৃত্তি করল, হঁ রামজি ছে।
অভয় দুজনকেই টেনে তোলার চেষ্টা করল।
মাহুনি বলল, তু হামকো খুন কইলে। ভগবান হামি কো বাঁহচাইলান।
সহদেব অভয়ের দু পা আঁকড়ে ধরে ডুকরে কেঁদে উঠল, হে ভগবান, হে বাবা!
অভয় বুঝল সহদেব এখনও মাতাল আছে। তবে সে তার মাহুনির জন্য মাতাল অবস্থাতেও ঘুমোতে পারেনি। মাহুনিকে পেয়ে তার আবেগ কান্নায় ভরে উঠেছে। অভয় একটু হেসে বলল, মাহুনিকে ঘরে তুলে নাও সহদেব। ওকে আর মেরো না।
সহদেব ছুটে ঘরে গেল। বেরিয়ে এল একটা জংধরা জীর্ণ লোহার অস্ত্র নিয়ে। অভয়ের হাতে দিয়ে বলল, পিটো হামকো পিটো রামজি। হাম পাপ কইলা, হাম পাপী হে ভগবান।
অভয় দুজনকেই হাত ধরে ঘরে ঢুকিয়ে দিল। সে বিব্রত কিন্তু খুশি। তার বুকে একটা ব্যথা, তবু হাসি পাচ্ছে তার। তার ইচ্ছে করছে, সেও ওদের সঙ্গে অমনি মাতলামি করে। সে বলল, শুয়ে পড়ো তোমরা।
কিন্তু দুজনেই তাকে জাপটে ধরল। মাহুনি বলল, নহি বাবুজি, থোড়ি বইঠে যাহ।
তার চেয়েও বেশি আঁকড়ে ধরল সহদেব। বলল, হে ভগবান, খানা খা লো। পাপী কো উদ্ধার করো। মাহুনি, খানা দে রামজি কো ভোজন করব।
মাহুনি ছুটে গেল হাঁড়ি ডেয়ো ঢাকনা খুলতে। অভয় দেখল, দুটিকে শান্ত করাই মুশকিল। সে মাহুনিকে বলল, মাহুনি, আমি খাব না। তুমি সহদেবকে শান্ত করো।
সহদেব সেই ধরে আছে অভয়কে। মাহুনি তার কাছে এল। অভয় দেখল, সে যা ভেবেছিল, তাই। মাহুনির বয়স বেশি নয়। টিমটিমে আলোয় বোঝা যাচ্ছে, মাহুনি তাদের জাতের রং পার হয়ে কটা স্পর্শ পেয়েছে। মনে হল, কাজে অকাজে পথে সে তাকে অনেকবার দেখেছে।
পরমুহূর্তেই সহদেব যে কথা বলল, অভয়ের সর্বাঙ্গ পাথর হয়ে গেল যেন।
-হে ভগবান তুহোকে গোড় লাগি ভোজন কর লো। মাহুনি কো সাথ শুত যাহ। হেই, হেই মাহুনি—
–হাঁ।
ইধারে আ।
অভয় কিছু বলবার আগেই, মাহুনিকে সহদেব অভয়ের গায়ের ওপর ফেলে দিল। বলল, ভগবান কো সার্থ্য সেবা কর। ভোগ লেহ্ বাবা, ভোগ লেহ্।
মুহূর্তে রক্তে একটা তোলপাড় লেগে গেল অভয়ের। অবিশ্বাস্য মনে হল তার। শরীর শক্ত হয়ে উঠল। মাহুনি হেসে উঠল খিলখিল করে এবার। অভয় দেখল, মাহুনির মুখে রক্তের দাগ। কাঁধে, হাতে মারের কালশিরা। তবু যেন বিচিত্ররূপিণী উদ্ধত দেহিনী এক মেয়ে তাকে আমন্ত্রণ করছে হেসে হেসে। মাহুনির হাত অভয়ের গায়ে কিলবিল করছে। তার হাত অভয়ের ঠোঁটে মুখে হাতড়াচ্ছে।
অভয় একবার মাহুনির কাঁধে হাত দিল। তারপর তার চোখ ফেটে সহসা জল আসতে লাগল যেন। সে মাহুনিকে জড়িয়ে ধরে, সহদেবের বুকের ওপর দিয়ে বলল, ওকে নাও সহদেব, ওকে নাও, ও তোমার।
বলে সে মাহুনির হাত থেকে ছাড়িয়ে বাইরে চলে গেল। মাহুনি হাত তুলে ডাকল, মত যাইহো রামজি মত—
সহদেব চিৎকার করে ডাকল, হে ভগবান
অভয়কে তারা আর দেখতে পেল না।
মাহুনি বলল, চল গেইলান।
সহদেব বলল, চল গেইলান ভগবান। পূজা নহি লেইলান, ভোগ নহি লেইলান্ , চল গেইলান।
মাহুনি ফুপিয়ে উঠল আবার। বলল, মেরি কসুর।
সহদেব বলল, নহি, মেরা কসুর!
.
০৯.
অভয় গঙ্গার ধারে এসে দাঁড়াল। ভোর হয়ে আসছে। ছলছলানি বাড়ছে জলের। ভাটার অন্তিমকাল চলেছে। তাই একটা স্তব্ধ আড়ষ্টতা গঙ্গার বুকে। জোয়ার আসবে এখুনি।
অভয়ের মনে হল, তার সব গ্লানির উত্তেজনা যেন স্তিমিত আচ্ছন্ন হয়ে যাচ্ছে। তার যন্ত্রণা যেন কেমন এক দুবোধ প্রসন্ন ব্যথার স্রোতে ভাসতে ভাসতে চলে যাচ্ছে। রাত্রের যত কষ্ট অপমান অবহেলা সব যেন এক অশেষ মহাসমুদ্রের দিকে ধাবিত। তার এক বিচিত্র বিস্মিত মুগ্ধ দশা।
সূর্য ওঠেনি। লাল হয়ে উঠেছে পুবদিকের আকাশ। ওপারের কারখানা, বাড়ি, শহর একটি একটি করে ফুটছে আকাশের গায়ে। সে তাড়াতাড়ি ফিরে চলল।
উঠোনে ঢুকেই সে দেখল, শৈলবালা বসে আছে নিমিকে ধরে। নিমি ওয়াক তুলছে। বমিও করেছে কিছু। চোখ লাল।
কিন্তু শৈলবালার মুখে এখন অদ্ভুত খুশি খুশি ভাব কেন। তাকে যে সে অসুস্থ কাতর দেখে গিয়েছিল। শৈলবালা জিজ্ঞেস করল, কোথায় ছিলে বাবা?
-ঘাটে।
–কোন ঘাটে?
ধাঙড় বস্তির ঘাটে। ওর কী হয়েছে মা?
অভয় কাছে এল। হাসতে হাসতে শৈলবালার চোখে জল দেখা গেল। বলল, ভয়ের কিছু নয় বাবা, এরকম হয়। মুখপুড়ি কি আমাকে কিছু বলে নাকি?
তবু অভয় অবুঝের মতো তাকিয়ে রইল।
শৈলবালা বলল, তোমার ছেলে হবে বাবা। আমার মেয়ের পেটে সন্তান এসেছে।
অভয়ের বুকে সহসা প্রচণ্ড ঢেউ আছড়ে পড়ল। একটা চকিত, একেবারে নতুন অনুভবের ঢেউ ভেঙে পড়ে, তার বুকের শুকনো বালুচর প্লাবিত করে দিল যেন। সে তাকাল নিমির দিকে।
নিমি কাপড় টানতে লাগল ঘোমটা টানবার জন্যে।
নিমির ঘোমটা টানার চেষ্টা দেখে শৈলবালা সস্নেহে ধমকে উঠল, হয়েছে, আর ঘোমটা টানতে হবে না এখন। আর বমি হবে?
নিমি হাঁপাতে হাঁপাতে বলল, না।
মুখ ধুয়ে নিমি প্রায় টলতে টলতে ঘরে ঢুকল। কাত হয়ে এলিয়ে শুয়ে পড়ল বিছানায়।
অভয় না জিজ্ঞেস করে পারল না, কতদিন হয়েছে মা?
শৈলবালা বলল–হিসেব যা দিলে, তাতে তো তিন মাস উতরে যাবার সময় হল। মরণ! সে সব কি বোঝে নাকি ছুঁড়ি।
অভয়ের চোখের সামনে অদ্ভুত একটি মূর্তি ভাসতে লাগল।
বিচিত্র কল্পনায় ও বিস্ময়ে সে অভিভূত হয়ে পড়ল। যেন জীবনে সে এই প্রথম বিশ্বাস করল, অবাক হয়ে প্রত্যক্ষ করল, মানুষ সত্যি মানুষ সৃষ্টি করে। কোথায় আছে সে এখন? কেমন করে আছে?
শাশুড়ির ব্যাধি যন্ত্রণার কথা জিজ্ঞেস করতেও ভুলে গেল সে। ঘরে ঢুকে গেল। শৈলবালা তার শারীরিক কষ্টের মধ্যে আর একবার আপন মনে না হেসে পারল না। এই লোকই আবার সারা রাত রাগ করে বাইরে কাটিয়ে এল?
সে কথা মনে নেই অভয়ের। সেই এসে তখন হাঁটু গেড়ে বসেছে তক্তপোশের পাশে নিমির কাছে। এক হাত রেখেছে নিমির মাথায়। আর এক হাত নিমির কোমরে। সে যেন নিমির চেনা শরীরের নানান অন্দিসন্ধি অন্ধকার আবর্তে চোখ দিয়ে খুঁজতে লাগল। কোথায় থাকে সে? কেমন করে কী ভাবে থাকে? একী আশ্চর্য!
নিমির মুখে যেটা ছড়িয়ে রয়েছে সেটা রুগ্নতা নয়। শারীরিক একটি অপ্রতিরোধ্য কষ্টের মধ্যে কিছু লজ্জা, সোহাগ, অভিমান, একটি নিশ্চিত সাফল্যের গরব।
অভয় তাকে টেনে নিয়ে এল আরও কাছে। নিমি যেন এখনও হাঁপাচ্ছে। ক্লান্তি তাকে একটি অপরূপ রূপের তীব্রতা দিয়েছে। নাকের পাটা ফুলে ফুলে উঠছে তার। রাগে নয়, শরীরের মধ্যে মনের একটি দুরন্ত শক্তি যেন হুড়োহুড়ি করছে।
সে বলল প্রায় ফিসফিস করে, কোথায় থাকা হয়েছিল সারা রাত? অভয় দেখল নিমির ঠোঁট ফুলে উঠছে কথা বলতে বলতে। কোলবসা চোখ দুটি ছল-ছলিয়ে উঠছে। আবেগে অভিমানে। তাকে যেন অন্য রকম লাগছে। অভয় তার সারা রাত্রির কাহিনী বলতে উদ্যত হয়ে থামল। না, প্রাণ খুলে মন খুলে সব কথা বলা যাবে না নিমিকে। ভুল বোঝাবুঝি হয়ে যাবে। অভয় নিজেই কি জানে, সে কেন সুবালার কাছে গিয়েছিল। যা জানে, তা কি বোঝানো যায়? সুবালা পর্যন্ত তাকে। তাড়িয়ে দিয়েছে। ভয় পেয়ে, ভুল বুঝে কিংবা সত্যি বুঝে তাড়িয়েছে, অভয় জানে না। কিন্তু তাড়িয়ে দিয়েছে। সব মিলিয়ে যে যন্ত্রণায় সে ছটফটিয়ে মরেছে মধ্য রাত্রি থেকে ভোর রাত্রি পর্যন্ত, নিমিকে তার ভাগ দিয়ে লাভ নেই। কারণ, সে ভাগ নিমি নেবে না। নেয়নি বলেই তো জীবন ক্রমে জটিল হয়ে উঠছে। সে একা হয়ে যাচ্ছে। জীবনে তবে এমন কিছু কিছু জিনিস থাকে, যার ভাগ কেউ নেয় না। কাউকে দেওয়া যায় না।
কিন্তু এখনকার এই নিমি, স্ফুরিত ঠোঁটে যার পুরুষের প্রতি সহসা যেন এক নতুন সোহাগ ও অভিমান বড় আবেগময়ী করে তুলেছে, বিবাদ ঈর্ষা সংশয় সন্দেহ পার হয়ে যে নিমি এখন একেবারে আলাদা হয়ে উঠেছে, তার সামনে আপাতত তার সব গ্লানি ভেসে যাচ্ছে। এক নতুন তরঙ্গ যেন সব ধুয়ে মুছে অভয়কে এক বিচিত্র আনন্দে স্নান করিয়ে দিচ্ছে। নিমি আজ সন্তানসম্ভবা। জীবনে বুঝি এই প্রথম নিমি এমনি চোখে তার দিকে তাকিয়েছে। এমনি করে জিজ্ঞেস করেছে তাকে। জিজ্ঞেস করে এমনি ভাবে জানতে দিয়েছে, সারা রাত নিমি অপেক্ষা করেছিল অভয়ের জন্য।
সুবালার কাছে যাওয়া ও বিতাড়িত হওয়ার কথা না বললে মিথ্যাচার হবে? হোক। কিন্তু নিমি-অভয়ের জীবনে ঠিক এমন একটি সকাল আর কোনওদিন আসে নি। আসবে কি না, তাই বা কে জানে। বরং সেই ধাঙর দম্পতির কথা বলা যায়। কিন্তু তাই বা কেন? কোনও কথা নয়।
অভয় বলল, ধাঙড় বস্তির ঘাটে বসেছিলাম।
নিমি ফিসফিস করে বলল, রাগ করে তো যাওয়া হয়েছিল, এখন এত খুশি কেন?
অভয় আরও ঝুঁকে পড়ে বলল, আর কবে খুশি হব নিমি। আজ আর আমি মিলে যাব না।
কামাই করবে?
–হ্যাঁ, তোমার কাছে থাকব সারাদিন।
নিমির কোল বসা দু চোখে চিকুর হানা দ্যুতি। জিভ ভেংচে বলল, কেন, নিমি যে তোমার চক্ষুশুল?
অভয় নিমির এলিয়ে পড়া হাতের ডানায় তার থুতনি রেখে বলল, শূল নয় নিমি, তুমি আমার চোখের বালি।
-তাই খালি করকরিয়ে মরো দু চোখে।
–কিন্তুন জল কাটে।
নিমি হাত বাড়িয়ে অভয়ের বুকে রাখল। সহসা তার দু চোখ ছাপিয়ে জল এল। সে চাপা কান্নার স্বরে বলল, সারা রাত আমি ঘুমোইনিকো। কী যে কষ্ট হচ্ছিল। কী করব আমি? আমার মন খারাপ হয়ে যায়, আমি সামলাতে পারিনাকো। তোমাকে কষ্ট দি। আমারও কষ্ট হয়।
বলতে বলতে নিমি মুখ চেপে ধরল তক্তপোশে। অভয় সহসা কোনও কথা বলতে পারল না। সে দু হাত দিয়ে সাপটে ধরে নিমিকে আরও ঘন করে নিয়ে এল। কথা সে বলতে পারল না। কিন্তু বুকের মধ্যে টনটন করতে লাগল। একটি বুকচাপা স্বর তার বুকের মধ্যে যেন চেপে চেপে বলতে লাগল, নিমির ভালবাসা বুঝি এমনি করেই কখনও কখনও টের পাওয়া যায়। তবু, এত কাল কুটিল ছায়ারা কোথা থেকে এসে ভিড় করেছিল আমাদের মাঝখানে? কে আমাদের দুজনকে এমন অসহজ ওঁ দূর করে রাখে? এ বুঝি দিনের আলো, রাতের অন্ধকারের মতো অপ্রতিরোধ্য সব ব্যাপার। লোকে বলে নিয়তি।
কাঁদুক। নিমি কাঁদুক। এ কেমন স্বার্থপরতা, কে জানে। তবু এ কান্নায় যেন বড় স্বস্তি লাগছে। অভয়ের। একটি উষ্ণ আনন্দময় পরিচ্ছন্নতা যেন ধুয়ে ধুয়ে ফুটে উঠছে। যেন অন্ধকার গলে গলে কোন এক পিছল পথের স্রোতে ভেসে যাচ্ছে।
কান্নার তরঙ্গ আস্তে আস্তে নিস্তেজ হয়ে এল নিমির। আস্তে আস্তে সে আবার মুখ ফেরাল অভয়ের দিকে। চোখের জলে ভেজা তার সারা মুখ। তার গাল ঠোঁট নাক। আর অবিন্যস্ত চুল ছড়িয়ে লেপটে রয়েছে সেই জলে। এখন জামা নেই নিমির গায়ে। অসঙ্কোচ-বিস্রস্ত শাড়ি মথিত, এলানো। ঘরের নিশ্চিন্ত নিরালায় অভয়ের মস্ত বড় থাবা নিমি তার ছোট হাতে টেনে নিল নিজের বুকে। যে সেতু তার গর্ভে ভিত পত্তন করেছে, বুঝি তাকে ছোঁয়াতে যায় অভয়ের হাত দিয়ে।
তারপর বলল চাপা চাপা স্বরে, সত্যি খুব খুশি হয়েছ?
সে কথার কোনও জবাব না দিয়ে অভয় নিমির নোনা জলে ভেজা মুখের ওপর মুখ নামিয়ে নিয়ে এল। নিমির ঠোঁটে গালে নাকে চোখের সব লবণাক্ত স্বাদটুকু সে শুষে নিতে লাগল।
নিমির নিশ্বাস বন্ধ হয়ে আসতে লাগল। তবু সে স্থির থাকতে পারল না। তার নিজের মধ্যেও অভয়ের মতো মত্ততা জেগে উঠতে লাগল।
একটু পরে অভয় বলল, আমি এমনি করে চিরদিন থাকতে চাই নিমি। নিমি বলল, আর আমি বুঝি চাই না? আচ্ছা বলো তো, কী হবে?
কীসের?
ছেলে না মেয়ে।
যা খুশি তাই হোক। যা পাব, আমার সবই এক।
না। ছেলে হলে ভাল হয়।
–কেন?
–সবাই বলে। আমারও ইচ্ছে করে, ছেলে হোক।
অভয় বলল, তোর মতো একটি মেয়ে হোক, সেই আমার ইচ্ছা।
-না, একটা ছেলে। বাপের মতো একটা ছেলে।
–এমন কালকুট্টে?
নিমির চোখে সেই দুর্জয় মেয়ের রঙ্গ ঈষৎ রক্তাভায় ঝকঝক করছে। স্ফুরিত নাসারন্ধ্রে তার আবর্তিত রক্তের উষ্ণতা ও এক বিচিত্র গন্ধ। সে গন্ধ যেন দূর বাগান থেকে ভেসে-আসা অনেক নাম-না-জানা ফুলের গন্ধের মতো। বলল, হ্যাঁ, এমনি কালো, এমনি হাত পা বুক। মাথায় বাপকেও ছাড়িয়ে যাবে। কিন্তু গান না গাইতে পারলে বাড়ি থেকে বের করে দেব ছেলেকে, হ্যাঁ তা বলে। দিলুম।
গান? নিমি চায় তার ছেলে বাপের মতোই গাইয়ে হবে? অভয়ের মতো? অভয়ের সারা মুখে বিস্মিত খুশি উত্তাল হয়ে উঠল। বলল, গাইয়ে ছেলে চাস তুই নিমি?
নিমি যেন আবার সহসা লজ্জায় মুখ ঢাকল। বলল, কাল রাতে তোমার গান আমার খুব ভাল লেগেছে। লোচন ঘোষের কাছে তুমি না জিতলেও আমার কিছু মনে হত না। কেমন করে সব তৈরি করো তুমি? ওই কথা গুলোন? সত্যি সত্যি ভেবে ভেবে তখুনি তখুনি গেয়ে দাও?
তা নয় তো কী?
–ওমা। এ বড় খারাপ বাবু। বানিয়ে বানিয়ে এত কথা যে বলতে পারে, তাকে কি বিশ্বাস করা যায়? কোন কথা বললে তার কী জবাব দিতে হয়, সব তুমি জানো।
অভয় হেসে উঠল। বলল, বাঃ! বানিয়ে বানিয়ে কি তা বলে মিছে কথা বলি নাকি? কবি গানে তো কখনো মিছের কারবার নেই। সাচ্চা মিছে যাচাইয়ের জন্যই তো কবিগান।
তা হলেও। বাবারে বাবা, অমন করে গেঁথে গেঁথে কথা সাজানো। আমাকেও যদি বলল, আমি তো কিছুটি টেরও পাব না।
অভয়ের দরাজ গলার হাসি এবার ফেটে পড়ল। সেই সঙ্গেই বেজে উঠল মিলের বাঁশি।
দুজনেই একটু থমকে গেল। নিমি উঠে বসল। কাপড় টেনে নিল বুকে। চুল সরিয়ে দিল মুখ থেকে।
অভয় তাড়াতাড়ি বলল, উঠলে কেন?
নিমি হেসে বলল, তবে কি শুয়ে থাকব নাকি? সোমসারে কাজকম্মো নেই? মার শরীল খারাপ। বাসি সব পড়ে আছে।
-তোমার শরীল খারাপ হবে না?
–ও শরীল খারাপ কিছু নয়। তুমি ওঠো দিকিনি। যাও, হাত মুখ ধুয়ে এসো। চা করে দিচ্ছি, খেয়ে কাজে যাও।
এ যেন এক নতুন চরিত্র নিমির। এ নির্দেশ বুঝি অমান্য করা যাবে না। অভয় অবাক হয়ে বলল, কাজে যাব না বললুম যে?
নিমি বলল, মিছিমিছি কাজ কামাইয়ের কী দরকার? আমার কাছে সারাদিন বসে থাকতে হবে। আমার অস্বস্তি হবে।
নির্দেশ মাত্র কাজ। যদিও আজ এক মুহূর্তও ছেড়ে থাকতে ইচ্ছে করছিল না নিমিকে, তবু কাজে যাওয়াটাও যেন আজ নিমির সঙ্গে নতুন প্রেমের সন্ধির মতো। সে কাজে চলে গেল।
.
১০.
তিন দিন ধরে শৈলবালা আর বিছানা থেকে উঠল না। শৈলবালা চতুর্থ দিনের সকালবেলা সজ্ঞানে মারা গেল।
আগের দিন সারারাত্রি সে ঘুমোয়নি। শুধু একটি কথাই সারারাত্রি বলেছে শৈলবালা, নিমির ছেলেকে না দেখিয়ে আমাকে নে যাচ্ছ? মরতে আমার দুঃখ নেই, আর ছসাতটা মাস আমাকে থাকতে দাও। ওগো, তোরা আমাকে আর কটা মাস বাঁচিয়ে রাখ।
অভয় মিলের বড় ডাক্তারকে এনেছিল। তিনি নিদেন দিয়ে গেছেন। বলেছেন, পুরনো রোগ, ভিতরে সব পচে গেছে। গা ফেটে যদি ঘা হত আগে থেকে, তা হলে আশা ছিল।
এ যেন ঘরের মধ্যে গর্তে ঢাকা বিষাক্ত সাপের মতো। প্রথম থেকেই তার উপস্থিতি টের পেয়ে তাড়ালেই সে বাড়ে। বাড়তে বাড়তে একদিন সে নতুন খোলস ছেড়ে, ভিতরে ভিতরেই নিষ্কণ্ডল হয়ে বিষবায়ু ছড়িয়ে খুঁসতে থাকে। যেদিন সে গর্ত ছেড়ে বেরুবে, সেদিনই মৃত্যু।
মৃত্যুর আগে শৈলবালা গা থেকে সব ফেলে দিয়েছিল। তার সেই সর্বাঙ্গ-খোলা রক্তাভ স্ফীত শরীরে দাপিয়ে ছটফটিয়ে সে শুধু বলেছিল, জলে দিয়ে আয় আমাকে। জলে ডুবিয়ে দিয়ে আয়। জ্বলে গেল, আমার সব জ্বলে গেল।
তারপর, মরণের একেবারে শেষ মুহূর্তে, কয়েক মিনিট আগে শৈলবালা শান্ত হয়ে গিয়েছিল। তখন অভয়কে কাছে ডেকেছিল। অভয় মৃত্যুলীলা দেখছিল স্তব্ধ বিস্ময়ে বেদনায় ও ভয়ে।
অভয় কাছে যেতে, শান্ত স্তিমিত স্বরে বলেছিল, নিমিকে রক্ষা কোরো বাবা। আমার নিজের পেটের ছা, আমি জানি ও এক রকমের সাপ বাবা। অনেক কিছু দিয়ে ওকে অক্রূরেই শেষ করতে চেয়েছিলুম, পারিনিকো।
নিমি সামনেই ছিল। অভয় বলেছিল, এ কথা কেন বলছ মা?
শৈলবালা বলেছিল, বলে যেতে হয় বাবা। আমার মেয়ের যে তাতে ভাল হবে। ওকে নরমে নরমে পুষবে। বিষ বেশি হলেই, ভাঙবে। নইলে কোন আস্তাকুঁড়েতে গিয়ে মরে পড়ে থাকবে অন্যের মার খেয়ে। আমি তো জানি, আমার মেয়ে ও। দেখোনি, কেমন ক্ষেপে যায়? সোমসারে সব মেয়ে সমান নয়। ওকে রোজার চোখে দেখবে, নইলে কষ্ট পাবে।
তারপর নিমিকে ডেকে বলেছিল, ভয় কী তোর মুখপুড়ি, যে তুই ওকে কষ্ট দিতে যাস? ওকে খ্যাপাসনে, ও তোর চেয়ে অনেক বড়। ওকে খুশি রাখবি, ও তোর গোলাম হয়ে থাকবে, তাঁ বলে গেলুম। ও ভগবানের মতন। দে, একটু মিঠে জল দে দিনি।
জল আনতে আনতে দৃষ্টি আচ্ছন্ন হয়ে গিয়েছিল। জল যখন দেওয়া যাচ্ছিল, তা আর ভিতরে যেতে পারেনি। কশ বেয়ে গড়িয়ে পড়েছিল।
নিমি বলেছিল, ও মা, জল খেলিনে?
বলে দাপিয়ে পড়তে যাচ্ছিল। অভয় তাকে বুকের কাছে জোর করে ধরে রেখে বলেছিল, মিঠে জল আর খাবে না মা।
নিমি একেবারে ভেঙে পড়েছে। খালি বলে, এ বাড়িতে আমি আর টিকতে পারছি নাকো। বাড়িটা যেন আমাকে অষ্টপোহর গিলতে আসে।
মা একদিন মারা যাবে, এ কথাটা কোনওদিন নিমি ভাবেনি। এ সংসারে জন্মে, চোখ ফোঁটার পর। সে দেখেছে মাকে। আর কাউকে নয়। বাবা বলো, অন্যান্য আপনজন বল, তার সব কিছু মা। এমনকী, খেলার সঙ্গিনীও। বাবা নিয়ে কোনওদিন কৌতূহলও ছিল না নিমির। জিজ্ঞেস করেনি, হ্যাঁ মা, আমার বাবা নেই? বরং, তার মায়ের কাছে যে সব পুরুষেরা তখন যাতায়াত করেছে, তারা কেউ আদর করতে এলে, ছুটে সে মায়ের আঁচলে গিয়ে লুকিয়েছে। সে ঘর জানত না, গাছের তলা জানত না। সে জানত, সংসারে মা আছে, তাই সব আছে। তাই সে শীতে মায়ের গায়ে ছায়া ফেলে রোদ পুইয়েছে। গরমে মায়ের ছায়ায় ঠাণ্ডা হয়েছে।
আমার নিমির বে দিয়ে একখানি সোন্দর জামাই আনব আমি।
শৈলবালা আদর করে বলেছে। নিমি ঠোঁট ফুলিয়ে, মাকে মেরে-ধরে কামড়ে খামচে দিয়েছে। জেদি গলায় ফুঁপিয়ে ফুঁপিয়ে বলেছে, না, আমি তোকে বে করব।
–ওম্মা। মেয়েছেলে আবার মেয়েছেলেকে বে করে নাকি?
তা বললে হবে কেন? সেই এক জেদি চিৎকার, না, আমি কাউকে বে করব না। তোকে বে করব। ওমা, আমি তোকে বে করব।
শৈলবালা মেয়ের দৌরাত্ম্যে বেসামাল হয়েছে। তবু হেসে লুটিয়ে পড়েছে। পাড়ার লোক ডেকে বলেছে, অই শোন গো তোমরা, আমার মেয়ের কথা শোন। এ আমাকে ছাড়া কারুকে বে করবে না।
নিমির গাল টিপে দিয়ে সবাই বলেছে, আচ্ছা লো আচ্ছা, বড় হ, তখন দেখব, মাকে কেমন বে করিস। তখন যদি ব্যাটাছেলের দিকে রং করে তাকাবি, নোড়া দিয়ে ঘেঁতো করব।
তবু তারপরে মাকেই হার মানতে হয়েছে। বলতে হয়েছে, আচ্ছা তাই হবে। আমিই তোর বর হব, হয়েছে?
ছোট মেয়েটি আসলে সে দিন বিয়ে জানত না। তার অত যে বিদ্রোহ, অত যে প্রতিবাদ, সে শুধু ভয়ে। মাকে হারাবার ভয়।
তারপর বড় হয়েছে নিমি, ছেলেমানুষি গেছে। সমাজে আর পরিবেশে মানুষ হয়েছে। মায়ের শত সাবধান সত্ত্বেও, ছেলেদের সংস্পর্শে আসতে তার দেরি হয়নি। দশ পেরোতে না পেরোতে, জীবনের একদিকটা সব জেনে ফেলেছে সে। শুধু জেনে ফেলা নয়, অনুশীলনও করেছে। যেমন কাজের যেমন অনুশীলন।
নিমি প্রেম করতে শিখেছে। আজ পাড়ার এ ছেলেটাকে ভাল লাগে। কাল ও ছেলেটাকে। খুদে বীরেরা নিজেদের মধ্যে লড়াই করেছে। নিমি মহারাণীর মতো সে লড়াইয়ের পরিণতি লক্ষ করেছে। যার জিত, বীর্যশুল্কার মালা তারই জন্যে। অনেকটা অরণ্যের নিয়ম ও শাসনের মতো। পুরুষেরা লড়ে। মেয়েরা উদাস হয়ে বনের সৌন্দর্য দেখতে থাকে। ওদিকে যে নখে দাঁতে ছেড়াছিড়ি খুনোখুনি চলছে, বন কাঁপিয়ে হুঙ্কার উঠছে, সে সব কিছুই নয়। ফিরে তাকাতেও নেই। কারণ, নারীকে নিরপেক্ষতা রক্ষা করতে হবে। যে হোক, একজন জিতে আসবে, আর একজন মরবে, নয়তো ভয়ে ও লজ্জায় চিরদিনের জন্য সেই অরণ্য ছেড়ে পালাবে। রক্তস্নাত আহত বিজয়ীকে তখন নারী সারা গায়ে লেহন করবে, শুশ্রূষা করবে, পরিষ্কার করবে, সোহাগ করবে। তারপর দুহু দোঁহায় মধুচন্দ্রিমা যাপনে চলে যাবে অরণ্যের গভীর জটায়।
এ ক্ষেত্রেও ব্যাপারটা প্রায় সেই রকমের। নিমিদের মালিপাড়ায় দেহ শুধু পণ্যের কারবারেই বিকোয় না। সভ্য সমাজের ঘেরাওয়ের মধ্যে শ্বাপদ আইনকানুনের অবশিষ্টও কিছু কিছু ছিল।
ফুল যদিও তখন ফোটেনি নিমির, প্রেমের বহর ফোঁটা ফুলের চেয়ে কিছু কম ছিল না। মায়ের চোখকে ফাঁকি দিয়ে, মালিপাড়ার গঙ্গার ধারের নির্জনে সে ছুটত প্রেমিকের সংকেতে। সময় অতি অল্প, সেটুকুও ত্রাসে উৎকণ্ঠায় পরিপূর্ণ। চুম্বন আলিঙ্গনই যদিও চূড়ান্ত, সেটুকুর আদানপ্রদানেই মনে হত, এই দুস্তর সময়ের মধ্যে বুঝি গঙ্গায় এক জোয়ার এক ভাঁটা যাওয়া আসা করে গেল।
নায়কের উক্তি অধিকাংশ ক্ষেত্রেই : তুই ছুটতে ছুটতে আসিস, আর খালি যাই যাই করিস। এ আমার ভাল লাগে না।
নায়িকার জবাব : আর মা যখন ডেকে ডেকে খুঁজে পাবে না, তখন তুই গে মার খাবি? আমার পিঠের ছাল তুলে ফেলবে না?
–এখানে এলেই তোর মা খালি খোঁজে, না?
–এই দ্যাখ, ঝগড়া করবি তো চলে যাব।
এ প্রেমের যদিও আগা নেই গোড়াও নেই, তবু মালিপাড়ার অন্ধকার সমাজের এক বিচিত্র স্বপ্ন তার কল্পনার মায়া ছড়িয়ে দিত।
নায়ক–চল নিমি, খেয়া পেরিয়ে ওপারে যাই।
নায়িকা–না। চুমু খাবি তো খা, নইলে চলে যাই। এটা তো আর ঘর সোমসার নয়।
এ সব সোজা কথার ওপরে আর যুক্তি চলে না। নায়কও তো এমন কিছু হোমরা চোমরা পুরুষ নয়। কৈশোরেই এ সমাজ এবং পরিবেশ তাকে ঝিরকুট করে দিয়েছে। অনাগত যৌবনের সর্বগ্রাসী ক্ষুধাটা যদিও তাকে পুরোপুরি মেয়ে-শিকারী করে তোলেনি, তবু নিমির মতো তারও সবই জানা হয়ে গেছে। তাই সে ইঙ্গিত দিয়ে বলে, চল ওই জঙ্গলে যাই।
তাতে পিছ পা নয় নিমি। তা নইলে প্রেম হল কেমন করে? ঘরে এবং পাড়ায় যে বিষয় চোখ এবং কানের কোনও অপেক্ষা রাখেনি, তার একটা অত্যন্ত সরল, প্রায় মুদ্রাগত দৈহিক অভিনয় করে নায়িকা অন্তর্ধান করেছে।
কিন্তু মুশকিল ছিল, কোনওদিন এসব প্রেমাভিনয় গোপন করা যায়নি। কেউ না কেউ নির্ঘাত দেখেছে। এই নিয়ে গল্প হয়েছে পাড়ায়। শৈলবালা চ্যালা কাঠ দিয়ে মেরে আধমরা করেছে। নিমিকে।
মায়ের মার খেয়েছে, মায়ের সঙ্গে ঝগড়া হয়েছে তবু মা-ই খাইয়ে দিয়েছে, আবার কোলের কাছে। নিয়ে শুয়েছে।
নিমি জানত, জীবনে অনেক কিছু হয়। অনেক খারাপ, অনেক ভাল, অনেক মিথ্যে, অনেক সত্য, অনেক অকাজ, অনেক কুকাজ, কিন্তু মা আছে সব সময়। থাকবেও সব সময়।
জীবনে অনেক কিছু ঘটে। কেন ঘটে, তা নিমি জানত না। সেই জন্যই, জীবনে সবই ঘটনা। কিন্তু মা তো কোনও ঘটনা নয়। মা কোনও ছেলের শিস্ নয়, হাতছানির ইশারা নয়। মা কোনও পাড়ার বুড়ো মিনসের আদরের ছলে গায়ে হাত দিয়ে কষ্ট দেওয়া নয়, মা কোনও মারামারি নয়। গুলি খেলা নয়, চু কিৎ কিৎ ঝাঁপাঝাঁপি, গঙ্গায় সাঁতার কাটা নয়।
মা মন, মা প্রাণ। মা দুঃখ মা সুখ। মাথার ওপরে মা আকাশ। পায়ের নীচে মা মাটি। মা সোহাগ, মা প্রহার। মা সখী, মা শত্রু। মা শুদ্ধ রক্ত, মা দৃষিত রক্ত।
জীবনের অনেক পট পরিবর্তন হয়। বয়স বাড়ে, মনও বদলায়। তবু মা যেমন তেমনি থাকে নিমির কাছে। থাকবেও চিরদিন ধরে। এ বিশ্বাস নয়। বিশ্বাসের উর্ধে, নিশ্বাসের বাতাসে ও রক্তে মিশে থাকা মায়ের কথা সে জন্য কোনওদিন বিশেষ ভাবে চিন্তা করবারও অবসর আসেনি নিমির।
তারপরে বিয়ে। প্রায় প্রৌঢ়া ভামিনীর চোখের দিকে তাকিয়ে, প্রথম ঘা খেয়েছে নিমি অভয়ের জন্য। সেই তার প্রথম অবিশ্বাস। তারপরে সুবালা। সেই তার অক্ষয় সন্দেহ। কেমন করে সে নিজের মন দিয়ে এতখানি বাড়িয়ে ফেলেছে ব্যাপারটাকে, টেরও পায়নি। যে পুরুষকে সে প্রাণ ধরে চেয়েছে, তাকে নিয়ে তার সবচেয়ে বেশি জ্বালা।
কেন? না, সে জানে না, ছোটকাল থেকে পাওয়া এবং ভোগের ব্যাপারে তার কর্তৃত্ব আর। একচেটিয়া বৃত্তি চলে এসেছে। পুরুষকে নিরঙ্কুশ কুক্ষিগত করা তার ধর্ম। তার দুর্জয় আবেষ্টনীতে উদারতার, পাড়ায় ঘরে সামাজিকতার দাম নেই।
সে দুঃখ এবং যন্ত্রণা তার জীবনের একদিক। এই যে তার এমনি চরিত্র, এর পিছনেও তার মা। সে যে নিষ্ঠুর হত, রুদ্রাণী হত সে শুধু ওই ঘরের মধ্যে বেজায় ভিড়ের অনেক কোলাহলের মধ্যে ভুলে যাওয়া ঘড়িটার টিক টিক শব্দের মতো তার মায়ের অবস্থিতি। এ কথাটা সে নিজেও জানত না। কোনওদিন ভেবে-চিন্তে যাচাইয়ের প্রশ্ন ওঠেনি।
কিন্তু অন্তস্রোতের ধারায় চিরদিনই ছিল, আমার কিছু নেই? না থাক, আমার মা আছে। আমি যদি স্বামীর সঙ্গে রাগ করে শুতে না যাই মা আমাকে শুতে পাঠাবে। রাগ করে না খেলে, মা খাওয়াবে। আমি যদি চুল না বাঁধি, শাড়ি না পরি, যদি না হাসি, সব কিছুর জন্য আমার মা আছে।
সেই জন্যে অভয়ের সঙ্গে মাকে নিয়ে কোনওদিন তার মনে কে কতখানি আপন ও অনাত্মীয় সে বিচার উপস্থিত হয়নি। মা এক, অভয় আর এক। এ দুই দিক নিয়েই তার জীবন।
সেই মা যখন মারা গেল, নিমির সর্বাঙ্গ থেকে যেন চিরদিনের একটি চেনা রেশ কোথায় খসে গেল। আজন্ম তার একজনই ছিল, সে মা।
মা মারা গেল, নিমি যেন জীবনের চলার পথে থমকে দাঁড়াল সহসা। যেন এতদিনে তার চিন্তা করবার অবকাশ হল, কোথায় এসেছে সে। নিজের দিকে তাকিয়ে দেখবার সময় হল, সে কে ছিল। এতদিনে কেমন হয়েছে সে দেখতে।
যেন নিজেকে সে নতুন করে আবিষ্কার করল অভয়ের বাহুবন্ধনে। নতুন করে জানল, মা আর তার হাতে জল খাবে না। মাকে গঙ্গার ঘাটে পুড়িয়ে এসে, উঠোনে দাঁড়িয়ে সে আপন মনেই বলে ফেলল, ওমা, জল খেলিনে?
অভয় বুকে করে তুলে নিয়ে এল নিমিকে। বলল, মা আর জল খাবে না নিমি। ঘরে এসো।
নিমি চিৎকার করল না, দাপাল না। ও যা মেয়ে, সেটাই স্বাভাবিক ছিল। কিন্তু ওর চোখ বেয়ে জল পড়ল, টুঁ শব্দটি করল না। যদি এক জায়গায় বসল তো, আর নড়ে না।
.
১১.
অভয়কে মিলে যেতেই হয়। বেশিদিন কাজ কামাই করা চলে না। নিমিকে তখন একলা থাকতে হয় বাড়িতে। প্রতিবেশীদের কাজ আছে, তারাই বা কতক্ষণ থাকে। সবাই শুনল, নিমি একলা উঠোনে দাঁড়িয়ে কথা বলে, ওমা জল খেলিনে?
একদিন দাওয়ায় বসে মাকে ডেকে বলল নিমি, ওমা, আমার ছেলে হবে, তুই দেখবিনে?
কথাটি বলে সে আর সামলাতে পারেনি। মূর্ছা গেছে।
অভয় দেখল, নিমির একজন ছাড়া সংসারে কোনও কিছুই হারাবার ছিল না। সে ওর মা। সেই মাকে হারিয়ে, জীবনে এই প্রথম হারানো কী জিনিস, নিমি জানছে, টের পাচ্ছে। এর নাম শোক। নিমির জীবনে এই প্রথম শোক। সেই শোক নিমিকে পিষছে, মারছে। সামলাতে পারছে না।
অভয় গেল ভামিনীর কাছে। বলল, খুড়ি, ওকে একলা রেখে আমি যে কোথাও যেতে পারি না।
ভামিনীর রঙ্গ জীবনের শুভ সঙ্গও হয়ে উঠতে পারে। সুরীনের ঘর করায়, সেটুকুই তার অদৃশ্য জীবনায়ন। সে বলল, পা বাড়িয়ে আছি যাবার জন্যে। কিন্তু আমাকে কি ও সইবে?
অভয় বলল, সইবে খুড়ি, খুব সইবে। নিমি আর সেই নিমি নেই।
ভামিনী বলল, আজই যাব, ভাবনা কী? শৈলদির মেয়ে, আমারও মেয়ে।
ভামিনী এল। এসে বুকের কাছে টেনে নিতে গেল নিমিকে। নিমি শক্ত হয়ে একবার ফিরে তাকিয়ে দেখল ভামিনীকে।
ভামিনী করুণ ও বিব্রত হেসে বলল, আয় মা, একটু কাছে বোস।
শুধু ওই কথাটুকু শুনে সহসা নিমি ভামিনীর কোলে মুখ গুঁজে ভেঙে পড়ল।
অভয়ের বুকের দু কূল ভাসিয়ে একটি বিচিত্র প্লাবনের স্রোত ভেসে আসতে লাগল। শাশুড়ি মারা গেল। নিমির পেটে সন্তান। জীবন মৃত্যুর এই বিচিত্রের মাঝখানে দাঁড়িয়ে, সে হাত জোড় করে গুনগুনিয়ে উঠল—
জীবনে আমি তোমার কূল কেন পাই না গো ॥
জীবন অনেক বড়, তার কোনও কূল নাকি পেল না অভয়। তাই জীবন অকূল হয়েই দেখা দিল তার সামনে। যে অকূলতা তাকে ভাসিয়ে নিয়ে গেল ; প্রচণ্ড তার বেগ। জটিল তার স্রোত ও আবর্ত। খানে খানে সর্বনাশী দহ।
এদিকে ভামিনী যেন পুরোপুরি শৈলবালার জায়গাটি দখল করে বসেছে। শৈলবালার চেয়েও তার শাসন কড়া। কথার ঝঙ্কার বেশি। কিন্তু যাকে বলে পোট খাওয়া, তাই খেয়ে গেছে নিমির সঙ্গে। একেবারে যদিও নিমির পক্ষে মাকে ভোলা সম্ভব নয়, তবু সর্বক্ষণ ভামিনী কাছে থাকার একটি ফল ফলেছে। অন্যমনস্ক হওয়ার সময় তার কম। একাকী মায়ের অভাবে রুদ্ধশ্বাস যন্ত্রণায় মুর্ছা যায় না সহসা।
গালে হাত দিয়ে একটু যদি বা বসেছে নিমি, ভামিনী বলে ওঠে, অমনি করে বসে থাকলেই হবে? উঠবি নে, চুলটুল বাঁধতে হবে না?
মনে মনে তলিয়ে যাওয়া আর হয় না। নিমি চমকে বলে, এই যে যাই।
–এই যে যাই নয়। ওঠ, উঠে চোখে মুখে একটু জল দে আয়। চুল বেঁধে দিই। জল নিয়ে আয়, ঘরের কাজকর্ম কর। বসে থাকতে দেব না আমি।
বসে থাকতে নেই গর্ভবতী অবস্থায়, তাই জানে ভামিনী। কাজ না করলে, শরীরকে সচল না রাখলে, প্রসবের সময় কষ্ট হবে। সেই সঙ্গে আর একটা খোঁটাও না দিয়ে পারে না, সাধ করে কি আর বড়লোকের বউদের হাসপাতালে ছুটতে হয়? ডাক্তার বদ্যি না হলে, কাটা ছেঁড়া না করলে, বিবিদের খালাস করানো দায়।
কাজ করায়, কিন্তু কোথাও একলা ছেড়ে দেয় না ভামিনী। নিজেও সঙ্গে সঙ্গে জল আনতে যায়। সর্বক্ষণ কাছে কাছে থাকে। নিজে বসে খাওয়াবে। পেট চেপে চেপে ভাত খাওয়াবে। আগুনের ধারে যেতে দেবে না। উপুড় হয়ে বসে, বাটনা বাটতে দেবে না।
ভামিনীর কথা শোনে নিমি। উঠতে উঠতে বলে, বাবা গো বাবা, উঠতে বললে আর তর সয় না।
কথা শুনলে বোঝা যায় নিমি অনেকটা স্বাভাবিক হয়েছে। এ যেন অনেকটা শৈলবালার সঙ্গেই কথা বলার মতো।
ভামিনী জবাব দেয়, সইবে কেন? বেলা যায় না? সে লোকটা কল থেকে খেটে খুটে আসবে, তার সামনে একটু চা বাড়িয়ে দিয়ে এক পলক বসতে হবে না?
তারপরেই ভামিনী ঠোঁটের কোণে একটু হাসি নিয়ে বলে, সারাদিন বাদে এসে, ও চাঁদ মুখ না দেখলে থাকা যায়?
এ কথার পর ভামিনী আর শৈলবালা থাকে না। সখী হয়ে ওঠে। দুজনের মধ্যে একটি নতুন ভাবের জন্ম হয়।
নিমি হেসে বলে, চাঁদ মুখ না ছাই। তোমার ভাসুরপোর কত্তো চাঁদ মুখ আছে।
ভামিনী বলে, মিছে কথা বলিসনে নিমি। মুখে পোকা পড়বে।
নিমির কথায় বিতৃষ্ণা ও তিক্ততার ঝাঁজ নেই। তাই এ কথায় তেমন গুরুত্বও নেই। বরং সে। হাসে ভামিনীর রাগ দেখে। ভামিনীও তো আসলে রাগে না। সে হাস্যময়ী নিমিকে দেখে। . মায়ের শোকটুকু না থাকলে, না জানি নিমি আরও কত রূপসী হত। কথায় বলে, প্রথম পোয়াতির রূপ। সে রূপ দেখতে হলে, নিমিকে দেখতে হয়।
নিমির শরীরে যৌবনের জাদু ছিলই। কিন্তু চোখে মুখের প্রাখর্যে, প্রত্যহের জীবনধারণের ছায়ায়, সে রূপে একটি বিষের ধার ছিল। এমন স্নিগ্ধ, এমন ঢলঢল ভাবখানি কোনওদিন ছিল না। বিয়ের পরে তার শরীরে একটি ফুল ফুটেছিল। এখনকার মতো তা এমন করে তার দল মেলেনি। পরিপূর্ণ, বিস্তৃত, একটু বাতাস লাগলে তার পাপড়ি শিউরে ওঠে। খর চোখ দুটির কোলে একটু ছায়ার গাঢ়তা। একটু করুণ, ক্লান্তির আভাসে খর চোখে স্নিগ্ধতা দেখা দিয়েছে। গর্ভ সঞ্চারের প্রথম শুষ্কতার পর, হাতে পায়ে যেন নতুন ঢল নেমেছে। নিটোল হয়েছে, নতুন ভার নেমেছে। কোমরে। মন্থর গম্ভীর লয়ে সে গুরুভার নিম্নাংশে নতুন ছন্দের দোলা। কী এক নতুন স্রোতের আবর্তে যেন ক্রমেই আরও সুউচ্চ ঢেউ স্পর্ধিত হয়ে উঠছে তার বক্ষদেশে। গায়ের রঙে দেখা দিয়েছে নতুন দ্যুতি। বুঝি শোকেরই বিষণ্ণতা তার হাসিতে একটি বিচিত্র মাধুর্য দিয়েছে।
ভামিনীর তাকানো দেখলে লজ্জা করে নিমির। বলে, অমন তাকে তাকে কী দেখছ খুড়ি?
–তোকে দেখি।
-কী দেখো?
ভামিনী হাতের মুদ্রায় একটি বিশেষ ভঙ্গি দেখিয়ে, ঠোঁট টিপে চোখ পাখিয়ে অদ্ভুত ভঙ্গি করে। তারপর দু জনেই হেসে ওঠে।
নিমি বলে, মরণ দশা তোমার! ছি।
ভামিনী বলে, মরণ দশা হল আমার? মেয়েটি তুমি কেমন, ব্যাটাছেলের কেমন লাগে তোমাকে, সে কথাটা বলেছি। তুই পেটে ধরতে পারিস, আর আমি বলতে পারিনে?
কাজে কর্মে স্নেহে শাসনে ঠাট্টায় দু জনের সারাদিন কাটে। দু জনের ভাব বেশ জমজমাটি।
এমনটিই তো চেয়েছিল ভামিনী। মানুষের মন, তাকে কি ধরে বাঁধা যায়? নাড়ি ছেড়া একটি ধন, তাকে নিয়ে শোবে বসবে। এইটুকু ভামিনীর নেই বলেই, শৈলবালাকে তার বড় হিংসে হত। তারই ঘরের পুরুষ যে-ছেলেকে নিয়ে এল, সেও শৈলবালার ঘরে যাবে। জ্বলুনি ধরে বইকী। মন নষ্ট হয়। ভামিনীরও হয়েছিল। শৈলবালার সুখের ঘরে ফাটল ধরাতে চেয়েছিল তাই। নইলে আর মন বলেছে কী করতে?
তা বলে কি এখনও আর সে মন আছে? সর্বনাশ করার সুযোগ এখনই সবচেয়ে বেশি। কিন্তু নিমি অভয়, দুজনকেই ভালবাসে সে। এ পাড়ায় আর কার জন্য তার পোড়ানি। অত বড় মিস্তিরির মেয়েমানুষ হয়ে, আর কার জন্য ঝি বাঁদিগিরি করা?
ভামিনীর নিজের বাড়ি খা খা। ফিরে গেলেই আবার সব ঠিক হয়ে যাবে। সুরীন কারখানা থেকে সরাসরি এখানেই আসে। শৈলবালার দায়িত্বটা তারা দু জনে নিয়েছে। সুরীনের যেন এক নতুন উদ্দীপনা। বাজার করে আনা, খাওয়া বসা, সব এখানেই। রাত্রে সে একা শুতে যায়। বাড়িতে। জিনিসপত্র আছে কিছু ঘরে। না থাকলে চুরি হয়ে যাবে। নইলে এখানেই থাকত।
অভয় পরম নিশ্চিন্ত সংসারের ব্যাপারে। এক শৈলবালা গিয়ে, আরও দুটি বড় খুঁটি পেয়েছে সে। সুরীন যেখানে সংসারের দায়িত্ব নিয়েছে, সেখানে অভয় কোন ছার। সে আসে, চা খায়, অনাথদের সঙ্গে বেরিয়ে পড়ে। হপ্তার টাকা সরাসরি তুলে দেয় সুরীনের হাতে। তাতে নিমির কোনও অভিযোগ নেই। টাকা সে কোনও দিনই তেমন করে হাত পেতে নেয়নি। তার মা-ই। নিয়েছে। এখন নেয় সুরীন খুড়ো।
মিল থেকে এসে, চা খেয়ে রোজ বাজারে যায় সুরীন। যাবার আগে, খুঁটিয়ে খুঁটিয়ে নিমিকে জিজ্ঞেস করবে, কী খাবি মা বলত?
–যা হয় এনো।
নিমির লজ্জা করে খুড়োর কথা শুনলে।
সুরীন বলে, তা বলে কি চলে? এখন তোমার কোনও অসাধ রাখতে নেই। তাতে আমাদের পাপ হবে যে?
নিমির সাধ অদ্ভুত। কোনও কোনও সময় অসম্ভবের পর্যায়ে পড়ে। কোনও দিন বলে, নোনা ইলিশ পাও তো এনো। উচ্ছে কি ওঠে? আম-আদা এনো দু পয়সার। জলপাই কবে উঠবে? পলতা পাতার বড়া খেতে ভারী ইচ্ছে করে। খোট্টা বুড়ির দোকান থেকে লঙ্কার আচার এনো। না, মিষ্টি এনো না। ইরামের দোকান থেকে টক দই এনো পোটাক।
এমন কিছু রাজভোগ্য জিনিসের দাবি নয়। কিন্তু ওই তুচ্ছ জিনিসগুলি, বাজারের তুচ্ছতায় প্রায়ই অনুপস্থিত থাকে। সুরীনের মতো আচমকা খদ্দেরকে যোগান দিতে পারে না।
বাজার করে সুরীন সরাসরি রান্নাঘরেই ভামিনীর কাছে এসে বসে। নিমি এসে বসে কাছে। নিমির সাধের জিনিস নিমির হাতে তুলে দেয় সুরীন। নিমি হাসলে সুরীন হাসে। হেসে বলে, এর পরেও যদি জন্মের পর শালার মুখে নাল গড়ায় তো ওর থেতা মুখ আমি ভোঁতা করব।
তারপরে আবার সুরীনই বলে, আসলে, পোয়াতির সাধ কখনও মেটে না। ছেলের নাল চেরকালই গড়ায়। তা হোক, যতটা পারা যায়।
নিমি বলে, কী যে বকবক করো খুড়ো। দেখি দাও থলেটা, কুটনোগুলোন কুটে ফেলি।
নিমি কুটনো কোটে। ভামিনী এসে সোহাগিটির মতো বসে সুরীনের পাশে। সুরীন পকেট থেকে দেশি মদের বোতলটি বার করে। এ প্রায় প্রত্যহের ব্যাপার এ বাড়ি ও বাড়ি বলে কোনও ব্যতিক্রম নেই। দীর্ঘ দিনের অভ্যাস। দু জনে দুটি পাত্র সাজিয়ে নিয়ে বসে। নিমির অবাক হবার কিছু নেই। জন্ম থেকে দেখা। তাদের সমাজে এটা মহাভারত অশুদ্ধ হওয়ার মতো এমন কিছু অপ্রচলিত ব্যাপার নয়। প্রায় সন্ধ্যাতেই তার মা শৈল যে না বলে কয়ে হঠাৎ উধাও হত, তার কারণ কিছু অজানা ছিল না নিমির। সে জানত, মা সুরীন-খুডোর ওখানে গেছে একটু খেতে। খাবে, দুটি সুখ-দুঃখের কথা বলবে। আবার চলে আসবে।
এখানেও তাই হয়। দু জনে খায়। খেতে খেতে গল্প করে। পাড়ার কথা, কারখানার কথা। নিজেদের জীবনের পুরনো কাহিনী। নিমিও থাকে। সেও কথায় যোগ দেয়। তার বেশ লাগে এ সময়ে খুড়ো আর খুড়িকে। সে দেখে, দু জনের চোখ দুটি আস্তে আস্তে কেমন চকচকিয়ে ওঠে। আস্তে আস্তে গলার স্বর বাড়ে। যদিও সেটা চিৎকার নয়। কিন্তু দু জনেই আবেগপ্রবণ হয়ে ওঠে। কোনও কোনও সময় সুরীনের হাত ভামিনীকে বেষ্টন করতে এগিয়ে যায়। ভামিনী ঝটকা দিয়ে সরিয়ে মুখ ঝামটা দেয়, আঃ! ওকী হচ্ছে? নেশা হয়ে গেল নাকি?
–অ্যাঁ?
সুরীন চমকে ওঠে। টেপা ঠোঁটে হাসি নত মুখ নিমিকে উঠতে উদ্যত দেখে সুরীন চোখ বড় বড় করে বলে, অ! আচ্ছা, তা উঠছিস কেন মা। বোস বোস, লজ্জা করিস না। ও কিছু নয়।
পুরনো দিনের কথা উঠলেও সুরীনকে মুখ-থাবড়ি মারতে হয় ভামিনীর। সুরীনের মুখে তখন রাশ থাকে না।
কিন্তু কথা বেশি হয় অভয়ের সম্পর্কেই। নিমি তখন চুপ করে শোনে। সুরীন বলে, মিলে অভয়ের খাতির। সে তো শুধু আর ছেনি হাতুড়ি মারা মিস্তিরি নয়। সে কবি। সে গায়ক। কেরানি বাবুরা মাঝে মাঝে ধরে অভয়ের গান শোনার জন্য। হরির কাছে সব খবরই পায় সুরীন। তবে, মিলের লেবার-অফিসার খুব খুশি নয় অভয়ের ওপর। তার গান নাকি স্বদেশি গান, কুলি কামিন খ্যাপানো গান। বলে দিয়েছেন, এ সব গান যেন মিলে না হয়। মিলের ম্যানেজার নাকি একদিন অভয়কে ডেকে জিজ্ঞেস করেছিল, তুমি মজুরদের খ্যাপাবার জন্য গান তৈরি করো? অভয় বলেছে, গানের আবার খ্যাপাখেপির কী আছে হুজুর।
হিন্দুস্থানি ভিনদেশি লোকগুলি পর্যন্ত অভয়ের গান শুনতে ভালবাসে। রোজ একবার ইউনিয়ন অফিসে অভয়ের গান না হলে, মিটিং জমে না। এখন তো অভয় রোজ সন্ধ্যাবেলা ইউনিয়ন অফিসে গিয়ে বসে। কলকাতা থেকে অনাথদের ইউনিয়নের যে সব নেতারা আসেন, তাঁদের কাছে বড় খাতির অভয়ের। অভয় তখন, অভয়বাবু। অভয়কে তাঁরা কলকাতায় নিয়ে যাবেন। শিগগিরই নিয়ে যাবেন। খুব একটা বড় মিটিং নাকি হবে। সারা দেশের ইউনিয়নের সম্মেলন। সারা দেশ থেকে লোকজন আসবে। বিলেত থেকেও নাকি আসবে প্রতিনিধি। সেখানে আমাদের অভয়কে গাইতে হবে। ও মা! তোমরা জানো না? কলকাতার খবরের কাগজে যে অভয়ের নাম উঠেছে। সরকারি কাগজে নয়, অনাথদের দলের কাগজে। ও যে পথে পথে গান গেয়ে, সভায় সভায় গান গেয়ে অনেক টাকা তুলে দিয়েছে সম্মেলনের জন্য। সে জন্যে ওর নাম তুলে দিয়েছে কাগজে।
কেন, আমাদের এই শহরেই কি নাম কম? জীবন চৌধুরী মশাই তো অভয়ের নামে পাগল। ওই যে গোবর্ধন ডাক্তার, মস্ত বাড়ি গাড়ি বড়লোক মানুষ। তাঁর ছেলে গণেশবাবু তো অভয়কে হাত ধরে বাড়িতে নিয়ে যায়। খাটের ওপরে নিয়ে বসায়। অভয়কে বলে, আপনি আপনি, বলে, অভয়দা। এ মালিপাড়ার কোনও লোক কোনওদিন গোবর্ধন ডাক্তারের বাড়িতে খাতির পেয়েছে? না, অমন সম্মান পেয়েছে? কলের গান ফেলে সব অভয়ের গান শোনে।
সুরীন বলে, তবে জীবন চৌধুরী মশাই একটু অসন্তুষ্ট। সিদিনে আমাকে বলছেলেন, দ্যাখ সুরীন, ছেলেটির মাথা খাবে তোমাদের অই অনাথের দল। অভয় হল কবি মানুষ, তোমার আমার মতো মোটা বুদ্ধির মানুষ নয়, বুঝলে? সব যন্ত্র তো সমান নয়। ওকে দিয়ে অনাথেরা কেন খালি দলের গান গাইয়ে বেড়াচ্ছে? তাতে এখন দলের হয় তো লাভ হবে, কিন্তু ছেলেটির পরকাল যে নষ্ট হবে। বাংলা দেশে এত লোক থাকতে, দলের নেতাদের নামে গান বাঁধছে অভয়। সব সময় যেন খেপে আছে, অনাথ শাসাচ্ছে, আর মজুরদের ডেকে লড়াইয়ের ময়দানে হাজির হতে বলছে। এতটা বাড়াবাড়ি তো ভাল নয়। খালি রাগ আর রাগ, খ্যাপামি আর খ্যাপামি। অভয় দেশ কাল বুঝুক। দেশের মানুষের মন জানুক, ওদিকে কিছু বুঝুক। তারপরে আপনা থেকে যা ওর মনে আসবে গাইবে। কিন্তু এখন তো তা হচ্ছে না। গান বাঁধবার গুণটি আছে, তাই তার নিজের কাজ আদায় করে নিচ্ছে। অথচ সেদিন বাজারে যখন ইংরেজদের কথা গাইলে, বোঝা গেল, কোথায় ওর। জ্বালা। কিন্তু এখন দলের জন্য গাইছে, অভয় নিজে তাতে নেই। ওকে একটুও পাওয়া যায় না।
সুরীন আর এক ঢোক খায়। আবার বলে, কে জানে, জীবন চৌধুরী মশায়ের কথাও আমি সব বুঝতে পারি না। খাল এইটুকু বুঝছি, আমাদের অভয়কে নিয়ে এখন সকলের মাথা ব্যথা। হবেই। কে নিয়ে এসেছে দেখতে হবে তো।
সড়াৎ করে পাত্রের সব পানীয়টুকু সুরীন গলায় ঢেলে দেয়। ভামিনী হুতোশে বলে, ও আবার কী রকম খাওয়া? গলায় আটকাবে না?
–তুই থাম দিকিনি।
প্রায় ধমকেই ওঠে সুরীন। এখন সে সহসা চুপ করবার পাত্র নয়। বলে, জানিস, ওর বাপের চেয়ে আমার গরব বেশি।
ভামিনী বলে, ওর বাপ আবার কে?
–যে-ই হোক, তাকে আমি মানি না। রাখতে পারলে ধরে ওই নিতেই ভটচায? তবে হ্যাঁ, আমি এ্যাটটা কথা বলব। বলবই। সে নিমি রাগ করুক আর যাই করুক। অভয়ও রাগ করতে পারে। তবু আমি বলব। অভয়ের এত কারখানা মজুর নিয়ে থাকা আমার ভাল লাগছে না। নয়া মেশিন বসবে শুনছি চটকলে, বিস্তর লোক ছাঁটাই হবে। এ্যাটটা ভারী গোলমালের লক্ষণ আমি দেখতে পাচ্ছি। আর অভয়ের দিকে এখন মালিকের বড় কড়া নজর। তা ছাড়া, অনাথেরা লোক খারাপ নয় বটে, কিন্তু জীবন চৌধুরী মশায়ের কথার এ্যাটা দাম দিতে হবে।
নিমির মুখ গম্ভীর হয়। বলে, কী হতে পারে তোমার ভাইপোর?
সুরীনের সংবিৎ ফেরে। বোঝে যে, সে নিমিকে ভয় পাইয়ে দিয়েছে। যদিও, আসল সত্যকে সে অনেকখানি চেপেই বলেছে। অভয়ের ওপর সম্প্রতি কর্তৃপক্ষের নজর আরও বেশিই বলা যায়।
সে বলে, কী আবার হবে। বেশি মাথা গরম তো ভাল নয়।
কিন্তু সুরীনের চাপাচাপির দরকার আর হল না। কয়েকদিন পরেই, এক রবিবারের ভোরে পুলিশ হানা দিল অভয়ের বাড়িতে। বিস্তর পুলিশের গাড়ি। সে এক ভয়ানক ব্যাপার। মালিপাড়ায় এর। আগেও পুলিশ এসেছে। চুরি, রাহাজানি অপহৃতার সন্ধানে কিংবা পাড়ার ভিতরে, বারোবাসরের মাতালদের দাঙ্গার ব্যাপারে।
কিন্তু পুলিশের এ নতুন ধরনের হানা তারা কোনওদিন দেখেনি মালিপাড়ায়। তারা অবাক হয়ে, চারিদিক থেকে ভয়ে ভয়ে দেখতে লাগল। দেখল, পুলিশ ঠিক চোর ডাকাতের মতো ব্যবহার করল। না অভয়ের সঙ্গে। অভয়কে আপনি বলছেন দারোগাবাবু। ঘর দ্বারের বাকস প্যাঁটরা সব তন্ন তন্ন করে খুঁজল। তক্তপোশের তলা থেকে, রান্নাঘর পর্যন্ত বাদ গেল না। শেষ পর্যন্ত দুটি বই পুলিশ নিয়ে গেল। আর সেই সঙ্গে অভয়কে।
লোহার জাল দিয়ে ঘেরা কালো গাড়িটা বাইরে অপেক্ষা করছিল। যাবার আগে, পুলিশ বিদায় নেবার সময় দিল অভয়কে।
অভয়ের মনে পড়ল, গণেশবাবুর কাল রাত্রের কথা। গণেশ বলেছিল, অভয়দা–আপনাকে বোধ হয় দু একদিন পরে বাড়ির বাইরে রাত কাটাতে হবে। খবর যা পাচ্ছি, তাতে মনে হচ্ছে, এ অঞ্চল থেকে কিছু লোককে পুলিশ সরিয়ে নিয়ে যাবে। কিন্তু কারখানা থেকে কাউকেই পুলিশ ধরবে না। তাতে গণ্ডগোলের সম্ভাবনা বেশি, সেইজন্য বাড়ি থেকেই হয়তো রাতবিরেতে তুলে নিয়ে যাবে।
এ সব কথা আগেই আলোচনা হয়েছিল। চব্বিশ-পরগনা হুগলি–দুটি জেলার সমস্ত চটকলের একটিই সমস্যা। নয়া মেশিন আসছে। যে-মেশিনের উৎপাদনের ক্ষমতা অনেক বেশি, কিন্তু লোকের দরকার কমে যাবে। দুটি জেলায় প্রায় এক লক্ষ শ্রমিক ছাঁটাই হবে। তাকে প্রতিরোধ করবার জন্যে, প্রায় সমস্ত জায়গাতেই আঞ্চলিকভাবে সংগ্রাম কমিটির সৃষ্টি হয়েছে। কর্তৃপক্ষ এবং পুলিশের তীক্ষ্ণ দৃষ্টি এই সংগ্রাম কমিটিগুলির উপরেই। সমস্ত জায়গা থেকে এই সংগ্রাম কমিটিগুলিকে সময় মতো ছেকে তুলতে পারলেই সব গণ্ডগোল মিটে যাবে। যে গাড়ির ড্রাইভার নেই, সে গাড়ির নিটুট সতেজ যন্ত্র থাকলেও তা অচল। সংগ্রাম কমিটি হল কারখানার বাছা বাছা নেতৃস্থানীয় লোকের সমষ্টি, যারা ড্রাইভারের মতো সমস্ত জন-যন্ত্র পরিচালিত করবে। সুতরাং দরকার হলে, এই কমিটির সভ্যদের লুকিয়ে থাকতে হবে, তবু পুলিশের হাতে যাওয়া চলবে না।
কিন্তু নয়া মেশিনের অপরাধ? অভয় না জিজ্ঞেস করে পারেনি। প্রশ্ন শুনে অনাথ রেগে উঠেছিল অভয়ের উপর। তবু জবাব চাই। নয়া মেশিনের অপরাধ কী? কম খাটুনি, কিন্তু বেশি মাল তৈরি হবে। এ মেশিন কেন বসতে দেওয়া হবে না?
জবাব দিয়েছিল গোবর্ধন ডাক্তারের ছেলে গণেশ। বলেছিল, নয়া মেশিনের কোনও দোষ নেই? কিন্তু এক লক্ষ লোকের অপরাধ? এক লক্ষ লোকের পরিবার বেকার হয়ে পড়বে শুধু নয়া মেশিনের জন্য। কোম্পানি বেশি মাল তৈরি করুক। নয়া মেশিন কীসের জন্য? বেশি মাল তৈরির জন্যই তো। কিন্তু কোম্পানিগুলি বেশি মাল তৈরি করবে না। এখনও যা করছে, পরেও তাই করবে। শুধু তোক কমে যাবে, খরচ কমে যাবে তাই। কিন্তু কোম্পানির মুনাফা কোথাও ফাঁকি পড়বে না, বরং বাড়বে। এক লক্ষ লোকের মাইনেটা বাঁচবে। কোম্পানির স্বার্থ আছে। আর এতগুলি লোকের জীবনের কোনও দাম নাই?
আর বলতে হয়নি। অভয় গান বেঁধে ফেলেছিল। সে কোনও দিন বক্তৃতা দেয়নি। বক্তৃতা দেয় কেমন করে, তাও সে জানে না। কিন্তু কথা সে বাঁধতে পারে। গাইতে পারে সুর দিয়ে। কলকারখানার মানুষদের উচ্ছ্বসিত অভিনন্দন, কেমন যেন একটি ঝড়ের বেগ এনে দিয়েছিল তার মধ্যে। সে যে কথা শোনে, মুখ দিয়ে তা বলতে গেলেই গান হয়ে ওঠে। তার সে গান যেন বাঁধভাঙা প্লাবনের মতো গর্জন করে ওঠে তার মোটা দরাজ গলায়। শ্রমিকেরা তাকে সম্মোহন করেছে কিংবা সে শ্রমিকদের সম্মোহন করেছে, কোনওদিন ভেবে দেখেনি। তার বুকের মধ্যে যেন। নিরন্তর আগুনের হলকা। সে আগুন মিথ্যে না সত্যি, কোনওদিন যাচাই করে দেখেনি মনে মনে। এ যে কেমন করে কবে থেকে হয়েছে, সে জানে না। জনতার সামনে সঙ্কোচ কেটে গেছে তার। চোখের লজ্জা কেটে গেছে। কেমন করে সে আরও গান শোনাবে, এ চিন্তা তাকে নিশি পাওয়ার মতো অষ্টপ্রহর আচ্ছন্ন করে রাখে।
অনাথ তাকে যেখানে নিয়ে যায়, সবাই তাকে এক ডাকে চিনতে পারে। নতুন নতুন মহল্লায় সবাই তাকে হাততালি দিয়ে অভ্যর্থনা করে। রোমাঞ্চিত শরীরের শিরায় শিরায় উত্তাল হয়ে উঠে। অভয়ের।
অহঙ্কার তাকে গ্রাস করেনি। কিন্তু সে মোহাচ্ছন্ন যে হয়নি, এমন কথা জোর করে বলা যায়। যেন ঢল-নামা একবগগা পাহাড়ি নদীর মতো। কোনও দিকে সে ফিরে তাকিয়ে দেখেনি। সে শুধু ডাক দিয়ে গেয়েছে—
ওরে তাই শোনরে মজুর দল!
হুজুরের ক্ষুধা নাকি লাখ খোরাকি
আমরা ক্ষুধার তরে হব তল।
বাঁচতে যদি চাস ময়দানে দাঁড়াস
 (ওদের) মুনাফা কল করতে হবে রসাতল।
গান শেষ হয়নি, হাততালি দিয়ে উঠেছে সবাই। মাথার উপরে সকলের আসন্ন বেকারির খড়গ। কার মাথা লক্ষ করে ঝুলছে, কেউ জানে না। তিন লক্ষ লোকের সংশয়। সবাই প্রতিবাদের সাহস চেয়েছে। সাহস পাবার মতো একটি কথা শুনলেও সকলেই যেন একটা প্রচণ্ড অন্ধ শক্তির মতো। কলরব করে উঠেছে।
আঞ্চলিক সংগ্রাম কমিটিতে তাই অভয়ের নাম কারুর প্রস্তাব করতে হয়নি। তার নাম সকলের আগে ছিল।
আজ এই রবিবারের ভোরবেলা, নিমির কাছ থেকে বিদায় নেবার মুহূর্তে, সহসা যেন অনেক দিনের নিরন্তর কলরব ও গর্জন থেমে গেল। গাঢ় স্তব্ধতা নেমে এল দু জনের মাঝখানে। কেমন একটি বিস্মিত শঙ্কা ও ব্যথা-ভরা অশুভ ছায়া ঘনিয়ে এল ঘরটার মধ্যে।
বাইরে প্রতিদিন সভা ও সংগ্রাম কমিটি–সব কাজ শেষে সে নিমির কাছে ফিরে এসেছে। অগাধ উত্তুঙ্গ বেগবান জলরাশি–তার পারাবারের দিক দিশাহীন খেলা যেন অমোঘ তীরের বুকে এসে। পড়েছে ঝাঁপ খেয়ে। যে তীরের সঙ্গে তার মাখামাখি লুটোপুটি খেলা। যে অকুলকে চিরদিন ধরে প্রকৃতির নিয়মে কোনও এক কূলে গিয়ে মুখ দিয়ে পড়তে হয়েছে। যে কুলে এসে সে শুধু অথইএর। আকাঙক্ষায় গর্জন করেনি। তার দূর অপারের কাহিনী গেয়েছে কলকলিয়ে, ছলছলিয়ে। এই তীরকে সে দু হাত বাড়িয়ে আলিঙ্গন করেছে। তার প্রতি বিন্দু দিয়ে চুইয়ে চুইয়ে, এ মাটির কোষে কোষে রস সঞ্চার করেছে। এই চেনা তীরের বুকে মাথা পেতে ঘুমিয়েছে সে। যদিও তার দূর গভীরে নিয়ত আবর্ত কখনও থামেনি।
আজ এই মুহূর্তে, পুলিশের তছনছ করা ঘরটার মাঝখানে অভয় থমকে দাঁড়াল নিমির মুখোমুখি। একটি নিশ্চুপ ভূতুড়ে স্তব্ধতা থমথম করছে। অভয় যেন ভুলে গেছে, কী গান সে গেয়েছে এতদিন, কী কারণে কোন উন্মাদনায়।
সুরীন বারান্দায়। ভামিনী দরজার পাশে বাইরে। উঠোনে নানান লোকের নানান কথার জটলা। মালিপাড়া বারোবাসরের সব ঘর খালি করে এসেছে মেয়েরা। কারণ অভয় তাদের জামাই। আজ তারা সম্পূর্ণ ভিন্ন কারণে পুলিশের সামনে এসে দাঁড়িয়েছে।
অভয় শুনতে পেল তাদের কথাবার্তা। দেখল, এখনও ঘরের মেঝেয় তার লেখা গানের কাগজ পড়ে আছে। বোধহয় নজর এড়িয়ে গেছে পুলিশের।
সে স্খলিত স্বরে ডাকল, নিমি।
নিমি মাথা নিচু করে দাঁড়িয়ে আছে। কাল বিকেলের বাঁধা খোঁপা এলিয়ে পড়েছে। সিঁদুরের দাগ বুঝি অভয়ের গালেই লেগেছে। বাসি পানের দাগ এখনও তার ঠোঁটে। এখনও অভয়ের বুকে পড়ে-থাকা ঘুমের জড়িমা তার চোখে। কিন্তু স্থির দৃষ্টি তার মাটির দিকে। এক ফোঁটা জল নেই সেখানে।
অভয় কাছে এসে হাত ধরে ডাকল, নিমি, মুখ তোল একবার।
নিমি মুখ তুলল। কিন্তু তার চোখের দৃষ্টি দেখে কিছু বোঝা গেল না। বলল, কোথায় নিয়ে যাবে। তোমাকে?
অভয় বলল, জানি না। এখন বলছে থানায় যেতে হবে। তারপর
অভয় চুপ করল। নিমি তাকিয়ে রইল ঠায় অভয়ের চোখের দিকে।
অভয় বলল, কী হল নিমি, অমন করে তাকিয়ে কেন? আমি তো কোনও পাপ করি নাই।
নিমি প্রায় চুপিচুপি বলল, কিন্তু, এ্যাদ্দিন ধরে আমাকে এক ফোঁটা ভালবাসনিকো?
অ্যা?
অভয় যেন মৃঢ় বিস্ময়ে থতিয়ে গেল।
নিমি বলল, আমার কথা কি তোমার একদণ্ডের তরে মনে পড়েনিকো? বে হওয়া ইস্তক, তোমার মন যা চেয়েছে, তাই করেছ। এত ঝগড়া এত বিবাদ, তবু নিজের খুশিতে তুমি সব করলে, আমার খুশিতে কোনওদিন কিছু করনি।
দু হাত দিয়ে নিমির বাসি মুখখানি জাপটে ধরে বলল অভয়, এ সব কী বলছিস এখন নিমি? তোর মাথার ঠিক নাই।
নিমির গলার স্বর আরও চেপে এল। বলল, আমার কথা যদিন একটু মনে রাখতে, তবে তোমার। বাইরের সোম্সারের সব বজায় রেখে, আমাকে এমন করে রাখতে? মন যদি না চেয়েছেল, তবে দূরে। কেন রাখোনি?
উৎকণ্ঠিত যন্ত্রণায় অভয়ের বিশাল মুখখানি বিকৃত হয়ে উঠল। নিমিকে সে দু হাতে টেনে নিল। কাছে। শ্বাসরুদ্ধ চাপা গলায় বলল, এ সব কী যা তা মিছে বলছিস নিমি। এ কী কথা?
বাইরে থেকে মোটা গলার স্বর ভেসে এল, কই মশাই, আর দেরি করা চলে না। সাতটা বাজে, আসুন তাড়াতাড়ি।
সুরীন মুখ বাড়াল। ডাকল, অভয়, এনারা তাড়া দিচ্ছেন।
অভয় নিমিকে ছেড়ে দিয়ে সরে এল। কেউ চোখ থেকে চোখ নামাতে পারল না। কিন্তু নিমির চোখে তখন জল এসেছে। সে দেয়াল ধরে বসতে বসতে বলল, সোক্সারে আমি কিছু চাইনিকো। ছেলে নয় পিলে নয় পয়সা নয়, গয়না নয়, শুধু, শুধু
অভয়বাবু!
আবার অফিসারের ডাক।
অভয় মুখ ফেরাতে গিয়ে আবার বলল, নিমি, যাই। মিছে ভেবো না, সুরীনকাকা আর খুড়ি রইল। ওদের কাছে থেকো।
বলে তাড়াতাড়ি বেরিয়ে এল অভয়। উঠোন ভরতি লোক। সবাই তার দিকে তাকিয়ে রয়েছে। মেয়ের সংখ্যাই বেশি। গোটা মালিপাড়ার পুরুষেরাও আছে। আজ কারুর কাজ নেই, রবিবার। সকলেই অভয়ের চেনা। কয়েকজন সেপাই এর মধ্যেই মেয়েদের সঙ্গে ফষ্টি-নষ্টির চেষ্টায় রত। মরণ! কে যেন বলল। কে যেন সায় দিয়ে বলল, মুখে আগুন!
অভয়ের মনে হল, ভিড়ের মধ্যে এক জোড়া চোখের ঔৎসুক্য যেন সবাইকে ছাপিয়ে উঠেছে। সজনে তলায় সে চোখ দুটি সুবালার। চকিতে একবার সেই বিমুখ-মুহূর্ত রাত্রির কথা তার মনে পড়ল। পর মুহূর্তেই বোধহীন স্তব্ধতা, অথচ অস্থির মন নিয়ে সে ফিরে তাকাল। নিমি বেরোয়নি ঘর থেকে।
কে যেন বলে উঠল, গোবর্ধন ডাক্তারের ছেলেকেও পুলিশ ধরে নিয়ে গেছে। অনাথকে ধরেছে কাল রাত্রেই।
জাল-ঘেরা গাড়িটা পর্যন্ত সুরীন এল। খালি বলল, ভাবনা করো না কিছু। আমরা খুড়ো-খুড়ি রইলুম, তুমি ঘুরে এসো।
একটি মেয়ে-গলা শোনা গেল, মুরোদ বড় মান। যেন চেরকাল জেল পুলিশ দিয়েই সব কিছু ঠেকানো যাবে?
-কে? কে বলল কথাটা?
অফিসার ফিরে তাকালেন। গাড়ি ঘিরে-ধরা মেয়েপুরুষেরা সবাই মুখ চাওয়া-চায়ি করতে লাগল। অফিসারের আরক্ত চোখে ঘৃণা ফুটে উঠল। কী যেন বললেন বিড়বিড় করে। অভয় গাড়িতে উঠল। বন্দুকধারী সেপাইরা উঠল। তারপর গাড়ি চলে গেল। চুপ করে দাঁড়িয়ে রইল। সবাই।
ভামিনীর ত্রাস-ভরা ডাক ভেসে এল, মিস্তিরি! শিগগির এসো, ঘুড়ির বুঝি ফিট হল।
সুরীন দৌড়ল ঘরের দিকে। বলল, জল দে, জল দে একটু চোখে মুখে।
কে একটি মেয়ে বলে উঠল, বিচ্ছিরি। কেটে পড়ি বাবা। শৈলমাসির মতন যেন কোনওদিন। মেয়ে-জামাই নিয়ে ঘর করার ভূত না চাপে ঘাড়ে। বেশ আছি!
বলে সে গত রাত্রের খোয়ারিতে, প্রায় টলতে টলতে চলে গেল। বোধ হয় তাকে সায় দেবার জন্যই মালিপাড়ার কোনও জোয়ান ছেলে শিস দিয়ে উঠল।
মেয়েটি মুখ ফিরিয়ে বলল, দূর মুখপোড়া। কানের পর্দা ফাটবে যে?
চোখে কাজল-ল্যাবড়ানো একটি প্রৌঢ়া মেয়ে বলে উঠল, মরব, মিটে যাবে। খানকির জীবনে আবার পেছু টান? দূর! দূর! চোর ডাকাত যদি বা পুষি, সেও ভাল, ও সব স্বদেশি চলবে না।
কে যেন তাদের মাথার দিব্যি দিয়েছে এ সব কথা বলতে। তবু তারা বকবক না করে পারছে না।
তারপর রাজুবালার রক্ষিত পুরুষ, নামে বাড়িওয়ালা গদাই বলে উঠল, হ্যাঁ। যাও যাও, সব আপন আপন ঘরে যাও। আজ রোববার, সেটি মনে করো, দিন দুকুরের লাগরেরা এল বলে।
তা বটে। রবিবার দিনের বেলাও হাট জমজমাট। সংসারের উপরে নীচে কোথাও তার ধারাবাহিকতা ব্যাহত হলে চলবে না। ঠাট্টা বিদ্রূপ হাসি সবই যেন তবু কেমন একটি হাঁফ-ধরা। আড়ষ্টতায় থমথমিয়ে রইল। সবাই চলে গেল। দাঁড়িয়ে রইল কেবল সুবালা। উঁকি দিয়ে দেখল, নিমির জ্ঞান হয়েছে কিনা। হয়েছে। অবিকৃত চোখ বোঁজা মুখ নিমির। কেবল দ্রুত নিশ্বাস-প্রশ্বাস বইছে। ভামিনী পাখা করছে। সুরীন যেন হাঁটু মুড়ে করজোড়ে বসে আছে।
সুবালা সরে এল। শনিবারের রাত্রির ভয়ংকর উন্মত্ততার হাত থেকে রেহাই পেয়ে ভোরের দিকে বুঝি একটু ঘুম এসেছিল তার। সকলের শোরগোল শুনে উঠে এসেছিল। কালিমাখা কোটরাগত চোখে তার এখন আগুন নেই। জামা-কাপড় একটু এলোমেলো। কত পুরনো কথা মনে পড়ল সুবালার। স্বামী সংসার শাশুড়ি ননদ জা ভাই বোন–সেই পুরনো ঘোলা আবর্তে পাক খাওয়া সংসার কী নিষ্ঠুর! নিমির মরণেও না জানি কত সুখ দিয়েছে সে।
.
১২.
মহকুমা জেলে পাঁচ দিন রইল অভয়। গণেশও ছিল সেখানে। অভয়ের কথা বলার একমাত্র মানুষ। অনাথকে নাকি সরাসরি আলিপুরের জেলে পাঠিয়ে দিয়েছে। শুধু অভয় গণেশ অনাথ নয় ; আরও চারজনকে গ্রেপ্তার করেছে এ অঞ্চল থেকে। সারা জেলায়, যেখানে যেখানে চটকল আছে, প্রায় সর্বত্র এই একই ব্যাপার নাকি ঘটেছে। গণেশ বলেছে অভয়কে তাদের সমূহ মুক্তি পাবার। কোনও আশা নেই। কারণ আশি হাজার লোককে একদিনে বরখাস্ত করা হবে না। কয়েক মাস ধরে, ধীরে ধীরে, দলে দলে তাড়াবে। যতদিন ধরে এ বিতাড়ন পর্ব চলবে, যতদিন ধরে তার উত্তপ্ত প্রতিক্রিয়া চলবে ততদিন ধরেই সম্ভবত অভয়দের আটক করে রাখবে।
অভয় যদিও সব সময় প্রায় অন্যমনস্ক, তবু বলল, আমরা কিছুই করতে পারলুম না গণেশদা। মাঝখানে থেকে সব গোলমাল হয়ে গেল।
গণেশ বলল, তা হল। আমাদের যা করবার আমরা করছিলাম। সব কিছুতে তো আমাদের হাত নেই। এর পরে যদি কারখানার লোকেরা নিজেরাই লড়তে পারে, কিছু হবে। নইলে ছাঁটাই হবে। আপনার আমার কিছু করার নেই।
অভয় যেন দুঃস্বপ্ন দেখার মতো বলল, এখানে তা হলে করব কী গণেশদা?
গণেশ ঠিক ধরতে পারল না অভয়ের কথা। তার ঠোঁটের কোণে একটু হাসি দেখা গেল। বলল, কী আবার করবেন। খাবেন-দাবেন ঘুমোবেন।
অভয় অবাক হয়ে বলল, কেন, জেলে কোনও কাজকম্মো করতে হবে না? এমনি বসিয়ে রাখবে?
গণেশ হেসে ফেলল। বলল, তাইতো রাখবে। আপনি তো আটক আইনে বন্দি।
–মাটি কাটা, পাথর ভাঙা, ঘানি টানা কত কথা যে শুনেছি গণেশদা?
গণেশ হা হা করে হেসে উঠল। বলল, সে সবই আছে। কিন্তু আপনি চুরি করেছেন না ডাকাতি করেছেন যে, আপনাকে ও সব করতে হবে? আপনি আপনার রুজি-রোজগারের জন্য লড়ছিলেন। আপনি কেন ও সব করবেন?
অভয় একটু সঙ্কুচিত হল। তার মনে পড়ল অনাথের কথা। অনাথ কেমন ভাবে জেলে থাকত। কিন্তু উৎকণ্ঠিত হয়ে জিজ্ঞেস করল, ঠায় বসে থাকতে হবে? কাজকম্মো নেই, খালি খাওয়া আর ঘুমনো? আরে বাবা, পাগল হয়ে যাব যে গণেশদা? গণেশ হাসতে গিয়ে থমকে গেল। অভয়ের মুখের দিকে তাকিয়ে হাসতে লজ্জা করল তার। খেটে খাওয়া এই মানুষ কোনওদিন বসে। থাকার অলস বিলাসের আরাম জানেনি। জানতে নেই শুধু নয়, বসে থাকাটা রোগ শোক ব্যয়রামের পাপ ছাড়া আর কিছু নয়। কর্মহীন জীবন একটা মস্ত বিড়ম্বনা ছাড়া আর কিছু নয় তার কাছে।
গণেশ বলল, মিছিমিছি বসে থাকবেন কেন? সারা দিন রাত্রি পড়াশুনো করবেন। দেখুন আগে, আমাদের নিয়ে কী করে। কোথায় রাখে। আমরা এখনও বোধ হয় মাঝ পথে। এখানে যদি রাখে, তবে শিগগিরই ছাড়া পেয়ে যাব। নইলে অন্য কোনও জেলে পাঠাবে। সেখানে বই-পত্র পাওয়া যাবে নিশ্চয়।
শুধু বই-পত্র পড়েই বা দিনের পর দিন কাটানো যায় কেমন করে, অভয় জানে না। সে কিছুক্ষণ চুপ করে রইল। তারপর বলল, কিন্তু কিছু হল না গণেশদা। আমরা খাব-দাব বসে থাকব, ওদিকে লোকগুলোনও বেকার হয়ে যাবে। আমরা কোনও খবর পাব?
না পাওয়ারই সম্ভাবনা।
এ সব চিন্তার পরেই, জেলখানার নিরন্তর অবসরের বিস্তৃত দীর্ঘ সময় ভরে শুধু নিমির কথা মনে পড়ে। সে কথা গণেশকে বলতে লজ্জা পায় অভয়। সন্ধ্যার পরেই নিশি-পাওয়া বাতাসে শোনা যায়, নিমির চুপিচুপি স্বর, তুমি আমাকে একটু ভালবাসনিকো?
মহকুমা জেলের সামনেই রেল স্টেশন। সারাদিন ধরে সেখানে রেলগাড়ির যাতায়াত স্পষ্ট শোনা যায়। বড় রাস্তার উপর দিয়ে মোটর গাড়ি যায়। সাইকেল রিকশার ভেঁপু বাজে। সাইকেলের ঘণ্টা শোনা যায়। অনেক সময়, রাস্তার মানুষের গলার স্বরও ভেসে আসে। তখন বড় খারাপ লাগে। এত কাছে, তবু কত দূরে। স্বপ্নের মতো। চোখের আড়ালে, ওই শব্দগুলি যেন সত্যি নয়। যেন অভয়ের কল্পনায় বাজে। গভীর রাত্রির বুকে শুধু বুটের শব্দ শোনা যায় খট-খট, খট-খট।
পাঁচ দিন পরে, অভয় আর গণেশকে নিয়ে আবার একটা জালে-ঘেরা গাড়ি কলকাতায় চলে। গেল।
কলকাতার এ জেলখানা অনেক বড়। পাঁচিল-ঘেরা অন্য এক রাজ্য। এ যেন কয়েদ-শহর। বড় অফিস ঘরের সামনে দিয়ে যে রাস্তাটা জেলের ভিতর দিকে গেছে, সে যে কত সর্পিল ও জটিল, কে জানে। অভয় তাদের বড় ওয়ার্ডঘরের জানালা দিয়ে কোনওদিন তার হদিস পায় না। কত যেন রহস্য, কত যেন আজব অজানা কাণ্ডকারখানা ঘটেছে এর ভিতরে। সামনের রাস্তাটায় সেই আজব অজানা রহস্যের দুর্বোধ্য প্রতাঁকের মতো শুধু রুল কিংবা খাতা হাতে ব্যস্ত সেপাইরা যাতায়াত করে। নানান পোশাকে নানান লোকের আনাগোনা। তারা শুধু জেলের অফিসার নয়। সাদা পোশাকের লোক আছে–জেলের মধ্যে যাদের বেমানান লাগে। সরু নীল ডোরাকাটা হাফ-হাতা জামা গায়ে দেওয়া কয়েদিরা চলাফেরা করে। যেন ওরা কয়েদি নয়, চটকলের সাহেবদের বেয়ারা-পিওনদের মতো ইউনিফর্ম পরে, ফাইল বয়ে বেড়াচ্ছে। মাঝে মাঝে ভারী বুটের ঐক্যতানে ওয়ার্ডাররা মার্চ করে যায়।
কিন্তু রেলগাড়ির শব্দ শোনা যায় না এখানে। এখানে কাছাকাছি রেলস্টেশন হয়তো নেই। কোনওদিন জিজ্ঞেস করে না অভয়। রাস্তার গাড়ি ঘোড়ার শব্দ পৌঁছয় না এখানে, মফস্বলের জেলের মতো। বাইরের লোকের গলার স্বর বোধহয় এ বড় পাঁচিল ডিঙোতে পারে না। জেলের ভিতরের রাস্তাটাও ওয়ার্ড থেকে দূরে। শব্দের চেয়ে চলমান ছবিটাই ধরা পড়ে শুধু। কথা শোনা যায় শুধু নিজেদের।
অভয়েরা নিজেরাও সংখ্যায় কিছু কম নয়! তাদের ওয়ার্ডেও প্রায় জনা সাতাশ আটাশ লোক আছে, যারা সকলেই চটকলের লোক, কিংবা চটকলে ট্রেড ইউনিয়ন করে। প্রায় একই সময়ে সকলে ধরা পড়েছে। কেউ এসেছে দক্ষিণ চব্বিশ পরগনার বজবজ অঞ্চল থেকে, কেউ পুব-দক্ষিণের বাউড়িয়া-চেঙ্গাইল থেকে। কেউ কেউ হুগলি আর বারাকপুর অঞ্চলের টিটাগড়-জগদ্দল এলাকা থেকে। কারুর কারুর পরিচয় ছিল আগেই। নতুন করে পরিচয় হয়েছে। অনেকের। মোটামুটি সকলের সঙ্গেই সকলের জানাশোনা। নীচের-তলা ওপর-তলার দুটি ওয়ার্ডে সকলের বাস। জেলের সেপাইরা ওয়ার্ড বলে না। বলে অমুক নম্বর খাতা। যদিও সেখানে আরও অনেক ঘর আছে। কিন্তু সে সব ঘরই প্রায়ই তালা বন্ধ।
এখানে অনাথ নেই। কেউ কেউ বলে, তাকে নাকি কলকাতার আর একটা বড় জেলে রাখা হয়েছে। সেখানেও এরকম অনেক আছে। দমদমের জেলেও নাকি চটকলের বন্দিরা আছে।
অনেক লোক এখানে, তারা নানা রকমের মানুষ! জেলখানার দূর-অভ্যন্তরের এ মহল সব সময়েই কলরব-মুখর। শনিবার সন্ধ্যা আর রবিবারের সারা বেলার ছুটির মতো। তাস খেলা, গান, গল্প আর ফালতুদের সঙ্গে মিশে রান্নার যজ্ঞ উৎসব। ফালতু হল সেই সব কয়েদিরা, যারা চোর পকেটমার প্রতারক। তাদের মধ্যে চাকর-বাকরের কাজ করে, তারা যেন হিসেবের উর্ধ্বে ফালতু। তারা সব কাজ করে। অভয়দের সব কিছু তারা করে দেয়। সকালবেলা আসে, সন্ধ্যাবেলায় চলে যায়। কোথায় তাদের নিয়ে যায় সেপাইরা, কে জানে। চোর ডাকাত পকেটমার বলে তাদের গায়ে লেখা থাকে না বটে। জেলখানার পোশাকে তাদের এক ভিন্ন জগতের মানুষ বলে মনে হয়। কিন্তু। তাদের কথা শুনলে কিছু বোঝা যায় না। তারাও হাসে, কথা বলে, কাজ করে। অনেকে ভাল কথা। বলে, বুদ্ধিমান মনে হয়। অভয়ের চেয়েও বেশি বই পড়তে পারে। সংসারে অনেক কিছু দেখা শোনা জানা অভিজ্ঞ লোক আছে তাদের মধ্যে। তারা যে নিজেদের কিছু ছোট জ্ঞান করে, এই আটক আইনে বন্দিদের ভক্তি করে কিংবা তাদের রান্না করে, কাজ করে কৃতার্থ হয়, তা মোটেও না। যদিও স্বয়ং গণেশবাবু এবং অভয়ের অন্যান্য সঙ্গীদের অনেকের সেই বিশ্বাস রয়েছে। অভয়ের মনে। হয়, জেলখানার শাস্তির ভয় না থাকলে, তারা কখনও এই চাকরবৃত্তি করত না। কেউ কেউ হয়তো। ভাল মন্দ খাবার জোটে বলে একটু খুশি। কিন্তু খুশির চেয়ে ঈর্ষা তাদের বেশি। তাদের ঠোঁটের কোণে কেমন একটা চাপা হাসির বাঁকা ছুরি সব সময় ঝলক দেয়। ঔদ্ধত্য চাপা থাকে না সব সময়। মাঝে মাঝে প্রকাশ হয়ে পড়ে। যেন আপন মনেই খেঁকিয়ে ওঠে, শালা, বাবাকেলে গোলাম পেয়েছে আমাদের। তা ছাড়া মুখ খারাপ তারা অনবরতই করে। চটকলের মিস্তিরিদের এ বিষয়ে বিশেষ খ্যাতি আছে। কিন্তু ফালতুরা খিস্তি খেউড়ে তাদেরও ছাড়িয়ে যায়। অবশ্য এদের মধ্যে গুরুগম্ভীর চুপচাপ লোকও আছে। হাসে না, কথা বলে না। শুধু কাজ করে। তাদের ব্যক্তিত্ব কেমন একটা সমীহ জাগায়।
অনেক লোক, অনেক কলরব। কিন্তু অভয়ের ভয় হয়, সে বুঝি একলা হয়ে যাচ্ছে। নিঃসঙ্গ-বিষণ্ণতা যেন তাকে সকলের কাছ থেকে দূরে রাখতে চায়। তার মনে হয়, জেলের মধ্যে একটি অদৃশ্য আত্মা আছে। যদিও সে অশরীরী, তবু তার আছে দুটি ক্রুর কিন্তু শ্লেষ-হাসি-ঝলকানো। চোখ। নিঃসঙ্গতা যখন মনের মধ্যে বাড়ে, রাত্রে যখন বাতি নিভে যায়, তখন সে আসে। সে ঘুমোতে দেয় না। অন্ধকারে, দিনের বেলায় আলোতেও সে আসে। সে তাকে নিঃসঙ্গ করে, শ্বাসরুদ্ধ করে টুটি টিপে মারতে আসে বুঝি।
অভয় জানে, এটা কিছুই নয়। এই অচেনা রাজ্যে নির্বাসনের ভয় ওটা। এই নির্বাসনে নিঃসঙ্গ মুহূর্তগুলি সবচেয়ে ভয়ংকর। সে জন্য সে প্রথম কিছুদিন সব সময় ব্যস্ত থাকার চেষ্টা করে। খবরের কাগজ পড়ে খুঁটিয়ে খুঁটিয়ে। যদিও খবরের কাগজগুলিতে তাদের সংবাদ একটুও থাকে না। চটকলগুলিতে কী ঘটেছে, কিছুই জানবার উপায় নেই। এত লোক যে গ্রেপ্তার হয়েছে, জেলবন্দি রয়েছে, খবরের কাগজগুলি পড়লে, সে সংবাদ একটুও জানা যায় না। কিন্তু ইন্ডিয়ান জুট মিলস অ্যাসোসিয়েশনের সংবাদ থাকে। সংবাদ থাকে চেম্বার অব কমার্সের। নতুন মেশিনের গুণগান। আর ন্যাশনালাইজেশনের জন্য কর্তৃপক্ষ কতখানি চিন্তিত, সেই সংবাদ।
খবরের কাগজ পড়ে, কিন্তু ভাল লাগে না। গণেশ তাকে অনেক বই এনে দিয়েছে পড়বার জন্য। রবীন্দ্রনাথ ঠাকুরের কবিতার বই। নজরুল, সত্যেন্দ্রনাথ, আরও অনেক কবির বই। গণেশ যেগুলি সংগ্রহ করে দেয়, তার সবই প্রায় দেশাত্মবোধক। অভয়ের ধারণা, এঁরা শুধু এ সবই লিখেছেন। এ সব কবিতার জন্যই এঁরা মহৎসাম্প্রতিক কবিদের কবিতা অভয় একটুও বুঝতে পারে না। শব্দ উচ্চারণ করেও গোলকধাঁধায় পড়ে যায়। আর অন্যান্য কবিতা, যেগুলি সে ছন্দ মিলিয়ে মিলিয়ে পড়তে পারে, তাল দিতে পারে, তাও সব সময় বুঝতে পারে না। তবু যখন সে পড়ে, হে মোর দুর্ভাগা দেশ, যাদের করেছ অপমান, অপমানে হতে হবে তাহাদের সবার। সমান-তখন তার গায়ের মধ্যে কাঁটা দিয়ে ওঠে। রবীন্দ্রনাথ, সত্যেন্দ্রনাথ, নজরুল, এঁদের এক একটি কবিতা পড়া সাঙ্গ হয়। অভয়ের যেন নব নব জন্মলাভ ঘটে। প্রত্যেকটিই নতুন নতুন আবিষ্কার। নতুন উন্মাদনা, নতুন চাঞ্চল্য। ভাবে, এমন কি আমি কোনওদিন পারব? এত কথা মানুষ জানে? এমন করে লিখতে পারে? কিন্তু আমি তো লিখিনে। আমি বাঁধি ; আমি কথা বাঁধি। লেখা আর বাঁধা, কত তফাত।
গণেশ বলে, দেখবেন, পাগল হয়ে যাবেন না আবার ভাবতে ভাবতে। পড়তে পড়তে আপনিও একদিন পারবেন।
গণেশের মুখের দিকে তাকিয়ে কোনও আশ্বাস পায় না অভয়। সে বোঝে গণেশ তাকে শুধু সান্ত্বনা দেয়। টেবিলের ওপর মোটা মোটা বইয়ের আড়াল থেকে, গণেশবাবুর ঠোঁটে যে-হাসিটুকু। দেখা যায়, তার মধ্যে কোনও উচ্ছ্বাস নেই। কেমন একটি বিস্ময় যেন প্রশ্নবোধক চিহ্নের মতো লতিয়ে বেঁকে থাকে। সেটা অবিশ্বাস না সন্দেহ, বোঝা যায় না। অভয়ের অস্বস্তি হয়।
গণেশ আবার বলে, মানুষ সবই পারে। তা ছাড়া, আপনি তো কবি নন, কবিয়াল। আপনি ওঁদের মতো ভাষার কারিগরি করতে চাইবেন কেন?
অভয় বলে, ওটা ঠিক নয় গণেশদা। যিনি কেষ্ট, তিনিই শিব। আমার অত শিক্ষা নাই, তাই পারি না। কাজটা আসলে এক।
গণেশ বলে, রবীন্দ্রনাথের মতো আপনার গানের কথা হলে লোকে আর কবিগান শুনবে না। রবি ঠাকুরের গানই শুনবে।
গণেশের মুখের ওপর প্রতিবাদ করতে সাহস হয় না অভয়ের। কারণ, কী বলতে হবে, সে জানে না। কিন্তু প্রতিবাদ ফোটে তার চাউনিতে। তার নিঃশব্দ আড়ষ্টতায় চমকে থাকে অবিশ্বাস। অত বড় শিক্ষিত লোক গণেশবাবু। গোবর্ধন ডাক্তারবাবুর ছেলে। যা মুখে আসে, তাই কি বলা যায়? তাই সে একটু সঙ্কোচ করে বলে, কিন্তু গণেশদা, নামকরা কবিয়ালদের কথা কত সুন্দর হয়। এক এক সময় তাদের কথাও বড় বড় কবিদের মতন লাগে। কথা সুন্দর হলে সবই সুন্দর হয়।
গণেশ জোরে জোরে মাথা নাড়ে। বলে, উঁহু, তা হয় না। কবিগান সে কবিগান। তার সঙ্গে তানপুরা তবলা এস্রাজ হলে কি চলে? ঢোলক কাঁসিই বাজবে। রবীন্দ্রনাথের কবিতা হলে চলবে না। ওই সেই গ্রাম্য কিংবা অশিক্ষিত লোকেদের আসরে
কথাটা বলতে বলতে থেমে যায় গণেশ। সেও যেন কেমন একটু অস্বস্তি বোধ করে। কিন্তু তার আসল কথাটি চাপা থাকে না। বক্তব্য পরিষ্কার হয়ে ওঠে।
অভয়ের কষ্ট হয়। ফিক ব্যথার মতো, তার বুকের মধ্যে গণেশের কথাগুলি বিধে থাকে। সে বোঝে, পংক্তি হিসেবে, অভয়দের বিশেষ একটি জায়গা নির্দেশ করে দেওয়া আছে। সে ঘেরাও থেকে যেন ভদ্রলোকদের সমাজ কোনওদিন মুক্তি দেবে না। রবীন্দ্রনাথদের সব সময় দূরে রাখবে। যেন অভয়েরা চেষ্টা না করে ওদিকে যাবার। কারণ, ওই জগৎ ভিন্ন, সেখানে অভয়দের প্রবেশাধিকার নেই।
অভয় বলে, এ জন্যেই লোকে আর কবিগান শুনতে চায় না গণেশদা।
কী জন্য?
–আমরা বড় বড় কবিদের মতন কথা বাঁধতে পারি না, তাই। আমরা শিখি না, বুঝি না। শিখলে বুঝলে, মনের মতন জিনিসটি দিলে সকলের টনক নড়ে।
গণেশ মাথা নেড়ে বলে, মানতে পারিনে। যাত্রা যাত্রা-ই। থিয়েটার থিয়েটার। যাত্রাকে কি থিয়েটার হলে চলে?
গণেশের কথায় ও ভাবে, এমন একটি তীক্ষ্ণ ধার থাকে–আর কথা বলতে পারে না অভয়। কথা বোঝাবার কথাও জোটে না। প্রতিবাদের কাঁটাটা ঠিক খোঁচা হয়ে থাকে মনের মধ্যে। সে চুপ করে, ভাবে। কিন্তু কতটুকু সময়? আস্তে আস্তে আবার সেই ভয়ঙ্কর নিঃসঙ্গতার কষ্ট যেন গুঁড়ি মেরে তার দিকে অগ্রসর হতে থাকে। জড়িয়ে বাঁধতে থাকে পাকে পাকে। সে টের পায়, কোথাও তার যাবার জায়গা নেই। এখানেই তাকে আশেপাশে পাক খেয়ে মরতে হবে। আর সেই চোখ দুটি ভেসে উঠবে তার চোখের সামনে। জানাতে থাকবে, জেলখানা। এটা জেলখানা। তারপরেই সেই অসহ্য কষ্ট উপস্থিত হয়। সে দেখতে পায়, নিমি তার সামনে দাঁড়িয়ে। বাসি চুল, স্বলিত কাপড়! নিমির চোখে জল নেই, নিশ্বাস পড়ে না। ভারী অবাক হয়ে, বড় কষ্টে জিজ্ঞেস করছে–আমাকে তুমি একটুও ভালবাসনিকো?
অভয় সহসা হাত দিয়ে স্পর্শ করতে যায় নিমিকে। ফিসফিস করে বলে, এমন কথা বলিস তুই নিমি? নিমি! নিমি!
লুকিয়ে, চুরি করে যেন সে নিমিকে ডাকতে থাকে। তারপরে তার বুকের ভিতর থেকে, কথারা উঠে আসতে থাকে সুর সায়রে ডুব দিতে দিতে। সে গুনগুনিয়ে ওঠে। ৬০৪
আমি তোমা ছাড়া জানি না গো,
তুমি তা জান না।
হায় বাদীকে বিবাদী করে।
উল্টো সাজা দিলে মোরে।
আমার ব্যথা কেউ বোঝে না।
কথাগুলি সে অনেকক্ষণ ধরে গুনগুন করে। সুরের কোনও ঠিক থাকে না। নানান সুরে গায়। আস্তে আস্তে তার মনে প্রসন্নতা আসে। কথা কয়টি তৈরি করে যেন তার বদ্ধ আবর্তিত মন মুক্তি পায়। সে সকলের সঙ্গে ডেকে কথা বলে। তাস খেলার আসরে গিয়ে বসে। গল্প গুজবে যোগ। দেয়। যদিও ও সবে তার মনে কোনও সাড়া জাগে না। চটকলের মিস্তিরি, তাঁতি, স্পিনার আর ট্রেড-ইউনিয়নের কর্মীরা ব্রাশ দিয়ে দাঁত মাজে, দাড়ি কামায়, সাবান দিয়ে চান করে, মাথায় গন্ধ তেল। মাখে। ঠোঁটে ঠোঁটে সিগারেট! ফালতুরা রান্না করে। বন্দিরা যেন এখানে বিশ্রাম করতে এসেছে। গা ঢেলে আরাম করছে। কাজ-কর্মহীন আয়েশে, যেন বেশ আছে। মুক্ত পাখিরা যে পিঞ্জরে আছে, দেখলে বোঝা যায় না। যদিও দুভাগে বিভক্ত হয়ে, সপ্তাহে তিন দিন ট্রেড ইউনিয়ন শিক্ষার আসর বসে। রাজনৈতিক আলোচনা হয়। প্রতিদিন কিছু পড়াশুনো করা বাধ্যতামূলক। তবু অভয়ের ভাল লাগে না। সব যেন কেমন প্রাণহীন। যন্ত্রের মতো। একই নিয়মে শুরু ও শেষ, একঘেয়ে, একই জিনিস, একই মাপ। দুই আর দুইয়ে চার। এই কবাট বন্ধ জেলখানায় তা কখনও সৃষ্টির মহিমায় পাঁচ হয়ে ওঠে না।
কথা তৈরির আনন্দ সুরের রেশ বেশিক্ষণ স্থায়ী হয় না। সময় এখানে অসীম সমুদ্রের মত। যে সমুদ্রে দিন রাত্রির আলোকালোর কোনও ছায়া পড়ে না। তীব্র নেশার পর, ঘুম ঘুম ভোয়ারির মতো। স্তব্ধ ও মৌন নয়, অস্ফুট, জড়ানো কষ্টকর গোঙা একটা স্বর যেন বাজতে থাকে।
কাজ যদি বা তৈরি করা যায়, ইচ্ছে করে না। দিনে দিনে তাই বই পড়া কমে আসে অভয়ের। ভারতের জাতীয় আন্দোলনের ইতিহাস পড়ে থাকে বিছানায়। ধন বৈষম্যের গোড়ার কথা পড়ার বাধ্যবাধকতা তাকে বিদ্রোহী করে তোলে। একই জিনিস বারে বারে মুখস্থ করতে তার ভাল লাগে না। তার জানবার কৌতূহল, আগ্রহ, উৎসাহ, সব যেন বন্দি হয়ে আছে মনের কোনও চোর কুঠুরিতে। এই জেলখানায় তার নিজের কয়েদ হওয়ার মতোই। মনের এ বন্দিদশা ঘুচিয়ে গান তৈরি করতেও আর পারে না সে। যে ঝলক লেগে, কথা আপনি আপন উৎসে কলকলিয়ে ওঠে, সে ঝলক লাগে। না কখনও-সখনও সে ঝলকে ওঠে। ক্ষণিকের জন্য, বিষ-দরদ ঘুমঘরে। একবার চকিতে চোখ মেলে তাকাবার মতো। পর মুহূর্তেই আবার জেলের কুৎসিত ভয়াবহ নিস্তরঙ্গ অশেষ সময়ে হারিয়ে যায়।
একদিন সাপ্তাহিক ট্রেড ইউনিয়ন শিক্ষার আসরে অভয় জিজ্ঞেস করে, চটকলে তো আমরা কোম্পানির কাছে একখানি ন্যায্য দাবি করেছিলুম। সরকারের নয়। তবে সরকার কেন আমাদের। জেলে পুরল?
প্রশ্ন শুনে গণেশ খুব খুশি হল। সে প্রশংসা করল অভয়ের। এই হচ্ছে খাঁটি প্রশ্ন। চিন্তাশীল সংগ্রামী মানুষের জিজ্ঞাসা। সে দীর্ঘ সময় ধরে ব্যাখ্যা করল, সরকার ও মালিকের সম্পর্ক। মালিকের স্বার্থই শুধু সরকার দেখে। এইটিই এ সরকারের শ্রেণী-চরিত্র।
কিন্তু রাত্রে এ কথারই সূত্র ধরে গণেশ অভয়ের ভাবনার বৈষম্য ধরা পড়ে গেল। শুতে যাবার আগে, গণেশ এল অভয়ের কাছে। গণেশ বলল, বুঝলেন অভয়দা, সহজ প্রশ্নের সব জটিল দিকগুলো রয়ে গেছে। এ সবই হচ্ছে প্রাথমিক রাজনৈতিক চিন্তা। হঠাৎ আপনার মাথায় আজকেই এ চিন্তাটা ঢুকল কেমন করে?
অভয় তাকিয়েছিল বাইরের দিকে। জেলখানার মাঠ, মাঠের পরে পুকুর। সেখানে আলোর ছায়া কাঁপছে। হেমন্তের আকাশ ভরে তারা। অভয় মুখ না ফিরিয়েই জবাব দিল, ভাবতে ভাবতে।
গণেশ অবাক হয়ে বলল, কী ভাবতে ভাবতে?
অভয় বলল, এই জেলে থাকার কষ্ট।
গণেশ যেন হতাশ হল। বলল, শুধু কষ্ট অভয়দা? আমি ভেবেছিলাম আপনি রাজনৈতিক চিন্তা করে, এ প্রশ্ন করেছেন।
অভয় বলল, না। আমি আর এই কয়েদ-থাকার কষ্ট সইতে পারি না গণেশদা। তাই এ ভাবনাটা আমার মাথায় এল।
গণেশের ভ্রূ একটু কুঁচকে উঠল। বলল, দিন-রাত্রি এ কষ্টের কথাই ভাবেন বুঝি?
–হ্যাঁ!
–তবে আর অত গান তৈরি, শ্রমিক আন্দোলন, ও সব করতে এসেছিলেন কেন? দিন রাত্রি যদি কষ্টই হবে, সইতে পারবেন না, সব কি আপনি-আপনি হবে? এ সব হবেই, তা বলে এ কষ্টকে কষ্ট বলে মনে করলে চলবে না। মনকে শক্ত করুন। আপনি তো মাত্র কয়েক মাস এসেছেন। আর যারা বছরের পর বছর জেলে কাটিয়েছে তাদের কথা ভাবুন তো?
অভয় বলল, সইতে তো হচ্ছেই। কিন্তু কষ্ট যে হয় গণেশদা আমি কী করব?–মন থেকে ঝেড়ে ফেলবার জায়গা পাই না আমি। পারলে বুঝি আমি পালিয়ে যেতুম।
গণেশের ঠোঁট কোন শ্লেষে বেঁকে উঠল। বলল, বউয়ের কথা মনে পড়ে বুঝি?
শোনা মাত্র নিমিকে চোখের সামনে দেখতে পেল অভয়। সে যেন চাপা গলায় বলল, হ্যাঁ গণেশদা। বড় লজ্জা লাগে বলতে। নিমিকে বড় মনে পড়ে। নিমিকে মনে পড়লে বাড়ির কথা মনে পড়ে, শহরটার কথা মনে পড়ে। আমাদের গাঁয়ের কথা মনে পড়ে, মায়ের কথা মনে পড়ে। আমার ছোটকালের কথা মনে পড়ে। নিমির ছেলে হবে গণেশদা। কিন্তু নিজের জীবন, ছেলের জীবন, ও সবে কোনও মায়া দয়া নাই নিমির। ও মেয়েমানুষটা কেমন জানেন গণেশদা? মাটিতে শুধু শিকড়খানিই আছে, কিন্তু ও লতা মাটিতে খেলতে পারে না। মনের মতন গাছটাকে পেয়ে সে বাঁচে, না পেলে মরে। বড় ভালবাসার কাঙাল, তা নিয়ে ঝগড়া বিবাদেও পেছ-পা নয়। মনে করে আমি বুঝি কিছু রেখে ঢেকে দিই, তাই সাধ মেটে না। সত্যি-মিথ্যে জানি না, এক এক সময় ভাবি কী যে, সত্যি কি কিছু রেখে ঢেকে রেখেছি? তা কী কখনও হয়? আমি তো রাখা-ঢাকা জানি না।
গণেশ হঠাৎ উঠে দাঁড়ায়। তার চোখে বিতৃষ্ণা, ঠোঁটে বিদ্রূপ। বলল, বুঝেছি। আপনার কবিয়ালি করাই উচিত ছিল। এ সব পথে আসা উচিত হয়নি।
-কোন সব পথে গণেশদা?
–এই আন্দোলনের পথে।
বলে গণেশ চলে গেল।
.
১৩.
গণেশের কথাটা মেনে নিতে পারল না অভয়। আন্দোলনের পথে তো তাকে গণেশবাবু ডেকে আনেননি! সে নিজেই এসেছিল। অনাথ খুড়ো তাকে পথ দেখিয়েছিল। জীবনের যন্ত্রণা সব তো ভুলে যায়নি সে।
সে চুপ করে বাইরের দিকে তাকিয়ে রইল। মাঝে মাঝে প্রহরীদের রাত জাগানিয়া ধ্বনি ও প্রতিধ্বনি শোনা যায়। এই ওয়ার্ডের বাইরে, বুটের খট খট শব্দ বাজে। দক্ষিণ দিকের বড় বট গাছে, আর ঘোড়া নিমের ঝুপসিতে পাখিরা ডেকে ওঠে মাঝে মাঝে।
অভয় শুয়ে পড়ে। সুরীনকাকাকে দেখা করবার অনুমতি দেয়নি জেল কর্তৃপক্ষ। নিমি আসন্ন-প্রসবা। তাই তার আসা সম্ভব নয়। অভয় চিঠি লেখে নিমিকে। নিমি লিখতে পারে না তাই জবাব আসে না।
তারপরেই, অন্ধকারে নিজেকে ধিক্কার দিতে দিতে, অভয় লোহার খাটিয়াটার মধ্যে নিজেকে নিজেই পিষ্ট করতে থাকে। তার মুখ বিকৃত হয়, ঘামতে থাকে। যেন একটি অসহায় পশুর মতো, চারদিকে দাবাগ্নি দেখে সে পালাবার পথ খোঁজে। রক্তের প্রতিটি কোষ যেন অন্ধ জোঁকের মতো শুড় বাড়িয়ে বাড়িয়ে, নিমির সর্বাঙ্গ খুঁজে মরে। যত খোঁজে, ততই ঘৃণা হয় নিজের ওপর। কাকে যেন গলা টিপে ধরতে ইচ্ছে করে। ছেলেমানুষের মতো কাঁদতে ইচ্ছে করে গলা ফাটিয়ে। কেন মনে পড়ে? কেন এ আসক্তির সাপটা তাকে জড়িয়ে ছোবলায়? এখানে এত লোক। আমি কি তাদের মতই মানুষ নই?
তাকে খাটিয়া ছেড়ে উঠতে হয়। নিশির ডাকের মতো অন্ধকারে, জানালায় গিয়ে বসে সে। খুব আস্তে আস্তে গুনগুন করে ওঠে,
ওগো মুক্তি দাও।
এ আঁধার সইতে পারি না।
ওগো জালের বাঁধন ছাড়িয়ে নাও
এ যেন বিষম জীব-যন্ত্রণা।
গান শেষ হয়ে যায়। সুর করে সে বলতে থাকে শুধু, মুক্তি দাও! মুক্তি দাও! তারপরে এক সময় তার ঘুম আসে। ভোররাত্রের বাতাসে শরীরটা ঠাণ্ডা বোধ হয়।
ঘণ্টা দুয়েক পরেই আবার ঘুম ভাঙে। সেই লোকটি গান আরম্ভ করে দু টুকরো লোহা বাজিয়ে বাজিয়ে। টুং ঠুং তালে তালে, মোটা গম্ভীর গলায়, ওয়ার্ডের বাইরে, ঘোড়া-নিমের গোড়ায় বসে গায় লোকটা। সাদা চুল, কালো রং, জগদ্দলের একজন শপঘরের মজুর। কখনও সে ভজন গায়। কখনও তুলসীদাসের রামায়ণ। অধিকাংশ সময়েই বিরহীর সুর ধরে, কথা সে তৈরি করে গায়।
বরষো যিতিনি চাহ হে।
আশমানমে সুরুজ হায় বারবার।
পাপকো ফির রোশনাই কা হো।
তেরা দিল-হাভেলীভর আন্ধার।
নাম ওর শোহর। আরও কয়েকবার জেল খেটেছে। স্ত্রীপুত্র কিছু নেই। খুব আমুদেও নয়। বরং একটু লোকজন এড়িয়েই থাকে ; অথচ কারখানায় কাজ করে যা পায়, খোরাকি পোশাকি খানিকটা নির্বিকার বলা যায়। মাস গেলে জেলের চল্লিশ টাকা হাত খরচা পায়। ওর খরচ কেবল একটি কাপড় কাঁচা সাবান, কিছু নিম কাটি। বাকি টাকা দিয়ে সবাইকে বই বিড়ি সিগারেট কিনে দেয়।
অভয়ের সঙ্গে তার ভাব হয়েছে প্রথম থেকেই। শোহর একদিন সন্ধ্যাবেলা টেনে টেনে শৈব্যা আর রোহিতাশ্বের উপাখ্যান গাইছিল। বোধহয় সে নিজেও কাঁদছিল, যখন সে বারে বারে বলছিল,
হায় জীয়ে ন বেটা
মেরি লাল রোহিতাস!
অভয় সামলাতে পারেনি। তার চোখে জল এসে পড়েছিল। সে শোহরের পাশে এসে বসেছিল। অন্ধকার ছিল সেখানে। বুড়ো শোহরের গান শুনতে শ্রোতার ভিড় ছিল না নিমগাছের গোড়ায়। সকলেই ওয়ার্ডে ও কিচেনে ব্যস্ত ছিল।
গান শেষে শোহর গায়ে হাত দিয়েছিল অভয়ের। অভয় তার হাত ধরে বলেছিল, তুমি সত্যিকারের গায়েন শোহর ভাই। তুমি মানুষকে হাসাতে কাঁদাতে পারো।
শোহর বলেছিল, উসসে বড়া উ আদমি, গানা শুনকর যো আদমি কে দিল আপনে হি রোতা, আপনে হি হাসতা। কাঁহে? না, উনকে দিল সাচ্চা।
অভয় বলেছিল, কথায় হার মানলাম ভাই শোহর। তুমি আমার চেয়ে বড় কবিয়াল। শাকরেদ করে নাও আমাকে।
শোহর বলেছিল, হম দুনো দুনো কি শাকরেদ। মগর, এ মরদ, তুমতো গলে মে দুখ আওয়াজ দেতেঁ হ্যায়। ক্যায়া, কিসিকো ছোড়কে আয়া?
–হ্যাঁ, ভাই শোহর। এখানে সবাই তো ছেড়ে এসেছে।
শোহর বলেছিল, দেখো ভাই বাঙালি কবি, তুম জানতে হ্যায় কি, দুনিয়া মে এয়সা কারণ ভি হোতি হ্যায়, জিস কো কানুন সে ভাগ নহি কিয়া যাতা। হ্যায় না? বাত ঠিক, সব কোই ছোড়কে আয়া, তুম ভি ছোড়কে আয়া। মগর তুমকো দেখকর মালুম হোত, তুম জঙ্গলা কি হরিণা। তুমকো দুখ এঁহা কোই ন সমঝেগা। কাহে? না, সবকোই বহু বালবাচ্চা ছোড়কে আয়া। অর তুম হরিণা আয়া হ্যায় জঙ্গল ছোড়কে। মছলি গিরা ডাঙে পর।
দোনো মে ফারাক হ্যায় ভাই। জিনকো দিল চায়ে, ভজো। মহব্বত কি আন্ধার ভজন মে ছুটতি। হরতাল শ আদমি মানাতা, দিলকে সাথ মোকবিলা একলা হি করনে হোতা!
এই শোহর বুড়ো ছাড়া অভয়ের মনের মানুষ নেই। তাকে সে তার মনের কথা বলে। রাত্রের সেই রক্ত-খেকো কানা জোঁকটার কথাও বলে। শোহর বলে, সেটা পাপ নয়, ওটাই প্রেমের রীতি। আরও বলে, প্রেম যে দুঃখ। সেই দুঃখকেই তুমি ভজ, সে আনন্দ হয়ে উঠবে বলে, এ তো দুশমনের সঙ্গে লড়াই নয়! প্রেম করলে সবাইকেই কাঁদতে হয়! আর তা ছাড়া তোমাকে আমাকে কে কাঁদাবে?
ঘুম ভেঙে শোহরের কাছে গিয়ে বসে। কথা হয় না। দৃষ্টি ও হাসি বিনিময় হয়। গান শেষ হলে শোহর বেশ রসিয়ে ঠাট্টা করে, নিমি বেটি তুমকো বহুত জখম করতা। এক রোজ উনকো পুরা কজা মিটানে হোগি।
বলে হো হো করে হাসে।
চার মাস শেষ হল। একদিন দুপুরে একটি চিঠি এল সুরীনখুড়োর কাছ থেকে। নিজের হাতে লেখা নয়। কাউকে দিয়ে লেখানো। শুধু দু লাইন লেখা, নিমির একটি ছেলে হইয়াছে। কোনও চিন্তার কারণ নাই। তোমার চিঠি নিমি পাইয়া থাকে।
অভয়কে সবাই ধরল, খাওয়াতে হবে। হাত খরচের টাকাটা তখনও কিছু ছিল। বিকেলে জেলের কনট্রাক্টরের দোকান থেকে বিস্কুট, লজেন্স কিনে আনা হল। সবাইকে সিগারেট খাওয়াল।
শোহর তার লোহার টুকরো বাজিয়ে বাজিয়ে গাইল,
বনবাস মে বনফুল উজারা দুনো,
নাম লব কুশ
হাই রাম! পিতা কো নয়ন গোচরে ন হো।
অভয়ের বুকের মধ্যে টনটন করে উঠল গান শুনে। নিমির শেষ কথা তার মনে পড়ল, আমাকে একটুও ভালসনিকো? আমি কি বনবাস দিয়ে এসেছি নিমিকে? সংসারে জীবন মরণের প্রশ্ন নেই? আমার বসে থাকবার উপায় ছিল না। জীবন আমাকে এখানে নিয়ে এসেছে। তাতে আমারও কষ্ট। নিমিকে বা আমি বনবাস দেব কেন?
অভয়ও গান গেয়ে উঠল—
তুমি তো অন্ধ নও হে জীবন।
আমি জানি না কোথা আছে শমন মরণ।
জীবন, আমি তোমাকে ঘিরে মরি হে।
দিনে দিনে, একটু একটু করে, মনের মধ্যে একটি প্রতীক্ষার ধৈর্য এল অভয়ের। মনের মধ্যে একটি ব্যথিত শান্ত স্নিগ্ধ মৌনতা এল–তার অস্থির যন্ত্রণার স্থানে।
কিন্তু গণেশের সঙ্গে একটা বিশেষ দূরত্ব দেখা দিল। বিশেষ করে দু একটি ঘটনায়। একদিন নিমগাছের গোড়ায় বসে, শোহর বলল–জানো, জেলের এই গাছতলায়, এখানে মহাত্মা গান্ধীও বসতেন।
সত্যি? অভয়ের চোখের সামনে পত্রিকায় দেখা একটি ছবি ভেসে উঠল। গান্ধী হাত কপালে ছুঁইয়ে নমস্কার করছেন। নীচে লেখা ছিল, দরিদ্র নারায়ণ কো শ্রীচরণোমে।
সে একটু চুপ করে থেকে সহসা গেয়ে উঠল—
ধন্য আমি, তোমার পায়ের ধূলা পেলাম হে।
কোটি কোটি পোরণাম তোমার শ্রীচরণো মে।
হে মহাত্মা ভারত-পিতা তোমার ছায়ায় বসি হে।
গণেশ হো হো করে হাসল, কিন্তু কথা বলল না। এক সময়ে আড়ালে পেয়ে অভয়কে জিজ্ঞাসা করল, গান্ধীকে ভারত-পিতা বললেন কেন? এটা কি আপনার বিশ্বাস?
অভয় বলল, তা তো ভাবি নাই গণেশদা। কথাটা ভাল লাগল, বসিয়ে দিলাম।
গণেশ বলল, বড় অর্বাচীন শুনতে লাগে।
অভয় অবাচীন কথাটার মানে অস্পষ্টভাবে জানে। বলল, অর্বাচীন কী?
–এই আপনাদের সব কিছুই। মানে স্কুল। সব সময় নয়, মাঝে মাঝে। আপনাদের আবেগ একবার উথলে উঠলে আর সামলাতে পারেন না। আপনি কি গান্ধীর মত বিশ্বাস করেন? আপনি তো জাতীয় আন্দোলন আর শ্রমিক আন্দোলনের বই পড়েছেন। আপনার সঙ্গে গান্ধীর মেলে কি?
অভয় বলল, তা মেলে না। ছেলে সেয়ানা হলে, মায়ের সঙ্গে মতে মিলে না। তবু মায়ের কথা
গণেশ তীব্র হেসে ফিরে যেতে যেতে বলল, সেই আপনাদের এক কবিয়ালি ঢঙ।
অভয় বোঝে, এর বেশি তর্ক গণেশ করবে না। কিন্তু গান্ধীকে নিয়ে গান করলে কি অন্যায় হয়? অভয় থমকে গেল। সত্যি তাকে অসহায় আর অর্বাচীন মনে হতে লাগল! আর তার চোখের সামনে দরিদ্র নায়ারণকে প্রণামের মূর্তিটা ভাসতে লাগল।
আর একদিন। মেদিনীপুরবাসী এক জেল-ওয়ার্ডারের সঙ্গে খুব ভাব হয়ে গেল অভয়ের। ওয়াডার ডিউটি ফাঁকি দিয়ে চলে যায় এক কোণে। অভয়ও সেখানে যায়। তারপর দুজনে কী যে কথা হয়, কেউ জানে না।
আসলে, লোকটি অভয়ের গান শোনে। অভয়কে সে গল্প বলে বাড়িতে তার বুড়ো বাপ-মায়ের কথা। তাদের জমি জিরেতের কথা, গরু বাছুরের কথা। আর আসল গল্প হল, বউয়ের কথা। বিয়ের পরে একবার মাত্র বউকে কাছে পেয়েছে সে। তারপরে এই জেলখানায়। বন্দির কুতা নয় বটে, তবে ওয়ার্ডারের এই ইউনিফর্মও এক রকমের বন্দির পোশাক। অল্প জমি, বছরের খোরাকি হয় না। নইলে সে কখনও এখানে আসত না।
অভয় তাকে গান শোনায়
বন্ধু, তোমার আমার একই দশা
জীবন-রাশির বাঁধা কষা।
কিন্তু একী! সকলেরই অশান্তি হতে থাকে। একজন ওয়ার্ডারের সঙ্গে একজন ডেটিনিউর এত ভাব কীসের? তাও আড়ালে আবডালে।
শেষ পর্যন্ত গণেশ সকলের সামনে, পুরোপুরি নিষেধাজ্ঞা জাহির করল অভয়ের ওপর। এমনকী, ওয়াডারটিকেও শাসিয়ে দিল, কর্তৃপক্ষের কাছে অভিযোগ করবার ভয় দেখিয়ে।
অভয় অবাক, অবুঝ ব্যথায় চুপ করে রইল। শুধু শোহর বুড়োকে সে সব কথা বলল। শোহর তাকে বুঝিয়ে দিল। গণেশদের দোষ নেই। ওই সেপাইটা হয়তো ভালই। কিন্তু ও দুশমনের দলের লোক। আর সকলের মনে নানান চিন্তা হতে পারে।
মাস দশেক পরে অনেকেই ছাড়া পেয়ে গেল। গণেশও খালাস হয়ে গেল। গণেশ চলে যাওয়ায় অস্থিরতা দেখা দিল অভয়ের। শোহর চলে যাওয়ায় একেবারে নিঝুম হয়ে পড়ল সে। কিন্তু সে ভোগান্তি বেশি দিন ছিল না। বছর পূর্ণ হবার কয়েকদিন আগেই, খালাসের হুকুম এল অভয়ের।

তৃতীয় খণ্ড
০১.
জেল থেকে বেলা চারটেয় অভয় তার বাড়ির দরজায় এসে দাঁড়াল।
আকাশে একটু মেঘের আভাস। বাতাসও ভেজা-ভেজা, একটু জোরেই বইছে। সে দেখল, উঠোনে একটি ফরসা ছেলে মাটি মেখে আধবসা ভঙ্গিতে কী যেন হাতড়াচ্ছিল। অভয়কে দেখে তাকিয়ে রইল অচেনা চোখে।
একটি বছর পনরোর মেয়েও দাঁড়িয়েছিল দাওয়ার সামনে। স্বাস্থ্যবতী মেয়েটিও অবাক হয়ে তার দিকে তাকিয়েছিল। এমন সময়, পুকুরঘাটের দিক থেকে বালতি আর ন্যাতা হাতে উঠে এল ভামিনী। অভয়কে দেখেই তার হাত থেকে বালতি পড়ে গেল। এক মুহূর্ত স্তব্ধ থেকেই, দাওয়ায় মুখ গুঁজে ডুকরে উঠল সে।
অভয় ছুটে এসে রুদ্ধ গলায় বলল, কী হয়েছে খুড়ি? নিমি কোথায়?
ভামিনী মাথা কুটতে লাগল দাওয়ায়। আর পাগলের মতো চিৎকার করে উঠল।
ভামিনীর কান্নার মধ্যে কোনও কথা নেই। শুধু মাটিতে মুখ গোঁজা একটা বোবা গোঙানো চিৎকার করতে করতে দু হাত দিয়ে সে দাওয়ার মাটি খামচাতে লাগল।
অভয় ভামিনীর সামনে এসে থমকে দাঁড়াল। মুখ খুলে আর কিছু জিজ্ঞেস করতে সাহস করল না। সে যেন স্থির চোখে উৎকর্ণ হয়ে উঠল। গাঢ় অন্ধকার, দূরের কোনও এক নির্জন নির্বাসনের অভিশপ্ত মাঠ। সেই মাঠে যেন অভয় বসে আছে কালো আকাশটাকে মাথায় করে। প্রলয় কিংবা প্রত্যক্ষ মৃত্যুরই অতি স্তিমিত শব্দ বুঝি মহাকালের মন্দির থেকে ভেসে আসছে। তার বিশাল কাঁধে, বিস্তৃত বুকে সেই দূর-স্তিমিত শব্দের তরঙ্গ যেন লগ্ন-শেষের খেলায় কাঁপছে।
কাছে আসছে, বাড়ছে সেই শব্দ। কেন যেন চেনা-চেনা লাগছে শব্দটাকে। কোনওদিন কি শুনেছে অভয় সেই শব্দ? অতীতের কোনও অন্ধকার স্তব্ধ রাত্রে?
হ্যাঁ, শুনেছে। কিন্তু স্বীকার করতে চায়নি। বিশ্বাস করতে চায়নি। সভয়ে সে কানে আঙুল দিয়েছে। বধির হয়ে থাকতে চেয়েছে।
আজ আর কোনও ফাঁকি সইছে না। আজ আর চাপা রইল না। ভেজা-ভেজা বাতাসে, নানান যন্ত্র সঙ্গতের তরঙ্গের মধ্যে, সেই শব্দ ক্রমেই অস্ফুট থেকে ফুট হল। বিস্ময়-যন্ত্রণা-ভয়ের তীব্রতায় একটি বিচিত্র সুরের মতো শুনতে পেল, তুমি আমাকে একটুও ভালবাসনিকো?..তুমি আমাকে একটুও ভালবাসনিকো?
অভয় দাওয়ায় উঠে ঘরের মধ্যে গেল। যেখানে দাঁড়িয়ে নিমি কথাগুলি বলেছিল। আর সেই মুহূর্তেই সেই দূর শব্দ যেন আছড়ে পড়া ঢেউয়ের মতো তীব্র হয়ে ভেঙে পড়ল, তবে আমি বাঁচতে চাইনে।…তবে আমি বাঁচতে চাইনে।…।
বড় ভয় পেয়েছিল অভয় একটা কথা ভাবতে। বুকে হাত রেখে লালন করেছিল একটি আশা। কেন ভয় পেয়েছিল, সে জানে না। কেন বুকে হাত দিয়ে ধরে রাখতে হয়েছিল আশা, জানে না। তার অচেনা অবচেতন মনের সেটা আপন লীলা। এখন সত্য এসে দুটি মিথ্যেকেই সরিয়ে নিয়েছে। নিমির মনস্কামনাই পূর্ণ হয়েছে। সে বাঁচতে চায়নি। যেখানটায় দাঁড়িয়ে শেষ কথা বলেছিল, সেখানটা চিরদিন শুন্য নিরালা থেকে যাবে।
তবু অভয় যেন নিশি পাওয়া মন্ত্র-পড়া মানুষের মতো সেই শূন্য জায়গাটার কাছে এগিয়ে গেল। একবার বুঝি ডাকতে চেষ্টা করল, নিমি!
বাইরে থেকে রিকশাওয়ালার গলার স্বর শোনা গেল, মালগুলোন কোথায় রাখব বলেন। আমার দেরি হচ্ছে।
অভয় আবার থমকে দাঁড়াল। ফিরে এল ঘরের বাইরে। কান্না নেই, দুঃখ নেই, কোনও সুরও বোধ হয় নেই তার গলায়। বলল, নামিয়ে দাও ভাই উঠোনে।
ভামিনীর কান্না তখন স্তিমিত হয়ে এসেছে। ছেলেটিকে কোলে তুলে নেয়নি কেউ। সে মাটিতে উপুড় হয়ে হাত বাড়িয়ে যেন কী খুঁটছে। লালায় আর মাটিতে, কাদা মাখামাখি হয়েছে সারা মুখে। উপুড় হয়ে হাঁটু গাড়তে শিখেছে। বসতে শেখেনি এখনও। কোমরে বাঁধা ঘুনসি। তাতে একটি তামার ফুটো পয়সা বাঁধা। কারুর দিকে তার নজর নেই। সে আপন মনে মাটিতে চাপড়াচ্ছে। কী যেন দেখছে খুঁটে খুঁটে অভিনিবেশ সহকারে। তারপরেই সাঁতার দেবার ভঙ্গিতে, ছোট শরীর জুড়ে। তরঙ্গ তুলে দুর্বোধ্য ভাষায় কথা বলে উঠছে। যেন হঠাৎ বড় অবাক হচ্ছে। সহসা ভারী হাসি পেয়ে। যাচ্ছে তার।
সেই মেয়েটি তেমনি দাঁড়িয়েছিল দাওয়ার পাশে। যেন ভয়ে ও বিস্ময়ে দেখছিল অভয়কে। ইতিমধ্যে আরও কয়েকজন এসে দাঁড়িয়েছে উঠোনে। সকলেই পাড়ার বউ-ঝি। মালিপাড়ার অন্য মহলে সংবাদ যায়নি এখনও।
রিকশাওয়ালা ট্রাঙ্ক আর বিছানা এনে রাখল উঠোনে। অভয় তাকে পয়সা দিয়ে দিল। লোকটি সকলের দিকে একবার তাকিয়ে, মাথা নিচু করে চলে গেল।
সকলেই মনে মনে একটি কথাই ভাবছে, নিমি নেই। শব্দ শুধু শিশু গলার দুবোধ বাণীতে, গ গ গ…ভুঃ ভুঃ…আঁ আঁ গ।…
ভামিনী চোখের জল না মুছেই, সহসা আঁচল লুটিয়ে এসে, ছেলেটিকে দু-হাতে তুলে নিল। নিয়ে অভয়ের বুকের ওপর ফেলে দিয়ে, রুদ্ধ গলায় বলল, আমি কিছুটি বলতে পারব না। এটাকে জিজ্ঞেস করো, এই পুঁচকে রাক্ষসটাকে। ও সব জানে, সব জানে।
বলে ভামিনী, দাওয়ার ওপরেই দেয়ালে হেলান দিয়ে আবার বসে পড়ল।
অভয়ের বুকের মধ্যে একটি অসহ্য যন্ত্রণা যেন সাপের মতো মোচড় দিয়ে উঠল। তার বুক ভরে উঠল না। যেন জলের পাত্র মুখে নিল, তবু তার তৃষ্ণা মিটল না। তাই আরও আঁকড়ে ধরল। শিশুকে। দু চোখ মেলে তাকাল ছেলের মুখের দিকে। মনে হল, এ মুখ যেন তার চেনা। এই চোখ মুখ নাক, ওই চাউনি, এ তার দেখা। শুধু মনে পড়ে না, কবে দেখা হয়েছিল। কত যুগ। আগে। জন্মেরও আগে কিনা কে জানে। কিংবা কোনও এক জ্যোৎস্না-ভরা শঙ্খ-লাগা রাত্রের হাসিতে সে ফুটেছিল।
শিশুর গালের দু পাশে নরম মাংস আরও ফুলে উঠল। অভয়ের বুকের ওপর হাত দিয়ে ঠেলে, মুখ সরিয়ে নিয়ে এসে, বড় বড় চোখ করে তাকাল। যেন বড় অবাক হয়েছে অভয়ের এত বড় মুখখানি দেখে। দেখে একটু বিব্রত ভাবে একটি হাত মুখের কাছে নিয়ে এল। প্রথমে ভূতে খুঁটে দিল আঙুল দিয়ে। ঠোঁটের ওপর কচি কচি থাবা দিয়ে দু বার মারল আলতো করে। শব্দ করল গলা দিয়ে। তারপর সরু আঙুল ঢুকিয়ে দিল নাকের ফুটোয়। পর মুহূর্তেই দু পা দিয়ে অভয়ের বুকের ওপর ঠেলে পরিত্রাহি চিৎকার করে উঠল।
অভয় তাকে বুকে চেপে শান্ত করতে চাইল। বলল, কী হয়েছে, অ্যাঁ? কী হয়েছে?
নতুন গলা শুনে, শিশু আবার ফিরে তাকাল অভয়ের মুখের দিকে। এক মুহূর্ত দেখেই, তেমনি ভাবে ছটফটিয়ে উঠে চিৎকার করে কেঁদে উঠল। একেবারে বেঁকে ঝুঁকে, দাওয়ার পাশে সেই মেয়েটির দিকে হাত বাড়িয়ে দিল।
মেয়েটি হাত বাড়িয়ে নিতে যাচ্ছিল। ভামিনী বলে উঠল, না থাক নিসনি। ধরিসনি, ছুঁসনি। ওই কোলেই থাক ও। বলুক, রাক্ষস বলুক, ও কী জানে। কোথায় গেছে আমার মেয়ে, ও বলুক।
কিন্তু এই ছোট্ট মানুষটির পরাক্রমের কাছে পরাজিত হল অভয়। কিছুতেই কোলে রাখতে পারল না তাকে। হাত-পা ও গলা দিয়ে সে তার অনিচ্ছা ও প্রতিবাদ জানাতে লাগল। অভয় নিজেই এগিয়ে এসে, মেয়েটির হাতে তুলে দিল শিশুকে।
সজনেতলা থেকে বিশুর বউ বলে উঠল, আহা, এখনও চেনে না তো।
ভামিনী কান্না-ভরা গলায় ফিসফিস করে বলল, মা খেয়ে এসেছে ও, বাপ দিয়ে ওর কী দরকার?
কিন্তু শিশুর কান্না থামেনি তখনও। মেয়েটির কোলে গিয়েও ছটফট করতে লাগল। আর হাত বাড়াতে লাগল ভামিনীর দিকেই। মেয়েটি বলল, এই দেখ, দেখছ মাসি?
বলে দাওয়ায় উঠে ভামিনীর কাছে দিল। দিতেই ঝাঁপিয়ে পড়ে কচি কচি মাড়ি দেখিয়ে হেসে উঠল। ভামিনীর কোল ধামসে, বুকের আঁচল টেনে খেলা জুড়ল।
অভয় ব্যথা-স্তব্ধ মন নিয়ে যেন পরম বিস্ময় দেখল। ভাবল, এই শিশুর ওপরেই খুড়ির এত রাগ। যে শিশু তাকে ছাড়া বুঝি কিছু জানে না। দেখে, তারও বুকের ভিতরটা যেন বড় খালি খালি লাগল। হাত বাড়িয়ে নিতে ইচ্ছে করল বুকে। আর জেলখানায় পড়া কার কবিতার যেন একটি লাইনই বার বার মনে মনে বলতে লাগল সে, মোরে বহিবারে দাও শকতি! মোরে বহিবারে দাও শকতি।…
শক্তি চাই। নইলে কেমন করে সে এ বাড়িতে থাকবে। এ দাওয়ায় দাঁড়িয়ে থাকবে এমন করে? কেমন করে ওই ঘরে ঢুকবে?
বাতাস ক্রমেই উতলা হল। বৃষ্টি বুঝি আর এল না। আকাশ যেন একটু পরিষ্কার হয়েই এল।
অভয় খুঁটিতে হেলান দিয়ে বসে বলল, খুড়ি, এবার বলো।
ভামিনী বলল, এই ভয়ই এতদিন করেছি গো, এই বলবার ভয়।
অভয় খুড়ির দিকে তাকিয়ে দেখল। যেন মাটির মতো পড়ে আছে। ছেলেটা তছনছ করছে গায়ে পড়ে। ভূক্ষেপ নেই। চোখের জল শুকোয়নি ভামিনীর। কিন্তু এই এক বছরে, তার বয়স যেন অনেক বেড়ে গিয়েছে। তার যে পাকা চুল আছে, এটা কোনওদিন টের পায়নি অভয়। মুখেও বয়সের ছাপ পড়েছে। ঠোঁটের পাশে, চিবুকের ধারে ছুরিখানির ধার ক্ষয়ে গিয়েছে–মোটা হয়ে গিয়েছে। চোখে আর ঝিলিক নেই। বেলা বুঝি একেবারেই গিয়েছে খুড়ির।
অভয় বলল, ভয়ের কী আছে খুড়ি। ভয়ের কিছু নাই। একটুকু বলল শুনি।
যে-তিন চারজন এসেছিল, তারা উঠোনেরই আশে পাশে বসে রইল। গালে হাত দিয়ে তারা শুধু বসেই থাকবে। এই দিনটির জন্য অপেক্ষা করেছে তারা। আজ তারা শোক প্রকাশ করতে এসেছে। সবাই মিলে শৈলদিদির জামাইকে সান্ত্বনা দেবে। অভয় যে এখন তাদের পাড়ার ইজ্জত। পাড়ায় একটা লোকের মতো লোক পেয়েছে তারা তাদের সারা জীবনে। পাড়ার আর দশটা পুরুষের মতো তো সে নয়।
ভামিনী চুপ করে আছে দেখে আবার বলল অভয়, খুড়ি, চুপ করে থেকো না। আমি বড় সাহস করে শুনতে চেয়েছি। একটুকুনি বলো তার কথা শুনি।
ভামিনী দীর্ঘশ্বাস ফেলে, চোখের জল মুছল। বলল, বলব অভয়, সব বলব। পেথম থেকে বলব।
ততক্ষণে ক্ষুদে জীবটি সর্বগ্রাসী হাঁ দিয়ে ভামিনীর স্তন দখল করেছে। হাত পা ছোঁড়াও শান্ত হয়ে এসেছে তার। ভামিনীর যেন একটুও খেয়াল নেই, বিরক্তি নেই। সে বলল, তুমি জেলে চলে গেলে, নিমি ঠায় বসে রইল ঘরে। ডেকে ডেকে সাড়া পাই না। কদিন খালি বসেই থাকল। ও নিমি ওঠ। ও নিমি, চুল বাঁধবি আয়। সাড়া নেইকো মেয়ের। চুপচাপ বসে থাকে খালি। তারপরে খালি ছটফট। এই ঘরে, এই বাইরে। ক্ষণে বসে, ক্ষগে ওঠে। জিজ্ঞেস করি, কীলো নিমি, শরীর কি তোর অস্থির অস্থির করে? বলে, না! তারপরে কদিন খালি এক কথা। বলে, মাসি সোমসারে কেউ কারুর মুখ চেয়ে বসে নেই। মিছিমিছি মানুষ তবে এত আশা করে কেন গো? কেন? বলতে পারো? দেখো কেমন ড্যাং ড্যাং করে চলে গেল জেলে। আর আমি কত কথা ভাবছিলুম মনে মনে। মাসি রাগে আর ঘেন্নায় বাঁচি না। ইচ্ছা করে জেলখানায় ছুটে যাই ; জিজ্ঞেস করি, ইস! এত ছলনা? আমাকে একটুও ভালবাসনি?
আবার সেই কথা। আবার সেই ভয়ংকর কথারই প্রতিধ্বনি। অভয় সভয়ে ঘরের ভিতরে ফিরে তাকাল।
ভামিনী না থেমে বলে চলল, শুনে শুনে আমার রাগ হয়েছে। ও কী কথা। অ্যা? তোর ও কী কথা নিমি? কার বিষয়ে তুই কী কথা বলিস মুখপুড়ি। দূর হ–দূর হ। কিন্তু মেয়ের খালি ওই কথা। মাসি, সোমসারে কি ভালবাসা দেখিনি? একজন আমাকে ভালবাসত, সে আমার মা। মা মল, আর আমার কেউ নেই। কেউ নেই। এই খালি বলত। হাসত না। একটু হাসত না। কাঁদত না। কথাগুলোন বলত, বড় আস্তে, ঠায়ে ঠায়ে। আমার সহ্য হত না। তারপরে দেখলুম বড় রাগ মেয়ের। আর কী চোপা! ও নিমি খাবিনে? না খাব না। কেন? কেন খাব বল? কোন সুখে। সোমসারের ভড়কিবাজির মুখে নাথি মারতে ইচ্ছে করে। ও বাবা! চোখ যেন ধকধক করে জ্বলে নিমির। এদিকে পেটখানি তো এত বড় হয়ে উঠেছে। কী বলব অভয়। বলতে বলেছ। বলছি। প্রাণ শক্ত করো। তোমার চিঠি এয়েছে। পড়েছে, আর বলেছে, মিথ্যে মিথ্যে মিথ্যে। ছেড়ে গে চিঠি দে ভালবাসা জানাচ্ছে। ও সব জানি। পেটে যদি শঙ্কুর না থাকত, তা হলে দেখতুম। জিজ্ঞেস করেছি, অ্যা? দেখবি কী আবার? বলেছে, সাজতুম গো মাসি। হিমানী পাউডার মেখে, চোখে কাজল দিয়ে, বডিস এঁটে সিলকের শাড়ি বেলাউজ পরে, গিলটির গয়না পরে সাজতুম। কেন লো? কেন আবার? মন চায় তাই। রাজু মাসির বাড়িতে ঘর ভাড়া নিতুম, লোকজন নিয়ে ফুর্তি করতুম। মিনসেরা ভালবাসা উজাড় করে দিতে আসত। না চাইলেও পায়ে ধরে সাধত। আমি ছড়িয়ে ছিটিয়ে দিতুম ভালবাসা। গলায় যত ঝাঁজ, চোখে তত আগুন মেয়ের।
অভয়ের যেন নিশ্বাস পড়ে না। তার চোখের সামনে ভেসে ওঠে নিমির সেই জ্বলন্ত চোখ। অনুভব করে, প্রতিটি কথার আগুনের হলকা। এককালে রাগ হয়েছে অভয়ের। আজ রাগ হল না। আজ বুকের মোচড় বাড়ছে। প্রতিটি মোচড়ে আরও কঠিন পাকের কষুনি লাগছে। আজ আর ডেকে বুকে করে কিছু বোঝাবার নেই নিমিকে। নিমি জানত, জন্ম থেকে জানত, সে হবে মহারানি! ভালবাসার মহারানি!
কিন্তু মরণের আগে জেনে গিয়েছে, সে ছিল কাঙালি। বশংবদ প্রজার মতো কেউ এসে তার। পায়ে নিজেকে উজাড় করে দেয়নি। তার মনে হয়েছে, সে ভালবাসার বড় কাঙাল। তাই সে রাজুমাসির বারোবাসরে যেতে চেয়েছিল ছিটিয়ে ছড়িয়ে ভালবাসা ভোগ করবে বলে। যে জীবনকে নিমি ঘৃণা করত ভালবাসার আশায় সেই জীবনে যেতে চেয়েছিল সে। আজ নিমিকে বোঝাবার উপায় নেই, সেই ভীরু মহারানিকে যে, তার সিংহাসনে সে-ই অধিষ্ঠাত্রী ছিল। চির বশংবদ প্রজা তার রাজ্যে আজ বড় অসহায় হয়ে প্রবেশ করেছে।
ভামিনী বলেই চলেছে, আমার ভয় হয়েছে, রাগও হয়েছে। বলেছি, নোড়া দিয়ে তোর চোপা ভাঙব আমি নিমি এই বলে দিলুম। শৈলদিদি নেই বলে ভাবিসনে কি যে তোকে শাসন করবার কেউ নেই। যা মুখে আসে তাই বলবি তুই? লোকটা গে পড়ে রইল কোথায়, কোন গারখানার কুঠুরিতে। উনি যাচ্ছেন মেয়ে-পাড়ায় ভালবাসা খুঁজতে। ঝাটা মারি অমন কথায়।  বলেছে, ঝাঁটা মারো আর লাথি মারো, যা মন বলছে তা বলব। মাসি, যার ভরে না, সে জানে। এখন আমি কী সুখে বাঁচি? কেন বাঁচি মাসি? যেন কী কালে ছুবলেছে মেয়েকে। ইসপিসিয়ে নিসপিসিয়ে যায়। তারপরেই তো লাগল কাঁপুনি।
ভামিনীর গলায় যেন দূর আকাশের মেঘ ডেকে উঠল গুড়গুড় করে। সেই মেঘের শব্দ বাজল অভয়ের বুকেও। সে ভামিনীর মুখের দিকে ভীত উদ্দীপ্ত চোখে তাকিয়ে রইল।
ভামিনীর গলার স্বর চেপে এল। সে বলতে লাগল, কয়েকদিন আগে থাকতেই শরীর যেন নেতিয়ে ছিল মেয়ের। খালি ঘুসঘুসে ব্যথা। এ বায়ে বসে একবার, ও বায়ে বসে একবার। কীলো নিমি, কেমন বুঝিস? তেমন বুঝিস তো না হয় হাঁসপাতালে নে যাই চল। মুখে কথা নেই মেয়ের। ঘাড় নেড়ে বলে উঁহু। ওদিকে তোমার খুডোরও যেন ব্যথা উঠল। কারখানা কামাই করল। এদিকে বাড়িতেও থাকতে পারে না। বলে, ভয় করে গো ভামিনী। আমার বড় ভয় করে। তোর হয়নি, এক রকম বাঁচা গেছে, বুইলি! অভে ছোঁড়া এখন কী করছে জেলখানায় কে জানে। খালি প্যাচাল, আর মিছিমিছি ছুটোছুটি। তারপরে, আমি উঠোন ঝাঁট দিচ্ছি বিকেলে। তোমার খুড়ো গেছে বাজারে। নিমি বসেছেল দাওয়ায়।
দাওয়ার পাশে অল্প বয়সের মেয়েটিকে দেখিয়ে বলল, আর এই গিনি ছেলে রান্নাঘরের বারান্দায়। আচমকা চিৎকার করে উঠল নিমি। ঝাঁটা ফেলে ছুটে গেলুম। কী হয়েছে, নিমি, কী হয়েছে? জবাব নেই–যেন সামনে কী দেখেছে। খালি চিৎকার আঁ আঁ করে। হাত পা শক্ত। সারা শরীর কেঁপে দুমড়ে বেঁকে একশা। ও নিমি! ও নিমি, তোর কী হল? গিনি, শিগগির আয়, জলের ঝাপটা দে চোখে মুখে। শিগগির জলের ঝাপটা দে। দু হাতে আঁকড়ে ধরলুম। গিনি জল দিতে লাগল। কিন্তু মেয়ে যেন কী দেখেছে। ডুকরানি, কাঁপুনি! মিছে বলব না। মনে হল, কে এসে দাঁড়িয়েছে নিমির কাছে। তাকে চোখে দেখা যায় না। মন টের পায়। আর কী জোর তখন মেয়ের গায়ে! যেন ছিটকে চলে যাবে।…অনেকক্ষণ পর যেন নেতিয়ে পড়ল। শান্ত হল। গলার স্বর নেই। তোমার খুড়ো তাড়াতাড়ি ডাক্তার ডেকে নিয়ে এল। ডাক্তার দেখে কী রোগের নাম করল জানিনে। ওষুধ দিলে ঠুচে করে। দিক। আমি তোমার খুড়োকে ডেকে বললুম, মিয়াজী পিরের দরগায় গে এক বারটি ফকির বাবাজিকে ডেকে নে এসো। আমার ভাল লাগছে না।…খানিক সোমায় যেতে না যেতে আবার তেমনি চিৎকার আর হাত পা খিচুনি। সারা রাত, সারাটা রাত থেকে থেকে খালি ওই রকম। কতক্ষণ যুঝবে? ফকির এল। অনেকক্ষণ তাকিয়ে তাকিয়ে দেখল। দেখে বলল, মেয়ের কোনও জিনিস আমাকে দাও। যা হোক মেয়ের নিজের জিনিস। চিরুনি, রুমাল, আলতার শিশি, সিঁন্দুর কৌটো, যা হোক। মিয়াজী পীরের ঘাটে গে বসি। লড়তে হবে। শমন এখন মাঝ দরিয়ায়। ওপারে যাবার আগে ফিরিয়ে আনা যায় কি না দেখি। সিন্দুর কৌটো নে চলে গেল ফকির। নিমির ওপর ছাড়া আমি অন্যদিকে চোখ ফেরাতে পারি না। ঘর ভরতি লোক। বিশুর বউ, চপলা মাসি, গিনি, ভব খুড়ো-কিন্তু কারুর দিকে চোখ ফেরাতে আমার ভয় করতে লাগল। আর সারারাত ওই রকম। সকলে কাঁটা হয়ে আছি। ভোরবেলার দিকে একটু যেন কমল। আর ফিসফিস করে যেন কী বলে। কী বলছিস নিমি, হ্যাঁ? কী বলছিস? চোখ মেলল। লাল চোখ, ঘোর ঘোর। চিনতে পারল না বলল, আমাকে একটু ভালবাসনিকো? একটু না?
অভয় শক্ত করে দু হাত দিয়ে বুক চেপে ধরল। বাতাসে যেন আবার ক্রমেই ঝড়ের লক্ষণ দেখা দিতে লাগল। আর বাতাসের ঝাপটায় কেবলি সেই ফিসফিসে স্বর।
ভামিনী বলে চলেছে, ওই এক কথা খালি। এক কথা ফিসফিস করে বলতে বলতে আবার চিৎকার আঁ আঁ আঁ..একটু না? একটু না? আবার ডাক্তার এল। এসেই বললে, হাঁসপাতালে পাঠাতে হবে এখুনি। আমি তো ফকিরের মুখ চেয়ে বসে। কোনও সংবাদ নেই তার। গাড়ি এল। হাঁসপাতালে গেলুম মেয়ে নে। মেয়ে তখন আমার ব্যথায় অজ্ঞান। বেলা দুকুর পর্যন্ত উথালিপাথালি ব্যথা। থেকে থেকে চিৎকার। হাসপাতালের দালান ফেটে যায়। বেলা দুটোয় এই রাক্ষস এল। তোমার জম্মিত, কিন্তু মা বসানো। এটার ট্যাঁ ট্যাঁ চিৎকার। ওদিকে মেয়ের সেই একই অবস্থা। সন্ধে নাগাদ একবার জ্ঞান হল। বেশ পোষ্কার চোখ, বড় শান্ত। মনে মনে বললুম, জয় বাবা মীয়াজীপির! হেই গো বাবা ফকির! তোমার লড়ায়ে জিত হোক বাবা, তোমার লড়ায়ে জিত হোক। তাড়াতাড়ি নিমির হাত নে রাক্ষসটার গায়ে তুলে দিলাম। নিমি বলল, এটা কী। মাসি? তোর ছেলে নিমি। তোর ছেলে হয়েছে যে। ঘাড় ফিরিয়ে দেখতে চাইল। ঘাড়ে বুঝি ব্যথা, ফিরতে পারল না। আমি সেই মাংসের ড্যালাটাকে তুলে, চোখের সামনে নে এলুম। দেখল, দেখে আবাগির চোখ ফেটে জল পড়ল। আর সেই কাল হল, কাঁপুনি ধরল। কাঁপতে কাঁপতে আবার চিৎকার। চোখে ঘোর লাগল। আর কী ঘাড় দোলানি। মুখে এক বুলি। না না না না।…না তো না-ই। রইল না। রাত্রি আটটার সোমায় তো সবই শেষ।
ভামিনী থামল। চোখে আঁচল চেপে দেয়ালে হেলান দিয়ে কাঁপতে লাগল কান্নার বেগে। গিনিও চোখে আঁচল চেপেছে। উঠোনে যারা বসেছিল, তারা গালে হাত দিয়ে বসেই আছে। ভামিনীর কোলের ওপর অভয়ের মাতৃহীন ছেলে নিশ্চিন্তে ঘুমোচ্ছে।
কিন্তু অভয়ের কান্না পেল না। সে চারদিকে চোখ তুলে তাকাতে লাগল। সেই চাপা চুপিচুপি স্বর তার কানের পর্দায় বাজছে। কোথা থেকে বলছে নিমি? ঘরের ভিতর শেষ দেখা সেই জায়গাটায় গেল অভয়। কিন্তু পাথর সরল না তার বুক থেকে। কেঁদে জুড়নো হল না তার। তার হৃৎপিণ্ডের তালে তালে সেই কবিতার লাইনটি বাজতে লাগল, মোরে বহিবারে দাও শকতি। মোরে বহিবারে দাও শকতি।
.
০২.
আঘাত মানুষকে আচ্ছন্ন করে। অন্ধ করে। অভয় কিছুদিন যেন কেমন একটি অবোধ ঘোরের মধ্যে রইল। যদিও বাইরে থেকে সেটা ধরা পড়ল না। যারা এল, সকলের সঙ্গেই কথা বলল। সব রকম কথাই বলল। পাড়ায় এবং বাইরে যাওয়া-আসা করল। দেখা করল চেনাপরিচিতদের সঙ্গে। সে বুঝল, ভামিনী খুড়ির সাধ মেটে না তাকে যত্ন করে। খুড়ি তাকে দশ ব্যঞ্জনে রান্না করে খাওয়াল। শুধু আপন নয়, যেন বড় সম্মানীয় মানুষ অভয়। এত সয় না অভয়ের। তবু সে আরও চেয়ে খেল। ভামিনীর আয়োজিত সব আয়েশ ভোগ করল। যদিও তাতে সে অভ্যস্ত নয় কোনওদিন। শুধু একা ভামিনী নয়, সুরীনও তার সঙ্গে আছে। দু জনে যেন পাল্লা দিয়ে, অভয়ের খাওয়া-শোয়া বসার ত্রুটি দূর করতে ব্যস্ত! অন্য সময় হলে অভয় হেঁকে ডেকে এ ব্যবস্থাকে ভাঙত। এতে যে তার বড় অস্বস্তি। একেবারে অনভ্যস্ত। কিন্তু এখন সে খেয়াল করল না।
ছেলেটা আস্তে আস্তে চিনতে শিখল অভয়কে। যদিও ভরসা পুরোপুরি পেল না কাছে যাবার। আড়ষ্টতা থেকেই গেল। কারণ অভয়ের দিক থেকে তেমন কোনও সাড়া পাওয়া গেল না। যেন। নতুন দেখা হয়নি এ ছেলের সঙ্গে। যেন জন্ম থেকে চেনা, তাই ভাব করার ব্যস্ততা নেই। ইচ্ছে। হলে আদর করে। কখনও বা সামনে বসে থাকে। ছেলে আপন মনে খেলা করে।
গিনি বলে মেয়েটি ভামিনীর কাজে কর্মে সব সময়েই প্রায় এ বাড়িতে থাকে। মেয়েটির নাকি বাপ-মা আছে বর্ধমানের কোন গ্রামে। কিন্তু খেতে দিতে পারে না। তাই এক দূর সম্পর্কের আত্মীয়ের সঙ্গে চলে এসেছে মালিপাড়ায়। এখানে নাকি ভাতের অভাব নেই। কিন্তু গতিক যে সুবিধের নয়, সে কথা বলেছে ভামিনী অভয়কে। সরাসরি দেহজীবিনীদের ঘরে যদিও গিনিকে পাঠানো হয়নি, আত্মীয়টির সেটাই ছিল আসল উদ্দেশ্য। যে রক্ষক, সেই ভক্ষক। অবিশ্যি লোকের কাছে বলছে, বিয়ে থা দেবে। যেন ছেলে ছড়াছড়ি যাচ্ছে গিনিকে বিয়ে করার জন্য। গ্রামে যার দুটি মোটা ভাতের সংস্থান হয়নি, মালিপাড়ায় যেন তার ভাত বাড়া থাকে। শাক দিয়ে মাছ ঢাকতে চাইলে হবে কী। পাড়ার লোকে জেনেছে। একে তাকে বাড়িতে ডেকে নিয়ে যাওয়া। দশ রকম কাজের ফরমায়েশ করে, কেবলি গিনিকে রাজুবালাদের পাড়ায় পাঠানো। ইতিমধ্যে কে কে নাকি গিনির গায়ে হাত দিয়েছে। যেন হাঁসমুরগির ছানার ওপর শেয়ালের থাবা পড়েছে চুরি করে। প্রস্তাব করেছে নানা রকম। হেঁকে ডুকরে চিৎকার করে গিনি পাড়া মাথায় করেছে। আত্মীয় মামা। আর মামি বলেছে, ও চুড়িরও একটু বাড়াবাড়ি আছে। পাড়ার এক দল ঠোঁট উলটে হেসে চুপ করে থেকেছে। আর একদল বলাবলি না করে পারেনি। যারা পারেনি, তাদের মধ্যে প্রধান বোধহয় ভামিনী। সে নাকি বলেছে, অত ঢাক-ঢাক গুড়গুড় কীসের তা তো বুঝিনে বাপু। বেচবে, না হয় ভাড়া খাটাবে, এ রাজ্যে তার জন্য বাধা দেবার কে আছে? আইন আছে কাঁড়ি কাঁড়ি, রক্ষে করবার লোক নেই। তা বয়স তো মাত্তর চোদ্দো-পনেরো। দুটো বছর যাক–তা ছাড়া ও লাইনের আর এখন আছে কী? বেবুশ্যে বলে নাম কিনতে হল, এদিকে পেট ভরল না। বারো মাস রোগ। আর রিকশাওয়ালা থেকে শুরু করে চোর বাটপাড়ের রক্ষিতা হয়ে থাকতে হয়। ফরাসডাঙার বারোভারিরা কবে ঘি দিয়ে ভাত খেয়েছে, চিরকাল কি তার গন্ধ থাকবে হাতে? এককালে নাকি তাদের দবদবা দেখে গৃহস্থদের বুক টাটিয়েছে। এখন কুকুরেও কাঁদে না। শরীর নিয়ে তো সেই মাছ বাজারের দরাদরি। তার জন্য এত লোভ, এত লালসা কীসের? কত বা পয়সার তূপ হবে। তাতে গিনির মামা মামির? মেয়েও পরী হুরি নয়। বয়সটা কাঁচা। তাই বা কদিন থাকবে? তার। চেয়ে লালন পালন করা। দেখো সত্যি সত্যি বিয়ে থা দিতে পারো কিনা। সংসারে এমন ছেলেও তো তাদের সমাজে আছে, একটি মেয়ে পেলে বর্তে যায়। এনে নিয়ে খেয়ে সংসার করতে পারে। বিয়ে না হোক, কারুর ঘর করতে লাগতে পারে। শকুনের আড্ডায় না পাঠালে নয় এখুনি?
তা ছাড়া গিনিকে বুঝি একটু ভালই বেসে ফেলেছে ভামিনী। মেয়েটিকে একেবারে হেজে পচে মরতে দিতে চায়নি। পরিষ্কার বলে দিয়েছে, না হয় আমারই পাত কুড়িয়ে খাবি গিনি। তেমন বুঝলে পালিয়ে আসবি এখানে। আধপেটা তো খেতে পাবি।
নিমি বেঁচে থাকতেই গিনিকে এই পরোয়ানা দিয়েছিল ভামিনী। নিমি মারা যাবার পর, গিনি ছাড়া একদণ্ড কাটতে চায় না তার। তবে সুরীন এ ঝঞ্ঝাট পোয়াতে চায়নি। প্রতিবেশীর সঙ্গে বিবাদ করতে চায়নি সে। মনে মনে যদিও অসহায় মেয়েটির জন্য কষ্ট পেয়েছে, কিন্তু ভেবেছে, তার। কতটুকু ক্ষমতা আছে রক্ষা করবার।
কিন্তু হার মেনেছে ভামিনীর কাছে। এমন ভাবে হার মেনেছে যে তারপরে আর বিশেষ কথা বলতে পারেনি। গিনির মামাও চটকলেই কাজ করে সুরীনের সঙ্গে। একদিন বুঝি দশ কথা শুনিয়ে দিয়েছিল ভামিনীর নাম করে। গিনিকে কেন ভামিনী মামামামির বিরুদ্ধে বিষিয়ে দিচ্ছে? মায়ের। চেয়ে মাসির দরদ ভাল নয়।
কথাটা সত্যি। সুরীন একেবারে ঝগড়া লাগিয়ে দিয়েছিল ভামিনীর সঙ্গে। বলেছিল, তোর এ সবে মাথা গলাবার দরকার কী? তুই ওকে রক্ষে করতে পারবি?
ভামিনী চুপ করে ছিল। সুরীনের রাগ তাতে কমেনি। বলেছিল, নিজেকে রক্ষে করতে পেরেছিলি তুই? তোকে রক্ষে করতে পেরেছিল কেউ?
কথাটা লেগেছিল ভামিনীর। সে একেবারে চুপ করে ছিল। তারপরে যখন সুরীন আবার তার রাগ ভাঙাতে গিয়ে, ভালভাবে বলতে গিয়েছিল, তখন ভামিনী বলেছিল, রক্ষে করবার ক্ষমতা নেই জানি। চেষ্টা করতে দোষ কী? একেবারে ও-লাইনে গিয়ে উঠলে, কী হাল হয়, তা তো জানি।
কী চেষ্টা করবি তুই শুনি?
ভামিনী তবু চুপ করে ছিল। তারপরে বলেছিল, গিনির সাত পাক ঘুরিয়ে বে হবে, তেমন কথা ভাবিনে। আমি নিজে যত মুখপুড়িই হই, তবু আমার মতন কপালও যদি ছুঁড়িটার হয়।
–তোর মতন কপাল?
সুরীন অবাক হয়ে তাকিয়েছিল ভামিনীর দিকে। ভামিনী বলেছিল সলজ্জ ব্যথায়, সাত পাকের বে দেখেছি, লাইন কাকে বলে, তাও জেনেছি। জীবনে এক চিমটি পুণ্যি না থাকলে এমন মানুষ পেতুম?
সুরীন কেমন যেন হকচকিয়ে গিয়েছিল। বলেছিল, কার কথা বলছিস তুই?
সে কথার কোনও জবাব দেয়নি ভামিনী। তার চোখের কোণে জল দেখা দিয়েছিল। আপন মনে বলেছিল, বেবুশ্যের সুখ দূরের কথা, এর কাছে সাত পাকের বের কোনও দাম আছে? আমার যেন জমে জমো বে না হয়। মেয়েমানুষ হয়ে জমমে যেন আমি এমনটি চিরকাল পাই।
একটি ব্যথিত-আনন্দে ভরে উঠেছিল সুরীনের মনটা। কিন্তু মুখে বলেছিল, এ তুই আর আনতে কুড় আনলি। সব তাতেই তোর বেশি।
বলে কিন্তু ভামিনীর হাতখানি টেনে নিয়েছিল কোলের ওপর। ভামিনী বলেছিল, বেশি বেশি বলব কেন? রাজুর বাড়িতে ওই সুবালা ছুঁড়িটার কথা চিন্তা করো দিকিনি? কত বড় গেরস্থের মেয়ে ছিল, বে-থা সব হয়েছিল, তবু কপালে একটা ঠাঁই জুটল না। পেটে একটু আধটু বিদ্যেও আছে। আমাদের মতন আকাট নয়। মেয়েটা আজ ফেটে মরছে, জ্বলে মরছে। চোখের দিকে তাকাতে ভয় করে। যেন আগুন জ্বলছে অষ্টপোহর। ওখানে থাকতে পারছে না। পালাতে পারছে না। খালি মদ আর মদ। আমি তো বুঝি, কী চেয়েছিল ও?
তারপর সহসা সুরীনের কোলের ওপর থেকে হাতটি সরিয়ে এনে, তার পায়ে রেখে বলেছিল, গিনিকে তাড়িয়ে দেবার কথা তুমি বোলো না। মেয়েটা নিজের ইচ্ছেয় যত দিন আসে যায় আসুক।
সুরীন বলেছিল, আমি সবই বুঝি রে ভামি। কিন্তু লোকের সঙ্গে বিবাদে আমার বড় ভয়। নইলে, অন্যায্য তো তুই কিছু বলিসনি।
গিনির সম্পর্কে বলতে গিয়ে, এ সব কথাই ভামিনী অভয়কে বলেছিল। কিন্তু অভয় যেন স্তব্ধ সমুদ্র। তার ধোর কাটল না। ওপরের তরঙ্গটা তার ছদ্মবেশ মাত্র। সে বোঝ না বোঝা, শোনা না শোনার মতো ঘাড় নাড়ল। হুঁ হাঁ দিল। বলল, তাই তো খুড়ি, এ কী অবিচার সংসারে বলল দিকিনি।
যেন মুখস্থ করা কথা। ফিরে যদি ভামিনী জিজ্ঞেস করে, কী বিষয়ে অভয় এ কথা বলছে? অভয় বলতে পারবে না। অথচ গিনিকে রোজই দেখল অভয়। অভয়ের সামনে কাজকর্ম করে। কথাবার্তা বলে। একটু বুঝি কিশোরী-কৌতূহলেই, কখনও কখনও লুকিয়ে দেখে আড়াল থেকে। অভয়ের সঙ্গে চোখাচোখি হলে পালায়। গিনি তার সঙ্গে ভাব করতে চায়, আরও ঘনিষ্ঠ হতে চায়।
কিন্তু অভয়ের সাড় হল না। কোনও সাড়া এল না তার ভিতর থেকে। ভিতর দুয়ারে আচ্ছন্নতা তাকে যেন অনুভূতিহীন করে রাখল।
রাজুবালা বুড়ি এল ছানিপড়া চোখ নিয়ে। এল মালিপাড়ার যাবৎ মেয়ে আর পুরুষেরা। এল না শুধু সুবালা। সে কথাও স্মরণে এল না অভয়ের। অথচ সে সকলের সঙ্গে কথা বলল। এমন কী, অনাথ এসে কত কথা বলল। বাইরে টেনে নিয়ে গেল। যদিও অনাথের কথার মধ্যে কী একটা অভিযোগ যেন ধ্বনিত হল অভয়ের বিরুদ্ধে। যে কারণে হয়তো গণেশ দেখা করল না অভয়ের সঙ্গে। কিন্তু অভয়ের সে সব খেয়াল রইল না।
তার ভিতরের পুঞ্জীভূত জমাট অন্ধকারের মধ্যে এক বিচিত্র মৌনতা। সে যে শক্তি চেয়েছিল, মোরে বহিবারে দাও শকতি সে কথা তার ভিতরের সব মৌনতার মধ্যে মিশে গিয়েছে। যে শক্তি সে চেয়েছিল, তা জীবনধারণের বাহ্যিক শক্তি নয়। অন্তরের ভিতরের শক্তি। কারণ নিমি তাকে অপরাধী করে গিয়েছে, সেটাই শুধু বড় কথা নয়। নিমি-হীন জীবন বইবারও শক্তি চাই।
মনে মনে অনেক বার জীবনের পিছন ফিরে তাকিয়েছে অভয়। পিতৃপরিচয়হীন, দেহোপজীবিনীর সন্তান। ভূমিহীন ক্রীতদাস। সে কেন অন্তরের চাওয়া-পাওয়া নিয়ে ভিতরে ভিতরে এত অসহায় হয়ে পড়ে? নিমির ভালবাসা মুক্তি খোঁজার জটিল যুদ্ধে কেন টেনে আনল তাকে এ সংসার?
.
০৩.
স্তব্ধতার তুষারে প্রথম উত্তাপ এল বাহ্যিক দিক থেকেই। জীবন চৌধুরী বললেন, জীবনের ওঠানামায় পড়েছ বাবা। সোজা পথ তোমার হারিয়েছে। লড়, লড়ে যাও। পেটের ধান্দা তো আছে, সেইদিকের ব্যবস্থা দেখো। বেঁচে থেকে, কাজ করে যাও। অর্থাৎ গান তৈরি করো।
বাড়িতে ডেকে নিয়ে গিয়েছিলেন চৌধুরী মশাই। এ জেলার মন্ত্রী-উপমন্ত্রী থেকে সকলেই মান্য করেন তাঁকে। শাসন ক্ষমতার মধ্যেও ছিলেন এ অঞ্চলের। কিন্তু সব ছেড়ে দিয়ে বসে আছেন। এখন। বললেন, দেখো, আমি যে-দলের লোক, তাদের সঙ্গে আমার বনল না। নতুন দলে যাবার আর আমার বয়স নেই। সারা জীবন রাজনীতি করে এখন দেখছি কিছু সুখসর্বস্ব ভোগী মানুষ শাসনের ক্ষমতায় ক্ষেপে উঠেছে। তুমি দল করো, যা-ই করো, লড়ে যাও। একলা তো লড়া যায় না। কিন্তু আসল ক্ষমতা চাই। সে ক্ষমতা আশ্চর্য জিনিস। বক্তৃতা দেবার মতো জিনিস সেটা নয়। জানবে, রাজনৈতিক নেতা লোকটি কারখানার মাথার চিমনির মত। যাকে সব সময় সবখান। থেকে দেখা যায়। কিন্তু সে আসল নয়। যোগাযযাগটা আছে বটে সব কিছুর সঙ্গে, কিন্তু ভিতরটাই। সব। ওখানটাকে শক্তিশালী করতে হবে। লড়াই আমরা করেছি, জিত আমাদের হয়নি। কারণ ভিতরটা শক্ত হয়নি। ওই শক্তিটা চাই বাবা। তোমরা হচ্ছ সেই শক্তির বাহক। খুব গান বাঁধো, খাঁটি গান। এ ব্যবস্থাকে ভাঙো। বাইরে নয়, মানুষের ভিতরে শক্তি জোগাতে হবে।
এত সব কথা বুঝল না অভয়। কিন্তু অনুভব করল এই কথার অন্তর্নিহিত অর্থ। আর কানের কাছে বাজতে লাগল সবচেয়ে বেশি, পেটের ধান্দার কথা। তাই তো, এমন হাত পা গুটিয়ে বসে আছে কেমন করে অভয়। সংগ্রাম তাই স্মৃতির সঙ্গেও। নিমিকে ভোলা যাবে না। এ সংসার নিমিময় করতে হবে।
তার দৃষ্টি ফিরল আশে-পাশে। সহজ দৃষ্টি। দেখল, সে সুরীন খুডোর বোঝা হয়ে উঠেছে। যদিও সে বোঝা ভালবাসার। কিন্তু বোঝা তো ভালবাসারও ভাল নয়। ছেলেকে বুকে নিয়ে ভাবল, ওর খাওয়া-পরার দায় নিতে হবে। চাকরি তো আর ফিরে পাওয়া যাবে না। এপারের চটকলে আর কোনও দিন চাকরি পাওয়াও যাবে না। যদি পাওয়া যায়, গঙ্গার ওপারে, অচেনা জায়গায় পাওয়া যেতে পারে।
শক্তি নিজেকেই আহরণ করতে হবে। কেউ দেবে না। নিজের সাহস থাকলে, অপরের সাহস সাহায্য করে।
অভয়ের পরিবর্তন সকলের চোখে পড়ল। তার হাসি কথাবার্তার ভাব বদলে গেল। তার গান শোনা গেল। ছেলের সঙ্গে ভাব হল খুব। গিনির সঙ্গে চোখাচোখি হলে গিনি লজ্জা পায়। পালায়। কিন্তু অভয় ডাকে। হেসে ঠাট্টা করে কথা বলে। রোজই কাজের ধান্দায় ওপারে যাতায়াত শুরু করল। কিন্তু ভরসা বড় কম। দুশ্চিন্তা বাড়তে লাগল।
ভামিনী একদিন একটি পশমি কাপড়ের ব্যাগ অভয়ের হাতে তুলে দিয়ে বলল, দেখো কী আছে। তোমার বউ, শাশুড়ি এটি রেখে গেছে।
অভয় খুলে দেখল, প্রায় সাত আট ভরি সোনার অলঙ্কার। একটি বাঁধা রাখা হাত-ঘড়ি, গুটি তিনেক আংটি আর কানের দুল। খুচরো-খাচরা মিলিয়ে শতখানেক নগদ টাকা।
দেখে শুনে বুকের মধ্যে একটা ফিক ব্যথার মতো লাগলেও, সে যেন একটা স্বস্তির নিশ্বাস ফেলল। তার যে এত আছে, এতখানি কেউ রেখে গিয়েছে জানত না।
সুরীন বলল, কাজ যদি না পাওয়া যায়, একটা দোকান টোকান খুলেই না হয় বসো। দু জনে মিলে দেখাশোনা করব।
অভয় বলল, দাঁড়াও খুড়ো, এত তাড়াতাড়ি হাল ছাড়লে হবে না। ওপারের নর্থ মিলে একটা কিছু হয়ে যেতে পারে।
ভামিনী বলল, কাজের ধান্দা করো, ক্ষতি নেই। দোকান একটা করলে, আখেরের কাজ হতে পারে। আমি আর তোমার খুড়ো, দু জনেই দেখাশোনা করতে পারব। আর বলছিলুম কী, ঘরটা তো বড্ড খা খা করছে। একটা বে থা—
অভয় হা হা করে হেসে উঠল। বলল, এটা মন্দ বলনি খুড়ি। পাত্রী কি তোমার গিনি?
-কেন, মেয়ে কি আমার খারাপ?
–না, খুব ভাল তোমার মেয়ে। কিন্তু নিয়মকানুন বলে তো একটা কথা আছে। আমি একটা আধবুড়ো ব্যাটাছেলে। ওইটুকুনি মেয়ে নিয়ে করব কী?
-ওইটুকুনি দেখলে?
–বেশ, না হয় বড়ই হল। কিন্তু তুমি কি বিশ্বেস করো খুড়ি, আমি আবার বে করব?
–দোষ কী? আধবুড়ো বলল আর যা বলল, তুমি এখনও ছেলেমানুষ। নিমির জন্যে মন। আমারও টাটায়। সংসারের নিয়মকানুনগুলোন তো ছেড়ে কথা কয় না।
তবু অভয় খুব হাসল। হেসেই বলল, সংসারের নিয়মকানুনের কি এক দিকই আছে খুড়ি?
তারপর হঠাৎ গম্ভীর হয়ে বলল, তোমার গিনির জন্য ছেলে দেখার ব্যবস্থা আমি করব।
এর পরে আর ভামিনী কিছু বলতে পারেনি। আর আশ্চর্য, এ সব কথা বলতে গিয়ে অভয়ের চোখের সামনে কেবলি সুবালার মুখ ভেসে উঠে ছিল। তার চেয়ে আশ্চর্যতম ব্যাপার, যত বারই। সুবালার কথা মনে পড়ল তত বারই মনে হল, নিমির মরণের মধ্যে কোথায় যেন সুবালার দায় রয়ে গিয়েছে। একটা চাপা বিদ্বেষ অভয়ের বুকের মধ্যে ফুটতে লাগল। সুবালা যেন একটি অদৃশ্য হাত দিয়ে নিমিকে মৃত্যুর হাতছানি দিয়েছিল।
তারপর আরও মনে পড়ল অভয়ের। পাড়ার সকল মেয়ে-পুরুষ এসেছে, সুবালা একদিনও আসেনি। এ সব কথাগুলিই মনে পড়ল, গিনির সঙ্গে বিয়ের কথায়। কেন আসেনি সুবালা? নিমি। মরেছে, তাই কি সুবালার প্রয়োজন ফুরিয়েছে? মনে যা-ই থাক, লোক-দেখানো দেখে যাওয়ার। কথাটুকুও সুবালার মনে পড়েনি নিশ্চয়। বারোবাসরে দেহ শুধু নয়, মন বিকিয়ে বসে আছে সে। মানুষের সব হারায়। নিজের বলতে তার সব শেষের ধন, মনটুকুই থাকে।
সুবালা সেটুকুও বিকিয়েছে। নিমির দুর্দশায় সবাই এসেছিল। সুবালা খোঁজও করেনি। সে খবরও শুনেছে অভয়। তাকেও দেখতে এল না। তাকে দেখতে আসাটা মালিপাড়ার সংসারে কোনও নিয়মের অঙ্গ নয়। কিন্তু সবাই এল। একজন এল না, এটা চোখে পড়ে। ভাবায়।
নিমির কি সবটুকুই ভুল ছিল? সুবালার ওপরে তার যত রাগ, যত আক্রোশ এবং ঘৃণা ছিল, সে-সবই কি একেবারে মিথ্যে? সুবালার কি কোনও দায় ছিল না?
না থাকলে, সুবালা সেটা প্রমাণ করত। করা উচিত ছিল।
এতগুলি কথা যে কেন মনে হল, অভয় বিচার করে দেখল না। শুধু সুবালার ওপর তার বিদ্বেষ বেড়ে উঠল। অত্যন্ত হীন মনে হল। এ সমাজে দেহ বিকানো দিয়ে ভাল মন্দ বিচার হয় না। পরস্পরের সঙ্গে ব্যবহার দিয়ে সেটা যাচাই হয়।
কীসের এত অহঙ্কার তার? নিমির মতো রূপ নেই তার। গুণ? থাকলেও তার পরিচয় পাওয়া যায়নি। এখন তো মদ ছাড়া এক মুহূর্ত থাকতে পারে না। বাড়ি এবং পাড়ার প্রায় সব মেয়ের সঙ্গেই ঝগড়া। ঘরে লোক এলে নাকি দুর্ব্যবহার করে। গলা ফাটিয়ে মুখ খারাপ করে। সুবালার মাতলামি নাকি পাড়ার সকলের আলোচ্য। লোকে বলে রাজুবালার মতো ডাকসাইটে বাড়িওয়ালীর ভীমরতি না হলে, কবেই ওকে তাড়িয়ে দিত। একটা মেয়ের জন্য গোটা বাড়ির দুর্নাম। কিন্তু আশ্চর্য! রাজুবালার শাণিত শাসন সুবালার বেলায় যেন কেমন ভোঁতা! কেন? বাড়ির মেয়েদের বেচাল দেখলে রাজুবালা নিষ্ঠুরের মতো প্রহার পর্যন্ত করে। সুবালার বেলায় তার নিশ্চুপ অসহায় ভাব অন্য মেয়েদের বিক্ষুব্ধ করে। বিদ্বেষ বাড়ায়। এ কথা রাজুবালার চেয়ে আর কে বেশি জানে?
জেনেও সে অন্য মেয়েদের পরোয়া করে না, এইটি আশ্চর্য। কারণ রাজুবালা ডাকসাইটে বাড়িওয়ালী বটে। কিন্তু তার দেহোপজীবিনী জীবনের শেষ বয়সের পারানি কোনও একটি মেয়ের। হাতে নয়। তার নির্ভরতা সকলের ওপর। রাজুবালার নামকরা হাটে নিজেকে বিকিয়ে খাজনা দেওয়া ছাড়া আর তো কোনও সম্পর্ক নেই। বাড়িওয়ালীর হাতে আইন নেই।
তবে? রাজুবালার থেকেও আর একটি বড় শক্তি তা হলে আছে সুবালার মধ্যে। পাপের যে-শক্তি রাজুবালাকে তার শেষ বয়সে ভয় ধরিয়েছে।
সুবালাকে সে দেখল অজানা অলৌকিক ক্ষমতাসম্পন্ন এক শয়তানের প্রতিমূর্তি। যার জেদ ক্ষমতা হিংস্রতা উজ্জ্বলতা কোনও বারণ মানে না। কাউকে মানে না।
আরও লক্ষণীয়, ভামিনী খুড়ি একবারও সুবালার নাম করেনি তার কাছে। অথচ সুবালার প্রতি তার কত টান, কত ভাব ভালবাসা ছিল।
ঘৃণার মধ্যেও বিবাগী হয়ে উঠল অভয়। সে কেন ভাবে সুবালার কথা। তার সামনের জীবনে, তার চলার পথে সুবালা কোনও তুচ্ছতার মধ্যেও পড়বে না। নিমিকে সুবালা হিংসা করত, সে কথা মনে রাখলেও নিমিকে আর কোনওদিন ফিরে পাওয়া যাবে না।
তার চেয়ে শুরু হোক জীবন। এই তো, আর এক বেশে নিমি তার কাছে রয়েছে। তার ছেলে। নিমির প্রতিমূর্তি। আঃ! ও যদি মেয়ে হত? যাকে যুবতী দেখেছিল, সেই নিমির শৈশব দেখতে পেত অভয়। নিজের হাতে মানুষ করত। বড় করত। তারপর একদিন বিয়ের কথা উঠত। তখন আসত এই অভয়েরই মতো কেউ। যার হৃদয়ের অধীশ্বরী হত অভয়ের মেয়ে।
সহসা বুকে বড় ঘা লাগে। ভয় পেয়ে চমকে ওঠে।
কারণ, এ বাড়িতে রোদ-বাতাস পরস্পর মাখামাখি করে যখন নিঃশব্দ ঘোর দুপুরগুলি উতলা হয়ে ওঠে, ঝি ঝি ডাকার সাড়া দিয়ে অন্ধকার নামে কিংবা উঠোনের সজনে গাছের ওপারে মালিপাড়া বস্তির চালা ডিঙিয়ে কপালে চাঁদের টিপ পরে আকাশ রহস্য করে হাসে, তখন সেই ক্ষুব্ধ আশাহত বিস্মিত গলার ফিসফিস শব্দ এখনও শোনা যায়। আমাকে একটু ভালবাসনিকো?…একটু ভালবাসনিকো?
এ কী আশ্চর্য অপরাধে এমন অসহায় মূঢ় করে রেখে গেছে নিমি!
শব্দ শোনা যায়। কিন্তু শুন্যতা ঘোচে না। শুন্যতাটুকু শুধু এক বিচিত্র ব্যাকুলতায় আবর্তিত হতে থাকে।
তখন ছেলেকে বুকের কাছে নিয়ে, মুখটি ধরে দেখতে ইচ্ছে করে। না-ই বা হল মেয়ে। এ ছেলেও নিমি-ই। বসানো নিমির মুখ। নিমির চোখ, নিমির ঠোঁট। এখনই ওর কচি গলার স্বরে, নিমির স্বর চেনা যায়। দুর্জয় রাগ, বর্বরের মতো পা দাপানি, আর ঠোঁট ফুলিয়ে মাথা দোলানি দেখলেই চেনা যায়, ও নিমির ছেলে।
অভয়ের সঙ্গে অপরিচয়ের আড়ষ্টতা গেছে। ঘনিষ্ঠতা বেড়েছে। ভামিনী সুরীন গিনি ছাড়িয়ে, তার জগৎ আর একটি মানুষের মধ্যে বিস্তৃত হয়েছে। যে-মানুষটির বিশাল কালো চেহারাটিকে ক্ষুদ্র। জীবটি একটুও ভয় করে না আর। বরং অনেক বেশি আধিপত্য খাটায়। কারণ, কেমন করে যেন ও বুঝেছে, ওই বিরাট দেহ শুধু ওর চটকানো ধামসানোতে ধন্য হবার জন্যই আছে। কেমন করে যেন টের পেয়েছে, ওর রাগ সামলে আদর করার জন্য, ওর মনস্তুষ্টির জন্যই বিরাটকায় অভয় বুভুক্ষুর মতো হাত বাড়িয়ে আছে। থাকতেও হবে। না থাকলে কুরুক্ষেত্র। তখন দেখা দেবে দুর্জয় অভিমান। ওইটুকু শিশু, কোনও ছলাকলা ওর আয়ত্তে নেই। কিন্তু এমন করে, উপুড় হয়ে মুখ গুজবে মাটিতে, দেহের সব শক্তি দিয়ে এমন শক্ত হয়ে থাকবে আর জেদ করে ফুলে ফুলে কাঁদবে, তখন ওকে চিনতে একটুও কষ্ট হয় না।
ভামিনী খুড়ি অসহায় রাগে তখন অবুঝ ছেলেকে তার মায়ের খোটা দেয়, মায়ের ছাঁচ নয় খালি, গুণও গিজগিজ করছে ছেলের।
শিশু কী বোঝে কে জানে। মুখের দিকে তাকিয়ে সে কথা শোনে। শুনে, হাত দিয়ে মাটি খামচে দিয়ে কচি গলায় গর্জন করে, গদা! গুগদা!
ওই শব্দের অর্থ কী, কে জানে। কিন্তু সেটা যে প্রতিবাদসূচক, তাতে সন্দেহ নেই।
ভামিনী খুড়ি বলে, দেখো, দেখো, দেখেছ?
অভয়ের বুকের মধ্যে ব্যথা ও আনন্দের এক উত্তাল ঢেউ ওঠে। ভাবে, এটা ওর রীতি। দশ মাস ধরে মাতৃগর্ভে প্রতিটি রক্ত বিন্দুর সঙ্গে এই রীতি ও আয়ত্ত করেছে। অভয় বুকে তুলে নেয় শিশুকে। ও শান্ত হয়।
আসলে এ শিশু ভালবাসার দাস। এ দাসত্ব ওর নিজের রীতি অনুযায়ী।
অভয় বলেছে, খুড়ি এ ছেলের নাম হবে নিরমল।
নামটা নানান ভাবে শোনা থাকলেও, এ ক্ষেত্রে ভামিনী না জিজ্ঞেস করে পারে না, কেন, এটা কী নাম?
কোনও ঠাকুর দেবতার নাম কি না, সেটাই ভামিনীর বিশেষ অনুসন্ধিৎসা।
–এটা? এটা হল তোমার একটা ভাল নাম। মানে যাতে ময়লা নেইকো। পবিত্র।
ভামিনীর কুঞ্চিত কপালের রেখায় একটি স্মৃতি হাতড়ানো জাল কেঁপে কেঁপে ওঠে। ঠোঁট টিপে এক মুহূর্ত ভেবে বলে, হ্যাঁ, ওর মার নামও তো নিরমলা ছিল। তা অত বড় নাম আর কে ডাকবে। সবাই নিমি নিমি করত।
একটা দীর্ঘশ্বাসের ঢেউয়ে, পুরনো স্মৃতির জোয়ারে অকস্মাৎ টাবুটুবু হয়ে ডুবে যায় ভামিনী। দৃষ্টি হারিয়ে যায় শুন্যে।
অভয় জিজ্ঞেস করে, কী হল খুড়ি?
ভামিনীর স্বর শোনা যায় অনেক বছরের পিছন থেকে, নিমির নামের কথা মনে পড়ছে। তোমার কথা শুনে মনে পড়ছে। গঙ্গার ওপার থেকে এক হাড়জ্বালানে বামুন আসত এ পাড়ায়। শৈলদিদি তো মেয়ে পেয়ে যেন চাঁদ হাতে পেয়েছিল। তবে, লোকে ভুল করেছিল। জানো তো বাবা, এ মালিপাড়াতে শরীরবেচুনি মেয়েমানুষের কলঙ্ক আছে। পেটের ছেলে নাকি খুন করে ফেলে। তা সে তো মিছে নয়। নিজের ছেলে, কোল থেকে শানে ফেলে দিয়েছে, এমনও হয়েছে। সদ্য জন্মানো ছেলে, বাঁচেনি। লোকে শুনেছে কোল থেকে পড়ে মরেছে।
অভয় শিউরে উঠে বলে, কেন খুড়ি?
–এমনিই তো জীবনটা অভয়। ছেলে দিয়ে কী হবে। পুষে, শত্তুর তৈয়ের করা। বড় হয়ে দশটা কথা বলবে। কাছে থেকে মাতাল হবে কি বদমাইশ হবে, ডাকাত হবে কি চোর হবে কে জানে? আর আখের? তাতেও কোনও কাজ দেবে না ছেলে। এখানে একটি মেয়ে থাকলেই সব চেয়ে বড় আখের। ডাকঘরে জমা রাখা টাকার মতন। মেয়েকে শিখিয়ে পড়িয়ে সময় মতো কাজে লাগালেই হল। সব সময় চোখে চোখে থাকবে। এখানে তাই মেয়ের কদর বেশি।
অভয় চুপ করে তাকিয়ে থাকে।
ভামিনী বলে, এখন দিন কাল বদলেছে। সবই যেন খোলাখুলি। লোকে পাপ করে। বে-আইনি কাজ করে। তাও খোলাখুলি। ছেলে বিক্রি আইনে নেই। তা দেখোগে, হাঁসপাতালে, হাতে হাতেই ছেলে বিক্রি হয়ে যাচ্ছে। এখন আর মেরে ফেলে না বড় একটা। বিশ পঞ্চাশটা টাকা নিয়ে বরং ফিরে আসে। কিন্তু মেয়ে কেউ বেচবে না এ লাইনে। তাই বলছিলুম শৈলদিদিকে সকলে ভুল বুঝেছেল। ভেবেছেল, অমন একটি টুকটুকে মেয়ে, বড় জবর আখের পেয়ে শৈলবালার খুশি আর ধরে না। লোকে যে কত মিছিমিছি জিনিস ভাবে। শৈলদিদি মেয়েকে মালিপাড়ার ভেতরে ঢুকতে দিতে চাইত না। যা চেয়েছে, তাই করে গেছল। মুখে-ভাতের দিনে, সেও শৈলদিদি ঘটা করেই করেছেল, শৈলদিদির তখনকার বর নাম রেখেছেল নিরমলা। ওপারের সেই বামুনটাকে শৈলদিদি পাকা খাবার খাইয়েছেল। মিনসেটা বিটকেল হেসে বলেছেল, খাসা নাম রেখেছ শৈল। তোমার মেয়ের নাম নিরমলা হবে না তো আর কার মেয়ের নাম হবে? বড় হলে, মালিপাড়ায় এ মেয়ে নামের মজ্জাদা রাখবে বটে। মিনসের হাসিটা খারাপ লেগেছেল, কথাগুলোনের মানে বুঝতে পারিনিকো। তোমার কথায় আজ বুঝতে পারলুম, মিনসে ঠাট্টা করেছেল। করলে কী হবে। বামুনের কথা মিথ্যে হয়েছে।
বলে একটু চুপ করে থেকে আবার বলে ভামিনী, বেশ নাম রেখেছ অভয়। ওটাকে এবার থেকে আমি নিমে বলে ডাকব।
নিমে বলে ডাকবে?
অভয় অস্বাভাবিক গলায় হেসে ওঠে।
নাঃ, সুবালার কথা মনে পড়ে লাভ কী? সে ভেসে যাক তার আপন স্রোতে। তাকে ঘৃণা করে অষ্টপ্রহর নিজের বুকে কাঁটা জাগিয়ে রেখে শুধু নিজেকে ছোট করা। বিশ্বসংসারে ঘৃণা করবার মতো কত বড় পাপ এবং অনিয়ম মাথা উঁচু করে দাঁড়িয়ে আছে। সুবালাকে সে তার মনের কোনও তুচ্ছতার মধ্যেই রাখবে না।
জীবনের টানা পোড়েনে তার বৃহৎ জগৎ রয়েছে বাইরে। যেখানে তার শত শত বন্ধু, অনাথ, গণেশবাবুরা রয়েছেন। গানের জন্য ডাক আসবে তার। কত বড় কাজ বাকি। এখানে রয়েছে।
প্রতিবেশীরা। খুড়ো খুড়ি আর নিরমল, নিমে।
.
০৪.
আর দেরি নয়। আর অনিশ্চিত ধান্ধা নয়। নিশ্চিত পদক্ষেপে প্রত্যক্ষ কিছু চাই। সুরীন কাকার ঘাড় থেকে নামাটা সবার আগে দরকার। পুরুষের ওটা সবচেয়ে বড় লজ্জা।
তাই হাতের কাছে যেটা সবচেয়ে সহজ, সেটাই তুলে নিল অভয়। সে দোকান খুলে বসল। মালিপাড়ার অভ্যন্তরে। বারোবাসরের তল্লাটে নয়। বিপরীত দিকে, মালিপাড়ার গৃহস্থ অংশের রাস্তা যেখানে বাঁক নিয়ে, দুমুখী হয়েছে গঙ্গার ঘাট ও বাজারের দিকে, সেখানেই ঘর পাওয়া গেল।
অল্প-স্বল্প জিনিসপত্র এনে মুদিদোকান খোলা হল। পূজো পার্বণের কোনও ত্রুটি রইল না। দিনক্ষণ ফাঁকি গেল না ভামিনীর চোখ থেকে। আর অভয়ের মনে হল, এ দোকানটি খুলে বসার জন্যই সে যেন এতদিন মুখিয়ে ছিল। তার অত্যুৎসাহে বাকি সকলের উৎসাহ চাপা পড়ে গেল প্রায়।
কেবল নবপ্রতিষ্ঠিত সিদ্ধিদাতাই বোধহয় তার শুড় বাঁকাল। ভু কোঁচকাল। ছোট ছোট চোখে অদ্ভুত হেসে বসে রইল টাটে।
জীবন চৌধুরীও হাসলেন। বললেন, তা মন্দ করনি। দেখি, কে টানে আর কার টান বেশি।
কথাটা অভয় বুঝল না। কিন্তু এটা বুঝল, অনাথ খুড়োর মুখ আরও গম্ভীর হয়ে উঠেছে।
দোকান বেশ জমে উঠল অভয়ের।
হিসেবের কড়িতে কতখানি ব্যবসা জমে উঠল, সে হিসেব দেখবার অবসর রইল না। খরিদ্দার মেলাই। বেচা-কেনা চলল ভাল। দোকানের ভিড় সহজে কাটে না। লেনাদেনায় পয়সাটা অনবরত হাতে নিয়ে ঘাঁটাঘাঁটি করতে হয়। দ্রব্যগুণ বলে একটা কথা আছে। নতুন একটা ছন্দ যেন বেজে উঠল। মশগুল হয়ে রইল অভয়।
সুরীন একটি লেখা এনে টাঙিয়ে দিয়েছে দোকানে, ধার চাহিয়া লজ্জা দিবেন না। অভয় বলল, হা সব দোকানেই ওগুলোন লটকানো থাকে দেখেছি। দোকান করতে গেলে ওগুলোন টাঙাতে হয়, না?
সুরীন বলল, আলবত! তা নইলে পারবে কেন? যে সে এসে লুটেপুটে খাবে।
অভয় কী বুঝল, কে জানে। সে বলে উঠল, আসুক না কেউ একবার লুটেপুটে খেতে। দেখি একবার তার কেরামতিখানা।
সুরীনের মুখে তেমন তারিফ করার লক্ষণ দেখা গেল না।
মালিপাড়ার ভিতরে এতদিন কোনও দোকান ছিল না। সবাইকেই বড় রাস্তায় যেতে হত, না হয়তো বাজারে। এখন সকলেই আসে অভয়ের দোকানে। বড় রাস্তায় কিংবা বাজারে মেয়েদের যাতায়াতের অসুবিধে ছিল। বারোবাসরের মেয়েদের নয়–গৃহস্থদেরই। দৈনন্দিন জীবনধারণের টানে না গিয়ে উপায় ছিল না।
এখন পাড়ার মুখে একটি দোকান পেয়ে সব বেজায় খুশি। কেউ আসে নিমির বরের দোকানে। কেউ শৈলীর জামায়ের দোকানে।
সকালের প্রথম খদ্দেরদের মধ্যে ছোট ছোট ছেলেমেয়ের ভিড়ই বেশি। নাকে পোঁটা, উশকো-খুশকো চুল, বগলে তেলের শিশিওয়ালাদের হাঁকে-ডাকেই সকালবেলাটা জমে। তেল মশলার চেয়েও বাড়তি আধা পয়সার গুলি-লজেন্সের তাগাদাই বেশি। তার সঙ্গে রাংতা অথবা সাবানের ছবির ফাউটাও কম নয়। এদের মধ্যে যারা দু একজন চুপচাপ, বুঝতে হবে, তাদের ধারে নিতে পাঠানো হয়েছে। ভাগ্য তাদের প্রসন্ন থাকে সেদিনই, যেদিন ভামিনী অথবা গিনি দোকানে না থাকে। তা হলে, এক কথায় সওদা মেলে। অভয় বলে, তোর মাকে বলিস, পয়সাটা তাড়াতাড়ি দিয়ে দিতে। নইলে দোকান চলবে না।
কিন্তু তার অভিভাবক সুরীনকাকার নির্দেশ দেওয়া আছে ভামিনীকে, একলা অভয় সব পেরে ওঠে না! কে কোনখান দিয়ে কোন জিনিসটা টেনে তুলে নেবে। তুমি না হয় গিনি, যখনই সময় পাবে, মাঝে মধ্যে গিয়ে দাঁড়াবে।
ভামিনী খুড়ি সেটা প্রায় কড়ায়গণ্ডায় মেনে চলবার চেষ্টা করে। ছেলে কোলে নিয়ে হয় ভামিনী নিজে, না হয় গিনি প্রায় সদাজাগ্রত প্রহরীর মতো দোকানে উপস্থিত থাকে। তখন আর এক কথায়। নয়। অভয় দু কথা বলে। ধমকায়, রোজ ধার চলবে না। এ কী দানছত্তর খুলে বসেছি? কত পাওনা হয়েছে জানিস? আরে বাবা! সাড়ে পনর আনা? আর তো দেওয়া যাবে না।
ভামিনী থাকলে বলে, তাই বা দিয়েছ কেন? এই যে সে-দিনে শুনলুম ওর ছ-আনা বাকি, আর ধার দেবে না? এর মধ্যে সাড়ে পনের আনা হল কী করে?
অভয় মুখ বিকৃত করে বলে, এরা লোক বড় খারাপ দেখছি। দেব দেব করে দেয় না। যদি বড় রাস্তার দোকানে যেতে হত, তা হলে?
কিন্তু ততক্ষণে জিনিস দেওয়া তার শুরু হয়ে যায়। বলে, আজ দিলুম, এই শেষ। এর পরে শোধ না হলে, আর পাই পয়সার কুটোগাছটিও পাবে না।
তখন আর অভয় কোনওদিকে ফিরে তাকায় না। আর একজনকে নিয়ে ব্যস্ত হয়ে ওঠে। ভামিনী বলে, তবেই তোমার দ্বারা ব্যবসা হয়েছে। এ ঝাড়কে তো চেনো না। দুদিনে লাটে উঠিয়ে ছাড়বে।
অভয় বলে, ওঠালেই হল আর কি। বাড়িতে গিয়ে হামলা করব না?
কিন্তু ভামিনী তাতে একটুও আশ্বস্ত হয় না। চোখে মুখে অবিশ্বাস ফুটে ওঠে। আর গিনি থাকলে সরাসরি রেগে ওঠে। বলে, সেই ধার দিলে অভয়দা?
চোখ পাকিয়ে তাকায় গিনি ধারের খদ্দেরের দিকে। বলে, তাকিয়ে দেখছিস কী রে মুখপোড়া? রোজ রোজ ধার নিতে আসতে লজ্জা করে না? যা ভাগ।
ভাগে, কিন্তু জিনিস নিয়ে। অভয় বলে, একবার দিলুম, আর দেব না, দেখে নিয়ো।
গিনি বলে, আমি গিয়ে তোমার খুড়িকে বলে দেব।
অভয় ঘাবড়ে উঠে বলে, দোহাই গিনি, খুড়িকে আর বোলো না।
তখন গিনি টিপে টিপে হাসে।
এর পরেই আসে বড়রা। অভয়ের মতে, সব শাশুড়িননদের দল। পাড়ার গেজেট এখন অভয়ের দোকানেই বসে। পাড়া এবং ঘরের সব সংবাদ এখন এখানেই পাওয়া যায়। গল্প বেশি ওরাই বলে, যাদের ধারে কাটতে হয়। কোনখান দিয়ে, কী আলোচনার মধ্যে যে এক সময় ধার দেওয়া হয়ে যায়, অভয় নিজেই টের পায় না। ব্যাপারটা প্রায় একটা স্নায়ু যুদ্ধের মতো। একজন ভাবে, কোনও রকমেই ধার দেব না। আর একজন ভাবে, যেমন করে তোক নিতেই হবে। নইলে চলবে না। রক্ষে এই যে, চোর কেউ নয়। অভয়ও পুলিশ নয়। একটা খেলা যেন।
শেষ বিচারে দেখা যায়, তারই জয়, যে বলেছে ছেলেটা আসবে এখুনি কারখানা ঠেঙিয়ে, বউটা ডাল ফুটিয়ে বসে আছে। এক ফোঁটা তেল নেই, একটি লঙ্কা মশলা নেই যে একটু ফোড়ন দিয়ে সাঁতলে দেবে। আজকের দিনটাও দাও জামাই।
অবশ্য, ভামিনী কিংবা গিনি থাকলে ঘরের অভাবের কথা কেউ বড় একটা তোলে না। জাদু জানে তারা, যারা ভামিনী আর গিনির কঠিন প্রহরী হৃদয় জয় করে চলে যায়।
সন্ধ্যার দিকটা প্রায় নিরঙ্কুশ পুরুষদের আসর। অভয়ের প্রায়ই রাত্রিটা ছুটি থাকে। সে কোনওদিন যায় ইউনিয়ন অফিসে। কোনওদিন দোকানেই থেকে যায়। সুরীন থাকে দোকান বন্ধ পর্যন্ত। সেজন্যেই সন্ধ্যাবেলাটা ধারে একেবারে বিক্রি বন্ধ।
সন্ধ্যাবেলা ছুটি মানেই গানের আসর। আর সেটা ইউনিয়ন অফিসেই। কিন্তু জেল থেকে ফেরার পর মাস তিনেকের মতো সবাই যেন অভয়কে ভুলে ছিল। দোকান খোলার পরেই গানের টানাটানি বাড়ল চারদিকে। খেয়াল নেই যে, টানাটানি ছিলই। তার নিজেরই সাড়া ছিল না। এখন তার নিজের বিশ্বাস, পেটের ভাবনা আর ভাবতে হবে না। দানা জোগাবার জন্যে দোকানটি একটি অক্ষয় যন্ত্র হিসেবে পাওয়া গেছে। ভাবল, যন্ত্রটা একবার যখন চলেছে, ওটার আর মৃত্যু নেই। সে তার নিজের স্রোতে চলবে।
শুধু নিজের আড্ডার নয়। ডাক এল তার দূর দূরান্ত থেকে। গঙ্গার এপারে ওপারে, কল কারখানার তল্লাটে তার গানের আসর প্রায় প্রত্যহ। সর্বত্রই কবি গান নয়। একক গানের আসরও বসে।
কোথাও কোথাও তার গান শ্লোগান হয়ে উঠল মজুরদের।
ওরে ভাই শোনরে মজুরদল।
ঐক্যবদ্ধ হও, নয় তো যাবে রসাতল।
গানের চেয়েও এ ধরনের কলি, গানের মধ্যে হাততালি দিয়ে ছড়া হিসেবেই বেশি বলে অভয়। সমসাময়িক ঘটনা, বর্তমান অবস্থার উপরে সে গান বাঁধল। তার উর্ধে নয়। সবাই গরম তেলেভাজার মতো লুফে নিতে লাগল তাকে। খবরের কাগজকে কেন্দ্র করে, ব্যঙ্গ বিদ্রূপের ছড়া কেটে বেড়াতে লাগল সে। সরকারি কেলেঙ্কারির কোনও সংবাদ পেলে তো কথাই নেই। যেদিন যেটা পায়, সেদিন সেইটিই তার গানের বিষয়বস্তু হয়ে ওঠে।
তাতে একটা জিনিস স্পষ্ট বোঝা যায়। বিক্ষোভ সর্বত্র। ঘৃণা এবং বিদ্রূপ সকলের বুকে ও মনে। পৌরাণিক উপাখ্যানের চেয়ে সমসাময়িক বিষয়ে লোকে বেশি মেতে ওঠে। অভয়ের কথা ও গানে তাদের নিজস্ব অভিব্যক্তির রূপ দেখে উত্তেজিত হয়ে ওঠে। সে যেখানে যায়, সেখানেই তার জয়।
এই প্রত্যহের পাঁচালির মধ্যে একটি বিষয় অভয় কখনও ভুলতে পারে না। যে আন্দোলনে সে জেলে গিয়েছিল, সে আন্দোলনের ভিতরের দুর্বলতা তাকে ভাবায়। সে দুর্বলতা হল, মানুষের। ভয়। ভয়, কারণ তারা ঐক্যবদ্ধ নয়। ঐক্যবদ্ধ নয়, কারণ তাদের অনেক সংশয় অবিশ্বাস। সংশয়। এবং অবিশ্বাসের কারণ, তারা ব্যর্থ হয়েছে অনেক বার।
কারণগুলি সব একটার সঙ্গে আর একটা জড়ানো। তাদের আলাদা করা যায় না। শেষ পর্যন্ত সব তর্কের ওপরে থাকে ঐক্য। একতা। তাই সব গানের শেষেই সেই পুরনো উপকথাটা তার উপসংহার। বুড়ো বাপ বলে, তোরা একত্র থাক। এই দ্যাখ, একটা লাঠি ভাঙে, কিন্তু চার লাঠি একত্র করলে ভাঙে না। ভাষার চেয়ে ভাবের জোয়ার বেশি অভয়ের। কথা সুন্দর করার থেকে, বলাটা সারতে চায় আগে। বলে,
ও ভাই কথা শোনো
ছাড় দু দু মনো,
চেয়ে দ্যাখ আপন বল।
ভাই গোছ বেঁধে চল্।
সেই গত আন্দোলনের মতো যেন একটা উচ্ছ্বাসের জোয়ার এল। বিকেল থেকে মধ্যরাত্রি পর্যন্ত সময়টা আর নিজের বলে রইল না অভয়ের। অথচ সামনে কোনও আন্দোলনের প্রস্তুতি নেই। আপনি আপনি যেন একটি তরঙ্গ কোনও অদৃশ্য থেকে ফেনিলোচ্ছল হয়ে উঠতে লাগল।
অভয় নাচ আরম্ভ করল আসরে। অভিনয় করতে শুরু করল একলা একলা। যেন আপন রঙ্গে আত্মভোলা অভয়। এ এক বিচিত্র আত্মসম্মোহন, কীর্তনের আসরের ভাবোল্লাসের মত্ততা।
সকালবেলার দিকে দোকানের কেনাবেচা সারে নম নম করে। কিন্তু ভাবখানা করে যেন, ব্যবসাকে সে একটু এদিক ওদিক হতে দেবে না। তবে, সুরীন কিংবা ভামিনী দোকানের কথা তুললেই সে আর দশটা কথার তালে তালে এড়িয়ে যায়। বলে, আরে দোকানের কথা কী বলছ খুড়ি। ও দোকানকে কত বড় করে ফাঁদব, তুমি জানো না।
কিন্তু শান্তি ছিল না অভয়ের মনে। যারা তার সবচেয়ে আপন, যারা তাকে একদিন দশজনের সামনে টেনে নিয়ে গিয়েছিল, সেই অনাথ গণেশবাবুরা যেন দূরে সরে যাচ্ছে। মাঝে মাঝে একটি কথা শুনে অভয় থমকে যায়। কারা নাকি বলছে, গুছিয়ে নিচ্ছে অভয়। চারদিকে কবি বলে নাম করেছে। জেলে গিয়ে দেশসেবক হয়েছে। বাজার যখন গরম, তখন সে বসেছে দোকান খুলে। ও সব চালাকি বুঝতে লোকের নাকি বেশিদিন লাগে না।
তাই নাকি? কে বলে ভাই–এ কথাগুলো?
-কেন, অনাথই বলে। গণেশবাবু বলেন।
অথচ সামনে দাঁড়িয়ে কোনওদিন এ অভিযোগ কেউ করে না। বুকের মধ্যে রাগ ফুঁসতে থাকে। টনটনিয়ে ওঠে। গণেশবাবু নামটা সম্প্রতি একটা অশুভ ছায়ার মতো হয়ে উঠেছে। কিন্তু অনাথ-খুড়ো? সে কেন এড়িয়ে চলে? সে কেমন করে ওসব কথা বলে? আগের মতো তেমন অন্তরঙ্গ ভাবে মেশে না অনাথ। হাসে না। কিন্তু সামনাসামনি বকেঝকে গাল দিয়ে, কোনও অভিযোগও করে না।
এমনি কি এ সংসারটার নিয়ম? সোজা পথে কি সে কখনও চলে না? কেন? এত জটিল কুটিল সর্পিল কেন প্রতি পায়ে পায়ে?
তখন আর প্রত্যহের পাঁচালি গাইতে ভাল লাগে না। শুধু ব্যঙ্গ-বিদ্রূপ করে ছড়া কেটে নাচতে ইচ্ছা করে না অনৈক্যতার আপন ঘরে। অনাথখুড়োকে নিয়ে সেটি তার প্রাণেরই ঘর। ঐক্যের কথা সে কাকে বলবে?
তবু সে নীরব থাকতে পারে না। অবহেলা করতে পারে না আর দশজনকে। নিজের জীবনের কথা ভাবলে মনে হয়, সময়ের প্রতীক্ষা করতে হবে। সময় তার চাকার ঘায়ে, একটা নিষ্ঠুর বেগে, এই বদ্ধ অবোধ দরজা ভাঙবে। সব জটিলতার নিরসন করবে।
এমনি সময় হঠাৎ এল কলকাতার চিঠি। পশ্চিমবঙ্গের সকল মানুষ তার কবিগান শুনবে। আরও লোক আসবে দেশ-বিদেশ থেকে। সারা দেশ থেকে আসবে অনেক কবিয়াল। পশ্চিমবঙ্গ লোক শিল্প সম্মেলন তাকে নিমন্ত্রণ করেছে। চিঠি এসেছে ইংরেজিতে।
চিঠিটি নিয়ে অভয় প্রথম গেল গণেশের কাছে। তাকে জিজ্ঞেস করল, কী করা উচিত?
গণেশ গম্ভীর গলায় বলল, এতে আমাদের কোনও লাভ নেই। আপনি ইচ্ছে করলে যেতে পারেন। ভাল গাইলে আপনার নাম হবে, এ পর্যন্ত। তবে এ সব হচ্ছে কলকাতার কিছু বড়লোকের ফ্যাশান, কোনও লাভ নেই।
কিন্তু অভয় স্থির করল, সে যাবে।
পশ্চিমবঙ্গ লোক-শিল্প সম্মেলনে যাওয়া স্থির করেও অভয়ের মনটা আড়ষ্ট হয়েই রইল। আসলে গণেশ যেহেতু আপত্তি করেছে, তৎক্ষণাৎ সে বিপরীত করণীয়টাই স্থির করেছে। কারণ গণেশকে সে আর বিশ্বাস করে না। গণেশ তাকে অকারণ বিদ্রূপ করেছে। হয়তো জেলে তার ত্রুটিবিচ্যুতি কিছু ঘটেছে। গণেশ তাকে ক্ষমা করতে পারেনি। নিষ্ঠুর উপহাস করেছে তার সারল্যকে। কিছু বোঝাবার চেয়ে, সমালোচনা করেছে বেশি। সেটা যে গণেশের বোঝাবার অক্ষমতা, এটা অনুভব করেছে অভয়। কেন যেন বারে বারে তার মনে হয়েছে, গণেশের ভিতরে কোথায় একটি দূর্বল নীচ মনের মানুষ আছে। কিন্তু চুল চিরে তার ব্যাখ্যা করতে পারে না অভয়। তাই মুখ ফুটে কিছু বলবার অধিকার সে কখনওই অর্জন করতে পারে না। অথচ গণেশকে সে শ্রদ্ধা করেছে। তার অনুগত থাকতে চেয়েছে সব সময়। কারণ গণেশ তার নেতা। সে বিদ্বান, বুদ্ধিমান। কিন্তু গণেশ যেন অভয়কে তার সমকক্ষ ভেবেছে। তাই ভালবাসা থেকে অভয় বঞ্চিত।
বন্ধুত্ব যেখানে সহযোদ্ধার বন্ধন, সেখানে কি ভালবাসার দাম নেই? কিন্তু ভালবাসা যেখানে নেই, অভয়ের বিচারে সেখানে বন্ধুত্ব অচল। শামুক বন্দি মনের সঙ্গে জীবনের বাইরের কারবার চলে। ভিতরের লেন দেন অসম্ভব।
গণেশের কথাগুলি যেন লেবার-অফিসারের মতো। কোম্পানির লাভ থাক না থাক, আইন নেই যে সে একজন লোককে কোনও একটা নিজের অনিচ্ছার বিষয়ে আটক রাখতে পারে। তাই সম্মেলনে যাবার অনুমতি দিয়েছে। উপায় থাকলে কখনওই দিত না।
প্রাণ-খোলা কথা বলেনি গণেশ। রাগ চেপে বলেছে, সম্মেলনটা শুধু কলকাতার বড়লোকের খেয়াল। কিন্তু অভয় কলকাতার কয়েকজন বড়লোকের খেয়াল মেটাতে যেতে চায় না। মন-স্থির করেও তাই থমকে গেল সে। কী করবে ভেবে পেল না। অনাথ খুড়োকে জিজ্ঞেস করে লাভ নেই। গণেশ যা বলেছে, সে তাই বলবে।
সংবাদ শুনে ইউনিয়নের মিস্তিরি বন্ধুরা সকলেই খুশি। বলল, আমাদের মান রাখা চাই অভয়। কিন্তু দাবির চেয়ে বিশ্বাস তাদের বেশি। তারা নিঃসন্দেহ, অভয় ফিরবে নতুন দিগ্বিজয় করে।
পরদিন সন্ধ্যাবেলা তবু একবার অনাথকে না বলে পারল না। জানে, অনাথ নিজে যেচে বলবে না কিছু। যদিও সে খবর পেয়েছে নিশ্চয়। সুরীন তো ইতিমধ্যে কোথাও জানাতে বাকি রাখেনি। তবে অভয়ের নিজের থেকে একবার এমনিতেও বলা উচিত।
জায়গার অভাব বলে ইউনিয়ন অফিস একাধারে শ্রমিকদের ক্লাব ও প্রাত্যহিক আলোচনার আসর। একদিকে যখন দরখাস্ত লেখা হতে থাকে, অন্যদিকে তখন গানের আসরও বসে যায়। সম্প্রতি আর একজন জুটেছে। এক বিহারি মুসলমান তাঁতি। সেও কবিয়াল। সে একা-একাই মুশেয়ারা আসর বসায়। অবাঙালি শ্রমিকদের মধ্যে তার আদর বেশি। বিশেষ করে উর্দু জানা লোকদের কাছে সে রীতিমত সম্মানিত। কিন্তু তাকে প্রথম শুড়িখানা থেকে আবিষ্কার করেছিল অনাথখুড়ো।
নাম তার ইদ্রিস। শুড়িখানাই ছিল ইদ্রিসের গানের আসর। তখন সে ছিল অবিশ্বাসী, বিবাগী মানুষ।
অনাথের কাছেই শুনেছে অভয়, ইদ্রিস বিশ্বাস করত তিনটি জিনিস। ঘৃণ্য একটা তাঁতির নোকরি কারণ, পেটটা চালাতেই হবে। আর বিলাসপুরি কামিন–যেমন তেমন মেয়ে নয় তারা। দেহের এবং হাসির স্পর্ধায় যারা চটকল বাজারের অনুরাগের রক্ত কেনা-বেচা করে। যারা নিজেরা মাতে এবং মাতায়। মধ্য-ভারতের মাটি থেকে ওপড়ানো জীবনের শিকড়ের সঙ্গে যাদের মাটির তৃষ্ণা হয়েছে মরীচিকা। সারাটি দেহ নিয়ে প্রবাসের প্রত্যহ বেঁচে থাকা ছাড়া সব বিশ্বাস যাদের ছিন্ন হয়েছে। কাজ, ভোগ এবং মৃত্যুর সারল্যে যারা কুন্তির মতো সুর্য-উপাসনা ব্যতীতই, এক জনপদ থেকে আর এক জনপদে চলে যায় পরিচয়হীন সন্তান ফেলে। মায়ের নয়, শুধু মাত্র জীবনের অনুমতিতেই যারা পঞ্চ-স্বামীর সহবাসে লিপ্ত। ইদ্রিস যে সেই মেয়েদের গোলাম, এটা তার। তখনকার গানেই প্রচারিত। আর দারু। শরাব! যার আর এক নাম হারাম। ঘুরে ফিরে সেই কাজ, ভোগ এবং মৃত্যু। এর মধ্যে অবিশ্বাস্য যেটা, সেটা ইদ্রিসের সৃষ্টির ক্ষমতা। ওটা স্বতোৎসারিত অপ্রতিরোধ্য।
ঝাঁকড়া-চুলো রোগা লম্বা হাড়-চওড়া এই ইদ্রিসকে একদিন অনাথ মাতাল অবস্থায় নর্দমা থেকে তুলে নিয়ে গিয়েছিল তার ডেরায়। সেই শুরু। জাহান্নাম ছাড়া যার বুলি ছিল না, দোজখ বিনা যে গন্তব্য চিনত না, এখন সে বলে, অয় দোস্ত! চল বেহেস্ত, লড় লে বেহেস্ত। স্বর্গ আছে এবং সেটা লড়ে নেবার জায়গা, এটা এখন তার বিশ্বাস। আর সে স্বর্গ যে সুস্থ জীবনের প্রতিষ্ঠা, লড়াই যে একটা চেতনা এবং সাহসের সাধনা এটাই তার বচন।
এখানে ইদ্রিসের সংসার নেই। দেশে আছে বাপ মা ভাই বোন। এখন সে দেশে কিছু টাকা পাঠায়। যদিও হারাম শরাবটা পুরোপুরি ছাড়তে পারেনি। এখনও মাঝে মাঝে বিলাসপুরি কামিনের পিছু পিছু উধাও হয়ে যায়। কিন্তু পরিবর্তন লক্ষণীয়। শরাব খাবার সময় পাওয়া যায় না, কারণ একলা হবার অবসর নেই। সোনিয়া নামে যে বিলাসপুরি মেয়েটি কিছুদিন আগে নিজে থেকে এসে ইউনিয়নের মেম্বার হয়েছে, ইদ্রিসের উধাও হবার দরজাগুলি সব আড়াল পড়েছে তার হাতে।
তবে ইউনিয়নের ইজ্জত আগে। দশ রকম কথা বলে, ইউনিয়নের দুর্নাম দেবার লোকের অভাব নেই। অনাথের ভয় ছিল তাই সোনিয়াকে নিয়ে! সোনিয়ার কোথাও যাবার জায়গা নেই বলে ইদ্রিসের পিছনে পিছনে সে ইউনিয়নে এসে উঠেছে। সে যদি রোজ একলা আসতে আরম্ভ করত, তা হলে রক্ষে ছিল না। রটে যেত অনাথদের ইউনিয়নটা অওরত নিয়ে ফুর্তি করবার আসর হয়ে উঠেছে। তাই নির্দেশ ছিল, মেয়েদের সঙ্গে ছাড়া সোনিয়া একলা কোনওদিন আসবে না। এমনকী ইদ্রিসকে ডাকতেও নয়।
সোনিয়া সে নির্দেশ মেনে নিয়েছে। তাতে একটি বিষয়ে প্রমাণ হতে চলেছে। কাজ ভোগ। মৃত্যুর ঊর্ধে নতুন বিশ্বাসের আশ্বাস। ইদ্রিসের জীবনে শৃঙ্খলা এবং জীবন-যাপনের একটি নির্দিষ্ট নিয়মের আবিভাব।
এই ইদ্রিসের সঙ্গে অভয়ের প্রগাঢ় বন্ধুত্ব। কিন্তু একটু রেষারেষিও আছে। কিংবা সেটা রেষারেষি নয়, সৃষ্টির প্রতিদ্বন্দ্বিতা। বোঝা যায়, তাদের ভাষা যদি এক হত, তবে কবির লড়াই রোজ এখানেই জমত।
এই জন্যেই অনাথখুড়ো বড়। সে ইদ্রিসের আবিষ্কতা। এই জন্যেই অনাথ নেতা। গণেশের সঙ্গে এইখানে অনাথের তফাত। এই অনাথ খুড়োকে কখনও ছোট ভাবতে পারবে না অভয়। তার বুকের মধ্যে মোচড়ায়, যখন সে দেখে, অনাথ তার সঙ্গে গম্ভীর হয়ে কথা বলছে। রাগে তার হাত-পা শক্ত হয়ে ওঠে। ইচ্ছে হয়, দুহাত দিয়ে অনাথের সর্বাঙ্গ ঝাঁকিয়ে নাড়িয়ে, একটা নোংরা মন্ত্রের আচ্ছন্নতা থেকে আসল মানুষটিকে বার করে নেয়। অনাথ বলুক, কী অপরাধ অভয়ের। যেন কী এক অকথিত গোপন অপরাধের বেড়াজালে অভয়কে সে বন্দি করে রেখেছে। অথচ অনাথ তার কোনও কারণ দেখাতে পারে না। ব্যাখ্যা করতে পারে না। পরের বুদ্ধি দিয়ে বিচার করছে। সেটা আরও অসহনীয়। গণেশের কেতাবি বিদ্যার কাছে দুর্বোধ্য বুদ্ধি ধার করে আজ অভয়কে বিচার করছে সে। অভয় অপরাধ করলে যার চুলের মুঠি ধরে শাসন করবার অধিকার রয়েছে, সে ভালবাসাটুকু কোথায় গেল? কেন যাবে, কী অপরাধে?
আজও ইদ্রিসের গানের আসর বসেছে। প্রকাণ্ড ঘরটায় একটি মাত্র হ্যারিকেন। নড়বড়ে টেবিলের ওপর, ফাটা চিমনি, কম্পিত শিখা, কালি ছড়ানো হ্যারিকেনটা এর ওর ধাক্কায় অনবরতই দোলে। সুদীর্ঘ গুহার মতো জানালাহীন ঘরটার কাঁচা মেঝেয় চাটাই পাতা। বিড়ির ধোঁয়ায়, খৈনির। ঝাঁজে বাতাস ভারী আর ঝাঁজালো।
লেখাপড়াজানা বাঙালি কর্মী, নিরীহ রোগা মানুষ সকলের বিজয়দাদার উশকো-খুশকো মাথাটি প্রায় হ্যারিকেনের সামনেই ঝুঁকে থাকে। সন্ধে থেকে তার দরখাস্ত লেখা কাজ। সম্মিলিত এবং ব্যক্তির, যার যত রকম অভাব অভিযোগ তাকে দিয়ে ইংরেজিতে লিখিয়ে নেওয়া হয়।
তার পাশেই বসেছিল অনাথ। অভয়কে দেখে কয়েকজন হই হই করে উঠল। ইদ্রিসও ডাকল গান গাইবার জন্যে।
কিন্তু অভয় গিয়ে দাঁড়াল অনাথের কাছে। অনাথ তাকিয়েছিল অভয়ের দিকেই। চোখে চোখ পড়তে সে মুখ ফিরিয়ে নিল।
অভয় বলল, খুড়ো একটা কথা ছিল।
অনাথ নির্বিকার ভঙ্গিতে বলল, বলো।
অভয়ের মুখ গম্ভীর হয়ে উঠল। এক মুহূর্ত সে কথা বলতে পারল না। ভাবল, বলবে কি না। তারপরে বলল, একটু বাইরে চলো, কথা বলি।
যেন অনিচ্ছায় উঠল অনাথ। অভয়ের সঙ্গে ঘরের বাইরে এসে দাঁড়াল। অভয় সবে উচ্চারণ করেছে, কলকাতায়
অনাথ বলে উঠল, শুনেছি, মস্ত এক নামকরা জায়গায় তোমার ডাক পড়েছে।
রাগে এবং দুঃখে অভয়ের ভাবনা এলোমেলো হয়ে গেল। সে তাকাল অনাথের চোখে। অনাথ দৃষ্টি ফিরিয়ে নিল। যেন বিব্রত হয়ে উঠল সে। অস্বস্তির ছায়া তার চোখে। সবটাই যেন জোর করে করছে।
অভয় বলল, যাব?
অনাথ বলল, না যাবার কী আছে। তোমার আরও নাম-ডাক হবে।
-সেটা কি দোষের?
–দোষ কেন হবে।
–তবে?
তবে কী?
–তুমি আমার সঙ্গে এ রকম করছ কেন? এই মন ছাড়া-ছাড়া কথা, গুম খেয়ে যাওয়া। আমি কী করেছি?
সামনা সামনি, এমন স্পষ্ট করে আর কোনওদিন এ কথা জিজ্ঞেস করেনি। অস্বস্তিতে অনাথ হেসে ফেলল। হাসিটা তেমনি করুণ, সেই পুরনো কাছের মানুষটার মতো। বলল, কী আবার করবে।
অভয় বলল, তোমার ভাব দেখে মনে হয় যেন কোনও দোষ করেছি!
অনাথ আবার গম্ভীর হল। বলল, কই, দোষের কথা কিছু বলিনি তো। আর দোষ যদি কিছু হয়, তবে তা চিরদিন ঢাকা থাকবে না। জানাজানি হবেই।
অভয়ের মস্তিষ্কের উত্তাপ বাড়ল। বলল, তা হলে অপরাধ কিছু করেছি বলে?
-বললাম তো, অপরাধ করলে একদিন সবাই বলবে।
–কিন্তু, তোমার ভাব দেখে তো মনে হয়, যেন আমি চুরির দায়ে ধরা পড়েছি। তোমাকে বলতে হবে কী হয়েছে।
অনাথ তাকাল একবার অভয়ের দিকে। অভয় তীক্ষ্ণ দৃষ্টিতে তাকিয়েছিল। চোখে তার রক্ত দেখা দিয়েছে।
অনাথের মতো মানুষের এ ক্ষেত্রে রেগে ওঠাই উচিত ছিল। কিন্তু সে যেন কেমন নির্জীবের মতো বলল, আজ থাক, যদি কিছু বলবার হয়, আর একদিন বলব।
অভয় বলে উঠল, তোমার ভাব দেখে আমার ঘেন্না করছে। গালে হাত দিয়ে বসে বসে মিছে কথা সাজাবে ভাবছ। তা সাজিয়ে।
কী বললি?
অনাথ মাথা তুলল। কঠিন হয়ে উঠল তার মুখ।
অভয় তার শেষ সীমায় পৌঁচেছে। ঘৃণায় এবং বিদ্রুপে সে দপদপিয়ে উঠল। বলল, তোমার মতো বাঁকা কথা তো বলিনি যে বুঝতে পারছ না। ন্যাকা নাকি? বলছি, তুমি ভয় পাচ্ছ সত্যি কথা বলতে।
ভয় পাচ্ছি?
–হ্যাঁ, তাই ঢাক-ঢাক গুড়গুড়। আমি দোকান করেছি, আখের গুছিয়ে নিচ্ছি, গান করে আর জেল খাটার দৌলতে, এ কথা তুমি বলনি লোকের কাছে?
অনাথ যেন সহসা কথা খুঁজে পেল না। কেমন একটা সঙ্কোচ তাকে নিভিয়ে দিতে লাগল। সে বলল, আমি বলিনি।
তবে গণেশবাবু বলেছে?
–জানি না। তবে লোকেরা বলে।
-কোন লোকেরা?
–তোমারই বন্ধু-বান্ধব।
বোধহয় অনাথ বলেই, অভয়ের উত্তেজনা হাতে পায়ে রুদ্র হয়ে উঠছে না। সে চাপা গলায় গর্জে উঠল, বন্ধু নয়, যারা বলে, তাদের আমি শালা বলি, বুঝলে?
অনাথ ততক্ষণে ঘরের দিকে পা বাড়িয়েছে।
অভয় আবার বলে উঠল, যারা বলে মানুষের রক্ত তাদের গায়ে নেই। তাদের বলি আমি–শোরের বাচ্ছা!
অনাথ ঘুরে দাঁড়িয়ে বলল, কাকে গাল দিচ্ছিস?
অভয় এগিয়ে বলল, সেই কুত্তাদের, যারা মিছে দুর্নাম দেয়।
গলার স্বর আর নিচু রইল না। ইতিমধ্যেই কয়েকজন বেরিয়ে এসে ভিড় করেছে। কৌতূহলীরা বিস্ময়ে তাকিয়ে আছে সকলেই।
কিন্তু অভয় আর দাঁড়াল না। সে সন্ধ্যাবেলার পথের ভিড়ে মিশিয়ে দিল নিজেকে। লোকের কাছ থেকে, নিজের কাছ থেকে পালাতে চাইল সে। রাগের সঙ্গে সঙ্গেই অন্যায় বোধটা তাকে রেহাই দিচ্ছিল না। যতই অসহায় রাগ বাড়ছিল, ততই নিজের অন্যায় বোধের ধিক্কার তীব্র হয়ে উঠছিল। তাই না পালিয়ে তার উপায় ছিল না। সে বুঝতে পারছিল, গালাগালগুলি সে অনাথ-খুড়োকেই দিয়েছে! তার অতি প্রিয়, শ্রদ্ধেয় পরমবন্ধুকে।
কিন্তু সেই বন্ধুর এ কেমন নিষ্ঠুরতা যে, সে তার নালিশ সরাসরি আনবে না। একদিকে সে গম্ভীর নির্বিকার। বিচারকের সন্দিগ্ধ অনুসন্ধিৎসু চোখে অভিযুক্ত করবে। অন্য দিকে অসহায় নির্জীব সঙ্কুচিত বিব্রত। কেন? এ ক্ষেত্রে, সময়ের প্রতীক্ষা ছাড়া বুঝি কোনও উপায় নেই। সময়ের ওষুধ ছাড়া এ রোগের আরোগ্য নেই। হয়তো অনাথের কথাই সত্যি, অপরাধ করলে একদিন সবাই বলবে। কিন্তু মন মানে না। অভয়ের নিজস্ব একটা চরিত্র, একটি মন আছে। তার পক্ষে ধৈর্য ধরে অপেক্ষা করা সম্ভব ছিল না আর।
নির্জন গঙ্গার ধারে এসে, মুহূর্ত দাঁড়াল অভয়। তরল আলকাতরার মতো চকচকে অন্ধকার গঙ্গা। কিন্তু তার ভাল লাগল না। আবার ফিরে গেল। নির্জনতা তার ভাল লাগছে না। সহ্য হচ্ছে না। সে বন্ধু চায়। সঙ্গ চায়! কাউকে সে বলতে চায় তার কথা। তার গান শোনাবার এত লোক আছে সংসারে। কিন্তু তার ভিতরের বয়সহীন মানুষটির হাসি কান্না-যন্ত্রণার কথা শোনবার। একটি লোক নেই। সেই কথাগুলি দিয়ে হয়তো গান হয়। কিন্তু সে কথাগুলি আসলে গানের চেয়ে। বড়। কারণ, গানের চেয়ে জীবন বড়।
আর অভয়ের যেটা জীবন চর্চা, সেখানেই শেল বিধিয়ে রেখেছে অনাথ। তার সহজ বিকাশের মাঝে একটা অদৃশ্য অজানিত খোঁচার মতো খটকা হেনে রেখেছে তার সকল মান্যের, সব গণ্যের যে প্রধান, সেই অনাথ।
আবার সে রাস্তায়, লোকের ভিড়ে ফিরে এল।
রাস্তায় লোকের ভিড়। এত লোক, এত যাওয়া আসা, এত কথা, এত হাসি। তবু নিজেকে একলা মনে হচ্ছে। কষ্ট একটা তীক্ষ্ণ শরের মতো সদ্যবিদ্ধ যন্ত্রণায় প্রতিটি পদক্ষেপে খোঁচাতে লাগল। সময় যত পার হল ততই কষ্ট বাড়ল। কে আছে? কার কাছে যাবে অভয়? রাস্তায় এত মুখ। অনেক চেনা মুখ ভেসে ভেসে উঠছে তার মধ্যে। চোখের বাইরেও আরও অনেক চেনা মুখ। ভেসে উঠছে। চোখের বাইরে সামনে, এই সব চেনা মুখেরা সকলেই ভাল। কেউ তাকে প্রত্যাখ্যান করবে না। বন্ধুত্ব এবং স্নেহ থেকে বঞ্চিত করে, দূর করে দেবে না। যতটুকু হাসি তাদের। আছে, কার্পণ্য করবে না সেটুকু দিতে।
কিন্তু অভয়ের মন সায় দেয় না। সাড়া দেয় না। এই কি তবে পাপ? যারা তার সান্নিধ্যে সম্পূর্ণ দ্বারমুক্ত আলোয় প্রকাশিত, তাদের সে তার বন্ধ দরজার বাইরে দাঁড় করিয়ে রেখেছে? সকলের কাছে কি তার যাবার কথা নয়? সবাই কি তার মনের কথা শোনার বন্ধু নয়? এই সব মুখেরা, সেই সব। মুখেরা? আকাশের অজস্র তারার মধ্যে যারা চেনা তারার মতো?
মন সায় দেয় না। সংসারে কতগুলি সীমারেখা টানা আছে। ইচ্ছে করলেই তাকে ভেদ করা যায় না। অভয়ের দরজা বন্ধ–ভিতরটা খা-খা করছে। তার বাইরে যারা উঠোন জুড়ে বসে আছে, তাদের সে নিজে বসিয়ে রাখেনি। ওই সীমারেখাটা তারা নিজেরা টেনেছে। তারা নিজেরা ওখানে বসেছে। কবাট লাগানো ভিতর দুয়ার তাদের চোখে পড়ে না। সেই দুয়ার ভেঙে তারা ভিতরে। আসে না। সেটা তাদের দোষ নয়। উঠোন জুড়ে বসেছে, সেই তাদের মহত্ত্ব।
আর সেই বন্ধ দুয়ার ভিতরটা খা-খা করছে। যেখানে অভয়ের লাজ লজ্জা নেই, মান-সম্রম নেই, কোনও দায়-দায়িত্বের চিন্তা নেই–আসলে সে উলঙ্গ, মহার্ঘ বেশে আবৃত। সেখানে সে শিশু, সেখানে সে বৃদ্ধ। তার পাপ এবং পুণ্য সেখানে পাশাপাশি দাঁড়িয়ে কথা কাটাকাটি করে, যোঝে এবং লড়ে। তার সেই বন্ধ-দরজা-ভিতরটা নিঃসঙ্গ। সেই শূন্যতাকে পূর্ণ করে, এমন নিমিত্তের ভাগীদার কে আছে? সেই বন্ধু কে আছে, সেই সঙ্গী কে আছে, যাকে সে বলতে চায় তার কথা।
কেউ নেই। এই মুখেরা নয়, সেই মুখেরা নয়। কেউ নেই। একাকীত্বের চিন্তা যন্ত্রণাকে আরও বাড়িয়ে দিল। সংসারে সব থাকতে এত অভাব!
.
০৫.
ক্রমে ভিড় সরে গেল। আলো দূরে চলে গেল। আবার সেই নির্জনতাই জমাট হয়ে উঠতে লাগল তাকে ঘিরে। পাশের বড় বড় বাড়িগুলি ঘনিয়ে রেখেছে অন্ধকার। রাস্তার বাতিগুলি নিষ্প্রভ।
একটি বাড়ি অভয়ের পরিচিত। সে দাঁড়াল। বড় বারান্দাওয়ালা এ বাড়ির দরজায় সে ইচ্ছে করেই এল কিনা, নিজেও সহসা ভেবে উঠতে পারল না। কিন্তু বারান্দায় উঠল সে স্বাভাবিক ভাবে। যেন এই তার গন্তব্য! ভিতরে আলো দেখা যায় জানালা দিয়ে। মানুষ দেখা যায় না। আস্তে দরজার কড়া নাড়ল অভয়।
ভিতর থেকে সাড়া এল–কে?
–আমি। আমি অভয়।
এসো এসো। দরজাটা জোরে ঠেলে দাও, খুলে যাবে।
দরজা জোরে ঠেলল অভয়। জীবন চৌধুরী বসেছিলেন ইজি-চেয়ারে। সামনের টেবিলে নমিত বাতিদান। আলোর বৃত্ত ছোট হয়ে পড়েছে টেবিলের ওপরে। বাকি অংশে অস্পষ্ট প্রদোষ ছায়ায় ভরা। জীবন চৌধুরী যেন হাঁপাচ্ছিলেন। থেমে থেমে বললেন, এসো, আজই তোমার কাছে যাব ভাবছিলুম। শরীরটা তা হতে দিলে না। এসো, কাছে এসে এই চেয়ারে বসো।
চৌধুরী মশায়ের বাড়িতে প্রথম যেদিন এসেছিল, সেদিনই মাটিতে বসতে যাচ্ছিল অভয়। উনি তা দেননি। চেয়ারে বসল অভয়।
জীবন চৌধুরী বললেন, তুমি কোনও চিঠি পেয়েছ কলকাতা থেকে? লোকশিল্প সম্মেলনের চিঠি?
এই কথাই বলতে এসেছিল অভয়। চৌধুরী মশায়ের মতামত জানতে চাইছিল সে। বলল, পেয়েছি। সেই জন্যেই আপনার কাছে এলুম।
–বেশ করেছ। নইলে আমাকেই যেতে হত। অনেক দিন এদের সঙ্গে ছিলুম, তাই এখনও নতুন কমিটি পরামর্শ চায়। আমি তোমার নাম পাঠিয়ে দিয়েছিলাম। আমার কাছেও চিঠি এসেছে, তোমার সঙ্গে যেন যোগাযোগ করে সব বুঝিয়ে দিই। বুঝিয়ে দেবার কিছু নেই। তোমার চিঠিতে তারিখ দেওয়া আছে। তোমাকে তাঁরা আমন্ত্রণ করেছেন। তুমি তারিখের দিন গান গেয়ে আসবে! ঢোলক আর কাঁসি বাজাবার লোক তুমি ব্যবস্থা করবে। খরচ সব তাঁরাই দেবেন। গায়েন বায়েনের আলাদা আলাদা মজুরিও পাবে। সে সব দিক থেকে তোমাকে কিছু ভাবতে হবে না।
জীবন চৌধুরী হাঁপাতে হাঁপাতে এতগুলি কথা বললেন। মাথা পেতে দিলেন ইজি-চেয়ারে। মোটা লেন্সের মধ্যে তাঁর চোখ দুটি অস্বাভাবিক বড় দেখায়। চোখ মেলে অভয়ের দিকে তাকালেন তিনি।
অভয় বুঝল, কলকাতার আহ্বান কার মারফত এসেছে। সে বলল, এনারা কারা?
চৌধুরীমশাই অবাক হলেন। বললেন, এঁদের তুমি চিনবে না অভয়।
–এঁরা বুঝি কলকাতার সব বড় বড় লোক?
অভয়ের গলায় যেন একটি প্রাক্-সিদ্ধান্তের প্রত্যয় ফুটল।
চৌধুরী দাঁতহীন চোপসানো ঠোঁটে হাসলেন। একটু হাঁপিয়ে নিয়ে বললেন, বড় বড় লোক কিনা। জানিনে। এই আমার মতো লোকেরাই আছেন। আমরা কি বড়লোক অভয়?
অভয় বলল, না, আমি টাকা পয়সাওয়ালা ধনী লোকেদের কথা বলছি। শুধু তাদের শখ মেটাতে আমার যেতে ইচ্ছা নাই চৌধুরীমশায়। আমার গান কেন মিছিমিছি ওঁরা শুনবেন?
জীবন চৌধুরী কিছুক্ষণ চুপ করে রইলেন। অভয়ের মনে হল, তাঁর গলার শিরগুলি ধরে যেন কেউ টানাটানি করছে। চোখ বুজে রয়েছেন। বললেন, এ সব কথা তোমাকে কে বুঝিয়েছে। অভয়? গণেশ?
অভয় মিথ্যে করে বলল, আজ্ঞে না।
–তুমি নিজে বুঝেছ? তবে তো বড় ভুল বুঝেছ অভয়। বাংলা দেশে কজন ধনী লোক আছে। হে? তাদের তো হাতে গোনা যায়। সেখানে গান শুনবে কলকাতা মফস্বলের হাজার হাজার লোক। সেখানে ধনী-দরিদ্রের বিচার কেন? তুমি তোমার মতো গান করবে। কারুর মুখ চেয়ে নয়। যার ভাল লাগবে না আসর ছেড়ে চলে যাবে। বাকি বিচারের ভার তুমি কেন নিচ্ছ?
প্রতিবাদের কথা খুঁজে পেল না অভয়। মাথা নিচু করে বসে রইল। জীবন চৌধুরী চোখ বন্ধ করতে পারছেন না। শ্বাসরুদ্ধ কষ্টে চোখ বুজতে চায় না। হাতের বই বুকে চেপে ধরে বললেন, আত্মসম্মানবোধ থাকা ভাল বাবা। কিন্তু মিথ্যে সম্মানের অহঙ্কার ভাল নয়।
অহঙ্কার? অভয় বলল, আমার কোনও অহঙ্কার নাই চৌধুরীমশাই?
–জানি। অপারগের অহঙ্কার থাকে। অক্ষমের থাকে। তুমি এর কোনওটাই নও। তোমার কেন মিথ্যে অহঙ্কার থাকবে? বাংলা দেশের লোক সমাদর করে তোমার গান শুনতে চেয়েছেন। তুমি তোমার ইচ্ছায় গাইবে। পরের ইচ্ছার দাস হয়ে যখন গাইবে, তখন তোমার সম্মান যাবে। এখানে তো তা নয়। আর, তুমি একলা নয়। বাংলাদেশের আরও অনেক কবিয়াল আসবেন, সকলেই গাইবেন। কয়েকজনের শখ মেটাবার কথা এখানে আসে না।
জীবন চৌধুরীর গলায় ঈষৎ ক্ষোভ ছিল। অসুস্থতার দরুনই হয়তো একটি অসহায় ব্যথার আভাস ছিল। অভয় বলল, আমার ভুল হয়েছে চৌধুরীমশায়।
জীবন চৌধুরী তবু বললেন, তুমিই তো গান বেঁধেছ, আমি এ জীবনের কূল পাই না। জীবন। তো ছোট নয়। তোমার আশে-পাশে মিত্রবন্ধু যারা আছে, তারা ছাড়াও সংসার ব্যাপক। আবদ্ধ থেকো না। আমি থেকেছি, তাই আমার মুক্তি হল না। এই দেখো, আজ একলা ঘরে অন্ধকারে চুপটি করে বসে আছি। আমার নিজের কাছেও কোনও সান্ত্বনা নেই। যা আমার করার কথা ছিল না, তাই করেছি জীবনভর। লোক-প্রিয় হয়েছি, কিন্তু সব দল ছেড়ে চলে আসতে হয়েছে। মনের বিশ্বাস অনেক দিন গেছে। এখন শরীরে শক্তি নেই। গোটা জীবনটা শুন্য মনে হচ্ছে। এখন। আমার দৃষ্টি ছোট হয়ে আসছে। তার মানে মরণ ঘনিয়ে আসছে। শেষ দিনের ছায়াটা এগিয়ে আসছে।
নিজের বুকে কষ্ট থাকলে, অপরের কষ্ট বুকে এসে সহজে বাজে। শহরের সকলের শ্রদ্ধেয় জীবন চৌধুরীকে এত একলা, এত অসহায় কখনও মনে হয়নি অভয়ের। তাঁর কথাগুলি যেন কান্নার মতো। শোনাচ্ছে। তার নিজের বন্ধ-দরজার ভিতরের শূন্যতা আরও বিশাল হয়ে উঠছে। সে ডাক দিয়ে উঠল, চৌধুরীমশায়!
–অভয়!
চৌধুরীমশাই সাড়া দিয়ে বললেন, আমার উচিত ছিল তোমার মতো গান বাঁধা। নয়তো বই লেখা। যাকে বলে সৃষ্টি। সেখানে আমি মুক্তি পেতুম, স্বাধীনতা পেতুম। সত্য আমার পক্ষে থাকত। রাজনীতি করতে গিয়ে কোনওটাই পাইনি। না পেরেছি পরের জন্য কিছু করতে নিজের জন্য।
জীবন চৌধুরীর বুক কাঁপিয়ে কাশি উথলে উঠল। তাঁর কষ্ট বেড়ে উঠল। অভয় নিজে দায়ি মনে করল এর জন্যে। কিন্তু অভয়কে বলতে গিয়ে তিনি নিজের কথা বলছেন।
অনেকক্ষণ ধরে হাঁপালেন চৌধুরী। বাড়ির ভিতর দিকের দরজা বন্ধ। ছোটখাট বাড়ি নয়। মস্ত বড় সেকালের মহলওয়ালা বাড়ি। কে কোথায় আছে, কিছু সাড়া শব্দ পাওয়া যায় না। অভয় উঠে। ইজি-চেয়ারের পাশে গিয়ে বলল, আপনার বুকে একটু হাত বুলিয়ে দেব?
জীবন চৌধুরী দ্রুত মাথা নাড়লেন। না না না, হাত বোলাতে হবে না অভয়। তুমি বসো। আমার কষ্ট কদিন ধরেই বেড়েছে। এ সহজে যাবার নয়। এ সবই সময়ের কারসাজি হে। সে জানান দিচ্ছে। সময় একদিন সকলেরই আসে। সে একদিন সবাইকেই টেনে নেয়। নিজের গোটা জীবনটার জন্য যদি এখন আসে মরতে হয়, তার চেয়ে হতভাগ্য আর কেউ নেই। এই দেখো গীতাখানি নিয়ে বসেছিলুম। আজ মনে মনে নিজের কথাই ভাবছিলুম খালি। তাই গীতাখানি নিয়ে বসেছিলুম। এখন রাজনীতিকদের কাছে এটা পুরনো হয়ে গেছে। আমি তো পুরনো লোক। আমার কাছে যায়নি। তামসিকতার সঙ্গে সংগ্রামের কথা আর এমন করে কোথাও বলা হয়েছে? শরীরে কষ্ট হচ্ছে, তাকে সহ্য করা যায়। কিন্তু মনের কষ্ট আরও বেশি যন্ত্রণাকর। তাই পড়ছিলুম। এমন সময়ে তুমি এলে। ভাল করেছ এসে। তোমার কথা শুনলে আমার নিজের কথা মনে হয়। আমি তোমাকে উপদেশ দিইনে। আমার অভিজ্ঞতার কথা বলি। আবার বলি অভয়–দলের চেয়ে দেশ বড়। বোধহয়, তুমি যাকে ধনী বলল, আমি তাকে পাপী বলি। আমার কাছে ধনীদরিদ্রের প্রশ্ন নেই। আমার কাছে পাপপুণ্যের প্রশ্ন। তোমার বিশ্বাস যদি অটুট থাকে, সত্য যদি তোমার সঙ্গে থাকে, তুমি ভয় করবে কাকে? আর শিল্পীরাই হল সবচেয়ে স্বাধীন। সে জীবনের নির্দেশ মেনে চলে। তুমি জীবনের নির্দেশ মেনে চলো, এইটুকু আমি বলি। তখন দেখবে, মিথ্যে ভেদাভেদ ঘুচেছে। আর অন্যায় পাপ তোমাকে শত্রুর চোখে দেখছে।
চুপ করলেন চৌধুরী। হাঁপাতে লাগলেন তেমনি। তবু যেন শান্ত অচঞ্চল বিকারহীন স্থৈর্য লাভের চেষ্টা করছেন। নিঃশব্দ ঘরে শুধু তাঁর শ্বাসপ্রশ্বাসের সঙ্গে দেয়াল-ঘড়িটা তাল দিয়ে চলেছে। অভয়ও চুপ করে বসে রইল। চৌধুরীমশায়ের এতগুলি কথার মধ্যে শেষ কথাটিতে এসে তার মন ঠেকে রইল। জীবনের নির্দেশ কী? সে কোথা থেকে আসে? কেমন করে তার নির্দেশ বোঝা যায়? লোকশিল্পী সম্মেলনে যাওয়াটা এখন বাধাহীন মনে হচ্ছে। কিন্তু কীসের নির্দেশে সে অনাথকে অপমান করে এসেছে? তার বুকে তীক্ষ্ণ শরবিদ্ধ কষ্টটা জীবনের কোন নির্দেশে দূর হবে? সেই কষ্ট তো দূর হচ্ছে না। তার বন্ধ-দরজা ভিতরের শূন্যতা ঘোচে না। চৌধুরীমশায়ের কাছে এলে, জীবনের কতগুলি লক্ষ্য উদ্ভাসিত হয়ে ওঠে। এখানে সে শ্রোতা, উপকৃত। কিন্তু তার নিজের কথা সে কাকে বলবে? সেই বন্ধু কোথায়, যে তার অব্যক্তকে ব্যক্ত করে দেবে সাহচর্য দিয়ে?
জীবন চৌধুরীকে অভয় শ্রদ্ধা করে, ভক্তি করে। অনাথকে ভালবাসে। একমাত্র অনাথখুড়োর কাছ থেকেই হয়তো জীবনের সেই নির্দেশ সে পেত। একমাত্র অনাথ তার নিজের ভিতর বাহির একাকার করে প্রকাশ করেছে অভয়ের কাছে। কিন্তু সেই মুক্ত মন থেকে অনাথ বিচ্যুত।
অতএব শুন্যতা থাকবে। নিজের সঙ্গে নিজের বোঝাপড়া নিয়ে চলা ছাড়া উপায় নেই। একাকীত্বের এই কষ্টের সঙ্গে তাকে একলাই লড়তে হবে।
অভয় বলল, আমি তা হলে এখন যাই।
কী ভাবছিলেন জীবন চৌধুরী। সুপ্তোত্থিতের মতো ঘড়ঘড়ে গলায় বললেন, অ্যাঁ? হ্যাঁ, এসো। কাগজটা তুমি সই করে দিয়ে যেয়ো, আমি পাঠিয়ে দেব।
–আচ্ছা।
–আর যা তোমার ইচ্ছে, যা প্রাণ চায়, সেই গান ভাবো। মনপ্রাণ দিয়ে যা গাইবে, তাই লোকের ভাল লাগবে।
অভয় চুপ করে শুনল। তারপর বেরিয়ে এল। মনে মনে বলল, মন প্রাণ যা চেয়েছে, কে কবে তাকে গানে বাঁধতে পেরেছে? গোটা জীবনটা কী আশ্চর্য অমিলের সংমিশ্রণ। এত অমিলকে এক সূত্রে বাঁধা যায় না।
.
০৬.
অন্ধকার নিঝুমতা পেরিয়ে শহরের কেন্দ্রে ফিরে এল অভয়। বাড়ির পথ ধরতে গিয়ে থমকে দাঁড়াল রাস্তায়। ইচ্ছে করল না। সেখানে ভামিনী ছেলে নিয়ে ঘুমোচ্ছে। গিনি রান্না করছে। দোকানে বসেছে সুরীনের জটলা। সেখানে যেতে ইচ্ছে করছে না। তবু পা দুটি চলতে আরম্ভ করল। যেন অভয় জানত না। খেয়াল করল না। মনে মনে সে তখনও যেন আশ্রয় সন্ধান করছে।
তারপর কখন সেই বড় বড় বাড়িগুলির ছায়ায় ছায়ায়, গলির মধ্যে বাঁক নিল অভয়, নিজেও জানতে পারল না। যেন চেনা, তবু এক অচেনা পরিবেশের মধ্যে এসে পড়েছে সে। কারা কানাকানি করছে। ফিসফাস শব্দ শোনা যাচ্ছে। অন্ধকার রহস্য দোলায় দুলছে।
মেয়েরা সরে দাঁড়াল। সেই মুহূর্তে বুকের মধ্যে ভয় ও যন্ত্রণার একটি যুগপৎ কাঁপুনিতে তাকে অবশ করে দিল। এ কীসের নির্দেশ? কোন নির্দেশ? কার নির্দেশে সে সুবালার বন্ধ দরজার দিকে চোখ তুলে তাকাল? এ কোথায় এসে উঠেছে সে?
অভয় দ্রুত ফিরতে গেল। একটা তীব্র কান্নার শব্দে আবার থমকে দাঁড়াল সে। যেন কোনও মেয়েকে কেউ মারছে গলা টিপে। সে আর্তনাদ করছে। ভয়ে এবং যন্ত্রণায় চিৎকার করছে। অভয় উপরের দিকে ফিরে তাকাল আবার। শব্দটা ওপর থেকে আসছে।
নীচের একটা ঘরের দরজা খুলল কে শব্দ করে। ক্রুদ্ধ গলায় চিৎকার করে উঠল, এ সব কী? এ সবের মানে কী? এটা কি ভূতের বাড়ি না মেয়েমানুষের বাড়ি?
সঙ্গে সঙ্গে আরও দু তিনটি ঘরের দরজা খুলে গেল। নীচে এবং ওপরে, কয়েক ঘরেই মেয়েরা পণ্য রক্ষায় ব্যস্ত ছিল। হয়তো মেয়ে-গলার তীব্র আর্তনাদ শুনে সবাই দরজা খুলে বেরিয়ে আসত না। মোটা পুরুষ-গলার চিৎকারটা সবাইকে অবাক করেছে, কৌতূহলিত করেছে। যারা দরজায় দাঁড়িয়েছিল, তারাও ছুটে এল উঠোনে।
লোকটা তখনও বাজখাঁই গলায় চিৎকার করে চলেছে, কোথায় রাজুমাসি, ডাকো তাকে। রোজ রোজ এই এক ফ্যাচাং ভাল লাগে না। ট্যাকের কড়ি খরচ করে একটু জুড়োতে আসি, তার মধ্যে ও রকম থেকে থেকে পেতনির চিৎকার সহ্য হয় না।
একটি মেয়ে-গলার সমর্থন শোনা গেল, তাই না বটে। রোজ রোজ এ কী ধ্যালান্ বাপু। আচমকা শুনলে কার না বুক কেঁপে ওঠে।
দেখা গেল মেয়েরা সকলেই একমত। সকলেই ঘাড় নেড়ে সমর্থন করল কথাগুলি। আর একজন কে পুরুষ বলে উঠল, এই নিয়ে আমি তিন দিন শুনলুম। প্রথম দিন তো ভেবেছিলুম, কেউ কাউকে ছুরি টুরি মেরেছে। লক্ষ্মী বললে, কে নাকি একটা মেয়েমানুষ আছে দোতলায়, সুবালা বলে। সে মদ খেয়ে ও রকম করে।
সেই বাজখাঁই গলা আবার হেঁকে উঠল, মদ খাক, পাগল হোক কিংবা ডাইনিতে পাক, চেঁচিয়ে জানান দেবার কী আছে? এখানে দশজন আসে, দশের জায়গা। একজনের খেয়াল তো চলবে না। হয় ওকে তাড়াও–নয়তো বাকি মেয়েদের রাস্তা দেখতে বলল। বাড়ির কি কোনও অভাব আছে? আর্তনাদ তখন থেমে গেছে। সকলেরই দৃষ্টি দোতলার বন্ধ দরজাটার দিকে। কারণ, কথাগুলি আসলে সুবালার উদ্দেশেই। ওখানকার প্রতিক্রিয়াটাই সকলের লক্ষণীয়। কিন্তু বন্ধ-দরজার ভিতরে বাইরে একটি ভুতুড়ে স্তব্ধতা। কোনও সাড়া শব্দ নেই। এ স্তব্ধতায় সকলেই খুশি। এ বাড়ির মেয়ে নাদুর পাশেদাঁড়ানো সেই বাজখাঁই-গলা লোকটির প্রতি সকলেই সমীহ করে তাকাল। বোঝা যায়, লোকটি মদ খেয়েছে। কিন্তু মাত্রাধিক্য নয়। যদিও বেশ ঘোর আছে। তার পাশে অগোছালো নাদুকে, এ বারোস্বামীর জন্যে বেশ গরবিনী মনে হচ্ছে। তার ঠোঁটের হাসি আর মদ-আরক্ত চোখের ঘৃণা হানছে সুবালার বন্ধ দরজায়। এককালে নাদু রাজুবালার বাড়ির সেরা মেয়ে ছিল। সুবালা এসে ভেঙেছিল সেই অহঙ্কার। বাজখাই-গলা লোকটির এ নেতৃত্বের জন্য হয়তো নাদুই তাকে তাতিয়েছে। সুবালার প্রতি স্বয়ং বাড়িউলী রাজুবালার অবোধ্য দুর্বলতা তার অসহ্য। নাদু হয়তো তারই শোধ নিতে চাইছে।
রাজুবালা কখন ভিড়ের পিছনে এসে দাঁড়িয়েছে, কেউ দেখতে পায়নি। অভয়ও না। কে একটা মাতাল মোটা গোঙা স্বরে বলে উঠল, কিন্তু ও সুবালা!
বাজখাঁই-গলা বলে উঠল, সুবালা হোক আর মহারানি হোক, বেশ্যাবাড়িরও একটা নিয়ম আছে। ধারে কারবার তো করতে আসিনি। রোজ রোজ এ কী রকম মরাকান্না বাবা! শোক হয়ে থাকে, গঙ্গার ধারে গিয়ে বসো।
কে একজন বলে উঠল, ভাতারের শোক নাকি?
সকলের মুখেই হাসি দেখা দিল। আবার স্তব্ধতা। দোতলার বন্ধ দরজাটা যেন নীচের এ কথাগুলির প্রতি উৎকর্ণ হয়ে আছে। যে যার ঘরে ও স্থানে ফিরে যাবার উদ্যোগ করল।
সহসা একটা ধাতব আঘাতের শব্দ শোনা গেল এবং পরমুহূর্তেই বিরাট কাচ ভেঙে পড়ার ভয়ংকর ঝনঝন শব্দে চমকে উঠল সকলে। আড়ষ্ট হয়ে ফিরে তাকাল দরজার দিকে। সেই মুহূর্তেই দরজায় একটা ভারী কিছু আছড়ে পড়ল যেন। দরজাটা ভীষণ শব্দে বেজে উঠল। আর উঠোনের কেউ কেউ ভয়ে পালাবার উদ্যোগ করল। ভাবল, সুবালা দরজা খুলে নেমে আসছে হয়তো। তারপরেই কাচ-ভাঙা গলার তীক্ষ্ণ হাসি, ঘরের মধ্যে দেয়ালে দেয়ালে বাজতে লাগল। বাজতে বাজতে, অতলে ডুবতে লাগল। যেন কেউ গলাটা টিপে ধরেছে।
রাজুবালা এগিয়ে এল। আশ্চর্য! রাজুবালা এসে অভয়ের পিঠে হাত দিল। অভয়ের সঙ্গে চোখাচোখি হল তার। সেই অবয়ব এবং পাকা চুলের বাঁকা সিঁথি না থাকলে অভয় হয়তো চিনতে পারত না রাজুবালাকে। নুয়ে পড়া শরীর আর মুখের অজস্র হিজিবিজিতে অনাবিষ্কৃত লিপি। বসে বসে হয়তো মদ খাচ্ছিল সে। তাই চোখের মণি দুটি অচঞ্চল। সিসার গুলির মতো নিরেট এবং ভারী। তবু তাতে একটি অনুনয় ফুটে উঠল। সে ঠেলতে লাগল অভয়কে। প্রায় চুপিচুপি বলল, তুমি এসেছ জামাই? বাঁচিয়েছ, বাঁচিয়ে দিয়েছ আমাকে। যাও, একবার যাও তুমি।
বাজখাঁই-গলা তখন নীরব হয়ে গেছে। সকলেই নিশ্চুপ। অভয়কে পথ করে দিল সবাই। হাসিটা তখনও পাতাল থেকে যেন উঠছে। অভয় অবাক হয়ে বলল, কোথায় মাসি। আমি কোথায় যাব?
সকলের চোখ তখন অভয়ের দিকে। রাজুবালা বলল, ওই ঘরে। সুবলির ঘরে।
অভয় বলল, আমি?
হ্যাঁ বাবা, তুই।
অভয়ের হাত চেপে ধরল রাজুবালা। –আর কেউ গেলে হবে না। তোর দুটি হাতে ধরি বাবা জামাই, তুই যা। ছুঁড়ি তো পাগল নয়। কোনও ব্যায়োও নয়। ওর কথা কেউ বুঝবে না। কিন্তু আর উপায় নেই। এবার ওকে তাড়ানো ছাড়া আর আমার রাস্তা নেই। তুই যা জামাই, লক্ষ্মী বাবা আমার। সে তোকে কী চোখে দ্যাখে, আমি জানি। আমি রোজ সন্ধেয় তোর মুখ চেয়ে থাকি বাবা। বাড়ি থেকে ডেকে নিয়ে আসব ভাবি। কিন্তু তুমি এখন মানী লোক বাবা। আমার বাড়িতে এলে যদি মান যায়, তাই ডাকিনি। আজ তোমার ঘাড়ে কে ভর করেছে, জানি না। আজ তুমি আপনি এসেছ। তুমি একবারটি যাও।
রাজুবালার তুই তুমি জ্ঞান নেই এখন। সে অভয়কে ঠেলতে লাগল।
অভয় বলল, রাজুমাসি, তুমি জানো না, আমাকে দেখলে সে হয়তো আরও খেপে যাবে। এতদিনের মধ্যে তোমরা সবাই কত বার বাড়িতে এসেছ গেছ, সে একবারও যায়নি।
হাসিটা তখন চাপা গোঙা স্বরে যেন দেয়াল ঘসছে। রাজুবালা বলল, তার কারণ আছে বাবা। সে আমি তোমাকে পরে বলব। তুমি এখন একবারটি গিয়ে দেখো, কী হয়।
একটি মেয়ে গলা শোনা গেল, হবে, ছাই হবে।
রাজুবালা ফিরে তাকাল না। অথচ তাকাবারই কথা। তার মুখের ওপর কথা বলার সাহস কারুর না থাকারই কথা। কিন্তু শাসনের সে অধিকার আজ শিথিল হয়ে গেছে। অভয় দেখল, রাজুবালা অসহায় চোখে তার দিকে চেয়ে আছে।
আবার বলল রাজুবালা–বাবা একটু। খেপেই যদি যায়, যাবে। তেমন কিছু করলে, তোকে আমি বলছি বাবা, তুই ওকে মেরে আধমরা করে ফেলে রেখে আসিস। কী করব! ওর কপালে এর পরে মার আর হাতে পায়ে বেড়ি ছাড়া কিছু নেই।
অভয় ফিরে তাকাল উপরের দিকে। পায়ে পায়ে অগ্রসর হল। সুবালার ঘরে সেই শেষ দিন আসার কথা তার মনে পড়ল। প্রায় মার-খাওয়া কুকুরের মতো নিজেকে বিতাড়িত মনে করেছিল সে। কিন্তু নিজের কথা সে ভোলেনি। তার ভিতরের সেই অন্ধকার প্রবৃত্তির কথা। তার আবর্তিত ঘোলা রক্তের ডহর কানা হয়ে উঠেছিল। সুবালা তাকে তাড়িয়ে দিয়েছিল। কিন্তু পরে, সুবালার অনুতপ্ত আহ্বান শুনতে পেয়েছিল সে। তখন আর ফিরবার উপায় ছিল না। তখন সত্য জানা হয়ে গেছে।
আজ কেন এসেছিল অভয়? সিঁড়ি ভাঙতে গিয়ে পা ভারী হয়ে এল অভয়ের। আজ কেন এসেছিল সে? পাপ! একি পাপ নয়। নিঃসঙ্গতার যন্ত্রণায় এখানে কেন এসেছিল অভয় আজ? এই সেদিনও নিমিকে হারাবার দায় সে অনেকখানি সুবালার কাঁধে দিয়ে, তাকে মনে প্রাণে ঘৃণা করেছিল। আর আজ সে এখানেই ছুটে এসেছিল। সব তা হলে মিথ্যে! নিজেকে চেনে না অভয়। নিজের কাছে সে অনাবিষ্কৃত। আর সে শ্রমিক-আন্দোলনের কথা বলে। সে গান বাঁধে। অপরের অন্যায়ের সন্ধানী সে। আর প্রবৃত্তি তার বুকের ভিতরে মিথ্যা এবং অনাচারের বাসা তৈরি করছে। নিমির সঙ্গে বিশ্বাসঘাতকতা করেছিল সে। সুবালার সান্নিধ্য আর একজন কেউ লালন। করছিল তার বুকের মধ্যে? নইলে সে কেন এসেছিল?
সুবালার দরজার সামনে এসে দাঁড়াল অভয়। যাক। আপাতত সে এ সব ভাববে না। নিজের কাছে, আপন বিচার তার ভোলা রইল। সে যখন এসেছে, তখন একবার সুবালার মুখোমুখি হবে। সত্যর এই বোধ হয় নিয়ম। সুবালাকে যে সে একবার চোখে দেখতে চায়, তার বুকের ভিতরে সে সত্য এখন উজ্জীবিত, সচকিত, কৌতূহলিত।
অভয় ডাকল, সুবালা।
গোঙানি থেমে গেল ঘরের মধ্যে। নীচের উঠোনে রাজুবালার চাপা চাপা গলা শোনা গেল, যাও, তোমরা যে যার ঘরে যাও। এই আলতা, যা, দরজায় গিয়ে দাঁড়া। সন্ধে থেকে তো এমনি বসে আছিস।
নীচে একটা চাপা গুলতোনি উঠল। সবাই সরে যেতে লাগল। অভয় আবার ডাকল, সুবালা।
একটা ক্রুদ্ধ হুঙ্কার শোনা গেল, কে?
বলতে বলতেই ধড়াম করে দরজা খুলে গেল। অভাবিত দৃশ্য ঘরের মধ্যে। অবর্ণনীয় অবস্থা সুবালার। কিন্তু স্বাভাবিক হতে চাইল অভয়। যেন অনেকদিনের আলাপির সঙ্গে দেখা করতে এসেছে, এমনি স্বাভাবিক গলায়, প্রায় হেসে বলল, চিনতে পারো?
সুবালার কালি-পড়া চোখ দুটিতে শ্লেষের ঝিলিক হানল। ঠোঁট দুটি উল্টে ঝুলে পড়ল প্রায়। অভয়ের মুখের দিকে স্থির দৃষ্টি রেখে দুলতে লাগল খানিকক্ষণ। হঠাৎ উপছানো গলায় বলল, চিনব না? তুমি শৈলদিদির জামাই, নিমির বর, মালিপাড়ার মানী স্বদেশি-জামাই তুমি। তুমি আমার সঙ্গে তবলা বাজিয়েছিলে। এক রাত্রের ফিরে-যাওয়া-নাগর তুমি আমার। তোমাকে চিনব না?
হিসহিস করে হেসে উঠল সুবালা। তার সারা শরীর কাঁপতে লাগল। অভয় এক মুহূর্ত কোনও কথা খুঁজে পেল না। তার মাথা হেঁট হয়ে এল। সুবালার দিকে চোখ রাখতে পারছে না সে। খেপে ওঠারই লক্ষণ সুবালার ভাবে-ভঙ্গিতে। হয়তো, অপমানে মাথা নিচু করে চলে যাওয়া ছাড়া আর কিছু ঘটবে না। যদিও বোঝা যাচ্ছে, সুবালা জ্ঞানে নেই। মানুষ সে চিনতে পারে। কিন্তু মদ এবং মনের ভেসে-ওঠা অতলতা কাজ করছে এখনও। সে কোনদিকে ঝুঁকবে, কেউ বলতে পারে না। এখন সে ভিতর থেকে কথা বলছে। তার বাহ্য-সংবিৎ নেই।
সুবালা সারা শরীরে একটি মোচড় দিয়ে দুলে উঠল। হাত জোড় করে বলল, তা দাঁড়িয়ে কেন, ভেতরে এসো। যত্ন করে ঘরে তুলি তোমাকে, যত্ন করে নিয়ে যাই এসো।
অভয়ের সারা শরীর শক্ত হয়ে উঠল। নীচে একটি মেয়ে-গলায় হাসির নিক্কণ শোনা গেল। এখনই নীচে নেমে যাবে কিনা, ভাবল অভয়। দাঁড়িয়ে থাকলে হয়তো শেষ পর্যন্ত রাজুবালার কথাই সত্যি হবে। অভয় আঘাত করে বসবে সুবালাকে।
কিন্তু সে শান্ত গলায় বলল, ঢুকব কোথায়। ঘরের কী হাল করেছ, দেখেছ?
সুবালা হাত ঝটকা দিয়ে বলল, দেখেছি। তুমি এসো দিকিনি নাগর। বলে, হাত ধরে টানল অভয়ের। অভয় বাধা দিল না। সুবালা আবার দরজাটা বন্ধ করে দিল। দিয়ে, দরজাতেই হেলান দিয়ে দাঁড়াল। কিন্তু সুবালার দিকে এখন আর ফিরে তাকানো যায় না। বাইরে থেকে তবু তাকানো যাচ্ছিল। বন্ধ-দরজা ঘরে সব পরিবেশ যেন বদলে গেল হঠাৎ। সুবালা আর তার ঘর। গোটা মেঝেটায় কাচ ছড়িয়ে পড়ে আছে। আলমারির মাঝের থাকের দুটো কাচ নেই। ছোট একটি চ্যাপ্টা মদের বোতল কয়েক টুকরো হয়ে ছড়ানো। পাশ বালিশটা ওয়াড়-খোলা অবস্থায়, মেঝেয় পড়ে আছে থ্যাতলানো মড়ার মতো। বিছানা চটকানো। শাড়িটা দলা পাকিয়ে পড়ে আছে বালিশের কাছে। ড্রেসিং টেবিলের আয়নাটা ওপরের দিকে ফেরানো। ছাদের কড়ি-বরগার ছায়া পড়েছে। সেখানে। হয়তো সুবালা নিজের ছায়া দেখতে চায়নি বলেই ঘুরিয়ে দিয়েছে।
আর সুবালার গায়ে জামাটি পর্যন্ত নেই। শুধু বডিস আর সায়া তার গায়ে। খোঁপা হয়তো নিজেই খুলেছে। বিনুনিও অর্ধেক মুক্ত। মুখে নেই রঙের প্রলেপ। সন্ধ্যাবেলা সাজেনি হয়তো। দাঁড়িয়ে দাঁড়িয়ে একটা পা নাচাচ্ছে সুবালা। দু হাত পিছনে, দরজায় চেপে রেখেছে। তার সর্বাঙ্গ দুলছে। তার পশুর মতো শক্ত বলিষ্ঠ শরীর। বারোবাসরের জীবন তার দেহের ঔদ্ধত্য ভাঙতে পারেনি। নিটুট, আর নিষ্ঠুর মৃত্যুর মতো তার স্তনান্তরের ঈষৎ অবকাশের অন্ধকার। জীবিকার কশাঘাতের সঙ্গে বাজি ধরে দেহ অনমনীয়, অদমিত। তার প্রমত্ত মন দিয়ে গড়া ক্ষীণ কটিতট অধরা অকূল হয়ে উঠেছে নিতম্বে। নাচানো পায়ের তালে বিলুলিত জঘন আর মধ্য সমুদ্রের ঢেউয়ে উৎক্ষিপ্ত নিঃশব্দ জলস্তম্ভের মতো আভঙ্গ ঘন ঊরু।
অভয়ের রক্তের মধ্যে যেন একটা ক্ষিপ্ত মহিষ তার শাণিত কঠিন শিং নিয়ে পাশবিক শব্দে ছুটে আসতে লাগল। মিথ্যুক। মিথ্যাবাদী অভয়। নিজের মনের সত্য তার কল্পনা শুধু। বাস্তবে সবটাই এত ভয়ঙ্কর মিথ্যে? নিজের কাছে সে চিরকাল ধরে এত অপরিচিত! একেবারে দেউলিয়া হয়ে, রক্তের কাছে ঋণের তার শেষ মুচলেকা দিয়ে বসে আছে? সব আদর্শের আড়ালে, এই পাপ তার ভিতরে! নিমিকে সে তা হলে ভালবাসেনি? সংসারকে নিমি-ময় করার এই শেষ উপহাস তার বাকি ছিল?
সুবালা ঢুলুঢুলু চোখে তাকাল ঘাড় বাঁকিয়ে। বাসি-আলতা-পা তেমনি নাচতে লাগল। বলল, তারপর? আমার মানী স্বদেশি নাগর, এতদিনে মনে পড়ল?
হ্যাঁ, এমনি করে কথা বলুক সুবালা। ক্ষিপ্ত মহিষটার গায়ে তাতে চাবুক পড়ে। তার ঘোর ভাঙে, খোয়ারি কাটে। অভয় বলল, তা পড়ল। আলমারি ভেঙে, তছনছ করে, চেঁচিয়ে মেচিয়ে যা কাণ্ড করেছ, গোটা শহর এবার এ ঘরে আসবে।
এক মুহূর্ত সুবালার পা থামল। আবার নাচতে লাগল। বলল হ্যাঁ, রাজুমাসির অনেক ক্ষতি করেছি। মাইরি। এবার আমাকে তাড়িয়ে দেবে। কী করব বলল, বোতলটা হাঁটকে দেখি, এক ফোঁটা মাল নেই। সেই পরশু একটা লোক এসে এক বোতল ফাউ দিয়ে গেছল। আজ পর্যন্ত কেউ আর বোতল নিয়ে আসেনি।
অভয় যেন কথা বলতে পেয়ে, নিজের হাত থেকে বাঁচল। বলল, তা লোকে আসবে, বসবে, তবে তো। বোতল কি আর হাতে করে ঢুকবে।
–হ্যাঁ, আমার ঘরে তাই ঢুকতে হবে। পেটে না পড়লে আমি কানা। চোখেই দেখতে পাইনে, মাইরি বলছি।
বলতে বলতে হেসে উঠল। কাত হয়ে মুখটা গুঁজে দিল দরজায়।
অভয় বলল, পেটে পড়েও তো দেখতে পাচ্ছ না এখন।
ঘাড় ফেরাল সুবালা। গোটা শরীরটা যেন অভয়ের মুখোমুখি হল। বলল, মনের মতন পড়েনি। কিন্তু দেখতে পাচ্ছি। এই তো তোমাকে দেখতে পাচ্ছি, আমার পুরনো নাগরকে। কিন্তু মান যাবে না তোমার?
দরজা ছেড়ে অভয়ের দিকে এক পা এগিয়ে এল সুবালা। তার বুকের সংক্ষিপ্ত আবরণটুকু যেন টলমল করছে। অভয় নিজের সঙ্গে শক্ত হয়ে যুঝতে লাগল। বলল, মান কি যাবার জিনিস সুবালা?
–তা বটে। তোমাদের মান যায় না।
বলতে বলতে দু হাত বাড়িয়ে অভয়কে ধরল সুবালা। জড়িয়ে জড়িয়ে বলল–তবে এতদিন এ পাড়ায় তোমাকে দেখিনি কেন নাগর?
অভয় শক্ত হল। আঘাত করে সরিয়ে দিতে উদ্যত হয়েও থমকে গেল সে। এখানে কেন এসে পড়েছিল অভয়? কার কাছে? কার কথা মনে করে? এ যে নিজের দুর্বলতায় ফুঁসছে সে। নিজের প্রতি উদ্যত আঘাত সে আর একজনকে করতে যাচ্ছে। নিজের ধিক্কার হানছে অপরকে। কিন্তু সুবালার এই অটুট শরীরটা ফাঁকি নয়, মিথ্যে নয়। এ অভঙ্গ অঙ্গ তার মনের চেয়ে সত্য রূপের। বিভাস।
সুবালা আবার বলল, সেই অনেককাল আগের একদিনের আজ শোধ দেব। আজ তোমাকে যত্ন করে নেব আমার কাছে, মাইরি!
অভয় গর্জন করে উঠতে চাইল। কিন্তু পুড়ছে সে। ক্ষয় হচ্ছে। সে তার সব লুকোচুরির শক্তি জড়ো করে ডাকল, সুবালা।
সুবালা প্রায় এলিয়ে পড়ল অভয়ের গায়ে। বলল, ভয় নেই, আজ তোর মিনি-মাগনা, সত্যি বলছি।
অভয় সামনের দেয়ালে ফিরে তাকাল। সে তার ঈশ্বরকে ডাকতেও ভুলে গেল। নিজের সঙ্গে একটা কঠিন শক্তি পরীক্ষায়, দাঁতে দাঁত চাপল। সুবালার দু হাত ধরে তাকে গায়ের কাছ থেকে সরিয়ে বলল–একটু হুঁশ করো সুবালা। জ্ঞানে এসো।
সুবালা নিজেই সরে দাঁড়াল একটু। একটা ভয়ংকর ভঙ্গিতে দুলতে লাগল সাপিনীর মতো। ঘাড় নেড়ে নেড়ে ঢুলু ঢুলু চোখে হেসে বলল, আজ আর মনে ধরছে না নাগরের? তবে তুই কী জন্যে এসেছিস আমার কাছে? মেয়েমানুষের কাছে অত বড় শরীরটা নিয়ে কী করতে এসেছিস অ্যাঁ?
সায়া ছেড়ে, কাঁচুলির মাঝখানটা ধরে টান দিল সুবালা। তার বুকের বাঁধ যেন ভাঙছে। অভয় আবার ডাকল, সুবালা।
সুবালা মাথাটা ঝাঁকিয়ে, ভ্রূ কুঁচকে তাকাল, হুঁ মজিসনি এখনও?
তারপর অস্ফুটে বিড়বিড় করল খানিকক্ষণ। আবার বলল, তবলা বাজাবি? গান করব আমি।
অভয় দরজার দিকে ফিরবার উদ্যোগ করেছিল। গানের কথা শুনে অনড় রইল। বলল, গাইবে? সত্যি?
–তুই বাজাবি তো?
বাজাব।
তবে গাইব।
বলে, সুবালা নিজেই উপুড় হয়ে খাটের তলায় ঢুকে গেল। টেনে টেনে মেঝের ওপর নিয়ে এল হারমোনিয়ম, বাঁয়া-তবলা। বাঁয়াটা গড়িয়ে গেল অনেকখানি। অভয় নিচু হয়ে ধরে ফেলল। সুবালা হারমোনিয়মটা দু হাতে বুকের কাছে তুলে, খাটের ওপর ঝাঁপিয়ে পড়ল। হারমোনিয়মের রিডগুলি আঘাত পেয়ে ঝনঝনিয়ে উঠল। তারপর বলল, আয়, খাটের ওপর আয়।
অভয় বাঁয়া-তবলা খাটের ওপর রেখে, আগে শাড়িটা হাতে তুলে নিল। কারণ, তখন আর সুবালার দিকে তাকানো যাচ্ছে না। বলল, এ শাড়িটা পরে নাও।
সুবালা চোখ না তুলে, স্টপার টানতে টানতে বলল, অত আমার সময় নেই। গায়ে আমার কিছু রাখতে ইচ্ছেই করে না। তা আবার সায়ার উপর শাড়ি।
একটি পা সোজা মেলে দিয়ে, আর এক পা দিয়ে হারমোনিয়মটা পেঁচিয়ে ধরল সুবালা। তারপর রিডের ওপর তার আঙুল চলল। এই আর একটি সত্য। সুবালার দেহের মতোই। যত অসংবৃত উন্মত্তই হোক, হাত পড়ামাত্র যন্ত্র যেন মন্ত্রমুগ্ধের মতো বেজে উঠল। প্রথমে কাটা কাটা সুরে গজলের ঝংকার উঠল। পরমুহূর্তেই বেসুরো এলোমেলো ভাবে গজল থেমে গেল। আর একটা সুর বেজে উঠল। কিন্তু এত বিলম্বিত যে তাল কখনওই দিতে পারবে না অভয়। সুর তার চেনা। অচেনার মাঝামাঝি। সুবালা নিজে, আর এই গোটা ঘরের পরিবেশ, সুরের সঙ্গে মিলতে চাইল না। সুবালা হাসল। তাকাল অভয়ের দিকে। বলল, কেমন?
–ভাল।
কী সুর?
–জোনপুরী?
সুবালা ঘাড় নাড়ল, না। কিন্তু নাম বলল না। চড়া সুরে টেনে টেনে গাইল।
প্রদীপ নিভিয়া যায় সব আশা হায় মিলায় আঁধারে।
এখন নিজ অঙ্গে দেখি নিজ রঙ্গে কালের আঁচড়ে ॥
এ বিলম্বিত সুরের সঙ্গে তবলা সঙ্গত অসম্ভব নয় শুধু। অভয় স্থাণুর মতো বসে রইল। বাঁয়া-তবলার কথা ভুলে গেল সে। সুবালার রক্তাভ চক্ষু মুদ্রিত। চোখের পাতা দুটি তার অসম্ভব লাল দেখাচ্ছে। হয়তো মদের মাত্রাধিক্যেই, তার ঠোঁট কুঁচকে বিকৃত হয়ে উঠেছে। কিন্তু গানের শ্বাসরুদ্ধ বিলম্বিত সুরে ও কথায় সুবালার সব মালিন্য কোথায় অদৃশ্য হল। সন্দেহ হল, সুবালা কাঁদছে।
কিন্তু তার চোখে জল নেই। না থাক। সুবালার যে-বেশবাস অশ্লীল মনে হচ্ছিল, গানের সঙ্গে তা যেন একাত্ম হয়ে গেল। তার বসবার ভঙ্গিতে, প্রতি মুহূর্তে যে একটি রুদ্ধশ্বাস ভয়-ধরানো অবস্থা ছিল, সুর তাকে গ্রাস করল। কথা তাকে আবরণ দিল। অবিকৃত, আরও উচ্চ গলায় সে গাইল,
চিনিতে নারি আর, বুঝিতে পারি শুধু আপন হৃদয়।
পাষাণ সম লাগে এ হৃদয়েরি ভার চাহি বরাভয় ॥
রেখ না দাঁড়ায়ে লহ তোমার গোপন গহন গভীরে।
প্রদীপ নিভিয়া যায়…
গান শেষ হল। শুরু হল আবার। সুবালার গলার শির ফুলতে ফুলতে তার গাল বেয়ে, চোখের। কোল বেয়ে, কপালে ছড়িয়ে পড়তে লাগল। এ তার স্বাভাবিক অবস্থায় গান নয়। তাই কেবলই পুনরাবৃত্তি। পুনরাবৃত্তি কেবলই গোপন গহন গভীরে যাবার। নিঃশেষে লয়ের, হারাবার। সুবালার চোখে জল নেই। কিন্তু সে যেন চিৎকার করে কাঁদছে। এও যেন সুবালার দেহের মতো সত্য। সুবালা মুক্তি চায়।
আবার, আজ আবার সেই বহুকাল আগের এক রাত্রের নতমাথা পদাহত-বিতাড়িত বলে নিজেকে মনে হচ্ছে অভয়ের। রাজুবালার অনুরোধ এখন মিথ্যা বলে মনে হচ্ছে। এ ঘরের ভাঙাচোরা বিশৃঙ্খল অবস্থা যেন সত্য নয়। আসোয়ারী সুর সত্য। মৃত্যুর আকুতি সত্য। সুবালার কোথাও ফাঁকি নেই। মিথ্যা শুধু অভয়ের মধ্যে। মিথ্যাচার তার নিজের সঙ্গে।
সে উঠতে গেল। গান থেমে গেল সুবালার। তার ছিঁড়ে যাওয়ার মতো স্তব্ধ হল তার গলা। বাইরে কাদের পায়ের শব্দ শোনা গেল। যারা শুনতে এসেছিল, তারা সরে পড়ছে হয়তো। সুবালা হারমোনিয়মের ওপর কনুই রেখে, গালে হাত দিয়ে তাকাবার চেষ্টা করল অভয়ের দিকে। কিন্তু তার চোখের পাতা অসম্ভব ভারী। খুলতে চাইছে না। বলল, চলে যাচ্ছ নাগর?
গলার স্বরে আর তার মত্ত উল্লাস ফুটছে না। চাপা পড়া শুকনো স্বর ধীর-গতি করাতের মতো শোনাল। বলল, কোথায় যাবে? তোমার নিমি তো নেই।
হাসিতে ফুলে ফুলে উঠল সুবালা। থুথু জমে, সাদা দেখাচ্ছে তার ঠোঁটের কশ। অভয় নেমে দাঁড়াল। পালাবার সময় এসেছে তার। সুবালা দ্বিতীয় বার মুখ খোলবার আগে চলে যেতে হবে তাকে।
সুবালা যেন হাসতে হাসতে বলল, মরবার আগে এসেছিল তোমার নিমি। আমার কাছে এসেছিল।
অভয়ের পা অবশ হয়ে গেল। অনড় নিশ্চল সে। সুবালা শুকনো চাপা পড়া গলায় বলল, নিমি আমাকে বললে, রাক্ষুসী, তোর এ কী মায়া রাক্ষুসী, আমাকে না দিতিস, তোর ধরে রাখতে কী। হয়েছিল। একে বলে মেয়েমানুষ বুঝলে হে নাগর। আমি কাউকে ধরিনি, ছাড়িওনি বাবা। আমি হেসে তাড়িয়ে দিয়েছিলুম নিমিকে। নেঙোবাই ছুঁড়ির আমার পেছুতে লাগতে এসেছিল। সেই ঘেন্নায় তোমাকে দেখতেও যাইনি। তুমি জেল থেকে এলে। পাড়া ঝেটিয়ে তোমাকে দেখতে গেল। আমি যাইনি। শেষে সবাই ভাববে, তালে আছি।
আবার ফুলে ফুলে হাসল সুবালা। উপুড় হয়ে এলিয়ে পড়ল হারমোনিয়মের ওপর। বেণী তার পিঠের পাশ দিয়ে এলিয়ে পড়েছে। হারমোনিয়মে জড়ে পড়া মুখ থেকে তার গলার স্বর বেরিয়ে আসতে লাগল–বেশ্যারা কাউকে ধরেও না ছাড়েও না। তার সবাই আপন সবাই পর কী বলো অ্যাঁ। যখন যার, তখন তার। তবে হ্যাঁ, আমি বাপু একটু সুখী। মনের মতন নাগর না হলে আমার ঘরে তুলতে ইচ্ছে করে না। বলে, মনের মতনটি হয়নি বলে আমার সাতপাকে বাঁধা সোয়ামি ছেড়ে চলে এসেছিলুম।
আবার হাসতে লাগল। তারপর সহসা মাথা তুলল। ভ্রূকুটি করে তাকাল অভয়ের দিকে। ঠোঁট কুঁচকে বলল, ও, তুমি কি ভেবেছ আমার ব্যায়রাম আছে? তাই থাকলে না?
দু হাত ঊর্ধ্বে তুলে বলল, এই দেখো, খুঁটিয়ে খুঁটিয়ে দেখে নাও। কোথাও রোগ নেই আমার। তা, তোমার নিমিটা আমার জ্বালায় জ্বলল, তাই একটু শোধ দিতে চাইলুম। আচ্ছা, বলল তো, নিমি তোমাকে কেন সন্দেহ করত? তুমি কি আমাকে মনে মনে…
সুবালা মোটা শুকনো গলায় হেসে উঠল। অভয়ের বুকের মধ্যে কাঁপছে। যে ক্ষিপ্ত মহিষ তার রক্তের মধ্যে দাপাচ্ছিল, সে অনেকক্ষণ মরেছে। অক্ষমের মতো মাথা খুঁড়ে সে অনেকক্ষণ ঘাড় মটকে লুটিয়ে পড়েছে। সে বলি প্রত্যক্ষ হয়নি। সুবালার দেহের প্রতীক প্রতিমার পায়ে মনের অন্ধকারে সে নিহত হয়েছে। এখন শুধু সংশয়ের জ্বালা। সুবালাও সেই কথার বিন্দুতে এসে। থেমেছে। তবে কি তাই? সে কি মনে মনে তাই চেয়েছিল? সেই চাওয়া কি তার সব ভাসিয়ে, আজ এখানে টেনে নিয়ে এসেছিল। আশ্চর্য! আজ এখানে আসার সঙ্গে সারাদিনের ভাবনা-চিন্তার কোনও যোগাযোগ নেই। তবে?
এখন নয়। এ ভাবনা এ মুহূর্তে নয়। তার সারা জীবনের এই একটি প্রশ্নের মোকাবিলা করতে হবে তাকে।
সুবালা আবার বলে উঠল, তা বলে আমাকে? একটা বেশ্যাকে? নিমির বর হয়ে? দূর দূর দূর!
যেন অভয়কে দূর দূর করে উঠল সুবালা। এ তার প্রাপ্য ছিল। তার কল্পনার শূন্য ঝাঁপিতে সাপ ছিল এ সত্য প্রকাশ হয়ে পড়েছে। তবু তাকে মুখ খুলতে হবে। সুবালাকে দুটি কথা বলতে হবে। আর সে কথা এখন তার নিজের কাছে ভান মাত্র। সে বলল, কিন্তু এ ভাবে তুমি আর কতদিন চালাবে? এটা ব্যবসার বাড়ি।
সুবালা একটা অবর্ণনীয় বিভঙ্গে কাত হয়ে পড়ল। হাত চাপা দিল চোখের ওপর। বলল, জানি। মাসিকে তো বলি। যে অঙ্গ পচে গেছে, তাকে বাদ দাও মাসি। মাসি তাড়ায় না যে।
–কোথায় পচেছে? তোমার রূপ আছে, বয়স আছে।
–মন গো মন! মন পচেছে। আমার মন!
একটি নিশ্বাস ফেলতে গিয়ে সুবালা সহসা ফুঁপিয়ে উঠল। ফিসফিস করে বলে উঠল। আমি কী করব? আমার ঘর ভাল লাগেনি। আমার শরীর বেচতে ভাল লাগে না। আমি কী করব? আমার মরতে ভয় করে। আমি কী করব?
যেন ফ্রক-পরা একটি ছোট মেয়ে কাঁদছে। দু হাত বাড়িয়ে অগ্রসর হতে ইচ্ছে করল অভয়ের। কিন্তু তার সাহস হল না। তার নিজের সঙ্গে নিজের পরিচয় নেই। তার ইচ্ছের সঙ্গে আপন হাতের পরিচয় নেই। সে দেখল, সুবালা নিশ্চুপ। এলিয়ে পড়ে আছে অচৈতন্য ভাবে। সে পিছন ফিরে ঘরের দরজা খুলল। দেখল রাজুবালা দাঁড়িয়ে।
রাজুবালা কোনও কথা না বলে আগে ঘরে ঢুকে দেখল সব। তারপর শাড়ি নিয়ে ঢেকে দিল সুবালাকে। দিয়ে ঝুঁকে পড়ে দেখল সুবালাকে একবার।
অভয় সিঁড়ি দিয়ে নীচে নেমে গেল। পিছন থেকে ডাকল রাজুবালা, শোনো জামাই।
অভয় দাঁড়াল। উঠোনটা তখন খালি। বাড়িটার ঘরে ঘরে বন্ধ দরজায় গুলতানির শব্দ। রাজুবালা অভয়ের সামনে এসে বলল, ওকে দিয়ে ব্যবসা যে আর চলবে, মনে হয় না।
অভয় কোনও জবাব খুঁজে পেল না। রাজুবালা আবার বলল, বলো তো জামাই, ওকে কি তোমার পাগল মনে হল?
অভয় বলল, এ রকম পাগল তো আর দেখিনি মাসি।
–সেই তো কথা বাবা। সবাই ওকে তাড়িয়ে দিতে চায়। ব্যবসা করতে গেলে, দেওয়াই উচিত। কিন্তু সব কি মানা যায়? এ লাইনে মেয়েদের জীবনে একবার এ রকম সময় আসে। আবার চলেও যায়। খাওয়া-পরার ভয়ের গুঁতোয় চলে যায়। আমি জানি আমারও এক সময়ে এ রকম হয়েছিল। লোচন ঘোষ বাঁচিয়ে দিয়েছিল আমাকে। সে আমার সঙ্গে গাইত। কিন্তু সুবলির খাওয়া-পরার ভয় নেই। শুকিয়ে মরার ভয় নেই। ও যে আর ব্যবসা করতে পারবে, মনে হয় না। কী পেলুম? এই ভাবনা। কী পেলুম? এ জীবনটা নিয়ে কী করছি? এ সব চিন্তা মাথার ঘায়ের মতো। তাদের শান্তি নেই। কিন্তু কী বলব! এখন ওকে কে আদর করে বুকে নিয়ে সোহাগ করবে? দিন রাত খোশামোদ করতে হবে, খেসমত খাটতে হবে। তাও ব্যাটাছেলে হওয়া চাই। কিন্তু কোনওদিন কাছে যেতে চাইবে না। যে দিন ওর মর্জি হবে, শুধু সেদিন। তা এমন লোক কোথায় পাব আমি? যে লোক ওকে নিয়ে সারাক্ষণ থাকবে?
অভয় মাথা নিচু করে শুনল। কিন্তু কোনও জবাব দিল না। হয় তো রাজুবালার কথায় ইঙ্গিত ছিল। সে বলল, মাসি যাচ্ছি।
এসো বাবা। সময় পেলে একটু-আধটু এসো। তোমার কত নাম ধাম, কিন্তু আমরা তোমার পর নই কিন্তু। তোমার নাম হলে আমাদের বুক ফোলে।
অভয় বলল, জানি মাসি।
সে বেরিয়ে গেল এবং তৎক্ষণাৎ তার বুকের মধ্যে যন্ত্রণা একটা কাঁটার মতো বিদ্ধ হল। সেই সন্ধ্যাবেলার মতোই। অভয়ের কত নাম! তার গৌরবে, অপরের গৌরব! মিথ্যে! সব মিথ্যে হয়ে গেছে আজ তার নিজের কাছে। কী ভাবে এর প্রায়শ্চিত্ত হবে? কেমন করে! তার ভিতরের পাপের সঙ্গে সে কী দিয়ে যুঝবে? তার বাইরেটা এক। ভিতরটা আর এক। সে অবিশ্বাসী। মিথ্যুক। তবে কোথায় দাঁড়িয়ে সে বাঁচছে? দশ জনের সঙ্গে চলছে, ফিরছে, কথা বলছে?
একদিন রাত্রে যেটাকে ভুল মনে হয়েছিল, আজ দেখা গেল, সেটা শতপাকে জড়ানো। নিজের সঙ্গে অপরিচয়ের দুঃসহ ব্যথা নিয়ে, বাড়িতে এসে পৌঁছুল সে।
তৃতীয় খণ্ড
০১.
জেল থেকে বেলা চারটেয় অভয় তার বাড়ির দরজায় এসে দাঁড়াল।
আকাশে একটু মেঘের আভাস। বাতাসও ভেজা-ভেজা, একটু জোরেই বইছে। সে দেখল, উঠোনে একটি ফরসা ছেলে মাটি মেখে আধবসা ভঙ্গিতে কী যেন হাতড়াচ্ছিল। অভয়কে দেখে তাকিয়ে রইল অচেনা চোখে।
একটি বছর পনরোর মেয়েও দাঁড়িয়েছিল দাওয়ার সামনে। স্বাস্থ্যবতী মেয়েটিও অবাক হয়ে তার দিকে তাকিয়েছিল। এমন সময়, পুকুরঘাটের দিক থেকে বালতি আর ন্যাতা হাতে উঠে এল ভামিনী। অভয়কে দেখেই তার হাত থেকে বালতি পড়ে গেল। এক মুহূর্ত স্তব্ধ থেকেই, দাওয়ায় মুখ গুঁজে ডুকরে উঠল সে।
অভয় ছুটে এসে রুদ্ধ গলায় বলল, কী হয়েছে খুড়ি? নিমি কোথায়?
ভামিনী মাথা কুটতে লাগল দাওয়ায়। আর পাগলের মতো চিৎকার করে উঠল।
ভামিনীর কান্নার মধ্যে কোনও কথা নেই। শুধু মাটিতে মুখ গোঁজা একটা বোবা গোঙানো চিৎকার করতে করতে দু হাত দিয়ে সে দাওয়ার মাটি খামচাতে লাগল।
অভয় ভামিনীর সামনে এসে থমকে দাঁড়াল। মুখ খুলে আর কিছু জিজ্ঞেস করতে সাহস করল না। সে যেন স্থির চোখে উৎকর্ণ হয়ে উঠল। গাঢ় অন্ধকার, দূরের কোনও এক নির্জন নির্বাসনের অভিশপ্ত মাঠ। সেই মাঠে যেন অভয় বসে আছে কালো আকাশটাকে মাথায় করে। প্রলয় কিংবা প্রত্যক্ষ মৃত্যুরই অতি স্তিমিত শব্দ বুঝি মহাকালের মন্দির থেকে ভেসে আসছে। তার বিশাল কাঁধে, বিস্তৃত বুকে সেই দূর-স্তিমিত শব্দের তরঙ্গ যেন লগ্ন-শেষের খেলায় কাঁপছে।
কাছে আসছে, বাড়ছে সেই শব্দ। কেন যেন চেনা-চেনা লাগছে শব্দটাকে। কোনওদিন কি শুনেছে অভয় সেই শব্দ? অতীতের কোনও অন্ধকার স্তব্ধ রাত্রে?
হ্যাঁ, শুনেছে। কিন্তু স্বীকার করতে চায়নি। বিশ্বাস করতে চায়নি। সভয়ে সে কানে আঙুল দিয়েছে। বধির হয়ে থাকতে চেয়েছে।
আজ আর কোনও ফাঁকি সইছে না। আজ আর চাপা রইল না। ভেজা-ভেজা বাতাসে, নানান যন্ত্র সঙ্গতের তরঙ্গের মধ্যে, সেই শব্দ ক্রমেই অস্ফুট থেকে ফুট হল। বিস্ময়-যন্ত্রণা-ভয়ের তীব্রতায় একটি বিচিত্র সুরের মতো শুনতে পেল, তুমি আমাকে একটুও ভালবাসনিকো?..তুমি আমাকে একটুও ভালবাসনিকো?
অভয় দাওয়ায় উঠে ঘরের মধ্যে গেল। যেখানে দাঁড়িয়ে নিমি কথাগুলি বলেছিল। আর সেই মুহূর্তেই সেই দূর শব্দ যেন আছড়ে পড়া ঢেউয়ের মতো তীব্র হয়ে ভেঙে পড়ল, তবে আমি বাঁচতে চাইনে।…তবে আমি বাঁচতে চাইনে।…।
বড় ভয় পেয়েছিল অভয় একটা কথা ভাবতে। বুকে হাত রেখে লালন করেছিল একটি আশা। কেন ভয় পেয়েছিল, সে জানে না। কেন বুকে হাত দিয়ে ধরে রাখতে হয়েছিল আশা, জানে না। তার অচেনা অবচেতন মনের সেটা আপন লীলা। এখন সত্য এসে দুটি মিথ্যেকেই সরিয়ে নিয়েছে। নিমির মনস্কামনাই পূর্ণ হয়েছে। সে বাঁচতে চায়নি। যেখানটায় দাঁড়িয়ে শেষ কথা বলেছিল, সেখানটা চিরদিন শুন্য নিরালা থেকে যাবে।
তবু অভয় যেন নিশি পাওয়া মন্ত্র-পড়া মানুষের মতো সেই শূন্য জায়গাটার কাছে এগিয়ে গেল। একবার বুঝি ডাকতে চেষ্টা করল, নিমি!
বাইরে থেকে রিকশাওয়ালার গলার স্বর শোনা গেল, মালগুলোন কোথায় রাখব বলেন। আমার দেরি হচ্ছে।
অভয় আবার থমকে দাঁড়াল। ফিরে এল ঘরের বাইরে। কান্না নেই, দুঃখ নেই, কোনও সুরও বোধ হয় নেই তার গলায়। বলল, নামিয়ে দাও ভাই উঠোনে।
ভামিনীর কান্না তখন স্তিমিত হয়ে এসেছে। ছেলেটিকে কোলে তুলে নেয়নি কেউ। সে মাটিতে উপুড় হয়ে হাত বাড়িয়ে যেন কী খুঁটছে। লালায় আর মাটিতে, কাদা মাখামাখি হয়েছে সারা মুখে। উপুড় হয়ে হাঁটু গাড়তে শিখেছে। বসতে শেখেনি এখনও। কোমরে বাঁধা ঘুনসি। তাতে একটি তামার ফুটো পয়সা বাঁধা। কারুর দিকে তার নজর নেই। সে আপন মনে মাটিতে চাপড়াচ্ছে। কী যেন দেখছে খুঁটে খুঁটে অভিনিবেশ সহকারে। তারপরেই সাঁতার দেবার ভঙ্গিতে, ছোট শরীর জুড়ে। তরঙ্গ তুলে দুর্বোধ্য ভাষায় কথা বলে উঠছে। যেন হঠাৎ বড় অবাক হচ্ছে। সহসা ভারী হাসি পেয়ে। যাচ্ছে তার।
সেই মেয়েটি তেমনি দাঁড়িয়েছিল দাওয়ার পাশে। যেন ভয়ে ও বিস্ময়ে দেখছিল অভয়কে। ইতিমধ্যে আরও কয়েকজন এসে দাঁড়িয়েছে উঠোনে। সকলেই পাড়ার বউ-ঝি। মালিপাড়ার অন্য মহলে সংবাদ যায়নি এখনও।
রিকশাওয়ালা ট্রাঙ্ক আর বিছানা এনে রাখল উঠোনে। অভয় তাকে পয়সা দিয়ে দিল। লোকটি সকলের দিকে একবার তাকিয়ে, মাথা নিচু করে চলে গেল।
সকলেই মনে মনে একটি কথাই ভাবছে, নিমি নেই। শব্দ শুধু শিশু গলার দুবোধ বাণীতে, গ গ গ…ভুঃ ভুঃ…আঁ আঁ গ।…
ভামিনী চোখের জল না মুছেই, সহসা আঁচল লুটিয়ে এসে, ছেলেটিকে দু-হাতে তুলে নিল। নিয়ে অভয়ের বুকের ওপর ফেলে দিয়ে, রুদ্ধ গলায় বলল, আমি কিছুটি বলতে পারব না। এটাকে জিজ্ঞেস করো, এই পুঁচকে রাক্ষসটাকে। ও সব জানে, সব জানে।
বলে ভামিনী, দাওয়ার ওপরেই দেয়ালে হেলান দিয়ে আবার বসে পড়ল।
অভয়ের বুকের মধ্যে একটি অসহ্য যন্ত্রণা যেন সাপের মতো মোচড় দিয়ে উঠল। তার বুক ভরে উঠল না। যেন জলের পাত্র মুখে নিল, তবু তার তৃষ্ণা মিটল না। তাই আরও আঁকড়ে ধরল। শিশুকে। দু চোখ মেলে তাকাল ছেলের মুখের দিকে। মনে হল, এ মুখ যেন তার চেনা। এই চোখ মুখ নাক, ওই চাউনি, এ তার দেখা। শুধু মনে পড়ে না, কবে দেখা হয়েছিল। কত যুগ। আগে। জন্মেরও আগে কিনা কে জানে। কিংবা কোনও এক জ্যোৎস্না-ভরা শঙ্খ-লাগা রাত্রের হাসিতে সে ফুটেছিল।
শিশুর গালের দু পাশে নরম মাংস আরও ফুলে উঠল। অভয়ের বুকের ওপর হাত দিয়ে ঠেলে, মুখ সরিয়ে নিয়ে এসে, বড় বড় চোখ করে তাকাল। যেন বড় অবাক হয়েছে অভয়ের এত বড় মুখখানি দেখে। দেখে একটু বিব্রত ভাবে একটি হাত মুখের কাছে নিয়ে এল। প্রথমে ভূতে খুঁটে দিল আঙুল দিয়ে। ঠোঁটের ওপর কচি কচি থাবা দিয়ে দু বার মারল আলতো করে। শব্দ করল গলা দিয়ে। তারপর সরু আঙুল ঢুকিয়ে দিল নাকের ফুটোয়। পর মুহূর্তেই দু পা দিয়ে অভয়ের বুকের ওপর ঠেলে পরিত্রাহি চিৎকার করে উঠল।
অভয় তাকে বুকে চেপে শান্ত করতে চাইল। বলল, কী হয়েছে, অ্যাঁ? কী হয়েছে?
নতুন গলা শুনে, শিশু আবার ফিরে তাকাল অভয়ের মুখের দিকে। এক মুহূর্ত দেখেই, তেমনি ভাবে ছটফটিয়ে উঠে চিৎকার করে কেঁদে উঠল। একেবারে বেঁকে ঝুঁকে, দাওয়ার পাশে সেই মেয়েটির দিকে হাত বাড়িয়ে দিল।
মেয়েটি হাত বাড়িয়ে নিতে যাচ্ছিল। ভামিনী বলে উঠল, না থাক নিসনি। ধরিসনি, ছুঁসনি। ওই কোলেই থাক ও। বলুক, রাক্ষস বলুক, ও কী জানে। কোথায় গেছে আমার মেয়ে, ও বলুক।
কিন্তু এই ছোট্ট মানুষটির পরাক্রমের কাছে পরাজিত হল অভয়। কিছুতেই কোলে রাখতে পারল না তাকে। হাত-পা ও গলা দিয়ে সে তার অনিচ্ছা ও প্রতিবাদ জানাতে লাগল। অভয় নিজেই এগিয়ে এসে, মেয়েটির হাতে তুলে দিল শিশুকে।
সজনেতলা থেকে বিশুর বউ বলে উঠল, আহা, এখনও চেনে না তো।
ভামিনী কান্না-ভরা গলায় ফিসফিস করে বলল, মা খেয়ে এসেছে ও, বাপ দিয়ে ওর কী দরকার?
কিন্তু শিশুর কান্না থামেনি তখনও। মেয়েটির কোলে গিয়েও ছটফট করতে লাগল। আর হাত বাড়াতে লাগল ভামিনীর দিকেই। মেয়েটি বলল, এই দেখ, দেখছ মাসি?
বলে দাওয়ায় উঠে ভামিনীর কাছে দিল। দিতেই ঝাঁপিয়ে পড়ে কচি কচি মাড়ি দেখিয়ে হেসে উঠল। ভামিনীর কোল ধামসে, বুকের আঁচল টেনে খেলা জুড়ল।
অভয় ব্যথা-স্তব্ধ মন নিয়ে যেন পরম বিস্ময় দেখল। ভাবল, এই শিশুর ওপরেই খুড়ির এত রাগ। যে শিশু তাকে ছাড়া বুঝি কিছু জানে না। দেখে, তারও বুকের ভিতরটা যেন বড় খালি খালি লাগল। হাত বাড়িয়ে নিতে ইচ্ছে করল বুকে। আর জেলখানায় পড়া কার কবিতার যেন একটি লাইনই বার বার মনে মনে বলতে লাগল সে, মোরে বহিবারে দাও শকতি! মোরে বহিবারে দাও শকতি।…
শক্তি চাই। নইলে কেমন করে সে এ বাড়িতে থাকবে। এ দাওয়ায় দাঁড়িয়ে থাকবে এমন করে? কেমন করে ওই ঘরে ঢুকবে?
বাতাস ক্রমেই উতলা হল। বৃষ্টি বুঝি আর এল না। আকাশ যেন একটু পরিষ্কার হয়েই এল।
অভয় খুঁটিতে হেলান দিয়ে বসে বলল, খুড়ি, এবার বলো।
ভামিনী বলল, এই ভয়ই এতদিন করেছি গো, এই বলবার ভয়।
অভয় খুড়ির দিকে তাকিয়ে দেখল। যেন মাটির মতো পড়ে আছে। ছেলেটা তছনছ করছে গায়ে পড়ে। ভূক্ষেপ নেই। চোখের জল শুকোয়নি ভামিনীর। কিন্তু এই এক বছরে, তার বয়স যেন অনেক বেড়ে গিয়েছে। তার যে পাকা চুল আছে, এটা কোনওদিন টের পায়নি অভয়। মুখেও বয়সের ছাপ পড়েছে। ঠোঁটের পাশে, চিবুকের ধারে ছুরিখানির ধার ক্ষয়ে গিয়েছে–মোটা হয়ে গিয়েছে। চোখে আর ঝিলিক নেই। বেলা বুঝি একেবারেই গিয়েছে খুড়ির।
অভয় বলল, ভয়ের কী আছে খুড়ি। ভয়ের কিছু নাই। একটুকু বলল শুনি।
যে-তিন চারজন এসেছিল, তারা উঠোনেরই আশে পাশে বসে রইল। গালে হাত দিয়ে তারা শুধু বসেই থাকবে। এই দিনটির জন্য অপেক্ষা করেছে তারা। আজ তারা শোক প্রকাশ করতে এসেছে। সবাই মিলে শৈলদিদির জামাইকে সান্ত্বনা দেবে। অভয় যে এখন তাদের পাড়ার ইজ্জত। পাড়ায় একটা লোকের মতো লোক পেয়েছে তারা তাদের সারা জীবনে। পাড়ার আর দশটা পুরুষের মতো তো সে নয়।
ভামিনী চুপ করে আছে দেখে আবার বলল অভয়, খুড়ি, চুপ করে থেকো না। আমি বড় সাহস করে শুনতে চেয়েছি। একটুকুনি বলো তার কথা শুনি।
ভামিনী দীর্ঘশ্বাস ফেলে, চোখের জল মুছল। বলল, বলব অভয়, সব বলব। পেথম থেকে বলব।
ততক্ষণে ক্ষুদে জীবটি সর্বগ্রাসী হাঁ দিয়ে ভামিনীর স্তন দখল করেছে। হাত পা ছোঁড়াও শান্ত হয়ে এসেছে তার। ভামিনীর যেন একটুও খেয়াল নেই, বিরক্তি নেই। সে বলল, তুমি জেলে চলে গেলে, নিমি ঠায় বসে রইল ঘরে। ডেকে ডেকে সাড়া পাই না। কদিন খালি বসেই থাকল। ও নিমি ওঠ। ও নিমি, চুল বাঁধবি আয়। সাড়া নেইকো মেয়ের। চুপচাপ বসে থাকে খালি। তারপরে খালি ছটফট। এই ঘরে, এই বাইরে। ক্ষণে বসে, ক্ষগে ওঠে। জিজ্ঞেস করি, কীলো নিমি, শরীর কি তোর অস্থির অস্থির করে? বলে, না! তারপরে কদিন খালি এক কথা। বলে, মাসি সোমসারে কেউ কারুর মুখ চেয়ে বসে নেই। মিছিমিছি মানুষ তবে এত আশা করে কেন গো? কেন? বলতে পারো? দেখো কেমন ড্যাং ড্যাং করে চলে গেল জেলে। আর আমি কত কথা ভাবছিলুম মনে মনে। মাসি রাগে আর ঘেন্নায় বাঁচি না। ইচ্ছা করে জেলখানায় ছুটে যাই ; জিজ্ঞেস করি, ইস! এত ছলনা? আমাকে একটুও ভালবাসনি?
আবার সেই কথা। আবার সেই ভয়ংকর কথারই প্রতিধ্বনি। অভয় সভয়ে ঘরের ভিতরে ফিরে তাকাল।
ভামিনী না থেমে বলে চলল, শুনে শুনে আমার রাগ হয়েছে। ও কী কথা। অ্যা? তোর ও কী কথা নিমি? কার বিষয়ে তুই কী কথা বলিস মুখপুড়ি। দূর হ–দূর হ। কিন্তু মেয়ের খালি ওই কথা। মাসি, সোমসারে কি ভালবাসা দেখিনি? একজন আমাকে ভালবাসত, সে আমার মা। মা মল, আর আমার কেউ নেই। কেউ নেই। এই খালি বলত। হাসত না। একটু হাসত না। কাঁদত না। কথাগুলোন বলত, বড় আস্তে, ঠায়ে ঠায়ে। আমার সহ্য হত না। তারপরে দেখলুম বড় রাগ মেয়ের। আর কী চোপা! ও নিমি খাবিনে? না খাব না। কেন? কেন খাব বল? কোন সুখে। সোমসারের ভড়কিবাজির মুখে নাথি মারতে ইচ্ছে করে। ও বাবা! চোখ যেন ধকধক করে জ্বলে নিমির। এদিকে পেটখানি তো এত বড় হয়ে উঠেছে। কী বলব অভয়। বলতে বলেছ। বলছি। প্রাণ শক্ত করো। তোমার চিঠি এয়েছে। পড়েছে, আর বলেছে, মিথ্যে মিথ্যে মিথ্যে। ছেড়ে গে চিঠি দে ভালবাসা জানাচ্ছে। ও সব জানি। পেটে যদি শঙ্কুর না থাকত, তা হলে দেখতুম। জিজ্ঞেস করেছি, অ্যা? দেখবি কী আবার? বলেছে, সাজতুম গো মাসি। হিমানী পাউডার মেখে, চোখে কাজল দিয়ে, বডিস এঁটে সিলকের শাড়ি বেলাউজ পরে, গিলটির গয়না পরে সাজতুম। কেন লো? কেন আবার? মন চায় তাই। রাজু মাসির বাড়িতে ঘর ভাড়া নিতুম, লোকজন নিয়ে ফুর্তি করতুম। মিনসেরা ভালবাসা উজাড় করে দিতে আসত। না চাইলেও পায়ে ধরে সাধত। আমি ছড়িয়ে ছিটিয়ে দিতুম ভালবাসা। গলায় যত ঝাঁজ, চোখে তত আগুন মেয়ের।
অভয়ের যেন নিশ্বাস পড়ে না। তার চোখের সামনে ভেসে ওঠে নিমির সেই জ্বলন্ত চোখ। অনুভব করে, প্রতিটি কথার আগুনের হলকা। এককালে রাগ হয়েছে অভয়ের। আজ রাগ হল না। আজ বুকের মোচড় বাড়ছে। প্রতিটি মোচড়ে আরও কঠিন পাকের কষুনি লাগছে। আজ আর ডেকে বুকে করে কিছু বোঝাবার নেই নিমিকে। নিমি জানত, জন্ম থেকে জানত, সে হবে মহারানি! ভালবাসার মহারানি!
কিন্তু মরণের আগে জেনে গিয়েছে, সে ছিল কাঙালি। বশংবদ প্রজার মতো কেউ এসে তার। পায়ে নিজেকে উজাড় করে দেয়নি। তার মনে হয়েছে, সে ভালবাসার বড় কাঙাল। তাই সে রাজুমাসির বারোবাসরে যেতে চেয়েছিল ছিটিয়ে ছড়িয়ে ভালবাসা ভোগ করবে বলে। যে জীবনকে নিমি ঘৃণা করত ভালবাসার আশায় সেই জীবনে যেতে চেয়েছিল সে। আজ নিমিকে বোঝাবার উপায় নেই, সেই ভীরু মহারানিকে যে, তার সিংহাসনে সে-ই অধিষ্ঠাত্রী ছিল। চির বশংবদ প্রজা তার রাজ্যে আজ বড় অসহায় হয়ে প্রবেশ করেছে।
ভামিনী বলেই চলেছে, আমার ভয় হয়েছে, রাগও হয়েছে। বলেছি, নোড়া দিয়ে তোর চোপা ভাঙব আমি নিমি এই বলে দিলুম। শৈলদিদি নেই বলে ভাবিসনে কি যে তোকে শাসন করবার কেউ নেই। যা মুখে আসে তাই বলবি তুই? লোকটা গে পড়ে রইল কোথায়, কোন গারখানার কুঠুরিতে। উনি যাচ্ছেন মেয়ে-পাড়ায় ভালবাসা খুঁজতে। ঝাটা মারি অমন কথায়।  বলেছে, ঝাঁটা মারো আর লাথি মারো, যা মন বলছে তা বলব। মাসি, যার ভরে না, সে জানে। এখন আমি কী সুখে বাঁচি? কেন বাঁচি মাসি? যেন কী কালে ছুবলেছে মেয়েকে। ইসপিসিয়ে নিসপিসিয়ে যায়। তারপরেই তো লাগল কাঁপুনি।
ভামিনীর গলায় যেন দূর আকাশের মেঘ ডেকে উঠল গুড়গুড় করে। সেই মেঘের শব্দ বাজল অভয়ের বুকেও। সে ভামিনীর মুখের দিকে ভীত উদ্দীপ্ত চোখে তাকিয়ে রইল।
ভামিনীর গলার স্বর চেপে এল। সে বলতে লাগল, কয়েকদিন আগে থাকতেই শরীর যেন নেতিয়ে ছিল মেয়ের। খালি ঘুসঘুসে ব্যথা। এ বায়ে বসে একবার, ও বায়ে বসে একবার। কীলো নিমি, কেমন বুঝিস? তেমন বুঝিস তো না হয় হাঁসপাতালে নে যাই চল। মুখে কথা নেই মেয়ের। ঘাড় নেড়ে বলে উঁহু। ওদিকে তোমার খুডোরও যেন ব্যথা উঠল। কারখানা কামাই করল। এদিকে বাড়িতেও থাকতে পারে না। বলে, ভয় করে গো ভামিনী। আমার বড় ভয় করে। তোর হয়নি, এক রকম বাঁচা গেছে, বুইলি! অভে ছোঁড়া এখন কী করছে জেলখানায় কে জানে। খালি প্যাচাল, আর মিছিমিছি ছুটোছুটি। তারপরে, আমি উঠোন ঝাঁট দিচ্ছি বিকেলে। তোমার খুড়ো গেছে বাজারে। নিমি বসেছেল দাওয়ায়।
দাওয়ার পাশে অল্প বয়সের মেয়েটিকে দেখিয়ে বলল, আর এই গিনি ছেলে রান্নাঘরের বারান্দায়। আচমকা চিৎকার করে উঠল নিমি। ঝাঁটা ফেলে ছুটে গেলুম। কী হয়েছে, নিমি, কী হয়েছে? জবাব নেই–যেন সামনে কী দেখেছে। খালি চিৎকার আঁ আঁ করে। হাত পা শক্ত। সারা শরীর কেঁপে দুমড়ে বেঁকে একশা। ও নিমি! ও নিমি, তোর কী হল? গিনি, শিগগির আয়, জলের ঝাপটা দে চোখে মুখে। শিগগির জলের ঝাপটা দে। দু হাতে আঁকড়ে ধরলুম। গিনি জল দিতে লাগল। কিন্তু মেয়ে যেন কী দেখেছে। ডুকরানি, কাঁপুনি! মিছে বলব না। মনে হল, কে এসে দাঁড়িয়েছে নিমির কাছে। তাকে চোখে দেখা যায় না। মন টের পায়। আর কী জোর তখন মেয়ের গায়ে! যেন ছিটকে চলে যাবে।…অনেকক্ষণ পর যেন নেতিয়ে পড়ল। শান্ত হল। গলার স্বর নেই। তোমার খুড়ো তাড়াতাড়ি ডাক্তার ডেকে নিয়ে এল। ডাক্তার দেখে কী রোগের নাম করল জানিনে। ওষুধ দিলে ঠুচে করে। দিক। আমি তোমার খুড়োকে ডেকে বললুম, মিয়াজী পিরের দরগায় গে এক বারটি ফকির বাবাজিকে ডেকে নে এসো। আমার ভাল লাগছে না।…খানিক সোমায় যেতে না যেতে আবার তেমনি চিৎকার আর হাত পা খিচুনি। সারা রাত, সারাটা রাত থেকে থেকে খালি ওই রকম। কতক্ষণ যুঝবে? ফকির এল। অনেকক্ষণ তাকিয়ে তাকিয়ে দেখল। দেখে বলল, মেয়ের কোনও জিনিস আমাকে দাও। যা হোক মেয়ের নিজের জিনিস। চিরুনি, রুমাল, আলতার শিশি, সিঁন্দুর কৌটো, যা হোক। মিয়াজী পীরের ঘাটে গে বসি। লড়তে হবে। শমন এখন মাঝ দরিয়ায়। ওপারে যাবার আগে ফিরিয়ে আনা যায় কি না দেখি। সিন্দুর কৌটো নে চলে গেল ফকির। নিমির ওপর ছাড়া আমি অন্যদিকে চোখ ফেরাতে পারি না। ঘর ভরতি লোক। বিশুর বউ, চপলা মাসি, গিনি, ভব খুড়ো-কিন্তু কারুর দিকে চোখ ফেরাতে আমার ভয় করতে লাগল। আর সারারাত ওই রকম। সকলে কাঁটা হয়ে আছি। ভোরবেলার দিকে একটু যেন কমল। আর ফিসফিস করে যেন কী বলে। কী বলছিস নিমি, হ্যাঁ? কী বলছিস? চোখ মেলল। লাল চোখ, ঘোর ঘোর। চিনতে পারল না বলল, আমাকে একটু ভালবাসনিকো? একটু না?
অভয় শক্ত করে দু হাত দিয়ে বুক চেপে ধরল। বাতাসে যেন আবার ক্রমেই ঝড়ের লক্ষণ দেখা দিতে লাগল। আর বাতাসের ঝাপটায় কেবলি সেই ফিসফিসে স্বর।
ভামিনী বলে চলেছে, ওই এক কথা খালি। এক কথা ফিসফিস করে বলতে বলতে আবার চিৎকার আঁ আঁ আঁ..একটু না? একটু না? আবার ডাক্তার এল। এসেই বললে, হাঁসপাতালে পাঠাতে হবে এখুনি। আমি তো ফকিরের মুখ চেয়ে বসে। কোনও সংবাদ নেই তার। গাড়ি এল। হাঁসপাতালে গেলুম মেয়ে নে। মেয়ে তখন আমার ব্যথায় অজ্ঞান। বেলা দুকুর পর্যন্ত উথালিপাথালি ব্যথা। থেকে থেকে চিৎকার। হাসপাতালের দালান ফেটে যায়। বেলা দুটোয় এই রাক্ষস এল। তোমার জম্মিত, কিন্তু মা বসানো। এটার ট্যাঁ ট্যাঁ চিৎকার। ওদিকে মেয়ের সেই একই অবস্থা। সন্ধে নাগাদ একবার জ্ঞান হল। বেশ পোষ্কার চোখ, বড় শান্ত। মনে মনে বললুম, জয় বাবা মীয়াজীপির! হেই গো বাবা ফকির! তোমার লড়ায়ে জিত হোক বাবা, তোমার লড়ায়ে জিত হোক। তাড়াতাড়ি নিমির হাত নে রাক্ষসটার গায়ে তুলে দিলাম। নিমি বলল, এটা কী। মাসি? তোর ছেলে নিমি। তোর ছেলে হয়েছে যে। ঘাড় ফিরিয়ে দেখতে চাইল। ঘাড়ে বুঝি ব্যথা, ফিরতে পারল না। আমি সেই মাংসের ড্যালাটাকে তুলে, চোখের সামনে নে এলুম। দেখল, দেখে আবাগির চোখ ফেটে জল পড়ল। আর সেই কাল হল, কাঁপুনি ধরল। কাঁপতে কাঁপতে আবার চিৎকার। চোখে ঘোর লাগল। আর কী ঘাড় দোলানি। মুখে এক বুলি। না না না না।…না তো না-ই। রইল না। রাত্রি আটটার সোমায় তো সবই শেষ।
ভামিনী থামল। চোখে আঁচল চেপে দেয়ালে হেলান দিয়ে কাঁপতে লাগল কান্নার বেগে। গিনিও চোখে আঁচল চেপেছে। উঠোনে যারা বসেছিল, তারা গালে হাত দিয়ে বসেই আছে। ভামিনীর কোলের ওপর অভয়ের মাতৃহীন ছেলে নিশ্চিন্তে ঘুমোচ্ছে।
কিন্তু অভয়ের কান্না পেল না। সে চারদিকে চোখ তুলে তাকাতে লাগল। সেই চাপা চুপিচুপি স্বর তার কানের পর্দায় বাজছে। কোথা থেকে বলছে নিমি? ঘরের ভিতর শেষ দেখা সেই জায়গাটায় গেল অভয়। কিন্তু পাথর সরল না তার বুক থেকে। কেঁদে জুড়নো হল না তার। তার হৃৎপিণ্ডের তালে তালে সেই কবিতার লাইনটি বাজতে লাগল, মোরে বহিবারে দাও শকতি। মোরে বহিবারে দাও শকতি।
.
০২.
আঘাত মানুষকে আচ্ছন্ন করে। অন্ধ করে। অভয় কিছুদিন যেন কেমন একটি অবোধ ঘোরের মধ্যে রইল। যদিও বাইরে থেকে সেটা ধরা পড়ল না। যারা এল, সকলের সঙ্গেই কথা বলল। সব রকম কথাই বলল। পাড়ায় এবং বাইরে যাওয়া-আসা করল। দেখা করল চেনাপরিচিতদের সঙ্গে। সে বুঝল, ভামিনী খুড়ির সাধ মেটে না তাকে যত্ন করে। খুড়ি তাকে দশ ব্যঞ্জনে রান্না করে খাওয়াল। শুধু আপন নয়, যেন বড় সম্মানীয় মানুষ অভয়। এত সয় না অভয়ের। তবু সে আরও চেয়ে খেল। ভামিনীর আয়োজিত সব আয়েশ ভোগ করল। যদিও তাতে সে অভ্যস্ত নয় কোনওদিন। শুধু একা ভামিনী নয়, সুরীনও তার সঙ্গে আছে। দু জনে যেন পাল্লা দিয়ে, অভয়ের খাওয়া-শোয়া বসার ত্রুটি দূর করতে ব্যস্ত! অন্য সময় হলে অভয় হেঁকে ডেকে এ ব্যবস্থাকে ভাঙত। এতে যে তার বড় অস্বস্তি। একেবারে অনভ্যস্ত। কিন্তু এখন সে খেয়াল করল না।
ছেলেটা আস্তে আস্তে চিনতে শিখল অভয়কে। যদিও ভরসা পুরোপুরি পেল না কাছে যাবার। আড়ষ্টতা থেকেই গেল। কারণ অভয়ের দিক থেকে তেমন কোনও সাড়া পাওয়া গেল না। যেন। নতুন দেখা হয়নি এ ছেলের সঙ্গে। যেন জন্ম থেকে চেনা, তাই ভাব করার ব্যস্ততা নেই। ইচ্ছে। হলে আদর করে। কখনও বা সামনে বসে থাকে। ছেলে আপন মনে খেলা করে।
গিনি বলে মেয়েটি ভামিনীর কাজে কর্মে সব সময়েই প্রায় এ বাড়িতে থাকে। মেয়েটির নাকি বাপ-মা আছে বর্ধমানের কোন গ্রামে। কিন্তু খেতে দিতে পারে না। তাই এক দূর সম্পর্কের আত্মীয়ের সঙ্গে চলে এসেছে মালিপাড়ায়। এখানে নাকি ভাতের অভাব নেই। কিন্তু গতিক যে সুবিধের নয়, সে কথা বলেছে ভামিনী অভয়কে। সরাসরি দেহজীবিনীদের ঘরে যদিও গিনিকে পাঠানো হয়নি, আত্মীয়টির সেটাই ছিল আসল উদ্দেশ্য। যে রক্ষক, সেই ভক্ষক। অবিশ্যি লোকের কাছে বলছে, বিয়ে থা দেবে। যেন ছেলে ছড়াছড়ি যাচ্ছে গিনিকে বিয়ে করার জন্য। গ্রামে যার দুটি মোটা ভাতের সংস্থান হয়নি, মালিপাড়ায় যেন তার ভাত বাড়া থাকে। শাক দিয়ে মাছ ঢাকতে চাইলে হবে কী। পাড়ার লোকে জেনেছে। একে তাকে বাড়িতে ডেকে নিয়ে যাওয়া। দশ রকম কাজের ফরমায়েশ করে, কেবলি গিনিকে রাজুবালাদের পাড়ায় পাঠানো। ইতিমধ্যে কে কে নাকি গিনির গায়ে হাত দিয়েছে। যেন হাঁসমুরগির ছানার ওপর শেয়ালের থাবা পড়েছে চুরি করে। প্রস্তাব করেছে নানা রকম। হেঁকে ডুকরে চিৎকার করে গিনি পাড়া মাথায় করেছে। আত্মীয় মামা। আর মামি বলেছে, ও চুড়িরও একটু বাড়াবাড়ি আছে। পাড়ার এক দল ঠোঁট উলটে হেসে চুপ করে থেকেছে। আর একদল বলাবলি না করে পারেনি। যারা পারেনি, তাদের মধ্যে প্রধান বোধহয় ভামিনী। সে নাকি বলেছে, অত ঢাক-ঢাক গুড়গুড় কীসের তা তো বুঝিনে বাপু। বেচবে, না হয় ভাড়া খাটাবে, এ রাজ্যে তার জন্য বাধা দেবার কে আছে? আইন আছে কাঁড়ি কাঁড়ি, রক্ষে করবার লোক নেই। তা বয়স তো মাত্তর চোদ্দো-পনেরো। দুটো বছর যাক–তা ছাড়া ও লাইনের আর এখন আছে কী? বেবুশ্যে বলে নাম কিনতে হল, এদিকে পেট ভরল না। বারো মাস রোগ। আর রিকশাওয়ালা থেকে শুরু করে চোর বাটপাড়ের রক্ষিতা হয়ে থাকতে হয়। ফরাসডাঙার বারোভারিরা কবে ঘি দিয়ে ভাত খেয়েছে, চিরকাল কি তার গন্ধ থাকবে হাতে? এককালে নাকি তাদের দবদবা দেখে গৃহস্থদের বুক টাটিয়েছে। এখন কুকুরেও কাঁদে না। শরীর নিয়ে তো সেই মাছ বাজারের দরাদরি। তার জন্য এত লোভ, এত লালসা কীসের? কত বা পয়সার তূপ হবে। তাতে গিনির মামা মামির? মেয়েও পরী হুরি নয়। বয়সটা কাঁচা। তাই বা কদিন থাকবে? তার। চেয়ে লালন পালন করা। দেখো সত্যি সত্যি বিয়ে থা দিতে পারো কিনা। সংসারে এমন ছেলেও তো তাদের সমাজে আছে, একটি মেয়ে পেলে বর্তে যায়। এনে নিয়ে খেয়ে সংসার করতে পারে। বিয়ে না হোক, কারুর ঘর করতে লাগতে পারে। শকুনের আড্ডায় না পাঠালে নয় এখুনি?
তা ছাড়া গিনিকে বুঝি একটু ভালই বেসে ফেলেছে ভামিনী। মেয়েটিকে একেবারে হেজে পচে মরতে দিতে চায়নি। পরিষ্কার বলে দিয়েছে, না হয় আমারই পাত কুড়িয়ে খাবি গিনি। তেমন বুঝলে পালিয়ে আসবি এখানে। আধপেটা তো খেতে পাবি।
নিমি বেঁচে থাকতেই গিনিকে এই পরোয়ানা দিয়েছিল ভামিনী। নিমি মারা যাবার পর, গিনি ছাড়া একদণ্ড কাটতে চায় না তার। তবে সুরীন এ ঝঞ্ঝাট পোয়াতে চায়নি। প্রতিবেশীর সঙ্গে বিবাদ করতে চায়নি সে। মনে মনে যদিও অসহায় মেয়েটির জন্য কষ্ট পেয়েছে, কিন্তু ভেবেছে, তার। কতটুকু ক্ষমতা আছে রক্ষা করবার।
কিন্তু হার মেনেছে ভামিনীর কাছে। এমন ভাবে হার মেনেছে যে তারপরে আর বিশেষ কথা বলতে পারেনি। গিনির মামাও চটকলেই কাজ করে সুরীনের সঙ্গে। একদিন বুঝি দশ কথা শুনিয়ে দিয়েছিল ভামিনীর নাম করে। গিনিকে কেন ভামিনী মামামামির বিরুদ্ধে বিষিয়ে দিচ্ছে? মায়ের। চেয়ে মাসির দরদ ভাল নয়।
কথাটা সত্যি। সুরীন একেবারে ঝগড়া লাগিয়ে দিয়েছিল ভামিনীর সঙ্গে। বলেছিল, তোর এ সবে মাথা গলাবার দরকার কী? তুই ওকে রক্ষে করতে পারবি?
ভামিনী চুপ করে ছিল। সুরীনের রাগ তাতে কমেনি। বলেছিল, নিজেকে রক্ষে করতে পেরেছিলি তুই? তোকে রক্ষে করতে পেরেছিল কেউ?
কথাটা লেগেছিল ভামিনীর। সে একেবারে চুপ করে ছিল। তারপরে যখন সুরীন আবার তার রাগ ভাঙাতে গিয়ে, ভালভাবে বলতে গিয়েছিল, তখন ভামিনী বলেছিল, রক্ষে করবার ক্ষমতা নেই জানি। চেষ্টা করতে দোষ কী? একেবারে ও-লাইনে গিয়ে উঠলে, কী হাল হয়, তা তো জানি।
কী চেষ্টা করবি তুই শুনি?
ভামিনী তবু চুপ করে ছিল। তারপরে বলেছিল, গিনির সাত পাক ঘুরিয়ে বে হবে, তেমন কথা ভাবিনে। আমি নিজে যত মুখপুড়িই হই, তবু আমার মতন কপালও যদি ছুঁড়িটার হয়।
–তোর মতন কপাল?
সুরীন অবাক হয়ে তাকিয়েছিল ভামিনীর দিকে। ভামিনী বলেছিল সলজ্জ ব্যথায়, সাত পাকের বে দেখেছি, লাইন কাকে বলে, তাও জেনেছি। জীবনে এক চিমটি পুণ্যি না থাকলে এমন মানুষ পেতুম?
সুরীন কেমন যেন হকচকিয়ে গিয়েছিল। বলেছিল, কার কথা বলছিস তুই?
সে কথার কোনও জবাব দেয়নি ভামিনী। তার চোখের কোণে জল দেখা দিয়েছিল। আপন মনে বলেছিল, বেবুশ্যের সুখ দূরের কথা, এর কাছে সাত পাকের বের কোনও দাম আছে? আমার যেন জমে জমো বে না হয়। মেয়েমানুষ হয়ে জমমে যেন আমি এমনটি চিরকাল পাই।
একটি ব্যথিত-আনন্দে ভরে উঠেছিল সুরীনের মনটা। কিন্তু মুখে বলেছিল, এ তুই আর আনতে কুড় আনলি। সব তাতেই তোর বেশি।
বলে কিন্তু ভামিনীর হাতখানি টেনে নিয়েছিল কোলের ওপর। ভামিনী বলেছিল, বেশি বেশি বলব কেন? রাজুর বাড়িতে ওই সুবালা ছুঁড়িটার কথা চিন্তা করো দিকিনি? কত বড় গেরস্থের মেয়ে ছিল, বে-থা সব হয়েছিল, তবু কপালে একটা ঠাঁই জুটল না। পেটে একটু আধটু বিদ্যেও আছে। আমাদের মতন আকাট নয়। মেয়েটা আজ ফেটে মরছে, জ্বলে মরছে। চোখের দিকে তাকাতে ভয় করে। যেন আগুন জ্বলছে অষ্টপোহর। ওখানে থাকতে পারছে না। পালাতে পারছে না। খালি মদ আর মদ। আমি তো বুঝি, কী চেয়েছিল ও?
তারপর সহসা সুরীনের কোলের ওপর থেকে হাতটি সরিয়ে এনে, তার পায়ে রেখে বলেছিল, গিনিকে তাড়িয়ে দেবার কথা তুমি বোলো না। মেয়েটা নিজের ইচ্ছেয় যত দিন আসে যায় আসুক।
সুরীন বলেছিল, আমি সবই বুঝি রে ভামি। কিন্তু লোকের সঙ্গে বিবাদে আমার বড় ভয়। নইলে, অন্যায্য তো তুই কিছু বলিসনি।
গিনির সম্পর্কে বলতে গিয়ে, এ সব কথাই ভামিনী অভয়কে বলেছিল। কিন্তু অভয় যেন স্তব্ধ সমুদ্র। তার ধোর কাটল না। ওপরের তরঙ্গটা তার ছদ্মবেশ মাত্র। সে বোঝ না বোঝা, শোনা না শোনার মতো ঘাড় নাড়ল। হুঁ হাঁ দিল। বলল, তাই তো খুড়ি, এ কী অবিচার সংসারে বলল দিকিনি।
যেন মুখস্থ করা কথা। ফিরে যদি ভামিনী জিজ্ঞেস করে, কী বিষয়ে অভয় এ কথা বলছে? অভয় বলতে পারবে না। অথচ গিনিকে রোজই দেখল অভয়। অভয়ের সামনে কাজকর্ম করে। কথাবার্তা বলে। একটু বুঝি কিশোরী-কৌতূহলেই, কখনও কখনও লুকিয়ে দেখে আড়াল থেকে। অভয়ের সঙ্গে চোখাচোখি হলে পালায়। গিনি তার সঙ্গে ভাব করতে চায়, আরও ঘনিষ্ঠ হতে চায়।
কিন্তু অভয়ের সাড় হল না। কোনও সাড়া এল না তার ভিতর থেকে। ভিতর দুয়ারে আচ্ছন্নতা তাকে যেন অনুভূতিহীন করে রাখল।
রাজুবালা বুড়ি এল ছানিপড়া চোখ নিয়ে। এল মালিপাড়ার যাবৎ মেয়ে আর পুরুষেরা। এল না শুধু সুবালা। সে কথাও স্মরণে এল না অভয়ের। অথচ সে সকলের সঙ্গে কথা বলল। এমন কী, অনাথ এসে কত কথা বলল। বাইরে টেনে নিয়ে গেল। যদিও অনাথের কথার মধ্যে কী একটা অভিযোগ যেন ধ্বনিত হল অভয়ের বিরুদ্ধে। যে কারণে হয়তো গণেশ দেখা করল না অভয়ের সঙ্গে। কিন্তু অভয়ের সে সব খেয়াল রইল না।
তার ভিতরের পুঞ্জীভূত জমাট অন্ধকারের মধ্যে এক বিচিত্র মৌনতা। সে যে শক্তি চেয়েছিল, মোরে বহিবারে দাও শকতি সে কথা তার ভিতরের সব মৌনতার মধ্যে মিশে গিয়েছে। যে শক্তি সে চেয়েছিল, তা জীবনধারণের বাহ্যিক শক্তি নয়। অন্তরের ভিতরের শক্তি। কারণ নিমি তাকে অপরাধী করে গিয়েছে, সেটাই শুধু বড় কথা নয়। নিমি-হীন জীবন বইবারও শক্তি চাই।
মনে মনে অনেক বার জীবনের পিছন ফিরে তাকিয়েছে অভয়। পিতৃপরিচয়হীন, দেহোপজীবিনীর সন্তান। ভূমিহীন ক্রীতদাস। সে কেন অন্তরের চাওয়া-পাওয়া নিয়ে ভিতরে ভিতরে এত অসহায় হয়ে পড়ে? নিমির ভালবাসা মুক্তি খোঁজার জটিল যুদ্ধে কেন টেনে আনল তাকে এ সংসার?
.
০৩.
স্তব্ধতার তুষারে প্রথম উত্তাপ এল বাহ্যিক দিক থেকেই। জীবন চৌধুরী বললেন, জীবনের ওঠানামায় পড়েছ বাবা। সোজা পথ তোমার হারিয়েছে। লড়, লড়ে যাও। পেটের ধান্দা তো আছে, সেইদিকের ব্যবস্থা দেখো। বেঁচে থেকে, কাজ করে যাও। অর্থাৎ গান তৈরি করো।
বাড়িতে ডেকে নিয়ে গিয়েছিলেন চৌধুরী মশাই। এ জেলার মন্ত্রী-উপমন্ত্রী থেকে সকলেই মান্য করেন তাঁকে। শাসন ক্ষমতার মধ্যেও ছিলেন এ অঞ্চলের। কিন্তু সব ছেড়ে দিয়ে বসে আছেন। এখন। বললেন, দেখো, আমি যে-দলের লোক, তাদের সঙ্গে আমার বনল না। নতুন দলে যাবার আর আমার বয়স নেই। সারা জীবন রাজনীতি করে এখন দেখছি কিছু সুখসর্বস্ব ভোগী মানুষ শাসনের ক্ষমতায় ক্ষেপে উঠেছে। তুমি দল করো, যা-ই করো, লড়ে যাও। একলা তো লড়া যায় না। কিন্তু আসল ক্ষমতা চাই। সে ক্ষমতা আশ্চর্য জিনিস। বক্তৃতা দেবার মতো জিনিস সেটা নয়। জানবে, রাজনৈতিক নেতা লোকটি কারখানার মাথার চিমনির মত। যাকে সব সময় সবখান। থেকে দেখা যায়। কিন্তু সে আসল নয়। যোগাযযাগটা আছে বটে সব কিছুর সঙ্গে, কিন্তু ভিতরটাই। সব। ওখানটাকে শক্তিশালী করতে হবে। লড়াই আমরা করেছি, জিত আমাদের হয়নি। কারণ ভিতরটা শক্ত হয়নি। ওই শক্তিটা চাই বাবা। তোমরা হচ্ছ সেই শক্তির বাহক। খুব গান বাঁধো, খাঁটি গান। এ ব্যবস্থাকে ভাঙো। বাইরে নয়, মানুষের ভিতরে শক্তি জোগাতে হবে।
এত সব কথা বুঝল না অভয়। কিন্তু অনুভব করল এই কথার অন্তর্নিহিত অর্থ। আর কানের কাছে বাজতে লাগল সবচেয়ে বেশি, পেটের ধান্দার কথা। তাই তো, এমন হাত পা গুটিয়ে বসে আছে কেমন করে অভয়। সংগ্রাম তাই স্মৃতির সঙ্গেও। নিমিকে ভোলা যাবে না। এ সংসার নিমিময় করতে হবে।
তার দৃষ্টি ফিরল আশে-পাশে। সহজ দৃষ্টি। দেখল, সে সুরীন খুডোর বোঝা হয়ে উঠেছে। যদিও সে বোঝা ভালবাসার। কিন্তু বোঝা তো ভালবাসারও ভাল নয়। ছেলেকে বুকে নিয়ে ভাবল, ওর খাওয়া-পরার দায় নিতে হবে। চাকরি তো আর ফিরে পাওয়া যাবে না। এপারের চটকলে আর কোনও দিন চাকরি পাওয়াও যাবে না। যদি পাওয়া যায়, গঙ্গার ওপারে, অচেনা জায়গায় পাওয়া যেতে পারে।
শক্তি নিজেকেই আহরণ করতে হবে। কেউ দেবে না। নিজের সাহস থাকলে, অপরের সাহস সাহায্য করে।
অভয়ের পরিবর্তন সকলের চোখে পড়ল। তার হাসি কথাবার্তার ভাব বদলে গেল। তার গান শোনা গেল। ছেলের সঙ্গে ভাব হল খুব। গিনির সঙ্গে চোখাচোখি হলে গিনি লজ্জা পায়। পালায়। কিন্তু অভয় ডাকে। হেসে ঠাট্টা করে কথা বলে। রোজই কাজের ধান্দায় ওপারে যাতায়াত শুরু করল। কিন্তু ভরসা বড় কম। দুশ্চিন্তা বাড়তে লাগল।
ভামিনী একদিন একটি পশমি কাপড়ের ব্যাগ অভয়ের হাতে তুলে দিয়ে বলল, দেখো কী আছে। তোমার বউ, শাশুড়ি এটি রেখে গেছে।
অভয় খুলে দেখল, প্রায় সাত আট ভরি সোনার অলঙ্কার। একটি বাঁধা রাখা হাত-ঘড়ি, গুটি তিনেক আংটি আর কানের দুল। খুচরো-খাচরা মিলিয়ে শতখানেক নগদ টাকা।
দেখে শুনে বুকের মধ্যে একটা ফিক ব্যথার মতো লাগলেও, সে যেন একটা স্বস্তির নিশ্বাস ফেলল। তার যে এত আছে, এতখানি কেউ রেখে গিয়েছে জানত না।
সুরীন বলল, কাজ যদি না পাওয়া যায়, একটা দোকান টোকান খুলেই না হয় বসো। দু জনে মিলে দেখাশোনা করব।
অভয় বলল, দাঁড়াও খুড়ো, এত তাড়াতাড়ি হাল ছাড়লে হবে না। ওপারের নর্থ মিলে একটা কিছু হয়ে যেতে পারে।
ভামিনী বলল, কাজের ধান্দা করো, ক্ষতি নেই। দোকান একটা করলে, আখেরের কাজ হতে পারে। আমি আর তোমার খুড়ো, দু জনেই দেখাশোনা করতে পারব। আর বলছিলুম কী, ঘরটা তো বড্ড খা খা করছে। একটা বে থা—
অভয় হা হা করে হেসে উঠল। বলল, এটা মন্দ বলনি খুড়ি। পাত্রী কি তোমার গিনি?
-কেন, মেয়ে কি আমার খারাপ?
–না, খুব ভাল তোমার মেয়ে। কিন্তু নিয়মকানুন বলে তো একটা কথা আছে। আমি একটা আধবুড়ো ব্যাটাছেলে। ওইটুকুনি মেয়ে নিয়ে করব কী?
-ওইটুকুনি দেখলে?
–বেশ, না হয় বড়ই হল। কিন্তু তুমি কি বিশ্বেস করো খুড়ি, আমি আবার বে করব?
–দোষ কী? আধবুড়ো বলল আর যা বলল, তুমি এখনও ছেলেমানুষ। নিমির জন্যে মন। আমারও টাটায়। সংসারের নিয়মকানুনগুলোন তো ছেড়ে কথা কয় না।
তবু অভয় খুব হাসল। হেসেই বলল, সংসারের নিয়মকানুনের কি এক দিকই আছে খুড়ি?
তারপর হঠাৎ গম্ভীর হয়ে বলল, তোমার গিনির জন্য ছেলে দেখার ব্যবস্থা আমি করব।
এর পরে আর ভামিনী কিছু বলতে পারেনি। আর আশ্চর্য, এ সব কথা বলতে গিয়ে অভয়ের চোখের সামনে কেবলি সুবালার মুখ ভেসে উঠে ছিল। তার চেয়ে আশ্চর্যতম ব্যাপার, যত বারই। সুবালার কথা মনে পড়ল তত বারই মনে হল, নিমির মরণের মধ্যে কোথায় যেন সুবালার দায় রয়ে গিয়েছে। একটা চাপা বিদ্বেষ অভয়ের বুকের মধ্যে ফুটতে লাগল। সুবালা যেন একটি অদৃশ্য হাত দিয়ে নিমিকে মৃত্যুর হাতছানি দিয়েছিল।
তারপর আরও মনে পড়ল অভয়ের। পাড়ার সকল মেয়ে-পুরুষ এসেছে, সুবালা একদিনও আসেনি। এ সব কথাগুলিই মনে পড়ল, গিনির সঙ্গে বিয়ের কথায়। কেন আসেনি সুবালা? নিমি। মরেছে, তাই কি সুবালার প্রয়োজন ফুরিয়েছে? মনে যা-ই থাক, লোক-দেখানো দেখে যাওয়ার। কথাটুকুও সুবালার মনে পড়েনি নিশ্চয়। বারোবাসরে দেহ শুধু নয়, মন বিকিয়ে বসে আছে সে। মানুষের সব হারায়। নিজের বলতে তার সব শেষের ধন, মনটুকুই থাকে।
সুবালা সেটুকুও বিকিয়েছে। নিমির দুর্দশায় সবাই এসেছিল। সুবালা খোঁজও করেনি। সে খবরও শুনেছে অভয়। তাকেও দেখতে এল না। তাকে দেখতে আসাটা মালিপাড়ার সংসারে কোনও নিয়মের অঙ্গ নয়। কিন্তু সবাই এল। একজন এল না, এটা চোখে পড়ে। ভাবায়।
নিমির কি সবটুকুই ভুল ছিল? সুবালার ওপরে তার যত রাগ, যত আক্রোশ এবং ঘৃণা ছিল, সে-সবই কি একেবারে মিথ্যে? সুবালার কি কোনও দায় ছিল না?
না থাকলে, সুবালা সেটা প্রমাণ করত। করা উচিত ছিল।
এতগুলি কথা যে কেন মনে হল, অভয় বিচার করে দেখল না। শুধু সুবালার ওপর তার বিদ্বেষ বেড়ে উঠল। অত্যন্ত হীন মনে হল। এ সমাজে দেহ বিকানো দিয়ে ভাল মন্দ বিচার হয় না। পরস্পরের সঙ্গে ব্যবহার দিয়ে সেটা যাচাই হয়।
কীসের এত অহঙ্কার তার? নিমির মতো রূপ নেই তার। গুণ? থাকলেও তার পরিচয় পাওয়া যায়নি। এখন তো মদ ছাড়া এক মুহূর্ত থাকতে পারে না। বাড়ি এবং পাড়ার প্রায় সব মেয়ের সঙ্গেই ঝগড়া। ঘরে লোক এলে নাকি দুর্ব্যবহার করে। গলা ফাটিয়ে মুখ খারাপ করে। সুবালার মাতলামি নাকি পাড়ার সকলের আলোচ্য। লোকে বলে রাজুবালার মতো ডাকসাইটে বাড়িওয়ালীর ভীমরতি না হলে, কবেই ওকে তাড়িয়ে দিত। একটা মেয়ের জন্য গোটা বাড়ির দুর্নাম। কিন্তু আশ্চর্য! রাজুবালার শাণিত শাসন সুবালার বেলায় যেন কেমন ভোঁতা! কেন? বাড়ির মেয়েদের বেচাল দেখলে রাজুবালা নিষ্ঠুরের মতো প্রহার পর্যন্ত করে। সুবালার বেলায় তার নিশ্চুপ অসহায় ভাব অন্য মেয়েদের বিক্ষুব্ধ করে। বিদ্বেষ বাড়ায়। এ কথা রাজুবালার চেয়ে আর কে বেশি জানে?
জেনেও সে অন্য মেয়েদের পরোয়া করে না, এইটি আশ্চর্য। কারণ রাজুবালা ডাকসাইটে বাড়িওয়ালী বটে। কিন্তু তার দেহোপজীবিনী জীবনের শেষ বয়সের পারানি কোনও একটি মেয়ের। হাতে নয়। তার নির্ভরতা সকলের ওপর। রাজুবালার নামকরা হাটে নিজেকে বিকিয়ে খাজনা দেওয়া ছাড়া আর তো কোনও সম্পর্ক নেই। বাড়িওয়ালীর হাতে আইন নেই।
তবে? রাজুবালার থেকেও আর একটি বড় শক্তি তা হলে আছে সুবালার মধ্যে। পাপের যে-শক্তি রাজুবালাকে তার শেষ বয়সে ভয় ধরিয়েছে।
সুবালাকে সে দেখল অজানা অলৌকিক ক্ষমতাসম্পন্ন এক শয়তানের প্রতিমূর্তি। যার জেদ ক্ষমতা হিংস্রতা উজ্জ্বলতা কোনও বারণ মানে না। কাউকে মানে না।
আরও লক্ষণীয়, ভামিনী খুড়ি একবারও সুবালার নাম করেনি তার কাছে। অথচ সুবালার প্রতি তার কত টান, কত ভাব ভালবাসা ছিল।
ঘৃণার মধ্যেও বিবাগী হয়ে উঠল অভয়। সে কেন ভাবে সুবালার কথা। তার সামনের জীবনে, তার চলার পথে সুবালা কোনও তুচ্ছতার মধ্যেও পড়বে না। নিমিকে সুবালা হিংসা করত, সে কথা মনে রাখলেও নিমিকে আর কোনওদিন ফিরে পাওয়া যাবে না।
তার চেয়ে শুরু হোক জীবন। এই তো, আর এক বেশে নিমি তার কাছে রয়েছে। তার ছেলে। নিমির প্রতিমূর্তি। আঃ! ও যদি মেয়ে হত? যাকে যুবতী দেখেছিল, সেই নিমির শৈশব দেখতে পেত অভয়। নিজের হাতে মানুষ করত। বড় করত। তারপর একদিন বিয়ের কথা উঠত। তখন আসত এই অভয়েরই মতো কেউ। যার হৃদয়ের অধীশ্বরী হত অভয়ের মেয়ে।
সহসা বুকে বড় ঘা লাগে। ভয় পেয়ে চমকে ওঠে।
কারণ, এ বাড়িতে রোদ-বাতাস পরস্পর মাখামাখি করে যখন নিঃশব্দ ঘোর দুপুরগুলি উতলা হয়ে ওঠে, ঝি ঝি ডাকার সাড়া দিয়ে অন্ধকার নামে কিংবা উঠোনের সজনে গাছের ওপারে মালিপাড়া বস্তির চালা ডিঙিয়ে কপালে চাঁদের টিপ পরে আকাশ রহস্য করে হাসে, তখন সেই ক্ষুব্ধ আশাহত বিস্মিত গলার ফিসফিস শব্দ এখনও শোনা যায়। আমাকে একটু ভালবাসনিকো?…একটু ভালবাসনিকো?
এ কী আশ্চর্য অপরাধে এমন অসহায় মূঢ় করে রেখে গেছে নিমি!
শব্দ শোনা যায়। কিন্তু শুন্যতা ঘোচে না। শুন্যতাটুকু শুধু এক বিচিত্র ব্যাকুলতায় আবর্তিত হতে থাকে।
তখন ছেলেকে বুকের কাছে নিয়ে, মুখটি ধরে দেখতে ইচ্ছে করে। না-ই বা হল মেয়ে। এ ছেলেও নিমি-ই। বসানো নিমির মুখ। নিমির চোখ, নিমির ঠোঁট। এখনই ওর কচি গলার স্বরে, নিমির স্বর চেনা যায়। দুর্জয় রাগ, বর্বরের মতো পা দাপানি, আর ঠোঁট ফুলিয়ে মাথা দোলানি দেখলেই চেনা যায়, ও নিমির ছেলে।
অভয়ের সঙ্গে অপরিচয়ের আড়ষ্টতা গেছে। ঘনিষ্ঠতা বেড়েছে। ভামিনী সুরীন গিনি ছাড়িয়ে, তার জগৎ আর একটি মানুষের মধ্যে বিস্তৃত হয়েছে। যে-মানুষটির বিশাল কালো চেহারাটিকে ক্ষুদ্র। জীবটি একটুও ভয় করে না আর। বরং অনেক বেশি আধিপত্য খাটায়। কারণ, কেমন করে যেন ও বুঝেছে, ওই বিরাট দেহ শুধু ওর চটকানো ধামসানোতে ধন্য হবার জন্যই আছে। কেমন করে যেন টের পেয়েছে, ওর রাগ সামলে আদর করার জন্য, ওর মনস্তুষ্টির জন্যই বিরাটকায় অভয় বুভুক্ষুর মতো হাত বাড়িয়ে আছে। থাকতেও হবে। না থাকলে কুরুক্ষেত্র। তখন দেখা দেবে দুর্জয় অভিমান। ওইটুকু শিশু, কোনও ছলাকলা ওর আয়ত্তে নেই। কিন্তু এমন করে, উপুড় হয়ে মুখ গুজবে মাটিতে, দেহের সব শক্তি দিয়ে এমন শক্ত হয়ে থাকবে আর জেদ করে ফুলে ফুলে কাঁদবে, তখন ওকে চিনতে একটুও কষ্ট হয় না।
ভামিনী খুড়ি অসহায় রাগে তখন অবুঝ ছেলেকে তার মায়ের খোটা দেয়, মায়ের ছাঁচ নয় খালি, গুণও গিজগিজ করছে ছেলের।
শিশু কী বোঝে কে জানে। মুখের দিকে তাকিয়ে সে কথা শোনে। শুনে, হাত দিয়ে মাটি খামচে দিয়ে কচি গলায় গর্জন করে, গদা! গুগদা!
ওই শব্দের অর্থ কী, কে জানে। কিন্তু সেটা যে প্রতিবাদসূচক, তাতে সন্দেহ নেই।
ভামিনী খুড়ি বলে, দেখো, দেখো, দেখেছ?
অভয়ের বুকের মধ্যে ব্যথা ও আনন্দের এক উত্তাল ঢেউ ওঠে। ভাবে, এটা ওর রীতি। দশ মাস ধরে মাতৃগর্ভে প্রতিটি রক্ত বিন্দুর সঙ্গে এই রীতি ও আয়ত্ত করেছে। অভয় বুকে তুলে নেয় শিশুকে। ও শান্ত হয়।
আসলে এ শিশু ভালবাসার দাস। এ দাসত্ব ওর নিজের রীতি অনুযায়ী।
অভয় বলেছে, খুড়ি এ ছেলের নাম হবে নিরমল।
নামটা নানান ভাবে শোনা থাকলেও, এ ক্ষেত্রে ভামিনী না জিজ্ঞেস করে পারে না, কেন, এটা কী নাম?
কোনও ঠাকুর দেবতার নাম কি না, সেটাই ভামিনীর বিশেষ অনুসন্ধিৎসা।
–এটা? এটা হল তোমার একটা ভাল নাম। মানে যাতে ময়লা নেইকো। পবিত্র।
ভামিনীর কুঞ্চিত কপালের রেখায় একটি স্মৃতি হাতড়ানো জাল কেঁপে কেঁপে ওঠে। ঠোঁট টিপে এক মুহূর্ত ভেবে বলে, হ্যাঁ, ওর মার নামও তো নিরমলা ছিল। তা অত বড় নাম আর কে ডাকবে। সবাই নিমি নিমি করত।
একটা দীর্ঘশ্বাসের ঢেউয়ে, পুরনো স্মৃতির জোয়ারে অকস্মাৎ টাবুটুবু হয়ে ডুবে যায় ভামিনী। দৃষ্টি হারিয়ে যায় শুন্যে।
অভয় জিজ্ঞেস করে, কী হল খুড়ি?
ভামিনীর স্বর শোনা যায় অনেক বছরের পিছন থেকে, নিমির নামের কথা মনে পড়ছে। তোমার কথা শুনে মনে পড়ছে। গঙ্গার ওপার থেকে এক হাড়জ্বালানে বামুন আসত এ পাড়ায়। শৈলদিদি তো মেয়ে পেয়ে যেন চাঁদ হাতে পেয়েছিল। তবে, লোকে ভুল করেছিল। জানো তো বাবা, এ মালিপাড়াতে শরীরবেচুনি মেয়েমানুষের কলঙ্ক আছে। পেটের ছেলে নাকি খুন করে ফেলে। তা সে তো মিছে নয়। নিজের ছেলে, কোল থেকে শানে ফেলে দিয়েছে, এমনও হয়েছে। সদ্য জন্মানো ছেলে, বাঁচেনি। লোকে শুনেছে কোল থেকে পড়ে মরেছে।
অভয় শিউরে উঠে বলে, কেন খুড়ি?
–এমনিই তো জীবনটা অভয়। ছেলে দিয়ে কী হবে। পুষে, শত্তুর তৈয়ের করা। বড় হয়ে দশটা কথা বলবে। কাছে থেকে মাতাল হবে কি বদমাইশ হবে, ডাকাত হবে কি চোর হবে কে জানে? আর আখের? তাতেও কোনও কাজ দেবে না ছেলে। এখানে একটি মেয়ে থাকলেই সব চেয়ে বড় আখের। ডাকঘরে জমা রাখা টাকার মতন। মেয়েকে শিখিয়ে পড়িয়ে সময় মতো কাজে লাগালেই হল। সব সময় চোখে চোখে থাকবে। এখানে তাই মেয়ের কদর বেশি।
অভয় চুপ করে তাকিয়ে থাকে।
ভামিনী বলে, এখন দিন কাল বদলেছে। সবই যেন খোলাখুলি। লোকে পাপ করে। বে-আইনি কাজ করে। তাও খোলাখুলি। ছেলে বিক্রি আইনে নেই। তা দেখোগে, হাঁসপাতালে, হাতে হাতেই ছেলে বিক্রি হয়ে যাচ্ছে। এখন আর মেরে ফেলে না বড় একটা। বিশ পঞ্চাশটা টাকা নিয়ে বরং ফিরে আসে। কিন্তু মেয়ে কেউ বেচবে না এ লাইনে। তাই বলছিলুম শৈলদিদিকে সকলে ভুল বুঝেছেল। ভেবেছেল, অমন একটি টুকটুকে মেয়ে, বড় জবর আখের পেয়ে শৈলবালার খুশি আর ধরে না। লোকে যে কত মিছিমিছি জিনিস ভাবে। শৈলদিদি মেয়েকে মালিপাড়ার ভেতরে ঢুকতে দিতে চাইত না। যা চেয়েছে, তাই করে গেছল। মুখে-ভাতের দিনে, সেও শৈলদিদি ঘটা করেই করেছেল, শৈলদিদির তখনকার বর নাম রেখেছেল নিরমলা। ওপারের সেই বামুনটাকে শৈলদিদি পাকা খাবার খাইয়েছেল। মিনসেটা বিটকেল হেসে বলেছেল, খাসা নাম রেখেছ শৈল। তোমার মেয়ের নাম নিরমলা হবে না তো আর কার মেয়ের নাম হবে? বড় হলে, মালিপাড়ায় এ মেয়ে নামের মজ্জাদা রাখবে বটে। মিনসের হাসিটা খারাপ লেগেছেল, কথাগুলোনের মানে বুঝতে পারিনিকো। তোমার কথায় আজ বুঝতে পারলুম, মিনসে ঠাট্টা করেছেল। করলে কী হবে। বামুনের কথা মিথ্যে হয়েছে।
বলে একটু চুপ করে থেকে আবার বলে ভামিনী, বেশ নাম রেখেছ অভয়। ওটাকে এবার থেকে আমি নিমে বলে ডাকব।
নিমে বলে ডাকবে?
অভয় অস্বাভাবিক গলায় হেসে ওঠে।
নাঃ, সুবালার কথা মনে পড়ে লাভ কী? সে ভেসে যাক তার আপন স্রোতে। তাকে ঘৃণা করে অষ্টপ্রহর নিজের বুকে কাঁটা জাগিয়ে রেখে শুধু নিজেকে ছোট করা। বিশ্বসংসারে ঘৃণা করবার মতো কত বড় পাপ এবং অনিয়ম মাথা উঁচু করে দাঁড়িয়ে আছে। সুবালাকে সে তার মনের কোনও তুচ্ছতার মধ্যেই রাখবে না।
জীবনের টানা পোড়েনে তার বৃহৎ জগৎ রয়েছে বাইরে। যেখানে তার শত শত বন্ধু, অনাথ, গণেশবাবুরা রয়েছেন। গানের জন্য ডাক আসবে তার। কত বড় কাজ বাকি। এখানে রয়েছে।
প্রতিবেশীরা। খুড়ো খুড়ি আর নিরমল, নিমে।
.
০৪.
আর দেরি নয়। আর অনিশ্চিত ধান্ধা নয়। নিশ্চিত পদক্ষেপে প্রত্যক্ষ কিছু চাই। সুরীন কাকার ঘাড় থেকে নামাটা সবার আগে দরকার। পুরুষের ওটা সবচেয়ে বড় লজ্জা।
তাই হাতের কাছে যেটা সবচেয়ে সহজ, সেটাই তুলে নিল অভয়। সে দোকান খুলে বসল। মালিপাড়ার অভ্যন্তরে। বারোবাসরের তল্লাটে নয়। বিপরীত দিকে, মালিপাড়ার গৃহস্থ অংশের রাস্তা যেখানে বাঁক নিয়ে, দুমুখী হয়েছে গঙ্গার ঘাট ও বাজারের দিকে, সেখানেই ঘর পাওয়া গেল।
অল্প-স্বল্প জিনিসপত্র এনে মুদিদোকান খোলা হল। পূজো পার্বণের কোনও ত্রুটি রইল না। দিনক্ষণ ফাঁকি গেল না ভামিনীর চোখ থেকে। আর অভয়ের মনে হল, এ দোকানটি খুলে বসার জন্যই সে যেন এতদিন মুখিয়ে ছিল। তার অত্যুৎসাহে বাকি সকলের উৎসাহ চাপা পড়ে গেল প্রায়।
কেবল নবপ্রতিষ্ঠিত সিদ্ধিদাতাই বোধহয় তার শুড় বাঁকাল। ভু কোঁচকাল। ছোট ছোট চোখে অদ্ভুত হেসে বসে রইল টাটে।
জীবন চৌধুরীও হাসলেন। বললেন, তা মন্দ করনি। দেখি, কে টানে আর কার টান বেশি।
কথাটা অভয় বুঝল না। কিন্তু এটা বুঝল, অনাথ খুড়োর মুখ আরও গম্ভীর হয়ে উঠেছে।
দোকান বেশ জমে উঠল অভয়ের।
হিসেবের কড়িতে কতখানি ব্যবসা জমে উঠল, সে হিসেব দেখবার অবসর রইল না। খরিদ্দার মেলাই। বেচা-কেনা চলল ভাল। দোকানের ভিড় সহজে কাটে না। লেনাদেনায় পয়সাটা অনবরত হাতে নিয়ে ঘাঁটাঘাঁটি করতে হয়। দ্রব্যগুণ বলে একটা কথা আছে। নতুন একটা ছন্দ যেন বেজে উঠল। মশগুল হয়ে রইল অভয়।
সুরীন একটি লেখা এনে টাঙিয়ে দিয়েছে দোকানে, ধার চাহিয়া লজ্জা দিবেন না। অভয় বলল, হা সব দোকানেই ওগুলোন লটকানো থাকে দেখেছি। দোকান করতে গেলে ওগুলোন টাঙাতে হয়, না?
সুরীন বলল, আলবত! তা নইলে পারবে কেন? যে সে এসে লুটেপুটে খাবে।
অভয় কী বুঝল, কে জানে। সে বলে উঠল, আসুক না কেউ একবার লুটেপুটে খেতে। দেখি একবার তার কেরামতিখানা।
সুরীনের মুখে তেমন তারিফ করার লক্ষণ দেখা গেল না।
মালিপাড়ার ভিতরে এতদিন কোনও দোকান ছিল না। সবাইকেই বড় রাস্তায় যেতে হত, না হয়তো বাজারে। এখন সকলেই আসে অভয়ের দোকানে। বড় রাস্তায় কিংবা বাজারে মেয়েদের যাতায়াতের অসুবিধে ছিল। বারোবাসরের মেয়েদের নয়–গৃহস্থদেরই। দৈনন্দিন জীবনধারণের টানে না গিয়ে উপায় ছিল না।
এখন পাড়ার মুখে একটি দোকান পেয়ে সব বেজায় খুশি। কেউ আসে নিমির বরের দোকানে। কেউ শৈলীর জামায়ের দোকানে।
সকালের প্রথম খদ্দেরদের মধ্যে ছোট ছোট ছেলেমেয়ের ভিড়ই বেশি। নাকে পোঁটা, উশকো-খুশকো চুল, বগলে তেলের শিশিওয়ালাদের হাঁকে-ডাকেই সকালবেলাটা জমে। তেল মশলার চেয়েও বাড়তি আধা পয়সার গুলি-লজেন্সের তাগাদাই বেশি। তার সঙ্গে রাংতা অথবা সাবানের ছবির ফাউটাও কম নয়। এদের মধ্যে যারা দু একজন চুপচাপ, বুঝতে হবে, তাদের ধারে নিতে পাঠানো হয়েছে। ভাগ্য তাদের প্রসন্ন থাকে সেদিনই, যেদিন ভামিনী অথবা গিনি দোকানে না থাকে। তা হলে, এক কথায় সওদা মেলে। অভয় বলে, তোর মাকে বলিস, পয়সাটা তাড়াতাড়ি দিয়ে দিতে। নইলে দোকান চলবে না।
কিন্তু তার অভিভাবক সুরীনকাকার নির্দেশ দেওয়া আছে ভামিনীকে, একলা অভয় সব পেরে ওঠে না! কে কোনখান দিয়ে কোন জিনিসটা টেনে তুলে নেবে। তুমি না হয় গিনি, যখনই সময় পাবে, মাঝে মধ্যে গিয়ে দাঁড়াবে।
ভামিনী খুড়ি সেটা প্রায় কড়ায়গণ্ডায় মেনে চলবার চেষ্টা করে। ছেলে কোলে নিয়ে হয় ভামিনী নিজে, না হয় গিনি প্রায় সদাজাগ্রত প্রহরীর মতো দোকানে উপস্থিত থাকে। তখন আর এক কথায়। নয়। অভয় দু কথা বলে। ধমকায়, রোজ ধার চলবে না। এ কী দানছত্তর খুলে বসেছি? কত পাওনা হয়েছে জানিস? আরে বাবা! সাড়ে পনর আনা? আর তো দেওয়া যাবে না।
ভামিনী থাকলে বলে, তাই বা দিয়েছ কেন? এই যে সে-দিনে শুনলুম ওর ছ-আনা বাকি, আর ধার দেবে না? এর মধ্যে সাড়ে পনের আনা হল কী করে?
অভয় মুখ বিকৃত করে বলে, এরা লোক বড় খারাপ দেখছি। দেব দেব করে দেয় না। যদি বড় রাস্তার দোকানে যেতে হত, তা হলে?
কিন্তু ততক্ষণে জিনিস দেওয়া তার শুরু হয়ে যায়। বলে, আজ দিলুম, এই শেষ। এর পরে শোধ না হলে, আর পাই পয়সার কুটোগাছটিও পাবে না।
তখন আর অভয় কোনওদিকে ফিরে তাকায় না। আর একজনকে নিয়ে ব্যস্ত হয়ে ওঠে। ভামিনী বলে, তবেই তোমার দ্বারা ব্যবসা হয়েছে। এ ঝাড়কে তো চেনো না। দুদিনে লাটে উঠিয়ে ছাড়বে।
অভয় বলে, ওঠালেই হল আর কি। বাড়িতে গিয়ে হামলা করব না?
কিন্তু ভামিনী তাতে একটুও আশ্বস্ত হয় না। চোখে মুখে অবিশ্বাস ফুটে ওঠে। আর গিনি থাকলে সরাসরি রেগে ওঠে। বলে, সেই ধার দিলে অভয়দা?
চোখ পাকিয়ে তাকায় গিনি ধারের খদ্দেরের দিকে। বলে, তাকিয়ে দেখছিস কী রে মুখপোড়া? রোজ রোজ ধার নিতে আসতে লজ্জা করে না? যা ভাগ।
ভাগে, কিন্তু জিনিস নিয়ে। অভয় বলে, একবার দিলুম, আর দেব না, দেখে নিয়ো।
গিনি বলে, আমি গিয়ে তোমার খুড়িকে বলে দেব।
অভয় ঘাবড়ে উঠে বলে, দোহাই গিনি, খুড়িকে আর বোলো না।
তখন গিনি টিপে টিপে হাসে।
এর পরেই আসে বড়রা। অভয়ের মতে, সব শাশুড়িননদের দল। পাড়ার গেজেট এখন অভয়ের দোকানেই বসে। পাড়া এবং ঘরের সব সংবাদ এখন এখানেই পাওয়া যায়। গল্প বেশি ওরাই বলে, যাদের ধারে কাটতে হয়। কোনখান দিয়ে, কী আলোচনার মধ্যে যে এক সময় ধার দেওয়া হয়ে যায়, অভয় নিজেই টের পায় না। ব্যাপারটা প্রায় একটা স্নায়ু যুদ্ধের মতো। একজন ভাবে, কোনও রকমেই ধার দেব না। আর একজন ভাবে, যেমন করে তোক নিতেই হবে। নইলে চলবে না। রক্ষে এই যে, চোর কেউ নয়। অভয়ও পুলিশ নয়। একটা খেলা যেন।
শেষ বিচারে দেখা যায়, তারই জয়, যে বলেছে ছেলেটা আসবে এখুনি কারখানা ঠেঙিয়ে, বউটা ডাল ফুটিয়ে বসে আছে। এক ফোঁটা তেল নেই, একটি লঙ্কা মশলা নেই যে একটু ফোড়ন দিয়ে সাঁতলে দেবে। আজকের দিনটাও দাও জামাই।
অবশ্য, ভামিনী কিংবা গিনি থাকলে ঘরের অভাবের কথা কেউ বড় একটা তোলে না। জাদু জানে তারা, যারা ভামিনী আর গিনির কঠিন প্রহরী হৃদয় জয় করে চলে যায়।
সন্ধ্যার দিকটা প্রায় নিরঙ্কুশ পুরুষদের আসর। অভয়ের প্রায়ই রাত্রিটা ছুটি থাকে। সে কোনওদিন যায় ইউনিয়ন অফিসে। কোনওদিন দোকানেই থেকে যায়। সুরীন থাকে দোকান বন্ধ পর্যন্ত। সেজন্যেই সন্ধ্যাবেলাটা ধারে একেবারে বিক্রি বন্ধ।
সন্ধ্যাবেলা ছুটি মানেই গানের আসর। আর সেটা ইউনিয়ন অফিসেই। কিন্তু জেল থেকে ফেরার পর মাস তিনেকের মতো সবাই যেন অভয়কে ভুলে ছিল। দোকান খোলার পরেই গানের টানাটানি বাড়ল চারদিকে। খেয়াল নেই যে, টানাটানি ছিলই। তার নিজেরই সাড়া ছিল না। এখন তার নিজের বিশ্বাস, পেটের ভাবনা আর ভাবতে হবে না। দানা জোগাবার জন্যে দোকানটি একটি অক্ষয় যন্ত্র হিসেবে পাওয়া গেছে। ভাবল, যন্ত্রটা একবার যখন চলেছে, ওটার আর মৃত্যু নেই। সে তার নিজের স্রোতে চলবে।
শুধু নিজের আড্ডার নয়। ডাক এল তার দূর দূরান্ত থেকে। গঙ্গার এপারে ওপারে, কল কারখানার তল্লাটে তার গানের আসর প্রায় প্রত্যহ। সর্বত্রই কবি গান নয়। একক গানের আসরও বসে।
কোথাও কোথাও তার গান শ্লোগান হয়ে উঠল মজুরদের।
ওরে ভাই শোনরে মজুরদল।
ঐক্যবদ্ধ হও, নয় তো যাবে রসাতল।
গানের চেয়েও এ ধরনের কলি, গানের মধ্যে হাততালি দিয়ে ছড়া হিসেবেই বেশি বলে অভয়। সমসাময়িক ঘটনা, বর্তমান অবস্থার উপরে সে গান বাঁধল। তার উর্ধে নয়। সবাই গরম তেলেভাজার মতো লুফে নিতে লাগল তাকে। খবরের কাগজকে কেন্দ্র করে, ব্যঙ্গ বিদ্রূপের ছড়া কেটে বেড়াতে লাগল সে। সরকারি কেলেঙ্কারির কোনও সংবাদ পেলে তো কথাই নেই। যেদিন যেটা পায়, সেদিন সেইটিই তার গানের বিষয়বস্তু হয়ে ওঠে।
তাতে একটা জিনিস স্পষ্ট বোঝা যায়। বিক্ষোভ সর্বত্র। ঘৃণা এবং বিদ্রূপ সকলের বুকে ও মনে। পৌরাণিক উপাখ্যানের চেয়ে সমসাময়িক বিষয়ে লোকে বেশি মেতে ওঠে। অভয়ের কথা ও গানে তাদের নিজস্ব অভিব্যক্তির রূপ দেখে উত্তেজিত হয়ে ওঠে। সে যেখানে যায়, সেখানেই তার জয়।
এই প্রত্যহের পাঁচালির মধ্যে একটি বিষয় অভয় কখনও ভুলতে পারে না। যে আন্দোলনে সে জেলে গিয়েছিল, সে আন্দোলনের ভিতরের দুর্বলতা তাকে ভাবায়। সে দুর্বলতা হল, মানুষের। ভয়। ভয়, কারণ তারা ঐক্যবদ্ধ নয়। ঐক্যবদ্ধ নয়, কারণ তাদের অনেক সংশয় অবিশ্বাস। সংশয়। এবং অবিশ্বাসের কারণ, তারা ব্যর্থ হয়েছে অনেক বার।
কারণগুলি সব একটার সঙ্গে আর একটা জড়ানো। তাদের আলাদা করা যায় না। শেষ পর্যন্ত সব তর্কের ওপরে থাকে ঐক্য। একতা। তাই সব গানের শেষেই সেই পুরনো উপকথাটা তার উপসংহার। বুড়ো বাপ বলে, তোরা একত্র থাক। এই দ্যাখ, একটা লাঠি ভাঙে, কিন্তু চার লাঠি একত্র করলে ভাঙে না। ভাষার চেয়ে ভাবের জোয়ার বেশি অভয়ের। কথা সুন্দর করার থেকে, বলাটা সারতে চায় আগে। বলে,
ও ভাই কথা শোনো
ছাড় দু দু মনো,
চেয়ে দ্যাখ আপন বল।
ভাই গোছ বেঁধে চল্।
সেই গত আন্দোলনের মতো যেন একটা উচ্ছ্বাসের জোয়ার এল। বিকেল থেকে মধ্যরাত্রি পর্যন্ত সময়টা আর নিজের বলে রইল না অভয়ের। অথচ সামনে কোনও আন্দোলনের প্রস্তুতি নেই। আপনি আপনি যেন একটি তরঙ্গ কোনও অদৃশ্য থেকে ফেনিলোচ্ছল হয়ে উঠতে লাগল।
অভয় নাচ আরম্ভ করল আসরে। অভিনয় করতে শুরু করল একলা একলা। যেন আপন রঙ্গে আত্মভোলা অভয়। এ এক বিচিত্র আত্মসম্মোহন, কীর্তনের আসরের ভাবোল্লাসের মত্ততা।
সকালবেলার দিকে দোকানের কেনাবেচা সারে নম নম করে। কিন্তু ভাবখানা করে যেন, ব্যবসাকে সে একটু এদিক ওদিক হতে দেবে না। তবে, সুরীন কিংবা ভামিনী দোকানের কথা তুললেই সে আর দশটা কথার তালে তালে এড়িয়ে যায়। বলে, আরে দোকানের কথা কী বলছ খুড়ি। ও দোকানকে কত বড় করে ফাঁদব, তুমি জানো না।
কিন্তু শান্তি ছিল না অভয়ের মনে। যারা তার সবচেয়ে আপন, যারা তাকে একদিন দশজনের সামনে টেনে নিয়ে গিয়েছিল, সেই অনাথ গণেশবাবুরা যেন দূরে সরে যাচ্ছে। মাঝে মাঝে একটি কথা শুনে অভয় থমকে যায়। কারা নাকি বলছে, গুছিয়ে নিচ্ছে অভয়। চারদিকে কবি বলে নাম করেছে। জেলে গিয়ে দেশসেবক হয়েছে। বাজার যখন গরম, তখন সে বসেছে দোকান খুলে। ও সব চালাকি বুঝতে লোকের নাকি বেশিদিন লাগে না।
তাই নাকি? কে বলে ভাই–এ কথাগুলো?
-কেন, অনাথই বলে। গণেশবাবু বলেন।
অথচ সামনে দাঁড়িয়ে কোনওদিন এ অভিযোগ কেউ করে না। বুকের মধ্যে রাগ ফুঁসতে থাকে। টনটনিয়ে ওঠে। গণেশবাবু নামটা সম্প্রতি একটা অশুভ ছায়ার মতো হয়ে উঠেছে। কিন্তু অনাথ-খুড়ো? সে কেন এড়িয়ে চলে? সে কেমন করে ওসব কথা বলে? আগের মতো তেমন অন্তরঙ্গ ভাবে মেশে না অনাথ। হাসে না। কিন্তু সামনাসামনি বকেঝকে গাল দিয়ে, কোনও অভিযোগও করে না।
এমনি কি এ সংসারটার নিয়ম? সোজা পথে কি সে কখনও চলে না? কেন? এত জটিল কুটিল সর্পিল কেন প্রতি পায়ে পায়ে?
তখন আর প্রত্যহের পাঁচালি গাইতে ভাল লাগে না। শুধু ব্যঙ্গ-বিদ্রূপ করে ছড়া কেটে নাচতে ইচ্ছা করে না অনৈক্যতার আপন ঘরে। অনাথখুড়োকে নিয়ে সেটি তার প্রাণেরই ঘর। ঐক্যের কথা সে কাকে বলবে?
তবু সে নীরব থাকতে পারে না। অবহেলা করতে পারে না আর দশজনকে। নিজের জীবনের কথা ভাবলে মনে হয়, সময়ের প্রতীক্ষা করতে হবে। সময় তার চাকার ঘায়ে, একটা নিষ্ঠুর বেগে, এই বদ্ধ অবোধ দরজা ভাঙবে। সব জটিলতার নিরসন করবে।
এমনি সময় হঠাৎ এল কলকাতার চিঠি। পশ্চিমবঙ্গের সকল মানুষ তার কবিগান শুনবে। আরও লোক আসবে দেশ-বিদেশ থেকে। সারা দেশ থেকে আসবে অনেক কবিয়াল। পশ্চিমবঙ্গ লোক শিল্প সম্মেলন তাকে নিমন্ত্রণ করেছে। চিঠি এসেছে ইংরেজিতে।
চিঠিটি নিয়ে অভয় প্রথম গেল গণেশের কাছে। তাকে জিজ্ঞেস করল, কী করা উচিত?
গণেশ গম্ভীর গলায় বলল, এতে আমাদের কোনও লাভ নেই। আপনি ইচ্ছে করলে যেতে পারেন। ভাল গাইলে আপনার নাম হবে, এ পর্যন্ত। তবে এ সব হচ্ছে কলকাতার কিছু বড়লোকের ফ্যাশান, কোনও লাভ নেই।
কিন্তু অভয় স্থির করল, সে যাবে।
পশ্চিমবঙ্গ লোক-শিল্প সম্মেলনে যাওয়া স্থির করেও অভয়ের মনটা আড়ষ্ট হয়েই রইল। আসলে গণেশ যেহেতু আপত্তি করেছে, তৎক্ষণাৎ সে বিপরীত করণীয়টাই স্থির করেছে। কারণ গণেশকে সে আর বিশ্বাস করে না। গণেশ তাকে অকারণ বিদ্রূপ করেছে। হয়তো জেলে তার ত্রুটিবিচ্যুতি কিছু ঘটেছে। গণেশ তাকে ক্ষমা করতে পারেনি। নিষ্ঠুর উপহাস করেছে তার সারল্যকে। কিছু বোঝাবার চেয়ে, সমালোচনা করেছে বেশি। সেটা যে গণেশের বোঝাবার অক্ষমতা, এটা অনুভব করেছে অভয়। কেন যেন বারে বারে তার মনে হয়েছে, গণেশের ভিতরে কোথায় একটি দূর্বল নীচ মনের মানুষ আছে। কিন্তু চুল চিরে তার ব্যাখ্যা করতে পারে না অভয়। তাই মুখ ফুটে কিছু বলবার অধিকার সে কখনওই অর্জন করতে পারে না। অথচ গণেশকে সে শ্রদ্ধা করেছে। তার অনুগত থাকতে চেয়েছে সব সময়। কারণ গণেশ তার নেতা। সে বিদ্বান, বুদ্ধিমান। কিন্তু গণেশ যেন অভয়কে তার সমকক্ষ ভেবেছে। তাই ভালবাসা থেকে অভয় বঞ্চিত।
বন্ধুত্ব যেখানে সহযোদ্ধার বন্ধন, সেখানে কি ভালবাসার দাম নেই? কিন্তু ভালবাসা যেখানে নেই, অভয়ের বিচারে সেখানে বন্ধুত্ব অচল। শামুক বন্দি মনের সঙ্গে জীবনের বাইরের কারবার চলে। ভিতরের লেন দেন অসম্ভব।
গণেশের কথাগুলি যেন লেবার-অফিসারের মতো। কোম্পানির লাভ থাক না থাক, আইন নেই যে সে একজন লোককে কোনও একটা নিজের অনিচ্ছার বিষয়ে আটক রাখতে পারে। তাই সম্মেলনে যাবার অনুমতি দিয়েছে। উপায় থাকলে কখনওই দিত না।
প্রাণ-খোলা কথা বলেনি গণেশ। রাগ চেপে বলেছে, সম্মেলনটা শুধু কলকাতার বড়লোকের খেয়াল। কিন্তু অভয় কলকাতার কয়েকজন বড়লোকের খেয়াল মেটাতে যেতে চায় না। মন-স্থির করেও তাই থমকে গেল সে। কী করবে ভেবে পেল না। অনাথ খুড়োকে জিজ্ঞেস করে লাভ নেই। গণেশ যা বলেছে, সে তাই বলবে।
সংবাদ শুনে ইউনিয়নের মিস্তিরি বন্ধুরা সকলেই খুশি। বলল, আমাদের মান রাখা চাই অভয়। কিন্তু দাবির চেয়ে বিশ্বাস তাদের বেশি। তারা নিঃসন্দেহ, অভয় ফিরবে নতুন দিগ্বিজয় করে।
পরদিন সন্ধ্যাবেলা তবু একবার অনাথকে না বলে পারল না। জানে, অনাথ নিজে যেচে বলবে না কিছু। যদিও সে খবর পেয়েছে নিশ্চয়। সুরীন তো ইতিমধ্যে কোথাও জানাতে বাকি রাখেনি। তবে অভয়ের নিজের থেকে একবার এমনিতেও বলা উচিত।
জায়গার অভাব বলে ইউনিয়ন অফিস একাধারে শ্রমিকদের ক্লাব ও প্রাত্যহিক আলোচনার আসর। একদিকে যখন দরখাস্ত লেখা হতে থাকে, অন্যদিকে তখন গানের আসরও বসে যায়। সম্প্রতি আর একজন জুটেছে। এক বিহারি মুসলমান তাঁতি। সেও কবিয়াল। সে একা-একাই মুশেয়ারা আসর বসায়। অবাঙালি শ্রমিকদের মধ্যে তার আদর বেশি। বিশেষ করে উর্দু জানা লোকদের কাছে সে রীতিমত সম্মানিত। কিন্তু তাকে প্রথম শুড়িখানা থেকে আবিষ্কার করেছিল অনাথখুড়ো।
নাম তার ইদ্রিস। শুড়িখানাই ছিল ইদ্রিসের গানের আসর। তখন সে ছিল অবিশ্বাসী, বিবাগী মানুষ।
অনাথের কাছেই শুনেছে অভয়, ইদ্রিস বিশ্বাস করত তিনটি জিনিস। ঘৃণ্য একটা তাঁতির নোকরি কারণ, পেটটা চালাতেই হবে। আর বিলাসপুরি কামিন–যেমন তেমন মেয়ে নয় তারা। দেহের এবং হাসির স্পর্ধায় যারা চটকল বাজারের অনুরাগের রক্ত কেনা-বেচা করে। যারা নিজেরা মাতে এবং মাতায়। মধ্য-ভারতের মাটি থেকে ওপড়ানো জীবনের শিকড়ের সঙ্গে যাদের মাটির তৃষ্ণা হয়েছে মরীচিকা। সারাটি দেহ নিয়ে প্রবাসের প্রত্যহ বেঁচে থাকা ছাড়া সব বিশ্বাস যাদের ছিন্ন হয়েছে। কাজ, ভোগ এবং মৃত্যুর সারল্যে যারা কুন্তির মতো সুর্য-উপাসনা ব্যতীতই, এক জনপদ থেকে আর এক জনপদে চলে যায় পরিচয়হীন সন্তান ফেলে। মায়ের নয়, শুধু মাত্র জীবনের অনুমতিতেই যারা পঞ্চ-স্বামীর সহবাসে লিপ্ত। ইদ্রিস যে সেই মেয়েদের গোলাম, এটা তার। তখনকার গানেই প্রচারিত। আর দারু। শরাব! যার আর এক নাম হারাম। ঘুরে ফিরে সেই কাজ, ভোগ এবং মৃত্যু। এর মধ্যে অবিশ্বাস্য যেটা, সেটা ইদ্রিসের সৃষ্টির ক্ষমতা। ওটা স্বতোৎসারিত অপ্রতিরোধ্য।
ঝাঁকড়া-চুলো রোগা লম্বা হাড়-চওড়া এই ইদ্রিসকে একদিন অনাথ মাতাল অবস্থায় নর্দমা থেকে তুলে নিয়ে গিয়েছিল তার ডেরায়। সেই শুরু। জাহান্নাম ছাড়া যার বুলি ছিল না, দোজখ বিনা যে গন্তব্য চিনত না, এখন সে বলে, অয় দোস্ত! চল বেহেস্ত, লড় লে বেহেস্ত। স্বর্গ আছে এবং সেটা লড়ে নেবার জায়গা, এটা এখন তার বিশ্বাস। আর সে স্বর্গ যে সুস্থ জীবনের প্রতিষ্ঠা, লড়াই যে একটা চেতনা এবং সাহসের সাধনা এটাই তার বচন।
এখানে ইদ্রিসের সংসার নেই। দেশে আছে বাপ মা ভাই বোন। এখন সে দেশে কিছু টাকা পাঠায়। যদিও হারাম শরাবটা পুরোপুরি ছাড়তে পারেনি। এখনও মাঝে মাঝে বিলাসপুরি কামিনের পিছু পিছু উধাও হয়ে যায়। কিন্তু পরিবর্তন লক্ষণীয়। শরাব খাবার সময় পাওয়া যায় না, কারণ একলা হবার অবসর নেই। সোনিয়া নামে যে বিলাসপুরি মেয়েটি কিছুদিন আগে নিজে থেকে এসে ইউনিয়নের মেম্বার হয়েছে, ইদ্রিসের উধাও হবার দরজাগুলি সব আড়াল পড়েছে তার হাতে।
তবে ইউনিয়নের ইজ্জত আগে। দশ রকম কথা বলে, ইউনিয়নের দুর্নাম দেবার লোকের অভাব নেই। অনাথের ভয় ছিল তাই সোনিয়াকে নিয়ে! সোনিয়ার কোথাও যাবার জায়গা নেই বলে ইদ্রিসের পিছনে পিছনে সে ইউনিয়নে এসে উঠেছে। সে যদি রোজ একলা আসতে আরম্ভ করত, তা হলে রক্ষে ছিল না। রটে যেত অনাথদের ইউনিয়নটা অওরত নিয়ে ফুর্তি করবার আসর হয়ে উঠেছে। তাই নির্দেশ ছিল, মেয়েদের সঙ্গে ছাড়া সোনিয়া একলা কোনওদিন আসবে না। এমনকী ইদ্রিসকে ডাকতেও নয়।
সোনিয়া সে নির্দেশ মেনে নিয়েছে। তাতে একটি বিষয়ে প্রমাণ হতে চলেছে। কাজ ভোগ। মৃত্যুর ঊর্ধে নতুন বিশ্বাসের আশ্বাস। ইদ্রিসের জীবনে শৃঙ্খলা এবং জীবন-যাপনের একটি নির্দিষ্ট নিয়মের আবিভাব।
এই ইদ্রিসের সঙ্গে অভয়ের প্রগাঢ় বন্ধুত্ব। কিন্তু একটু রেষারেষিও আছে। কিংবা সেটা রেষারেষি নয়, সৃষ্টির প্রতিদ্বন্দ্বিতা। বোঝা যায়, তাদের ভাষা যদি এক হত, তবে কবির লড়াই রোজ এখানেই জমত।
এই জন্যেই অনাথখুড়ো বড়। সে ইদ্রিসের আবিষ্কতা। এই জন্যেই অনাথ নেতা। গণেশের সঙ্গে এইখানে অনাথের তফাত। এই অনাথ খুড়োকে কখনও ছোট ভাবতে পারবে না অভয়। তার বুকের মধ্যে মোচড়ায়, যখন সে দেখে, অনাথ তার সঙ্গে গম্ভীর হয়ে কথা বলছে। রাগে তার হাত-পা শক্ত হয়ে ওঠে। ইচ্ছে হয়, দুহাত দিয়ে অনাথের সর্বাঙ্গ ঝাঁকিয়ে নাড়িয়ে, একটা নোংরা মন্ত্রের আচ্ছন্নতা থেকে আসল মানুষটিকে বার করে নেয়। অনাথ বলুক, কী অপরাধ অভয়ের। যেন কী এক অকথিত গোপন অপরাধের বেড়াজালে অভয়কে সে বন্দি করে রেখেছে। অথচ অনাথ তার কোনও কারণ দেখাতে পারে না। ব্যাখ্যা করতে পারে না। পরের বুদ্ধি দিয়ে বিচার করছে। সেটা আরও অসহনীয়। গণেশের কেতাবি বিদ্যার কাছে দুর্বোধ্য বুদ্ধি ধার করে আজ অভয়কে বিচার করছে সে। অভয় অপরাধ করলে যার চুলের মুঠি ধরে শাসন করবার অধিকার রয়েছে, সে ভালবাসাটুকু কোথায় গেল? কেন যাবে, কী অপরাধে?
আজও ইদ্রিসের গানের আসর বসেছে। প্রকাণ্ড ঘরটায় একটি মাত্র হ্যারিকেন। নড়বড়ে টেবিলের ওপর, ফাটা চিমনি, কম্পিত শিখা, কালি ছড়ানো হ্যারিকেনটা এর ওর ধাক্কায় অনবরতই দোলে। সুদীর্ঘ গুহার মতো জানালাহীন ঘরটার কাঁচা মেঝেয় চাটাই পাতা। বিড়ির ধোঁয়ায়, খৈনির। ঝাঁজে বাতাস ভারী আর ঝাঁজালো।
লেখাপড়াজানা বাঙালি কর্মী, নিরীহ রোগা মানুষ সকলের বিজয়দাদার উশকো-খুশকো মাথাটি প্রায় হ্যারিকেনের সামনেই ঝুঁকে থাকে। সন্ধে থেকে তার দরখাস্ত লেখা কাজ। সম্মিলিত এবং ব্যক্তির, যার যত রকম অভাব অভিযোগ তাকে দিয়ে ইংরেজিতে লিখিয়ে নেওয়া হয়।
তার পাশেই বসেছিল অনাথ। অভয়কে দেখে কয়েকজন হই হই করে উঠল। ইদ্রিসও ডাকল গান গাইবার জন্যে।
কিন্তু অভয় গিয়ে দাঁড়াল অনাথের কাছে। অনাথ তাকিয়েছিল অভয়ের দিকেই। চোখে চোখ পড়তে সে মুখ ফিরিয়ে নিল।
অভয় বলল, খুড়ো একটা কথা ছিল।
অনাথ নির্বিকার ভঙ্গিতে বলল, বলো।
অভয়ের মুখ গম্ভীর হয়ে উঠল। এক মুহূর্ত সে কথা বলতে পারল না। ভাবল, বলবে কি না। তারপরে বলল, একটু বাইরে চলো, কথা বলি।
যেন অনিচ্ছায় উঠল অনাথ। অভয়ের সঙ্গে ঘরের বাইরে এসে দাঁড়াল। অভয় সবে উচ্চারণ করেছে, কলকাতায়
অনাথ বলে উঠল, শুনেছি, মস্ত এক নামকরা জায়গায় তোমার ডাক পড়েছে।
রাগে এবং দুঃখে অভয়ের ভাবনা এলোমেলো হয়ে গেল। সে তাকাল অনাথের চোখে। অনাথ দৃষ্টি ফিরিয়ে নিল। যেন বিব্রত হয়ে উঠল সে। অস্বস্তির ছায়া তার চোখে। সবটাই যেন জোর করে করছে।
অভয় বলল, যাব?
অনাথ বলল, না যাবার কী আছে। তোমার আরও নাম-ডাক হবে।
-সেটা কি দোষের?
–দোষ কেন হবে।
–তবে?
তবে কী?
–তুমি আমার সঙ্গে এ রকম করছ কেন? এই মন ছাড়া-ছাড়া কথা, গুম খেয়ে যাওয়া। আমি কী করেছি?
সামনা সামনি, এমন স্পষ্ট করে আর কোনওদিন এ কথা জিজ্ঞেস করেনি। অস্বস্তিতে অনাথ হেসে ফেলল। হাসিটা তেমনি করুণ, সেই পুরনো কাছের মানুষটার মতো। বলল, কী আবার করবে।
অভয় বলল, তোমার ভাব দেখে মনে হয় যেন কোনও দোষ করেছি!
অনাথ আবার গম্ভীর হল। বলল, কই, দোষের কথা কিছু বলিনি তো। আর দোষ যদি কিছু হয়, তবে তা চিরদিন ঢাকা থাকবে না। জানাজানি হবেই।
অভয়ের মস্তিষ্কের উত্তাপ বাড়ল। বলল, তা হলে অপরাধ কিছু করেছি বলে?
-বললাম তো, অপরাধ করলে একদিন সবাই বলবে।
–কিন্তু, তোমার ভাব দেখে তো মনে হয়, যেন আমি চুরির দায়ে ধরা পড়েছি। তোমাকে বলতে হবে কী হয়েছে।
অনাথ তাকাল একবার অভয়ের দিকে। অভয় তীক্ষ্ণ দৃষ্টিতে তাকিয়েছিল। চোখে তার রক্ত দেখা দিয়েছে।
অনাথের মতো মানুষের এ ক্ষেত্রে রেগে ওঠাই উচিত ছিল। কিন্তু সে যেন কেমন নির্জীবের মতো বলল, আজ থাক, যদি কিছু বলবার হয়, আর একদিন বলব।
অভয় বলে উঠল, তোমার ভাব দেখে আমার ঘেন্না করছে। গালে হাত দিয়ে বসে বসে মিছে কথা সাজাবে ভাবছ। তা সাজিয়ে।
কী বললি?
অনাথ মাথা তুলল। কঠিন হয়ে উঠল তার মুখ।
অভয় তার শেষ সীমায় পৌঁচেছে। ঘৃণায় এবং বিদ্রুপে সে দপদপিয়ে উঠল। বলল, তোমার মতো বাঁকা কথা তো বলিনি যে বুঝতে পারছ না। ন্যাকা নাকি? বলছি, তুমি ভয় পাচ্ছ সত্যি কথা বলতে।
ভয় পাচ্ছি?
–হ্যাঁ, তাই ঢাক-ঢাক গুড়গুড়। আমি দোকান করেছি, আখের গুছিয়ে নিচ্ছি, গান করে আর জেল খাটার দৌলতে, এ কথা তুমি বলনি লোকের কাছে?
অনাথ যেন সহসা কথা খুঁজে পেল না। কেমন একটা সঙ্কোচ তাকে নিভিয়ে দিতে লাগল। সে বলল, আমি বলিনি।
তবে গণেশবাবু বলেছে?
–জানি না। তবে লোকেরা বলে।
-কোন লোকেরা?
–তোমারই বন্ধু-বান্ধব।
বোধহয় অনাথ বলেই, অভয়ের উত্তেজনা হাতে পায়ে রুদ্র হয়ে উঠছে না। সে চাপা গলায় গর্জে উঠল, বন্ধু নয়, যারা বলে, তাদের আমি শালা বলি, বুঝলে?
অনাথ ততক্ষণে ঘরের দিকে পা বাড়িয়েছে।
অভয় আবার বলে উঠল, যারা বলে মানুষের রক্ত তাদের গায়ে নেই। তাদের বলি আমি–শোরের বাচ্ছা!
অনাথ ঘুরে দাঁড়িয়ে বলল, কাকে গাল দিচ্ছিস?
অভয় এগিয়ে বলল, সেই কুত্তাদের, যারা মিছে দুর্নাম দেয়।
গলার স্বর আর নিচু রইল না। ইতিমধ্যেই কয়েকজন বেরিয়ে এসে ভিড় করেছে। কৌতূহলীরা বিস্ময়ে তাকিয়ে আছে সকলেই।
কিন্তু অভয় আর দাঁড়াল না। সে সন্ধ্যাবেলার পথের ভিড়ে মিশিয়ে দিল নিজেকে। লোকের কাছ থেকে, নিজের কাছ থেকে পালাতে চাইল সে। রাগের সঙ্গে সঙ্গেই অন্যায় বোধটা তাকে রেহাই দিচ্ছিল না। যতই অসহায় রাগ বাড়ছিল, ততই নিজের অন্যায় বোধের ধিক্কার তীব্র হয়ে উঠছিল। তাই না পালিয়ে তার উপায় ছিল না। সে বুঝতে পারছিল, গালাগালগুলি সে অনাথ-খুড়োকেই দিয়েছে! তার অতি প্রিয়, শ্রদ্ধেয় পরমবন্ধুকে।
কিন্তু সেই বন্ধুর এ কেমন নিষ্ঠুরতা যে, সে তার নালিশ সরাসরি আনবে না। একদিকে সে গম্ভীর নির্বিকার। বিচারকের সন্দিগ্ধ অনুসন্ধিৎসু চোখে অভিযুক্ত করবে। অন্য দিকে অসহায় নির্জীব সঙ্কুচিত বিব্রত। কেন? এ ক্ষেত্রে, সময়ের প্রতীক্ষা ছাড়া বুঝি কোনও উপায় নেই। সময়ের ওষুধ ছাড়া এ রোগের আরোগ্য নেই। হয়তো অনাথের কথাই সত্যি, অপরাধ করলে একদিন সবাই বলবে। কিন্তু মন মানে না। অভয়ের নিজস্ব একটা চরিত্র, একটি মন আছে। তার পক্ষে ধৈর্য ধরে অপেক্ষা করা সম্ভব ছিল না আর।
নির্জন গঙ্গার ধারে এসে, মুহূর্ত দাঁড়াল অভয়। তরল আলকাতরার মতো চকচকে অন্ধকার গঙ্গা। কিন্তু তার ভাল লাগল না। আবার ফিরে গেল। নির্জনতা তার ভাল লাগছে না। সহ্য হচ্ছে না। সে বন্ধু চায়। সঙ্গ চায়! কাউকে সে বলতে চায় তার কথা। তার গান শোনাবার এত লোক আছে সংসারে। কিন্তু তার ভিতরের বয়সহীন মানুষটির হাসি কান্না-যন্ত্রণার কথা শোনবার। একটি লোক নেই। সেই কথাগুলি দিয়ে হয়তো গান হয়। কিন্তু সে কথাগুলি আসলে গানের চেয়ে। বড়। কারণ, গানের চেয়ে জীবন বড়।
আর অভয়ের যেটা জীবন চর্চা, সেখানেই শেল বিধিয়ে রেখেছে অনাথ। তার সহজ বিকাশের মাঝে একটা অদৃশ্য অজানিত খোঁচার মতো খটকা হেনে রেখেছে তার সকল মান্যের, সব গণ্যের যে প্রধান, সেই অনাথ।
আবার সে রাস্তায়, লোকের ভিড়ে ফিরে এল।
রাস্তায় লোকের ভিড়। এত লোক, এত যাওয়া আসা, এত কথা, এত হাসি। তবু নিজেকে একলা মনে হচ্ছে। কষ্ট একটা তীক্ষ্ণ শরের মতো সদ্যবিদ্ধ যন্ত্রণায় প্রতিটি পদক্ষেপে খোঁচাতে লাগল। সময় যত পার হল ততই কষ্ট বাড়ল। কে আছে? কার কাছে যাবে অভয়? রাস্তায় এত মুখ। অনেক চেনা মুখ ভেসে ভেসে উঠছে তার মধ্যে। চোখের বাইরেও আরও অনেক চেনা মুখ। ভেসে উঠছে। চোখের বাইরে সামনে, এই সব চেনা মুখেরা সকলেই ভাল। কেউ তাকে প্রত্যাখ্যান করবে না। বন্ধুত্ব এবং স্নেহ থেকে বঞ্চিত করে, দূর করে দেবে না। যতটুকু হাসি তাদের। আছে, কার্পণ্য করবে না সেটুকু দিতে।
কিন্তু অভয়ের মন সায় দেয় না। সাড়া দেয় না। এই কি তবে পাপ? যারা তার সান্নিধ্যে সম্পূর্ণ দ্বারমুক্ত আলোয় প্রকাশিত, তাদের সে তার বন্ধ দরজার বাইরে দাঁড় করিয়ে রেখেছে? সকলের কাছে কি তার যাবার কথা নয়? সবাই কি তার মনের কথা শোনার বন্ধু নয়? এই সব মুখেরা, সেই সব। মুখেরা? আকাশের অজস্র তারার মধ্যে যারা চেনা তারার মতো?
মন সায় দেয় না। সংসারে কতগুলি সীমারেখা টানা আছে। ইচ্ছে করলেই তাকে ভেদ করা যায় না। অভয়ের দরজা বন্ধ–ভিতরটা খা-খা করছে। তার বাইরে যারা উঠোন জুড়ে বসে আছে, তাদের সে নিজে বসিয়ে রাখেনি। ওই সীমারেখাটা তারা নিজেরা টেনেছে। তারা নিজেরা ওখানে বসেছে। কবাট লাগানো ভিতর দুয়ার তাদের চোখে পড়ে না। সেই দুয়ার ভেঙে তারা ভিতরে। আসে না। সেটা তাদের দোষ নয়। উঠোন জুড়ে বসেছে, সেই তাদের মহত্ত্ব।
আর সেই বন্ধ দুয়ার ভিতরটা খা-খা করছে। যেখানে অভয়ের লাজ লজ্জা নেই, মান-সম্রম নেই, কোনও দায়-দায়িত্বের চিন্তা নেই–আসলে সে উলঙ্গ, মহার্ঘ বেশে আবৃত। সেখানে সে শিশু, সেখানে সে বৃদ্ধ। তার পাপ এবং পুণ্য সেখানে পাশাপাশি দাঁড়িয়ে কথা কাটাকাটি করে, যোঝে এবং লড়ে। তার সেই বন্ধ-দরজা-ভিতরটা নিঃসঙ্গ। সেই শূন্যতাকে পূর্ণ করে, এমন নিমিত্তের ভাগীদার কে আছে? সেই বন্ধু কে আছে, সেই সঙ্গী কে আছে, যাকে সে বলতে চায় তার কথা।
কেউ নেই। এই মুখেরা নয়, সেই মুখেরা নয়। কেউ নেই। একাকীত্বের চিন্তা যন্ত্রণাকে আরও বাড়িয়ে দিল। সংসারে সব থাকতে এত অভাব!
.
০৫.
ক্রমে ভিড় সরে গেল। আলো দূরে চলে গেল। আবার সেই নির্জনতাই জমাট হয়ে উঠতে লাগল তাকে ঘিরে। পাশের বড় বড় বাড়িগুলি ঘনিয়ে রেখেছে অন্ধকার। রাস্তার বাতিগুলি নিষ্প্রভ।
একটি বাড়ি অভয়ের পরিচিত। সে দাঁড়াল। বড় বারান্দাওয়ালা এ বাড়ির দরজায় সে ইচ্ছে করেই এল কিনা, নিজেও সহসা ভেবে উঠতে পারল না। কিন্তু বারান্দায় উঠল সে স্বাভাবিক ভাবে। যেন এই তার গন্তব্য! ভিতরে আলো দেখা যায় জানালা দিয়ে। মানুষ দেখা যায় না। আস্তে দরজার কড়া নাড়ল অভয়।
ভিতর থেকে সাড়া এল–কে?
–আমি। আমি অভয়।
এসো এসো। দরজাটা জোরে ঠেলে দাও, খুলে যাবে।
দরজা জোরে ঠেলল অভয়। জীবন চৌধুরী বসেছিলেন ইজি-চেয়ারে। সামনের টেবিলে নমিত বাতিদান। আলোর বৃত্ত ছোট হয়ে পড়েছে টেবিলের ওপরে। বাকি অংশে অস্পষ্ট প্রদোষ ছায়ায় ভরা। জীবন চৌধুরী যেন হাঁপাচ্ছিলেন। থেমে থেমে বললেন, এসো, আজই তোমার কাছে যাব ভাবছিলুম। শরীরটা তা হতে দিলে না। এসো, কাছে এসে এই চেয়ারে বসো।
চৌধুরী মশায়ের বাড়িতে প্রথম যেদিন এসেছিল, সেদিনই মাটিতে বসতে যাচ্ছিল অভয়। উনি তা দেননি। চেয়ারে বসল অভয়।
জীবন চৌধুরী বললেন, তুমি কোনও চিঠি পেয়েছ কলকাতা থেকে? লোকশিল্প সম্মেলনের চিঠি?
এই কথাই বলতে এসেছিল অভয়। চৌধুরী মশায়ের মতামত জানতে চাইছিল সে। বলল, পেয়েছি। সেই জন্যেই আপনার কাছে এলুম।
–বেশ করেছ। নইলে আমাকেই যেতে হত। অনেক দিন এদের সঙ্গে ছিলুম, তাই এখনও নতুন কমিটি পরামর্শ চায়। আমি তোমার নাম পাঠিয়ে দিয়েছিলাম। আমার কাছেও চিঠি এসেছে, তোমার সঙ্গে যেন যোগাযোগ করে সব বুঝিয়ে দিই। বুঝিয়ে দেবার কিছু নেই। তোমার চিঠিতে তারিখ দেওয়া আছে। তোমাকে তাঁরা আমন্ত্রণ করেছেন। তুমি তারিখের দিন গান গেয়ে আসবে! ঢোলক আর কাঁসি বাজাবার লোক তুমি ব্যবস্থা করবে। খরচ সব তাঁরাই দেবেন। গায়েন বায়েনের আলাদা আলাদা মজুরিও পাবে। সে সব দিক থেকে তোমাকে কিছু ভাবতে হবে না।
জীবন চৌধুরী হাঁপাতে হাঁপাতে এতগুলি কথা বললেন। মাথা পেতে দিলেন ইজি-চেয়ারে। মোটা লেন্সের মধ্যে তাঁর চোখ দুটি অস্বাভাবিক বড় দেখায়। চোখ মেলে অভয়ের দিকে তাকালেন তিনি।
অভয় বুঝল, কলকাতার আহ্বান কার মারফত এসেছে। সে বলল, এনারা কারা?
চৌধুরীমশাই অবাক হলেন। বললেন, এঁদের তুমি চিনবে না অভয়।
–এঁরা বুঝি কলকাতার সব বড় বড় লোক?
অভয়ের গলায় যেন একটি প্রাক্-সিদ্ধান্তের প্রত্যয় ফুটল।
চৌধুরী দাঁতহীন চোপসানো ঠোঁটে হাসলেন। একটু হাঁপিয়ে নিয়ে বললেন, বড় বড় লোক কিনা। জানিনে। এই আমার মতো লোকেরাই আছেন। আমরা কি বড়লোক অভয়?
অভয় বলল, না, আমি টাকা পয়সাওয়ালা ধনী লোকেদের কথা বলছি। শুধু তাদের শখ মেটাতে আমার যেতে ইচ্ছা নাই চৌধুরীমশায়। আমার গান কেন মিছিমিছি ওঁরা শুনবেন?
জীবন চৌধুরী কিছুক্ষণ চুপ করে রইলেন। অভয়ের মনে হল, তাঁর গলার শিরগুলি ধরে যেন কেউ টানাটানি করছে। চোখ বুজে রয়েছেন। বললেন, এ সব কথা তোমাকে কে বুঝিয়েছে। অভয়? গণেশ?
অভয় মিথ্যে করে বলল, আজ্ঞে না।
–তুমি নিজে বুঝেছ? তবে তো বড় ভুল বুঝেছ অভয়। বাংলা দেশে কজন ধনী লোক আছে। হে? তাদের তো হাতে গোনা যায়। সেখানে গান শুনবে কলকাতা মফস্বলের হাজার হাজার লোক। সেখানে ধনী-দরিদ্রের বিচার কেন? তুমি তোমার মতো গান করবে। কারুর মুখ চেয়ে নয়। যার ভাল লাগবে না আসর ছেড়ে চলে যাবে। বাকি বিচারের ভার তুমি কেন নিচ্ছ?
প্রতিবাদের কথা খুঁজে পেল না অভয়। মাথা নিচু করে বসে রইল। জীবন চৌধুরী চোখ বন্ধ করতে পারছেন না। শ্বাসরুদ্ধ কষ্টে চোখ বুজতে চায় না। হাতের বই বুকে চেপে ধরে বললেন, আত্মসম্মানবোধ থাকা ভাল বাবা। কিন্তু মিথ্যে সম্মানের অহঙ্কার ভাল নয়।
অহঙ্কার? অভয় বলল, আমার কোনও অহঙ্কার নাই চৌধুরীমশাই?
–জানি। অপারগের অহঙ্কার থাকে। অক্ষমের থাকে। তুমি এর কোনওটাই নও। তোমার কেন মিথ্যে অহঙ্কার থাকবে? বাংলা দেশের লোক সমাদর করে তোমার গান শুনতে চেয়েছেন। তুমি তোমার ইচ্ছায় গাইবে। পরের ইচ্ছার দাস হয়ে যখন গাইবে, তখন তোমার সম্মান যাবে। এখানে তো তা নয়। আর, তুমি একলা নয়। বাংলাদেশের আরও অনেক কবিয়াল আসবেন, সকলেই গাইবেন। কয়েকজনের শখ মেটাবার কথা এখানে আসে না।
জীবন চৌধুরীর গলায় ঈষৎ ক্ষোভ ছিল। অসুস্থতার দরুনই হয়তো একটি অসহায় ব্যথার আভাস ছিল। অভয় বলল, আমার ভুল হয়েছে চৌধুরীমশায়।
জীবন চৌধুরী তবু বললেন, তুমিই তো গান বেঁধেছ, আমি এ জীবনের কূল পাই না। জীবন। তো ছোট নয়। তোমার আশে-পাশে মিত্রবন্ধু যারা আছে, তারা ছাড়াও সংসার ব্যাপক। আবদ্ধ থেকো না। আমি থেকেছি, তাই আমার মুক্তি হল না। এই দেখো, আজ একলা ঘরে অন্ধকারে চুপটি করে বসে আছি। আমার নিজের কাছেও কোনও সান্ত্বনা নেই। যা আমার করার কথা ছিল না, তাই করেছি জীবনভর। লোক-প্রিয় হয়েছি, কিন্তু সব দল ছেড়ে চলে আসতে হয়েছে। মনের বিশ্বাস অনেক দিন গেছে। এখন শরীরে শক্তি নেই। গোটা জীবনটা শুন্য মনে হচ্ছে। এখন। আমার দৃষ্টি ছোট হয়ে আসছে। তার মানে মরণ ঘনিয়ে আসছে। শেষ দিনের ছায়াটা এগিয়ে আসছে।
নিজের বুকে কষ্ট থাকলে, অপরের কষ্ট বুকে এসে সহজে বাজে। শহরের সকলের শ্রদ্ধেয় জীবন চৌধুরীকে এত একলা, এত অসহায় কখনও মনে হয়নি অভয়ের। তাঁর কথাগুলি যেন কান্নার মতো। শোনাচ্ছে। তার নিজের বন্ধ-দরজার ভিতরের শূন্যতা আরও বিশাল হয়ে উঠছে। সে ডাক দিয়ে উঠল, চৌধুরীমশায়!
–অভয়!
চৌধুরীমশাই সাড়া দিয়ে বললেন, আমার উচিত ছিল তোমার মতো গান বাঁধা। নয়তো বই লেখা। যাকে বলে সৃষ্টি। সেখানে আমি মুক্তি পেতুম, স্বাধীনতা পেতুম। সত্য আমার পক্ষে থাকত। রাজনীতি করতে গিয়ে কোনওটাই পাইনি। না পেরেছি পরের জন্য কিছু করতে নিজের জন্য।
জীবন চৌধুরীর বুক কাঁপিয়ে কাশি উথলে উঠল। তাঁর কষ্ট বেড়ে উঠল। অভয় নিজে দায়ি মনে করল এর জন্যে। কিন্তু অভয়কে বলতে গিয়ে তিনি নিজের কথা বলছেন।
অনেকক্ষণ ধরে হাঁপালেন চৌধুরী। বাড়ির ভিতর দিকের দরজা বন্ধ। ছোটখাট বাড়ি নয়। মস্ত বড় সেকালের মহলওয়ালা বাড়ি। কে কোথায় আছে, কিছু সাড়া শব্দ পাওয়া যায় না। অভয় উঠে। ইজি-চেয়ারের পাশে গিয়ে বলল, আপনার বুকে একটু হাত বুলিয়ে দেব?
জীবন চৌধুরী দ্রুত মাথা নাড়লেন। না না না, হাত বোলাতে হবে না অভয়। তুমি বসো। আমার কষ্ট কদিন ধরেই বেড়েছে। এ সহজে যাবার নয়। এ সবই সময়ের কারসাজি হে। সে জানান দিচ্ছে। সময় একদিন সকলেরই আসে। সে একদিন সবাইকেই টেনে নেয়। নিজের গোটা জীবনটার জন্য যদি এখন আসে মরতে হয়, তার চেয়ে হতভাগ্য আর কেউ নেই। এই দেখো গীতাখানি নিয়ে বসেছিলুম। আজ মনে মনে নিজের কথাই ভাবছিলুম খালি। তাই গীতাখানি নিয়ে বসেছিলুম। এখন রাজনীতিকদের কাছে এটা পুরনো হয়ে গেছে। আমি তো পুরনো লোক। আমার কাছে যায়নি। তামসিকতার সঙ্গে সংগ্রামের কথা আর এমন করে কোথাও বলা হয়েছে? শরীরে কষ্ট হচ্ছে, তাকে সহ্য করা যায়। কিন্তু মনের কষ্ট আরও বেশি যন্ত্রণাকর। তাই পড়ছিলুম। এমন সময়ে তুমি এলে। ভাল করেছ এসে। তোমার কথা শুনলে আমার নিজের কথা মনে হয়। আমি তোমাকে উপদেশ দিইনে। আমার অভিজ্ঞতার কথা বলি। আবার বলি অভয়–দলের চেয়ে দেশ বড়। বোধহয়, তুমি যাকে ধনী বলল, আমি তাকে পাপী বলি। আমার কাছে ধনীদরিদ্রের প্রশ্ন নেই। আমার কাছে পাপপুণ্যের প্রশ্ন। তোমার বিশ্বাস যদি অটুট থাকে, সত্য যদি তোমার সঙ্গে থাকে, তুমি ভয় করবে কাকে? আর শিল্পীরাই হল সবচেয়ে স্বাধীন। সে জীবনের নির্দেশ মেনে চলে। তুমি জীবনের নির্দেশ মেনে চলো, এইটুকু আমি বলি। তখন দেখবে, মিথ্যে ভেদাভেদ ঘুচেছে। আর অন্যায় পাপ তোমাকে শত্রুর চোখে দেখছে।
চুপ করলেন চৌধুরী। হাঁপাতে লাগলেন তেমনি। তবু যেন শান্ত অচঞ্চল বিকারহীন স্থৈর্য লাভের চেষ্টা করছেন। নিঃশব্দ ঘরে শুধু তাঁর শ্বাসপ্রশ্বাসের সঙ্গে দেয়াল-ঘড়িটা তাল দিয়ে চলেছে। অভয়ও চুপ করে বসে রইল। চৌধুরীমশায়ের এতগুলি কথার মধ্যে শেষ কথাটিতে এসে তার মন ঠেকে রইল। জীবনের নির্দেশ কী? সে কোথা থেকে আসে? কেমন করে তার নির্দেশ বোঝা যায়? লোকশিল্পী সম্মেলনে যাওয়াটা এখন বাধাহীন মনে হচ্ছে। কিন্তু কীসের নির্দেশে সে অনাথকে অপমান করে এসেছে? তার বুকে তীক্ষ্ণ শরবিদ্ধ কষ্টটা জীবনের কোন নির্দেশে দূর হবে? সেই কষ্ট তো দূর হচ্ছে না। তার বন্ধ-দরজা ভিতরের শূন্যতা ঘোচে না। চৌধুরীমশায়ের কাছে এলে, জীবনের কতগুলি লক্ষ্য উদ্ভাসিত হয়ে ওঠে। এখানে সে শ্রোতা, উপকৃত। কিন্তু তার নিজের কথা সে কাকে বলবে? সেই বন্ধু কোথায়, যে তার অব্যক্তকে ব্যক্ত করে দেবে সাহচর্য দিয়ে?
জীবন চৌধুরীকে অভয় শ্রদ্ধা করে, ভক্তি করে। অনাথকে ভালবাসে। একমাত্র অনাথখুড়োর কাছ থেকেই হয়তো জীবনের সেই নির্দেশ সে পেত। একমাত্র অনাথ তার নিজের ভিতর বাহির একাকার করে প্রকাশ করেছে অভয়ের কাছে। কিন্তু সেই মুক্ত মন থেকে অনাথ বিচ্যুত।
অতএব শুন্যতা থাকবে। নিজের সঙ্গে নিজের বোঝাপড়া নিয়ে চলা ছাড়া উপায় নেই। একাকীত্বের এই কষ্টের সঙ্গে তাকে একলাই লড়তে হবে।
অভয় বলল, আমি তা হলে এখন যাই।
কী ভাবছিলেন জীবন চৌধুরী। সুপ্তোত্থিতের মতো ঘড়ঘড়ে গলায় বললেন, অ্যাঁ? হ্যাঁ, এসো। কাগজটা তুমি সই করে দিয়ে যেয়ো, আমি পাঠিয়ে দেব।
–আচ্ছা।
–আর যা তোমার ইচ্ছে, যা প্রাণ চায়, সেই গান ভাবো। মনপ্রাণ দিয়ে যা গাইবে, তাই লোকের ভাল লাগবে।
অভয় চুপ করে শুনল। তারপর বেরিয়ে এল। মনে মনে বলল, মন প্রাণ যা চেয়েছে, কে কবে তাকে গানে বাঁধতে পেরেছে? গোটা জীবনটা কী আশ্চর্য অমিলের সংমিশ্রণ। এত অমিলকে এক সূত্রে বাঁধা যায় না।
.
০৬.
অন্ধকার নিঝুমতা পেরিয়ে শহরের কেন্দ্রে ফিরে এল অভয়। বাড়ির পথ ধরতে গিয়ে থমকে দাঁড়াল রাস্তায়। ইচ্ছে করল না। সেখানে ভামিনী ছেলে নিয়ে ঘুমোচ্ছে। গিনি রান্না করছে। দোকানে বসেছে সুরীনের জটলা। সেখানে যেতে ইচ্ছে করছে না। তবু পা দুটি চলতে আরম্ভ করল। যেন অভয় জানত না। খেয়াল করল না। মনে মনে সে তখনও যেন আশ্রয় সন্ধান করছে।
তারপর কখন সেই বড় বড় বাড়িগুলির ছায়ায় ছায়ায়, গলির মধ্যে বাঁক নিল অভয়, নিজেও জানতে পারল না। যেন চেনা, তবু এক অচেনা পরিবেশের মধ্যে এসে পড়েছে সে। কারা কানাকানি করছে। ফিসফাস শব্দ শোনা যাচ্ছে। অন্ধকার রহস্য দোলায় দুলছে।
মেয়েরা সরে দাঁড়াল। সেই মুহূর্তে বুকের মধ্যে ভয় ও যন্ত্রণার একটি যুগপৎ কাঁপুনিতে তাকে অবশ করে দিল। এ কীসের নির্দেশ? কোন নির্দেশ? কার নির্দেশে সে সুবালার বন্ধ দরজার দিকে চোখ তুলে তাকাল? এ কোথায় এসে উঠেছে সে?
অভয় দ্রুত ফিরতে গেল। একটা তীব্র কান্নার শব্দে আবার থমকে দাঁড়াল সে। যেন কোনও মেয়েকে কেউ মারছে গলা টিপে। সে আর্তনাদ করছে। ভয়ে এবং যন্ত্রণায় চিৎকার করছে। অভয় উপরের দিকে ফিরে তাকাল আবার। শব্দটা ওপর থেকে আসছে।
নীচের একটা ঘরের দরজা খুলল কে শব্দ করে। ক্রুদ্ধ গলায় চিৎকার করে উঠল, এ সব কী? এ সবের মানে কী? এটা কি ভূতের বাড়ি না মেয়েমানুষের বাড়ি?
সঙ্গে সঙ্গে আরও দু তিনটি ঘরের দরজা খুলে গেল। নীচে এবং ওপরে, কয়েক ঘরেই মেয়েরা পণ্য রক্ষায় ব্যস্ত ছিল। হয়তো মেয়ে-গলার তীব্র আর্তনাদ শুনে সবাই দরজা খুলে বেরিয়ে আসত না। মোটা পুরুষ-গলার চিৎকারটা সবাইকে অবাক করেছে, কৌতূহলিত করেছে। যারা দরজায় দাঁড়িয়েছিল, তারাও ছুটে এল উঠোনে।
লোকটা তখনও বাজখাঁই গলায় চিৎকার করে চলেছে, কোথায় রাজুমাসি, ডাকো তাকে। রোজ রোজ এই এক ফ্যাচাং ভাল লাগে না। ট্যাকের কড়ি খরচ করে একটু জুড়োতে আসি, তার মধ্যে ও রকম থেকে থেকে পেতনির চিৎকার সহ্য হয় না।
একটি মেয়ে-গলার সমর্থন শোনা গেল, তাই না বটে। রোজ রোজ এ কী ধ্যালান্ বাপু। আচমকা শুনলে কার না বুক কেঁপে ওঠে।
দেখা গেল মেয়েরা সকলেই একমত। সকলেই ঘাড় নেড়ে সমর্থন করল কথাগুলি। আর একজন কে পুরুষ বলে উঠল, এই নিয়ে আমি তিন দিন শুনলুম। প্রথম দিন তো ভেবেছিলুম, কেউ কাউকে ছুরি টুরি মেরেছে। লক্ষ্মী বললে, কে নাকি একটা মেয়েমানুষ আছে দোতলায়, সুবালা বলে। সে মদ খেয়ে ও রকম করে।
সেই বাজখাঁই গলা আবার হেঁকে উঠল, মদ খাক, পাগল হোক কিংবা ডাইনিতে পাক, চেঁচিয়ে জানান দেবার কী আছে? এখানে দশজন আসে, দশের জায়গা। একজনের খেয়াল তো চলবে না। হয় ওকে তাড়াও–নয়তো বাকি মেয়েদের রাস্তা দেখতে বলল। বাড়ির কি কোনও অভাব আছে? আর্তনাদ তখন থেমে গেছে। সকলেরই দৃষ্টি দোতলার বন্ধ দরজাটার দিকে। কারণ, কথাগুলি আসলে সুবালার উদ্দেশেই। ওখানকার প্রতিক্রিয়াটাই সকলের লক্ষণীয়। কিন্তু বন্ধ-দরজার ভিতরে বাইরে একটি ভুতুড়ে স্তব্ধতা। কোনও সাড়া শব্দ নেই। এ স্তব্ধতায় সকলেই খুশি। এ বাড়ির মেয়ে নাদুর পাশেদাঁড়ানো সেই বাজখাঁই-গলা লোকটির প্রতি সকলেই সমীহ করে তাকাল। বোঝা যায়, লোকটি মদ খেয়েছে। কিন্তু মাত্রাধিক্য নয়। যদিও বেশ ঘোর আছে। তার পাশে অগোছালো নাদুকে, এ বারোস্বামীর জন্যে বেশ গরবিনী মনে হচ্ছে। তার ঠোঁটের হাসি আর মদ-আরক্ত চোখের ঘৃণা হানছে সুবালার বন্ধ দরজায়। এককালে নাদু রাজুবালার বাড়ির সেরা মেয়ে ছিল। সুবালা এসে ভেঙেছিল সেই অহঙ্কার। বাজখাই-গলা লোকটির এ নেতৃত্বের জন্য হয়তো নাদুই তাকে তাতিয়েছে। সুবালার প্রতি স্বয়ং বাড়িউলী রাজুবালার অবোধ্য দুর্বলতা তার অসহ্য। নাদু হয়তো তারই শোধ নিতে চাইছে।
রাজুবালা কখন ভিড়ের পিছনে এসে দাঁড়িয়েছে, কেউ দেখতে পায়নি। অভয়ও না। কে একটা মাতাল মোটা গোঙা স্বরে বলে উঠল, কিন্তু ও সুবালা!
বাজখাঁই-গলা বলে উঠল, সুবালা হোক আর মহারানি হোক, বেশ্যাবাড়িরও একটা নিয়ম আছে। ধারে কারবার তো করতে আসিনি। রোজ রোজ এ কী রকম মরাকান্না বাবা! শোক হয়ে থাকে, গঙ্গার ধারে গিয়ে বসো।
কে একজন বলে উঠল, ভাতারের শোক নাকি?
সকলের মুখেই হাসি দেখা দিল। আবার স্তব্ধতা। দোতলার বন্ধ দরজাটা যেন নীচের এ কথাগুলির প্রতি উৎকর্ণ হয়ে আছে। যে যার ঘরে ও স্থানে ফিরে যাবার উদ্যোগ করল।
সহসা একটা ধাতব আঘাতের শব্দ শোনা গেল এবং পরমুহূর্তেই বিরাট কাচ ভেঙে পড়ার ভয়ংকর ঝনঝন শব্দে চমকে উঠল সকলে। আড়ষ্ট হয়ে ফিরে তাকাল দরজার দিকে। সেই মুহূর্তেই দরজায় একটা ভারী কিছু আছড়ে পড়ল যেন। দরজাটা ভীষণ শব্দে বেজে উঠল। আর উঠোনের কেউ কেউ ভয়ে পালাবার উদ্যোগ করল। ভাবল, সুবালা দরজা খুলে নেমে আসছে হয়তো। তারপরেই কাচ-ভাঙা গলার তীক্ষ্ণ হাসি, ঘরের মধ্যে দেয়ালে দেয়ালে বাজতে লাগল। বাজতে বাজতে, অতলে ডুবতে লাগল। যেন কেউ গলাটা টিপে ধরেছে।
রাজুবালা এগিয়ে এল। আশ্চর্য! রাজুবালা এসে অভয়ের পিঠে হাত দিল। অভয়ের সঙ্গে চোখাচোখি হল তার। সেই অবয়ব এবং পাকা চুলের বাঁকা সিঁথি না থাকলে অভয় হয়তো চিনতে পারত না রাজুবালাকে। নুয়ে পড়া শরীর আর মুখের অজস্র হিজিবিজিতে অনাবিষ্কৃত লিপি। বসে বসে হয়তো মদ খাচ্ছিল সে। তাই চোখের মণি দুটি অচঞ্চল। সিসার গুলির মতো নিরেট এবং ভারী। তবু তাতে একটি অনুনয় ফুটে উঠল। সে ঠেলতে লাগল অভয়কে। প্রায় চুপিচুপি বলল, তুমি এসেছ জামাই? বাঁচিয়েছ, বাঁচিয়ে দিয়েছ আমাকে। যাও, একবার যাও তুমি।
বাজখাঁই-গলা তখন নীরব হয়ে গেছে। সকলেই নিশ্চুপ। অভয়কে পথ করে দিল সবাই। হাসিটা তখনও পাতাল থেকে যেন উঠছে। অভয় অবাক হয়ে বলল, কোথায় মাসি। আমি কোথায় যাব?
সকলের চোখ তখন অভয়ের দিকে। রাজুবালা বলল, ওই ঘরে। সুবলির ঘরে।
অভয় বলল, আমি?
হ্যাঁ বাবা, তুই।
অভয়ের হাত চেপে ধরল রাজুবালা। –আর কেউ গেলে হবে না। তোর দুটি হাতে ধরি বাবা জামাই, তুই যা। ছুঁড়ি তো পাগল নয়। কোনও ব্যায়োও নয়। ওর কথা কেউ বুঝবে না। কিন্তু আর উপায় নেই। এবার ওকে তাড়ানো ছাড়া আর আমার রাস্তা নেই। তুই যা জামাই, লক্ষ্মী বাবা আমার। সে তোকে কী চোখে দ্যাখে, আমি জানি। আমি রোজ সন্ধেয় তোর মুখ চেয়ে থাকি বাবা। বাড়ি থেকে ডেকে নিয়ে আসব ভাবি। কিন্তু তুমি এখন মানী লোক বাবা। আমার বাড়িতে এলে যদি মান যায়, তাই ডাকিনি। আজ তোমার ঘাড়ে কে ভর করেছে, জানি না। আজ তুমি আপনি এসেছ। তুমি একবারটি যাও।
রাজুবালার তুই তুমি জ্ঞান নেই এখন। সে অভয়কে ঠেলতে লাগল।
অভয় বলল, রাজুমাসি, তুমি জানো না, আমাকে দেখলে সে হয়তো আরও খেপে যাবে। এতদিনের মধ্যে তোমরা সবাই কত বার বাড়িতে এসেছ গেছ, সে একবারও যায়নি।
হাসিটা তখন চাপা গোঙা স্বরে যেন দেয়াল ঘসছে। রাজুবালা বলল, তার কারণ আছে বাবা। সে আমি তোমাকে পরে বলব। তুমি এখন একবারটি গিয়ে দেখো, কী হয়।
একটি মেয়ে গলা শোনা গেল, হবে, ছাই হবে।
রাজুবালা ফিরে তাকাল না। অথচ তাকাবারই কথা। তার মুখের ওপর কথা বলার সাহস কারুর না থাকারই কথা। কিন্তু শাসনের সে অধিকার আজ শিথিল হয়ে গেছে। অভয় দেখল, রাজুবালা অসহায় চোখে তার দিকে চেয়ে আছে।
আবার বলল রাজুবালা–বাবা একটু। খেপেই যদি যায়, যাবে। তেমন কিছু করলে, তোকে আমি বলছি বাবা, তুই ওকে মেরে আধমরা করে ফেলে রেখে আসিস। কী করব! ওর কপালে এর পরে মার আর হাতে পায়ে বেড়ি ছাড়া কিছু নেই।
অভয় ফিরে তাকাল উপরের দিকে। পায়ে পায়ে অগ্রসর হল। সুবালার ঘরে সেই শেষ দিন আসার কথা তার মনে পড়ল। প্রায় মার-খাওয়া কুকুরের মতো নিজেকে বিতাড়িত মনে করেছিল সে। কিন্তু নিজের কথা সে ভোলেনি। তার ভিতরের সেই অন্ধকার প্রবৃত্তির কথা। তার আবর্তিত ঘোলা রক্তের ডহর কানা হয়ে উঠেছিল। সুবালা তাকে তাড়িয়ে দিয়েছিল। কিন্তু পরে, সুবালার অনুতপ্ত আহ্বান শুনতে পেয়েছিল সে। তখন আর ফিরবার উপায় ছিল না। তখন সত্য জানা হয়ে গেছে।
আজ কেন এসেছিল অভয়? সিঁড়ি ভাঙতে গিয়ে পা ভারী হয়ে এল অভয়ের। আজ কেন এসেছিল সে? পাপ! একি পাপ নয়। নিঃসঙ্গতার যন্ত্রণায় এখানে কেন এসেছিল অভয় আজ? এই সেদিনও নিমিকে হারাবার দায় সে অনেকখানি সুবালার কাঁধে দিয়ে, তাকে মনে প্রাণে ঘৃণা করেছিল। আর আজ সে এখানেই ছুটে এসেছিল। সব তা হলে মিথ্যে! নিজেকে চেনে না অভয়। নিজের কাছে সে অনাবিষ্কৃত। আর সে শ্রমিক-আন্দোলনের কথা বলে। সে গান বাঁধে। অপরের অন্যায়ের সন্ধানী সে। আর প্রবৃত্তি তার বুকের ভিতরে মিথ্যা এবং অনাচারের বাসা তৈরি করছে। নিমির সঙ্গে বিশ্বাসঘাতকতা করেছিল সে। সুবালার সান্নিধ্য আর একজন কেউ লালন। করছিল তার বুকের মধ্যে? নইলে সে কেন এসেছিল?
সুবালার দরজার সামনে এসে দাঁড়াল অভয়। যাক। আপাতত সে এ সব ভাববে না। নিজের কাছে, আপন বিচার তার ভোলা রইল। সে যখন এসেছে, তখন একবার সুবালার মুখোমুখি হবে। সত্যর এই বোধ হয় নিয়ম। সুবালাকে যে সে একবার চোখে দেখতে চায়, তার বুকের ভিতরে সে সত্য এখন উজ্জীবিত, সচকিত, কৌতূহলিত।
অভয় ডাকল, সুবালা।
গোঙানি থেমে গেল ঘরের মধ্যে। নীচের উঠোনে রাজুবালার চাপা চাপা গলা শোনা গেল, যাও, তোমরা যে যার ঘরে যাও। এই আলতা, যা, দরজায় গিয়ে দাঁড়া। সন্ধে থেকে তো এমনি বসে আছিস।
নীচে একটা চাপা গুলতোনি উঠল। সবাই সরে যেতে লাগল। অভয় আবার ডাকল, সুবালা।
একটা ক্রুদ্ধ হুঙ্কার শোনা গেল, কে?
বলতে বলতেই ধড়াম করে দরজা খুলে গেল। অভাবিত দৃশ্য ঘরের মধ্যে। অবর্ণনীয় অবস্থা সুবালার। কিন্তু স্বাভাবিক হতে চাইল অভয়। যেন অনেকদিনের আলাপির সঙ্গে দেখা করতে এসেছে, এমনি স্বাভাবিক গলায়, প্রায় হেসে বলল, চিনতে পারো?
সুবালার কালি-পড়া চোখ দুটিতে শ্লেষের ঝিলিক হানল। ঠোঁট দুটি উল্টে ঝুলে পড়ল প্রায়। অভয়ের মুখের দিকে স্থির দৃষ্টি রেখে দুলতে লাগল খানিকক্ষণ। হঠাৎ উপছানো গলায় বলল, চিনব না? তুমি শৈলদিদির জামাই, নিমির বর, মালিপাড়ার মানী স্বদেশি-জামাই তুমি। তুমি আমার সঙ্গে তবলা বাজিয়েছিলে। এক রাত্রের ফিরে-যাওয়া-নাগর তুমি আমার। তোমাকে চিনব না?
হিসহিস করে হেসে উঠল সুবালা। তার সারা শরীর কাঁপতে লাগল। অভয় এক মুহূর্ত কোনও কথা খুঁজে পেল না। তার মাথা হেঁট হয়ে এল। সুবালার দিকে চোখ রাখতে পারছে না সে। খেপে ওঠারই লক্ষণ সুবালার ভাবে-ভঙ্গিতে। হয়তো, অপমানে মাথা নিচু করে চলে যাওয়া ছাড়া আর কিছু ঘটবে না। যদিও বোঝা যাচ্ছে, সুবালা জ্ঞানে নেই। মানুষ সে চিনতে পারে। কিন্তু মদ এবং মনের ভেসে-ওঠা অতলতা কাজ করছে এখনও। সে কোনদিকে ঝুঁকবে, কেউ বলতে পারে না। এখন সে ভিতর থেকে কথা বলছে। তার বাহ্য-সংবিৎ নেই।
সুবালা সারা শরীরে একটি মোচড় দিয়ে দুলে উঠল। হাত জোড় করে বলল, তা দাঁড়িয়ে কেন, ভেতরে এসো। যত্ন করে ঘরে তুলি তোমাকে, যত্ন করে নিয়ে যাই এসো।
অভয়ের সারা শরীর শক্ত হয়ে উঠল। নীচে একটি মেয়ে-গলায় হাসির নিক্কণ শোনা গেল। এখনই নীচে নেমে যাবে কিনা, ভাবল অভয়। দাঁড়িয়ে থাকলে হয়তো শেষ পর্যন্ত রাজুবালার কথাই সত্যি হবে। অভয় আঘাত করে বসবে সুবালাকে।
কিন্তু সে শান্ত গলায় বলল, ঢুকব কোথায়। ঘরের কী হাল করেছ, দেখেছ?
সুবালা হাত ঝটকা দিয়ে বলল, দেখেছি। তুমি এসো দিকিনি নাগর। বলে, হাত ধরে টানল অভয়ের। অভয় বাধা দিল না। সুবালা আবার দরজাটা বন্ধ করে দিল। দিয়ে, দরজাতেই হেলান দিয়ে দাঁড়াল। কিন্তু সুবালার দিকে এখন আর ফিরে তাকানো যায় না। বাইরে থেকে তবু তাকানো যাচ্ছিল। বন্ধ-দরজা ঘরে সব পরিবেশ যেন বদলে গেল হঠাৎ। সুবালা আর তার ঘর। গোটা মেঝেটায় কাচ ছড়িয়ে পড়ে আছে। আলমারির মাঝের থাকের দুটো কাচ নেই। ছোট একটি চ্যাপ্টা মদের বোতল কয়েক টুকরো হয়ে ছড়ানো। পাশ বালিশটা ওয়াড়-খোলা অবস্থায়, মেঝেয় পড়ে আছে থ্যাতলানো মড়ার মতো। বিছানা চটকানো। শাড়িটা দলা পাকিয়ে পড়ে আছে বালিশের কাছে। ড্রেসিং টেবিলের আয়নাটা ওপরের দিকে ফেরানো। ছাদের কড়ি-বরগার ছায়া পড়েছে। সেখানে। হয়তো সুবালা নিজের ছায়া দেখতে চায়নি বলেই ঘুরিয়ে দিয়েছে।
আর সুবালার গায়ে জামাটি পর্যন্ত নেই। শুধু বডিস আর সায়া তার গায়ে। খোঁপা হয়তো নিজেই খুলেছে। বিনুনিও অর্ধেক মুক্ত। মুখে নেই রঙের প্রলেপ। সন্ধ্যাবেলা সাজেনি হয়তো। দাঁড়িয়ে দাঁড়িয়ে একটা পা নাচাচ্ছে সুবালা। দু হাত পিছনে, দরজায় চেপে রেখেছে। তার সর্বাঙ্গ দুলছে। তার পশুর মতো শক্ত বলিষ্ঠ শরীর। বারোবাসরের জীবন তার দেহের ঔদ্ধত্য ভাঙতে পারেনি। নিটুট, আর নিষ্ঠুর মৃত্যুর মতো তার স্তনান্তরের ঈষৎ অবকাশের অন্ধকার। জীবিকার কশাঘাতের সঙ্গে বাজি ধরে দেহ অনমনীয়, অদমিত। তার প্রমত্ত মন দিয়ে গড়া ক্ষীণ কটিতট অধরা অকূল হয়ে উঠেছে নিতম্বে। নাচানো পায়ের তালে বিলুলিত জঘন আর মধ্য সমুদ্রের ঢেউয়ে উৎক্ষিপ্ত নিঃশব্দ জলস্তম্ভের মতো আভঙ্গ ঘন ঊরু।
অভয়ের রক্তের মধ্যে যেন একটা ক্ষিপ্ত মহিষ তার শাণিত কঠিন শিং নিয়ে পাশবিক শব্দে ছুটে আসতে লাগল। মিথ্যুক। মিথ্যাবাদী অভয়। নিজের মনের সত্য তার কল্পনা শুধু। বাস্তবে সবটাই এত ভয়ঙ্কর মিথ্যে? নিজের কাছে সে চিরকাল ধরে এত অপরিচিত! একেবারে দেউলিয়া হয়ে, রক্তের কাছে ঋণের তার শেষ মুচলেকা দিয়ে বসে আছে? সব আদর্শের আড়ালে, এই পাপ তার ভিতরে! নিমিকে সে তা হলে ভালবাসেনি? সংসারকে নিমি-ময় করার এই শেষ উপহাস তার বাকি ছিল?
সুবালা ঢুলুঢুলু চোখে তাকাল ঘাড় বাঁকিয়ে। বাসি-আলতা-পা তেমনি নাচতে লাগল। বলল, তারপর? আমার মানী স্বদেশি নাগর, এতদিনে মনে পড়ল?
হ্যাঁ, এমনি করে কথা বলুক সুবালা। ক্ষিপ্ত মহিষটার গায়ে তাতে চাবুক পড়ে। তার ঘোর ভাঙে, খোয়ারি কাটে। অভয় বলল, তা পড়ল। আলমারি ভেঙে, তছনছ করে, চেঁচিয়ে মেচিয়ে যা কাণ্ড করেছ, গোটা শহর এবার এ ঘরে আসবে।
এক মুহূর্ত সুবালার পা থামল। আবার নাচতে লাগল। বলল হ্যাঁ, রাজুমাসির অনেক ক্ষতি করেছি। মাইরি। এবার আমাকে তাড়িয়ে দেবে। কী করব বলল, বোতলটা হাঁটকে দেখি, এক ফোঁটা মাল নেই। সেই পরশু একটা লোক এসে এক বোতল ফাউ দিয়ে গেছল। আজ পর্যন্ত কেউ আর বোতল নিয়ে আসেনি।
অভয় যেন কথা বলতে পেয়ে, নিজের হাত থেকে বাঁচল। বলল, তা লোকে আসবে, বসবে, তবে তো। বোতল কি আর হাতে করে ঢুকবে।
–হ্যাঁ, আমার ঘরে তাই ঢুকতে হবে। পেটে না পড়লে আমি কানা। চোখেই দেখতে পাইনে, মাইরি বলছি।
বলতে বলতে হেসে উঠল। কাত হয়ে মুখটা গুঁজে দিল দরজায়।
অভয় বলল, পেটে পড়েও তো দেখতে পাচ্ছ না এখন।
ঘাড় ফেরাল সুবালা। গোটা শরীরটা যেন অভয়ের মুখোমুখি হল। বলল, মনের মতন পড়েনি। কিন্তু দেখতে পাচ্ছি। এই তো তোমাকে দেখতে পাচ্ছি, আমার পুরনো নাগরকে। কিন্তু মান যাবে না তোমার?
দরজা ছেড়ে অভয়ের দিকে এক পা এগিয়ে এল সুবালা। তার বুকের সংক্ষিপ্ত আবরণটুকু যেন টলমল করছে। অভয় নিজের সঙ্গে শক্ত হয়ে যুঝতে লাগল। বলল, মান কি যাবার জিনিস সুবালা?
–তা বটে। তোমাদের মান যায় না।
বলতে বলতে দু হাত বাড়িয়ে অভয়কে ধরল সুবালা। জড়িয়ে জড়িয়ে বলল–তবে এতদিন এ পাড়ায় তোমাকে দেখিনি কেন নাগর?
অভয় শক্ত হল। আঘাত করে সরিয়ে দিতে উদ্যত হয়েও থমকে গেল সে। এখানে কেন এসে পড়েছিল অভয়? কার কাছে? কার কথা মনে করে? এ যে নিজের দুর্বলতায় ফুঁসছে সে। নিজের প্রতি উদ্যত আঘাত সে আর একজনকে করতে যাচ্ছে। নিজের ধিক্কার হানছে অপরকে। কিন্তু সুবালার এই অটুট শরীরটা ফাঁকি নয়, মিথ্যে নয়। এ অভঙ্গ অঙ্গ তার মনের চেয়ে সত্য রূপের। বিভাস।
সুবালা আবার বলল, সেই অনেককাল আগের একদিনের আজ শোধ দেব। আজ তোমাকে যত্ন করে নেব আমার কাছে, মাইরি!
অভয় গর্জন করে উঠতে চাইল। কিন্তু পুড়ছে সে। ক্ষয় হচ্ছে। সে তার সব লুকোচুরির শক্তি জড়ো করে ডাকল, সুবালা।
সুবালা প্রায় এলিয়ে পড়ল অভয়ের গায়ে। বলল, ভয় নেই, আজ তোর মিনি-মাগনা, সত্যি বলছি।
অভয় সামনের দেয়ালে ফিরে তাকাল। সে তার ঈশ্বরকে ডাকতেও ভুলে গেল। নিজের সঙ্গে একটা কঠিন শক্তি পরীক্ষায়, দাঁতে দাঁত চাপল। সুবালার দু হাত ধরে তাকে গায়ের কাছ থেকে সরিয়ে বলল–একটু হুঁশ করো সুবালা। জ্ঞানে এসো।
সুবালা নিজেই সরে দাঁড়াল একটু। একটা ভয়ংকর ভঙ্গিতে দুলতে লাগল সাপিনীর মতো। ঘাড় নেড়ে নেড়ে ঢুলু ঢুলু চোখে হেসে বলল, আজ আর মনে ধরছে না নাগরের? তবে তুই কী জন্যে এসেছিস আমার কাছে? মেয়েমানুষের কাছে অত বড় শরীরটা নিয়ে কী করতে এসেছিস অ্যাঁ?
সায়া ছেড়ে, কাঁচুলির মাঝখানটা ধরে টান দিল সুবালা। তার বুকের বাঁধ যেন ভাঙছে। অভয় আবার ডাকল, সুবালা।
সুবালা মাথাটা ঝাঁকিয়ে, ভ্রূ কুঁচকে তাকাল, হুঁ মজিসনি এখনও?
তারপর অস্ফুটে বিড়বিড় করল খানিকক্ষণ। আবার বলল, তবলা বাজাবি? গান করব আমি।
অভয় দরজার দিকে ফিরবার উদ্যোগ করেছিল। গানের কথা শুনে অনড় রইল। বলল, গাইবে? সত্যি?
–তুই বাজাবি তো?
বাজাব।
তবে গাইব।
বলে, সুবালা নিজেই উপুড় হয়ে খাটের তলায় ঢুকে গেল। টেনে টেনে মেঝের ওপর নিয়ে এল হারমোনিয়ম, বাঁয়া-তবলা। বাঁয়াটা গড়িয়ে গেল অনেকখানি। অভয় নিচু হয়ে ধরে ফেলল। সুবালা হারমোনিয়মটা দু হাতে বুকের কাছে তুলে, খাটের ওপর ঝাঁপিয়ে পড়ল। হারমোনিয়মের রিডগুলি আঘাত পেয়ে ঝনঝনিয়ে উঠল। তারপর বলল, আয়, খাটের ওপর আয়।
অভয় বাঁয়া-তবলা খাটের ওপর রেখে, আগে শাড়িটা হাতে তুলে নিল। কারণ, তখন আর সুবালার দিকে তাকানো যাচ্ছে না। বলল, এ শাড়িটা পরে নাও।
সুবালা চোখ না তুলে, স্টপার টানতে টানতে বলল, অত আমার সময় নেই। গায়ে আমার কিছু রাখতে ইচ্ছেই করে না। তা আবার সায়ার উপর শাড়ি।
একটি পা সোজা মেলে দিয়ে, আর এক পা দিয়ে হারমোনিয়মটা পেঁচিয়ে ধরল সুবালা। তারপর রিডের ওপর তার আঙুল চলল। এই আর একটি সত্য। সুবালার দেহের মতোই। যত অসংবৃত উন্মত্তই হোক, হাত পড়ামাত্র যন্ত্র যেন মন্ত্রমুগ্ধের মতো বেজে উঠল। প্রথমে কাটা কাটা সুরে গজলের ঝংকার উঠল। পরমুহূর্তেই বেসুরো এলোমেলো ভাবে গজল থেমে গেল। আর একটা সুর বেজে উঠল। কিন্তু এত বিলম্বিত যে তাল কখনওই দিতে পারবে না অভয়। সুর তার চেনা। অচেনার মাঝামাঝি। সুবালা নিজে, আর এই গোটা ঘরের পরিবেশ, সুরের সঙ্গে মিলতে চাইল না। সুবালা হাসল। তাকাল অভয়ের দিকে। বলল, কেমন?
–ভাল।
কী সুর?
–জোনপুরী?
সুবালা ঘাড় নাড়ল, না। কিন্তু নাম বলল না। চড়া সুরে টেনে টেনে গাইল।
প্রদীপ নিভিয়া যায় সব আশা হায় মিলায় আঁধারে।
এখন নিজ অঙ্গে দেখি নিজ রঙ্গে কালের আঁচড়ে ॥
এ বিলম্বিত সুরের সঙ্গে তবলা সঙ্গত অসম্ভব নয় শুধু। অভয় স্থাণুর মতো বসে রইল। বাঁয়া-তবলার কথা ভুলে গেল সে। সুবালার রক্তাভ চক্ষু মুদ্রিত। চোখের পাতা দুটি তার অসম্ভব লাল দেখাচ্ছে। হয়তো মদের মাত্রাধিক্যেই, তার ঠোঁট কুঁচকে বিকৃত হয়ে উঠেছে। কিন্তু গানের শ্বাসরুদ্ধ বিলম্বিত সুরে ও কথায় সুবালার সব মালিন্য কোথায় অদৃশ্য হল। সন্দেহ হল, সুবালা কাঁদছে।
কিন্তু তার চোখে জল নেই। না থাক। সুবালার যে-বেশবাস অশ্লীল মনে হচ্ছিল, গানের সঙ্গে তা যেন একাত্ম হয়ে গেল। তার বসবার ভঙ্গিতে, প্রতি মুহূর্তে যে একটি রুদ্ধশ্বাস ভয়-ধরানো অবস্থা ছিল, সুর তাকে গ্রাস করল। কথা তাকে আবরণ দিল। অবিকৃত, আরও উচ্চ গলায় সে গাইল,
চিনিতে নারি আর, বুঝিতে পারি শুধু আপন হৃদয়।
পাষাণ সম লাগে এ হৃদয়েরি ভার চাহি বরাভয় ॥
রেখ না দাঁড়ায়ে লহ তোমার গোপন গহন গভীরে।
প্রদীপ নিভিয়া যায়…
গান শেষ হল। শুরু হল আবার। সুবালার গলার শির ফুলতে ফুলতে তার গাল বেয়ে, চোখের। কোল বেয়ে, কপালে ছড়িয়ে পড়তে লাগল। এ তার স্বাভাবিক অবস্থায় গান নয়। তাই কেবলই পুনরাবৃত্তি। পুনরাবৃত্তি কেবলই গোপন গহন গভীরে যাবার। নিঃশেষে লয়ের, হারাবার। সুবালার চোখে জল নেই। কিন্তু সে যেন চিৎকার করে কাঁদছে। এও যেন সুবালার দেহের মতো সত্য। সুবালা মুক্তি চায়।
আবার, আজ আবার সেই বহুকাল আগের এক রাত্রের নতমাথা পদাহত-বিতাড়িত বলে নিজেকে মনে হচ্ছে অভয়ের। রাজুবালার অনুরোধ এখন মিথ্যা বলে মনে হচ্ছে। এ ঘরের ভাঙাচোরা বিশৃঙ্খল অবস্থা যেন সত্য নয়। আসোয়ারী সুর সত্য। মৃত্যুর আকুতি সত্য। সুবালার কোথাও ফাঁকি নেই। মিথ্যা শুধু অভয়ের মধ্যে। মিথ্যাচার তার নিজের সঙ্গে।
সে উঠতে গেল। গান থেমে গেল সুবালার। তার ছিঁড়ে যাওয়ার মতো স্তব্ধ হল তার গলা। বাইরে কাদের পায়ের শব্দ শোনা গেল। যারা শুনতে এসেছিল, তারা সরে পড়ছে হয়তো। সুবালা হারমোনিয়মের ওপর কনুই রেখে, গালে হাত দিয়ে তাকাবার চেষ্টা করল অভয়ের দিকে। কিন্তু তার চোখের পাতা অসম্ভব ভারী। খুলতে চাইছে না। বলল, চলে যাচ্ছ নাগর?
গলার স্বরে আর তার মত্ত উল্লাস ফুটছে না। চাপা পড়া শুকনো স্বর ধীর-গতি করাতের মতো শোনাল। বলল, কোথায় যাবে? তোমার নিমি তো নেই।
হাসিতে ফুলে ফুলে উঠল সুবালা। থুথু জমে, সাদা দেখাচ্ছে তার ঠোঁটের কশ। অভয় নেমে দাঁড়াল। পালাবার সময় এসেছে তার। সুবালা দ্বিতীয় বার মুখ খোলবার আগে চলে যেতে হবে তাকে।
সুবালা যেন হাসতে হাসতে বলল, মরবার আগে এসেছিল তোমার নিমি। আমার কাছে এসেছিল।
অভয়ের পা অবশ হয়ে গেল। অনড় নিশ্চল সে। সুবালা শুকনো চাপা পড়া গলায় বলল, নিমি আমাকে বললে, রাক্ষুসী, তোর এ কী মায়া রাক্ষুসী, আমাকে না দিতিস, তোর ধরে রাখতে কী। হয়েছিল। একে বলে মেয়েমানুষ বুঝলে হে নাগর। আমি কাউকে ধরিনি, ছাড়িওনি বাবা। আমি হেসে তাড়িয়ে দিয়েছিলুম নিমিকে। নেঙোবাই ছুঁড়ির আমার পেছুতে লাগতে এসেছিল। সেই ঘেন্নায় তোমাকে দেখতেও যাইনি। তুমি জেল থেকে এলে। পাড়া ঝেটিয়ে তোমাকে দেখতে গেল। আমি যাইনি। শেষে সবাই ভাববে, তালে আছি।
আবার ফুলে ফুলে হাসল সুবালা। উপুড় হয়ে এলিয়ে পড়ল হারমোনিয়মের ওপর। বেণী তার পিঠের পাশ দিয়ে এলিয়ে পড়েছে। হারমোনিয়মে জড়ে পড়া মুখ থেকে তার গলার স্বর বেরিয়ে আসতে লাগল–বেশ্যারা কাউকে ধরেও না ছাড়েও না। তার সবাই আপন সবাই পর কী বলো অ্যাঁ। যখন যার, তখন তার। তবে হ্যাঁ, আমি বাপু একটু সুখী। মনের মতন নাগর না হলে আমার ঘরে তুলতে ইচ্ছে করে না। বলে, মনের মতনটি হয়নি বলে আমার সাতপাকে বাঁধা সোয়ামি ছেড়ে চলে এসেছিলুম।
আবার হাসতে লাগল। তারপর সহসা মাথা তুলল। ভ্রূকুটি করে তাকাল অভয়ের দিকে। ঠোঁট কুঁচকে বলল, ও, তুমি কি ভেবেছ আমার ব্যায়রাম আছে? তাই থাকলে না?
দু হাত ঊর্ধ্বে তুলে বলল, এই দেখো, খুঁটিয়ে খুঁটিয়ে দেখে নাও। কোথাও রোগ নেই আমার। তা, তোমার নিমিটা আমার জ্বালায় জ্বলল, তাই একটু শোধ দিতে চাইলুম। আচ্ছা, বলল তো, নিমি তোমাকে কেন সন্দেহ করত? তুমি কি আমাকে মনে মনে…
সুবালা মোটা শুকনো গলায় হেসে উঠল। অভয়ের বুকের মধ্যে কাঁপছে। যে ক্ষিপ্ত মহিষ তার রক্তের মধ্যে দাপাচ্ছিল, সে অনেকক্ষণ মরেছে। অক্ষমের মতো মাথা খুঁড়ে সে অনেকক্ষণ ঘাড় মটকে লুটিয়ে পড়েছে। সে বলি প্রত্যক্ষ হয়নি। সুবালার দেহের প্রতীক প্রতিমার পায়ে মনের অন্ধকারে সে নিহত হয়েছে। এখন শুধু সংশয়ের জ্বালা। সুবালাও সেই কথার বিন্দুতে এসে। থেমেছে। তবে কি তাই? সে কি মনে মনে তাই চেয়েছিল? সেই চাওয়া কি তার সব ভাসিয়ে, আজ এখানে টেনে নিয়ে এসেছিল। আশ্চর্য! আজ এখানে আসার সঙ্গে সারাদিনের ভাবনা-চিন্তার কোনও যোগাযোগ নেই। তবে?
এখন নয়। এ ভাবনা এ মুহূর্তে নয়। তার সারা জীবনের এই একটি প্রশ্নের মোকাবিলা করতে হবে তাকে।
সুবালা আবার বলে উঠল, তা বলে আমাকে? একটা বেশ্যাকে? নিমির বর হয়ে? দূর দূর দূর!
যেন অভয়কে দূর দূর করে উঠল সুবালা। এ তার প্রাপ্য ছিল। তার কল্পনার শূন্য ঝাঁপিতে সাপ ছিল এ সত্য প্রকাশ হয়ে পড়েছে। তবু তাকে মুখ খুলতে হবে। সুবালাকে দুটি কথা বলতে হবে। আর সে কথা এখন তার নিজের কাছে ভান মাত্র। সে বলল, কিন্তু এ ভাবে তুমি আর কতদিন চালাবে? এটা ব্যবসার বাড়ি।
সুবালা একটা অবর্ণনীয় বিভঙ্গে কাত হয়ে পড়ল। হাত চাপা দিল চোখের ওপর। বলল, জানি। মাসিকে তো বলি। যে অঙ্গ পচে গেছে, তাকে বাদ দাও মাসি। মাসি তাড়ায় না যে।
–কোথায় পচেছে? তোমার রূপ আছে, বয়স আছে।
–মন গো মন! মন পচেছে। আমার মন!
একটি নিশ্বাস ফেলতে গিয়ে সুবালা সহসা ফুঁপিয়ে উঠল। ফিসফিস করে বলে উঠল। আমি কী করব? আমার ঘর ভাল লাগেনি। আমার শরীর বেচতে ভাল লাগে না। আমি কী করব? আমার মরতে ভয় করে। আমি কী করব?
যেন ফ্রক-পরা একটি ছোট মেয়ে কাঁদছে। দু হাত বাড়িয়ে অগ্রসর হতে ইচ্ছে করল অভয়ের। কিন্তু তার সাহস হল না। তার নিজের সঙ্গে নিজের পরিচয় নেই। তার ইচ্ছের সঙ্গে আপন হাতের পরিচয় নেই। সে দেখল, সুবালা নিশ্চুপ। এলিয়ে পড়ে আছে অচৈতন্য ভাবে। সে পিছন ফিরে ঘরের দরজা খুলল। দেখল রাজুবালা দাঁড়িয়ে।
রাজুবালা কোনও কথা না বলে আগে ঘরে ঢুকে দেখল সব। তারপর শাড়ি নিয়ে ঢেকে দিল সুবালাকে। দিয়ে ঝুঁকে পড়ে দেখল সুবালাকে একবার।
অভয় সিঁড়ি দিয়ে নীচে নেমে গেল। পিছন থেকে ডাকল রাজুবালা, শোনো জামাই।
অভয় দাঁড়াল। উঠোনটা তখন খালি। বাড়িটার ঘরে ঘরে বন্ধ দরজায় গুলতানির শব্দ। রাজুবালা অভয়ের সামনে এসে বলল, ওকে দিয়ে ব্যবসা যে আর চলবে, মনে হয় না।
অভয় কোনও জবাব খুঁজে পেল না। রাজুবালা আবার বলল, বলো তো জামাই, ওকে কি তোমার পাগল মনে হল?
অভয় বলল, এ রকম পাগল তো আর দেখিনি মাসি।
–সেই তো কথা বাবা। সবাই ওকে তাড়িয়ে দিতে চায়। ব্যবসা করতে গেলে, দেওয়াই উচিত। কিন্তু সব কি মানা যায়? এ লাইনে মেয়েদের জীবনে একবার এ রকম সময় আসে। আবার চলেও যায়। খাওয়া-পরার ভয়ের গুঁতোয় চলে যায়। আমি জানি আমারও এক সময়ে এ রকম হয়েছিল। লোচন ঘোষ বাঁচিয়ে দিয়েছিল আমাকে। সে আমার সঙ্গে গাইত। কিন্তু সুবলির খাওয়া-পরার ভয় নেই। শুকিয়ে মরার ভয় নেই। ও যে আর ব্যবসা করতে পারবে, মনে হয় না। কী পেলুম? এই ভাবনা। কী পেলুম? এ জীবনটা নিয়ে কী করছি? এ সব চিন্তা মাথার ঘায়ের মতো। তাদের শান্তি নেই। কিন্তু কী বলব! এখন ওকে কে আদর করে বুকে নিয়ে সোহাগ করবে? দিন রাত খোশামোদ করতে হবে, খেসমত খাটতে হবে। তাও ব্যাটাছেলে হওয়া চাই। কিন্তু কোনওদিন কাছে যেতে চাইবে না। যে দিন ওর মর্জি হবে, শুধু সেদিন। তা এমন লোক কোথায় পাব আমি? যে লোক ওকে নিয়ে সারাক্ষণ থাকবে?
অভয় মাথা নিচু করে শুনল। কিন্তু কোনও জবাব দিল না। হয় তো রাজুবালার কথায় ইঙ্গিত ছিল। সে বলল, মাসি যাচ্ছি।
এসো বাবা। সময় পেলে একটু-আধটু এসো। তোমার কত নাম ধাম, কিন্তু আমরা তোমার পর নই কিন্তু। তোমার নাম হলে আমাদের বুক ফোলে।
অভয় বলল, জানি মাসি।
সে বেরিয়ে গেল এবং তৎক্ষণাৎ তার বুকের মধ্যে যন্ত্রণা একটা কাঁটার মতো বিদ্ধ হল। সেই সন্ধ্যাবেলার মতোই। অভয়ের কত নাম! তার গৌরবে, অপরের গৌরব! মিথ্যে! সব মিথ্যে হয়ে গেছে আজ তার নিজের কাছে। কী ভাবে এর প্রায়শ্চিত্ত হবে? কেমন করে! তার ভিতরের পাপের সঙ্গে সে কী দিয়ে যুঝবে? তার বাইরেটা এক। ভিতরটা আর এক। সে অবিশ্বাসী। মিথ্যুক। তবে কোথায় দাঁড়িয়ে সে বাঁচছে? দশ জনের সঙ্গে চলছে, ফিরছে, কথা বলছে?
একদিন রাত্রে যেটাকে ভুল মনে হয়েছিল, আজ দেখা গেল, সেটা শতপাকে জড়ানো। নিজের সঙ্গে অপরিচয়ের দুঃসহ ব্যথা নিয়ে, বাড়িতে এসে পৌঁছুল সে।

০৭.
সন্ধ্যাবেলা বন্ধুদের কাছে যাওয়া বন্ধ করল অভয়। তার বন্ধুদের জমায়েত যেখানে হয়, সেই ইউনিয়ন অফিসে সে আর যেতে পারল না। কয়েক দিন আগে, অনাথের মুখের ওপর রূঢ় কঠিন কথাগুলি বলে, ইউনিয়ন অফিসকে তার দূর মনে হচ্ছে। শৈথিল্য অনুভব করছে আত্মীয়তায়।
শুধু অনাথকে রূঢ় কথা বলার জন্য নয়। কয়েক দিন আগের সেই দিনটি তাকে বিমুঢ় করেছে ভিতরে ভিতরে। একটি বিস্মিত স্তব্ধতায় সে যেন থমকে রয়েছে। অনাথের সঙ্গে কথা, আধো অন্ধকারের এক বিচিত্র, যেন শরীরহীন পরিবেশের মধ্যে জীবন চৌধুরীর সেই রোগক্লিষ্ট আশ্চর্য। কথামালা, আর সুবালার সান্নিধ্য। সব মিলিয়ে, একটি সন্ধ্যার কয়েক ঘণ্টার মধ্যে, তার ভিতরে ভিতরে অনেক জায়গায় কেঁপে গেছে, চিড় খেয়েছে, ধ্বস নেমে গেছে।
অনাথকে কথাগুলি বলে সে অশান্তির হাত থেকে মুক্তি পেল না। জীবন চৌধুরীর কথায় তার আয়ত্ত হল না নিরহঙ্কার দুঃখদীর্ণ বিশ্বাসের অটলতা। সুবালা তাকে সব থেকে বেশি অসহায় করেছে। নিজের প্রতি আচ্ছন্ন সে সংশয়ে।
আপন জীবন-চিন্তায় যেখানে তার স্বাতন্ত্রের বিন্দুমাত্র ছায়া ছিল না, তারই প্রবেশ ঘটল, অদৃশ্য পাতালের রন্ধ্র চুইয়ে। কবি এবং গায়ক বলে, এত দিন বাইরের জগৎ তাকে যে স্বতন্ত্র রূপে দিয়েছিল, তাতে তার মধ্যে স্বতন্ত্র চিন্তার উদয় হয়নি। বাইরের জগতের কাছে যখন তার পরিচয় নিশ্চিত ভাবে অভয় কবি বলে চিহ্নিত হল, তখন, নিজের অজান্তে, সে প্রশ্ন করল, আমি কী চাই? আমার এ জীবন কী?
জবাবে, অন্ধকারের মধ্যে একটি জটিল আবর্ত নিঃশব্দে পাক খেতে লাগল। তার মধ্যে কতগুলি বিচ্ছিন্ন কথা শুনতে পেল সে। মানুষ সবাই খেয়ে পরে সুখে বাঁচুক, এই ভেবে আমি জীবন উৎসর্গ করতে চেয়েছি। পরমুহূর্তেই আবার শুনল, এ কথা সত্য নয়। সত্য নয়, কারণ জীবন সে কোথাও উৎসর্গ করেনি। সত্য মিথ্যার ধন্দে সে কোনও উত্তর পেল না। তার ভয় হল। প্রশ্ন করে সে সরে এল। যেন অতল জলের শ্বাসরুদ্ধ অন্ধকার থেকে ভেসে উঠল সে। নিজের কাছ থেকে। জবাব আদায়ের ক্ষমতা নেই তার এবং অতল জলের ওপরে, সবচেয়ে কাছের সহজ মাটি আঁকড়ে ধরল সে। ছেলের প্রতি আরও যত্নশীল হল। আরও কাছে কাছে আরও বেশি সময় ধরে রইল ছেলে নিয়ে। কথায় কথায় নিমে নিমে বলে ডাকতে লাগল।
আরও বেশি নজর দিল দোকানের দিকে। কেনাবেচার হিসেবে আরও হিসেবি হয়ে উঠল। পাল্লার কাঁটার প্রতি নজর তীক্ষ্ণ করল আরও। নতুন গানের চিন্তায় ডুবিয়ে দিতে চাইল নিজেকে। নতুন গান, লোকশিল্প সম্মেলনে যাওয়ার জন্যে। সেজন্য সন্ধ্যাবেলাটা হাতে রাখতেই হল। কিন্তু ইউনিয়ন অফিসে নয়। মুচিপাড়ার বস্তিতে।
মালিপাড়ার শেষে যেটা কোনও এক কালে ছিল গঙ্গায় আসার খাল, কালক্রমে সেটা শহরের সুবৃহৎ নর্দমায় পরিণত হয়েছে। শহরের ময়লা মুক্তিদাত্রী নালা বিশেষ। সেই খালের ধারে মুচিপাড়ায় বাজনদার চুক্তি করতে গিয়ে, গানের মহড়া চলল সেখানেই।
পাড়া চেনা ছিল আগেই। অধিবাসীরাও সকলেই কম বেশি পরিচিত। মেলা মেশা ছিল না। এখন সন্ধ্যা হলেই অভয় মুচিপাড়ায় আসে। মুচিপাড়ার লোকেরাও খুশি। হারু বায়েনের বাড়িতেই। আসল বৈঠক। হারু-ই বাজাবে অভয়ের সঙ্গে। কলকাতায় যাবে, লোকশিল্প সম্মেলনে। কাঁসি। বাজাবে হারুর ছোট ভাই। সন্ধ্যা হলেই হারুর উঠোনে মুচিপাড়ার সকলের ভিড় লেগে যায়।
অভয় এলোমেলো যা খুশি তা গাইতে থাকে। সময়ে সময়ে কথা অর্থহীন হয়। মিল থাকে না। এ গান যে সম্মেলনের প্রস্তুতি, আসরের সবাই জানে না। অমিল এবং অর্থহীন কথার ত্রুটিও বোঝে না সব সময়। যখন ভাল লাগে, তারিফ করে। ভাল না লাগলে চুপ করে থাকে। আধঘুমন্ত অবস্থাতেও সবাই দোলে দুই বায়েন ভাইয়ের ঢোলক কাঁসির তালে তালে।
কথা খুঁজে খুঁজে, বাঁধতে বাঁধতে, এলোমেলো রাশি রাশি ভুলের জন্য, সেখানে কোনও সংকোচ হয় না অভয়ের। লজ্জা করে না।
কিন্তু ভিতরে ভিতরে আনমনা হয়ে ওঠে অভয়। সে যা ভাবতে চায় না তাই মনে হয়। অভয় হাল ছাড়ে না।
তার এ ভাবান্তরটা চোখে পড়ল সুরীনের। কিন্তু বলবার বিশেষ কিছু খুঁজে পেল না। কেবল এই ভেবে সে অবাক, যে দোকান নিয়ে অভয় আরও বেশি বজ্র আঁটন কষছে, সেই দোকানের লাভের খাতায় ক্রমে কেন ফসকা গেরোর সংখ্যা বাড়ে। আঁটন কষণ কিছুই না করে, সে যেমন দোকানের হিসাবে স্বচ্ছন্দ, অভয় তাতে শুধু গরমিল বাড়ায়। কথাও যেন কম বলছে অভয়। কেন? দোকানের ব্যাপারে, অভয় কি খুশি নয় সুরীনের ওপর? সুরীনের হিসেবের ওপরেও অভয় হিসেব করে। হঠাৎ সে এত উঠে পড়ে লেগেছে কেন? সুরীন খুড়োকে সে এত অবিশ্বাস করছে নাকি?
সুরীনের এই মনোভাব অভয় যদি এক বারটিও জানত? আসলে সে দোকান নিয়ে বেশি মাথা ঘামানোটা, পদে পদে নিজের কাছেই প্রমাণ করতে চাইছিল। বেশি মনোযোগ দিতে গিয়ে ভুল করছিল বেশি।
আর ভামিনীর চোখে পড়ল মুচিপাড়া যাওয়া-আসা। ওটা তার পছন্দ নয়। রাস্তা আর উঠোন যাদের শুয়োরের বিষ্ঠায় ভরতি, সেখানে গিয়ে বসতে, মাখামাখি করতে ঘেন্না করে না অভয়ের? জাত না হয় না-ই, মান গেল।
গিনি সেটাও মানতে রাজি নয়। জাত-ই বা মানবে না কেন অভয়। তার এই অল্প বয়সের গ্রামীণ অভিজ্ঞতায় সে জানে, মানুষ মাত্রেরই জাত আছে এবং থাকবেও। বায়েন মুচির বাড়িতে শুয়োরের খাঁচার পাশে বসে পোহর রাত অবধি কাটিয়ে আসাটা আবার কেমনতর কথা। মুচির ঘরে নাকি আবার খাওয়া যায়! ছি!
গিনি এখন প্রায় গিন্নি। হাসি মুখে হলেও অভয়কে তার শাসন মানতে হয়। ছেলে নির্মল, অর্থাৎ নিমে যদিও ভামিনীকে মা বলে জানে, গিনির অনুরক্ত সে বেশি। গিনিকে সে দাই দাই। (দিদি) বলে ডাকে বটে, হ্যাপা পোহাবার বেলায় মায়ের চেয়ে কম নয়। রান্নাবান্না থেকে, যাবৎ এখন গিনির মাথায়। তাই, সে মুচিপাড়ায় যাওয়া আটকাতে পারে না বটে, ধমক দিয়ে উঠোনে দাঁড় করিয়ে, গঙ্গাজলের ছিটা না দিয়ে ছাড়ে না।
অভয় একটুও জানে না, এ সংসারে গিনি কোথায় দাঁড়িয়ে আছে। শুধু অভয় কেন, হয়তো সুরীনও লক্ষ করে না গিনির পরিবর্তন। একটি সংসারে নিয়মিত পরিশ্রম, নিয়মিত খাওয়া-পরা এবং মোটামুটি নিঃশঙ্ক জীবনযাত্রায় গিনির মধ্যে একটি স্বাভাবিক নারীর প্রকাশ ঘটেছে। সে ছেলে কোলে করে ঘুম পাড়ায়, ছেলে সাজায়, শাসন করে। বাড়ির প্রায় কতা গিন্নি, সুরীন ভামিনীকে খাইয়ে সে রাত্রির অন্ধকারে অভয়ের জন্য জেগে বসে থাকে। জেগে থেকে কষ্ট হলে, অভয়কে জানতে দিতে চায় না। যদিও মাঝে মাঝে প্রকাশ হয়ে পড়ে। রাগ প্রকাশ করা মুশকিল। কারণ অভয়ের ঢালাও হুকুম আছে, ভাত বেড়ে রেখে, খেয়ে দেয়ে শুয়ে পড়বে। কিন্তু, অভয়ের আগে গিনি খেয়ে শুয়ে পড়বে, ভাবতে পারে না। এ যে শুধু তার নারী চরিত্রের বৈশিষ্ট্য, তা নয়। অভয়ের অধীন সে। তার রক্ষাকর্তা, এ কথাটি একেবারে ভুলতে পারে না। তার ধারণা সংসারে কতগুলি ভাল-মন্দ বলে জিনিস আছে। এ কি কখনও সম্ভব যে, অভয়ের আগে সে নিজের সব পাট মিটিয়ে, এলিয়ে আয়েশ করবে! তা ছাড়াও অভয়কে সে মানুষ হিসেবে অনেক বড় মনে করে। শ্রদ্ধা করে, ভক্তিও করে। অভয় তার কাছে থেকেও অনেক দূরের মানুষ। চেনার মধ্যেও অচেনা। কৌতূহল তার অনেক।
তাই, এ সংসারে, একজন মানুষের স্মৃতি গিনি নিশ্চিহ্ন করতে পারে না বটে, প্রত্যহের মধ্যে, সকলের সব অভাব ভুলিয়ে রাখতে কসুর করে না।
তবুও এক একটি সময় আসে, যখন কাজ নেই, যখন অন্ধকার ঘিরে আসতে থাকে চারিদিকে, যখন সবাই ঘুমায়, তখন অচেনা বাতাসের ঘূর্ণি ওঠে তার বুকে। তার স্বচ্ছন্দবিহারিণী জীবনের পাল ছিঁড়ে পড়তে চায় সেই বাতাসে। তার কষ্ট হয়। এ হেন অনিবার্য, তবু অবুঝ সেই কষ্টে, এক এক সময় তার কান্না পায় এবং কান্না পেলে নিজের ওপর সে বিরক্ত হয়। এর কোনওটাই তার কাছে, কোনও স্পষ্ট অর্থবহ হয়ে ওঠে না।
কোন এক আবদ্ধ স্তব্ধতা থেকে, তার দেহ আরও দৈর্ঘে বেড়েছে। সঙ্কুচিত মগ্নতা থেকে এক মৌন উল্লাসে সর্বাঙ্গ ঢল ঢল হয়ে উঠেছে। অন্ধকারের নির্জন একাকীত্ব তাকে এই দেহের দরজায় দাঁড় করিয়ে, তার অবোধ কষ্টকে রক্তে রক্তে অনুপ্রাণিত করে।
কিন্তু এ কষ্টের জন্য, সংসারে কাউকে সে দায়ী করে না। এ তার একলার। আর সব দিকে সে হেঁকে ডেকে, বকে ঝকে সংসার করে।
অভয় গিনির গঙ্গাজল মেনে নিয়েছে। ধমকধামকগুলি খেতেও আপত্তি করেনি। কিন্তু মুচিপাড়ায় যাওয়া তার ঠেকানো গেল না। হয়তো গিনির জাত বেজাতের বিশ্বাসের ওপর অভয় তাকে কিছু বলত। কিন্তু তার মনের সে অবস্থা নয়।
মালিপাড়ায় প্রস্তুতি পর্ব জমে উঠল। লোকশিল্প সম্মেলনে যাবার দিন এল ঘনিয়ে। ঠিক এমনি সময়েই, এক শনিবারের রাত্রে সুরীন জানাল, এবার সে তার নিজের ঘরে ফিরে যেতে চায়।
রাত্রি তখন প্রায় বারোটা। এত রাত্রে সুরীনকে জেগে বসে থাকতে দেখেই একটু অবাক হল অভয়। ভামিনী পাশেই, বারান্দায় শুয়েছিল। গিনির সঙ্গে গল্প করছিল সুরীন। গরমের সময় নয় যে, এত রাত অবধি বারান্দায় বসে গল্প করবে সবাই।
অভয় বলল, এখনো শোওনি কাকা?
সুরীন হাই তুলে বলল, এই এবার যাব। কাল রোববার, তাই একটু বসে আছি।
গিনি তাড়াতাড়ি উঠে গঙ্গাজল ছিটিয়ে দিল। অভয় যেন লক্ষ করেও করল না। ঘরের পিছনে ঘাটে নেমে গেল গামছা নিয়ে। হাত মুখ ধুয়ে খেতে বসল। গিনিকে জিজ্ঞেস করল, সুরীনকাকা খেয়েছে?
গিনির মুখের অবস্থাও খুব স্বাভাবিক নয়। চুপচাপ, গম্ভীর। বলল, হ্যাঁ।
অভয় আর কিছু না বলে, খাওয়ায় মনোযোগ দিল। কিন্তু, যাকে ঘুমন্ত মনে হয়েছিল, সেই ভামিনীর গলা শোনা গেল বারান্দায়। ব্যাপারটা এমন কিছু অদ্ভুত নয়। কিন্তু, ভামিনী খুড়ি জেগে ছিল, অথচ বাড়িতে ঢোকার সময় একটি কথা বলল না, এমন তো হয় না। খেতে খেতে সে শোনবার চেষ্টা করল। কিন্তু ভামিনীর কথা বোঝা গেল না। অস্পষ্ট চুপিচুপি ভাব যেন। অভয় তাকাল গিনির দিকে। গিনি আজ তার স্বভাবের বাইরে, একেবারে নীরব।
খাওয়া শেষ করে বারান্দায় এল অভয়। সুরীন বলল, খেলে?
–হ্যাঁ।
একটু চুপচাপ। তারপরে হঠাৎ যেন জোর করে উচ্চারণ করল সুরীন, বলছিলুম কী, বুঝলে অভয়, এবারে ভাবছি ও বাড়িতে ফিরে যাব।
অর্থাৎ সুরীনের নিজের বাড়িতে। অভয় জেলে যাওয়ার পর থেকে সুরীন ভামিনী এ বাড়িতেই আছে। এমন কিছু অদ্ভুত কথা নয়। তবু অভয় যেন অবাক হয়ে বলল, ফিরে যাবে?
–তা হ্যাঁ—ফিরে যেতে হবে না? অনেকদিন তো হল। বছর কাবার হয়ে গেছে কবে। ও বাড়ি তো পোড়ো হয়ে গেল প্রায়। এবার যাওয়া দরকার। তাই ভাবছি, তোমার খুড়িকে নিয়ে কালই যাব, বুঝলে?
খুবই স্বাভাবিক ব্যাপার। কিন্তু অভয়ের বুকের দু পাশে একটা যন্ত্রণা কেমন যেন স্তব্ধ করে রাখল তাকে। সে কেবল শব্দ করল, হুঁ।
ভামিনী উঠে বসল। নিজের গায়ে আঁচলটা চাপা দিয়ে বলল, অবিশ্যি গিনি থাকবে। সংসার দেখাশোনা গিনিই করবে। ওদিকে তোমাকে কোনওদিন কিছু দেখতে হবে না। পয়সা কড়ি ঠিক মতন পেলে, সব চালিয়ে নেবে। তা ছাড়া আমরা তো রয়েছিই।
অভয় বলে উঠল, তা বেশ তো, যেয়ো। আর সুরীনকাকা কি তা হলে আর সন্ধেয় দোকানে বসবে না কাল থেকে?
সুরীন ভেবে রেখেছিল সে রকম। কিন্তু অভয়ের ভাবভঙ্গি দেখে বলতে সাহস করল না। বলল, না দোকানে বসব বই কী। ও বাড়িতে ফিরে যাওয়াটা দরকার, সেইটাই—
অভয় বলল, তা তো যাবেই। আর কতদিন ঘর ছেড়ে থাকবে।
কেউ আর কোনও কথা বলল না। সব চুপ। কেবল রান্নাঘরে ভাত বেড়ে নিয়ে হাত তুলে বসে। রইল গিনি। তার একমাত্র ভয়, অভয় বলবে, তবে গিনিকেও নিয়ে যাও তোমাদের কাছে।
কিন্তু পুকুরের পাড় থেকে কেবল ঝিঁঝির একটানা শব্দ আড়ষ্ট স্তব্ধতার গায়ে বৃথাই করাত চালাতে লাগল।
.
০৮.
এ জীবনে এত ভাবনা আসবে, কোনওদিন ভাবেনি অভয়। নিজে সে যত ব্যস্ত হল, তত চিন্তা বাড়ল, জটিল হল পরিবেশ। তার সঙ্গে পাল্লা দিয়ে বাড়ল দুঃখ।
আজ তার সবচেয়ে দুঃসময়ে সুরীন কাকা, ভামিনী খুড়ি নিজেদের সংসারে ফিরে গেল। অথচ, তাকে কেউ ছেড়ে যাবে কিংবা তার কাছে কেউ আসবে, এটা কোনও সমস্যা ছিল না জীবনে। তার জীবনটা ছিল, কারুর ধরা এবং ছাড়ার বাইরে।
তারপর এসেছিল ধরা এবং ছাড়ার পালা। শুন্য আর ফাঁকি মনে হয়েছিল, আগের জীবনটা। আজ এল এমন দুঃসময়, যা চোখে দেখা যায় না। যে দুঃসময় তার ভিতরে ছায়া ফেলেছে। আক্রমণ করেছে মনের চারদিক ঘিরে। যখন তার আদর্শের সীমানা ও বন্ধুদের সঙ্গে সম্পর্ক ছিঁড়ে গেল, নিমিহীন সংসারে যখন সে পুনবাসন খুঁজছে, সংসারকে নিমিময় করার একটা মহৎ আবেগের দৈন্য যখন রক্তের মধ্যে চাপা পড়া গুপ্ত রোগ, চামড়ায় ফুটে ওঠার মতো আচমকা জেগে উঠেছে। সুবালার সান্নিধ্যের রূপ ধরে, তখন সুরীন ভামিনী গেল। তাদের এ যাওয়াটা অত্যন্ত স্বাভাবিক। কিন্তু যাওয়ার রকমটা তত স্বাভাবিক হয়নি। সিদ্ধান্ত মাত্রেই কাজে পরিণত করেছে। তার ভিতরে যে একটা খচখচানি ছিল, সেটা প্রত্যক্ষ প্রকাশ পেল না। কিন্তু খচখচানিটুকু আন্দাজ করল অভয়। তবু সে মুখ ফুটে কিছু জিজ্ঞেস করল না। জিজ্ঞেস করল নিজেকে। সেখানে কিছু খুঁজে পেল না।
তাই অভিমান অভয়ের। একটা যন্ত্রণার স্তব্ধতাকে সে প্রত্যহের কলরোলে মুখরিত করে তুলতে পারল না। তার মনে হল, একে একে সবাই তাকে ছেড়ে যাচ্ছে। এই ছেড়ে যাওয়াটাই, তার দুঃসময়কে প্রমাণ করছে। তার যেন বিশ্বাস হচ্ছে, তাকে নিয়ে কেউ খেলছে। অনিশ্চিত অন্ধকারের দিকে টানছে।
এ কথা ভাবতে ভয় হয়। আশৈশব দুঃখ তার কাছাকাছি জিনিস, প্রায় ছায়ার মতো। তাই ভয়ের হাত থেকে নিষ্কৃতির উপায় হিসেবে, দৈনন্দিনতাকে অব্যাহত রাখতে চাইল।
না পাওয়াটা একটা কথা। পেয়ে হারানোটা আর এক কথা। পেয়ে হারানোর যন্ত্রণাই বেশি। অভয়ের মনে হল, সে পেয়ে হারাচ্ছে। এর জন্যে কোথায় যে আপোসের প্রয়োজন, কোথায় হাত বাড়ানো উচিত ছিল, তা সে খুঁজে পেল না। এ সব কিছুকে সে মেনে নিয়ে চলতে চাইল।
আসন্ন সম্মেলনের মহড়া ঠিক চলতে লাগল মুচিপাড়ায়। সন্ধ্যাবেলায় সুরীন দোকানে যেমন বসছিল, তেমনি বসতে লাগল। নিমেকে ছেড়ে ভামিনীর দিন কাটে না। ভামিনী এসে নিয়ে যায়। নয়তো গিনি দিয়ে আসে। তা ছাড়া ভামিনীর নামে মাত্রই বাড়ি যাওয়া। তার অধিকাংশ সময় কাটে গিনির কাছেই। বিশেষ রাত্রের দিকে। কারণ গিনির পক্ষে একেবারে একলা অনেক রাত্রি অবধি থাকা একটু ভয়ের। যদিও গিনির কাছে আদৌ তা সমস্যা নয়।
আর একটা কথা উঠল খুব স্বাভাবিকভাবেই, কেবল অভয়কে বাঁচিয়ে। কথা উঠেই ছিল যে, ভামিনী গিনিকে নিমির জায়গায় বসাতে চায়। ভামিনী চলে যাবার পর, ব্যাপারটা অনেকে পাকাপাকি মনে করল। তাই কথাটা আর একবার উঠল। মালিপাড়ার অন্য কোনও লোকের বিষয় হলে, এ বিষয়ে একটা খোলাখুলি রসালোচনার আসর বসত। কিন্তু শৈলর জামাইয়ের বেলায়, অনেকে একটু সঙ্কোচের আড়ষ্টতায় থমকে রইল। আলোচনা অভয়ের আড়ালে আবডালেই চলতে লাগল। শোনানো চলল কখনও ভামিনীকে। কখনও গিনিকে। এ বিষয়ে ভামিনী যদিও মুখের ওপর ঝগড়া করতে কসুর করল না, গিনি একেবারে নীরব। ভামিনী তাতে অবাক হল। গিনি যে চোপা করতে জানে না, তা তো নয়।
সেদিন যখন পাড়ার জল-কল থেকে কলসি কাঁখে গিনি ফিরল, ভামিনী তখন নিমেকে নিয়ে। উঠোনে। দেখল গিনির চোখে জল।
ভামিনী বলল, কী হল?
গিনি কলসি নিয়ে রান্না ঘরে যেতে যেতে জবাব দিল, যা হয়। কলসিটা ভরবার উপায় নেই। তার মধ্যেই কত কথা শুনতে হয়।
ভামিনী বলে উঠল, তা তুই বা এত চুপচাপ কেন? মুখের মতন জবাব দিতে পারিস না? কাঁদছিস তুই?
রান্নাঘরে কলসি রেখে চোখ মুছল গিনি। ওখান থেকেই ভেজা গলায় বলল, কী জবাব দেব?
ভামিনী রুষ্ট হল। বলল, কী জবাব দিবি জানিস না? যা সত্যি, তাই বলবি আঁটকুড়ি মাগিদের মুখের ওপর।
গিনি বাইরে এল আর একটা শূন্য কলসি নিয়ে। বলল, সত্যি বলব কাদের কাছে মাসি? সত্যি কথার ধার ধারছে কেউ?
–কেউ না ধারুক, তুই তো ধারবি।
আপাত একটা যুক্তি থাকলেও, গিনি ঠিক ভাবে নিতে পারল না। এ বিষয় নিয়ে বাইরে কথা বলতে যে তার কোথায় বাধছে, তা সে ব্যাখ্যা করতে পারল না ভামিনীকে। কিন্তু বাধছে। বাইরের ও সব আলোচনা সে কেবলই এড়িয়ে যেতে চায়। যেন পালিয়ে আসে। এ রকমটা ঠিক গিনির মতো নয়। সে যে ঠিক তেজ ও দৰ্পের সঙ্গে, নীরব অবহেলায় সবাইকে এড়িয়ে যাচ্ছে, তা নয়। কেমন একটা ভয়ের ছায়া তার মুখে।
গিনি প্রতিবাদ করল না ভামিনীর কথার। কলসি নিয়ে আবার বাইরে চলে গেল। ভামিনী ক্ষুব্ধ বিস্ময়ে তাকিয়ে রইল সেদিকে। মনের মধ্যে একটা সুদূর সন্দেহের ছায়া ঘনিয়ে আসতে চাইল। কিন্তু ভামিনীর অভিজ্ঞ চোখ ও মন সে সন্দেহকে ঘেঁসতে দিতে চাইল না। তবু একটা কাঁটা যেন খচখচ করতে লাগল কোথায়। তার সন্দেহ সত্যি হোক, এককালে সে তাই চেয়েছিল। আজও চায়। মিথ্যে দুর্নাম সে অভয়ের নামে সইবে কেমন করে।
অভয় এ সবের কিছুই জানল না। গিনির সম্পর্কে সে বিশেষ করে কোনওদিনই কিছু ভারেনি। ভাবেনি, তার কারণ গিনিকে সে সংসারের একটি স্বাভাবিক অঙ্গ হিসেবে জেনেছে। গিনি শুধু গিনি-ই। ভামিনী আর সুরীন চলে যাবার পর, প্রত্যহের সাংসারিক কথাবার্তা কিছু বেড়েছে। গিনি যে তার সংসারে আছে, অভয়কে দেখলে সেটা বোঝা যায় না। সে-ই যেন গিনির সংসারে আছে। সুতরাং গিনি যেমন আছে, ঠিক তেমনি করেই গিনিকে মেনে নিয়েছে সে। মুচিপাড়া থেকে ফেরার পর গঙ্গাজলের ছিটার মতোই, অনেক নিয়ম, সংসার চালানোর বিধি এবং ছেলে মানুষ করার ব্যবস্থা, সবই মেনে নিয়েছে।
ইতিমধ্যে লক্ষ করে দেখল না, গিনি গম্ভীর হয়ে উঠেছে। কথার জবাব কম দিচ্ছে। অভয় বেশি কাছে এলে, গিনি চোরা চোখে বাইরে তাকাচ্ছে। সরে সরে যাচ্ছে।
কখনও যদি একটু বিশেষ ভাবে অভয়ের কিছু চোখে পড়ে, তবে হয়তো বলে, গিনি ঠাকরুনকে যে একটু ভার ভার দেখছি! কী হল?
গিনি বলে, কই, কিছু না তো।
অভয় নিশ্চিন্ত গলায় বলে, তাই বলো। আমি ভাবি কী জানি, তোমার আবার হল কী।
বলে সে নিমেকে নিয়ে মাতে এবং সম্প্রতি এক উপসর্গ হয়েছে, অভয় রাত করে এসে ঘুমন্ত নিমেকে জাগিয়ে দেয়। একেবারে ঘুম কাটিয়ে দেয় ছেলেটার। ছেলেও তেমনি, ঘুমটুকু কাটতে যা দেরি। আরম্ভ করবে হুডযুদ্ধ, দাপাদাপি, হাসাহাসি, তা থই তা থই নাচ। বাপ ব্যাটা সমান।
ঠিক দু দিন গিনি হেসে হেসে দেখল।
অভয় বলে, হাঁরে নিমে, কুরুক্ষেত্তরের লড়াইটা হয়ে কী হল বল দিকিনি।
নিমে মাথা ঝাঁকিয়ে বলে, হি।
–হি কী রে ব্যাটা?
নিমে এক মুহূর্ত বাপের দিকে তাকিয়ে, নতুন দাঁত দিয়ে মাড়ি চিবোয়। তারপর বলে ওঠে, বাতা।
অর্থাৎ ব্যাটা। অভয় বলে, দূর ব্যাটা, তুই কিছু জানিস না। হল না কিছুই। কিন্তু কলকাতায় যে লোকশিল্প না কি হবে, দেখিস, সেখানে কবিওয়ালা ঠিক ওই মহাভারত গাইবে। ও আর আমার ভাল লাগে না।
নিমে অমনি খিলখিল করে হেসে ওঠে।
–হাসছিস কী রে?
নিমে বলে হাত তুলে, গিঁঈ।
নিমের অঙ্গুলি সংকেত লক্ষ করে, অন্ধকারের ছায়ার মতো গিনিকে দেখতে পায় অভয়। কিন্তু মনোযোগ দেয় না। গান ধরে দেয়,
হুকুমে নৌকো চলে ডাঙ্গায়,
দেখি নতুন ভারতে।
বাজারে মাল বিকোয় দামে।
মানুষ পচে আড়তে।
 নতুন ব্যাসদেব লিখে যাবেন
নতুন মহাভারতে।
গাইতে গাইতে অভয় নাচে। নিমেও তার অশক্ত পায়ে দাঁড়িয়ে নাচবার চেষ্টা করে। আর খ্যালখ্যাল করে হাসে।
গিনি হাসি চাপতে পারে না। বলে, বাঃ বাঃ! বাপ ব্যাটা সমান।
অভয় বলে, গিনি তুমিও নেমে পড়ো আসরে।
গিনি বলে, তা হলেই ষোলো কলা পূর্ণ হয়।
অনেকক্ষণ ধরে এই নাচ গানের পালা চলতে থাকে। এও অভয়ের এক রকম নতুন গানেরই মহড়া। তারপর বাবার সঙ্গে নিমের আর এক প্রস্থ খাওয়ার পালা। গিনির তাতে আপত্তি। এ রকম অনিয়মে নাকি অসুখ করে। কথাটা গম্ভীর ভাবে গিনি বললে, অভয়কে ছেলের হয়ে একটু খোশামোদ করতে হয় গিনিকে।
কিন্তু তৃতীয় দিন গিনি প্রস্তুত হয়ে রইল। নিমেকে এসে জাগাবার আগেই সে বাধা দিল। গঙ্গা জলের ছিটা দিয়ে বলল, থাক, ওকে আর জাগিয়ো না অভয়দা। রোজ রোজ রাত দুপুর পর্যন্ত লোকে কী বলবে? আর ছেলেটার শরীর খারাপ হবে না?
অভয় বলল, অ।
ঠিক রাগ নয়, বিরক্তিও নয়, অভয় যেন শূন্য মন নিয়ে বসে রইল। গিনির কথাগুলি তাকে মেনে নিতে হল। সে জিজ্ঞেস করল, খুড়ি চলে গেছে?
দূর অন্ধকার থেকে প্রায় অস্ফুট জবাব এল, হ্যাঁ।
রান্না হয়ে গেছে?
জবাব এল না। অভয়ও আর জিজ্ঞেস করল না। তাকিয়ে দেখল না, গিনি কোথায় আছে। গিনি আছে কোথাও তার নিজের কাজে, এই তার ধারণা। সে চুপ করে বসে রইল দাওয়ায়। সে চুপ করে বসে রইল, কিন্তু তার ভিতরটা চুপ করে নেই। এ অন্ধকার নিস্তব্ধতা যেন তাকে যন্ত্রণা। দিচ্ছে। তাকে অস্থির করছে। তার দেহ ও মন, কিছু একটা করবার জন্যে যেন তাকে ধাক্কা দিচ্ছে। এই নিঃশব্দ রাত্রি ও সম্পূর্ণ আকাশ তাকে গ্রাস করে একটা শান্তির পারে নিয়ে যেতে পারছে না। একটা ঘর, একটি অস্বাভাবিক কান্না, মত্ত হাসি ও গান, বাঁধভাঙা উচ্ছঙ্খল একটি দেহ তার চোখের সামনে ভাসতে লাগল।
বহুকাল আগে শোনা একটি গানের কলি তার কানে বেজে উঠল।
আমি প্রেম-নৌকা ভাসায়েছি প্রেমের সাগরে
নীল জলে দেখি ঝিলিক মারে কাম-হাঙরে।
তারপর নিজের গলায় গুনগুনিয়ে উঠতে গিয়ে সে হঠাৎ চুপ করে গেল। কেমন একটা সঙ্কোচে তাড়াতাড়ি তাকিয়ে দেখল চারদিকে। ডেকে উঠল, গিনি, ও গিনি।
সাড়া পেল না। অভয় উঠোনে এসে দাঁড়াল। রান্নাঘরের দিকে তাকিয়ে ডাকল, ও গিনি, গিনি!
ডাকতে ডাকতে অভয় বাড়ির সীমানা চিতে বেড়ার কাছে চলে গেল। আগল বন্ধ দেখে, ফিরে, আবার ডাকবার উপক্রম করতেই, গিনির ভারী ও চাপা গলা শোনা গেল, চেঁচিয়ো না। কী বলছ!
অভয় বলল, বলব আর কি। চুপচাপ বসে আছি। ভাবলাম কোথায় গেলে আবার।
সে গিনির কাছে এসে দাঁড়াল। গিনি তাড়াতাড়ি মুখ ফিরিয়ে, ঘরের দিকে এক পা এগিয়ে বলল, নিমেকে তুলে দেব?
–কেন? থাক না। এই তো বললে, পাড়ার লোকে ভাববে, ছেলেটার শরীর খারাপ করবে।
অভয় গিনির কাছে এগিয়ে গেল। বলল, তার চেয়ে বসো, তোমর সঙ্গেই কথা বলি। হ্যাঁ, দেখো, দোকানে ধারের কারবার বড্ড বেশি চলছে দেখছি। কী করা যায় বলো তো।
এবার গিনি ফিরে তাকাল। তার গলাও এবার হালকা হয়ে এসেছে। বলল, হাত মুখ ধুয়ে এসো। অনেক রাত হয়েছে। খেতে খেতে কথা হবে।
এবারে গিনির গাম্ভীর্য ধরা পড়ল অভয়ের কাছে। বলল, একা চুপচাপ থাকতে তোমার বড় কষ্ট হয়, না?
গিনির বুকের মধ্যে দুরু দুরু করে উঠল। বলল, মোটেই না। চুপচাপ বসে থাকতে আমার ভালই লাগে।
–অ। আমার আবার দম বন্ধ হয়ে আসে।
বলতে বলতে সে গামছা নিয়ে পুকুর ঘাটে চলে গেল। ফিরে এসে রান্নাঘরের লক্ষর আলোয় খেতে বসে, হঠাৎ বলল, শুনলাম, রাজুমাসির বাড়ির ওই মেয়েটা, কী যেন নাম?
গিনি বলল, সুবালা।
-হ্যাঁ হ্যাঁ সুবালা। মেয়েলোকটি নাকি পাগল হয়ে গেছে।
গিনি চোখ নামিয়ে বলল, শুনেছি।
অভয় বলল, মানুষ যে কী চায়, তা সে নিজেই জানে না।
গিনি নিশ্চুপ। কিন্তু অভয়ের চোখ সরল না গিনির ওপর থেকে। এদিকে বসে থাকা দায় হল গিনির। তার বুকের মধ্যে কেমন করছে।
অভয় হঠাৎ বলল, গিনি, তোমাকে আর ছোট মেয়েটি মনে হয় না। বেশ বড়সড় লাগছে।
গিনি হাসবার চেষ্টা করে, গোছানো আঁচল আরও গোছাল।
অভয় মুখে ভাত তুলে বলল, এবার তোমার একটা বের দরকার, খুড়িকে আমি বলব। গিনি তাড়াতাড়ি উঠে চলে গেল। অভয় বলল, কী হল? বাইরে থেকে জবাব এল, আসছি। অভয় অবাক হল। তারপর ভাবল, গিনি লজ্জা পেয়েছে।
.
০৯.
পরদিনই, ভামিনীর খচখচানি ও গিনির দুর্বোধ্য ভয়ের মুখে একটা প্রচণ্ড আঘাত করে ফিরল অভয়।
মুচিপাড়া থেকে রাত্রে বাড়ি ফিরছিল সে। পথেই পড়ে মালিপাড়ার যাত্রার আখড়া ঘর। প্রায়ই সেখানে জটলা চলে। পথ চলতি অভয়ের ডাক পড়ে প্রায়ই! দাঁড়িয়ে দু চার কথা বলে।
এই দিনও দাঁড়িয়ে দু এক কথা বলে তাড়াতাড়ি ফিরছিল অভয়। বিশু কোনওদিনই তার সঙ্গে ভাল করে কথা বলে না। নিমিকে বিয়ে করা নাকি তার অপরাধ হয়েছিল। বিশুর বিশ্বাস, নিমির ওপরে অধিকার নাকি ওরই ছিল। শুনেছে, নিমির সঙ্গে নাকি আইবুড়ো বেলায় ওর ভাব ভালবাসা ছিল। মনে করতে বুকের মধ্যে টাটায়। তাই ও-জায়গাটা পারতপক্ষে অভয় কোনওদিন ঘাঁটায় নি।
বিশু হঠাৎ বলে উঠল, আর তর সয় না দেখছি।
অভয় বলল, হ্যাঁ, আর দেরি করব না।
অন্ধকারে বিশুর জ্বলন্ত চোখ, নেকড়ের মতো ঝলসানো দাঁতের হাসি দেখতে পেল না সে। বিশু বলল, তা তো করবেই না। ঘরে অমন একখানি ডাঁসা ফল থাকলে
অভয় দাঁড়িয়ে পড়ল। –কী বললে?
কে একজন বলে উঠল, এই বিশে, কাকে কী বলছিস? মাথা খারাপ নাকি?
কিন্তু বিশু নিজেকে সামলাতে পারল না। বলল, আমি ও সব মান-জ্ঞান বুঝি না বাপু। যা সত্যি, তাই বলছি।
অভয় দু পা এগিয়ে বলল, সত্যিটা কী, তা তো বুঝলাম না।
যদিও বুঝতে সত্যি বাকি ছিল না এবং বুকের আগুন এক মুহূর্তেই লেলিহান হয়ে মাথায় উঠেছে।
বিশু বলল, তোমার কপালটার কথা বলছিলাম। বেড়ে আছ। লোকে মিছে চেঁচিয়ে মরছে। তোমার কানে তুলল, পিঠে কুলো। দিব্যি লুটছ।
বিশু হেসে উঠল। কে যেন কী বলে বিশুকে বাধা দিতে চাইল। অভয়ের গলার স্বর ছুরির ফলার মতো বিধল, কী লুটছি?
বিশুর হিংস্রতা আর হাসির আবরণ রাখতে পারল না। ফুঁসে উঠল, কী আবার! বেওয়ারিশ আইবুড়ো হুঁড়ি।
কথাটা শেষ হবার আগেই, অভয়ের প্রকাণ্ড থাবাটা সপাটে গিয়ে পড়ল বিশুর গালে। বিশু গোটা মালিপাড়া জাগিয়ে চিৎকার করে উঠল, ওরে শালা, আবার গায়ে হাত! পাড়ার বসে তুই আইবুড়ো ঘুড়ি নিয়ে ঘর করবি, আবার
বিশু কথা শেষ করবার আগেই আক্রমণে উদ্যত হল। কিছু বিদ্রূপ করে, টিটকারি দিয়ে বহুকাল থেকে সে অভয়কে ধৈর্যের পরীক্ষা করেছিল এবং সার্থক হয়েছিল। অভয়কে যাত্রার আখড়া থেকে সরে পড়তে হয়েছিল। দৈহিক শক্তির পরীক্ষায় অগ্রসর হয়ে বিশু ভুল করল। যে হাত সে বাড়িয়েছিল, সেই হাতই মুচড়ে ধরে, অভয় অন্ধের মতো আঘাত করতে লাগল। চাপা গলায় গর্জে উঠল, অনেক দিন তোমার ওই মেয়ে-ন্যাকড়া ন্যাকা-ন্যাকা ইয়ার্কি শুনেছি। মনে করেছ, চিরদিন পার পেয়ে যাবে। লোচ্চা! তোর জিভ উপড়ে ফেলব আজ।
বলে সে সত্যি সত্যি সাঁড়াশির মতো হাত দিয়ে বিশুর গাল চেপে ধরল। প্রথমটা সকলেই কিংকর্তব্যবিমূঢ় হয়ে পড়েছিল। এবার একযোগে সকলেই চিৎকার করে উঠল, জামাই ছেড়ে দাও জামাই, ছেড়ে দাও।
কয়েকজন তাকে ধরে ফেলল। ইতিমধ্যে হাতে হাতে বাতি নিয়ে, মেয়েরাও বেরিয়ে এল। বিশু তখনও সমানে চেঁচিয়ে চলেছে, কেন বলব না। যা সত্যি, তাই বলছি। আরও বলব। তোকে। বলতে হবে, গিনির সঙ্গে তোর কীসের সম্পর্ক? কে কবে এমনটা দেখেছে? আমি এখুনি পুলিশে যাব। তোমরা সবাই সাক্ষী ও আমাকে খুন করতে চেয়েছিল।
কথা উচ্চারণ হচ্ছে না বিশুর। প্রায় অর্ধ-উলঙ্গ অবস্থা তার। ঠোঁটের কশ রক্তে ভেসে গেছে।
অভয় বলল, তাই যা, পুলিশের কাছেই যা। বলিস, তোকে খুন করে ফাঁসি গেলেও ক্ষতি নেই। তবু মালিপাড়ার একটা পাঁঠা বলি যাবে।
মেয়েরা হাঁকডাক শুরু করেছিল। জল আন, ন্যাকড়া আন। কিন্তু বিশুর বউয়ের নিঃশব্দ কান্নাটা হঠাৎ চোখে পড়ে অভয় থতিয়ে গেল। নিমির সে একদা বন্ধু ছিল। অভয়ের সঙ্গেও তার বড় ভাব।
বাকি মেয়েরা সবাই যেন যম দেখার মতো দেখছিল অভয়কে। তারা সর্বনাশ সর্বনাশ করে চিৎকার করছিল, কিন্তু অভয়কে কিছু বলতে পারছিল না। পুরুষদের মধ্যে কয়েকজন অভয়কে ঠেলে দিল। যাও যাও, জামাই তুমি বাড়ি যাও। ফয়সালা যা হয়, পরে হবে।
অভয় ঘুরে দাঁড়িয়ে বলল, কাল কেন, আজই হোক না। যদি অপরাধ করে থাকি, দশজনে মিলে আমাকে জুতো মারো। ওর কথা যদি সত্যি বলে মানো দশজনে মিলে আমাকে মারো। দশ জনের চেয়ে বেশি জোর নেই তো আমার।
কেউ কোনও কথা বলতে পারল না। সত্যের একটা শক্তি যেন কোথায় আছে। একজন বলল, তুমি বাড়ি যাও জামাই। তোমাকে কি আমরা চিনি না? তবে, বিশের মারটা একটু বেশি হয়ে। গেছে।
অভয়ের আবার চোখ পড়ল বিশুর ওপর। বউ আঁচল দিয়ে কশের রক্ত মোছাতে যাচ্ছিল। বিশু ধাক্কা দিয়ে সরিয়ে দিল,হাত। আবার চিৎকার করে উঠল, কিন্তু তোকে ছাড়ব না।
একজন বলে উঠল, এই বিশে, থাম।
অভয়ের মনটা হঠাৎ যেন কেমন অবশ হয়ে এল। সে বাড়ির পথ ধরল। তখনও অনেকে আসছে ঘটনাস্থলে। সে অদূরেই দেখতে পেল, দু জন দুটি বাতি হাতে ফিরে যাচ্ছে। আর একজন তাদের সঙ্গে। সুরীন, ভামিনী আর গিনি। চিনতে পারল অভয়। বাড়ি ঢুকতে তার ইচ্ছে করছিল না। তবু, বাড়ি ফিরেই এল।
বাড়ি যেমন নিস্তব্ধ থাকে, তেমনি আছে। সুরীন আর ভামিনী উঠোনে দাঁড়িয়ে রয়েছে চুপচাপ। দাওয়ার ওপরে বাতি। নিমে নিদ্রিত। গিনি এই দৃশ্যপটের কোথাও নেই।
ভামিনী বলল, বড্ড বেশি মেরেছ নাকি?
অভয় দাওয়ায় বসে বলল, ওর আবার মার। মারে কিছু হয় না ওর। দেখগে, এখনও তড়পাচ্ছে।
সুরীন বলল, আবার একটা পুলিশ টুলিশের হাঙ্গামা
ভামিনী বাধা দিয়ে বলে উঠল, তুমি রাখো দিকিনি। হাঙ্গামা হয় হবে। ওদের অত বাড়াবাড়িই বা কীসের? কী বাড়ানোটাই বাড়িয়েছে কিছুদিন ধরে।
বোঝা গেল, ভামিনী খুশি হয়েছে। সে চাইছিল এমনি একটা কিছু। শোধ না নিলে তার শান্তি হচ্ছিল না।
সুরীন বলল, এই দেখ, মেয়েমানুষের বুদ্ধি দেখ। এখন একটা গোলমাল যে চলবে—
চলুক। গোলমাল কি চলছিল না?
অভয় বলল, আর এখন ভেবে কি হবে খুড়ো। সামলাতে যখন পারিনিকো, তখন যা হয় তা হবে।
–তা বটে। তবে
শান্তিপ্রিয় মানুষ সুরীনের অস্বস্তি গেল না। বলল, আচ্ছা, নাও, খেয়ে দেয়ে এখন শুয়ে পড়ো। কাল দেখা যাবে, কী হয়।
ভামিনী বলল, হবে ছাই। অত যদি ওদের চুলবুলোনি, রাতে এসে আড়ি পেতে দেখে গেলেই পারে? মুরোদ বড় মান।
বলে সে হ্যারিকেন তুলে নিল। বলল, কই লো গিনি, নে ভাত টাত দে অভয়কে। চলো যাই।
সুরীনকে নিয়ে সে চলে গেল। অভয় বসে রইল তবু। কেমন একটা চিন্তাশূন্য অবশ অবস্থা তার। মাঝে মাঝে খালি মনে পড়ছে পরশু তার কলকাতার লোকশিল্প সম্মেলনে যেতে হবে, কিন্তু গানগুলি তার মনে পড়ছে না।
এক সময়ে ঝিঁঝির ডাক তীব্র হয়ে উঠল। কোন একটা গাছে, পাখা ঝাপটা দিল পাখি। মুক্ত আগলটা বাতাসে কাচ কাচ করে উঠল।
অভয়ের সংবিৎ ফিরল। চারদিক স্তব্ধ। সে এদিক ওদিক তাকিয়ে উঠে গিয়ে অর্গল বন্ধ করল। ফিরে এসে ঘুমন্ত নিমের দিকে তাকাল। তারপর বাতি নিয়ে ঘরে গেল। ঘর শূন্য। উঠোনের চারদিক দেখে, রান্নাঘরে উঁকি দিল। গিনিকে চোখে পড়ল না। রান্নাঘরের পিছনে গেল। পুকুরধারে খুঁজল। গিনি নেই কোনওখানে!
অভয় এবার না ডেকে পারল না, গিনি।
কোথা থেকে একটা অস্পষ্ট শব্দ এল, উ?
–কোথায়?
জবাব নেই। আবার ডাকল, গিনি।
–ঊ।
অভয় রান্নাঘরে গেল। গিনি রান্নাঘরেই ছিল। অন্ধকার কোণে দাঁড়িয়েছিল জড়োসড়ো হয়ে। ময়লা আঁচল মাটিতে লুটানো। কোনও কারণেই গিনির চুলবাঁধা বন্ধ থাকে না। আজ ওর সেই পরিপাটি খোঁপা অবিন্যস্ত। লক্ষ করলে অভয় দেখত, কিছুদিন ধরেই এমনি যাচ্ছে। বিস্রস্ত জামাটার জন্য, তার ঘাড় ও পিঠের অনেকখানি মুক্ত।
অভয় বলল, এখানে কী করছ?
ভেজা গলায় বলল গিনি, এই যাচ্ছি।
সে আঁচল তুলে, মুখ মুছতে লাগল।
অভয় বলল, এসব ঘোলানি বুঝি অনেকদিন থেকেই চলছে?
মুখ না ফিরিয়েই জবাব দিল গিনি, ওই বিশু আমাকে দু বেলা বলে।
–এতদিন আমাকে বলোনি কেন?
গিনি চুপচাপ।
–কেন বলোনি? গিনি ওর ভেজা লাল ভীরু চোখ দুটি তুলল। এই ভয় ও করেছিল। সেই দুর্বোধ্য ভয়। বলল, ভয়ে।
অভয় জিজ্ঞেস করল, কীসের ভয়?
আমি জানলে কী হবে?
সংশয়াতুর চোখে অভয়কে দেখল গিনি। তার চোখে জল এসে পড়ল। বলল, তোমার মিথ্যে দুনাম। এবার তুমি কী করবে?
কী করবে অভয়? সে হঠাৎ কোনও জবাব দিতে পারল না।
গিনি রুদ্ধ গলায় বলল আমাকে বিদায় করে দেবে, না?
করুণ আর অসহায় মেয়েটার কথা শুনে অভয়ের বুকের মধ্যে মোচড় লাগল। তার মনে পড়ল বিশুর কথা, তোকে বলতে হবে গিনির সঙ্গে তোর কীসের সম্পর্ক। সে বলল, গিনি, লোকে। লোকের সঙ্গে একটা সম্পর্ক না দেখলে খুশি হয় না। তোমার সঙ্গে আমার কীসের সম্পর্ক?
প্রশ্ন শুনে গিনির শেষ আশাটুকু যেন চূর্ণ হয়ে গেল। কষ্টে কান্না দমন করে বলল, আমি একটা দুঃখী মেয়ে, তোমার আশ্রয়ে আছি। সম্পর্কের কথা তো আমি কিছু জানি না।
অভয় সহসা কথা বলতে পারল না। তার বিশাল বুকের মধ্যে সব কথা একটা ব্যথায় থমকে রইল। খানিকক্ষণ তার নিশ্বাস পর্যন্ত পড়ল না। আজ তার বিস্ময়েরও অবধি রইল না। গিনি এ সংসারের অঙ্গ হিসেবে রাঁধে বাড়ে খেতে দেয়। চোপা করে, শাসন করে এবং তার মধ্যে কোনও জটিলতা কিংবা কীটের কামড় ছিল না। ওর বয়সের সঙ্গে সেটা একরকমের উপভোগ্য ব্যাপার বলেই মনে হত। কিন্তু আজকের গিনি ও তার কথা আর এক দিগন্ত মেলে ধরল।
যেন অনেক ভিতর থেকে আস্তে আস্তে বলল অভয়, এর ওপরে তো আর কোনও কথা নেই গিনি। তুমি দুঃখী কি সুখী জানি না। তবু আমার এই নুন আনতে পান্তা ফুরোয় সংসার যদি তোমাকে রক্ষা করে, সেটাই আমাদের সম্পর্ক। কী বলো?
গিনি সহসা হাঁটুতে মুখ গুঁজে বসে ফুপিয়ে কেঁদে উঠল। নির্ভয়! নির্ভয় সে! সে যে তার সব থেকে বড় আশ্রয়ের সবার বড় অভয়বাণী শুনল।
অভয় গিনির মাথায় হাত দিল। পিঠে হাত রাখল।–কী হল গিনি।
কান্নায় কথা শোনা গেল না। গিনি শুধু মাথা নাড়তে লাগল। কিছু নয়।
অভয় বলল, কেঁদো না গিনি।
বলে গিনিকে টেনে তুলে দাঁড় করাল। আর সহসা হাত সরিয়ে নিয়ে, অভয় বলল গিনি। হাত মুখ ধুয়ে শুয়ে পড়ব।
গিনি কান্নার মধ্যেই সন্ত্রস্ত হয়ে উঠল। বলল, কেন, খাবে না কেন?
–ভাল লাগছে না। বিশুকে বড় মেরেছি। বিশুর বউ কাঁদছিল। আমার কিছু ভাল লাগছে না। তুমি খাও। আমি নিমেকে নিয়ে শুচ্ছি।
গিনি জোর করতে পারল না। কিন্তু বিশুর ব্যাপারে অভয়ের মন খারাপ ছিল ঠিকই। তবু মনের অন্ধকার ঝাঁপিতে যেন কিছু একটা নড়ে উঠতে দেখে অভয় ভয় পেয়েছে।
.
১০.
পশ্চিমবঙ্গ লোকশিল্প সম্মেলনের চতুর্থ দিনের অনুষ্ঠান। কবি-গানের আসর আজ। মঞ্চে দাঁড়িয়ে অভয়ের বুকের মধ্যে থর থর করে কাঁপতে লাগল। প্রথমে অবিশ্বাস্য মনে হল। কলকাতা। শহরের হাজার হাজার নরনারী এসেছেন কবিগান শুনতে। তাও কি হয়!
তাই হয়েছে। চারদিকে নানান আলোকমালার মধ্যে শহরের চকচকে বিশাল জনতা। এই এক বিস্ময়। আর এক বিস্ময় বিজয়হরি পাল। সারা বাংলার শ্রেষ্ঠ কবি-গায়ক। তিনি এসেছেন আজ গাইতে। জন্মের পর থেকে বিজয়হরি পালের নাম শুনেছে অভয়। বৃদ্ধ, সৌম্য, সাদা সাদা দাড়িতে ঢাকা মুখ। যেন কোন সাধক। এই মানুষের ছবিও দেখেছে অভয়। বিজয়হরির গানের ছাপা বই আছে।
আলাপ হওয়া মাত্র পায়ে পড়ে প্রণাম করল অভয়। বিজয়হরি বুকে জড়িয়ে ধরলেন। নাম জিজ্ঞেস করলেন। দূর রাঢ়ের ভাষায় বললেন, আই গ বাবা, আসা মাত্তর তোমার নাম শুনেছি। শুনলাম, খুব নাম করেছ।
অভয় বলল, না না।
–না কেন হ্যাঁ বলো। বড় খুশি হলাম বাবা। আজ তো তোমার আমার গান।
সেই এক দুশ্চিন্তা অভয়ের। শুধু গান নয়, সম্মেলনের উদ্যোক্তাদের মনোগত ইচ্ছে যেন, লড়াইয়ের ভঙ্গিতে গান হয়। তেমন সাহস কোথায় অভয়ের যে, বিজয়হরি পালের সঙ্গে কথার লড়াই করবে।
তবুও অভয়ের বুকের তালে, ডুমডুম্ করে বেজে উঠল ঢোল কাসি! গলা শুকিয়ে উঠল অভয়ের। যদিও আগে বিজয়হরিরই পালা।
নির্ভয় কেবল হারু বায়েন। তার কোনও ভয় ডর নেই। মনে হল, কেটেকেটে যেন তবলা বাজাচ্ছে। বিজয়হরির বায়েনের গলায় গাদাখানেক মেডেল দেখে তার মেজাজ একটু খারাপ হয়েছে। তাই প্রথম চোটের প্রতিযোগিতার উত্তেজনাটা ওর মুখেই লেগেছে বেশি। বাজাচ্ছে, আবার অভয়কে ভু নাচিয়ে নাচিয়ে ইশারা করছে।
অভয়ের লজ্জা করল। বিজয়হরি বললেন, বাঃ হাতখানা বড় ভাল দেখছি বায়েনের।
হারু তাড়াতাড়ি হাত জোড় করে একবার নমস্কার করে নিল।
ঘোষণা এর আগেও হয়েছে। তাছাড়া ছাপানো ঘোষণাপত্রও ছিল। আবার শেষবার ঘোষিত হল গায়কদের নাম।
বিজয়হরি পাল উঠে দেবদেবী এবং গুরুবন্দনা করলেন, তারপরে গাইলেন।
পশ্চিমবঙ্গ লোকশিল্প সম্মেলন
আমারে করেছেন আনয়ন
সম্মেলনে বিজয়হরির ইহা চতুর্থ অয়ন
জানি না করিতে পারি কিনা মনোরঞ্জন।
তারপরে দেশ এবং পরিবারের দুর্দশার কথা গাইলেন একটু। বান বন্যা অভাব, সংসারে মৃত্যুশোক, নিজের জরার শোক। তার ওপরে,
বিনয়ে বিগলিত, রূপেতে কৃষ্ণকান্ত
নব্য কবি শ্রীমান অভয়।
বিনয়ে যত ভক্তি, দেখি তত শক্তি
তাহার কাছে মাগি নির্ভয়।
অভয় জোড় হস্তে মাথা নিচু করে বলল, ছি ছি ছি, আমি আপনার পায়ের ধুলোর যোগ্য নই।
কিন্তু যা ভেবেছিল অভয়, তাই হল। বিজয়হরি মহাভারত থেকে গাইলেন। অনেকের জন্মবৃত্তান্তই ওঁর জিজ্ঞাস্য। শেষবারে বললেন, এক কথায় মহাভারতের বাণী কী হবে?
অভয় দেবদেবী বন্দনা করল না। গুরু বন্দনা করল। বিজয়হরিকে বন্দনা করল। ভনিতা করল, কিছুই জানি না। জীবনে এত বড় পরীক্ষার সামনে দাঁড়াতে হবে ভাবিনি। কিন্তু,
যার বুক ভরা দুঃখ, পেট ভরা ক্ষুধা।
তার কি কোনও ভয় থাকে?
হারিয়ে যে সব হারা, শৃঙ্খল ছাড়া,
সাহসে বুক বাঁধতে হবে তাকে।
অতএব বিজয়হরি তাকে নির্ভয় দিল। সে জবাব দিচ্ছে। একে একে বিজয়হরির সব কথারই জবাব দিল সে। শেষ কথায় এসে গাইল, মহাভারতের একমাত্র বাণী, সত্যমেব জয়তে।
বিজয়হরি হাত তুলে সমর্থন করে বললেন, একেবারে যথার্থ গেয়েছ।
কিন্তু অভয় থামল না। সে গেয়ে চলল, সত্যের জয় হল। কিন্তু সেই আমাদের প্রথম জ্ঞাতি-বিবাদ মারামারির শুরু। চেয়ে দেখুন, শত বিধবা থান কাপড় পরে কাতারে দাঁড়িয়ে। ধৃতরাষ্ট্র বলেছেন, হে ব্রাহ্মণ, হে রাজন, এই শত বিধবাকে আপনারা ক্ষমা করুন। যুদ্ধ এদের সব নিয়েছে।
মহাভারতের শেষ লগ্নের শোক সন্তাপ ফুটে উঠল যেন অভয়ের গলায়। শ্রোতারা নিঃশব্দ। কলকাতাকেও নিপ মনে হল। বোঝা গেল রাত হয়েছে। অভয় নিজে প্রশ্ন আরম্ভ করল। পৃথিবীতে এই দ্বিতীয় মহাযুদ্ধটা কোন ধর্মযুদ্ধ? শুনি ভীমরূপী জনতা অনেক দুঃশাসনের রক্ত পান করেছিল। কিন্তু আজ কী তার পরিণতি! কুরুক্ষেত্রের সঙ্গে ওর তফাত কী? কেন উৎপত্তি। এর। একমাত্র বাণী কী?
অনেকগুলি ক্যামেরা ফ্লাশ পর পর চমকে দিচ্ছিল অভয়কে। চারদিকে একটা চাপা গুলতানি। অভয়ের প্রতি সমর্থন সূচক উচ্ছ্বাস সেটা।
এবার কিছুক্ষণ বিশ্রাম। বিজয়হরি গায়ে হাত দিয়ে প্রশংসা করলেন। বললেন, যথার্থ বলেছ। বড় ভাল ধরেছ।
ইতিমধ্যে এক প্রস্থ চা-বিস্কুট পরিবেশিত হল। মঞ্চের বাইরে ডেকে নিয়ে গিয়ে অনেকে আলাপ করল অভয়ের সঙ্গে। কয়েকজন পর পর এসে, তার নাম ঠিকানা জন্মসাল ও স্থান, জীবিকা, তার গোটা জীবনটার কথা জেনে নিতে লাগল। টুকে নিল কাগজে।
অভয়ের মনে হল, তার জ্বর এসেছে। তার সর্বাঙ্গ, কান ঠোঁট পর্যন্ত দপ দপ করছে। তার কেমন যেন একটা ঘোর লাগছে। কলকাতার সে কিছু বোঝে না। চেনে না। কিন্তু কলকাতা তাকে একটা উত্তপ্ত অন্তরঙ্গ হাত বাড়িয়ে দিয়েছে, সে বুঝতে পারছে।
আর একজন এলেন। সঙ্গে তাঁর আরও কয়েকজন। ভদ্রলোকটিকে চিনতে পারল অভয়। উনি একজন নেতা। শ্রমিক নেতা। অনেকবার গিয়েছেন অভয়দের শহরে। বক্তৃতা দিয়েছেন। চটকল শ্রমিকদের সামনে। অনাথখুড়ো, গণেশবাবুরা যাকে দেবতার মতো দেখে, উনি সেই দিব্যেন্দু মিত্র। এসে হাত বাড়িয়ে অভয়ের হাত ধরলেন। বললেন, খুব ভাল করেছেন। সমস্ত জিনিসটার মোড় ঘুরিয়ে দিয়েছেন। আর সেটা এমন পথে ঘুরিয়েছেন, দেশের লোকে যেটা ভাবছে।
তাঁর সঙ্গী কে একজন বলে উঠল, আপনার বক্তব্য শান্তি আন্দোলনের পথ বলে দিচ্ছে।
শান্তি আন্দোলন? কথাটা তার জানা। কিন্তু গানের সময় সে কথা তার মনে পড়েনি।
দিব্যেন্দু আবার জিজ্ঞেস করলেন, অনাথ, গণেশদের খবর ভাল?
অভয় বলল, আজ্ঞে হ্যাঁ, খবর ভালই।
দিব্যেন্দু বললেন, আপনার মতো কবি আছে ওদের হাতে, ওদের তো কোনও ভাবনাই নেই। ওখান থেকে শ্রমিকরা কলকাতায় এলেই আপনার কথা বলে।
অভয় বুঝল, উনি জানেন না, গণেশবাবুরা তাকে ত্যাগ করেছে। এমনকী অনাথখুড়োও। সাধারণ শ্রমিকরা তার নাম করে, কারণ তারা গান ভালবাসে। দলের বিচার করে না।
অথচ এখনও আসল পরীক্ষা বাকি। বিজয়হরি জবাব দেবেন, প্রশ্ন করবেন। শুরু হয়েছে। শেষরক্ষা বাকি। কিন্তু হারু বায়েন আর তার ভাই সম্মেলনের লোকদের অবাক করে দিয়ে, অনবরত চা সিগারেট খেয়ে চলেছে। ধমক দেবে, তেমন উপায় নেই অভয়ের।
আবার ঢোলক বাজল। কিন্তু আশ্চর্য ঘোর লেগেছে অভয়ের। সে নিজেকে বলছে, থাম অভয়, থাম। ভেতরটাকে চুপ করা। তোর আসল কথা ভাব, তোকে আজ অনেক কথা বলতে হবে। ঠিক মতো বলতে হবে!
রাত তিনটেয় কবি গানের আসর ভাঙল এবং জয়মাল্য শেষ পর্যন্ত অভয়ের গলায় এল। কিন্তু বিজয়হরির মুখের দিকে তাকিয়ে তার বুকে কোথাও ছায়ার সঞ্চার হল না। কারণ শেষ জয়টা তাঁরই ছিল। আসর শেষ করলেন তিনি। হেসে হেসে নেচে নেচে, অভয়ের প্রশস্তি গাইলেন কেবল। তাঁর নিজের গলার রুপোর মেডেলের হার পরিয়ে দিলেন অভয়ের গলায়।
সব যুদ্ধেরই কারণ এক। লোভ এবং মাৎসর্য। ব্যক্তির সুখের লালসা-ই যুদ্ধ টেনে আনে। কুরুক্ষেত্র থেকে দ্বিতীয় মহাযুদ্ধ পর্যন্ত, পৃথিবীর সকল যুদ্ধ মানুষকে একই জায়গায় উপস্থিত করে। সুখকে মানুষ নিরন্তর করতে চেয়েছে, তাই বাসনা তাকে অসম্ভবের পথে ঠেলে দিয়ে উন্মত্ত করেছে। দুঃখ যে তার জীবনের আর এক সঙ্গী, এই সহজ সত্যকে ভয়ে সরিয়ে দিতে চেয়েছে। তার সঙ্গে সহজ ভাবে, হাত মিলিয়ে, তাকে স্বীকার করতে পারে নি। সুখ দুঃখ মিলিয়ে যে মানুষের সহজ প্রসন্নতা, তার সাধনা চাই। অশান্ত প্রাণ শান্ত হোক, শান্ত হোক। লোভ হোক নিঃশেষ। লালসা লোলুপতা তোক নিশ্চিহ্ন।
মোটামুটি এই ভাবেই ব্যাখ্যা করেছিল অভয়।
বিজয়হরি দ্বিতীয় মহাযুদ্ধের ধারাবাহিক নৃশংস কিছু চিত্রোপহার দিয়েছিলেন দর্শককে। অভয়ের বয়সী কবিয়াল যে শুধু সুখ দুঃখের কথা দিয়ে, এত বড় যুদ্ধটাকে ব্যাখ্যা করবে, ভাবেননি। বয়সের তুলনায় গভীর মনে হল তাঁর অভয়কে।
হারু বায়েন বলল, কিন্তু, অ জামাই, তুমি তো বাপু আমাদের বাড়িতে আজকের গানগুলান গাওনি এত দিন?
সত্যি তাই। এতদিন সে অন্য সব গান ভেবে রেখেছিল। বেঁধে রেখেছিল। কিন্তু কার্যক্ষেত্রে সব অদল বদল হয়ে গেল। বিজয়হরির কুরুক্ষেত্র ও সত্যমেব জয়তে গানের মোড় দিয়েছিল ঘুরিয়ে। মহাভারত শুনলেই বর্তমান কালকে টেনে আনার পথ খোঁজে অভয়।
একটা আশ্চর্য ঘোর লেগেছে অভয়ের। এটা কীসের ঘোর সে জানে না। তার ভিতরে যেন একটা আগুনের শিখা দপদপ করে জ্বলছে এবং তারই সঙ্গে একটা শূন্যতা, একটা ব্যথা কোথায় চেপে বসছে। একবার মনে হল, নিমেটাকে নিয়ে এলে হত। একবারটি তাকে বুকে নিয়ে বসতাম।
উদ্যোক্তারা তাদের খাবার ব্যবস্থা করল, শোবার ব্যবস্থা করল, এবং তার পরদিনও বিশেষ নিমন্ত্রণ করল সম্মেলনে থাকবার জন্যে। পরদিন বাউল আর কীর্তন গানের আসর হবে।
অভয়ের আগে, হারু বায়েন বলে উঠল—তা থাকব না কেন। আপনারা নেমন্তন্ন করছেন। সারাদিন কলকেতাটিও একটু ঘুরে ফিরে দেখা হবে, কী বলো জামাই।
কথাটা মন্দ বলে নি হারু। তবে, কেমন যেন লোভীর মতো বলছে।
উদ্যোক্তারা বললে, বেশ তো, আমরাই চেষ্টা করব, আপনাদের কলকাতাটা ঘুরিয়ে দেখাতে।
হারু একেবারে আহ্লাদে আটখানা।
বিজয়হরি পাশে নিয়ে শুলেন অভয়কে। শুনলেন তার জীবনবৃত্তান্ত। নিমন্ত্রণ করলেন তাঁর দেশ ইলামবাজারে। অনেক আলোচনার পর বললেন, তুমি অনেক লেখাপড়া করেছ বাবা।
অভয় একেবারে এতটুকু হয়ে গেল। বলল, বিশ্বাস করুন, লেখাপড়া কিছুই জানি না। পড়তে ইচ্ছা করে। সব বুঝি না।
–কিন্তু তোমার কথা শুনে মনে হয়, লেখাপড়া করেছ। যদি না করে থাকে, তা হলে বলব, চেষ্টা করবে। তোমার দরকার। এখন লেখাপড়া না শিখলে আর কিছু হবে না। রোজ খবরের কাগজ পড়বে। বড় বড় মানুষদের বই পড়বে।
তখন ভোর হয়ে এসেছে। কলকাতার গাড়ি ঘোড়ার শব্দ শোনা যাচ্ছে ইতিমধ্যেই। অভয়ের মনে হল, সে দৈববাণী শুনছে। বলল, পড়ব–নিশ্চয় পড়ব। এমন করে আর কেউ আমাকে বলেনি।
.
পরদিন সত্যি সত্যি উদ্যোক্তারা একটি বড় গাড়ির ব্যবস্থা করল। বিজয়হরি এবং অভয় উভয়ের দলকেই তারা কলকাতার অনেক জায়গা ঘুরিয়ে দেখাল। দুর্গ, বিধানসভা, যাদুঘর, চিড়িয়াখানা, ন্যাশনাল লাইব্রেরি।
হারু বায়েন একটা তেজি বাছুরের মতো লাফালাফি করল সারাটা দিন। একবার সামলাতে না পেরে, অভয়ের কানে কানে বলেছিল–গাড়ি চড়া, কলকেতা দেখা সবই হল, দু ভাঁড় মাল হলেই ষোলো কলা পূর্ণ হত, কী বলল জামাই, অ্যাঁ?
জামাইয়ের চোখের দিকে তাকিয়ে আর কথাটার পুনরুক্তি সম্ভব হয়নি হারুর। রাত্রে দর্শকদের আসনে বসে বাউল আর কীর্তন গান শুনল অভয়রা। তার যে একটা বিশেষ ঘোর লেগেছিল, বাউল আর কীর্তন গান তাকে আরও বাড়িয়ে দিল। কীর্তনের অনুরাগগীতি আর বাউলদের আনন্দদায়ক উদাসীনতা তার ভিতরের যেন একটা রহস্যময়তার সৃষ্টি করল। এই দুর্বোধ মন্ত্রের গুণে সে যেন আচ্ছন্ন।
পরদিন সকালবেলা, উদ্যোক্তারা অভয়ের হাতে এনে দিল খবরের কাগজ। সেদিন শুক্রবার। প্রায় সমস্ত পত্রিকাতেই, বিশেষ একটি পাতায়, অভয়ের ছবি বেরিয়েছে। অভয় নাচছে হাত তুলে, গান করছে। কেউ লিখেছে, কবি-গায়ক অভয়দাসের যুদ্ধ ও শান্তির পালা। সমাজ-সচেতন কবিগায়ক অভয় দাস। ইংরেজি কাগজগুলি সে পড়তে পারল না।
উদ্যোক্তারা আজও তাকে নিমন্ত্রণ করল। আজ রাঢ়ের ঝুমুর, পূর্ববঙ্গের জারি ও সারি। অভয় রাজি হল। তবে, হাওড়া থেকে রাত্রের লাস্ট ট্রেনটা ধরতে হবে। সেই রকমই ব্যবস্থা হল।
হারু বায়েন চুপিচুপি বলল, জামাই তোমার কল্যাণে মাইরি অনেক কিছু দেখা হল। দাও, খবরের কাগজগুলান দাও দিকিনি, ঝোলায় ভরি। বাড়িতে বেড়ায় এঁটে রাখব।
এবার অভয়ের একলা হবার প্রয়োজন হল। হারু বায়েন, লোকজন, সকলের কাছ থেকে আলাদা। হতে ইচ্ছে করল তার। কেন তার এ ইচ্ছা হল, সে জানে না। যেন মনে হল, সে একটু একলা। থাকতে চায়।
এক সময়ে একলা পথে বেরিয়ে পড়ল। কলকাতার বিশাল জনতার মাঝখানে, তার একাকীত্বে কোনও বাধা পড়ল না। প্রথমেই মনে পড়ল–তার নিমির কথা। আজ নিমি থাকলে কি অভয় সকলের আগে তার কাছে যেত? তাকে বুকে নিত? সত্যি যে বুকের মধ্যে একটা ঢেউ দুলছে। তাকে শান্ত করতে পারছে না অভয়। তার শূন্যতা যে ঘুচছে না। একজন অন্তরঙ্গ যে কাউকে চাই। সকলের কাছ থেকে পাওয়া সব প্রাপ্য নিয়ে একজনের কাছে সঁপে না দিলে যে শ্বাসরুদ্ধ হয়ে আসছে। সে যে ছড়িয়ে ছিটিয়ে খান খান হতে চাইছে।
কে আছে? কার কাছে যাবে অভয়?
এ মীমাংসা তার জীবনে বোধহয় আর সম্ভব নয়। কারণ সঁপে দেবার কথা ভাবলেই, তার ভিতর থেকে আর একটা বোধ তাকে ভয়ের বেশে তাড়া করে আসে। তাকে দুর্বল করে তোলে।
ঘুরতে ঘুরতে এক সময়ে সে সম্মেলনের তাঁবুতে ফিরে এল।
.
১১.
রাত্রি সাড়ে দশটার সময় হাওড়া স্টেশনে উদ্যোক্তারা তাদের পৌঁছে দিয়ে গেল। বিদায় নিল গাড়িতে তুলে দিয়ে। সারাটা পথ অভয় গুনগুন করতে লাগল। হারু বায়েনের অনেক কথার জবাব দিল। অনেক কথার দিল না, হাসতে লাগল। হারু বায়েন তার জন্য কোনও কৈফিয়ত চাইল না। জামাই একজন সাধক মানুষ। সে যে কখন কী ভাবছে, তা কি বোঝা যায়? সে কেন হাসছে, তা কি হারু বায়েনের বুঝবার ক্ষমতা আছে?
আসলে, অভয়ের বুকের ভিতর ঢেউ উপচে পড়ছে। চলকে চলকে পড়ছে। সে এখন আর নিজেকে বিচার করছে না। সে বলছে, এই তো আমার পাওয়ানা। আমি তো সঁপেই দিয়েছি নিজেকে। সকলের কাছে দিয়েছি।
প্রায় মধ্যরাত্রে যখন তারা তাদের স্টেশনে নামল, তখন শহরের চোখে ঘুম নেমেছে। চারিদিক স্তব্ধ। সাইকেল রিকশা দু চারখানি আছে। তার দরকার নেই। হেঁটে যাওয়াই সাব্যস্ত।
হারুর নজর প্রথমেই, শুড়িখানার দিকে। ঝাঁপ বন্ধ দোকানের। এ সময়ে খোলা থাকার কথা নয়। তবু বলল, পাঁচু দাদার বাড়িটা একটু ঘুরে যাই।
অর্থাৎ বে-আইনি চোলাইয়ের সন্ধানে। অভয় কিন্তু আপত্তি করল না। খালি বলল, তাড়াতাড়ি এসো, আমি আস্তে আস্তে হাঁটি। দেখো, কোনও গোলমাল বাধিয়ে বসো না।
–সে কী, তুমি খাবে না?
–না, ইচ্ছে করছে না হারুদা। তুমি খেয়ে এসো।
–এক যাত্রায় পেরথক ফল? বেশ, আমি একটু না খেলে পারব না বাপু।
ভাইকে বলল, তুই? ভাই পা বাড়িয়েছিল। বলল, চল।
দু ভাই চলে গেল। অভয় একলা ফিরে চলল। কাঁধে ব্যাগের মধ্যে পারিশ্রমিকের টাকা, বিজয়হরির দেওয়া মেডেলের হার। ইচ্ছে ছিল, নিমে আর গিনির জন্যে কিছু কিনে নিয়ে আসে। কিন্তু কেনা হয়নি। কাল কিনে দেবে এখান থেকে।
শীত এখনও আছে। দক্ষিণা বাতাস তার পুরো আসর পায়নি। রাস্তা একেবারে নিঝুম। বিজলি বাতিগুলি নিষ্প্রভ। শহর এখন ঝিঁঝির ডাকের তলায় আশ্রয় নিয়েছে।
বাজারের কাছে, মালিপাড়া প্রবেশের মুখে কুকুরগুলি ঘেউ ঘেউ করে উঠল। পিছু নিল। তারপরে আপনা থেকেই চুপচাপ ফিরে গেল আবার।
বেড়ার আগল বাঁধা। বাড়ি অন্ধকার, নিশুপ। গিনি নিশ্চয় নিমেকে নিয়ে ঘুমোচ্ছে। আগলের বাঁধন খুলল অভয়। ঢুকে আবার বাঁধল। দাওয়ার এক কোণে আস্তে আস্তে হ্যারিকেনের ঘুমন্ত শিখা, একটু একটু করে জেগে উঠল। একটা সাপের ফণার মতো। আলোয় জেগে উঠল গিনির মুর্তি। আড়ষ্ট স্বরে জিজ্ঞেস করল, অভয়দা?
অভয় বলল, হ্যাঁ। ঘুমোওনি?
গিনি কোনও জবাব দিল না। বাতি নিয়ে ঘরে চলে গেল।
অভয় দাওয়ায় উঠে একেবারে গিনির কাছে এল। গিনির মাথা নত দেখে, জিজ্ঞেস করল, কী হয়েছে গিনি?
গিনি চোখ তুলল। চোখ ছলছল করছে। বলল, কাল সারা রাত বসেছিলাম। বলে যাওনি তো যে আসবে না।
–কেন, খুড়ি থাকেনি?
পরশু রাতে ছিল। আর এখন বসে বসে ভাবছিলাম—
গিনির গলার স্বর বন্ধ হল। মাথা নিচু করল। অভয় তার চিবুকে হাত দিয়ে মুখ তুলে ধরে বলল, কী ভাবছিলে?
গিনি বলল, আজও বোধহয় আসবে না।
–না এলে?
-ভয় করে।
কিন্তু এখন আর ভয় নেই গিনির। অভয়কে দেখা মাত্র, এক মুহূর্তের জন্য অভিমান ক্ষুরিত হয়ে উঠেছিল। কাছে আসা মাত্র তা অন্তর্হিত হয়েছে। বলল, মাসি থাকতে চেয়েছিল। আমি পাঠিয়ে দিলাম। মেসোর সারারাত ঘুম হয় না। বুড়ো মানুষ।
পর মুহূর্তেই অপরূপ হাসিতে ভরে উঠল গিনির মুখ। বলল, সবাই বলছে, কলকাতায় তোমার খুব নাম হয়েছে। খবরের কাগজে তোমার নাম বেরিয়েছে।
গিনির উল্লসিত হাসি মুখখানি অভয়ের দৃষ্টি ধরে রাখল। তার বুকের ঢেউ বাড়তে লাগল। বলল, কে বললে।
গিনি বলল, সবাই।
–আর তুমি?
–আমি?
গিনি যেন উপছে পড়তে লাগল। বলল, আমার খুব অহঙ্কার হল।
খুশির এমন প্রকাশ ও ভাষা কখনও শোনেনি অভয়। বলল, অহঙ্কার?
–হ্যাঁ। বলে না, অহঙ্কারে মাটিতে পা পড়ে না। আমার যেন সেরকম হল।
নিষ্পাপ পবিত্র উল্লাস ও লজ্জা, কথার মুনশিয়ানা জানে না। অভয় দেখল, গিনির চোখে কাজল আজ। পায়ে আলতা। কাঁচা কাপড়, ধোয়া জামা পরনে। লজ্জায় এবং আনন্দে নতমুখী গিনি আবার বলল, সারা পাড়াটা আজ ঘুরেছি, নিমেকে কোলে নিয়ে। তুমি একটা রুপোর মেডেলের মালা পেয়েছ, না? কাগজে লিখেছে নাকি।
–হ্যাঁ। দেখবে?
–দেখি।
ব্যাগটা খুলে দিল অভয়। গিনি নিজেই হাত ঢুকিয়ে বার করল। সত্যি সত্যি রুপোর। বেশ ভারী, ঝকঝকে, লাল ফিতেয় গাঁথা মেডেলগুলি। গিনি একবার দেখল অভয়ের দিকে। সাহস করে বলল, পরিয়ে দিই?
-দাও।
কিন্তু অভয়ের বুকের ঢেউ প্রবল হল। প্লাবন এল, ভাসিয়ে নিয়ে গেল তাকে। যিনি মেডেলের হার পরিয়ে দিল অভয়কে। যেন এক প্রখর মন্ত্রের আচ্ছন্ন উত্তেজনায়, অভয় গিনির দুটি হাত নিজের হাতে তুলে নিল। তার বুকের অশেষ শূন্যতার মধ্যে জোরে চেপে ধরল।
গিনির বুকের মধ্যে ধকধক করতে লাগল। সে আর তাকাতে পারল না। চোখ নামিয়ে নিল। অভয়ের নিশ্বাস দ্রুত হল। কিন্তু গলার স্বর তলায় চাপা পড়ে গেল। বলল, গিনি আমি বড় একলা। আমার কষ্ট হয়।
গিনি আবার চোখ তুলতে চাইল। কিন্তু জলে ভেসে গেল চোখ। ফিসফিস করে বলে, জানি।
জানো?
অভয়ের বুকের সমস্ত শূন্যতা যেন অস্থির আবেগে ও পিপাসায়, দুহাত দিয়ে গিনিকে টেনে নিল। বুকের মধ্যে। বহু যুগ ধরে স্তব্ধ চুম্বনের সব আকাঙক্ষা যেন গিনির ওষ্ঠপুটে নিরলস ধারায় এল নেমে।
গিনি কেঁপে কেঁপে উঠল। দু হাত দিয়ে শক্ত করে ধরে রইল অভয়কে। যেন ভয় পেয়েছে। অভয়ের সমস্ত দ্বন্দ্বের যন্ত্রণাকে বুকের ঢেউ তার প্রবল বেগে সরিয়ে, কোনও এক অতীতের থেকে, সহসা সমস্ত ঋণমুক্তির দুর্জয় বেগ, রাশি রাশি তরঙ্গের মতো একটি নবযুবতীর নিটুট অঙ্গে অঙ্গে স্পর্শিত হল। যে-নারীর নাম সে ভুলে গেল এবং সমস্ত উচ্ছ্বাস নিয়ে ডাকতে গিয়ে থমকে গেল সে। তার ওষ্ঠাগ্রে এল প্রথম নাম, নিমি! কিন্তু ডাকা হল না। মুহূর্তের মধ্যে এই বিস্মৃত মেয়েটির মুখ সে দেখতে চাইল এবং সে আবার ডাক দিতে গেল। তার ঠোঁটের দুয়ারে ছুটে এল আর একটা নাম, সুবালা! আর সেই মুহূর্তে তার সমস্ত স্মৃতি, অশ্রু-ভাসানো চোখবোজা একটি মুখের ওপর। নিঃশব্দে চিৎকার করে উঠল, গিনি! গিনি!
সেই মুহূর্তে তার বুকের ঢেউ স্তব্ধ হল। প্লাবন সরে গেল। রুক্ষ এবং শুষ্ক বালিয়াড়ির ওপরে যেন খর জৈষ্ঠ্যের রৌদ্র আগুনের মতো গলে গলে পড়তে লাগল। সরে গেল অভয়। তার চোখে পড়ল, নিমে নিদ্রিত। সারা ঘরটা যেন গ্রাস করতে এল অভয়কে। সে ত্রাস-ভরা গলায় ডাকল, গিনি।
বুকের আলিঙ্গন থেকে নিরাশ্রিতা গিনি বিস্ময়ে, ব্যথায় নির্বাক। তার আচ্ছন্ন দৃষ্টিতে অনুসন্ধিৎসা জাগছে। বলল, কী?
অভয় বলল, গিনি! এ কী করলাম? আমি এ কী করলাম?
বলতে বলতে শরবিদ্ধ এক বিশালকায় পশুর মতো টলতে টলতে সে ঘরের বাইরে বেরিয়ে গেল। গিনি ডাকতে চাইল। তার গলায় শব্দ ফুটল না। উঠতে চাইল। কিন্তু বুকের ভিতর একটা অসহ্য কষ্ট ও যন্ত্রণা তাকে অবশ করে রাখল।
অভয় এই গভীর রাত্রিতেও লোকভয়ে বাইরে যেতে পারল না। ঘরের পিছনে, পুকুর পাড়ের অন্ধকারে, দু হাতে মুখ ঢেকে বসে রইল। –এই কি আমি? সম্মেলনের মঞ্চের, পরশু রাত্রের সেই অভয় কি আমি? যুদ্ধ ও শান্তির পালাদার, সমাজ-সচেতন কবি গায়ক, বিজয়হরির মালার সম্মান। গলায় দোলানো–সেই আমি কি এই আমি?
গলা থেকে মালাটি টান দিয়ে খুলে নিল অভয়। এই কি আমার সেই বুকের ঢেউ? এই কি আমার সেই ব্যথা! তবে আমি কেন বিশুকে মেরেছিলাম। কে আছে এই বিশাল অন্ধকারে। কার পায়ে ধরে আমি ক্ষমা চাইব। কার, কার! কে সে, এমন নিষ্ঠুর খেলা খেলছে আমাকে নিয়ে। কেন। শান্তি নেই আমার। আমি জানি, আমার বুকের মধ্যে এক অশান্ত শক্তি বাসা বেঁধেছে। কেন তাকে আমি তাড়াতে পারছি না। কেন স্থির হতে পারছি না?
.
ভোর রাত্রে প্রথম বাঁশি বেজে উঠল চটকলগুলিতে। অভয় একই ভাবে বসে আছে। চোখের তারা তেমনই উদ্দীপ্ত। সারা মুখে তেমনি ব্যাকুলতা।
গিনি এসে দাঁড়াল দূরে। ডাকল, অভয়দা।
ফিরে তাকাতে গিয়ে, মুখ নামিয়ে নিল অভয়। বলল, বলো।
গিনি বলল, পুকুর ঘাটে এখন লোকেরা আসবে। ঘরে এসো!
স্বভাব এবং নিয়মের সত্যগুলো কখনও ভুল হয় না ওদের। তাই বোধহয় মেয়েরা প্রকৃতির অনেক কাছাকাছি। অভয় উঠল। গিনির পিছনে পিছনে ঘরে এল। গিনি ফিরে দাঁড়াল মুখোমুখি। ওর চুল খোলা। রাত্রি জাগরণ চিন্তাক্লিষ্টতার ছাপ। কিন্তু অনেক স্বাভাবিক।
অভয় বলল, গিনি, তুমি আমার আশ্রয় চেয়েছিলে।
তাই তো।
গিনির গলায় কোনও আবেগের বাষ্প নেই।
–কিন্তু আমি তাকে নোংরা করলাম।
-কোথায় নোংরা করলে?
করিনি?
–আমি তো জানি না।
–আমার ওপর তোমার ঘেন্না হয়নি? রাগ হয়নি?
–না।
–দুঃখ?
তুমি যে জন্যে ভাবছ সে জন্য নয়।
–তবে?
–তুমি কষ্ট পাচ্ছ, তাই। কিন্তু
কী?
–আমি বলছিলাম, তুমি একটু শোও, ঘুমোও।
অভয় আপন মনে বলতে লাগল, কিন্তু আমি তো এ সব ভাবিনি, আমি তো ভাবিনি। মানুষের মনের ভেতরটা কী সাংঘাতিক অন্ধকার। কিছু সে দেখতে পায় না। আবার আপন মনে বলে উঠল, তবে কেন আমি বিশুকে মারলাম, কেন?
গিনি চুপ করে, মাথা নিচু করে দাঁড়িয়েছিল। বলল, সেটা ঠিক করেছিলে।
–আর এটা?
-তোমার মন জানে অভয়দা।
স্পষ্ট আর সাবলীল শোনাল গিনির গলা।
আমার মন! আমার মন! রাস্তার ধারে নিরাশ্রিত ভিক্ষুকের মতো, প্রকাণ্ড দেহটাকে জড়োসড়ো করে কাত হয়ে শুয়ে পড়ল অভয়।
.
ঘুম তার অনেকক্ষণ আসেনি। সুরীন আর ভামিনীর গলা শুনতে পেয়েছে। নিমের কান্না এসেছে কানে। দোকান বন্ধ থাকবে আজও, সেই কথা সুরীনকাকা বলে গেল। ভামিনীকে বলতে শোনা গেল, তোকে এমন দেখাচ্ছে কেন গিনি? চোখের কোল বসা, সাত সকালে চুল ভোলা।
গিনি কী বলেছে শুনতে পায়নি অভয়। নিমে মা মা করে ভামিনীকে জড়িয়ে ধরেছে শুনতে পেয়েছে।
অনেকক্ষণ পরে যখন তার চোখে ঘুম জড়িয়ে এল, সেই সময়েই শুনতে পেল রিকশার হর্ন। ডাক শোনা গেল, কই, অভয় কোথায়?
জীবন চৌধুরী মশায়। তাড়াতাড়ি উঠে পড়েছে অভয়। ছুটে গিয়ে দেখা করল, আসুন, আসুনবলে আজ পায়ের ধুলো নিল। আবার বলল, আপনি কেন এলেন এই শরীর নিয়ে। আমিই তো যেতাম আর একটু বেলায়।
জীবন চৌধুরী অভয়ের কাঁধে হাত রেখে, ভর দিয়ে দাঁড়ালেন। হাঁপাচ্ছেন। শরীরও কাঁপছে যেন। বললেন, কাল গেলে না দেখে–আর তর সইল না অভয়।
অভয় বলল, আমি যে কাল শেষ রাতের গাড়িতে এসেছি।
–অ! তাই! ভাবলাম, অভয় একবারটি না এসে কখনও পারে?
বলে, মোটা লেন্সের ভিতর দিয়ে অভয়ের মুখের দিকে তাকালেন। হাত তার মুখে বুলিয়ে দিলেন। বললেন, বড় আনন্দ পেয়েছি বাবা। হয়তো বাংলাদেশ থেকে কবিগান তরজা সব উঠে যাবে একেবারে। কিন্তু সত্য তুই যেখানে দাঁড়িয়ে বলবি, তাকে কেউ কেড়ে নিতে পারবে না।
এই প্রথম চৌধুরীমশায় অভয়কে তুই বললেন। কিন্তু তার বুকের ভিতরটায় ছুরি চলতে লাগল। চৌধুরীমশায় তো অভয়ের ভিতরের অন্ধকারটাকে চেনেন না। অভয় বলল, আসুন বসবেন।
–না, আজ আর বসতে বলিস না। দেরি হলে এখুনি বাড়ির লোকেরা ছুটে আসবে। তুই যাস।
–তবে এখন আমি সঙ্গে যাই?
কী দরকার। চেহারাটা তো দেখছি খারাপ, ঘুমটুম হয়নি। এখন আমি একলাই যেতে পারব।
বলে অভয়কে ধরে রিকশায় উঠে বললেন, গণেশদের দলের কাগজ কী লিখেছে দেখেছিস তত?
–না।
–লিখেছে, তোদের মতো লোকেরাই দেশকে জাগ্রত করতে পারে।
চলে গেলেন জীবন চৌধুরী। নিমে টলতে টলতে এসে জড়িয়ে ধরল। তাকে বুকে তুলে নিল অভয়। না তাকিয়েও সে বুঝতে পারল, গিনি আশেপাশেই ঘোরাফেরা করে কাজ করছে।
অভয় দাওয়ায় বসা মাত্র গিনির গলার স্বর শোনা গেল, মুখটা ধুয়ে এসো, একটু চা দিই। তারপর একেবারে স্নান করে, খেয়ে শুয়ে পড়ো।
নিমে তার বাবার স্তব্ধতা ভাঙাতে অনেক চেষ্টা করল। কিন্তু শুষ্ক হাসি ছাড়া কিছু পেল না। মুখ ধুয়ে এল সে। গিনি চা আর মুড়ি দিল–দিয়েও দাঁড়িয়ে রইল। অভয়ের চোখের ওপর তার বাসি আলতা পরা পা।
গিনি বলল, কাল সুবালাদি এসেছিল সকালে।
অভয় মাথা তুলতে গিয়েও পারল না। গিনি বলে গেল, তোমার দেখা না পেয়ে মন খারাপ করে চলে গেছে। বললে, তখনি জানি দেখা হবার ভাগ্যি করিনি। এ সময়ে রোজ গঙ্গায় চান করি, মাথাটা একটু ভাল থাকে, তাই এসেছিলাম। তবে, লোকটা আমাদের সকলের মাপের বাইরে। যেতে বলতে ঘেন্না করে। তবু বলিস গিনি, এসেছিলাম। ও যে, আমাদের চেনা, এ আমরাও ভাল করে জানি না।
বলে গিনি সরে গেল। অভয় চুপ করে বসে রইল অনেকক্ষণ। নিমে বকবক করে মুড়িগুলি নিজেই সাবাড় করল। তারপর অভয়ের গাল টেনে ধরে বলল, তা, তা।
অর্থাৎ চা। অভয় তাড়াতাড়ি ঠাণ্ডা চা এক নিমেষে খেয়ে, অবশিষ্ট নিমেকে দিল। দিয়ে বাড়ির বাইরে চলে গেল।
রাস্তায় এসে, একেবারে বিশুর বাড়িতে গিয়ে উঠল। আশেপাশে যারা ছিল, তারা অবাক হয়ে। গেল। অভয় উঠোনে ঢুকে ডাকল, বিশুদা আছ নাকি?
বিশুর বউ বেরিয়ে, অবাক হয়ে বলল, না তো। ও তো কাজে বেরিয়ে গেছে। কেন?
বিশুর বউয়ের চোখে সন্দেহ ঘনিয়ে উঠল।
অভয় বলল, তাও তো বটে, মনে ছিল না। তবে এখন যাই বউদি।
বিশুর বউ বলল, কী দরকার বলোই না।
অভয় বলল, অন্যায় করেছি, তাই মাপ চাইতে এসেছিলাম। মানুষের গায়ে হাত তুলব, এত বড় সাহস যেন আর কোনওদিন না করি, এই বলতে এসেছিলাম।
বিশুর বউ তাড়াতাড়ি কাছে এসে বলল, তা চলে যাচ্ছ কেন? দাদা নেই বলে বসতে নেই বুঝি? সেই জেল থেকে এসে তো এ বাড়িতে একদিনও পা দাওনি। বসো একটু।
তাড়াতাড়ি দাওয়ায় আসন পেতে দিল বিশুর বউ। কিন্তু অভয় পরিষ্কার বাতাবিলেবুতলায় বসে পড়ল।
–আহা মাটিতে কেন?
–মাটিই ভাল বউদি।
–তোমাকে অমন দেখাচ্ছে কেন জামাই?
রাতভর ঘুম হয়নি। কিন্তু যে কথা বলতে এসেছিলাম, বউদি, তুমিও আমাকে মাপ করে দিয়ো। রাগলে মানুষ পশু।
ছি ছি, ও কী কথা। আমি তো তোমার ওপর রাগ করিনি। ঘরের মানুষকে তো আমি জানি। তবু, স্বামীর জন্য কার না অপমান হয়? দশজনের সামনে তখন খারাপ লেগেছিল।
বউদির চোখ ছলছলিয়ে উঠল। কিন্তু আমার এখন আর কিছু মনেতে নেই। তুমি নিজে এসেছ বলতে, সেই তো অনেক।
-না না, তা নয় বউদি।
তাই জামাই। আর তোমার সম্পর্কে ও সব বললেই হল? তোমাকে কে না চেনে?
অভয়ের চিৎকার করে উঠতে ইচ্ছা করল। বউদি আবার বলল, আমাদের মেয়েমানুষের চোখ জামাই। গিনিকে কি আমরা দেখে কিছু বুঝি না? কিছু ঘটলে আমরা আগেই বুঝতাম।
মানুষের কখন কী হয় বলা যায় না। যদি ঘটেই থাকে।
–ও তুমি গঙ্গাজলে দাঁড়িয়ে বললেও মানব না। আর যদি ঘটে, তবে তো ভালই। ভামিনীদি তো তাই চেয়েছিল। আমরাও মনে মনে চেয়েছি। কিন্তু গিনির সে কপাল কই?
কী অগাধ বিশ্বাস মানুষের। এই বিশ্বাসকে আঘাত করার প্রবৃত্তি তার কোন গুহায় লুকিয়েছিল? সে বলে উঠল, কিন্তু বউদি, হাত দুটো ঘেঁচে ফেলতে ইচ্ছে করে। কেন আমি অমন কাজ করলাম!
কিন্তু বউদি অবিচল। বলল, সে কি তুমি করেছ। তখন তুমি সইতে পারোনি। বসো জামাই, একটু চা খেয়ে যাও।
আপত্তি করল না অভয়। ভাল লাগছে তার এখানে বসে থাকতে।
চা আসতে আসতেই এল মালিপাড়ার এক প্রৌঢ়া বিধবা। বলল, ও বাবা জামাই, এই দেখ, মুসুপালটি লুটিশ দিয়েছে। এক মাসের মধ্যে খাজনা না দিলে, আমার ঘর নিলেম হয়ে যাবে। নোটিশখানি হাতে নিয়ে অভয় পড়ল। বলল, মাসি, তোমার যে দু বছরের খাজনা বাকি।
–তা বাকি আছে বাবা। তোমার মেসো যে এতদিন ব্যায়োয় পড়েছিল। এখন আমি কী করব?
অভয় একটু ভেবে বলল, এখন দিতে পারবে?
–সব তো এক সঙ্গে পারব না।
মাসে মাসে, কিস্তিতে কিস্তিতে?
–তা পারব।
–বেশ, আমি দরখাস্ত একখানি লিখে দিচ্ছি। তুমি দিয়ে এসো।
.
১২.
জীবনটা আবার একটা নতুন করে শুরু হল যেন।
নতুন করে ডাক আসতে লাগল গান গাইবার জন্যে। আরও দূর দূরান্তের ডাক। দোকান ঘরটা হয়ে উঠল দরখাস্ত লেখার অফিস ঘর। যদিও বাংলা দরখাস্তই সব। পাড়া-বেপাড়ার অনেকেরই ভিড়। দরখাস্ত অধিকাংশই পৌরসভার। তা ছাড়া জমিদারি উচ্ছেদের পর, বি.ডি.ও-র অফিসের। দরখাস্ত। জমিদারের খাজনা এখন সরকারের প্রাপ্য। সেখানেও নানান গোলমাল।
কাজের মধ্যে আন্তরিকতার অভাব কিছু ছিল না। কিন্তু জীবনের নানান দিকে সে যেন বেড়া দিয়ে রেখেছে। জোর করে ধরে রেখেছে। লাগাম দিয়ে বেঁধে রাখার মতো।
অথচ গিনি স্বাভাবিক আছে। যেন কিছুই হয়নি। যেমন ছিল তেমনি সংসার করছে। স্বাভাবিক ভাবে কথা বলছে। কিন্তু অভয় পারছে না। নিজেকে তার খাটো লাগছে। কখনও কখনও গিনির স্বাভাবিকতা স্পর্ধা বলে মনে হচ্ছে। যেন অভয়কে অশ্রদ্ধা করছে। মাঝে মাঝে বিরক্তি প্রকাশ হয়ে পড়ে অভয়ের। তাতে গিনির অবস্থা দেখে আবার বিমর্ষ হয়ে ওঠে।
কদিন ধরে বারেবারেই সুবালার কথা মনে পড়তে লাগল। আবার নিজেকে ভয়ও করতে লাগল। তারপর একদিন বিকেল বেলায় গিয়ে উপস্থিত হল। প্রথমেই রাজুবালার সঙ্গে দেখা। উঠোনে বসেছিল রাজু। একটি মেয়ে পা টিপে দিচ্ছিল। তাড়াতাড়ি উঠে বলল, এসেছ? বাব্বা! রোজ সুবালা তোমার নাম করে। আজও দুকুরে বলেছে, দেখবে মাসি আর সে এখন এখানে। আসবে না। এখন তার কত নাম ডাক। দয়া করে সেই কবে একদিন নাকি রাত্রে এসেছিল, তা। আমার খেয়ালও নেই। আর সে দয়া হবে না।
অভয় বলল, রাজুমাসি, অত সাহস আমার নেই যে, দয়া করব। কোথায় সুবালা?
রাজুবালা বলল, দেখো তো, একটু আগে বোধহয় ঘুম থেকে উঠেছে। ঘরেই আছে।
কিন্তু আবার সেই বুকের ঢেউ। গিনি যেন অনেকটা আকস্মিক। কিন্তু সুবালা যেন বহু দিন ধরে, বহু দূর থেকে একটি সুতোর সঙ্গে বাঁধা। মরে গেলে, ভুলে গেলেও, ওই বন্ধন শেষ হয়ে যায় না। তাই ভয় হয় সুবালার কাছে আসতে। অথচ, নিমির মৃত্যুর জন্যে এক রকমের দায়ী করে সুবালাকে সে ঘৃণা করতে চেয়েছিল। সেটা যে জোর করে আজ তা বুঝতে বাকি নেই।
ঘরের সামনে এসে দেখল দরজা খোলা। সুবালা মেঝেয় বসে আছে পা ছড়িয়ে। বোতল সামনেই। গেলাস নিয়ে সবে মুখে তুলতে যাচ্ছে। অভয়কে দেখে থমকে গেল। গেলাস রেখে উঠে দাঁড়াল। বলল, তুমি!
অভয় বলল, অসুবিধে করলাম নাকি?
–একটুও না। আশা করিনি তো যে আসবে। এই সবে মুখে তুলতে যাচ্ছিলাম। ভালই হয়েছে।
বলে বোতল গেলাস তাকে তুলে রাখল। ফিরে বলল, বসো।
অভয় মেঝেতেই বসল। সুবালা বললে, প্রথম দিন এসেও মেঝেতেই বসেছিলে। ইচ্ছে না থাকলে, বিছানায় বসতে বলব না।
অভয় দেখল, মুখ ফোলা সুবালার। বয়সেরও অকাল ছাপ পড়েছে যেন। চোখের কোল থলের মতো দেখাচ্ছে। শরীরের বাঁধুনি কোথাও শিথিল হয়নি। বলল, সেদিন আর থাকতে পারিনি, তোমার বাড়ি চলে গেছলাম।
–শুনেছি। কিন্তু থাকতে না পারার মতন—
–তা বলতে পারো। কী জানি। তোমাকে দেখতে ইচ্ছে করছিল।
বলেই একটা লম্বা হাই তুলে চোখ সরিয়ে নিল সুবালা। একটু ঝিমঝিম হাসি হেসে বলল, এ সময়ে একটু না খেলে, চোখ মেলতে পারি না।
অভয় বলল, তবে খাও একটু।
বলছ?
–হ্যাঁ। অসুবিধে করে লাভ কী?
চোখে চোখে তাকিয়ে, সুবালা বলল, হ্যাঁ, একটু খাই, নইলে কথা বলতে পারব না।
বলে, গেলাসের সবটুকু চুমুক দিয়ে একেবারেই খেয়ে ফেলল। কয়েক মুহূর্ত চোখ বুজে চুপ করে রইল। চোখ যখন মেলল, তখন লাল হয়ে উঠেছে। কিন্তু আবার খানিকটা ঢেলে নিল।
অভয় বলল, বড্ড খাচ্ছ আজকাল।
–হ্যাঁ। নইলে পারি না।
–কিন্তু শরীরটা—
শরীর!
কাঁধে একটা ঝাঁকুনি দিল সুবালা। অভয় আবার বলল, গান গাওয়া তো ছেড়ে দিয়েছ।
ভাল লাগে না।
-কেন? কেন এরকম হল তোমার?
কী জানি। খালি রাগ হয়, ঘেন্না হয়।
কাকে?
–সবকিছুকে, সবাইকে।
চোখ ঘুরিয়ে তাড়াতাড়ি বলল, তোমাকে নয়।
ঠাট্টা করছ?
–জ্ঞানে কোনওদিন তো করিনি।
বলে সুবালা গেলাসের মদটুকু এক চুমুকে খেয়ে নিল। সরিয়ে রাখল গেলাস।
অভয় বলল, কেন রাগ কীসের? কী চাও?
–তা জানিনে বলেই তো রাগ হয়। কেবলই মনে হয়, কী করলাম! কী করলাম জীবনে।
সুবালার মুখ একটু একটু করে লাল হচ্ছে। চোখে ঈষৎ মত্ততার আভাস। হঠাৎ উপুড় হয়ে শুয়ে দু হাতের ওপর চিবুক রাখল। তার মাথা অভয়ের পায়ের কাছে এসে পড়ল। বলল, আমার মাথায় একটু হাতটা দাও না।
অভয়ের বুকের স্পন্দন বাড়ছে। কিন্তু সুবালার গলার স্বর শুনে সে আপত্তি করতে পারল না। সে সুবালার মাথায় হাত রাখল। যেন জ্বলন্ত কয়লা, এত গরম মাথাটি।
সুবালা বলতে লাগল, অথচ দেখো, সংসারে কতগুলি আজে বাজে দুঃখে পড়ে, বড় সুখের আশায় বেরিয়ে এসেছিলাম! সে সুখও পেলাম না। এখন ছাই, পালটা দুঃখ যে কী তাও বুঝতে পারি না। গান-বাজনা রান্না বান্না শিখেছিলাম। নভেল-টভেল পড়ার মতন বিদ্যে বুদ্ধিও ছিল। একটু বোধহয় বেশি ছিল, তাই কোথাও কোনও কাজে লাগল না।
চুপ করল। অভয় তার নিজের অজান্তেই সুবালার মাথা তার পায়ের ওপর টেনে নিল। তার কষ্ট হচ্ছে সুবালার জন্যে।
সুবালা আবার বলল, কেউ যদি নিয়ে গিয়ে আমাকে আটকে রাখত, খাটাত, কথা না শুনলে মার ধোর করত, তা হলেও বোধ হয় বেঁচে যেতাম।
বলে মুখ ফিরিয়ে অভয়ের দিকে তাকাল। অভয় দেখল, সুবালার মত্ত চোখে জল। কিন্তু হাসছে সে। অভয় সুবালার গালে হাত দিল।
সুবাল বলল, তুমি নেবে আমাকে?
অভয় প্রায় অস্ফুট গলায় বলল, তুমি যাবে?
সুবালা হাসল। বলল, দোহাই তা বলে যেন বলে বসো না, সত্যি নিয়ে যাবে। তবে, একটা সত্যি কথা বলব?
বলো।
–এ ঘরে অনেক বড় মানুষ এসেছে। বাইরেও অনেক মানুষ দেখেছি। তোমার মতন এমন সরল আর তেজি মানুষ দেখিনি।
–এমন বোলো না সুবালা।
-সত্যি যে! বিদ্যায় অর্থে নয়, আর কিছু, যা সংসারে সকলের থাকে না।
–এ সব কথা থাক সুবালা।
তবে থাক!
থাক, কিন্তু বেদনার রূপ ধরে, এক বিচিত্র প্লাবন আবার ভাসিয়ে নিতে লাগল অভয়কে। সে সহসা নিচু হয়ে বলল, সুবালা, আমি তোমাকে ভালবাসি।
সুবালা চুপ করে পড়ে রইল। অভয় সুবালাকে টেনে নিজের দেহের ওপরে তুলে আনল। ডাকল, সুবালা।
সুবালা যেন হঠাৎ মাতালের মতো অচৈতন্য হয়ে লুটিয়ে পড়ল। বলল, ঊ?
অভয় নিচু রুদ্ধশ্বাস গলায় আবার বলল, সুবালা, তোমার কাছে আসবার কথা রোজ ভাবি।
সুবালা আচ্ছন্নের মতো জড়িয়ে জড়িয়ে বলল, আমি জানি, সেই প্রথম দিন আসা আর এক রাতে ফিরে যাওয়া তোমার মধ্যে ঘুলোচ্ছে।
–সুবালা!
প্রতিবাদে ও যন্ত্রণায় তীক্ষ্ণ শোনাল অভয়ের গলা। সরিয়ে বসিয়ে দিল সুবালাকে। সুবালা চমকে তাকাল। চকিতে হাত বাড়িয়ে অভয়ের হাত ধরল। বলল, বিশ্বাস করো, অন্য কিছু ভেবে বলিনি। আমি যে ওই দিনগুলো ভুলতে পারিনি, তাই বলেছি।
অভয় মন্ত্রাচ্ছন্নের মতো বিড় বিড় করে বলতে লাগল, সত্যি, সে যে সত্যিই, সত্যি বলেছ। সুবালা, তবু আমি লোকের কাছে ভাল সেজে থাকি।
সুবালা বলল, অভয়, তোমার কি ভগবান হবার পণ?
না না না। কিন্তু ও কথা বলে নিজেকে চাপা দিয়ে রাখা যায় না সুবালা।
সুবালা বলল, চাপা দিয়ে রাখবে কেন।
বলতে বলতে সুবালা কাছে এল আরও। ইতিমধ্যে সন্ধ্যার পর অন্ধকার নেমে এসেছে ঘরে। দু হাতে সুবালা জড়িয়ে ধরল অভয়কে। বলল, তোমাকে তো আমি চিনি। তুমি তো অন্ধ নোক নও, রক্ত খেয়ে বেড়ানো তোমার স্বভাব নয়, বাঁচা মরাও নয়। এই নাও, আমাকে নাও, আজ ফিরে যেয়ো না। নিজেকে ফিরে পাবে তুমি।
-না সুবালা, না। এ আমার এক হঠাৎ কল, হঠাৎ বিকল অবস্থা। ছেড়ে দাও আমাকে।
নিজেকে মুক্ত করে নিয়ে সে বেরিয়ে এল। সুবালা ডাকল, অভয়, শোনো অভয়।
অভয় সিঁড়ি দিয়ে নেমে এল তরতর করে। কোনওদিকে না তাকিয়ে একেবারে রাস্তায় এসে পড়ল। আঃ! কে আমাকে এমন বিড়ম্বিত করছে। কে এই নিষ্ঠুর উপহাসের খেলা খেলছে আমার ভিতরে বসে।
.
১৩.
আবার কলকাতায় ডাক পড়ল গানের। সবাই তাকে ডাকল, সব ডাকে সে সাড়া দিল। রেডিয়োতে কবি গান গাইবার ডাক পড়েছে তার। সঙ্গে সঙ্গে হারু বায়েনেরও নাম হয়েছে। কিন্তু অভয়ের ভিতরটা কোথায় বরফের মতো কঠিন ভাবে জমাট হয়ে রইল।
কেবল তাকে অবাক করল গিনি। ওর কি কোথাও কোনও পরিবর্তন হতে নেই। মাঝে কিছুদিন জ্বরে ভুগেছিল। তাও ভামিনীর কাছে প্রথম জানতে পারা গেছল, গিনি জ্বরে ভুগছে। আর পরিবর্তন শুধু চেহারায়। স্বাস্থ্য নষ্ট হচ্ছিল।
অনাথখুড়ো আবার আসতে আরম্ভ করেছে। গণেশবাবুও দেখা হলে, ডেকে কথা বলেন। কিন্তু কোনও পক্ষেরই আগের সেই উচ্ছ্বাস আর নেই।
বাইরের যে বিরোধগুলিকে ভীষণ আর ভয়ংকর মনে হয়েছিল এক সময়, তা যেন আপনি আপনি দূর হয়ে গেল। শুধু সময়ের অপেক্ষায় ছিল।
জীবন চৌধুরীমশাই একেবারে শয্যা নিয়েছেন।
এদিকে দোকানটা উঠে যাবার অবস্থায় পৌচেছে।
এর মধ্যেই হঠাৎ একদিন রেডিয়ো প্রোগ্রামে কবি গান গেয়ে এসে শুনল সুবালাকে পুলিশে ধরে নিয়ে গেছে। রাজুবালার কাছ থেকে সব শুনল অভয়।
আজ বিকেলে সুবালা বড় রাস্তার দিকে দোতলার বারান্দায় দাঁড়িয়েছিল। কালীতারা বাড়িউলির বাড়িতে সম্প্রতি একটি নতুন মেয়ে এসেছে, নাম মালতী। দেখতে সুন্দর। তাকে সবাই বলে লাল মালতী। কারণ সে সব সময়েই লাল পাতলা শাড়ি, আর হাতকাটা লাল ব্লাউজ পরে থাকে। সুবালা রাস্তা দিয়ে মালতাঁকে হেঁটে যেতে দেখে ডেকেছে। মালতী শোনেনি। কারণ সে মালতী নয়। সে পিছন ফিরে ছিল।
সুবালা বলেছে, ওলো ও লাল মালতী। তোর যে কানে কথাই যায় না।
তখন রাস্তার সেই মেয়ে ফিরে তাকিয়েছে। চোখে তার আগুন। বলেছে, বড় বেশি বেড়ে উঠেছ না? রাস্তা দিয়ে তোমরা ছাড়া আর কেউ চলে না?
সুবালা বলেছে, চলে, অত বুঝতে পারিনি।
সেই মেয়ে বলেছে, কিন্তু বুঝতে হবে, সেটা মনে রেখো। না বুঝলে, ডাকবে না।
কিন্তু সুবালা কেমন মেয়ে, সকলেরই জানা। সে বলে উঠেছে, পোশাক দেখলে তো সব টের পাওয়া যায় না।
সেই মেয়ে বলেছে, তাই নাকি? আচ্ছা।
বলে, সঙ্গে সঙ্গে রিকশা ডেকে ফিরে গেছে। কে জানত, সেই মেয়ে আবার এ শহরের নতুন বড়। দারোগার মেয়ে। একটু পরেই পুলিশ বোঝাই গাড়ি নিয়ে, একেবারে পাড়ায় সেই মেয়ে এসে উপস্থিত। কালবিলম্ব না করে, রাজুবালার বাড়ির মধ্যে ঢুকে, সবাই দোতলায় ছুটে গেছে। যেন। একদল খ্যাপা নেকড়ের মতো ঢুকেছে গিয়ে সুবালার ঘরে। একজন এস-আই সঙ্গে ছিল। সে মেয়েটি পুলিশের হাত থেকে লাঠি নিয়ে বলেছে, পোশাক দেখে চিনতে পারো না; তাই চেনাতে এলাম।
বলে লাঠি দিয়ে এলোপাথাড়ি মেরেছে।
সুবালা চিৎকার করে বলেছে, দারোগার মেয়ে বলে আপনি মগের মুলুক পেয়েছেন! কেন মারবেন আপনি আমাকে?
সেই সুবালা! তার অসহায় অবস্থা কল্পনা করে অভয়ের বুকের মধ্যে টনটন করে উঠল।
তারপর পুলিশেরা তার চুলের মুঠি ধরে, আছড়ে মেঝেয় ফেলে মেরেছে। বলেছে, আবার বড় বড় কথা?
বলে রক্তাক্ত অর্ধ-উলঙ্গ অবস্থায় চুল ধরে টেনে নিয়ে গেছে থানায়।
অভয় দেখল, সমস্ত পাড়াটা থমথম করছে। কেউ দরজায় দাঁড়ায়নি। লোক জন নেই একটিও। অভয় সোজা থানায় গেল। স্বয়ং ও. সি. বসেছিলেন। অভয় নমস্কার করল। ও. সি. মাথা নেড়ে বললেন, কী চাই?
অভয় বলল, আমি সুবালার জন্য এসেছি।
–সুবালা কে? সেই বেশ্যাটা?
–হ্যাঁ।
–তুমি কে? তোমার রক্ষিতা?
–না। আমি প্রতিবেশী।
–মানে দালাল, অ্যাঁ?
না।
ও. সি. চিৎকার করে ধমকে উঠলেন, না মানে কী? নিশ্চয়ই তাই। তা নইলে এসেছ কেন তুমি?
অভয়ের চোখে রক্ত উঠে এসেছিল। সে বলল, সেটা আপনি বুঝতে পারবেন না বলেই, তখন থেকে আমাকে তুমি তুমি করে যা খুশি তাই বলছেন।
—বটে?
অভয়ের আপাদমস্তক দেখলেন ও.সি.। ডাকলেন, নিরঞ্জনবাবু, দেখুন তো একে চেনেন নাকি?
পাশের ঘর থেকে এস. আই. বেরিয়ে এলেন। ভদ্রলোক এ শহরের পুরনো মানুষ। বললেন, হ্যাঁ, চিনি বইকী। একজন নামকরা কবি-গায়ক।
ও.সি. বলে উঠলেন ও, সেই অভয়পদ দাস। জুট স্ট্রাইকে একবার জেল হয়েছিল, না?
নিরঞ্জনবাবু বললেন, হ্যাঁ স্যার।
ও. সি. কিন্তু ওই বেশ্যাটার জন্যে এ কেন? এতে যে নিজেরই সম্মান যাবে।
অভয় নিজেই বলে উঠল, সে সম্মান থাকলে তো আসতামই না। ও তো আপনার আমার মতোই এ দেশের আইনত অধিবাসী আর ভোটার। মেয়েটিকে বেল দিতে পারার মতো কেস কি না, সেটা আমাকে বলুন।
ও. সি. তাঁর কাগজ থেকে মুখ তুলে একবার দেখলেন অভয়কে। বললেন, আজ সে-সব কিছুই বলতে পারব না। বেল দেবার কোনও প্রশ্নই নেই। শহরকে স্পয়েল করা আর ভদ্রলোকের মেয়েকে বেশ্যাবাড়িতে ডেকে নিয়ে যাবার কী সাজা হয়, তা আমি দেখাব।
অভিযোগের বিবরণ দিয়েই দিলেন ও. সি.। অর্থাৎ, তাঁর মেয়েকে সুবালা বেশ্যাবৃত্তিতে প্রলুব্ধ করার জন্যে ডেকেছিল।
অভয় বলল, ওর সঙ্গে একবার দেখা হতে পারে?
ও. সি. বললেন, না।
তবু অভয় দাঁড়িয়ে রইল।
-কী হল?
অভয় বেরিয়ে এল আস্তে আস্তে। হাজতঘর অফিসের পিছনে, সে জানে অফিস না ডিঙিয়ে সেখানে যাবার উপায় নেই। কিন্তু কেমন আছে সুবালা! সেই সুবালা! যে দেশে সমাজের ভদ্রলোকদের জীবনেরই কোনও দাম নেই, সেখানে সুবালার মতো একজন দেহোপজীবিনীর প্রাণের কী মূল্য আছে। কিন্তু কার কাছে যাবে এখন অভয়। একমাত্র জীবন চৌধুরীর কথা মনে পড়ছে। কিন্তু তিনি অত্যন্ত অসুস্থ অবস্থায় শয্যাশায়ী। এ সব শুনলে পরেও না জানি কী ভাববেন। গণেশবাবু আছেন। সেটা আরও খারাপ হবে। এমনিতেই তিনি চান অভয় যেন মালিপাড়া ছেড়ে একটা অন্য পাড়ায় বাসা নেয়।
তবে কী হবে সুবালার। কেমন আছে সে, কে জানে।
বাড়ি ফিরে এল অভয়। এসে চুপ করে বসে রইল দাওয়ায়। গিনি তাড়াতাড়ি কাছে এসে বলল, কেমন দেখে এলে সুবালাদিকে?
–দেখতে দেয়নি।
–কেন?
পুলিশের ইচ্ছে।
গিনি চুপ করে রইল। দূর অন্ধকারে সরে গেল।
অভয় পায়চারি করতে লাগল।
রাত গম্ভীর হয়ে এল। এই নিশীথের সুপ্তিমগ্নতার মধ্যে, সুবালার জন্যে কোথাও একটু দাগ পড়েনি। সুবালার জীবনটা সব দিক থেকেই যেন কেমন অপ্রকৃতিস্থ হয়ে উঠেছিল। সব কিছুকে। সে ঘৃণা করেছিল।
সহসা কে যেন বেড়ার কাছে এসে দাঁড়াল। ডাকল, জামাই।
অভয় তাড়াতাড়ি এগিয়ে গেল। কে?
আমি। রাজুমাসি পাঠালে। ওরা সুবালাকে দিয়ে গেছে। তুমি এসো।
মেয়েটি সুবালাদেরই সঙ্গিনী। অভয় বেরুতে গিয়ে একবার পিছন ফিরল। পিছনেই এসে দাঁড়িয়েছিল গিনি। সে বলল, ঘুরে এসো তুমি।
অভয় বেরিয়ে পড়ল। কিন্তু মেয়েটিকে কিছু জিজ্ঞেস করতে সাহস করল না। রাজুবালার বাড়িতে এসে যখন পৌঁছুল, তখন তার ভয়ই সত্যি হয়ে দেখা দিল। সুবালার অবস্থা খারাপ। উঠোনের ওপরে, একটা মাদুরে সে শোয়ানো। ডাক্তার দেখানোর কোনও চিহ্ন নেই। সর্বাঙ্গে আঘাতের দাগ। মাথায় মুখে রক্ত।
অভয় কাছে এসে বসল। সুবালা তাকিয়েছিল! আঙুলের ইশারায় কাছে ডাকল। অভয় ঝুঁকে পড়ল। সুবালার হাত ধরল। হিম ঠাণ্ডা হাত।
অভয় বলল, রাজুমাসি, একজন ডাক্তার ডাকা দরকার।
মাথা নড়ে উঠল সুবালার। অভয় ফিরে তাকাল। ঠোঁট নড়ল সুবালার। স্বর নেই। প্রায় ফিসফিস করে বলল, মরে যাচ্ছি।
মেয়েরা সব ঘিরে দাঁড়িয়েছে। রাজুবালা কেবল বলল, আশ্চর্য এই সুবালারও বাবা ছিল এক দারোগা।
অভয় অবাক হয়ে তাকাল রাজুবালার দিকে। রাজুবালা আপন মনে বলে গেল, ভদ্রলোকের মেয়ে, গুণী মেয়ে, বিয়ে হয়েছিল একটা ছাগলের সঙ্গে।…
সুবালা হঠাৎ বলল, প্রায় চুপিচুপি, না, মানুষই ছিল মাসি। আমি আর কাউকে খারাপ বলতে পারি না। শুধু আমি যা চেয়েছি, তা পাইনি।
সুবালার মুখটা একেবারে সাদা দেখাচ্ছে। রক্ত কালো হয়ে এসেছে। ডাকল, অভয়।
বলো।
–হাতটা দাও।
সুবালার ঠাণ্ডা হাতে হাত দিল অভয়। সুবালা বলল, এ নিয়ে যেন কোনও হই হুজ্জোত কোরোনা আর। এই মার খেয়ে মরা আমার ভাল হল।
হঠাৎ স্তব্ধ হয়ে গেল সুবালা। সবাই ঝুঁকে পড়ল। অভয় ডাকল, সুবালা।
চোখ বোজা অবস্থায়, সুবালা যেন হাসল। ডাকল, অভয়।
বল।
–আমি নিমির কাছে যাচ্ছি না।
অভয়ের বুকের মধ্যে কথা আটকে গেল।
সুবালা আবার বলল, সে ছিল এক, আমি আর এক। নইলে তোমার কথা ওকে বলতাম! অভয়?
বলো।
তুমি খুব বড় মানুষ।
সুবালা, তুমি এবার চুপ করো।
সুবালা বলল, করব। কিন্তু অভয়, তুমি ভেবেছ, বড়মানুষ দশজনের মতন হয় না।
–কেন সুবালা?
–তুমি কাউকে একটু প্রাণ ধরে বুকে নিতে পারো না। ও সব মিথ্যে। অভয়!
বলো।
সুবালার চোখ ভেসে জল এল। ডাকল, অভয়।
অভয় বলল, বলল সুবালা।
সুবালা আবার ডাকল, অভয়।
অভয় আরও জোরে বলল, কী বলছ সুবালা।
সুবালার ঠোঁট নড়তে লাগল, অভয় অভয়…।
রাজুবালা বলল, অভয়, সুবালাকে জড়িয়ে ধরে রাখো। ও ভয় পাচ্ছে।
অভয় সুবালাকে জড়িয়ে ধরল। অভয়ের আলিঙ্গনের মধ্যে সুবালা মারা গেল।
.
এর পরে অনেকদিন অভয় কোথাও যায়নি। দোকানে মালপত্র প্রায় শূন্য। দরজা খুলে বসেনি সেখানে। গানের আমন্ত্রণ নেয়নি। সংসারের সঙ্গে গিনির সম্পর্ক, গিনিই জানে। আর গিনির জানার মধ্যে একমাত্র সুরীন ভামিনী।
কিন্তু অনাথ ছাড়ল না। সে অনেক বদলেছে। এখন নাকি গণেশবাবুই দলত্যাগে উদ্যত। অনাথ প্রায় রোজ আসে। টানাটানি করে বাইরে। তারপর জোর করেই অনাথ শহরের সদর পার্কের এক অনুষ্ঠানে, কবি-গানের আসর ডেকে বসল এবং জোর করেই ধরে নিয়ে গেল অভয়কে।
হারু বায়েনের ঢোলক শুনে রক্তে একটা ধ্বনি বাজল। কিন্তু চোখের সামনে ভাসতে লাগল সুবালার মুখ।
শেষ পর্যন্ত আসরে দাঁড়াল। সুবালার কাহিনী গাইল সে। সমস্ত কাহিনী, যেমনটি যা হয়েছিল। সুবালার মৃত্যু পর্যন্ত। এবং শেষ পর্যন্ত অভয় গাইল, গোটা দেশটা সুবালারই মতো অসহায়। ক্ষমতার দম্ভের কাছে, সকলেই বলির পশু।
সমস্ত শ্রোতা নতুন করে জানল সুবালার মৃত্যু কাহিনী। আসরের সবাই চিৎকার করে ধিক্কার দিল।
রাত্রে গান শেষ করে বাড়ি ফিরে অভয় অনেক দিন পরে আজ নাম ধরে ডাকল, গিনি।
দাওয়া থেকে সাড়া দিল গিনি। হ্যারিকেনের শিখাটা আস্তে আস্তে জেগে উঠল। গিনির মূর্তি জেগে উঠল আলোয়।
অভয় যেন চিনতে পারল না গিনিকে। শীর্ণ, ধুলিচ্ছিন্ন কাপড়। যেন অসুস্থ।
অভয় বলল, ঘুমোওনি।
না।
গিনির গলা সহজ। কিন্তু অনেক দিন বাদে সেও সহজ গলা শুনছে অভয়ের। তাই তার অসহজ হয়ে পড়ার ভয়।
অভয় কাছে এসে গিনির কাপড়টা হাতে তুলে দেখল। বলল, নেই বুঝি আর?
গিনি বলল, হাত-মুখ ধুয়ে এসো।
–ধোব, একটু বোসো গিনি।
গিনি বসল। অভয় গিনির হাত টেনে নিল। নিয়ে খানিকক্ষণ তাকিয়ে রইল তার নত মুখের দিকে। তারপর বুকের ওপর হাতটি ধরে রেখে, সজনে গাছের ফাঁক দিয়ে, নক্ষত্র ভরা আকাশের দিকে তাকিয়ে রইল।
গিনি তাকাল আবার। বলল, খেতে দেব না?
অভয় সহজ আবেগে বলল, না। আমার কাছে একটু বোসো গিনি।
অভয় সহজ ভাবে বাহু দিয়ে বেষ্টন করল গিনিকে। তার মধ্যে আবেগ ছিল। উত্তেজনা ছিল না। একটি অসহায়তা ছিল। কোনও উন্মাদনা ছিল না।
গিনি নিঃশব্দ কান্নার বেগে কাঁপছে। অভয় বাধা দিল না, কিছু বলল না।
ওরা যেন পৃথিবীর সেই আদিম অন্ধকার যুগের প্রথম নরনারী। মূঢ় অন্ধ অসহায়। মানব জীবন বৃত্তান্ত যারা জানে না। যারা প্রশ্ন করতে শেখেনি। কেবল অপার বিস্ময়ে এই অপরিচিত বিশ্বের দিকে চেয়ে রয়েছে। যাদের অনুভূতির মধ্যে বিশ্বপ্রাণ আপন মনে বসে, এক বিচিত্র দুর্বোধ শব্দে তার। ভবিষ্যৎ উন্মেষের কলকাঠিগুলি নাড়ছে।
পাশেই নিমে নিদ্রিত। তার একটি নিশ্বাস পড়ল। অভয় এক হাত দিয়ে তাকে স্পর্শ করল।
অভয়ের মনে হল, তার কানে ঘর্ঘর শব্দ বাজছে। পরমুহূর্তেই তার চোখের সামনে ভেসে উঠল একটি ধাবমান বিশাল রথ। মানুষের দেহ দিয়ে সেই রথ তৈরি। জন্ম মৃত্যু সৃষ্টির বিচিত্র লীলায় তারা রত। মানুষ সেই রথ টানছে। শক্তিশালী বেগবান মানুষেরা। আর হাসি কান্না কোলাহলের প্রবল শব্দ উঠছে।
মুনি ঋষি মহৎ মানুষেরাও সেই রথের স্তম্ভে রয়েছেন। তাঁদের গম্ভীর কণ্ঠে বাণী উচ্চারিত হচ্ছে। এবং মুহূর্তে মুহূর্তে রক্ত ছিটকে উঠছে চাকা থেকে। দেহ শূন্যে পতিত হয়ে হারিয়ে যাচ্ছে।
সকল কোলাহল ছাপিয়ে কেবল একটি সুস্পষ্ট বজ্রকণ্ঠ শোনা যাচ্ছে, সময় নেই। এগিয়ে চলো।
০৭.
সন্ধ্যাবেলা বন্ধুদের কাছে যাওয়া বন্ধ করল অভয়। তার বন্ধুদের জমায়েত যেখানে হয়, সেই ইউনিয়ন অফিসে সে আর যেতে পারল না। কয়েক দিন আগে, অনাথের মুখের ওপর রূঢ় কঠিন কথাগুলি বলে, ইউনিয়ন অফিসকে তার দূর মনে হচ্ছে। শৈথিল্য অনুভব করছে আত্মীয়তায়।
শুধু অনাথকে রূঢ় কথা বলার জন্য নয়। কয়েক দিন আগের সেই দিনটি তাকে বিমুঢ় করেছে ভিতরে ভিতরে। একটি বিস্মিত স্তব্ধতায় সে যেন থমকে রয়েছে। অনাথের সঙ্গে কথা, আধো অন্ধকারের এক বিচিত্র, যেন শরীরহীন পরিবেশের মধ্যে জীবন চৌধুরীর সেই রোগক্লিষ্ট আশ্চর্য। কথামালা, আর সুবালার সান্নিধ্য। সব মিলিয়ে, একটি সন্ধ্যার কয়েক ঘণ্টার মধ্যে, তার ভিতরে ভিতরে অনেক জায়গায় কেঁপে গেছে, চিড় খেয়েছে, ধ্বস নেমে গেছে।
অনাথকে কথাগুলি বলে সে অশান্তির হাত থেকে মুক্তি পেল না। জীবন চৌধুরীর কথায় তার আয়ত্ত হল না নিরহঙ্কার দুঃখদীর্ণ বিশ্বাসের অটলতা। সুবালা তাকে সব থেকে বেশি অসহায় করেছে। নিজের প্রতি আচ্ছন্ন সে সংশয়ে।
আপন জীবন-চিন্তায় যেখানে তার স্বাতন্ত্রের বিন্দুমাত্র ছায়া ছিল না, তারই প্রবেশ ঘটল, অদৃশ্য পাতালের রন্ধ্র চুইয়ে। কবি এবং গায়ক বলে, এত দিন বাইরের জগৎ তাকে যে স্বতন্ত্র রূপে দিয়েছিল, তাতে তার মধ্যে স্বতন্ত্র চিন্তার উদয় হয়নি। বাইরের জগতের কাছে যখন তার পরিচয় নিশ্চিত ভাবে অভয় কবি বলে চিহ্নিত হল, তখন, নিজের অজান্তে, সে প্রশ্ন করল, আমি কী চাই? আমার এ জীবন কী?
জবাবে, অন্ধকারের মধ্যে একটি জটিল আবর্ত নিঃশব্দে পাক খেতে লাগল। তার মধ্যে কতগুলি বিচ্ছিন্ন কথা শুনতে পেল সে। মানুষ সবাই খেয়ে পরে সুখে বাঁচুক, এই ভেবে আমি জীবন উৎসর্গ করতে চেয়েছি। পরমুহূর্তেই আবার শুনল, এ কথা সত্য নয়। সত্য নয়, কারণ জীবন সে কোথাও উৎসর্গ করেনি। সত্য মিথ্যার ধন্দে সে কোনও উত্তর পেল না। তার ভয় হল। প্রশ্ন করে সে সরে এল। যেন অতল জলের শ্বাসরুদ্ধ অন্ধকার থেকে ভেসে উঠল সে। নিজের কাছ থেকে। জবাব আদায়ের ক্ষমতা নেই তার এবং অতল জলের ওপরে, সবচেয়ে কাছের সহজ মাটি আঁকড়ে ধরল সে। ছেলের প্রতি আরও যত্নশীল হল। আরও কাছে কাছে আরও বেশি সময় ধরে রইল ছেলে নিয়ে। কথায় কথায় নিমে নিমে বলে ডাকতে লাগল।
আরও বেশি নজর দিল দোকানের দিকে। কেনাবেচার হিসেবে আরও হিসেবি হয়ে উঠল। পাল্লার কাঁটার প্রতি নজর তীক্ষ্ণ করল আরও। নতুন গানের চিন্তায় ডুবিয়ে দিতে চাইল নিজেকে। নতুন গান, লোকশিল্প সম্মেলনে যাওয়ার জন্যে। সেজন্য সন্ধ্যাবেলাটা হাতে রাখতেই হল। কিন্তু ইউনিয়ন অফিসে নয়। মুচিপাড়ার বস্তিতে।
মালিপাড়ার শেষে যেটা কোনও এক কালে ছিল গঙ্গায় আসার খাল, কালক্রমে সেটা শহরের সুবৃহৎ নর্দমায় পরিণত হয়েছে। শহরের ময়লা মুক্তিদাত্রী নালা বিশেষ। সেই খালের ধারে মুচিপাড়ায় বাজনদার চুক্তি করতে গিয়ে, গানের মহড়া চলল সেখানেই।
পাড়া চেনা ছিল আগেই। অধিবাসীরাও সকলেই কম বেশি পরিচিত। মেলা মেশা ছিল না। এখন সন্ধ্যা হলেই অভয় মুচিপাড়ায় আসে। মুচিপাড়ার লোকেরাও খুশি। হারু বায়েনের বাড়িতেই। আসল বৈঠক। হারু-ই বাজাবে অভয়ের সঙ্গে। কলকাতায় যাবে, লোকশিল্প সম্মেলনে। কাঁসি। বাজাবে হারুর ছোট ভাই। সন্ধ্যা হলেই হারুর উঠোনে মুচিপাড়ার সকলের ভিড় লেগে যায়।
অভয় এলোমেলো যা খুশি তা গাইতে থাকে। সময়ে সময়ে কথা অর্থহীন হয়। মিল থাকে না। এ গান যে সম্মেলনের প্রস্তুতি, আসরের সবাই জানে না। অমিল এবং অর্থহীন কথার ত্রুটিও বোঝে না সব সময়। যখন ভাল লাগে, তারিফ করে। ভাল না লাগলে চুপ করে থাকে। আধঘুমন্ত অবস্থাতেও সবাই দোলে দুই বায়েন ভাইয়ের ঢোলক কাঁসির তালে তালে।
কথা খুঁজে খুঁজে, বাঁধতে বাঁধতে, এলোমেলো রাশি রাশি ভুলের জন্য, সেখানে কোনও সংকোচ হয় না অভয়ের। লজ্জা করে না।
কিন্তু ভিতরে ভিতরে আনমনা হয়ে ওঠে অভয়। সে যা ভাবতে চায় না তাই মনে হয়। অভয় হাল ছাড়ে না।
তার এ ভাবান্তরটা চোখে পড়ল সুরীনের। কিন্তু বলবার বিশেষ কিছু খুঁজে পেল না। কেবল এই ভেবে সে অবাক, যে দোকান নিয়ে অভয় আরও বেশি বজ্র আঁটন কষছে, সেই দোকানের লাভের খাতায় ক্রমে কেন ফসকা গেরোর সংখ্যা বাড়ে। আঁটন কষণ কিছুই না করে, সে যেমন দোকানের হিসাবে স্বচ্ছন্দ, অভয় তাতে শুধু গরমিল বাড়ায়। কথাও যেন কম বলছে অভয়। কেন? দোকানের ব্যাপারে, অভয় কি খুশি নয় সুরীনের ওপর? সুরীনের হিসেবের ওপরেও অভয় হিসেব করে। হঠাৎ সে এত উঠে পড়ে লেগেছে কেন? সুরীন খুড়োকে সে এত অবিশ্বাস করছে নাকি?
সুরীনের এই মনোভাব অভয় যদি এক বারটিও জানত? আসলে সে দোকান নিয়ে বেশি মাথা ঘামানোটা, পদে পদে নিজের কাছেই প্রমাণ করতে চাইছিল। বেশি মনোযোগ দিতে গিয়ে ভুল করছিল বেশি।
আর ভামিনীর চোখে পড়ল মুচিপাড়া যাওয়া-আসা। ওটা তার পছন্দ নয়। রাস্তা আর উঠোন যাদের শুয়োরের বিষ্ঠায় ভরতি, সেখানে গিয়ে বসতে, মাখামাখি করতে ঘেন্না করে না অভয়ের? জাত না হয় না-ই, মান গেল।
গিনি সেটাও মানতে রাজি নয়। জাত-ই বা মানবে না কেন অভয়। তার এই অল্প বয়সের গ্রামীণ অভিজ্ঞতায় সে জানে, মানুষ মাত্রেরই জাত আছে এবং থাকবেও। বায়েন মুচির বাড়িতে শুয়োরের খাঁচার পাশে বসে পোহর রাত অবধি কাটিয়ে আসাটা আবার কেমনতর কথা। মুচির ঘরে নাকি আবার খাওয়া যায়! ছি!
গিনি এখন প্রায় গিন্নি। হাসি মুখে হলেও অভয়কে তার শাসন মানতে হয়। ছেলে নির্মল, অর্থাৎ নিমে যদিও ভামিনীকে মা বলে জানে, গিনির অনুরক্ত সে বেশি। গিনিকে সে দাই দাই। (দিদি) বলে ডাকে বটে, হ্যাপা পোহাবার বেলায় মায়ের চেয়ে কম নয়। রান্নাবান্না থেকে, যাবৎ এখন গিনির মাথায়। তাই, সে মুচিপাড়ায় যাওয়া আটকাতে পারে না বটে, ধমক দিয়ে উঠোনে দাঁড় করিয়ে, গঙ্গাজলের ছিটা না দিয়ে ছাড়ে না।
অভয় একটুও জানে না, এ সংসারে গিনি কোথায় দাঁড়িয়ে আছে। শুধু অভয় কেন, হয়তো সুরীনও লক্ষ করে না গিনির পরিবর্তন। একটি সংসারে নিয়মিত পরিশ্রম, নিয়মিত খাওয়া-পরা এবং মোটামুটি নিঃশঙ্ক জীবনযাত্রায় গিনির মধ্যে একটি স্বাভাবিক নারীর প্রকাশ ঘটেছে। সে ছেলে কোলে করে ঘুম পাড়ায়, ছেলে সাজায়, শাসন করে। বাড়ির প্রায় কতা গিন্নি, সুরীন ভামিনীকে খাইয়ে সে রাত্রির অন্ধকারে অভয়ের জন্য জেগে বসে থাকে। জেগে থেকে কষ্ট হলে, অভয়কে জানতে দিতে চায় না। যদিও মাঝে মাঝে প্রকাশ হয়ে পড়ে। রাগ প্রকাশ করা মুশকিল। কারণ অভয়ের ঢালাও হুকুম আছে, ভাত বেড়ে রেখে, খেয়ে দেয়ে শুয়ে পড়বে। কিন্তু, অভয়ের আগে গিনি খেয়ে শুয়ে পড়বে, ভাবতে পারে না। এ যে শুধু তার নারী চরিত্রের বৈশিষ্ট্য, তা নয়। অভয়ের অধীন সে। তার রক্ষাকর্তা, এ কথাটি একেবারে ভুলতে পারে না। তার ধারণা সংসারে কতগুলি ভাল-মন্দ বলে জিনিস আছে। এ কি কখনও সম্ভব যে, অভয়ের আগে সে নিজের সব পাট মিটিয়ে, এলিয়ে আয়েশ করবে! তা ছাড়াও অভয়কে সে মানুষ হিসেবে অনেক বড় মনে করে। শ্রদ্ধা করে, ভক্তিও করে। অভয় তার কাছে থেকেও অনেক দূরের মানুষ। চেনার মধ্যেও অচেনা। কৌতূহল তার অনেক।
তাই, এ সংসারে, একজন মানুষের স্মৃতি গিনি নিশ্চিহ্ন করতে পারে না বটে, প্রত্যহের মধ্যে, সকলের সব অভাব ভুলিয়ে রাখতে কসুর করে না।
তবুও এক একটি সময় আসে, যখন কাজ নেই, যখন অন্ধকার ঘিরে আসতে থাকে চারিদিকে, যখন সবাই ঘুমায়, তখন অচেনা বাতাসের ঘূর্ণি ওঠে তার বুকে। তার স্বচ্ছন্দবিহারিণী জীবনের পাল ছিঁড়ে পড়তে চায় সেই বাতাসে। তার কষ্ট হয়। এ হেন অনিবার্য, তবু অবুঝ সেই কষ্টে, এক এক সময় তার কান্না পায় এবং কান্না পেলে নিজের ওপর সে বিরক্ত হয়। এর কোনওটাই তার কাছে, কোনও স্পষ্ট অর্থবহ হয়ে ওঠে না।
কোন এক আবদ্ধ স্তব্ধতা থেকে, তার দেহ আরও দৈর্ঘে বেড়েছে। সঙ্কুচিত মগ্নতা থেকে এক মৌন উল্লাসে সর্বাঙ্গ ঢল ঢল হয়ে উঠেছে। অন্ধকারের নির্জন একাকীত্ব তাকে এই দেহের দরজায় দাঁড় করিয়ে, তার অবোধ কষ্টকে রক্তে রক্তে অনুপ্রাণিত করে।
কিন্তু এ কষ্টের জন্য, সংসারে কাউকে সে দায়ী করে না। এ তার একলার। আর সব দিকে সে হেঁকে ডেকে, বকে ঝকে সংসার করে।
অভয় গিনির গঙ্গাজল মেনে নিয়েছে। ধমকধামকগুলি খেতেও আপত্তি করেনি। কিন্তু মুচিপাড়ায় যাওয়া তার ঠেকানো গেল না। হয়তো গিনির জাত বেজাতের বিশ্বাসের ওপর অভয় তাকে কিছু বলত। কিন্তু তার মনের সে অবস্থা নয়।
মালিপাড়ায় প্রস্তুতি পর্ব জমে উঠল। লোকশিল্প সম্মেলনে যাবার দিন এল ঘনিয়ে। ঠিক এমনি সময়েই, এক শনিবারের রাত্রে সুরীন জানাল, এবার সে তার নিজের ঘরে ফিরে যেতে চায়।
রাত্রি তখন প্রায় বারোটা। এত রাত্রে সুরীনকে জেগে বসে থাকতে দেখেই একটু অবাক হল অভয়। ভামিনী পাশেই, বারান্দায় শুয়েছিল। গিনির সঙ্গে গল্প করছিল সুরীন। গরমের সময় নয় যে, এত রাত অবধি বারান্দায় বসে গল্প করবে সবাই।
অভয় বলল, এখনো শোওনি কাকা?
সুরীন হাই তুলে বলল, এই এবার যাব। কাল রোববার, তাই একটু বসে আছি।
গিনি তাড়াতাড়ি উঠে গঙ্গাজল ছিটিয়ে দিল। অভয় যেন লক্ষ করেও করল না। ঘরের পিছনে ঘাটে নেমে গেল গামছা নিয়ে। হাত মুখ ধুয়ে খেতে বসল। গিনিকে জিজ্ঞেস করল, সুরীনকাকা খেয়েছে?
গিনির মুখের অবস্থাও খুব স্বাভাবিক নয়। চুপচাপ, গম্ভীর। বলল, হ্যাঁ।
অভয় আর কিছু না বলে, খাওয়ায় মনোযোগ দিল। কিন্তু, যাকে ঘুমন্ত মনে হয়েছিল, সেই ভামিনীর গলা শোনা গেল বারান্দায়। ব্যাপারটা এমন কিছু অদ্ভুত নয়। কিন্তু, ভামিনী খুড়ি জেগে ছিল, অথচ বাড়িতে ঢোকার সময় একটি কথা বলল না, এমন তো হয় না। খেতে খেতে সে শোনবার চেষ্টা করল। কিন্তু ভামিনীর কথা বোঝা গেল না। অস্পষ্ট চুপিচুপি ভাব যেন। অভয় তাকাল গিনির দিকে। গিনি আজ তার স্বভাবের বাইরে, একেবারে নীরব।
খাওয়া শেষ করে বারান্দায় এল অভয়। সুরীন বলল, খেলে?
–হ্যাঁ।
একটু চুপচাপ। তারপরে হঠাৎ যেন জোর করে উচ্চারণ করল সুরীন, বলছিলুম কী, বুঝলে অভয়, এবারে ভাবছি ও বাড়িতে ফিরে যাব।
অর্থাৎ সুরীনের নিজের বাড়িতে। অভয় জেলে যাওয়ার পর থেকে সুরীন ভামিনী এ বাড়িতেই আছে। এমন কিছু অদ্ভুত কথা নয়। তবু অভয় যেন অবাক হয়ে বলল, ফিরে যাবে?
–তা হ্যাঁ—ফিরে যেতে হবে না? অনেকদিন তো হল। বছর কাবার হয়ে গেছে কবে। ও বাড়ি তো পোড়ো হয়ে গেল প্রায়। এবার যাওয়া দরকার। তাই ভাবছি, তোমার খুড়িকে নিয়ে কালই যাব, বুঝলে?
খুবই স্বাভাবিক ব্যাপার। কিন্তু অভয়ের বুকের দু পাশে একটা যন্ত্রণা কেমন যেন স্তব্ধ করে রাখল তাকে। সে কেবল শব্দ করল, হুঁ।
ভামিনী উঠে বসল। নিজের গায়ে আঁচলটা চাপা দিয়ে বলল, অবিশ্যি গিনি থাকবে। সংসার দেখাশোনা গিনিই করবে। ওদিকে তোমাকে কোনওদিন কিছু দেখতে হবে না। পয়সা কড়ি ঠিক মতন পেলে, সব চালিয়ে নেবে। তা ছাড়া আমরা তো রয়েছিই।
অভয় বলে উঠল, তা বেশ তো, যেয়ো। আর সুরীনকাকা কি তা হলে আর সন্ধেয় দোকানে বসবে না কাল থেকে?
সুরীন ভেবে রেখেছিল সে রকম। কিন্তু অভয়ের ভাবভঙ্গি দেখে বলতে সাহস করল না। বলল, না দোকানে বসব বই কী। ও বাড়িতে ফিরে যাওয়াটা দরকার, সেইটাই—
অভয় বলল, তা তো যাবেই। আর কতদিন ঘর ছেড়ে থাকবে।
কেউ আর কোনও কথা বলল না। সব চুপ। কেবল রান্নাঘরে ভাত বেড়ে নিয়ে হাত তুলে বসে। রইল গিনি। তার একমাত্র ভয়, অভয় বলবে, তবে গিনিকেও নিয়ে যাও তোমাদের কাছে।
কিন্তু পুকুরের পাড় থেকে কেবল ঝিঁঝির একটানা শব্দ আড়ষ্ট স্তব্ধতার গায়ে বৃথাই করাত চালাতে লাগল।
.
০৮.
এ জীবনে এত ভাবনা আসবে, কোনওদিন ভাবেনি অভয়। নিজে সে যত ব্যস্ত হল, তত চিন্তা বাড়ল, জটিল হল পরিবেশ। তার সঙ্গে পাল্লা দিয়ে বাড়ল দুঃখ।
আজ তার সবচেয়ে দুঃসময়ে সুরীন কাকা, ভামিনী খুড়ি নিজেদের সংসারে ফিরে গেল। অথচ, তাকে কেউ ছেড়ে যাবে কিংবা তার কাছে কেউ আসবে, এটা কোনও সমস্যা ছিল না জীবনে। তার জীবনটা ছিল, কারুর ধরা এবং ছাড়ার বাইরে।
তারপর এসেছিল ধরা এবং ছাড়ার পালা। শুন্য আর ফাঁকি মনে হয়েছিল, আগের জীবনটা। আজ এল এমন দুঃসময়, যা চোখে দেখা যায় না। যে দুঃসময় তার ভিতরে ছায়া ফেলেছে। আক্রমণ করেছে মনের চারদিক ঘিরে। যখন তার আদর্শের সীমানা ও বন্ধুদের সঙ্গে সম্পর্ক ছিঁড়ে গেল, নিমিহীন সংসারে যখন সে পুনবাসন খুঁজছে, সংসারকে নিমিময় করার একটা মহৎ আবেগের দৈন্য যখন রক্তের মধ্যে চাপা পড়া গুপ্ত রোগ, চামড়ায় ফুটে ওঠার মতো আচমকা জেগে উঠেছে। সুবালার সান্নিধ্যের রূপ ধরে, তখন সুরীন ভামিনী গেল। তাদের এ যাওয়াটা অত্যন্ত স্বাভাবিক। কিন্তু যাওয়ার রকমটা তত স্বাভাবিক হয়নি। সিদ্ধান্ত মাত্রেই কাজে পরিণত করেছে। তার ভিতরে যে একটা খচখচানি ছিল, সেটা প্রত্যক্ষ প্রকাশ পেল না। কিন্তু খচখচানিটুকু আন্দাজ করল অভয়। তবু সে মুখ ফুটে কিছু জিজ্ঞেস করল না। জিজ্ঞেস করল নিজেকে। সেখানে কিছু খুঁজে পেল না।
তাই অভিমান অভয়ের। একটা যন্ত্রণার স্তব্ধতাকে সে প্রত্যহের কলরোলে মুখরিত করে তুলতে পারল না। তার মনে হল, একে একে সবাই তাকে ছেড়ে যাচ্ছে। এই ছেড়ে যাওয়াটাই, তার দুঃসময়কে প্রমাণ করছে। তার যেন বিশ্বাস হচ্ছে, তাকে নিয়ে কেউ খেলছে। অনিশ্চিত অন্ধকারের দিকে টানছে।
এ কথা ভাবতে ভয় হয়। আশৈশব দুঃখ তার কাছাকাছি জিনিস, প্রায় ছায়ার মতো। তাই ভয়ের হাত থেকে নিষ্কৃতির উপায় হিসেবে, দৈনন্দিনতাকে অব্যাহত রাখতে চাইল।
না পাওয়াটা একটা কথা। পেয়ে হারানোটা আর এক কথা। পেয়ে হারানোর যন্ত্রণাই বেশি। অভয়ের মনে হল, সে পেয়ে হারাচ্ছে। এর জন্যে কোথায় যে আপোসের প্রয়োজন, কোথায় হাত বাড়ানো উচিত ছিল, তা সে খুঁজে পেল না। এ সব কিছুকে সে মেনে নিয়ে চলতে চাইল।
আসন্ন সম্মেলনের মহড়া ঠিক চলতে লাগল মুচিপাড়ায়। সন্ধ্যাবেলায় সুরীন দোকানে যেমন বসছিল, তেমনি বসতে লাগল। নিমেকে ছেড়ে ভামিনীর দিন কাটে না। ভামিনী এসে নিয়ে যায়। নয়তো গিনি দিয়ে আসে। তা ছাড়া ভামিনীর নামে মাত্রই বাড়ি যাওয়া। তার অধিকাংশ সময় কাটে গিনির কাছেই। বিশেষ রাত্রের দিকে। কারণ গিনির পক্ষে একেবারে একলা অনেক রাত্রি অবধি থাকা একটু ভয়ের। যদিও গিনির কাছে আদৌ তা সমস্যা নয়।
আর একটা কথা উঠল খুব স্বাভাবিকভাবেই, কেবল অভয়কে বাঁচিয়ে। কথা উঠেই ছিল যে, ভামিনী গিনিকে নিমির জায়গায় বসাতে চায়। ভামিনী চলে যাবার পর, ব্যাপারটা অনেকে পাকাপাকি মনে করল। তাই কথাটা আর একবার উঠল। মালিপাড়ার অন্য কোনও লোকের বিষয় হলে, এ বিষয়ে একটা খোলাখুলি রসালোচনার আসর বসত। কিন্তু শৈলর জামাইয়ের বেলায়, অনেকে একটু সঙ্কোচের আড়ষ্টতায় থমকে রইল। আলোচনা অভয়ের আড়ালে আবডালেই চলতে লাগল। শোনানো চলল কখনও ভামিনীকে। কখনও গিনিকে। এ বিষয়ে ভামিনী যদিও মুখের ওপর ঝগড়া করতে কসুর করল না, গিনি একেবারে নীরব। ভামিনী তাতে অবাক হল। গিনি যে চোপা করতে জানে না, তা তো নয়।
সেদিন যখন পাড়ার জল-কল থেকে কলসি কাঁখে গিনি ফিরল, ভামিনী তখন নিমেকে নিয়ে। উঠোনে। দেখল গিনির চোখে জল।
ভামিনী বলল, কী হল?
গিনি কলসি নিয়ে রান্না ঘরে যেতে যেতে জবাব দিল, যা হয়। কলসিটা ভরবার উপায় নেই। তার মধ্যেই কত কথা শুনতে হয়।
ভামিনী বলে উঠল, তা তুই বা এত চুপচাপ কেন? মুখের মতন জবাব দিতে পারিস না? কাঁদছিস তুই?
রান্নাঘরে কলসি রেখে চোখ মুছল গিনি। ওখান থেকেই ভেজা গলায় বলল, কী জবাব দেব?
ভামিনী রুষ্ট হল। বলল, কী জবাব দিবি জানিস না? যা সত্যি, তাই বলবি আঁটকুড়ি মাগিদের মুখের ওপর।
গিনি বাইরে এল আর একটা শূন্য কলসি নিয়ে। বলল, সত্যি বলব কাদের কাছে মাসি? সত্যি কথার ধার ধারছে কেউ?
–কেউ না ধারুক, তুই তো ধারবি।
আপাত একটা যুক্তি থাকলেও, গিনি ঠিক ভাবে নিতে পারল না। এ বিষয় নিয়ে বাইরে কথা বলতে যে তার কোথায় বাধছে, তা সে ব্যাখ্যা করতে পারল না ভামিনীকে। কিন্তু বাধছে। বাইরের ও সব আলোচনা সে কেবলই এড়িয়ে যেতে চায়। যেন পালিয়ে আসে। এ রকমটা ঠিক গিনির মতো নয়। সে যে ঠিক তেজ ও দৰ্পের সঙ্গে, নীরব অবহেলায় সবাইকে এড়িয়ে যাচ্ছে, তা নয়। কেমন একটা ভয়ের ছায়া তার মুখে।
গিনি প্রতিবাদ করল না ভামিনীর কথার। কলসি নিয়ে আবার বাইরে চলে গেল। ভামিনী ক্ষুব্ধ বিস্ময়ে তাকিয়ে রইল সেদিকে। মনের মধ্যে একটা সুদূর সন্দেহের ছায়া ঘনিয়ে আসতে চাইল। কিন্তু ভামিনীর অভিজ্ঞ চোখ ও মন সে সন্দেহকে ঘেঁসতে দিতে চাইল না। তবু একটা কাঁটা যেন খচখচ করতে লাগল কোথায়। তার সন্দেহ সত্যি হোক, এককালে সে তাই চেয়েছিল। আজও চায়। মিথ্যে দুর্নাম সে অভয়ের নামে সইবে কেমন করে।
অভয় এ সবের কিছুই জানল না। গিনির সম্পর্কে সে বিশেষ করে কোনওদিনই কিছু ভারেনি। ভাবেনি, তার কারণ গিনিকে সে সংসারের একটি স্বাভাবিক অঙ্গ হিসেবে জেনেছে। গিনি শুধু গিনি-ই। ভামিনী আর সুরীন চলে যাবার পর, প্রত্যহের সাংসারিক কথাবার্তা কিছু বেড়েছে। গিনি যে তার সংসারে আছে, অভয়কে দেখলে সেটা বোঝা যায় না। সে-ই যেন গিনির সংসারে আছে। সুতরাং গিনি যেমন আছে, ঠিক তেমনি করেই গিনিকে মেনে নিয়েছে সে। মুচিপাড়া থেকে ফেরার পর গঙ্গাজলের ছিটার মতোই, অনেক নিয়ম, সংসার চালানোর বিধি এবং ছেলে মানুষ করার ব্যবস্থা, সবই মেনে নিয়েছে।
ইতিমধ্যে লক্ষ করে দেখল না, গিনি গম্ভীর হয়ে উঠেছে। কথার জবাব কম দিচ্ছে। অভয় বেশি কাছে এলে, গিনি চোরা চোখে বাইরে তাকাচ্ছে। সরে সরে যাচ্ছে।
কখনও যদি একটু বিশেষ ভাবে অভয়ের কিছু চোখে পড়ে, তবে হয়তো বলে, গিনি ঠাকরুনকে যে একটু ভার ভার দেখছি! কী হল?
গিনি বলে, কই, কিছু না তো।
অভয় নিশ্চিন্ত গলায় বলে, তাই বলো। আমি ভাবি কী জানি, তোমার আবার হল কী।
বলে সে নিমেকে নিয়ে মাতে এবং সম্প্রতি এক উপসর্গ হয়েছে, অভয় রাত করে এসে ঘুমন্ত নিমেকে জাগিয়ে দেয়। একেবারে ঘুম কাটিয়ে দেয় ছেলেটার। ছেলেও তেমনি, ঘুমটুকু কাটতে যা দেরি। আরম্ভ করবে হুডযুদ্ধ, দাপাদাপি, হাসাহাসি, তা থই তা থই নাচ। বাপ ব্যাটা সমান।
ঠিক দু দিন গিনি হেসে হেসে দেখল।
অভয় বলে, হাঁরে নিমে, কুরুক্ষেত্তরের লড়াইটা হয়ে কী হল বল দিকিনি।
নিমে মাথা ঝাঁকিয়ে বলে, হি।
–হি কী রে ব্যাটা?
নিমে এক মুহূর্ত বাপের দিকে তাকিয়ে, নতুন দাঁত দিয়ে মাড়ি চিবোয়। তারপর বলে ওঠে, বাতা।
অর্থাৎ ব্যাটা। অভয় বলে, দূর ব্যাটা, তুই কিছু জানিস না। হল না কিছুই। কিন্তু কলকাতায় যে লোকশিল্প না কি হবে, দেখিস, সেখানে কবিওয়ালা ঠিক ওই মহাভারত গাইবে। ও আর আমার ভাল লাগে না।
নিমে অমনি খিলখিল করে হেসে ওঠে।
–হাসছিস কী রে?
নিমে বলে হাত তুলে, গিঁঈ।
নিমের অঙ্গুলি সংকেত লক্ষ করে, অন্ধকারের ছায়ার মতো গিনিকে দেখতে পায় অভয়। কিন্তু মনোযোগ দেয় না। গান ধরে দেয়,
হুকুমে নৌকো চলে ডাঙ্গায়,
দেখি নতুন ভারতে।
বাজারে মাল বিকোয় দামে।
মানুষ পচে আড়তে।
 নতুন ব্যাসদেব লিখে যাবেন
নতুন মহাভারতে।
গাইতে গাইতে অভয় নাচে। নিমেও তার অশক্ত পায়ে দাঁড়িয়ে নাচবার চেষ্টা করে। আর খ্যালখ্যাল করে হাসে।
গিনি হাসি চাপতে পারে না। বলে, বাঃ বাঃ! বাপ ব্যাটা সমান।
অভয় বলে, গিনি তুমিও নেমে পড়ো আসরে।
গিনি বলে, তা হলেই ষোলো কলা পূর্ণ হয়।
অনেকক্ষণ ধরে এই নাচ গানের পালা চলতে থাকে। এও অভয়ের এক রকম নতুন গানেরই মহড়া। তারপর বাবার সঙ্গে নিমের আর এক প্রস্থ খাওয়ার পালা। গিনির তাতে আপত্তি। এ রকম অনিয়মে নাকি অসুখ করে। কথাটা গম্ভীর ভাবে গিনি বললে, অভয়কে ছেলের হয়ে একটু খোশামোদ করতে হয় গিনিকে।
কিন্তু তৃতীয় দিন গিনি প্রস্তুত হয়ে রইল। নিমেকে এসে জাগাবার আগেই সে বাধা দিল। গঙ্গা জলের ছিটা দিয়ে বলল, থাক, ওকে আর জাগিয়ো না অভয়দা। রোজ রোজ রাত দুপুর পর্যন্ত লোকে কী বলবে? আর ছেলেটার শরীর খারাপ হবে না?
অভয় বলল, অ।
ঠিক রাগ নয়, বিরক্তিও নয়, অভয় যেন শূন্য মন নিয়ে বসে রইল। গিনির কথাগুলি তাকে মেনে নিতে হল। সে জিজ্ঞেস করল, খুড়ি চলে গেছে?
দূর অন্ধকার থেকে প্রায় অস্ফুট জবাব এল, হ্যাঁ।
রান্না হয়ে গেছে?
জবাব এল না। অভয়ও আর জিজ্ঞেস করল না। তাকিয়ে দেখল না, গিনি কোথায় আছে। গিনি আছে কোথাও তার নিজের কাজে, এই তার ধারণা। সে চুপ করে বসে রইল দাওয়ায়। সে চুপ করে বসে রইল, কিন্তু তার ভিতরটা চুপ করে নেই। এ অন্ধকার নিস্তব্ধতা যেন তাকে যন্ত্রণা। দিচ্ছে। তাকে অস্থির করছে। তার দেহ ও মন, কিছু একটা করবার জন্যে যেন তাকে ধাক্কা দিচ্ছে। এই নিঃশব্দ রাত্রি ও সম্পূর্ণ আকাশ তাকে গ্রাস করে একটা শান্তির পারে নিয়ে যেতে পারছে না। একটা ঘর, একটি অস্বাভাবিক কান্না, মত্ত হাসি ও গান, বাঁধভাঙা উচ্ছঙ্খল একটি দেহ তার চোখের সামনে ভাসতে লাগল।
বহুকাল আগে শোনা একটি গানের কলি তার কানে বেজে উঠল।
আমি প্রেম-নৌকা ভাসায়েছি প্রেমের সাগরে
নীল জলে দেখি ঝিলিক মারে কাম-হাঙরে।
তারপর নিজের গলায় গুনগুনিয়ে উঠতে গিয়ে সে হঠাৎ চুপ করে গেল। কেমন একটা সঙ্কোচে তাড়াতাড়ি তাকিয়ে দেখল চারদিকে। ডেকে উঠল, গিনি, ও গিনি।
সাড়া পেল না। অভয় উঠোনে এসে দাঁড়াল। রান্নাঘরের দিকে তাকিয়ে ডাকল, ও গিনি, গিনি!
ডাকতে ডাকতে অভয় বাড়ির সীমানা চিতে বেড়ার কাছে চলে গেল। আগল বন্ধ দেখে, ফিরে, আবার ডাকবার উপক্রম করতেই, গিনির ভারী ও চাপা গলা শোনা গেল, চেঁচিয়ো না। কী বলছ!
অভয় বলল, বলব আর কি। চুপচাপ বসে আছি। ভাবলাম কোথায় গেলে আবার।
সে গিনির কাছে এসে দাঁড়াল। গিনি তাড়াতাড়ি মুখ ফিরিয়ে, ঘরের দিকে এক পা এগিয়ে বলল, নিমেকে তুলে দেব?
–কেন? থাক না। এই তো বললে, পাড়ার লোকে ভাববে, ছেলেটার শরীর খারাপ করবে।
অভয় গিনির কাছে এগিয়ে গেল। বলল, তার চেয়ে বসো, তোমর সঙ্গেই কথা বলি। হ্যাঁ, দেখো, দোকানে ধারের কারবার বড্ড বেশি চলছে দেখছি। কী করা যায় বলো তো।
এবার গিনি ফিরে তাকাল। তার গলাও এবার হালকা হয়ে এসেছে। বলল, হাত মুখ ধুয়ে এসো। অনেক রাত হয়েছে। খেতে খেতে কথা হবে।
এবারে গিনির গাম্ভীর্য ধরা পড়ল অভয়ের কাছে। বলল, একা চুপচাপ থাকতে তোমার বড় কষ্ট হয়, না?
গিনির বুকের মধ্যে দুরু দুরু করে উঠল। বলল, মোটেই না। চুপচাপ বসে থাকতে আমার ভালই লাগে।
–অ। আমার আবার দম বন্ধ হয়ে আসে।
বলতে বলতে সে গামছা নিয়ে পুকুর ঘাটে চলে গেল। ফিরে এসে রান্নাঘরের লক্ষর আলোয় খেতে বসে, হঠাৎ বলল, শুনলাম, রাজুমাসির বাড়ির ওই মেয়েটা, কী যেন নাম?
গিনি বলল, সুবালা।
-হ্যাঁ হ্যাঁ সুবালা। মেয়েলোকটি নাকি পাগল হয়ে গেছে।
গিনি চোখ নামিয়ে বলল, শুনেছি।
অভয় বলল, মানুষ যে কী চায়, তা সে নিজেই জানে না।
গিনি নিশ্চুপ। কিন্তু অভয়ের চোখ সরল না গিনির ওপর থেকে। এদিকে বসে থাকা দায় হল গিনির। তার বুকের মধ্যে কেমন করছে।
অভয় হঠাৎ বলল, গিনি, তোমাকে আর ছোট মেয়েটি মনে হয় না। বেশ বড়সড় লাগছে।
গিনি হাসবার চেষ্টা করে, গোছানো আঁচল আরও গোছাল।
অভয় মুখে ভাত তুলে বলল, এবার তোমার একটা বের দরকার, খুড়িকে আমি বলব। গিনি তাড়াতাড়ি উঠে চলে গেল। অভয় বলল, কী হল? বাইরে থেকে জবাব এল, আসছি। অভয় অবাক হল। তারপর ভাবল, গিনি লজ্জা পেয়েছে।
.
০৯.
পরদিনই, ভামিনীর খচখচানি ও গিনির দুর্বোধ্য ভয়ের মুখে একটা প্রচণ্ড আঘাত করে ফিরল অভয়।
মুচিপাড়া থেকে রাত্রে বাড়ি ফিরছিল সে। পথেই পড়ে মালিপাড়ার যাত্রার আখড়া ঘর। প্রায়ই সেখানে জটলা চলে। পথ চলতি অভয়ের ডাক পড়ে প্রায়ই! দাঁড়িয়ে দু চার কথা বলে।
এই দিনও দাঁড়িয়ে দু এক কথা বলে তাড়াতাড়ি ফিরছিল অভয়। বিশু কোনওদিনই তার সঙ্গে ভাল করে কথা বলে না। নিমিকে বিয়ে করা নাকি তার অপরাধ হয়েছিল। বিশুর বিশ্বাস, নিমির ওপরে অধিকার নাকি ওরই ছিল। শুনেছে, নিমির সঙ্গে নাকি আইবুড়ো বেলায় ওর ভাব ভালবাসা ছিল। মনে করতে বুকের মধ্যে টাটায়। তাই ও-জায়গাটা পারতপক্ষে অভয় কোনওদিন ঘাঁটায় নি।
বিশু হঠাৎ বলে উঠল, আর তর সয় না দেখছি।
অভয় বলল, হ্যাঁ, আর দেরি করব না।
অন্ধকারে বিশুর জ্বলন্ত চোখ, নেকড়ের মতো ঝলসানো দাঁতের হাসি দেখতে পেল না সে। বিশু বলল, তা তো করবেই না। ঘরে অমন একখানি ডাঁসা ফল থাকলে
অভয় দাঁড়িয়ে পড়ল। –কী বললে?
কে একজন বলে উঠল, এই বিশে, কাকে কী বলছিস? মাথা খারাপ নাকি?
কিন্তু বিশু নিজেকে সামলাতে পারল না। বলল, আমি ও সব মান-জ্ঞান বুঝি না বাপু। যা সত্যি, তাই বলছি।
অভয় দু পা এগিয়ে বলল, সত্যিটা কী, তা তো বুঝলাম না।
যদিও বুঝতে সত্যি বাকি ছিল না এবং বুকের আগুন এক মুহূর্তেই লেলিহান হয়ে মাথায় উঠেছে।
বিশু বলল, তোমার কপালটার কথা বলছিলাম। বেড়ে আছ। লোকে মিছে চেঁচিয়ে মরছে। তোমার কানে তুলল, পিঠে কুলো। দিব্যি লুটছ।
বিশু হেসে উঠল। কে যেন কী বলে বিশুকে বাধা দিতে চাইল। অভয়ের গলার স্বর ছুরির ফলার মতো বিধল, কী লুটছি?
বিশুর হিংস্রতা আর হাসির আবরণ রাখতে পারল না। ফুঁসে উঠল, কী আবার! বেওয়ারিশ আইবুড়ো হুঁড়ি।
কথাটা শেষ হবার আগেই, অভয়ের প্রকাণ্ড থাবাটা সপাটে গিয়ে পড়ল বিশুর গালে। বিশু গোটা মালিপাড়া জাগিয়ে চিৎকার করে উঠল, ওরে শালা, আবার গায়ে হাত! পাড়ার বসে তুই আইবুড়ো ঘুড়ি নিয়ে ঘর করবি, আবার
বিশু কথা শেষ করবার আগেই আক্রমণে উদ্যত হল। কিছু বিদ্রূপ করে, টিটকারি দিয়ে বহুকাল থেকে সে অভয়কে ধৈর্যের পরীক্ষা করেছিল এবং সার্থক হয়েছিল। অভয়কে যাত্রার আখড়া থেকে সরে পড়তে হয়েছিল। দৈহিক শক্তির পরীক্ষায় অগ্রসর হয়ে বিশু ভুল করল। যে হাত সে বাড়িয়েছিল, সেই হাতই মুচড়ে ধরে, অভয় অন্ধের মতো আঘাত করতে লাগল। চাপা গলায় গর্জে উঠল, অনেক দিন তোমার ওই মেয়ে-ন্যাকড়া ন্যাকা-ন্যাকা ইয়ার্কি শুনেছি। মনে করেছ, চিরদিন পার পেয়ে যাবে। লোচ্চা! তোর জিভ উপড়ে ফেলব আজ।
বলে সে সত্যি সত্যি সাঁড়াশির মতো হাত দিয়ে বিশুর গাল চেপে ধরল। প্রথমটা সকলেই কিংকর্তব্যবিমূঢ় হয়ে পড়েছিল। এবার একযোগে সকলেই চিৎকার করে উঠল, জামাই ছেড়ে দাও জামাই, ছেড়ে দাও।
কয়েকজন তাকে ধরে ফেলল। ইতিমধ্যে হাতে হাতে বাতি নিয়ে, মেয়েরাও বেরিয়ে এল। বিশু তখনও সমানে চেঁচিয়ে চলেছে, কেন বলব না। যা সত্যি, তাই বলছি। আরও বলব। তোকে। বলতে হবে, গিনির সঙ্গে তোর কীসের সম্পর্ক? কে কবে এমনটা দেখেছে? আমি এখুনি পুলিশে যাব। তোমরা সবাই সাক্ষী ও আমাকে খুন করতে চেয়েছিল।
কথা উচ্চারণ হচ্ছে না বিশুর। প্রায় অর্ধ-উলঙ্গ অবস্থা তার। ঠোঁটের কশ রক্তে ভেসে গেছে।
অভয় বলল, তাই যা, পুলিশের কাছেই যা। বলিস, তোকে খুন করে ফাঁসি গেলেও ক্ষতি নেই। তবু মালিপাড়ার একটা পাঁঠা বলি যাবে।
মেয়েরা হাঁকডাক শুরু করেছিল। জল আন, ন্যাকড়া আন। কিন্তু বিশুর বউয়ের নিঃশব্দ কান্নাটা হঠাৎ চোখে পড়ে অভয় থতিয়ে গেল। নিমির সে একদা বন্ধু ছিল। অভয়ের সঙ্গেও তার বড় ভাব।
বাকি মেয়েরা সবাই যেন যম দেখার মতো দেখছিল অভয়কে। তারা সর্বনাশ সর্বনাশ করে চিৎকার করছিল, কিন্তু অভয়কে কিছু বলতে পারছিল না। পুরুষদের মধ্যে কয়েকজন অভয়কে ঠেলে দিল। যাও যাও, জামাই তুমি বাড়ি যাও। ফয়সালা যা হয়, পরে হবে।
অভয় ঘুরে দাঁড়িয়ে বলল, কাল কেন, আজই হোক না। যদি অপরাধ করে থাকি, দশজনে মিলে আমাকে জুতো মারো। ওর কথা যদি সত্যি বলে মানো দশজনে মিলে আমাকে মারো। দশ জনের চেয়ে বেশি জোর নেই তো আমার।
কেউ কোনও কথা বলতে পারল না। সত্যের একটা শক্তি যেন কোথায় আছে। একজন বলল, তুমি বাড়ি যাও জামাই। তোমাকে কি আমরা চিনি না? তবে, বিশের মারটা একটু বেশি হয়ে। গেছে।
অভয়ের আবার চোখ পড়ল বিশুর ওপর। বউ আঁচল দিয়ে কশের রক্ত মোছাতে যাচ্ছিল। বিশু ধাক্কা দিয়ে সরিয়ে দিল,হাত। আবার চিৎকার করে উঠল, কিন্তু তোকে ছাড়ব না।
একজন বলে উঠল, এই বিশে, থাম।
অভয়ের মনটা হঠাৎ যেন কেমন অবশ হয়ে এল। সে বাড়ির পথ ধরল। তখনও অনেকে আসছে ঘটনাস্থলে। সে অদূরেই দেখতে পেল, দু জন দুটি বাতি হাতে ফিরে যাচ্ছে। আর একজন তাদের সঙ্গে। সুরীন, ভামিনী আর গিনি। চিনতে পারল অভয়। বাড়ি ঢুকতে তার ইচ্ছে করছিল না। তবু, বাড়ি ফিরেই এল।
বাড়ি যেমন নিস্তব্ধ থাকে, তেমনি আছে। সুরীন আর ভামিনী উঠোনে দাঁড়িয়ে রয়েছে চুপচাপ। দাওয়ার ওপরে বাতি। নিমে নিদ্রিত। গিনি এই দৃশ্যপটের কোথাও নেই।
ভামিনী বলল, বড্ড বেশি মেরেছ নাকি?
অভয় দাওয়ায় বসে বলল, ওর আবার মার। মারে কিছু হয় না ওর। দেখগে, এখনও তড়পাচ্ছে।
সুরীন বলল, আবার একটা পুলিশ টুলিশের হাঙ্গামা
ভামিনী বাধা দিয়ে বলে উঠল, তুমি রাখো দিকিনি। হাঙ্গামা হয় হবে। ওদের অত বাড়াবাড়িই বা কীসের? কী বাড়ানোটাই বাড়িয়েছে কিছুদিন ধরে।
বোঝা গেল, ভামিনী খুশি হয়েছে। সে চাইছিল এমনি একটা কিছু। শোধ না নিলে তার শান্তি হচ্ছিল না।
সুরীন বলল, এই দেখ, মেয়েমানুষের বুদ্ধি দেখ। এখন একটা গোলমাল যে চলবে—
চলুক। গোলমাল কি চলছিল না?
অভয় বলল, আর এখন ভেবে কি হবে খুড়ো। সামলাতে যখন পারিনিকো, তখন যা হয় তা হবে।
–তা বটে। তবে
শান্তিপ্রিয় মানুষ সুরীনের অস্বস্তি গেল না। বলল, আচ্ছা, নাও, খেয়ে দেয়ে এখন শুয়ে পড়ো। কাল দেখা যাবে, কী হয়।
ভামিনী বলল, হবে ছাই। অত যদি ওদের চুলবুলোনি, রাতে এসে আড়ি পেতে দেখে গেলেই পারে? মুরোদ বড় মান।
বলে সে হ্যারিকেন তুলে নিল। বলল, কই লো গিনি, নে ভাত টাত দে অভয়কে। চলো যাই।
সুরীনকে নিয়ে সে চলে গেল। অভয় বসে রইল তবু। কেমন একটা চিন্তাশূন্য অবশ অবস্থা তার। মাঝে মাঝে খালি মনে পড়ছে পরশু তার কলকাতার লোকশিল্প সম্মেলনে যেতে হবে, কিন্তু গানগুলি তার মনে পড়ছে না।
এক সময়ে ঝিঁঝির ডাক তীব্র হয়ে উঠল। কোন একটা গাছে, পাখা ঝাপটা দিল পাখি। মুক্ত আগলটা বাতাসে কাচ কাচ করে উঠল।
অভয়ের সংবিৎ ফিরল। চারদিক স্তব্ধ। সে এদিক ওদিক তাকিয়ে উঠে গিয়ে অর্গল বন্ধ করল। ফিরে এসে ঘুমন্ত নিমের দিকে তাকাল। তারপর বাতি নিয়ে ঘরে গেল। ঘর শূন্য। উঠোনের চারদিক দেখে, রান্নাঘরে উঁকি দিল। গিনিকে চোখে পড়ল না। রান্নাঘরের পিছনে গেল। পুকুরধারে খুঁজল। গিনি নেই কোনওখানে!
অভয় এবার না ডেকে পারল না, গিনি।
কোথা থেকে একটা অস্পষ্ট শব্দ এল, উ?
–কোথায়?
জবাব নেই। আবার ডাকল, গিনি।
–ঊ।
অভয় রান্নাঘরে গেল। গিনি রান্নাঘরেই ছিল। অন্ধকার কোণে দাঁড়িয়েছিল জড়োসড়ো হয়ে। ময়লা আঁচল মাটিতে লুটানো। কোনও কারণেই গিনির চুলবাঁধা বন্ধ থাকে না। আজ ওর সেই পরিপাটি খোঁপা অবিন্যস্ত। লক্ষ করলে অভয় দেখত, কিছুদিন ধরেই এমনি যাচ্ছে। বিস্রস্ত জামাটার জন্য, তার ঘাড় ও পিঠের অনেকখানি মুক্ত।
অভয় বলল, এখানে কী করছ?
ভেজা গলায় বলল গিনি, এই যাচ্ছি।
সে আঁচল তুলে, মুখ মুছতে লাগল।
অভয় বলল, এসব ঘোলানি বুঝি অনেকদিন থেকেই চলছে?
মুখ না ফিরিয়েই জবাব দিল গিনি, ওই বিশু আমাকে দু বেলা বলে।
–এতদিন আমাকে বলোনি কেন?
গিনি চুপচাপ।
–কেন বলোনি? গিনি ওর ভেজা লাল ভীরু চোখ দুটি তুলল। এই ভয় ও করেছিল। সেই দুর্বোধ্য ভয়। বলল, ভয়ে।
অভয় জিজ্ঞেস করল, কীসের ভয়?
আমি জানলে কী হবে?
সংশয়াতুর চোখে অভয়কে দেখল গিনি। তার চোখে জল এসে পড়ল। বলল, তোমার মিথ্যে দুনাম। এবার তুমি কী করবে?
কী করবে অভয়? সে হঠাৎ কোনও জবাব দিতে পারল না।
গিনি রুদ্ধ গলায় বলল আমাকে বিদায় করে দেবে, না?
করুণ আর অসহায় মেয়েটার কথা শুনে অভয়ের বুকের মধ্যে মোচড় লাগল। তার মনে পড়ল বিশুর কথা, তোকে বলতে হবে গিনির সঙ্গে তোর কীসের সম্পর্ক। সে বলল, গিনি, লোকে। লোকের সঙ্গে একটা সম্পর্ক না দেখলে খুশি হয় না। তোমার সঙ্গে আমার কীসের সম্পর্ক?
প্রশ্ন শুনে গিনির শেষ আশাটুকু যেন চূর্ণ হয়ে গেল। কষ্টে কান্না দমন করে বলল, আমি একটা দুঃখী মেয়ে, তোমার আশ্রয়ে আছি। সম্পর্কের কথা তো আমি কিছু জানি না।
অভয় সহসা কথা বলতে পারল না। তার বিশাল বুকের মধ্যে সব কথা একটা ব্যথায় থমকে রইল। খানিকক্ষণ তার নিশ্বাস পর্যন্ত পড়ল না। আজ তার বিস্ময়েরও অবধি রইল না। গিনি এ সংসারের অঙ্গ হিসেবে রাঁধে বাড়ে খেতে দেয়। চোপা করে, শাসন করে এবং তার মধ্যে কোনও জটিলতা কিংবা কীটের কামড় ছিল না। ওর বয়সের সঙ্গে সেটা একরকমের উপভোগ্য ব্যাপার বলেই মনে হত। কিন্তু আজকের গিনি ও তার কথা আর এক দিগন্ত মেলে ধরল।
যেন অনেক ভিতর থেকে আস্তে আস্তে বলল অভয়, এর ওপরে তো আর কোনও কথা নেই গিনি। তুমি দুঃখী কি সুখী জানি না। তবু আমার এই নুন আনতে পান্তা ফুরোয় সংসার যদি তোমাকে রক্ষা করে, সেটাই আমাদের সম্পর্ক। কী বলো?
গিনি সহসা হাঁটুতে মুখ গুঁজে বসে ফুপিয়ে কেঁদে উঠল। নির্ভয়! নির্ভয় সে! সে যে তার সব থেকে বড় আশ্রয়ের সবার বড় অভয়বাণী শুনল।
অভয় গিনির মাথায় হাত দিল। পিঠে হাত রাখল।–কী হল গিনি।
কান্নায় কথা শোনা গেল না। গিনি শুধু মাথা নাড়তে লাগল। কিছু নয়।
অভয় বলল, কেঁদো না গিনি।
বলে গিনিকে টেনে তুলে দাঁড় করাল। আর সহসা হাত সরিয়ে নিয়ে, অভয় বলল গিনি। হাত মুখ ধুয়ে শুয়ে পড়ব।
গিনি কান্নার মধ্যেই সন্ত্রস্ত হয়ে উঠল। বলল, কেন, খাবে না কেন?
–ভাল লাগছে না। বিশুকে বড় মেরেছি। বিশুর বউ কাঁদছিল। আমার কিছু ভাল লাগছে না। তুমি খাও। আমি নিমেকে নিয়ে শুচ্ছি।
গিনি জোর করতে পারল না। কিন্তু বিশুর ব্যাপারে অভয়ের মন খারাপ ছিল ঠিকই। তবু মনের অন্ধকার ঝাঁপিতে যেন কিছু একটা নড়ে উঠতে দেখে অভয় ভয় পেয়েছে।
.
১০.
পশ্চিমবঙ্গ লোকশিল্প সম্মেলনের চতুর্থ দিনের অনুষ্ঠান। কবি-গানের আসর আজ। মঞ্চে দাঁড়িয়ে অভয়ের বুকের মধ্যে থর থর করে কাঁপতে লাগল। প্রথমে অবিশ্বাস্য মনে হল। কলকাতা। শহরের হাজার হাজার নরনারী এসেছেন কবিগান শুনতে। তাও কি হয়!
তাই হয়েছে। চারদিকে নানান আলোকমালার মধ্যে শহরের চকচকে বিশাল জনতা। এই এক বিস্ময়। আর এক বিস্ময় বিজয়হরি পাল। সারা বাংলার শ্রেষ্ঠ কবি-গায়ক। তিনি এসেছেন আজ গাইতে। জন্মের পর থেকে বিজয়হরি পালের নাম শুনেছে অভয়। বৃদ্ধ, সৌম্য, সাদা সাদা দাড়িতে ঢাকা মুখ। যেন কোন সাধক। এই মানুষের ছবিও দেখেছে অভয়। বিজয়হরির গানের ছাপা বই আছে।
আলাপ হওয়া মাত্র পায়ে পড়ে প্রণাম করল অভয়। বিজয়হরি বুকে জড়িয়ে ধরলেন। নাম জিজ্ঞেস করলেন। দূর রাঢ়ের ভাষায় বললেন, আই গ বাবা, আসা মাত্তর তোমার নাম শুনেছি। শুনলাম, খুব নাম করেছ।
অভয় বলল, না না।
–না কেন হ্যাঁ বলো। বড় খুশি হলাম বাবা। আজ তো তোমার আমার গান।
সেই এক দুশ্চিন্তা অভয়ের। শুধু গান নয়, সম্মেলনের উদ্যোক্তাদের মনোগত ইচ্ছে যেন, লড়াইয়ের ভঙ্গিতে গান হয়। তেমন সাহস কোথায় অভয়ের যে, বিজয়হরি পালের সঙ্গে কথার লড়াই করবে।
তবুও অভয়ের বুকের তালে, ডুমডুম্ করে বেজে উঠল ঢোল কাসি! গলা শুকিয়ে উঠল অভয়ের। যদিও আগে বিজয়হরিরই পালা।
নির্ভয় কেবল হারু বায়েন। তার কোনও ভয় ডর নেই। মনে হল, কেটেকেটে যেন তবলা বাজাচ্ছে। বিজয়হরির বায়েনের গলায় গাদাখানেক মেডেল দেখে তার মেজাজ একটু খারাপ হয়েছে। তাই প্রথম চোটের প্রতিযোগিতার উত্তেজনাটা ওর মুখেই লেগেছে বেশি। বাজাচ্ছে, আবার অভয়কে ভু নাচিয়ে নাচিয়ে ইশারা করছে।
অভয়ের লজ্জা করল। বিজয়হরি বললেন, বাঃ হাতখানা বড় ভাল দেখছি বায়েনের।
হারু তাড়াতাড়ি হাত জোড় করে একবার নমস্কার করে নিল।
ঘোষণা এর আগেও হয়েছে। তাছাড়া ছাপানো ঘোষণাপত্রও ছিল। আবার শেষবার ঘোষিত হল গায়কদের নাম।
বিজয়হরি পাল উঠে দেবদেবী এবং গুরুবন্দনা করলেন, তারপরে গাইলেন।
পশ্চিমবঙ্গ লোকশিল্প সম্মেলন
আমারে করেছেন আনয়ন
সম্মেলনে বিজয়হরির ইহা চতুর্থ অয়ন
জানি না করিতে পারি কিনা মনোরঞ্জন।
তারপরে দেশ এবং পরিবারের দুর্দশার কথা গাইলেন একটু। বান বন্যা অভাব, সংসারে মৃত্যুশোক, নিজের জরার শোক। তার ওপরে,
বিনয়ে বিগলিত, রূপেতে কৃষ্ণকান্ত
নব্য কবি শ্রীমান অভয়।
বিনয়ে যত ভক্তি, দেখি তত শক্তি
তাহার কাছে মাগি নির্ভয়।
অভয় জোড় হস্তে মাথা নিচু করে বলল, ছি ছি ছি, আমি আপনার পায়ের ধুলোর যোগ্য নই।
কিন্তু যা ভেবেছিল অভয়, তাই হল। বিজয়হরি মহাভারত থেকে গাইলেন। অনেকের জন্মবৃত্তান্তই ওঁর জিজ্ঞাস্য। শেষবারে বললেন, এক কথায় মহাভারতের বাণী কী হবে?
অভয় দেবদেবী বন্দনা করল না। গুরু বন্দনা করল। বিজয়হরিকে বন্দনা করল। ভনিতা করল, কিছুই জানি না। জীবনে এত বড় পরীক্ষার সামনে দাঁড়াতে হবে ভাবিনি। কিন্তু,
যার বুক ভরা দুঃখ, পেট ভরা ক্ষুধা।
তার কি কোনও ভয় থাকে?
হারিয়ে যে সব হারা, শৃঙ্খল ছাড়া,
সাহসে বুক বাঁধতে হবে তাকে।
অতএব বিজয়হরি তাকে নির্ভয় দিল। সে জবাব দিচ্ছে। একে একে বিজয়হরির সব কথারই জবাব দিল সে। শেষ কথায় এসে গাইল, মহাভারতের একমাত্র বাণী, সত্যমেব জয়তে।
বিজয়হরি হাত তুলে সমর্থন করে বললেন, একেবারে যথার্থ গেয়েছ।
কিন্তু অভয় থামল না। সে গেয়ে চলল, সত্যের জয় হল। কিন্তু সেই আমাদের প্রথম জ্ঞাতি-বিবাদ মারামারির শুরু। চেয়ে দেখুন, শত বিধবা থান কাপড় পরে কাতারে দাঁড়িয়ে। ধৃতরাষ্ট্র বলেছেন, হে ব্রাহ্মণ, হে রাজন, এই শত বিধবাকে আপনারা ক্ষমা করুন। যুদ্ধ এদের সব নিয়েছে।
মহাভারতের শেষ লগ্নের শোক সন্তাপ ফুটে উঠল যেন অভয়ের গলায়। শ্রোতারা নিঃশব্দ। কলকাতাকেও নিপ মনে হল। বোঝা গেল রাত হয়েছে। অভয় নিজে প্রশ্ন আরম্ভ করল। পৃথিবীতে এই দ্বিতীয় মহাযুদ্ধটা কোন ধর্মযুদ্ধ? শুনি ভীমরূপী জনতা অনেক দুঃশাসনের রক্ত পান করেছিল। কিন্তু আজ কী তার পরিণতি! কুরুক্ষেত্রের সঙ্গে ওর তফাত কী? কেন উৎপত্তি। এর। একমাত্র বাণী কী?
অনেকগুলি ক্যামেরা ফ্লাশ পর পর চমকে দিচ্ছিল অভয়কে। চারদিকে একটা চাপা গুলতানি। অভয়ের প্রতি সমর্থন সূচক উচ্ছ্বাস সেটা।
এবার কিছুক্ষণ বিশ্রাম। বিজয়হরি গায়ে হাত দিয়ে প্রশংসা করলেন। বললেন, যথার্থ বলেছ। বড় ভাল ধরেছ।
ইতিমধ্যে এক প্রস্থ চা-বিস্কুট পরিবেশিত হল। মঞ্চের বাইরে ডেকে নিয়ে গিয়ে অনেকে আলাপ করল অভয়ের সঙ্গে। কয়েকজন পর পর এসে, তার নাম ঠিকানা জন্মসাল ও স্থান, জীবিকা, তার গোটা জীবনটার কথা জেনে নিতে লাগল। টুকে নিল কাগজে।
অভয়ের মনে হল, তার জ্বর এসেছে। তার সর্বাঙ্গ, কান ঠোঁট পর্যন্ত দপ দপ করছে। তার কেমন যেন একটা ঘোর লাগছে। কলকাতার সে কিছু বোঝে না। চেনে না। কিন্তু কলকাতা তাকে একটা উত্তপ্ত অন্তরঙ্গ হাত বাড়িয়ে দিয়েছে, সে বুঝতে পারছে।
আর একজন এলেন। সঙ্গে তাঁর আরও কয়েকজন। ভদ্রলোকটিকে চিনতে পারল অভয়। উনি একজন নেতা। শ্রমিক নেতা। অনেকবার গিয়েছেন অভয়দের শহরে। বক্তৃতা দিয়েছেন। চটকল শ্রমিকদের সামনে। অনাথখুড়ো, গণেশবাবুরা যাকে দেবতার মতো দেখে, উনি সেই দিব্যেন্দু মিত্র। এসে হাত বাড়িয়ে অভয়ের হাত ধরলেন। বললেন, খুব ভাল করেছেন। সমস্ত জিনিসটার মোড় ঘুরিয়ে দিয়েছেন। আর সেটা এমন পথে ঘুরিয়েছেন, দেশের লোকে যেটা ভাবছে।
তাঁর সঙ্গী কে একজন বলে উঠল, আপনার বক্তব্য শান্তি আন্দোলনের পথ বলে দিচ্ছে।
শান্তি আন্দোলন? কথাটা তার জানা। কিন্তু গানের সময় সে কথা তার মনে পড়েনি।
দিব্যেন্দু আবার জিজ্ঞেস করলেন, অনাথ, গণেশদের খবর ভাল?
অভয় বলল, আজ্ঞে হ্যাঁ, খবর ভালই।
দিব্যেন্দু বললেন, আপনার মতো কবি আছে ওদের হাতে, ওদের তো কোনও ভাবনাই নেই। ওখান থেকে শ্রমিকরা কলকাতায় এলেই আপনার কথা বলে।
অভয় বুঝল, উনি জানেন না, গণেশবাবুরা তাকে ত্যাগ করেছে। এমনকী অনাথখুড়োও। সাধারণ শ্রমিকরা তার নাম করে, কারণ তারা গান ভালবাসে। দলের বিচার করে না।
অথচ এখনও আসল পরীক্ষা বাকি। বিজয়হরি জবাব দেবেন, প্রশ্ন করবেন। শুরু হয়েছে। শেষরক্ষা বাকি। কিন্তু হারু বায়েন আর তার ভাই সম্মেলনের লোকদের অবাক করে দিয়ে, অনবরত চা সিগারেট খেয়ে চলেছে। ধমক দেবে, তেমন উপায় নেই অভয়ের।
আবার ঢোলক বাজল। কিন্তু আশ্চর্য ঘোর লেগেছে অভয়ের। সে নিজেকে বলছে, থাম অভয়, থাম। ভেতরটাকে চুপ করা। তোর আসল কথা ভাব, তোকে আজ অনেক কথা বলতে হবে। ঠিক মতো বলতে হবে!
রাত তিনটেয় কবি গানের আসর ভাঙল এবং জয়মাল্য শেষ পর্যন্ত অভয়ের গলায় এল। কিন্তু বিজয়হরির মুখের দিকে তাকিয়ে তার বুকে কোথাও ছায়ার সঞ্চার হল না। কারণ শেষ জয়টা তাঁরই ছিল। আসর শেষ করলেন তিনি। হেসে হেসে নেচে নেচে, অভয়ের প্রশস্তি গাইলেন কেবল। তাঁর নিজের গলার রুপোর মেডেলের হার পরিয়ে দিলেন অভয়ের গলায়।
সব যুদ্ধেরই কারণ এক। লোভ এবং মাৎসর্য। ব্যক্তির সুখের লালসা-ই যুদ্ধ টেনে আনে। কুরুক্ষেত্র থেকে দ্বিতীয় মহাযুদ্ধ পর্যন্ত, পৃথিবীর সকল যুদ্ধ মানুষকে একই জায়গায় উপস্থিত করে। সুখকে মানুষ নিরন্তর করতে চেয়েছে, তাই বাসনা তাকে অসম্ভবের পথে ঠেলে দিয়ে উন্মত্ত করেছে। দুঃখ যে তার জীবনের আর এক সঙ্গী, এই সহজ সত্যকে ভয়ে সরিয়ে দিতে চেয়েছে। তার সঙ্গে সহজ ভাবে, হাত মিলিয়ে, তাকে স্বীকার করতে পারে নি। সুখ দুঃখ মিলিয়ে যে মানুষের সহজ প্রসন্নতা, তার সাধনা চাই। অশান্ত প্রাণ শান্ত হোক, শান্ত হোক। লোভ হোক নিঃশেষ। লালসা লোলুপতা তোক নিশ্চিহ্ন।
মোটামুটি এই ভাবেই ব্যাখ্যা করেছিল অভয়।
বিজয়হরি দ্বিতীয় মহাযুদ্ধের ধারাবাহিক নৃশংস কিছু চিত্রোপহার দিয়েছিলেন দর্শককে। অভয়ের বয়সী কবিয়াল যে শুধু সুখ দুঃখের কথা দিয়ে, এত বড় যুদ্ধটাকে ব্যাখ্যা করবে, ভাবেননি। বয়সের তুলনায় গভীর মনে হল তাঁর অভয়কে।
হারু বায়েন বলল, কিন্তু, অ জামাই, তুমি তো বাপু আমাদের বাড়িতে আজকের গানগুলান গাওনি এত দিন?
সত্যি তাই। এতদিন সে অন্য সব গান ভেবে রেখেছিল। বেঁধে রেখেছিল। কিন্তু কার্যক্ষেত্রে সব অদল বদল হয়ে গেল। বিজয়হরির কুরুক্ষেত্র ও সত্যমেব জয়তে গানের মোড় দিয়েছিল ঘুরিয়ে। মহাভারত শুনলেই বর্তমান কালকে টেনে আনার পথ খোঁজে অভয়।
একটা আশ্চর্য ঘোর লেগেছে অভয়ের। এটা কীসের ঘোর সে জানে না। তার ভিতরে যেন একটা আগুনের শিখা দপদপ করে জ্বলছে এবং তারই সঙ্গে একটা শূন্যতা, একটা ব্যথা কোথায় চেপে বসছে। একবার মনে হল, নিমেটাকে নিয়ে এলে হত। একবারটি তাকে বুকে নিয়ে বসতাম।
উদ্যোক্তারা তাদের খাবার ব্যবস্থা করল, শোবার ব্যবস্থা করল, এবং তার পরদিনও বিশেষ নিমন্ত্রণ করল সম্মেলনে থাকবার জন্যে। পরদিন বাউল আর কীর্তন গানের আসর হবে।
অভয়ের আগে, হারু বায়েন বলে উঠল—তা থাকব না কেন। আপনারা নেমন্তন্ন করছেন। সারাদিন কলকেতাটিও একটু ঘুরে ফিরে দেখা হবে, কী বলো জামাই।
কথাটা মন্দ বলে নি হারু। তবে, কেমন যেন লোভীর মতো বলছে।
উদ্যোক্তারা বললে, বেশ তো, আমরাই চেষ্টা করব, আপনাদের কলকাতাটা ঘুরিয়ে দেখাতে।
হারু একেবারে আহ্লাদে আটখানা।
বিজয়হরি পাশে নিয়ে শুলেন অভয়কে। শুনলেন তার জীবনবৃত্তান্ত। নিমন্ত্রণ করলেন তাঁর দেশ ইলামবাজারে। অনেক আলোচনার পর বললেন, তুমি অনেক লেখাপড়া করেছ বাবা।
অভয় একেবারে এতটুকু হয়ে গেল। বলল, বিশ্বাস করুন, লেখাপড়া কিছুই জানি না। পড়তে ইচ্ছা করে। সব বুঝি না।
–কিন্তু তোমার কথা শুনে মনে হয়, লেখাপড়া করেছ। যদি না করে থাকে, তা হলে বলব, চেষ্টা করবে। তোমার দরকার। এখন লেখাপড়া না শিখলে আর কিছু হবে না। রোজ খবরের কাগজ পড়বে। বড় বড় মানুষদের বই পড়বে।
তখন ভোর হয়ে এসেছে। কলকাতার গাড়ি ঘোড়ার শব্দ শোনা যাচ্ছে ইতিমধ্যেই। অভয়ের মনে হল, সে দৈববাণী শুনছে। বলল, পড়ব–নিশ্চয় পড়ব। এমন করে আর কেউ আমাকে বলেনি।
.
পরদিন সত্যি সত্যি উদ্যোক্তারা একটি বড় গাড়ির ব্যবস্থা করল। বিজয়হরি এবং অভয় উভয়ের দলকেই তারা কলকাতার অনেক জায়গা ঘুরিয়ে দেখাল। দুর্গ, বিধানসভা, যাদুঘর, চিড়িয়াখানা, ন্যাশনাল লাইব্রেরি।
হারু বায়েন একটা তেজি বাছুরের মতো লাফালাফি করল সারাটা দিন। একবার সামলাতে না পেরে, অভয়ের কানে কানে বলেছিল–গাড়ি চড়া, কলকেতা দেখা সবই হল, দু ভাঁড় মাল হলেই ষোলো কলা পূর্ণ হত, কী বলল জামাই, অ্যাঁ?
জামাইয়ের চোখের দিকে তাকিয়ে আর কথাটার পুনরুক্তি সম্ভব হয়নি হারুর। রাত্রে দর্শকদের আসনে বসে বাউল আর কীর্তন গান শুনল অভয়রা। তার যে একটা বিশেষ ঘোর লেগেছিল, বাউল আর কীর্তন গান তাকে আরও বাড়িয়ে দিল। কীর্তনের অনুরাগগীতি আর বাউলদের আনন্দদায়ক উদাসীনতা তার ভিতরের যেন একটা রহস্যময়তার সৃষ্টি করল। এই দুর্বোধ মন্ত্রের গুণে সে যেন আচ্ছন্ন।
পরদিন সকালবেলা, উদ্যোক্তারা অভয়ের হাতে এনে দিল খবরের কাগজ। সেদিন শুক্রবার। প্রায় সমস্ত পত্রিকাতেই, বিশেষ একটি পাতায়, অভয়ের ছবি বেরিয়েছে। অভয় নাচছে হাত তুলে, গান করছে। কেউ লিখেছে, কবি-গায়ক অভয়দাসের যুদ্ধ ও শান্তির পালা। সমাজ-সচেতন কবিগায়ক অভয় দাস। ইংরেজি কাগজগুলি সে পড়তে পারল না।
উদ্যোক্তারা আজও তাকে নিমন্ত্রণ করল। আজ রাঢ়ের ঝুমুর, পূর্ববঙ্গের জারি ও সারি। অভয় রাজি হল। তবে, হাওড়া থেকে রাত্রের লাস্ট ট্রেনটা ধরতে হবে। সেই রকমই ব্যবস্থা হল।
হারু বায়েন চুপিচুপি বলল, জামাই তোমার কল্যাণে মাইরি অনেক কিছু দেখা হল। দাও, খবরের কাগজগুলান দাও দিকিনি, ঝোলায় ভরি। বাড়িতে বেড়ায় এঁটে রাখব।
এবার অভয়ের একলা হবার প্রয়োজন হল। হারু বায়েন, লোকজন, সকলের কাছ থেকে আলাদা। হতে ইচ্ছে করল তার। কেন তার এ ইচ্ছা হল, সে জানে না। যেন মনে হল, সে একটু একলা। থাকতে চায়।
এক সময়ে একলা পথে বেরিয়ে পড়ল। কলকাতার বিশাল জনতার মাঝখানে, তার একাকীত্বে কোনও বাধা পড়ল না। প্রথমেই মনে পড়ল–তার নিমির কথা। আজ নিমি থাকলে কি অভয় সকলের আগে তার কাছে যেত? তাকে বুকে নিত? সত্যি যে বুকের মধ্যে একটা ঢেউ দুলছে। তাকে শান্ত করতে পারছে না অভয়। তার শূন্যতা যে ঘুচছে না। একজন অন্তরঙ্গ যে কাউকে চাই। সকলের কাছ থেকে পাওয়া সব প্রাপ্য নিয়ে একজনের কাছে সঁপে না দিলে যে শ্বাসরুদ্ধ হয়ে আসছে। সে যে ছড়িয়ে ছিটিয়ে খান খান হতে চাইছে।
কে আছে? কার কাছে যাবে অভয়?
এ মীমাংসা তার জীবনে বোধহয় আর সম্ভব নয়। কারণ সঁপে দেবার কথা ভাবলেই, তার ভিতর থেকে আর একটা বোধ তাকে ভয়ের বেশে তাড়া করে আসে। তাকে দুর্বল করে তোলে।
ঘুরতে ঘুরতে এক সময়ে সে সম্মেলনের তাঁবুতে ফিরে এল।
.
১১.
রাত্রি সাড়ে দশটার সময় হাওড়া স্টেশনে উদ্যোক্তারা তাদের পৌঁছে দিয়ে গেল। বিদায় নিল গাড়িতে তুলে দিয়ে। সারাটা পথ অভয় গুনগুন করতে লাগল। হারু বায়েনের অনেক কথার জবাব দিল। অনেক কথার দিল না, হাসতে লাগল। হারু বায়েন তার জন্য কোনও কৈফিয়ত চাইল না। জামাই একজন সাধক মানুষ। সে যে কখন কী ভাবছে, তা কি বোঝা যায়? সে কেন হাসছে, তা কি হারু বায়েনের বুঝবার ক্ষমতা আছে?
আসলে, অভয়ের বুকের ভিতর ঢেউ উপচে পড়ছে। চলকে চলকে পড়ছে। সে এখন আর নিজেকে বিচার করছে না। সে বলছে, এই তো আমার পাওয়ানা। আমি তো সঁপেই দিয়েছি নিজেকে। সকলের কাছে দিয়েছি।
প্রায় মধ্যরাত্রে যখন তারা তাদের স্টেশনে নামল, তখন শহরের চোখে ঘুম নেমেছে। চারিদিক স্তব্ধ। সাইকেল রিকশা দু চারখানি আছে। তার দরকার নেই। হেঁটে যাওয়াই সাব্যস্ত।
হারুর নজর প্রথমেই, শুড়িখানার দিকে। ঝাঁপ বন্ধ দোকানের। এ সময়ে খোলা থাকার কথা নয়। তবু বলল, পাঁচু দাদার বাড়িটা একটু ঘুরে যাই।
অর্থাৎ বে-আইনি চোলাইয়ের সন্ধানে। অভয় কিন্তু আপত্তি করল না। খালি বলল, তাড়াতাড়ি এসো, আমি আস্তে আস্তে হাঁটি। দেখো, কোনও গোলমাল বাধিয়ে বসো না।
–সে কী, তুমি খাবে না?
–না, ইচ্ছে করছে না হারুদা। তুমি খেয়ে এসো।
–এক যাত্রায় পেরথক ফল? বেশ, আমি একটু না খেলে পারব না বাপু।
ভাইকে বলল, তুই? ভাই পা বাড়িয়েছিল। বলল, চল।
দু ভাই চলে গেল। অভয় একলা ফিরে চলল। কাঁধে ব্যাগের মধ্যে পারিশ্রমিকের টাকা, বিজয়হরির দেওয়া মেডেলের হার। ইচ্ছে ছিল, নিমে আর গিনির জন্যে কিছু কিনে নিয়ে আসে। কিন্তু কেনা হয়নি। কাল কিনে দেবে এখান থেকে।
শীত এখনও আছে। দক্ষিণা বাতাস তার পুরো আসর পায়নি। রাস্তা একেবারে নিঝুম। বিজলি বাতিগুলি নিষ্প্রভ। শহর এখন ঝিঁঝির ডাকের তলায় আশ্রয় নিয়েছে।
বাজারের কাছে, মালিপাড়া প্রবেশের মুখে কুকুরগুলি ঘেউ ঘেউ করে উঠল। পিছু নিল। তারপরে আপনা থেকেই চুপচাপ ফিরে গেল আবার।
বেড়ার আগল বাঁধা। বাড়ি অন্ধকার, নিশুপ। গিনি নিশ্চয় নিমেকে নিয়ে ঘুমোচ্ছে। আগলের বাঁধন খুলল অভয়। ঢুকে আবার বাঁধল। দাওয়ার এক কোণে আস্তে আস্তে হ্যারিকেনের ঘুমন্ত শিখা, একটু একটু করে জেগে উঠল। একটা সাপের ফণার মতো। আলোয় জেগে উঠল গিনির মুর্তি। আড়ষ্ট স্বরে জিজ্ঞেস করল, অভয়দা?
অভয় বলল, হ্যাঁ। ঘুমোওনি?
গিনি কোনও জবাব দিল না। বাতি নিয়ে ঘরে চলে গেল।
অভয় দাওয়ায় উঠে একেবারে গিনির কাছে এল। গিনির মাথা নত দেখে, জিজ্ঞেস করল, কী হয়েছে গিনি?
গিনি চোখ তুলল। চোখ ছলছল করছে। বলল, কাল সারা রাত বসেছিলাম। বলে যাওনি তো যে আসবে না।
–কেন, খুড়ি থাকেনি?
পরশু রাতে ছিল। আর এখন বসে বসে ভাবছিলাম—
গিনির গলার স্বর বন্ধ হল। মাথা নিচু করল। অভয় তার চিবুকে হাত দিয়ে মুখ তুলে ধরে বলল, কী ভাবছিলে?
গিনি বলল, আজও বোধহয় আসবে না।
–না এলে?
-ভয় করে।
কিন্তু এখন আর ভয় নেই গিনির। অভয়কে দেখা মাত্র, এক মুহূর্তের জন্য অভিমান ক্ষুরিত হয়ে উঠেছিল। কাছে আসা মাত্র তা অন্তর্হিত হয়েছে। বলল, মাসি থাকতে চেয়েছিল। আমি পাঠিয়ে দিলাম। মেসোর সারারাত ঘুম হয় না। বুড়ো মানুষ।
পর মুহূর্তেই অপরূপ হাসিতে ভরে উঠল গিনির মুখ। বলল, সবাই বলছে, কলকাতায় তোমার খুব নাম হয়েছে। খবরের কাগজে তোমার নাম বেরিয়েছে।
গিনির উল্লসিত হাসি মুখখানি অভয়ের দৃষ্টি ধরে রাখল। তার বুকের ঢেউ বাড়তে লাগল। বলল, কে বললে।
গিনি বলল, সবাই।
–আর তুমি?
–আমি?
গিনি যেন উপছে পড়তে লাগল। বলল, আমার খুব অহঙ্কার হল।
খুশির এমন প্রকাশ ও ভাষা কখনও শোনেনি অভয়। বলল, অহঙ্কার?
–হ্যাঁ। বলে না, অহঙ্কারে মাটিতে পা পড়ে না। আমার যেন সেরকম হল।
নিষ্পাপ পবিত্র উল্লাস ও লজ্জা, কথার মুনশিয়ানা জানে না। অভয় দেখল, গিনির চোখে কাজল আজ। পায়ে আলতা। কাঁচা কাপড়, ধোয়া জামা পরনে। লজ্জায় এবং আনন্দে নতমুখী গিনি আবার বলল, সারা পাড়াটা আজ ঘুরেছি, নিমেকে কোলে নিয়ে। তুমি একটা রুপোর মেডেলের মালা পেয়েছ, না? কাগজে লিখেছে নাকি।
–হ্যাঁ। দেখবে?
–দেখি।
ব্যাগটা খুলে দিল অভয়। গিনি নিজেই হাত ঢুকিয়ে বার করল। সত্যি সত্যি রুপোর। বেশ ভারী, ঝকঝকে, লাল ফিতেয় গাঁথা মেডেলগুলি। গিনি একবার দেখল অভয়ের দিকে। সাহস করে বলল, পরিয়ে দিই?
-দাও।
কিন্তু অভয়ের বুকের ঢেউ প্রবল হল। প্লাবন এল, ভাসিয়ে নিয়ে গেল তাকে। যিনি মেডেলের হার পরিয়ে দিল অভয়কে। যেন এক প্রখর মন্ত্রের আচ্ছন্ন উত্তেজনায়, অভয় গিনির দুটি হাত নিজের হাতে তুলে নিল। তার বুকের অশেষ শূন্যতার মধ্যে জোরে চেপে ধরল।
গিনির বুকের মধ্যে ধকধক করতে লাগল। সে আর তাকাতে পারল না। চোখ নামিয়ে নিল। অভয়ের নিশ্বাস দ্রুত হল। কিন্তু গলার স্বর তলায় চাপা পড়ে গেল। বলল, গিনি আমি বড় একলা। আমার কষ্ট হয়।
গিনি আবার চোখ তুলতে চাইল। কিন্তু জলে ভেসে গেল চোখ। ফিসফিস করে বলে, জানি।
জানো?
অভয়ের বুকের সমস্ত শূন্যতা যেন অস্থির আবেগে ও পিপাসায়, দুহাত দিয়ে গিনিকে টেনে নিল। বুকের মধ্যে। বহু যুগ ধরে স্তব্ধ চুম্বনের সব আকাঙক্ষা যেন গিনির ওষ্ঠপুটে নিরলস ধারায় এল নেমে।
গিনি কেঁপে কেঁপে উঠল। দু হাত দিয়ে শক্ত করে ধরে রইল অভয়কে। যেন ভয় পেয়েছে। অভয়ের সমস্ত দ্বন্দ্বের যন্ত্রণাকে বুকের ঢেউ তার প্রবল বেগে সরিয়ে, কোনও এক অতীতের থেকে, সহসা সমস্ত ঋণমুক্তির দুর্জয় বেগ, রাশি রাশি তরঙ্গের মতো একটি নবযুবতীর নিটুট অঙ্গে অঙ্গে স্পর্শিত হল। যে-নারীর নাম সে ভুলে গেল এবং সমস্ত উচ্ছ্বাস নিয়ে ডাকতে গিয়ে থমকে গেল সে। তার ওষ্ঠাগ্রে এল প্রথম নাম, নিমি! কিন্তু ডাকা হল না। মুহূর্তের মধ্যে এই বিস্মৃত মেয়েটির মুখ সে দেখতে চাইল এবং সে আবার ডাক দিতে গেল। তার ঠোঁটের দুয়ারে ছুটে এল আর একটা নাম, সুবালা! আর সেই মুহূর্তে তার সমস্ত স্মৃতি, অশ্রু-ভাসানো চোখবোজা একটি মুখের ওপর। নিঃশব্দে চিৎকার করে উঠল, গিনি! গিনি!
সেই মুহূর্তে তার বুকের ঢেউ স্তব্ধ হল। প্লাবন সরে গেল। রুক্ষ এবং শুষ্ক বালিয়াড়ির ওপরে যেন খর জৈষ্ঠ্যের রৌদ্র আগুনের মতো গলে গলে পড়তে লাগল। সরে গেল অভয়। তার চোখে পড়ল, নিমে নিদ্রিত। সারা ঘরটা যেন গ্রাস করতে এল অভয়কে। সে ত্রাস-ভরা গলায় ডাকল, গিনি।
বুকের আলিঙ্গন থেকে নিরাশ্রিতা গিনি বিস্ময়ে, ব্যথায় নির্বাক। তার আচ্ছন্ন দৃষ্টিতে অনুসন্ধিৎসা জাগছে। বলল, কী?
অভয় বলল, গিনি! এ কী করলাম? আমি এ কী করলাম?
বলতে বলতে শরবিদ্ধ এক বিশালকায় পশুর মতো টলতে টলতে সে ঘরের বাইরে বেরিয়ে গেল। গিনি ডাকতে চাইল। তার গলায় শব্দ ফুটল না। উঠতে চাইল। কিন্তু বুকের ভিতর একটা অসহ্য কষ্ট ও যন্ত্রণা তাকে অবশ করে রাখল।
অভয় এই গভীর রাত্রিতেও লোকভয়ে বাইরে যেতে পারল না। ঘরের পিছনে, পুকুর পাড়ের অন্ধকারে, দু হাতে মুখ ঢেকে বসে রইল। –এই কি আমি? সম্মেলনের মঞ্চের, পরশু রাত্রের সেই অভয় কি আমি? যুদ্ধ ও শান্তির পালাদার, সমাজ-সচেতন কবি গায়ক, বিজয়হরির মালার সম্মান। গলায় দোলানো–সেই আমি কি এই আমি?
গলা থেকে মালাটি টান দিয়ে খুলে নিল অভয়। এই কি আমার সেই বুকের ঢেউ? এই কি আমার সেই ব্যথা! তবে আমি কেন বিশুকে মেরেছিলাম। কে আছে এই বিশাল অন্ধকারে। কার পায়ে ধরে আমি ক্ষমা চাইব। কার, কার! কে সে, এমন নিষ্ঠুর খেলা খেলছে আমাকে নিয়ে। কেন। শান্তি নেই আমার। আমি জানি, আমার বুকের মধ্যে এক অশান্ত শক্তি বাসা বেঁধেছে। কেন তাকে আমি তাড়াতে পারছি না। কেন স্থির হতে পারছি না?
.
ভোর রাত্রে প্রথম বাঁশি বেজে উঠল চটকলগুলিতে। অভয় একই ভাবে বসে আছে। চোখের তারা তেমনই উদ্দীপ্ত। সারা মুখে তেমনি ব্যাকুলতা।
গিনি এসে দাঁড়াল দূরে। ডাকল, অভয়দা।
ফিরে তাকাতে গিয়ে, মুখ নামিয়ে নিল অভয়। বলল, বলো।
গিনি বলল, পুকুর ঘাটে এখন লোকেরা আসবে। ঘরে এসো!
স্বভাব এবং নিয়মের সত্যগুলো কখনও ভুল হয় না ওদের। তাই বোধহয় মেয়েরা প্রকৃতির অনেক কাছাকাছি। অভয় উঠল। গিনির পিছনে পিছনে ঘরে এল। গিনি ফিরে দাঁড়াল মুখোমুখি। ওর চুল খোলা। রাত্রি জাগরণ চিন্তাক্লিষ্টতার ছাপ। কিন্তু অনেক স্বাভাবিক।
অভয় বলল, গিনি, তুমি আমার আশ্রয় চেয়েছিলে।
তাই তো।
গিনির গলায় কোনও আবেগের বাষ্প নেই।
–কিন্তু আমি তাকে নোংরা করলাম।
-কোথায় নোংরা করলে?
করিনি?
–আমি তো জানি না।
–আমার ওপর তোমার ঘেন্না হয়নি? রাগ হয়নি?
–না।
–দুঃখ?
তুমি যে জন্যে ভাবছ সে জন্য নয়।
–তবে?
–তুমি কষ্ট পাচ্ছ, তাই। কিন্তু
কী?
–আমি বলছিলাম, তুমি একটু শোও, ঘুমোও।
অভয় আপন মনে বলতে লাগল, কিন্তু আমি তো এ সব ভাবিনি, আমি তো ভাবিনি। মানুষের মনের ভেতরটা কী সাংঘাতিক অন্ধকার। কিছু সে দেখতে পায় না। আবার আপন মনে বলে উঠল, তবে কেন আমি বিশুকে মারলাম, কেন?
গিনি চুপ করে, মাথা নিচু করে দাঁড়িয়েছিল। বলল, সেটা ঠিক করেছিলে।
–আর এটা?
-তোমার মন জানে অভয়দা।
স্পষ্ট আর সাবলীল শোনাল গিনির গলা।
আমার মন! আমার মন! রাস্তার ধারে নিরাশ্রিত ভিক্ষুকের মতো, প্রকাণ্ড দেহটাকে জড়োসড়ো করে কাত হয়ে শুয়ে পড়ল অভয়।
.
ঘুম তার অনেকক্ষণ আসেনি। সুরীন আর ভামিনীর গলা শুনতে পেয়েছে। নিমের কান্না এসেছে কানে। দোকান বন্ধ থাকবে আজও, সেই কথা সুরীনকাকা বলে গেল। ভামিনীকে বলতে শোনা গেল, তোকে এমন দেখাচ্ছে কেন গিনি? চোখের কোল বসা, সাত সকালে চুল ভোলা।
গিনি কী বলেছে শুনতে পায়নি অভয়। নিমে মা মা করে ভামিনীকে জড়িয়ে ধরেছে শুনতে পেয়েছে।
অনেকক্ষণ পরে যখন তার চোখে ঘুম জড়িয়ে এল, সেই সময়েই শুনতে পেল রিকশার হর্ন। ডাক শোনা গেল, কই, অভয় কোথায়?
জীবন চৌধুরী মশায়। তাড়াতাড়ি উঠে পড়েছে অভয়। ছুটে গিয়ে দেখা করল, আসুন, আসুনবলে আজ পায়ের ধুলো নিল। আবার বলল, আপনি কেন এলেন এই শরীর নিয়ে। আমিই তো যেতাম আর একটু বেলায়।
জীবন চৌধুরী অভয়ের কাঁধে হাত রেখে, ভর দিয়ে দাঁড়ালেন। হাঁপাচ্ছেন। শরীরও কাঁপছে যেন। বললেন, কাল গেলে না দেখে–আর তর সইল না অভয়।
অভয় বলল, আমি যে কাল শেষ রাতের গাড়িতে এসেছি।
–অ! তাই! ভাবলাম, অভয় একবারটি না এসে কখনও পারে?
বলে, মোটা লেন্সের ভিতর দিয়ে অভয়ের মুখের দিকে তাকালেন। হাত তার মুখে বুলিয়ে দিলেন। বললেন, বড় আনন্দ পেয়েছি বাবা। হয়তো বাংলাদেশ থেকে কবিগান তরজা সব উঠে যাবে একেবারে। কিন্তু সত্য তুই যেখানে দাঁড়িয়ে বলবি, তাকে কেউ কেড়ে নিতে পারবে না।
এই প্রথম চৌধুরীমশায় অভয়কে তুই বললেন। কিন্তু তার বুকের ভিতরটায় ছুরি চলতে লাগল। চৌধুরীমশায় তো অভয়ের ভিতরের অন্ধকারটাকে চেনেন না। অভয় বলল, আসুন বসবেন।
–না, আজ আর বসতে বলিস না। দেরি হলে এখুনি বাড়ির লোকেরা ছুটে আসবে। তুই যাস।
–তবে এখন আমি সঙ্গে যাই?
কী দরকার। চেহারাটা তো দেখছি খারাপ, ঘুমটুম হয়নি। এখন আমি একলাই যেতে পারব।
বলে অভয়কে ধরে রিকশায় উঠে বললেন, গণেশদের দলের কাগজ কী লিখেছে দেখেছিস তত?
–না।
–লিখেছে, তোদের মতো লোকেরাই দেশকে জাগ্রত করতে পারে।
চলে গেলেন জীবন চৌধুরী। নিমে টলতে টলতে এসে জড়িয়ে ধরল। তাকে বুকে তুলে নিল অভয়। না তাকিয়েও সে বুঝতে পারল, গিনি আশেপাশেই ঘোরাফেরা করে কাজ করছে।
অভয় দাওয়ায় বসা মাত্র গিনির গলার স্বর শোনা গেল, মুখটা ধুয়ে এসো, একটু চা দিই। তারপর একেবারে স্নান করে, খেয়ে শুয়ে পড়ো।
নিমে তার বাবার স্তব্ধতা ভাঙাতে অনেক চেষ্টা করল। কিন্তু শুষ্ক হাসি ছাড়া কিছু পেল না। মুখ ধুয়ে এল সে। গিনি চা আর মুড়ি দিল–দিয়েও দাঁড়িয়ে রইল। অভয়ের চোখের ওপর তার বাসি আলতা পরা পা।
গিনি বলল, কাল সুবালাদি এসেছিল সকালে।
অভয় মাথা তুলতে গিয়েও পারল না। গিনি বলে গেল, তোমার দেখা না পেয়ে মন খারাপ করে চলে গেছে। বললে, তখনি জানি দেখা হবার ভাগ্যি করিনি। এ সময়ে রোজ গঙ্গায় চান করি, মাথাটা একটু ভাল থাকে, তাই এসেছিলাম। তবে, লোকটা আমাদের সকলের মাপের বাইরে। যেতে বলতে ঘেন্না করে। তবু বলিস গিনি, এসেছিলাম। ও যে, আমাদের চেনা, এ আমরাও ভাল করে জানি না।
বলে গিনি সরে গেল। অভয় চুপ করে বসে রইল অনেকক্ষণ। নিমে বকবক করে মুড়িগুলি নিজেই সাবাড় করল। তারপর অভয়ের গাল টেনে ধরে বলল, তা, তা।
অর্থাৎ চা। অভয় তাড়াতাড়ি ঠাণ্ডা চা এক নিমেষে খেয়ে, অবশিষ্ট নিমেকে দিল। দিয়ে বাড়ির বাইরে চলে গেল।
রাস্তায় এসে, একেবারে বিশুর বাড়িতে গিয়ে উঠল। আশেপাশে যারা ছিল, তারা অবাক হয়ে। গেল। অভয় উঠোনে ঢুকে ডাকল, বিশুদা আছ নাকি?
বিশুর বউ বেরিয়ে, অবাক হয়ে বলল, না তো। ও তো কাজে বেরিয়ে গেছে। কেন?
বিশুর বউয়ের চোখে সন্দেহ ঘনিয়ে উঠল।
অভয় বলল, তাও তো বটে, মনে ছিল না। তবে এখন যাই বউদি।
বিশুর বউ বলল, কী দরকার বলোই না।
অভয় বলল, অন্যায় করেছি, তাই মাপ চাইতে এসেছিলাম। মানুষের গায়ে হাত তুলব, এত বড় সাহস যেন আর কোনওদিন না করি, এই বলতে এসেছিলাম।
বিশুর বউ তাড়াতাড়ি কাছে এসে বলল, তা চলে যাচ্ছ কেন? দাদা নেই বলে বসতে নেই বুঝি? সেই জেল থেকে এসে তো এ বাড়িতে একদিনও পা দাওনি। বসো একটু।
তাড়াতাড়ি দাওয়ায় আসন পেতে দিল বিশুর বউ। কিন্তু অভয় পরিষ্কার বাতাবিলেবুতলায় বসে পড়ল।
–আহা মাটিতে কেন?
–মাটিই ভাল বউদি।
–তোমাকে অমন দেখাচ্ছে কেন জামাই?
রাতভর ঘুম হয়নি। কিন্তু যে কথা বলতে এসেছিলাম, বউদি, তুমিও আমাকে মাপ করে দিয়ো। রাগলে মানুষ পশু।
ছি ছি, ও কী কথা। আমি তো তোমার ওপর রাগ করিনি। ঘরের মানুষকে তো আমি জানি। তবু, স্বামীর জন্য কার না অপমান হয়? দশজনের সামনে তখন খারাপ লেগেছিল।
বউদির চোখ ছলছলিয়ে উঠল। কিন্তু আমার এখন আর কিছু মনেতে নেই। তুমি নিজে এসেছ বলতে, সেই তো অনেক।
-না না, তা নয় বউদি।
তাই জামাই। আর তোমার সম্পর্কে ও সব বললেই হল? তোমাকে কে না চেনে?
অভয়ের চিৎকার করে উঠতে ইচ্ছা করল। বউদি আবার বলল, আমাদের মেয়েমানুষের চোখ জামাই। গিনিকে কি আমরা দেখে কিছু বুঝি না? কিছু ঘটলে আমরা আগেই বুঝতাম।
মানুষের কখন কী হয় বলা যায় না। যদি ঘটেই থাকে।
–ও তুমি গঙ্গাজলে দাঁড়িয়ে বললেও মানব না। আর যদি ঘটে, তবে তো ভালই। ভামিনীদি তো তাই চেয়েছিল। আমরাও মনে মনে চেয়েছি। কিন্তু গিনির সে কপাল কই?
কী অগাধ বিশ্বাস মানুষের। এই বিশ্বাসকে আঘাত করার প্রবৃত্তি তার কোন গুহায় লুকিয়েছিল? সে বলে উঠল, কিন্তু বউদি, হাত দুটো ঘেঁচে ফেলতে ইচ্ছে করে। কেন আমি অমন কাজ করলাম!
কিন্তু বউদি অবিচল। বলল, সে কি তুমি করেছ। তখন তুমি সইতে পারোনি। বসো জামাই, একটু চা খেয়ে যাও।
আপত্তি করল না অভয়। ভাল লাগছে তার এখানে বসে থাকতে।
চা আসতে আসতেই এল মালিপাড়ার এক প্রৌঢ়া বিধবা। বলল, ও বাবা জামাই, এই দেখ, মুসুপালটি লুটিশ দিয়েছে। এক মাসের মধ্যে খাজনা না দিলে, আমার ঘর নিলেম হয়ে যাবে। নোটিশখানি হাতে নিয়ে অভয় পড়ল। বলল, মাসি, তোমার যে দু বছরের খাজনা বাকি।
–তা বাকি আছে বাবা। তোমার মেসো যে এতদিন ব্যায়োয় পড়েছিল। এখন আমি কী করব?
অভয় একটু ভেবে বলল, এখন দিতে পারবে?
–সব তো এক সঙ্গে পারব না।
মাসে মাসে, কিস্তিতে কিস্তিতে?
–তা পারব।
–বেশ, আমি দরখাস্ত একখানি লিখে দিচ্ছি। তুমি দিয়ে এসো।
.
১২.
জীবনটা আবার একটা নতুন করে শুরু হল যেন।
নতুন করে ডাক আসতে লাগল গান গাইবার জন্যে। আরও দূর দূরান্তের ডাক। দোকান ঘরটা হয়ে উঠল দরখাস্ত লেখার অফিস ঘর। যদিও বাংলা দরখাস্তই সব। পাড়া-বেপাড়ার অনেকেরই ভিড়। দরখাস্ত অধিকাংশই পৌরসভার। তা ছাড়া জমিদারি উচ্ছেদের পর, বি.ডি.ও-র অফিসের। দরখাস্ত। জমিদারের খাজনা এখন সরকারের প্রাপ্য। সেখানেও নানান গোলমাল।
কাজের মধ্যে আন্তরিকতার অভাব কিছু ছিল না। কিন্তু জীবনের নানান দিকে সে যেন বেড়া দিয়ে রেখেছে। জোর করে ধরে রেখেছে। লাগাম দিয়ে বেঁধে রাখার মতো।
অথচ গিনি স্বাভাবিক আছে। যেন কিছুই হয়নি। যেমন ছিল তেমনি সংসার করছে। স্বাভাবিক ভাবে কথা বলছে। কিন্তু অভয় পারছে না। নিজেকে তার খাটো লাগছে। কখনও কখনও গিনির স্বাভাবিকতা স্পর্ধা বলে মনে হচ্ছে। যেন অভয়কে অশ্রদ্ধা করছে। মাঝে মাঝে বিরক্তি প্রকাশ হয়ে পড়ে অভয়ের। তাতে গিনির অবস্থা দেখে আবার বিমর্ষ হয়ে ওঠে।
কদিন ধরে বারেবারেই সুবালার কথা মনে পড়তে লাগল। আবার নিজেকে ভয়ও করতে লাগল। তারপর একদিন বিকেল বেলায় গিয়ে উপস্থিত হল। প্রথমেই রাজুবালার সঙ্গে দেখা। উঠোনে বসেছিল রাজু। একটি মেয়ে পা টিপে দিচ্ছিল। তাড়াতাড়ি উঠে বলল, এসেছ? বাব্বা! রোজ সুবালা তোমার নাম করে। আজও দুকুরে বলেছে, দেখবে মাসি আর সে এখন এখানে। আসবে না। এখন তার কত নাম ডাক। দয়া করে সেই কবে একদিন নাকি রাত্রে এসেছিল, তা। আমার খেয়ালও নেই। আর সে দয়া হবে না।
অভয় বলল, রাজুমাসি, অত সাহস আমার নেই যে, দয়া করব। কোথায় সুবালা?
রাজুবালা বলল, দেখো তো, একটু আগে বোধহয় ঘুম থেকে উঠেছে। ঘরেই আছে।
কিন্তু আবার সেই বুকের ঢেউ। গিনি যেন অনেকটা আকস্মিক। কিন্তু সুবালা যেন বহু দিন ধরে, বহু দূর থেকে একটি সুতোর সঙ্গে বাঁধা। মরে গেলে, ভুলে গেলেও, ওই বন্ধন শেষ হয়ে যায় না। তাই ভয় হয় সুবালার কাছে আসতে। অথচ, নিমির মৃত্যুর জন্যে এক রকমের দায়ী করে সুবালাকে সে ঘৃণা করতে চেয়েছিল। সেটা যে জোর করে আজ তা বুঝতে বাকি নেই।
ঘরের সামনে এসে দেখল দরজা খোলা। সুবালা মেঝেয় বসে আছে পা ছড়িয়ে। বোতল সামনেই। গেলাস নিয়ে সবে মুখে তুলতে যাচ্ছে। অভয়কে দেখে থমকে গেল। গেলাস রেখে উঠে দাঁড়াল। বলল, তুমি!
অভয় বলল, অসুবিধে করলাম নাকি?
–একটুও না। আশা করিনি তো যে আসবে। এই সবে মুখে তুলতে যাচ্ছিলাম। ভালই হয়েছে।
বলে বোতল গেলাস তাকে তুলে রাখল। ফিরে বলল, বসো।
অভয় মেঝেতেই বসল। সুবালা বললে, প্রথম দিন এসেও মেঝেতেই বসেছিলে। ইচ্ছে না থাকলে, বিছানায় বসতে বলব না।
অভয় দেখল, মুখ ফোলা সুবালার। বয়সেরও অকাল ছাপ পড়েছে যেন। চোখের কোল থলের মতো দেখাচ্ছে। শরীরের বাঁধুনি কোথাও শিথিল হয়নি। বলল, সেদিন আর থাকতে পারিনি, তোমার বাড়ি চলে গেছলাম।
–শুনেছি। কিন্তু থাকতে না পারার মতন—
–তা বলতে পারো। কী জানি। তোমাকে দেখতে ইচ্ছে করছিল।
বলেই একটা লম্বা হাই তুলে চোখ সরিয়ে নিল সুবালা। একটু ঝিমঝিম হাসি হেসে বলল, এ সময়ে একটু না খেলে, চোখ মেলতে পারি না।
অভয় বলল, তবে খাও একটু।
বলছ?
–হ্যাঁ। অসুবিধে করে লাভ কী?
চোখে চোখে তাকিয়ে, সুবালা বলল, হ্যাঁ, একটু খাই, নইলে কথা বলতে পারব না।
বলে, গেলাসের সবটুকু চুমুক দিয়ে একেবারেই খেয়ে ফেলল। কয়েক মুহূর্ত চোখ বুজে চুপ করে রইল। চোখ যখন মেলল, তখন লাল হয়ে উঠেছে। কিন্তু আবার খানিকটা ঢেলে নিল।
অভয় বলল, বড্ড খাচ্ছ আজকাল।
–হ্যাঁ। নইলে পারি না।
–কিন্তু শরীরটা—
শরীর!
কাঁধে একটা ঝাঁকুনি দিল সুবালা। অভয় আবার বলল, গান গাওয়া তো ছেড়ে দিয়েছ।
ভাল লাগে না।
-কেন? কেন এরকম হল তোমার?
কী জানি। খালি রাগ হয়, ঘেন্না হয়।
কাকে?
–সবকিছুকে, সবাইকে।
চোখ ঘুরিয়ে তাড়াতাড়ি বলল, তোমাকে নয়।
ঠাট্টা করছ?
–জ্ঞানে কোনওদিন তো করিনি।
বলে সুবালা গেলাসের মদটুকু এক চুমুকে খেয়ে নিল। সরিয়ে রাখল গেলাস।
অভয় বলল, কেন রাগ কীসের? কী চাও?
–তা জানিনে বলেই তো রাগ হয়। কেবলই মনে হয়, কী করলাম! কী করলাম জীবনে।
সুবালার মুখ একটু একটু করে লাল হচ্ছে। চোখে ঈষৎ মত্ততার আভাস। হঠাৎ উপুড় হয়ে শুয়ে দু হাতের ওপর চিবুক রাখল। তার মাথা অভয়ের পায়ের কাছে এসে পড়ল। বলল, আমার মাথায় একটু হাতটা দাও না।
অভয়ের বুকের স্পন্দন বাড়ছে। কিন্তু সুবালার গলার স্বর শুনে সে আপত্তি করতে পারল না। সে সুবালার মাথায় হাত রাখল। যেন জ্বলন্ত কয়লা, এত গরম মাথাটি।
সুবালা বলতে লাগল, অথচ দেখো, সংসারে কতগুলি আজে বাজে দুঃখে পড়ে, বড় সুখের আশায় বেরিয়ে এসেছিলাম! সে সুখও পেলাম না। এখন ছাই, পালটা দুঃখ যে কী তাও বুঝতে পারি না। গান-বাজনা রান্না বান্না শিখেছিলাম। নভেল-টভেল পড়ার মতন বিদ্যে বুদ্ধিও ছিল। একটু বোধহয় বেশি ছিল, তাই কোথাও কোনও কাজে লাগল না।
চুপ করল। অভয় তার নিজের অজান্তেই সুবালার মাথা তার পায়ের ওপর টেনে নিল। তার কষ্ট হচ্ছে সুবালার জন্যে।
সুবালা আবার বলল, কেউ যদি নিয়ে গিয়ে আমাকে আটকে রাখত, খাটাত, কথা না শুনলে মার ধোর করত, তা হলেও বোধ হয় বেঁচে যেতাম।
বলে মুখ ফিরিয়ে অভয়ের দিকে তাকাল। অভয় দেখল, সুবালার মত্ত চোখে জল। কিন্তু হাসছে সে। অভয় সুবালার গালে হাত দিল।
সুবাল বলল, তুমি নেবে আমাকে?
অভয় প্রায় অস্ফুট গলায় বলল, তুমি যাবে?
সুবালা হাসল। বলল, দোহাই তা বলে যেন বলে বসো না, সত্যি নিয়ে যাবে। তবে, একটা সত্যি কথা বলব?
বলো।
–এ ঘরে অনেক বড় মানুষ এসেছে। বাইরেও অনেক মানুষ দেখেছি। তোমার মতন এমন সরল আর তেজি মানুষ দেখিনি।
–এমন বোলো না সুবালা।
-সত্যি যে! বিদ্যায় অর্থে নয়, আর কিছু, যা সংসারে সকলের থাকে না।
–এ সব কথা থাক সুবালা।
তবে থাক!
থাক, কিন্তু বেদনার রূপ ধরে, এক বিচিত্র প্লাবন আবার ভাসিয়ে নিতে লাগল অভয়কে। সে সহসা নিচু হয়ে বলল, সুবালা, আমি তোমাকে ভালবাসি।
সুবালা চুপ করে পড়ে রইল। অভয় সুবালাকে টেনে নিজের দেহের ওপরে তুলে আনল। ডাকল, সুবালা।
সুবালা যেন হঠাৎ মাতালের মতো অচৈতন্য হয়ে লুটিয়ে পড়ল। বলল, ঊ?
অভয় নিচু রুদ্ধশ্বাস গলায় আবার বলল, সুবালা, তোমার কাছে আসবার কথা রোজ ভাবি।
সুবালা আচ্ছন্নের মতো জড়িয়ে জড়িয়ে বলল, আমি জানি, সেই প্রথম দিন আসা আর এক রাতে ফিরে যাওয়া তোমার মধ্যে ঘুলোচ্ছে।
–সুবালা!
প্রতিবাদে ও যন্ত্রণায় তীক্ষ্ণ শোনাল অভয়ের গলা। সরিয়ে বসিয়ে দিল সুবালাকে। সুবালা চমকে তাকাল। চকিতে হাত বাড়িয়ে অভয়ের হাত ধরল। বলল, বিশ্বাস করো, অন্য কিছু ভেবে বলিনি। আমি যে ওই দিনগুলো ভুলতে পারিনি, তাই বলেছি।
অভয় মন্ত্রাচ্ছন্নের মতো বিড় বিড় করে বলতে লাগল, সত্যি, সে যে সত্যিই, সত্যি বলেছ। সুবালা, তবু আমি লোকের কাছে ভাল সেজে থাকি।
সুবালা বলল, অভয়, তোমার কি ভগবান হবার পণ?
না না না। কিন্তু ও কথা বলে নিজেকে চাপা দিয়ে রাখা যায় না সুবালা।
সুবালা বলল, চাপা দিয়ে রাখবে কেন।
বলতে বলতে সুবালা কাছে এল আরও। ইতিমধ্যে সন্ধ্যার পর অন্ধকার নেমে এসেছে ঘরে। দু হাতে সুবালা জড়িয়ে ধরল অভয়কে। বলল, তোমাকে তো আমি চিনি। তুমি তো অন্ধ নোক নও, রক্ত খেয়ে বেড়ানো তোমার স্বভাব নয়, বাঁচা মরাও নয়। এই নাও, আমাকে নাও, আজ ফিরে যেয়ো না। নিজেকে ফিরে পাবে তুমি।
-না সুবালা, না। এ আমার এক হঠাৎ কল, হঠাৎ বিকল অবস্থা। ছেড়ে দাও আমাকে।
নিজেকে মুক্ত করে নিয়ে সে বেরিয়ে এল। সুবালা ডাকল, অভয়, শোনো অভয়।
অভয় সিঁড়ি দিয়ে নেমে এল তরতর করে। কোনওদিকে না তাকিয়ে একেবারে রাস্তায় এসে পড়ল। আঃ! কে আমাকে এমন বিড়ম্বিত করছে। কে এই নিষ্ঠুর উপহাসের খেলা খেলছে আমার ভিতরে বসে।
.
১৩.
আবার কলকাতায় ডাক পড়ল গানের। সবাই তাকে ডাকল, সব ডাকে সে সাড়া দিল। রেডিয়োতে কবি গান গাইবার ডাক পড়েছে তার। সঙ্গে সঙ্গে হারু বায়েনেরও নাম হয়েছে। কিন্তু অভয়ের ভিতরটা কোথায় বরফের মতো কঠিন ভাবে জমাট হয়ে রইল।
কেবল তাকে অবাক করল গিনি। ওর কি কোথাও কোনও পরিবর্তন হতে নেই। মাঝে কিছুদিন জ্বরে ভুগেছিল। তাও ভামিনীর কাছে প্রথম জানতে পারা গেছল, গিনি জ্বরে ভুগছে। আর পরিবর্তন শুধু চেহারায়। স্বাস্থ্য নষ্ট হচ্ছিল।
অনাথখুড়ো আবার আসতে আরম্ভ করেছে। গণেশবাবুও দেখা হলে, ডেকে কথা বলেন। কিন্তু কোনও পক্ষেরই আগের সেই উচ্ছ্বাস আর নেই।
বাইরের যে বিরোধগুলিকে ভীষণ আর ভয়ংকর মনে হয়েছিল এক সময়, তা যেন আপনি আপনি দূর হয়ে গেল। শুধু সময়ের অপেক্ষায় ছিল।
জীবন চৌধুরীমশাই একেবারে শয্যা নিয়েছেন।
এদিকে দোকানটা উঠে যাবার অবস্থায় পৌচেছে।
এর মধ্যেই হঠাৎ একদিন রেডিয়ো প্রোগ্রামে কবি গান গেয়ে এসে শুনল সুবালাকে পুলিশে ধরে নিয়ে গেছে। রাজুবালার কাছ থেকে সব শুনল অভয়।
আজ বিকেলে সুবালা বড় রাস্তার দিকে দোতলার বারান্দায় দাঁড়িয়েছিল। কালীতারা বাড়িউলির বাড়িতে সম্প্রতি একটি নতুন মেয়ে এসেছে, নাম মালতী। দেখতে সুন্দর। তাকে সবাই বলে লাল মালতী। কারণ সে সব সময়েই লাল পাতলা শাড়ি, আর হাতকাটা লাল ব্লাউজ পরে থাকে। সুবালা রাস্তা দিয়ে মালতাঁকে হেঁটে যেতে দেখে ডেকেছে। মালতী শোনেনি। কারণ সে মালতী নয়। সে পিছন ফিরে ছিল।
সুবালা বলেছে, ওলো ও লাল মালতী। তোর যে কানে কথাই যায় না।
তখন রাস্তার সেই মেয়ে ফিরে তাকিয়েছে। চোখে তার আগুন। বলেছে, বড় বেশি বেড়ে উঠেছ না? রাস্তা দিয়ে তোমরা ছাড়া আর কেউ চলে না?
সুবালা বলেছে, চলে, অত বুঝতে পারিনি।
সেই মেয়ে বলেছে, কিন্তু বুঝতে হবে, সেটা মনে রেখো। না বুঝলে, ডাকবে না।
কিন্তু সুবালা কেমন মেয়ে, সকলেরই জানা। সে বলে উঠেছে, পোশাক দেখলে তো সব টের পাওয়া যায় না।
সেই মেয়ে বলেছে, তাই নাকি? আচ্ছা।
বলে, সঙ্গে সঙ্গে রিকশা ডেকে ফিরে গেছে। কে জানত, সেই মেয়ে আবার এ শহরের নতুন বড়। দারোগার মেয়ে। একটু পরেই পুলিশ বোঝাই গাড়ি নিয়ে, একেবারে পাড়ায় সেই মেয়ে এসে উপস্থিত। কালবিলম্ব না করে, রাজুবালার বাড়ির মধ্যে ঢুকে, সবাই দোতলায় ছুটে গেছে। যেন। একদল খ্যাপা নেকড়ের মতো ঢুকেছে গিয়ে সুবালার ঘরে। একজন এস-আই সঙ্গে ছিল। সে মেয়েটি পুলিশের হাত থেকে লাঠি নিয়ে বলেছে, পোশাক দেখে চিনতে পারো না; তাই চেনাতে এলাম।
বলে লাঠি দিয়ে এলোপাথাড়ি মেরেছে।
সুবালা চিৎকার করে বলেছে, দারোগার মেয়ে বলে আপনি মগের মুলুক পেয়েছেন! কেন মারবেন আপনি আমাকে?
সেই সুবালা! তার অসহায় অবস্থা কল্পনা করে অভয়ের বুকের মধ্যে টনটন করে উঠল।
তারপর পুলিশেরা তার চুলের মুঠি ধরে, আছড়ে মেঝেয় ফেলে মেরেছে। বলেছে, আবার বড় বড় কথা?
বলে রক্তাক্ত অর্ধ-উলঙ্গ অবস্থায় চুল ধরে টেনে নিয়ে গেছে থানায়।
অভয় দেখল, সমস্ত পাড়াটা থমথম করছে। কেউ দরজায় দাঁড়ায়নি। লোক জন নেই একটিও। অভয় সোজা থানায় গেল। স্বয়ং ও. সি. বসেছিলেন। অভয় নমস্কার করল। ও. সি. মাথা নেড়ে বললেন, কী চাই?
অভয় বলল, আমি সুবালার জন্য এসেছি।
–সুবালা কে? সেই বেশ্যাটা?
–হ্যাঁ।
–তুমি কে? তোমার রক্ষিতা?
–না। আমি প্রতিবেশী।
–মানে দালাল, অ্যাঁ?
না।
ও. সি. চিৎকার করে ধমকে উঠলেন, না মানে কী? নিশ্চয়ই তাই। তা নইলে এসেছ কেন তুমি?
অভয়ের চোখে রক্ত উঠে এসেছিল। সে বলল, সেটা আপনি বুঝতে পারবেন না বলেই, তখন থেকে আমাকে তুমি তুমি করে যা খুশি তাই বলছেন।
—বটে?
অভয়ের আপাদমস্তক দেখলেন ও.সি.। ডাকলেন, নিরঞ্জনবাবু, দেখুন তো একে চেনেন নাকি?
পাশের ঘর থেকে এস. আই. বেরিয়ে এলেন। ভদ্রলোক এ শহরের পুরনো মানুষ। বললেন, হ্যাঁ, চিনি বইকী। একজন নামকরা কবি-গায়ক।
ও.সি. বলে উঠলেন ও, সেই অভয়পদ দাস। জুট স্ট্রাইকে একবার জেল হয়েছিল, না?
নিরঞ্জনবাবু বললেন, হ্যাঁ স্যার।
ও. সি. কিন্তু ওই বেশ্যাটার জন্যে এ কেন? এতে যে নিজেরই সম্মান যাবে।
অভয় নিজেই বলে উঠল, সে সম্মান থাকলে তো আসতামই না। ও তো আপনার আমার মতোই এ দেশের আইনত অধিবাসী আর ভোটার। মেয়েটিকে বেল দিতে পারার মতো কেস কি না, সেটা আমাকে বলুন।
ও. সি. তাঁর কাগজ থেকে মুখ তুলে একবার দেখলেন অভয়কে। বললেন, আজ সে-সব কিছুই বলতে পারব না। বেল দেবার কোনও প্রশ্নই নেই। শহরকে স্পয়েল করা আর ভদ্রলোকের মেয়েকে বেশ্যাবাড়িতে ডেকে নিয়ে যাবার কী সাজা হয়, তা আমি দেখাব।
অভিযোগের বিবরণ দিয়েই দিলেন ও. সি.। অর্থাৎ, তাঁর মেয়েকে সুবালা বেশ্যাবৃত্তিতে প্রলুব্ধ করার জন্যে ডেকেছিল।
অভয় বলল, ওর সঙ্গে একবার দেখা হতে পারে?
ও. সি. বললেন, না।
তবু অভয় দাঁড়িয়ে রইল।
-কী হল?
অভয় বেরিয়ে এল আস্তে আস্তে। হাজতঘর অফিসের পিছনে, সে জানে অফিস না ডিঙিয়ে সেখানে যাবার উপায় নেই। কিন্তু কেমন আছে সুবালা! সেই সুবালা! যে দেশে সমাজের ভদ্রলোকদের জীবনেরই কোনও দাম নেই, সেখানে সুবালার মতো একজন দেহোপজীবিনীর প্রাণের কী মূল্য আছে। কিন্তু কার কাছে যাবে এখন অভয়। একমাত্র জীবন চৌধুরীর কথা মনে পড়ছে। কিন্তু তিনি অত্যন্ত অসুস্থ অবস্থায় শয্যাশায়ী। এ সব শুনলে পরেও না জানি কী ভাববেন। গণেশবাবু আছেন। সেটা আরও খারাপ হবে। এমনিতেই তিনি চান অভয় যেন মালিপাড়া ছেড়ে একটা অন্য পাড়ায় বাসা নেয়।
তবে কী হবে সুবালার। কেমন আছে সে, কে জানে।
বাড়ি ফিরে এল অভয়। এসে চুপ করে বসে রইল দাওয়ায়। গিনি তাড়াতাড়ি কাছে এসে বলল, কেমন দেখে এলে সুবালাদিকে?
–দেখতে দেয়নি।
–কেন?
পুলিশের ইচ্ছে।
গিনি চুপ করে রইল। দূর অন্ধকারে সরে গেল।
অভয় পায়চারি করতে লাগল।
রাত গম্ভীর হয়ে এল। এই নিশীথের সুপ্তিমগ্নতার মধ্যে, সুবালার জন্যে কোথাও একটু দাগ পড়েনি। সুবালার জীবনটা সব দিক থেকেই যেন কেমন অপ্রকৃতিস্থ হয়ে উঠেছিল। সব কিছুকে। সে ঘৃণা করেছিল।
সহসা কে যেন বেড়ার কাছে এসে দাঁড়াল। ডাকল, জামাই।
অভয় তাড়াতাড়ি এগিয়ে গেল। কে?
আমি। রাজুমাসি পাঠালে। ওরা সুবালাকে দিয়ে গেছে। তুমি এসো।
মেয়েটি সুবালাদেরই সঙ্গিনী। অভয় বেরুতে গিয়ে একবার পিছন ফিরল। পিছনেই এসে দাঁড়িয়েছিল গিনি। সে বলল, ঘুরে এসো তুমি।
অভয় বেরিয়ে পড়ল। কিন্তু মেয়েটিকে কিছু জিজ্ঞেস করতে সাহস করল না। রাজুবালার বাড়িতে এসে যখন পৌঁছুল, তখন তার ভয়ই সত্যি হয়ে দেখা দিল। সুবালার অবস্থা খারাপ। উঠোনের ওপরে, একটা মাদুরে সে শোয়ানো। ডাক্তার দেখানোর কোনও চিহ্ন নেই। সর্বাঙ্গে আঘাতের দাগ। মাথায় মুখে রক্ত।
অভয় কাছে এসে বসল। সুবালা তাকিয়েছিল! আঙুলের ইশারায় কাছে ডাকল। অভয় ঝুঁকে পড়ল। সুবালার হাত ধরল। হিম ঠাণ্ডা হাত।
অভয় বলল, রাজুমাসি, একজন ডাক্তার ডাকা দরকার।
মাথা নড়ে উঠল সুবালার। অভয় ফিরে তাকাল। ঠোঁট নড়ল সুবালার। স্বর নেই। প্রায় ফিসফিস করে বলল, মরে যাচ্ছি।
মেয়েরা সব ঘিরে দাঁড়িয়েছে। রাজুবালা কেবল বলল, আশ্চর্য এই সুবালারও বাবা ছিল এক দারোগা।
অভয় অবাক হয়ে তাকাল রাজুবালার দিকে। রাজুবালা আপন মনে বলে গেল, ভদ্রলোকের মেয়ে, গুণী মেয়ে, বিয়ে হয়েছিল একটা ছাগলের সঙ্গে।…
সুবালা হঠাৎ বলল, প্রায় চুপিচুপি, না, মানুষই ছিল মাসি। আমি আর কাউকে খারাপ বলতে পারি না। শুধু আমি যা চেয়েছি, তা পাইনি।
সুবালার মুখটা একেবারে সাদা দেখাচ্ছে। রক্ত কালো হয়ে এসেছে। ডাকল, অভয়।
বলো।
–হাতটা দাও।
সুবালার ঠাণ্ডা হাতে হাত দিল অভয়। সুবালা বলল, এ নিয়ে যেন কোনও হই হুজ্জোত কোরোনা আর। এই মার খেয়ে মরা আমার ভাল হল।
হঠাৎ স্তব্ধ হয়ে গেল সুবালা। সবাই ঝুঁকে পড়ল। অভয় ডাকল, সুবালা।
চোখ বোজা অবস্থায়, সুবালা যেন হাসল। ডাকল, অভয়।
বল।
–আমি নিমির কাছে যাচ্ছি না।
অভয়ের বুকের মধ্যে কথা আটকে গেল।
সুবালা আবার বলল, সে ছিল এক, আমি আর এক। নইলে তোমার কথা ওকে বলতাম! অভয়?
বলো।
তুমি খুব বড় মানুষ।
সুবালা, তুমি এবার চুপ করো।
সুবালা বলল, করব। কিন্তু অভয়, তুমি ভেবেছ, বড়মানুষ দশজনের মতন হয় না।
–কেন সুবালা?
–তুমি কাউকে একটু প্রাণ ধরে বুকে নিতে পারো না। ও সব মিথ্যে। অভয়!
বলো।
সুবালার চোখ ভেসে জল এল। ডাকল, অভয়।
অভয় বলল, বলল সুবালা।
সুবালা আবার ডাকল, অভয়।
অভয় আরও জোরে বলল, কী বলছ সুবালা।
সুবালার ঠোঁট নড়তে লাগল, অভয় অভয়…।
রাজুবালা বলল, অভয়, সুবালাকে জড়িয়ে ধরে রাখো। ও ভয় পাচ্ছে।
অভয় সুবালাকে জড়িয়ে ধরল। অভয়ের আলিঙ্গনের মধ্যে সুবালা মারা গেল।
.
এর পরে অনেকদিন অভয় কোথাও যায়নি। দোকানে মালপত্র প্রায় শূন্য। দরজা খুলে বসেনি সেখানে। গানের আমন্ত্রণ নেয়নি। সংসারের সঙ্গে গিনির সম্পর্ক, গিনিই জানে। আর গিনির জানার মধ্যে একমাত্র সুরীন ভামিনী।
কিন্তু অনাথ ছাড়ল না। সে অনেক বদলেছে। এখন নাকি গণেশবাবুই দলত্যাগে উদ্যত। অনাথ প্রায় রোজ আসে। টানাটানি করে বাইরে। তারপর জোর করেই অনাথ শহরের সদর পার্কের এক অনুষ্ঠানে, কবি-গানের আসর ডেকে বসল এবং জোর করেই ধরে নিয়ে গেল অভয়কে।
হারু বায়েনের ঢোলক শুনে রক্তে একটা ধ্বনি বাজল। কিন্তু চোখের সামনে ভাসতে লাগল সুবালার মুখ।
শেষ পর্যন্ত আসরে দাঁড়াল। সুবালার কাহিনী গাইল সে। সমস্ত কাহিনী, যেমনটি যা হয়েছিল। সুবালার মৃত্যু পর্যন্ত। এবং শেষ পর্যন্ত অভয় গাইল, গোটা দেশটা সুবালারই মতো অসহায়। ক্ষমতার দম্ভের কাছে, সকলেই বলির পশু।
সমস্ত শ্রোতা নতুন করে জানল সুবালার মৃত্যু কাহিনী। আসরের সবাই চিৎকার করে ধিক্কার দিল।
রাত্রে গান শেষ করে বাড়ি ফিরে অভয় অনেক দিন পরে আজ নাম ধরে ডাকল, গিনি।
দাওয়া থেকে সাড়া দিল গিনি। হ্যারিকেনের শিখাটা আস্তে আস্তে জেগে উঠল। গিনির মূর্তি জেগে উঠল আলোয়।
অভয় যেন চিনতে পারল না গিনিকে। শীর্ণ, ধুলিচ্ছিন্ন কাপড়। যেন অসুস্থ।
অভয় বলল, ঘুমোওনি।
না।
গিনির গলা সহজ। কিন্তু অনেক দিন বাদে সেও সহজ গলা শুনছে অভয়ের। তাই তার অসহজ হয়ে পড়ার ভয়।
অভয় কাছে এসে গিনির কাপড়টা হাতে তুলে দেখল। বলল, নেই বুঝি আর?
গিনি বলল, হাত-মুখ ধুয়ে এসো।
–ধোব, একটু বোসো গিনি।
গিনি বসল। অভয় গিনির হাত টেনে নিল। নিয়ে খানিকক্ষণ তাকিয়ে রইল তার নত মুখের দিকে। তারপর বুকের ওপর হাতটি ধরে রেখে, সজনে গাছের ফাঁক দিয়ে, নক্ষত্র ভরা আকাশের দিকে তাকিয়ে রইল।
গিনি তাকাল আবার। বলল, খেতে দেব না?
অভয় সহজ আবেগে বলল, না। আমার কাছে একটু বোসো গিনি।
অভয় সহজ ভাবে বাহু দিয়ে বেষ্টন করল গিনিকে। তার মধ্যে আবেগ ছিল। উত্তেজনা ছিল না। একটি অসহায়তা ছিল। কোনও উন্মাদনা ছিল না।
গিনি নিঃশব্দ কান্নার বেগে কাঁপছে। অভয় বাধা দিল না, কিছু বলল না।
ওরা যেন পৃথিবীর সেই আদিম অন্ধকার যুগের প্রথম নরনারী। মূঢ় অন্ধ অসহায়। মানব জীবন বৃত্তান্ত যারা জানে না। যারা প্রশ্ন করতে শেখেনি। কেবল অপার বিস্ময়ে এই অপরিচিত বিশ্বের দিকে চেয়ে রয়েছে। যাদের অনুভূতির মধ্যে বিশ্বপ্রাণ আপন মনে বসে, এক বিচিত্র দুর্বোধ শব্দে তার। ভবিষ্যৎ উন্মেষের কলকাঠিগুলি নাড়ছে।
পাশেই নিমে নিদ্রিত। তার একটি নিশ্বাস পড়ল। অভয় এক হাত দিয়ে তাকে স্পর্শ করল।
অভয়ের মনে হল, তার কানে ঘর্ঘর শব্দ বাজছে। পরমুহূর্তেই তার চোখের সামনে ভেসে উঠল একটি ধাবমান বিশাল রথ। মানুষের দেহ দিয়ে সেই রথ তৈরি। জন্ম মৃত্যু সৃষ্টির বিচিত্র লীলায় তারা রত। মানুষ সেই রথ টানছে। শক্তিশালী বেগবান মানুষেরা। আর হাসি কান্না কোলাহলের প্রবল শব্দ উঠছে।
মুনি ঋষি মহৎ মানুষেরাও সেই রথের স্তম্ভে রয়েছেন। তাঁদের গম্ভীর কণ্ঠে বাণী উচ্চারিত হচ্ছে। এবং মুহূর্তে মুহূর্তে রক্ত ছিটকে উঠছে চাকা থেকে। দেহ শূন্যে পতিত হয়ে হারিয়ে যাচ্ছে।
সকল কোলাহল ছাপিয়ে কেবল একটি সুস্পষ্ট বজ্রকণ্ঠ শোনা যাচ্ছে, সময় নেই। এগিয়ে চলো।

