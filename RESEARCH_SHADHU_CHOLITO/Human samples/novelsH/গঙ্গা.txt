আগাম দলের তিনটি নৌকা ভাটার টানে তরতর করে নেমে এল, পুবের কেষ্টপুরের খাল-গেট পেরিয়ে, নোনা বিলের পাশ কাটিয়ে। তিনটি বাছাড়ি নৌকা। এল পুব থেকে। খাড়া পুব থেকে নয়। পূব-দক্ষিণ থেকে। দুটি এল পুরোখোঁড়গাছি থেকে। আর-একটি ধলতিতা গাঁয়ের।
আরও আসছে পেছনে পেছনে। তেঁতুলিয়া, সারাপুল, পুরোখোঁড়গাছি, ফতুল্লাপুর, ফরিদকাঠি, বীরপুর, তাবৎ পুব-উত্তর আর পুব-দক্ষিণ ঠেঙিয়ে আসছে যাবৎ মৎস্যজীবীরা। জেলে, কৈবর্ত, নিকিরি, চুনুরি, মালা সবাই আসছে। ওদিককার রাজবংশীরাও কালে কালে মাটি হারিয়ে মৎস্যজীবী হয়েছে। তারাও আসছে।
তাড়িয়ে নিয়ে আসছে দখনে বাওড়। যাকে বলে, সমুদ্রের ঝড়। এখন নোনা গাঙে নিদেন কাল। মিঠে গাঙে সুদিনের বান ডাকবে।
আরও আসবে। আশেপাশে কাছ-ঘেঁষাঘেঁষি, পুঁড়্যা, আতুড়ে, ইটিণ্ডে, দণ্ডিরহাট, শাঁখচুড়া, টাকি-সবখানে সব মাছমারার ঘরে সাজো-সাজো রব পড়েছে। সবাই আসবে। একে একে। ডাইনে রেখে গোপালপুরের বিল-জল-জংলা, সুদূর পশ্চিমে রেখে সন্দেশখালি, হাসনাবাদের তলা দিয়ে আসবে।
ইছামতী দিয়ে এসে, হাসনাবাদের তলা দিয়ে নৌক নামবে তরতর করে। একে বলে পথের প্যাঁচ। জলপথের ঘূর্ণি। কোথায় নামছে? না, মঠবাড়ি, দুলদুলি হয়ে একেবারে সাহেবখালির মুখে, ঝিল্পে আর রাইমঙ্গলের মোহনায়। সেখান থেকে খেল্যের গাঙ রেখে দক্ষিণে, ডাইনে পড়বে। শুলকুনি গাঙ, ভবানীপুর কালীনগর ভিড়িয়ে। এবার ওপর দিকে মনের চোখ খুলে তাকালে দেখা যাবে, সাপের মতো আঁকাবাঁকা কতগুলি জটা পাক দিয়ে, কিলবিলিয়ে উঠেছে চব্বিশ পরগনার উত্তরে। এতক্ষণ ইছামতীর ভাটার টানে নেমেছে। হাল না মারলে, তাও ভাতসলা থেকে এক ভাটায় আসা যাবে না এতদূর।
তারপরে ন্যাজাট। ন্যাজাট থেকে এবার উত্তর-পশ্চিম কোণাকুনি, উঠবে এক গোনে, অথাৎ এক জোয়ারে। জোয়ার আসবে রাইমঙ্গলের বুক ড়ুবিয়ে। এক জোয়ারে এখন ধরা যাবে সন্দেশখালি। আবার আর-এক গোন। মিনোখাঁ ঠেকতে ঠেকতে ঠিক এসে পড়বে কুলটির গেটে। তখন থামতে হবে। এখানে চিঠি দেবে না, মানে টিকেট দেবে না। তবে দেখবে কীসের নৌকা, রকম কী তার, উদ্দেশ্য কী। হাঁটা পথের মার আছে, জলপথের সব আটঘাট বাঁধা। কত নৌকা গেল আর এল, কী গেল। আর এল, সব হিসেব থাকে খাল-গেটের দপ্তরের খাতায়। গেট খোলার আগে গুনে দেখবে নৌকা। যদি মনে হয়, আরও নৌকা আসার সম্ভাবনা আছে। তবে রইল গেট বন্ধ। সব ছাড়া হবে। তবে। কে বারবার গেট খোলে আর বন্ধ করে। মাছমারাদের আসবার পথে একরােত কাটবে কুলটি গেটে। তখনও রাইমঙ্গল আর বিদ্যোধরীর ধাক্কায় চলতে হয়। বরং ভাটা পড়ে গেলে একটু ফ্যাসাদ। পরের রাত কাটবে কেষ্টপুরের খাল-গেটে। সেই হল আসল গেট। লোহার শিকল দিয়ে যাবৎ জলযাত্রীর রাস্তা বন্ধ। একে বলে চেন-গেট। শুধু আটকানো যায় না। তাকে, যে বসত করে জলের তলায়। ডাঙার রাজা-উজিরের যে ধার ধারে না।
কেষ্টপুরের খাল-গেট হল কুতঘাট। এখানে কুত হবে, অর্থাৎ নৌকার মাপ হবে। কত বড় নৌকা, কত গহিন তার খোল, কত মাল্লা তার দাঁড়ে, বৈঠার হালে। সেই মাপে যা সরকারের মর্জিতে সাব্যস্ত হবে, তত পয়সা দিয়ে কাটতে হবে টিকেট। জলে জমিনে ফারাক নেই, খোদার ওপরে যারা খোদগিরি করে, তারা জলের পথও আটকায়।
এবার আর ইছামতী নয়, রাইমঙ্গল নয়, তার উঠানামার সীমানা পার হয়ে এবার গঙ্গার টানাপোড়েনের মধ্যে। তখন আবার নৌকা চলবে ভাটায়।
কেষ্টপুরের খাল-গেট পেরোলেই একটু ঝটিকা মারবে নোনা বিল। কেষ্টপুরের গেট পার হয়ে এসে বাঁয়ে থাকবে বামনধোপা, ভঙ্গিড়কাটা খাল এসে মিশবে একটু দক্ষিণে মোচড় দিয়ে। তারপর পশ্চিমে, সোজা উলটোডাঙার দিকে। সরকারি নথিপত্রে ওটার নাম নিউক্যানেল। জেলে-মাঝিরা উলটোডাঙার খাল বলেই জানে। গোটা তিন দিন লাগবে বাগবাজারের খাল-গোটে আসতে।
তার আগে, কেষ্টপুরের খাল-গেট পেরিয়েই, নোনা বিলের কোণে আসতেই, দূরে শহরের সীমানা দেখা যাবে। আকাশের গায়ে সব ছককাটা দাগের মতো।
আগের দিনে অনেকে আসত আবার বেলেঘাটার খাল দিয়ে। যদি খবর থাকত গোট বন্ধ, তবে ওই বিদ্যোধরীরই সব বেনামি ফালিফ্যাকড়া ধরে নামত তরতর করে। করাচি নদী দিয়ে চলে আসত বেলেঘাটার খালে। করাচি নদীর নাম ছিল গাপাতলা, কোমরজল নদী। হালে গেছে মাজে। খুঁড়িগাছির পাশ দিয়ে, শহর কলকাতার পুব ঘেঁষে আসা যেত একেবারে বাগবাজারের গেটে। এখন খালে পড়ার অন্ধিসন্ধি মজে গিয়ে ওই রাস্তা বন্ধ।
কেষ্টপুরের টিকেট দিতে হবে। আবার বাগবাজারে। তবে গঙ্গা! অগতির গতি। যাবৎ জীবনের জীবন-মরণ ধনদৌলত, সব কিছু নিয়ে মোঠাকরুন বসে আছেন গাঙের তলায়।
আসছে, সবাই আসছে। এদিকে। দিনে রাতে আসছে। চোখ থাকলে, উপরে উঠে একবার পুবে নজর করলেই দেখা যাবে, কত আসছে। একে একে, সারি সারি, পাশাপাশি। দক্ষিণের একেবারে নাবাল থেকে পাল তুলে দিয়েছে সবাই জোয়ারের টানে। যে যেখান দিয়ে পারছে, গঙ্গায় আসছে। সবাই। গঙ্গার ঘোলা। কিন্তু মিঠে জলে। সব মৎস্যজীবীর ভাত-কাপড় যার কাছে আছে বাঁধা।
সমুদ্রের দু মাইল দূরের কথা। কানাচে তিষ্ঠোবার উপায় নেই। সাগরের দুই হ্যাঁকার দরকার হবে না। এক হ্যাঁকাতেই ঘুঙরো বান দেখিয়ে দেবে। নৌকাসুদ্ধ নিপাত করবে তলায়। তাই হুতোশে সবাই আগের থেকেই সরে আসছে উত্তর-পশ্চিমে। ডায়মন্ড হারবার পার হয়ে আর জাল রাখবার উপায় নেই।
খাল বিল নালা দিয়ে এসে, গঙ্গায় পড়ে, কেউ থাকবে কলকাতার তল্লাটে। দক্ষিণে থাকবে কেউ। কেউ আসবে উত্তরে, বারাকপুর-বরানগরের তল্লাটে, এপারে ওপারে সেই চন্দননগর-জগদ্দল, হুগলি-নৈহাটি, দূরে ত্ৰিবেণী পেরিয়ে।
সব ছেড়ে সবাই আসবে গঙ্গায়। নোনা জল যেখানে নেই। মাতামতি নেই দক্ষিণ বাওড়ের। পুব-দক্ষিণের সমস্ত নোনা জলের ঘাঁটি ছেড়ে, গঙ্গার মিঠে জলের স্রোতে, খুঁটি পুঁতে নৌকার বাসা বাঁধবে সবাই।
বসিরহাটের আরও উঁচুতেও নোনা জল আসে। মাছও থাকে। তবে মাছ বলে কথা। যেমন তার মর্জি, তেমনি জলের মর্জি। সে কারুর প্রজা নয়। খাজনা-টেকসোর ধার ধারে না। জল যদি এল তো, এমন এল তোমার ঘর-বাড়ি খেত-খামার সব ভাসিয়ে নিয়ে গেল। না এল তো কাঁদলেও দুফোঁটা আসবে না।
মাছ আরও স্বাধীন। ঠাকরুন নদীকে ভাল না লাগলে মাতলায় যাবে। ইছামতীকে মনে না ধরলে, গঙ্গার মোহনায় যাবে ঝাঁক বেঁধে। মায় পাঁজি-পঞ্জিকার আঁক-কষা কথাকেও ঠেলে ফেলে মীনেশ্বরী চলাফেরা করে। পাঁজি লিখলে মাছের ভাগ দশ। হল গিয়ে শেষ পর্যন্ত পাঁচ। নয়তো একেবারে দেড়া কিংবা দ্বিগুণ, পনের থেকে কুড়ি ভাগ।
পাঁচু হুঁকো টানছে আর ভাবছে। দুনৌকা পুরোখোঁড়গাছির আর সে নিজে ধলতিতার। তিন নৌকা বাগবাজারের মোড়ে বাঁধা পড়েছে। আরও চার নৌক তাদের আগে আগেই এসেছে। সাত নৌকা পাশাপাশি বাঁধা রয়েছে। ভাটা পড়ে গেছে। জোয়ার আসবে রাত দুপোহর গেলে। তখন বাঁধন খুলে উত্তরে যাত্রা করতে হবে। সাত নৌকা, সাত গুণ হবে দেখতে দেখতে। গাঁয়ে-গাঁয়ে ঘরে-ঘরে যাত্রা করার জন্যে তৈরি হচ্ছে সব। আজকাল বলে পাকিস্তানের বর্ডার, সেইখান থেকে সব আসছে। এদিকে। না এসে উপায় কী! চিরকাল আসছে, আসবেও। জন্ম থেকে দেখা এই পথ। পেট থেকে পড়ে যাওয়া-আসা। এর পুব-পশ্চিম, উত্তর-দক্ষিণ, সারা তল্লাট তার নখদর্পণে। কত গাঙ মাজে গেল চোখের সামনে। কত বিল হেজে গেল। কত খাল শুকিয়ে, নয়ানজুলির মতো সরু নালা হয়ে গেল। তার উপরে হাড়ে দুবো গজাবার মতো, মাঠের বুকে সরু দাগ ছাড়া কিছু চোখেই পড়ে না। আবার নতুন নতুন খাল কাটা হয়েছে। আসবার পথ বন্ধ থাকেনি। থাকলে এদিকের চলে না, ওদিকেরও বারোমেসে টোটা হয়ে যাবে। টোটা হল মন্বন্তর।
পাঁচুর বাপের বয়স হল তিন-কম পাঁচকুড়ি বছর। দশ-বছর গঙ্গা দেখেনি। বলে, আমরা সবসময় কলকেতা ঘেঁষে যেতুম না। বড় চোর-বাটপাড়ের ভয় ছেল। ত্যাখন মুক্তাপুরের খালে ছেল জল। এত গেট-ফেট ছেল না। খেল্যের গাঙ দে বেরিয়ে, হাড়োয়া খালের ভেতর দে বোদাইয়ের পাশে মালতী বিল। মালতী আর বারুতীর বিল। তার সঙ্গে মুক্তাপুরের খাল। সেই খাল দে ভাটপাড়ার উতোর বেলে গে একেবারে গঙ্গায় পড়তুম। তাপর রেল নাইন হয়ে খাল-মাল সব বুজে যেতে লাগল। রাস্তাও বদলে গেল। …
পাঁচুর বয়সও কম হল না। তিনি কুড়িতে ধরল প্ৰায়। তবু এখনও ফি বছর বর্ষায় গঙ্গায় আসার কামাই নেই। থাকলে চলে না। পেট তো আর আলাদা করে রাখা চলে না। আর পেটিও একলার নয়। দোকলা পেটও নয়। গুষ্টি পেট। এই বুড়ো বয়সে নিজের দেড়গণ্ডা কুচো। বড় ভাইয়ের একগণ্ডা। বড় ভাই মারা গেছে আজ সাত বছর। মানুষ যেমন শক্ত ছিল, তেমনি কুটকচালে ছিল ঠিক মাছের মতো। পালাবার উপায় ছিল না মাছের। জলের আঁকার দেখলে ঠাওর করতে পারত, বাঁক কোন দিকে। লোকে বলত গুণ জানে। সত্যি জানত। নাম ছিল নিবারণ দাস। আসলে জাতে মালো। লোকে বলত সাইদার নিবারণ।
টানের মরশুমে দশ-বিশ গণ্ডা জেলে-মালো জুটিয়ে, ত্রিশ চল্লিশটি নৌকা আর পঞ্চাশ-ষাটটি জাল নিয়ে, যে সকলের হয়ে সদারি করে দক্ষিণে নিয়ে যেত মাছ ধরতে, তাকে বলে সাইদার। দক্ষিণে যাওয়া হল সমুদ্রযাত্ৰা।
পুব তল্লাটে কোনও মালো নিবারণের মতো এতবার সমুদ্রে যায়নি। সাইদার নাম হয়ে গেছল সেই থেকে। পাঁচু তার তিন কুড়ি বয়সে কুল্যে বার পাঁচেক গেছে। সমুদ্রে। প্রতিবারেই নিবারণের সঙ্গে। সে মনে-প্ৰাণে বিশ্বাস করে, তার দাদা গুণিন ছিল। জলের কারসাজি যেমন বুঝত, তেমনি বনের কারসাজিও ঠাওর করত ঠিক।
প্রথম যে বারে নিয়ে গেল পাঁচুকে, যাবার পথে বলে রেখেছিল। আগে থেকে, দ্যাখ পাঁচু, টানের সমুদুর, তাকে বিশেষ ভয় নাই। কিন্তু খবোদার, ডাঙার দিকে চোখ ফেরাসনে। ডাঙার তুক, বড় তুক। নোঙর ফেলে বসে আছিস গালে হাত দোঁ। শুনতে পাবি, কে যেন ডাকছে ডাঙা থেকে। ফিরে তাকে দেখবি, মানুষ, মেইয়ে মানুষ। ভারী অবলা জীব, বড় বিপদে পড়ে তোকে ডাকছে, ওগো ভাল মানষের ছেলে, ও মাঝি, বাঁচাও গো! আমার কেউ নাই গো! দেখবি, একপিঠ চুল, ফুটফুটে মুখখানি, ডাগর-ডাগর চোখ জলে ভেসে যাচ্ছে। আহা! পুরুষ মানষের পান তো। আমনি তোর বুকের মধ্যে হাঁকপাঁক করে উঠবে। সাত তাড়াতাড়ি নোঙর তুলে, হাল মেরে ছুটে যাবি, কেমন তো?…কিন্তুন খবোদার। যাস তো ওই যাওয়াই শেষ যাওয়া। আর কোনওদিন ফিরে আসতে পাবিনে। ডাঙায় নেবে দেখবি, ওই অবলা জীব কালান্তক যম। অ্যাত্তি নাম্বা শরীল। গেরিমাটি রং, গায়ে কালো কালো ডোরা। ইনি হলেন দক্ষিণ রায়। সোঁদর বনের রাজা। ডাঙার যত তুক, সব ওয়ার। কত যে ওয়ার ছদ্মবেশ। হিসেবে কুলিয়ে উঠা দায়। রাতবিরেতে, নয়তো সৌন্দর বনের পাশে, নোঙর করলে, ওয়ার নাম নিতে নাই। দক্ষিণ রায়ের আর এক নাম বড় শেয়াল। ডেকে নে গে মুণ্ডু ধড়ছাড়া করে মড়মড় করে চিবুবে।
শুনে পাঁচুর বুকের মধ্যে গুরগুর করে উঠেছিল। দক্ষিণে যাওয়া বড় যাওয়া। কথায় বলে, যমের দুয়ার দক্ষিণে। সমুদ্রে যাবার রেজিস্ট্রি অফিস পেরুলেই তাঁর রাজ্য। ফিরে আসা না আসা তাঁর হাত। দয়া করলে রেহাই নেই। ছাড়লে নেই। কেউ মারার। ফি বছরে দু-একজন থেকে যায়। সবাই যে ডাঙায় যায়, তা নয়। সমুদ্রের গর্ভে ও যায় কেউ কেউ। সেটাই যায় বেশি। বিশেষ মাছ-মারারা।
কিন্তু বড় ভাইয়ের সঙ্গে গিয়ে কোনওদিন কোনও বিপদ-আপদ ঘটেনি পাঁচুর, সব বিপদ মাথায় করে আগলেছে। গুণিন মানুষ। সব অন্ধিসন্ধি জানা ছিল তো!
তবে অপদেবতা নিয়ে কথা। গুণিনের তিন দিন। তার এক দিন। বাগে পেলে সে ছাড়বে। না। ছাড়েওনি। সাত বছর আগে শেষবার গিয়েছিল নিবারণ সাইদার। আর ফেরেনি।
বুকটার মধ্যে টনটন করে উঠল। পাঁচুর। তিনি কুড়ি বয়সের বুড়ো হয়েছে। তবু বুকের মধ্যে হাঁটুতে মাথা গুঁজে বসে আছে ছেলেমানুষ পাঁচু। কাঁদছে ফোঁসফোঁস করে। চোখে জল নেই। মুখে ভাব নেই। কান্নার কোনও শব্দ নেই। বাগবাজারের এই খালের মোড়ে, বাঁধা পোস্তার গায়ে শুধু দক্ষিণা বাতাসের ঝাপটা লাগছে। দক্ষিণা বাতাসের ঝাপটা লাগছে। পাঁচুর বুকে। দাদার আত্মা আছে যে ওই বাতাসে। …শ্ৰীরামের মতো দাদা ছিল যে, তার চেয়ে বড়, অত বড় দোসর আর পাঁচুর কেউ ছিল না। ছিল। পিঠোপিঠি। কিন্তু হাতে ধরে সব শিখিয়েছে পাঁচুকে। সঙ্গে করে নিয়ে গেছে। সবখানে। রাগ হলে দু-ঘা দিয়েছে। সোহাগ হলে চুলের মুঠি ধরে নিজের হাতে ভাত খাইয়ে দিয়েছে। আর খালি বলেছে, বানচত, খা। খা বানচত। বেশি রেগে গেলে, শালা-সুমুন্দি করতেও ছাড়েনি। যা মুখে এসেছে, তাই বলেছে।
তার ওপরে গুণিন মানুষ। বলবেই তো! সবাইকে বলত। ক্ষমতা কতা! সমুদ্রের পটা-জাল ধরে যখন টান দিত, সেই জালে আর কেউ ছোল ধরে থাকলে বুঝত, নিবারণের হাত পড়েছে। নইলে এত টানের জোর কার। জালের সঙ্গে যে বাঁশ ভাসে তাকে বলে ছোল। আর হক দিত কী! ডাকাতের গলায় কুক পাড়া তার কাছে কিছু নয়। সুন্দরবনের দক্ষিণ রায় মশাইও চমকে উঠতেন। শাঁখের শব্দের মতো সেই হাক শুনে সমুদ্রের হ্যাঁকাও থিতিয়ে যেত যেন। হলই বা টানের হ্যাঁকা! সাগরের তেজ কখনও কম নয়। সাত বছর আগে সেই মানুষ গেল দক্ষিণে। আর ফিরল না।

সে বছর দুই ভাইয়েরই মন বড় আনমনা। পাঁচুর আর নিবারণের দুজনের বউয়েরই ভরা গর্ভ। দুই বউ, রাঁধছে বাড়ছে সবই করছে। এদিকে ছাইচাপা আগুনের মতো ধুঁইয়ে উঠছে ব্যথা। প্রথম বিয়োনি তো নয়। ব্যথার রকম দেখে টের পেয়েছে, সময় আর নেই। এখন তখন অবস্থা।
ওদিকে নৌকা সাজানো হয়েছে। বড় রকমের যাত্রা। হাসনাবাদের নীচে, রাইমঙ্গল নদীতে আঠারো গণ্ডা নৌকার শাবর নিয়ে বসে আছে দশকুড়ি জেলে। দাঁড়িয়ে আছে কোম্পানির ভাড়া-করা লঞ্চ। চাল ডাল তেল নুন, কম করে মাসখানেকের খোরাক নিয়েছে সবাই। থাকতে হবে তিন মাস। বাকি দু মাস খাবে মাছ-মারার পয়সা দিয়ে। খাবে, আবার কমপক্ষে মাস ছয়েকের ঘরে খাবার পয়সা আনতে হবে। না গিয়ে উপায় কী!
আঁতুড় পাতাও হয়ে গেল। পাড়ার এক বুড়ি মেয়েমানুষ ঘরের দরজা বন্ধ করে দেখলে দুই বউকে। দুই ভাই হুতোশে, পরস্পরের হাতে টানাটানি করে হুঁকো টানছে। হুঁকোর আর বিরাম নেই। বুড়ি বেরিয়ে এসে বললে, দরজা খুলছে গো! ব্যথা চড়েছে। দিম ভারী হয়েছে। পেটেও পাক লেগেছে।
কিন্তু সময় আর নেই। পাঁজি-পুঁথি-দেখা সময়। অগ্রহায়ণের বেলা। দক্ষিণ ভিটের চালায় অর্ধেকের উপর রোদ উঠে গেছে। মাথার কাছে বাঁধা আছে কঞ্চি। কঞ্চির গায়ে যতক্ষণ রোদ না। লাগবে, ততক্ষণ যাত্রার সময়। রোদ লেগে গেলে যাত্ৰা নাস্তি।
নৌকা ভাসিয়ে দু ভাই গিয়ে দাঁড়াল তেঁতুলে ফোড়নের মুখে। ফোড়ন হল ছোট খাল। একটু পরেই ছুটতে ছুটতে এসে নিবারণের বড় ছেলে খবর দিয়ে গেল, খুড়ির মেইয়ে হয়েছে, রং লাল। মায়ের এখনও হয়নি।
অর্থাৎ পাঁচুর মেয়ে হয়েছে। নিবারণের কিছু হয়নি। ওদিকে ডানসার মুখে দক্ষিণের যাত্রীরা ছটফট করছে। উপায় নেই। নিবারণ নিজেই হাল কাত করে চাড় দিল।
পাঁচু বলে উঠল, আর-এক দণ্ড দেখে যাই।
নিবারণ সাইদার। তাকে সব দেখাশোনা করতে হবে গিয়ে। সবাই যাত্রা করে বসে আছে।। উপায় নেই। বলল, এটা যখন বেইরেছে, আর এট্টাও বেরুবে। দু-দণ্ড আগে আর পরে। কিন্তুন আর দেরি করা যায় না। লোকগুলান ভাবনায় পড়ে গেছে।
বলে, ফোড়নের মুখ থেকে আবার ইছামতীতে পড়ল। শীতটা পড়েছিল মন্দ নয়। উত্তর বাতাসেরও টান ছিল। নিবারণ বলল, পাল তুলে দে।
সাইদারের হুকুম। যুদ্ধক্ষেত্রে পা দিয়ে সেনাপতির আদেশ অমান্য করা যায় না। পাল তুলে দিল পাঁচু। দিয়ে পালের কানদাড়ি দিলে পায়ের পাতায় পেচিয়ে।
গুপুস করে শব্দ হল পশ্চিম পাড়ে। দুভাই-ই ফিরে তাকাল। কচ্ছপ। মাদি-মদা, জোড়া কচ্ছপ। একটু রোদ পোয়াতে উঠেছিল। মানুষের সাড়াশব্দ পেয়ে, একটা জলে পড়েছে। আর একটি গড়াচ্ছে, জলে পড়বে বলে।
চোখাচোখি হল দু-ভাইয়ের। যাত্রাপথে কচ্ছপ। কাঁকড়া, কচ্ছপ, কলা-যাত্রার সময় অলুক্ষণে চিহ্ন। দুই ভাইয়েরই বুকের মধ্যে নিঃশব্দ বিদ্যুৎশিখা একবার চিকচিক করে উঠল। এ কীসের ইঙ্গিত।
কিন্তু নিবারণ বড় শক্ত মানুষ। জোরে হাল চেপে বলল, বেরুবার সময় দেখা দিলে খারাপ।। পথে ঘাটে কত কী চোখে পড়বে। তার জন্যে যাওয়া আটকায় না। কান-দড়িটে আর এট্টু খাটো কর দিনি।
কান-দড়ি খাটো করল সে। পালে টান পড়ে আরও ফুলে উঠল। নৌকা বাঁয়ে কাত হল আর-একটু। একত্ৰিশ হাত বাছাড়ি নৌকা চলল ছলছলাত করে।
পাঁচু ভাবছিল কেবল বাড়ির কথা। বউ দুটির কথা। তার মধ্যে বড় ভাজের ভাবনা বেশি। ভাবতে ভাবতে সময় গেল। নৌক এসে লাগল বিল্লেী আর রাইমঙ্গলের মোহনায়। সাই যাবার কুড়ি গণ্ডা নৌক শবর করে আছে সেখানে। অপেক্ষা করে আছে সাইদার নিবারণের জন্যে।
সাইদারের হুকুমে শাবর ভেঙে যাত্রা হল। আড়াই দিন পর অফিসের কাছে এসে, রেজিস্ট্রি করাতে সময় গেল একদিন। নৌকাপিছু আট আনা। জেলেদের মাথাপিছু হগুপ্তার টিকেট তিন আনা। ওখান থেকে যাত্রার দিন একবার বলেছিল নিবারণ, মেইয়ে মানুষটা অ্যাদিনে বোধ করি বিয়োল রে পাঁচু। তোর বোঠানের কথা বলছি।
পাঁচু বলেছিল, তা কি আর বসে আছে অ্যাদিনে?
নিবারণ বোধ হয় ওইটুকুই শুনতে চেয়েছিল। জোয়ারের টান পড়ে যাওয়ার ভয়ে, তাড়া ছিল সকলেরই। রাইমঙ্গল থেকে বিদ্যোধরীর আকবাঁক দিয়ে ডাইনে রেখে এসেছে বাসন্তীর সরকারি বাংলা, মজিদবাড়ির বন অফিস। মাতলা থেকে বেঁকেছে কৈকালামারিতে। এবার আস্তে আস্তে চওড়া হচ্ছে। ঠাকরুন। বনের সীমানায় পড়ে গেল নৌক। মজিদবাড়ি থেকেই পড়ে। কিন্তু যত নামতে হয়, ততই বন গভীর। যেন জীবন্ত। কেমন একটি অদ্ভুত গন্ধ ছাড়ে এখানকার বাতাসে। অজানা অচেনা বনবাদোড় আর সমুদ্র মিলিয়ে এখানে এক অদ্ভুত গন্ধ। নাকে এলেই বোঝা যায়, কাছাকাছি আসা গেছে। সামনে তখনও বাঁকের মুখে জঙ্গলের আভাস। অকুল সমুদ্র দেখা যাচ্ছে না। শেষ বন-অফিস সুরিনগঞ্জের সীমানায় আসা গেছে। সুরিনগঞ্জ হল সুরেন্দ্রগঞ্জ। নিবারণ বলেছিল, হ্যাঁ, অ্যাদিন কি আর বসে থাকে! ছেইলে কি মেইয়ে হল, জানা গেল না। যাগ, জানা যাবে ঘুরে এসে!
মনটা বড় অস্থির-অস্থির করছিল পাঁচুর। বাড়ির খবরটা যদি কোনওরকমে পাওয়া যেত, দাদার মনটা থর হত একটু। বাড়ির ভাবনাই ভেবেছিল পাঁচু। আর তো কিছু ভাবেনি।
কিন্তু কাল হল আর-এক দিক দিয়ে। দক্ষিণে রেখে এল দাদাকে। এসে দেখল, উত্তর ভিটের গোলপাতার ছাউনি ধসে পড়েছে পেছনে। ছিটে বেড়া দুমড়ে পড়ে আছে হুমড়ি খেয়ে। সবকিছুই এলোমেলো ছড়ানো। দক্ষিণ ভিটের ঘরটা আছে। কিন্তু যেন কোনও বিরাটকায় প্রেতি তার আকাশ ছোঁয়া থাবা দিয়ে ঘরটির বুটি ধরে দিয়েছে নেড়ে। চালের বাতায় পাতা নেই খানে খানে। বেড়াটা বাঁকাচোরা, গোঁজা-খোঁচা হয়ে বেরিয়ে আছে। এখানে সেখানে। আর তার বউঠান, উঠোনে বসে,, রোদে বুক খুলে স্তন্যপান করাচ্ছে নতুন ছেলেকে। চোখে গড়াচ্ছে জল। নজর নেই সেই চোখে। অগ্রহায়ণের মাঝামাঝি অসময়ে গেছে বড় বিষৰ্ণ। কথায় বলে, যদি বর্ষে আগনে, রাজা যান মাগনে। কি জলে আর কি মাটিতে। ফলন নেই কোনওখানে।
সব দেখে-শুনে পাঁচু আর কথা বলতে পারেনি। বোঠানের পায়ের কাছে গিয়ে পড়েছিল হুমড়ি খেয়ে। সাত দিন কোনও কথা বলতে পারেনি। খালি এদিক ওদিক করেছে। যেন লুকোচুরি খেলেছে। ঘরামি ডেকে ঘর তুলেছে নিজেও। বোঠান। আপন মনে বলেছে, তোমার বড় ভাই সাইদার। নিজে আসতে পারেনি, তাই তোমাকে পেটিয়ে দিইছে। তুমি সুমুদুরে ফিরে গে বোলো, তার ছেলে হয়েছে, ঝড়ে তাকে রক্ষে করেছি। আমি। শোনো ঠারপো, আর বোলো…
আর চুপ করে থাকতে পারেনি। পাঁচু। বোঠানের পা দুখানি ধরে বলেছিল, ওগ, দক্ষিণে যমের দোরে রেখে এসেছি। সব।
বোঠান বুক চাপড়ে চাপড়ে বলেছিল, অগ আমার পাপ মন তো এ-ই গেয়েছেল গ। আগনে এল পচ্চিমে শ্যাওটা। কী শীত। থেকে থেকে আগনে আবার দখনে বাওড়া। দেখে আমার বুক কাঁপতে নাগল। একী অঘটন গ। এমন তো দেখিনি গ বাপের জন্মে। সেই আমার বুক কাঁপল। কোলের ছেইলে আমার শুদু শুদু কেঁপ্পেকুঁপ্পে কেঁদে অস্থির। সেই তো আমার মন বলেছিল গ।
তারপরে জীবনে একবার গেছে পাঁচু দক্ষিণে। গেলে থাকতে পারে না। সমুদ্রের নীলাম্বুধি অন্ধকার গিলতে আসে তাকে। বাতাসের সাঁই সাঁই রবে কানে বাজে। শুধু সাইদারের হাঁক। কালো কুচকুচে সর্বনেশে জঙ্গল তাকে বারবার হাতছানি দিয়ে ডাকে। ডাকে আর বাতাসে ফিসফিস করে। বলে, ভাইরে পাঁচু, এইখেনে আছি।
আজও ভুলতে পারেনি। পাঁচু সেদিনের কথা। বাগবাজারের এই খালের মোড়ে বসেও সেই দিনটির কথা স্পষ্ট মনে পড়ে। অগ্রহায়ণের আকাশ ঘোলাটে। গাঁজানো-রস-খাওয়া বাতাস। তার দিক ঠিক নেই। সেই সময়ে দেখা দিল জলের বুকে স্পষ্ট দাগ।
সমুদ্রে জোয়ার ডেকেছে। ট্যাকের মুখে শাবির করে আছে গোটা সাই। আকাশ-বাতাসের গতিক বড় সুবিধের লাগছিল না। বাতাস এক বগা নিশেনা হারিয়েছে। তার দিক ঠিক নেই। অগ্রহায়ণের সমুদ্র। কিন্তু তারও গতিক ভাল নয়। আগনার মুখে বড় বড় হাঁকা ভাঙছে। আগনা হল জোয়ারের আগমন। শাবর বলে সাইয়ের নৌক-জমায়েতকে। অবস্থা দেখে, শাবর ভেঙে সাইয়ের মাছমারারা সেদিন মাছ মারতে বেরোয়নি।
সাইদার নিবারণের প্রাণে ভয় ছিল না। কিন্তু সবাইকে অভয় দিতে পারেনি সে। অগ্রহায়ণের মেঘকে ভয় নেই। তবু বলা তো যায় না। এটা সমুদ্রের সংসার। কে কোথায় কী বেশে ওত পেতে আছে, সব দেখা যায় না। যার তুমি সবটুকু চেনো না, চিনে নাও। তবে যাও।
এমনি হয়, এই নিয়মের মাঝে অনিয়মের মতো। একে বলে রোগ। যাবৎ জীবকে নিয়ে জগৎ। জগৎও একটি জীব। তার প্রাণ আছে, ঠাওর করলে মনের দেখাও মিলবে। তাই বৈশাখ ছেড়েও তার আকাশে ঝড় ওঠে ঘাড়-মুচড়ানো। শাঙন ছেড়ে অঘ্রানেও সংসার ভাসাতে পারে সে।
মাছমারা আছে আকুল সাগরে। নিয়ম ছেড়ে সে নিজের চোখে চেয়ে দেখুক, জলের রকম কী। বাতাসের গতিক কেমন। আকাশ কী বলে। সেইটি হল আসল নিয়ম।
ট্যাঁকের মুখে তেমন হ্যাঁকা নেই। থাকলে তিষ্ঠানো যেত না। নৌকায় নৌকায় উনুন ধরেছে। খাওয়া সেরে রেখে অপেক্ষা করা ভাল। সময় বয়ে যায়। হাত-পা গুটিয়ে, দুদিন বসে খেতে হলেই প্ৰাণে পাষাণ চাপে।
সামনে চুকিম জায়গাটুকু পেরিয়ে কাশ্য মরছে মাথা দুলিয়ে। চুকম হল ফাঁকা জায়গা। ঠিক যেন মুখ-ঢাকা ঘোমটা-পরা বউগুলির মতো। জলের সন্ধান পাওয়া গেছে ওখানে। থেকে থেকে বাতাসের ডাকটা বাঘওয়ানোর মতো শোনা যাচ্ছে। সুঁদুরী-হেঁতালের অন্ধকার জটায় বড় রহস্য। কে ডাকে সেখানে, কে জানে। কিছু বোঝবার উপায় নেই।
পাঁচুর রান্না হয়ে গেছে। তিবড়িতে এখনও আগুন। বাতাসে শীত মালুম দিচ্ছে বেশ। তিবড়ির উপরে হাত দুখানি মেলে। ঘরের কথাই ভাবছে সে! বোঠান কী বিয়োল, কে জানে।
সেই সময়ে জলের বুকে দেখা দিল স্পষ্ট দাগ। গলুই থেকে ডাক দিল নিবারণ, পাঁচু, পাটা জালটা কমনে আছে?
এমন অসময়ে পাটা জালের খোঁজ কেন। বলল, এই গলুয়ের নীচখানটিতেই আছে। কেন?
জবাব নেই। তাকিয়ে দেখল পাঁচু, দাদার নজর দূরে। জল দেখে টের পেল, মাছের চক দেখা যায়। ভাঙা চক।
একটু পরে বলল, রান্না ভাত-ডাল নে তুই পাশের লৌকোয় যা দিনি। দেখি এক খ্যাপ মেরে।
পাঁচু গজগজ করে উঠল আপন মনে। সকলের খেতে বসবার সময়। একজন যাবে এখন খ্যাপ মারতে। কিন্তু কথা যখন একবার মুখ থেকে বেরিয়েছে, সে বেদবাক্যি। খ্যাপ মারতেই হবে।
এমন যে কেউ না যায়, তা নয়। তবে দুজনে যায়। নিবারণ সাইদার যায় একলা। ভয়েরও তেমন কিছু নেই। জোয়ারের বেলা, উপরের টান। বার-সমুদ্রে যাওয়ার ভয় নেই।
বশীর বলে উঠল, কীসের চক দেখলে নিবারণদাদা?
—বাটা চক।
পাঁচু বলে উঠল, কিন্তুন পাটা জাল নে একলা কী করে পারবে?
নিবারণ বলল, পাটা জাল কি আর পাততে যাচ্ছি। খানিকটে তুলে নে ফেলব কোনও ফোড়নের মুখে। চক তাইড়ে নে যাব খালের দিকে।
নৌকা নিয়ে বেহসে গেল একলা। চকের পিছন পিছন হারিয়ে গেল বাঁকের মুখে। ঠাহর করে দেখেছে পাঁচু, চকভঙা বাটা মাছের দঙ্গল ভেসে চলেছে জোয়ারের টানে। একলা একলা পেছন ধাওয়া করে, ওই মাছ কোণঠাসা করা কি চাট্টিখানি কথা। কিন্তু কে বলবে। না পারলে, ঘুরে এসে শুয়ে থাকবে চুপচাপ। খেতে বসে দুষবে খালি পাঁচুকে। কেন, না, ভাত কম, পেট কিছুতেই ভরে না। ভাবখানা যেন পাঁচু বেশি খেয়ে ফেলেছে।
আর দশজন খেতে বসল। কিন্তু ভাল লাগে নাকি খেতে। রাঁধলে দুটি মানুষের জন্যে। বেড়ে বসতে হল একজনের ভাত।
কোনওরকমে দুটি খেয়ে, বসিরহাটের গণেশের নৌকায় গা ঢাকা দিয়ে শুয়ে রইল অনেকক্ষণ। ভাতের নেশটুকু কাটবার অপেক্ষা। তারপরে আর দুচোখের পাতা এক হল না। একসময়ে জলের দিকে তাকিয়ে দেখল, টান-ভাটার লক্ষণ। মনটা আনচান করে উঠল।
বশীরকে বলল, টান-ভাটা পড়ে গেল যে।
বশীরও বোধ হয় তাই ভাবছিল। সাইদার গুণিনের সে শাকরেদ। নিবারণ তার গুরু।
বলল, এটুসখানি সবুর কর। গেছে গোনে, এবার টানের মুখে এসে পড়বে। গোনে অর্থাৎ জোয়ারে। সেই আশায়, বসে রইল পাঁচু কিন্তু টান-ভাটা ছাড়িয়ে পুরো ভাটা দেখা দিল। অন্তরে অন্তরে হাকপাক করে উঠল মনটা। সে কিছু বলার আগে বশীর নিজেই পাঁচুকে বললে, আসো দিকি আমার নৌকায়, একবার ঠেলে যাই ওই বাঁকের মুখে, বিত্তান্তটা কী জেনে আসি।
গণেশ বলল, সেও যাবে। আর একটি নৌকাও বেরুল। তিন নৌকা গেল উজান ঠেলে।
আকাশের সেই এক ভাব। বাতাসও তেমনি মাতাল। কেবল মেঘ যেন আরও জমাট বাঁধছে। বনের মধ্যে। বেলা তখন বড় জোর দুটো। কিন্তু মেঘের ছায়ায় তা ঠাহর করবার উপায় নেই।
ঠাকুরনের মোহনা। একটু পুবে খোঁচ দিয়ে হারিয়ে গেছে গভীর জঙ্গলের মধ্যে। একটি কাকপক্ষীরও দেখা পাওয়া যায় না। মোহনার মুখ থেকে যত দূর চোখ যায়, সেও অকুল সাগর। ভাটার টানে, ঢেউয়ের মাতন লেগেছে সেখানে।
দূরে দূরে অনেকগুলি ফ্যালি-ফ্যাকড়া নদী থেকে ঢুকে গেছে বনের জন্টার মধ্যে। অধিকাংশেরই নাম নেই। এক নাম, ফোড়নখাল। হোগলা-হেঁতালের মাঝখান দিয়ে যেন আঁকাবাঁকা নাগিনী কিলবিল করে গেছে এগিয়ে।
সবাই দেখে নজর উচিয়ে, পুবে পশ্চিমে উত্তর দক্ষিণে। কোনও নৌকা দেখা যায় না। শুধু বাতাসলাগা বনের গোঙানি আর মাথাভাঙা ঢেউয়ের শব্দ। দুবার দুটি ফোড়নখালের মুখে দাঁড়াল তিন নৌকা। কে জানে, এর মধ্যে ঢুকেছে কি না নিবারণ।
বশীর বলল, আর এটুস এইগে চলো দিনি। এত কাছে হলে, এতক্ষণ দেখা দিত। ফোঁড়ানখালের মুখে আর কদূর যাবে। ভাটা পড়ে গেছে।
আর-একটু এগিয়ে গেল। তিন নৌকা। একটু একটু করে, অনেকখানি এসে শব্দ শুনে ডাঙার দিকে হাল মারল সবাই। শব্দ শোনা গেছে। হাল টানার। কিন্তু নিয়মিত নয়, যেন হাঁপিয়ে-পড়া মাঝির থেকে থেকে বৈঠা টানার বিলম্বিত ক্যাঁচ কোঁচ শব্দ।
সামনেই আর-একটি ফোড়নখাল। আবার শোনা গেল, যেন ঝিমিয়ে পড়ে হাল টান দিচ্ছে কে। বোঝে, চকভাঙা মাছের পিছনে একলা আসার ঠেলা কতখানি। হাতে পায়ে বোধহয় আর তাগাদ নেই।
পাঁচুর রাগ চড়ল। মারুক আর ধরুক, গুণিন হোক আর সাইদার হোক, দুটো কথা না বলে ছাড়বে না পাঁচু।
কিন্তু শব্দটা চাপা পড়ে গেল। আবার। ফোড়নখালের মুখ গেছে বেঁকে। বুক থেকে জল নামছে হোগলার, বাতাসে দুলছে, কাঁপছে ভাটার টানে।
আবার শব্দ শোনা গেল। পরমুহূর্তেই কাঁড়ারের মুখ দেখা দিল বাঁকের মুখে। কিন্তু কাঁড়ার তো নয়, গলুই। হাল পিছনে, মুখ উলটো দিকে।
লাগি ঠেলে, স্তম্ভিত হয়ে রইল তিন নৌকা। দেখল বাতাস আর ভাটার টানে হাল নড়ে উঠছে। নৌকা খালি, মানুষ নেই। ভাটার টানে, আপনি আপনি আসছে ভেসে।
বুকের মধ্যে বিদ্যুৎ চমকাল পাঁচুর। আগে নজর পড়ল বশীরের মুখের দিকে। সে মুখ দল-দলা মেঘে। থমথম করছে।
যেন আসতে মন নেই, এমনি করে ফোড়নের মুখে ঠেকতে এল নৌকা। একত্রিশ-হাত বাছাড়ি নৌকা, বাপের নৌকা পাঁচু আর নিবারণের। ওই তো দেখা যায়, ছাঁইয়ের মুখছাট তেমনি খোলা। শিল-নোড়া তেমনি পাতা। শিলের কপালে বাড়ন্ত হলুদটুকু রয়েছে তেমনি।
কাছে আসতে দেখা গেল, কাঁড়ারে জাল, ছাঁকা বাটা মাছে তখনও জাল ভরতি। খোলা হয়নি।
কিন্তু মানুষটা।
কথা বলতে গিয়ে শব্দ বেরুল না পাঁচুর গলায়। চিৎকার করতে গিয়ে বুকের আর গলার পেশি গেল কেঁপে।
ঠাকুরনের মোহনায় যেন বাতাস গেল পড়ে। জলের টান গেল মরে। গোটা বন গেল। থমকে। তিন নৌকায় পাঁচজন মাছমারা। সব যেন কোনও এক মায়াবিনীর রাজ্যে এসে বোবা হয়ে গেল।
খালি নৌকায় লাফ দিয়ে উঠল বশীর। ছাঁইয়ের পাশ দিয়ে গিয়ে হাল ধরে বলল, ঢোকাও, সবাই লৌকো ঢোকাও ফোড়নখালে, একবার দেখে আসি।
চার নৌকা ভাটি ঠেলে ঢুকল খালের মধ্যে, হোগলা-হেঁতালের গহনে। সুদূরীর ঠাসাঠাসি, নেলো, বিষকাটারি। আর বাসক ঝাড়ে বাতাসের ক্রুদ্ধ শাসনি। অশেষ আকাশ এখানে শাসিত, নিবাসিত অসূর্যাম্পশ্য এই অরণ্যে মেঘে মেঘে নেমেছে সন্ধ্যার ঘোর।
চার হালের মচমচে শব্দ। গণেশ কাশছে খকখক করে।
সর্পিল খাল বেশিদূর যেতে পারেনি।
বন আছে খাল আছে, একত্রিশ-হাত বাছাড়ি নৌকাখানি আছে। পাঁচু চেয়ে দেখছে, পুটকে-পরানি বাটা মাছগুলি এখনও চকচক করছে। নিষ্পলক চকচকে গোল চোখে যেন সবকিছু দেখছে। নির্দয় শমনের ভাবলেশহীন দৃষ্টি। ওই তো ছাইয়ে হুঁকো-কলকে, গলুয়ের গুড়োর ওপর পোড়া বিড়ি, দেশলাইখানি। ছাঁইয়ের মুখছাটের কাছে গামছা, তেলচিটে গেঞ্জি নিবারণের। সব আছে।
বাড়িতে আছে বউ। কোলে নিয়ে বসে আছে নবজাতক।
মানুষটা নেই। কী এক সর্বনাশের খেলায় মেতে, সে যেন খালের ধারে বনের আড়াল দিয়ে চলেছে সঙ্গে সঙ্গে। চারদিকে অশরীরীরা ঘিরে চলেছে চার নৌকা।
নয়, আর-কিছুর পায়ের চিহ্ন, যার নামও করতে নেই মনে মনে। সে চলে নিঃশব্দে ঘাপটি মেরে, গাছের আড়ালে আড়ালে। চোখে তার আগুন, গায়ে কালো ডোরা কাটা। খপিশ চোখে চেয়ে দেখল, কোনও গাছের মুণ্ডু মুচড়ে দুমড়ে গেছে। কিনা কেউ। এ তো এমনি মাছমারার মরণ নয়। গুণিন লোপাটের ষড়যন্ত্র হতে পারে মহা দানোর। কে বলতে পারে, চকভাঙা মাছের লোভানি দিয়ে ডেকে আনেনি সে। কিন্তু কোনও চিহ্ন নেই। খাল শেষ হয়ে এল, বন হল আরও গভীর। মানুষটা নেই।
হাল ছেড়ে, দু হাত মুখের উপর তুলে পাঁচু গলা ফাটিয়ে চিৎকার করে ডাক দিয়ে উঠল, হেই দা—দা!…
বাতাসের শব্দ হয়ে উঠল দ্বিগুণ। গাছে গাছে ঘর্ষণে ক্রূর দাঁত কড়মড়ানি গেল শোনা। পাঁচুর ডাক গাছে গাছে ডালে ডালে গেল পেচিয়ে জড়িয়ে। সকলের বুকের মধ্যে পাক দিতে লাগল, হেই দাদা!…এমন ভয়ংকর ডাক আর কেউ কোনওদিন যেন শোনেনি।
বশীর নৌকা ঘোরাল। সাইদার আজও গেছে, কালও গেছে। সমুদ্রে আবার জোয়ার আসবে, ভাটা নামবে। মাছের চক আসবে ভেসে মহাসমুদ্রের বুক থেকে। শুধু এই বন যাকে একবার নিশ্চিহ্ন করেছে, তার চিহ্ন আর কোনওদিন পাওয়া যাবে না। কোনওকালে যায়নি। এ শুধু সাইদারের যাওয়া নয়। গোটা সাইয়ের নিপাত যাওয়ার সঙ্কেত এবার বনে, জলে, আকাশে। সবাইকেই ফিরতে হবে এ বছর, আজকের মধ্যেই। নইলে আর কেউ ফিরবে না।
তবু প্রৌঢ় পাঁচু, অবোধ শিশুর মতো, আরও জোরে প্রাণপণ চিৎকার করে, আবার ডাক দিল, অই। দা-দা-গা-অ-অ-অ!
বাতাসের টানে সে ডাক বন থেকে বানান্তরে গেছে, মাতলা, ঠাকুরন, রাইমঙ্গলের জোয়ারে জোয়ারে গেছে অনেক দূর। অকুল সাগরের দ্বীপে দ্বীপে ঘুরেছে। মানুষটা নেই।
সেই রাত্রেই এল প্রচণ্ড ঝড় বৃষ্টি। অগ্রহায়ণের সেই ঝড়, নিপাত দিয়েছিল ঘরসুদ্ধ।
হঠাৎ থতিয়ে চমকে ওঠে। পাঁচু। ডাকে পাঁচুর বুকের মধ্যে, দাদাকে ডাকে যেন কে বুকের মধ্যে বসে।
তারপর দূর সমুদ্র থেকে যেন তার চোখ পড়ে বিলাসের দিকে। মনটা আবার থমকে যায়।
থাক সে সব কথা। সামনে ছেলেটা বসে রয়েছে। সে সব কথা ভেবে এ শুভযাত্রায় কেন মন ভার করে থাকবে। ছেলেটার দিকে তাকাল সে। নৌকার পেছনে, কাঁড়ারের সামনে, তিবড়িতে ফুঁ দিচ্ছে তলদা বাঁশের নল দিয়ে। নৌকার তোলা উনুনের নাম তিবড়ি। ভাত বসিয়েছে ছেলে। বোধহয় ভেজা কাঠ ভাল জ্বলছে না বলে ওসাকাতে হচ্ছে।
দাদার বড় ছেলে। নাম বিলে। তেঁতুলে বিলেস, অর্থাৎ তেঁতুলতলার বিলাস। যেন দ্বিতীয় নিবারণ মালো। এমনি চেহারাখনিই ছিল দাদারও। কালো কুচকুচে রং, পেটানো শরীর। নেহাইয়ের মতো শক্ত। যেন নিমকাঠের কালো রং মাখা চকচকে মূর্তি। নাকটি ছোট। চোখ দুটি ঈষৎ গোল। ভ্ৰ কুঁচকে মুখ তুলে তাকালে মনে হয়, কেউটে সাপ যেন ফণা ধরে আছে। ভেড়ার লোমের মতো কালো কোঁচকানো চুল। যেন জাতসাপের ডিম-ফোটা শলুই কিলবিল করছে। মাথায়। হাসলে পরে চোখ ঢেকে যায়। চোখ নেই, নাক নেই, খালি এক মুখ হাসি। সাক্ষাৎ নিবারণ মালো। বনে জঙ্গলে দাঁড়িয়ে থাকলে রঙে রং মিশে যায়। গাব-আঠা-মাখানো নৌকার কাঁড়ারে শুয়ে থাকলে, মানুষ থাকলে টের পাওয়া যায় না। এমন কালো।
পাঁচুর বাপের চেহারাও কালো। তবে এমনটি নয়। এমন কালো নাগের মতো চকচকে নয়। চুলের রকমও নয় এমন। পাকানো চুলের ভাঁজে ভাঁজে যেন কত গুণ, কত অন্ধিসন্ধি রেখেছে। পুরে। পাঁচুর বাপেরও বাপের চেহারা ছিল এমনি। পাঁচু দেখেছে তার সেই ঠাকুরদাকে।
ধলতিতার রাম মালো বলত নিবারণকে দেখিয়ে, শুনিচি, এমনি ছেল ওয়ার মুক্তিখানি। মালোর ঘরের সেই পেখম পুরুষ। না, মালো জাতের কথা বলছিনে। এই তোমার সেকালের বাদার মালোদের পেখম পুরুষদের কথা বলছি। সে কি আজকের কথা। চোদ পুরুষেরও চোদ পুরুষ আগে। ওয়ার কল্যাণেই সমুদ্দুর পারের মালো বংশ বড় হয়েছেলে, ছাইড়ে পড়েছেলে। মালোরা ত্যাখন রাজা হয়েছেল দেশের। শুনিচি, দক্ষিণ দে হেঁটে এয়েছেলেন। হ্যাঁ, সমুদুরের ওপর দে, দিব্যি পা ফেলে ফেলে হেঁটে এয়েছেলেন। দিগম্বর কালো কুচকুচে এক পুরুষ, কোঁচকানো চুল ফণা ধরে আছে কপালের ওপর। গায়ে আর কিছু নেই। হাতে এক মস্ত ক্যাঁচা। ডাঙায় এসে ওয়ার বড় বেপদ হল। দক্ষিণ রায়ের রাজ্যি। ছেড়ে কি কথা কয়। ত্যাখন অবশ্যি ধলতিতেও বাদা। আসার পথে নড়ুই হল দক্ষিণ রায়ের চেলাদের সঙ্গে। জিতলেন উনি। দক্ষিণ রায় খুশি হয়ে মস্ত একখানি গায়ের ছাল দিলেন ওয়ারকে পরতে। ওই হল ওয়ার আসল মুক্তি। বাঘের-ছাল-পরা, ক্যাঁচা-হাতে কালো কুঁচকুঁচে পুরুষ। তোমার গোটা সমুদুরের পর ধরেই ছেল ওয়ার রাজ্যি।
রাম মালোর কথার মধ্যে কতখানি সত্যতা আছে কে জানে। কিন্তু আদিগন্ত সমুদ্র, ফণা তুলে গজাচ্ছে খলখল করে। সেই সমুদ্রের উপর, ক্যাঁচা হাতে ঘুরছে একটি মানুষ-মুর্তি। বাঘছাল তার পরনে। শিকারির নিবিষ্ট চোখে খুঁজছে মাছ। এ স্বপ্ন দেখতে দেখতে যখন নিজেদের দিকে ফিরে তাকায়, তখন যুগপৎ ভয়ে ও গর্বে ভরে ওঠে পাঁচুদের বুক।
পাঁচু তার দাদাকে সেইজন্যে আরও সম্মানের চোখে দেখত। দক্ষিণে গিয়ে, কী সমুদ্রে, কী ডাঙায়, দাদার পাশে পাশে চলতে রাম মালোর গল্প মনে পড়ে যেত। আর দেখে নিত মিলিয়ে। ঠিক যেন সেই পুরুষ। গুণ আর কি সাধে জানত! তেমনি চেহারাখনি বিলাসেরও। তেমনি হাঁক-ডাক, তেজ-জেন্দ, সবই আছে। কাজে যদি মন দেয়, তা হলে খুব দড়ো। তবে দিনকাল বড় খারাপ পড়েছে। আর বাপ-মরা ছেলে। বাপের ব্যাটা তো! সেই বাপ না হলে ওর রাশ টানবে কে। তাই ছেলের একটু উড়ু-উড়ু ভাব।
বয়স হল এক কুড়ি দুই। বাপ থাকলে এতদিনে ছেলের বিয়ে হত। ওর বাপের দরুন সংসারে লক্ষ্মী ঠাঁই নিয়েছিল। ঠাকুরদার আমলে ছিল তাদের নৌকা। বাছাড়ি জাল, টান জাল, পাটা জাল, কোনও কিছুর অভাব ছিল না। কিন্তু এক পুরুষেই সব কাবার। বাপের অবস্থা ভাল যায়নি। আবার নিবারণের সময় নৌকা হল। এই নৌকা একত্রিশ-হাত বাছাড়ি নৌকা। সেগুন কাঠের নৌকা, জলে উলটাবে, তবু ড়ুববে না।
গত মাঘ মাসে নৌকা বাঁধা পড়েছিল মহাজনের কাছে। মাঘ ফাগুন চৈত্র বৈশাখ জ্যৈষ্ঠ আষাঢ়। আষাঢ়ের আজ অর্ধেক পার হয়ে গেল। এতদিন বাদে দেনার উপরে আবার নতুন মুচলেকা দিয়ে, নৌকা ছাড়ানো হল। আজ পাঁচ বছর ধরে, ফি বছরে নৌকা বাঁধা পড়ছে। চক্রাকারে বাড়ছে দেনা।
কিন্তু উপায় কী। এ সময়ে যেমন করে হোক গঙ্গায় আসতেই হবে। প্রতি বছরই আশা থাকে, এ বছর হয়তো মহাজনের ঋণ শোধ হবে। হয় না। যদি গঙ্গার দয়া হয়, তবে কয়েক মাস চলে। তারপর আবার যে-কে—সেই।
তবু আসতে হবে। যার নৌকা নেই, মহাজনের কাছ থেকে নৌকা ভাড়া নিয়েও সে আসবে। এ মিঠে জলের টান, বড় টান। যদি দেয় তো, গঙ্গাই দেবে হাত ভরে। না দিলে মরণ।
তাই সবাই আসছে এদিকে। উত্তর-দক্ষিণ থেকে ঝাঁকে ঝাঁকে নৌকা আসছে, আসবে। পুবের আরও উঁচু, সেই গাঁয়ের লোকেরা যাবে ইছামতী দিয়ে। যাবে সেই গোপালনগর, মোল্লাহাট, গরিবপুরের পাশ দিয়ে। ইছামতী থেকে পড়বে খালে। খাল দিয়ে চুণী নদীতে। রানাঘাটের সীমানায়। খবর নেবে আগে থাকতে, বনগাঁয়ের পুল খুলবে কবে। সেই রেলপুলের গেট সাতদিনে খোলে একবার। আগে গিয়ে পড়লে, যে কদিন থাকতে হবে পুলগেটে, সেই কদিন একেবারে কুকুর বসে থাকতে হবে। গলা দিয়ে ভাত নামতে চায় না। গোনা দিনের চাল! বসে খেতে বড় কষ্ট হয়।
কিন্তু আসতে হবে। যেদিক দিয়েই হোক। যদি মাছমারা হও, তবে মাছের পিছে পিছে আসতে হবে। সে জলে, তুমি ডাঙায়। তার মরণ, তোমার জীবন। এই নিয়ম। জীবন-মরণের পাশাপাশি বাস। তারও মন-মেজাজ বুঝতে হবে। জানতে হবে রীতিনীতি। কোন স্রোতে, কেমন টানে, কত তলায় তার গতিবিধি। সে যখন যেখানে, তোমাকে যেতে হবে সেখানে।
সে কখনও নোনায়, কখনও মিঠেনে। বিশেষ মাছের রাজা ইলিশ। এখন নোনা জলে তার মন নেই। সে আসবে ঘোলা মিঠে জলে। শুধু জলে নয়। যেখানে যত টান, তত টান ঠেলে আসবে সে। সে গা-ভাসানে মাছ নয়, উজনি মাছ। এখন ঠেলে সে ওপরে উঠবে। কেন উঠবে? না, এমনি এমনি নয়। কাজ আছে তার। কাজ…
সহসা নজর পড়ে পাঁচুর। নজর পড়ে ভাইপো বিলাসের দিকে। দ্যাখো ছোঁড়ার কাণ্ড। তিবড়ি নিভে ভুস। ছেলে আমার হাঁ করে তাকিয়ে আছে। শহরপারের দিকে। ওই যে শহরের গাড়ির শব্দ। ঘন ঘন ঘন-হুস! ঘ্যাচ। গাড়ি দেখা যায় না। সামনে সব পোল্লায় পোল্লায় মালগুদাম। তার পরে সব আকাশছোঁয়া বাড়ি। তার ওপরে আকাশের গায়ে গাড়ির শব্দ। ঘন ঘন ঘন-ঘ্যাঁচ। আর বিনা মেঘে বজ্রপাতের মতো চিকচিক করে নীলচে বিদ্যুৎ চমকায় অন্ধকার আকাশে। দেখে এসেছে পাঁচু। এক রকমের বিজলি গাড়ি। চেপে দেখেনি কোনওদিন। শুনেছে, নাম তার টেরামগাড়ি।
প্রথম প্রথম পাঁচুও চমকাত। সে কি আজকের কথা। নিবারণের সঙ্গে সেই প্রথম হাতেখড়ি বছরগুলো যাচ্ছিল তার। বছর তিনেক চমকেছে। জাল বুনছে, কিংবা অমনি তিবড়ি জ্বালিয়ে রান্না করেছে। আচমকা অন্ধকার আকাশে বিদ্যুৎ-চিকচিক দেখে চমকে উঠেছে। নিবারণ হেসে উঠেছে। হা হা করে। তবে ওই পর্যন্ত। কোনওদিন পাড়ে উঠে দেখবার সাধ হয়নি। শহর বলে কথা! কীসের থেকে কী হয়, কে জানে। তারপর নিবারণ একদিন নিজের হাত ধরে নিয়ে গেছল। পরে বয়সকালে দেখে দেখে পাঁচুর চোখ পচে গেছে। শেষের দিকে নিবারণের একটু শহর-টান হয়েছিল। পাঁচুকে বসিয়ে রেখে শহরে উঠে যেত। বলে যেত, বোস, আসছি। ঘুরে।
ঘুরে যখন আসত, চোখ একেবারে ভাঁটার মতো লাল। মুখের বাক্যি হরে যেত। ভয়ে পাঁচুর মুখে কথা সরত না। নিবারণ এসে কথাটি না কয়ে গলুইয়ের গুড়োর ওপর একেবারে চিতপটাং। রান্না ভাত থাকত পড়ে। সারা রাত্রে আর সাড়া পাওয়া যেত না। সেই ভোরবেলা উঠে গঙ্গায় ড়ুব দিয়ে, নিয়ে বসত আমনি পান্তা।
আশে-পাশে আর সব জেলে-মালোরা বলত, ওস্তাদ মানুষদের ওই বড় মুশকিল। শহর গাঁ বাদা সমুদূর অনেক দেখেছে ঘেঁটেছে, ঘুরেছে কিনা! ও সব মানুষের এটু আধটু অমন হবেই। সগগলার হয় না।
তা ঠিক। ওস্তাদ না হয়েও বয়সকালে পাঁচু কয়েকবার তাড়ি গিলেছে। চৈত্রমাসে প্রায় প্রতি বছরই সন্ন্যাস নিয়েছে। না নিয়েই বা উপায় কী। মাছমারার ঘরে কয়েক টোটার এক টোটা হল চোত-টোটা। অথাৎ চৈত্রের মম্বন্তর। যাকে বলে, চোত-পোড়া। এর আগে যায় পোষ-পোড়া। পোড়ার অভাব নেই। ফাল্লুনেও কিছু সুদিন আসে না। গোটা শুকনো মরশুমটা সমুদ্রের কাল। নোনার সুদিন। তখন সাই যায়। নাম যার সমুদ্ৰ-যাত্ৰা। জীবনের সবচেয়ে বড় যাত্ৰা। ওতে অবিশ্যি তোমার মতান্তর আছে। যা দেবেন তা মা গঙ্গা। সমুদ্রে গিয়েও, মানুষকে কি খালি হাতে ফিরতে হয় না! হয়, তাও হয়। জেলে, মালো, ব্যাপারি, কারবারি, আড়তদার, সব মাথায় হাত দিয়ে বসে থাকে। এদিকে হাসনাবাদ, ওদিকে ক্যানিং। লাইনবাঁধা মোটর-লরি। আর চাকা-চাকা বরফ নিয়ে বসে আছে শহরের কারবারিরা। মস্ত বড় মানুষ সব। কলকাতায় তাদের বাড়ি-গাড়ি। বলে, লাখ টাকার মালিক, তা হবে! পাঁচু দেখেছে। তাদের হাতে পাঁজ-পাঁজা নোট। গুনে দেয়। সাইদারের হাতে। সে এক কাল। ওই টাকা। সুদিনের পাশে পাশে ফেরে দুর্দিন। এও সে পাশাপাশি বাস জীবন মরণের। এই যে, টাকা রয়েছে সঙ্গে!
অভাব নেই কোনওটিরই। মানুষ আর টাকার। সময়ে ওইতেই বড় টান ধরে যায়। মানুষ ফলায় টাকা। দক্ষিণ রায় মশাই ফেরেন ডাঙায় মানুষের খোঁজে আর ওয়ার সঙ্গে সঙ্গেই ঘাপটি মেরে ফেরে আর-একদল। তারা সুযোগ বুঝে ঝাঁপ দিয়ে পড়বে সাইয়ের ওপরে। টাকা আছে যে! বড় শেয়ালের রাজ্যে বিনা খাজনায় মালিকানা করে এরা। তারা সুন্দরবনের ডাকাত।
তাদের হাতেও একবার পড়েছিল পাঁচুরা। কাছেপিঠে ফেরে তারা সব সময়েই। তবে কিনা, এ সংসারে প্রাণের মায়া আছে যাবৎ জীবের! বেঘোরে প্রাণ কেউ দিতে চায় না। সে স্বয়ং দক্ষিণ রায় থেকে চুনোপুটিও। ঝাঁপ দেবার আগে ডাকাতদলকেও একবার ভেবে নিতে হয়। হোগলা-হেতাল বনে, নিশীথ রাত্রে যখন সর্বনাশা অন্ধকারের হাজার চোখ পিটপিট করে জোনাকির আলোয়, ফেউয়ের ডাকে ভয়াবহ সন্দেহে কাঁপে বুকের মধ্যে আর মনে হয়, দিকে দিকে ভাটার মতো চোখ জ্বলছে চার পাশে, তখন সেখানে কোনও আইন-কানুনের বালাই থাকে না। হয়, প্ৰাণ দিতে হবে, নয়। ধন্যপ্ৰাণ সব নিয়ে যেতে হবে। মাঝামাঝি কোনও রাস্তা নেই। তাই ঝাঁপ দেবার আগে একবার ভাবতে হয়।
নিবারণ সাইদারকে জব্দ করা বড় সহজ ছিল না। চারদিকে চোখ। যেমন সজাগ, তেমনি সাহস। একটু সন্দেহ হল তো, একলাই নিজের নৌকার নোঙর তুলে ছুটিল। রাতের অন্ধকারকেও পরোয়া নেই। মাঝখান থেকে ভয়ে সিঁটিয়ে থাকত পাঁচু। সেও যে একই নৌকায়। কিন্তু কিছু বলবার জো নেই। বললেই খেঁকিয়ে উঠত। অত যদি ভয় তো, বউয়ের কাছে থাকলেই পারতিস। সমুদূরে আসবার কী দরকার ছেল।
একবার গণ্ডগোল হয়ে গেল। ট্যাকের মুখে অথাৎ নদীর মাথায় রান্নাবান্না চেপেছে সব নৌকায়। তিবড়ির আগুনে আর ধোঁয়ায়, অদূরের ঘন জঙ্গল কাঁপছে অস্পষ্ট আলোছায়ায়। কত নম্বরের ট্যাক আজ আর মনে নেই। কাঁড়ারের সামনে বসে কালো কালো ছায়ার মতো মানুষ সব। রাঁধতে রাঁধতে কেউ জাল ছেড়া ছিদ্র সারছে, ছোল কষছে। শীতের দিন, গায়ে মাথায় কিছু মুকুকি দিয়ে বসেছে সবাই। ঠাকুরের নাম করছে। কেউ কেউ। ট্যাকের মুখে যেন হাট বসেছে একটি।
নৌকার হাট। অথাৎ শাবর। তখন ভাটার টান। গায়ে গায়ে সব নৌকা। এক-আধ হাতের ফারাক আছে। রাখতে হয়। প্রাকৃত কাজকর্ম সারবার জন্যে একটু ফাঁকা-ফারাক দরকার। ভাটার টানও বড় টান। বড় সাবধানে রাখতে হয় নৌকা। একটিও যদি ফাঁক পেয়ে ভাটার টানে ভাসে, তবে একেবারে সাগরে। আর ফিরবে না। এমনও কত গেছে। বাদবাকিরা সব বিস্ময়ে দূর সমুদ্রের ঝিকিমিকি অন্ধকারের দিকে বড় বড় চোখে তাকিয়ে দেখেছে। দিনের বেলা রোদের ছটায় বড় বড় হ্যাঁকা আছড়ে পড়ে। গলানো রূপা যেন ছড়িয়ে ছিটিয়ে পড়ছে। চৌদিকে। নেই, কোথাও পাত্তা নেই। সেই নৌকার। সবারই বুকের মধ্যে কেমন যেন চমকে চমকে ওঠে। শোনে কান পেতে। যেন সেই আকাশের কোল থেকে শব্দ আসছে, আগ ভেইসে গেলুম গাঁ, বাঁচাও।
তারপর আবার জোয়ারের মুখে হয়তো দেখা যায়, নৌকা এসেছে ফিরে। ঠেকে আছে হয়তো কোনও ট্যাকের মুখে। সেগুন কাঠের নৌকা যে। ছই আছে কি নেই। জিনিসপত্র নেই, মানুষও নেই। নেই। চোখের সামনে সমুদ্রের জল এক পলকের জন্য লাল হয়ে ওঠে, আর টুকরো টুকরো মাংস, জ্যান্ত মানুষের।
সবচেয়ে বড় রকমের ভোগ ছিল অনেক সন আগে। সে ছিল খুলনার ওদিককার পানসা সাই। পানসা হল, ভাঙন, ভেটকি, বাটা, ভোলা মাছের পাটা জালের সাই। খুব বড় সাই ছিল। নৌকা ছিল কুল্যে প্রায় ছত্রিশ গণ্ডা। নৌকা পিছু তিনজন মাঝি। তার মধ্যে কুড়িগণ্ডা গিয়েছিল সমুদ্রের মধ্যে। বোধহয় পোল্লায় মাছের চকের দেখা পেয়ে পেছু নিয়েছিল। এ তো আর লঞ্চ স্টিমার নয়, মাছ। চোখের পলক ফেলতে না ফেলতে সে হাওয়া। কুড়িগণ্ডা নৌকা কী করেছিল কে জানে। নিশ্চয়ই দ্যাখ-দ্যােখ করে পেছনে ধাওয়া করেছিল। হয়তো ঘিরেও ছিল মাছের বিরাট চক। ক-নৌকা বোঝাই করেছিল, কে জানে। ওর যে বড় দুর্জয় টান। নেশার চেয়েও দামি জিনিস। তখন আর ঘর-গৃহস্থ, সামনে পিছনে, কোনও কিছুর খেয়াল থাকে না। মনে থাকে না। টাকার লালসা।–আদিগন্ত সমুদ্রের ফোঁসানি গর্জানি কানেও ঢোকে না। কারুর। চক ঘিরে পাটা জাল ফেলে তুলে ফেলা নিয়ে কথা। ওই ফেলে তুলতে তুলতেই যে কতদূর টেনে নিয়ে যায়, সে খেয়াল হয়। পরে। কে জানে সেই কুড়ি গণ্ডা কত দূর গিয়েছিল। যখন খেয়াল হয়েছিল, তখন সমুদ্রের কোন সীমায় গিয়ে পৌঁছেছিল, কে জানে। কিন্তু আর ফেরেনি কোনওদিন, একটিও না। কুড়ি গণ্ডা নৌকা, নৌকা পিছু তিন জন মানুষ। কুলছাড়া, দিকহারা, এতগুলি মানুষের হাঁকেও সমুদ্রের হ্যাঁকা থম খায়নি। তাঁর আকাশজোড়া, কালো কুচকুচে লকলকে ফণা। সেই কোন গহনে, পাতালে তাঁর শরীর গিয়ে ঠেকেছে। স্বয়ং নর নারায়ণ উদ্ভাসিত ওয়ার কোল জুড়ে। ভগবানের আশ্রয়। উনিই বোধহয় ফুঁসে উঠেছিলেন উল্লাসে। উনিই তো মহাসমুদ্রের বেশে জুড়ে আছেন তাবৎ সংসার। এবার আর মাছের চক নয়, মানুষের চক।
তুমি মারো মাছ, তোমাকে মারেন। আর এক জন। সংসারের নিয়ম। কুড়ি গণ্ডাটা ব্যতিক্রম, তবে মাছমারাদের কাছে ব্যতিক্রম নয়। তার মরণের লিখন একটু অন্য রকম হয়। যার সঙ্গে তোমার বাস, যে তোমার শ্বাস, সেই মাছের সঙ্গে তোমার মরণের সুতো গাঁথা হয়। বাইরে মরো আর ঘরেই মরো। নিদেনকালে একবার রক্তমাখা মীনচক্ষুর সঙ্গে চোখাচোখি হবে তোমার।
মাছের চক ভুলিয়ে নিয়ে গেছল মানুষের চক। মাছমারাদের ঘরে, মহাসমুদ্রের মহাত্মকুধা এমন রুদ্ররূপে আর দেখা দেয়নি। জিজ্ঞেস করো পুরনো মানুষদের, টাকি হাসনাবাদের বুড়ো মেছুড়েদের, বসিরহাট বীরপুর পুরোখোঁড়গাছিদের, বুড়ো ব্যাপারি। আড়তদারদের। সমুদ্রের সঙ্গে যাদের কারবার জিজ্ঞেস করো তাদের। সবাই জানে সেই কুড়ি গণ্ডার কথা। এখনও যারা চকের পেছন নেয়, তাদের একবার মনে পড়ে বোধহয় সেই কথা। কান পাতলে শোনা যায় নাকি সেই অগুন্তি মাছমারাদের নিদেন কান্না।
শোনা যায় বইকী! ঘোর নিশিতে সাইয়ের জেলেরা যখন ঘুমোয় ছাঁইয়ের মুখছাটের কাছে, আধখানা মাদুরে শুয়ে আর আধখানায় গা ঢেকে, তখন সুদূরী গাছের বাতাসে, দূর সমুদ্রের বুকে শোনা যায়। সেই কান্না। অচেতন ঘুমের মধ্যে তখন লাগে নিশির ঘোর।
তারা তোমার মতোই। বউ-ছেলে-মেয়ে, নাতি-নাতনি রেখে এসেছিল। ঘরে। বলে এসেছিল অনেক কথা। ঋণ শোধ করবে। মহাজনের, ভাঙা ঘর সারবে, চাওয়া-পাওয়া মেটাবে ঘরের মানুষের, বিয়ে দেবে ছেলেমেয়েদের। কত জনোর কত ভাবনা, কত আশা। ঠিক তোমার মতো।
তাই সারাদিন পরে তাদের কান্না এসে বাজে তোমার কানো। এই সমুদ্রের বুকে তোমার ঘুম আচমকা ভাঙিয়ে জানান দিয়ে যায়। মনে করিয়ে দিয়ে যায়। তাদের প্রাণ থেকে মানুষের লীলা বিদায় নিয়েছে। এই আদিগন্ত জলে, কুড়ি গণ্ডাকেও বড় একলা লাগে তাদের। তারা তোমাকে ডাকে। কখন কোন বেশে এসে যে ডাকবে, তুমি জানো না।
তবে অভয় আছে সঙ্গেই। দলের মধ্যে থাকে গুণিন। সে জেগে বসে পাহারা দেয়। বিপদ বুঝলে, সে-ই রক্ষে করে। এর মধ্যে তো না-বলার কিছু নেই। সকলেই জানে যারা সমুদ্রে এসে আর ফিরে যায় না, তারা ভিন্ন রূপ ধরে বাস করে এখানে। তাদেরই মায়া ছড়িয়ে আছে চারিদিকে। মায়াবীরা নানান বেশে তোমাকে ডাকবে। কখনও পানসা চক হয়ে লোভ দেখাবে, ইলিশ মাছের চক হয়ে ডেকে নিয়ে যাবে। এ সব ব্যাপারে গুণিন যা বলবে, তা-ই মানতে হয়। না শুনলে, মরণ।
যাক, সে সব অনেক কথা। যে বারে সেই গণ্ডগোলটা ঘটে গেল, সে বারে সে দিনে, ভাটার সময় ট্যাকের মুখে পাঁচুদের সাই। রান্না চেপেছে, কোনও কোনও নৌকায় চুকে গেছে রান্না-খাওয়ার পাট। ঠাকুরের নামের সুরে ঘুম-ঘুম আমেজ লেগেছে অনেকের। পাঁচু তখন খাড়ি মুসুরির ডালে কাঠের কাঁটা ঘুঁটছে। তিবড়িতে ফোঁসফোঁস করছে আগুন।
সেই আলোয় দেখতে পাচ্ছে, দাদা নিবারণ সুতোর কাটিম কোলে ফেলে সেলাই করছে জাল। কিন্তু চোখের নজরটা যেন কেমন কেমন। মাথার সহস্ৰ-শলুই কিলবিলে চুল বেয়ে পড়েছে ঘাড়ে। গালে দাড়ি নেই। কিন্তু থুতনিতে আর গালে গোঁফদাড়ি বড় হয়ে ঝুলে পড়েছে।
সাইদার কিনা! সমুদ্রের নিয়ম, যারা আসবে, সেই মাছামারারা চুল-দাড়ি কাটবে না, কাপড় ছাড়বে না। করলেই অনাচার। যখন যেমন, তখন তেমন। জলের আচার-বিচার ডাঙায় চলে না। সমুদ্রে এলে, সমুদ্রের মতো। অনাচার করলে মরণ। ওই একটি জিনিস, মরণ। জীবনের শেষ আর প্রথম, এইখানে পদে পদে ফেরে। জীবন মরণের পাশাপাশি বাস যে!
তবে দিনকাল বদলে গেছে। আগের মতো কিছুই নেই। আর। এখন দু-শো আড়াই-শো লোকের হয়ে শুধু সাইদার না কামালে, না কাপড় ছাড়লেই হয়। তাই নিবারণের মুখে গোঁফ-দাড়ি, মাথা-ভরতি চুল। তিবড়ির আগুনের আলোয় পাঁচু দেখলে, সামনে তার বসে আছে হিংস্র বাঘ। নিবারণের নাকের পাটা উঠছে ফুলে ফুলে। চোখ জ্বলছে। ধকধক করে। নজরে যেন শিকার খোঁজার ছিল। কীসের যেন গন্ধ শুকছে। একবার দেখছে বনের দিকে, আর একবার বারোগণ্ডা নৌকার উপর। পাঁচুর মনটা কু গাইতে লাগল। এ তো রকমসকম ভাল নয়। গুণিনের। কীসের সন্ধান পেল, কে জানে। বুকের ছাতি শক্ত হয়ে উঠেছে। হাত পায়ের পেশি পাকিয়ে পাকিয়ে। উঠছে আওড়ের জলের মতো। দানের খোঁজ পাওয়া গেল নাকি।
পাঁচুর আর ডালের কাঁটা ঘোঁটা হল না। দেখল, দাদা তার ছাঁইয়ের ওপর লটকানো লগার উপরে জাল ছড়িয়ে দিল। দিয়ে ডাকল চুনুরি বশীরকে। বশীরও গুণিন মানুষ, তবে জোয়ান বলেই নাম বেশি। বশীর আসতেই নিবারণ বললে, কিছু টের পাচ্ছ বশীর?
চোখে চোখ মিলল দুজনের। যেন ঘষাঘষি হল চকমকি পাথরে। তাতে অন্ধকারে আলো জ্বলে উঠল পাঁচুর চোখে। সেও টের পেল।
বশীর বলল, একবার পড়েছে আমার চকে। তবে, ত্যাখন তাতো গা দি নাই। তোমার চকেও যাখন পড়েছে, ত্যাখন আর ভুল নাই নিবারণদা। কবার দেখলে?
নিবারণ বললে, বার তিনেক। ওই, সামনের হেতাল বন দেখতেছ, পেছনে তার সুঁদূরী। ওই সঁদরীর আগডাল থেকে মেরেছে।
বশীর বললে, আমুও তাই দেখেছি। শলাইয়ের কাটি জ্বালার ইশারা মনে হল।
নিবারণ ঘাড় নেড়ে বলল, হ্যাঁ, ওতে আর সন্দেহ নাই। কিন্তু ইশারাটা মারছে কাকে? সে তা হলে এই বারো গণ্ডার মধ্যে আছে।
আবার চোখাচোখি হল দুজনের। সর্বনাশ! আট হাজার টাকা রয়েছে সাইয়ের সঙ্গে। উপায়? দিনমান নয় যে, নৌকার মুখ ঘুরিয়ে অন্য দিকে যাবে। নোঙর তুললে টেনে নিয়ে যাবে ভাটার সমুদ্র। অন্ধকারে দিকশূল হয়ে, চির-জীবনের জন্যে সমুদ্রে ড়ুবে থাকতে হবে।
নিবারণ বলে উঠল, বশীর, বারো গণ্ডার বেশি লৌকো আছে। তবে সাইয়ে। শালারা আছে আমাদের ভিড়ের মধ্যেই। কখানা লৌকো আছে গুনে দেখতে হয়।
আরে বাপরে, সেকি চাট্টিখানি কথা! আটচল্লিশটি নৌকার মধ্যে যদি দুখানি বেশি থাকে, কে গুনবে এই অন্ধকারে। গাছ-গাছালির অন্ধকারে মাস্তুলও অস্পষ্ট। নইলে মাস্তুল দেখে গোনা যেত।
নিবারণ এক মুহূর্ত দূরের বনের দিকে তাকিয়ে রইল। শীত-আড়ষ্ট গভীর জঙ্গল, দাঁড়িয়ে আছে নিশ্চল জুজুবুড়ির মতো। চোখ ফিরিয়ে নিবারণ বলল, মনে হয়, পাড়ের দিকে আমাদের যে লৌকোগুলান ভিড় করে রয়েছে, ওদিকেই ওদের লৌকো আছে। ইশারা চলছে। ওখেন থেকেই। এক কাজ করো। তুমি এক দিক দিয়ে যাও বশীর, আমি এক দিক দিয়ে যাই। পিতি লৌকোর লোকজন-ই আমাদের চেনা। যে লৌকোয় দেখবে, সবাই শুয়ে পড়েছে। এর মধ্যেই, ডাক দিয়ে জিজ্ঞেস করবে, কে আছে সে লৌকোয়। তিন ডাকে জবাব না পেলে ছেড়ে দেবে, নজর রাখবে। তবে আমাদের কিন্তু নোঙর তুলতে হবে।
নোঙর তুলতে হবে? এই ভাটার সময়ে? সমুদ্র টেনে নিয়ে যাবে যে!
নিবারণ বলল, এখন নয় পরে। জোয়ারের মুখে। এই যে দেখছ, পুব কোলের তারাটা, বনবন করে ঘুরছে, লাল-নীল-হলদে রং বদলাচ্ছে, ওটা য্যাখন মাথার উপরে আসবে, ত্যাখন জোয়ার ডাকবে। তার দেরি আছে এখনও। ত্যাতখোনে ইশারাটা বন্ধ রাখতে হবে। যে লৌকো থেকে ডাঙার ইশারা চালাচালি হচ্ছে, সেই লৌকোর কাছে থাকতে হবে আমাদের কয়েকজনার; বুইলে? সুমুন্দিদের টু শব্দটি করতে না দে, ওখানেই পেড়ে ফেলতে হবে। ইশারা না পেয়ে সুদূরী গাছে সুমুন্দিরা ওত পেতে বসে থাকবে আশায় আশায়। যেমনি জোয়ার আসবে, নোঙর তুলে ফেলে একেবারে ওপারে।
পাঁচু বলে উঠল, যদি পেছু নেয়?
নিবারণ বলল, ত্যাখন দেখা যাবে। পোঁচো, তুই ডাল নামমে খেয়েনে, আর খাওয়া ধোয়ার ফাঁকে খবর দে আশপাশে।
বলে উঠে গেল দুজনেই। বোঝ ব্যাপার! ডাল নামিয়ে তখন আবার খাওয়া। বলে, নজর সেই যে গিয়ে পড়ল আধার বনে, তাই আর নড়ল না পাঁচুর, সে খাবে! কোনওরকমে ভাত ডাল চাপা দিয়ে রেখে, পাশের নৌকার সঙ্গে ফিসফিস করে কথা বললে সে। পাশের নৌকা বলল, তার পাশের মাঝিকে। দেখতে দেখতে অনুমান করা গেল, সাই সজাগ হয়ে গেছে। সাই-এর সঙ্গে মোটরলঞ্চের সারেঙ, খালাসিও সজাগ।
দেখা গেল, বারো গণ্ডার উপরে তিন নৌকা বেশি। ঘাপটি মেরে আছে সাই-এর তিন দিকে। সজাগ হয়েছে তারাও। উশখুশ করছে। তিন নৌকায় লোক আছে জনা সাতেক।
একে একে সব নৌকার তিবড়ির আগুন আর হ্যারিকেন নিভল। অন্ধকার দরকার। তারপর নিবারণ আর বশীর দুজন বাছা লোক নিয়ে এক-এক নৌকায় ঢুকল। সাতটাকে খ্যাপলা জালে ধরার মতো পিছমোড়া করে আর মুখ বেঁধে ঢুকিয়ে দিল ছাঁইয়ের মধ্যে। কিন্তু গোটা বারো গণ্ডা-ই তখন ভয়ে কাঁপছে। সকলের নজর সূদুরী বনের আগডালে আর আকাশের তারার দিকে।
বশীর বলল, সব কটাকে একটা লৌকোর মধ্যে ঢুককে ছেইড়ে দেও ভাটার মুখে। যাক সমুদুরে।
নিবারণ বলল, না। আকচ বাড়িয়ে দরকার নেই। রক্ত-জাল-করা টাকাটা চালান করে দিতে পারি তবেই রক্ষে। পাণে মারলে আমাদেরও পাণ নে টানাটানি হবে। শালারা থাকবে এখানে নোঙর করে। সকাল বেলা এসে ওদের নোকেরা নে যাবে।
সাইদারের উপযুক্ত কথা। প্ৰাণ নিয়ে কারুর সঙ্গে টানাটানি করে লাভ নেই। তুমি মাছমারা। মাছ তোমাকে সাক্ষাৎ মারে না। কিন্তু মাছেরই ঝাঁকে, তারই চলাচলের পথে, গহিন আশ্রয়ে ওত পেতে থাকে তোমার মরণ। যতক্ষণ বাঁচিয়ে রাখবার, সে বাঁচিয়ে রাখবে তোমাকে। লীলা শেষ হলেই সে আসবে অন্য মূর্তি ধরে।
সে যে শুধু সমুদ্রে তা নয়। খালে বিলে, এমনকী গঙ্গায়ও আসে সে নানান বেশ ধরে–যেমন এল এবারে ডাকাতের বেশ ধরে। কিন্তু এ শুধু তোমাকে ভয় দেখানো, ওসাকানো। তোমাকে ইশিয়ার করা। জলে ডাঙায় সমান নজরে ইহঁশিয়ার থাকতে বলছে তোমাকে। ভাগ্য নিয়ে খেলা। একটু ভুল করবে। আর ফিরতে পারবে না প্ৰাণ নিয়ে। এইটা সংসারের নিয়ম। মানুষের সংসারের বাইরে তোমার বাঁচার জায়গা। যেখানে জীবনকে আড়াল করে মরণ সব সময় হাত বাড়িয়ে আছে। ওই হাতের পাশ কাটিয়ে ফিরতে হবে, যতক্ষণ বুকের ধুকধুকি চলবে।
সাতজনকে মারলে, আমাদের চৌদ্দজন মরতে পারে। টাকার জন্যে ডাকাতেরা পিছন ছাড়বে না। ওইটাকে বাঁচাতে পারলে, ওদের স্বার্থ গেল। আক্রোশ থাকবে, কিন্তু তার রকম হবে আলাদা। সে ফুসবে, সুযোগ খুঁজবে। সবাই সুযোগ খোঁজে, না পেলে ফুঁসে মরে। তুমি মাছ না পেলে ফোঁসো। তোমার মরণও ফুসবে। যতক্ষণ পারে, তাকে সুযোগ দিয়ো না।
সুঁদুরী বনের মাথা থেকে আবার চকমকি কাঠি জ্বলল। ওদের ভয় আছে নীচে থাকতে। যদি বাঘের পেটে যায়? এবার দেখল। সবাই সভয়ে। টেরও পায়নি, কী ঘটে গেছে বাছাধনদের। সাইদার নিবারণের পেছনে লাগা সহজ নয়। ভেবেছিল সবাই ঘুমুবে, আর তিন নৌকা নিঃশব্দে তরতর করে যাবে পারে। কিংবা ওই হোগলা-হোতালে ঢোকানো আছে হয়তো আরও নৌকা। ইশারা পেয়ে, এসে ঝাঁপিয়ে পড়বে ঘুমন্ত সাইয়ের ওপর।
তারপর চাক্ষুষ-ঘুরন্ত তারাটা এল প্রায় মাথায় মাথায়। নৌকা ঠেলা খেল উত্তরে। ঢেউয়ের বাড়াবাড়ি কমেছে। গর্জনও ড়ুব দিয়েছে একটু জলে। জোয়ার ডেকেছে। সাড়া-শব্দ নয়। নিঃশব্দে নোঙর তুলল বারো গণ্ডা। তরতর করে ভেসে গেল নতুন চটির দিকে। নতুন বাংলো হয়েছে সেখানে। ডাকাতের সাহস করে সেখানে আসতে পারে না।
তবে ব্যাঘাত বলে একটা কথা আছে। সব সময়ই সে বার মনে হত, ডাকাতেরা আছে। পিছনে পিছনে। সারা সাইয়ের বুকে কাঁটা বিঁধেছিল সে মরশুমটা। কাঁটাটা আর কিছু নয়, আসলে সাবধানতা। সাবধানের মার নেই। সেই বারো গণ্ডা-ই সেই ট্যাকের মুখে রাত কাটিয়েছে আবার। কিন্তু কোনও বিপদ-আপদ হয়নি।

দ্যাকো, দ্যাকো মাকড়ার কাণ্ড দ্যাকো তোমরা–পাঁচু ধমকে উঠল বিলাসকে। বলল, আরে গুয়োটা, তিবড়ি নিবে তোর ভূস হল, ওদিকে কী দেখছিস তুই তাকে তাক্কে, অ্যাঁ? শহর দেখিসনি কখনও?
বিলাস চমকে উঠে তাকিয়ে দেখল, সত্যি, তিবড়ির কাঠ ছাই হয়ে গেছে কখন। ধমক শুনলে রাগ হয়। কিন্তু লজ্জাও হয়। অনেকক্ষণ ধরে খেয়ালই নেই তার। শহর দেখেছে। অবশ্য দুবার। তবে মাছ ধরতে এসে নয়। কলকাতার বাজারের ফড়েরা যায়। তাদের ওদিকে চাষিদের কাছে। চাষিরাও আসে মাঝে মাঝে কলকাতায়। সে চাষিদের সঙ্গে দুবার পালিয়ে এসেছিল। একবার এসেছিল খুবই ছোট থাকতে। আর একবার এসেছিল বড় হয়ে। প্রথম বারে পিঠে পড়েছিল বেড়ন আর দ্বিতীয় বারে গালাগাল। ডাগর শরীরে হাত তোলা যায় না। পালটা গায়ে হাত তোলার অলীক ভয় থাকে মানুষের। আসলে ওটা বাপ-দাদার আপনি সমাজের ভয়। মনে মনে মারতে হয়, মুখে বলতে হয়।
কিন্তু বিলাসের বড় শহরের টান। বেড়ানে গালাগালে তার শেষ হয়নি। দুবারের দুই পাকে তৃষ্ণাটা বরং বেড়েছে বিলাসের। শহরে থাকবার যে সাধ আছে বিলাসের, তা নয়। শহরের মানুষের উপর তো তার টান নেই। আপন-জন নেই, টানবে কে। শহর ঘেঁটে দেখবার বড় শখ। তা সে হবার জো নেই। বলে, ছেলে বিকে যাবে। খেতে হবে মাছ মেরে, তার আবার অত শহরটান কীসের।
মাছ মারতে জানে বিলাস। অনেক কিছু জানে। সমুদ্রেও ঘুরে এসেছে দুবার এর মধ্যেই। তাও অনেক করমকষ্যি করে। ওই যে, বাপ মরেছে। সমুদ্রে। বাপ মরেছে তো ছেলের আর সমুদ্রের ধারে কাছেও যেতে নেই। তবে কি, তোমাদের হাতে পুতুল হয়ে থাকতে হবে নাকি। শহর দেখব না, সমুদ্রে যাব না। রাজা হয়ে গেলুম আর কি। মটমট করে কাঠ ভেঙে, তিবড়ির মুখে ঠেলে দিল বিলাস। দিয়ে তলতা বাঁশের নল দিয়ে ফুঁ দিতে লাগল। ধোঁয়া উঠল কুণ্ডলী পাকিয়ে।
পাশের এক নৌকা থেকে একজন জিজ্ঞাসা করল, কী বলছি পাঁচদা। পাঁচু জবাব দিল বিলাসের দিকে চোখ রেখেই, এই বলছি যা বলার। বলে বিলাসের দিকে ফিরে আবার বলল, ডাল সেদ্ধ হয় নাই এখনও?
বিলাস ফুঁ দিতে দিতেই বলল, কেন, খিদের জ্বালায় আর থাকতে পারতেছ না।–ওই শোনো কথা। ধরে আনতে বললে বেঁধে আনে। ওর বাপ হলেও বোধহয় এমনি করেই বলত। ওতে যে রাগ আছে খুব বেশি, তা নয়। স্বভাব। মটমট করে কাঠ ভাঙবে। কটকট করে কথা বলবে। বাপের মতো বুকের ছাতি। গাছের গুড়ির মতো চওড়ায় আর পাশে। নড়লে চড়লে মাংসপেশি সারা অঙ্গে কেউটের মতো। ওঠে কিলবিলিয়ে। যদি বলো, কোথায় চললি রে। মন ভাল না থাকলে বলবে, দক্ষিণে। অথাৎ মরতে। যমের দোর ওই দিকে যে। মন ভাল থাকল সেইখানেই বসে পড়ে বলবে, এই তোমার কাছেই।
মা-খুড়িরাও হেসে খুন। আমরণ! বলল হয়তো, দুখানা কাঠ চেলা করে দে দিনি।
মেজাজ ঠিক থাকল তো ভাল। নইলে, যত কাঠ আছে। ঘরে, সব উঠোনে ছড়িয়ে চলবে কুড়োল কোপানো। মা-খুড়ি চেঁচাবে, আ মুখপোড়া, আ মরণ রে। রােখ রাখা ড্যাকরা, তোকে আর কাঠ ফাড়তে হবে না।
আর হবে না বললে কে শুনছে। বলবে, কাঠ আর তোদের আ-চেলা রাখব না। আমি। রোজ রোজ এক কথার নিকুচি করেছে। কেন, দুখানা কেন, সবই ফাড়ব আজ।
পাঁচুর বাপ, অর্থাৎ বিলাসের ঠাকুরদা দাওয়া থেকে চেঁচাবে, রক্ত, রক্ত, রক্তের দোষগুলান যাবে কমনে? বাপ যা করেছে, তাই করবে তো।
বিলাস বলবে, তবে কি সুরানের বাপের মতো করব?
মা-খুড়ি আর বোনেরা হাসবে আড়ালে। যে সুরীনের বাপের কথা বলছে, সে লোকটি জাতে মৎস্যজীবী হয়েও আসলে সিঁদকাটা চোর। তাই বিলাসের কথা শুনে, পাঁচুর রাগ হল না। ওই কথার মধ্যে বিষ নেই। আসলে মিষ্টতা নেই ছোঁড়ার গলায়, কথা বলতে শেখেনি একেবারে। কথা বলেও কম। চুপচাপ-ই থাকে বেশি। বললে ওইরকম। অবিশ্যি নিজের জনকে। অচেনা মানুষ দেখলে তো ঠোঁট আজও বুজল, কালও বুজল। নতুন লোকে বলে যায়, লোকটা বোবা নাকি হে।
পাঁচু বলল, তা, পেট জ্বলবে না ক্ষিদেয়? সেই তো কোন বেলায় খেয়ে এসেছি খাল-গেটে।
আর কথা নেই মুখে। কাঠ জ্বলে উঠেছে গানগন করে। সেই আলোয় যেন দপদপ করছে। কালো কুচকুচে নাগ।
সবাই চেনে একটু আধটু বিলাসকে। তেঁতলে বিলেসকে। সবাই জানে, বড় রগচটা আর গোঁয়ার। গায়ে শক্তিও তেমন। বলে, নিবারণ মালো বসানো একেবারে। ভাবসাবও সেই রকমের। এ সব ছেলেকে নিয়ে ফ্যাসাদ হয় মহাজনের কাছে। সে মাছমারার বাপ-চৌদোপুরুষের ধার ধারে না। এই পৌষ মাসে হল এক কাণ্ড। ঘরে একটি দানা নেই। ঘরে চলছে পোষ-পোড়া। পাঁচু নিজে যেতে পারেনি মহাজনের কাছে। বিলাসকে বলে পাঠিয়েছে, পাল মশাইকে বলিস, দশটা টাকা যেন অতি অবিশ্যি দেন।  এদিকে ছেলে দড়ো। যা বলবে, ঠিক তেমনটি বলবে। গিয়ে বলেছে।
মহাজনেরও বোধহয় মন-মেজাজ খারাপ ছিল। বলেছে, টাকা দিতে পারব না।
–কেন?
আ মালো। কেন কী রে! বল, আজ্ঞে দয়া করুন। তা নয়, চ্যাটাং চ্যাটাং কথা। মহাজন তো চটেই অস্থির। খেঁকিয়ে উঠেছে, আমার খুশি।
—তবে আর মরতে মহাজন হওয়া কেন? মাছ হয়ে জন্মালেই হত?
— মাছ?
—হ্যাঁ, তবে খুশিমতো চলাফেরা করতে পারতে।
আর যায় কোথায়। মহাজন এই মারে তো এই মারে। তবে, ওই যে তেঁতলে বিলেস উনি। মারামারি করে আসতে একটুও চিন্তা-ভাবনা নেই।
পালমশাই ছুটতে ছুটতে একেবারে পাঁচুর কাছে। বাড়ির সকলে মিলে ক্ষমা চেয়ে তবে উদ্ধার পায়। কিন্তু তিনদিন ভাত খেল না বিলাস। ওর মা যে বলেছিল, গিলতে পারিস, আর এ বুদ্ধিটুকু নেই ঘটে?
ওর বাপ ছিল বাছাড়। সে সব আগের দিনের বিষয়। চার-পাঁচ মনের তালগাছের গুঁড়ি একদিকে ধরে তুলে, টেনে যে সবচেয়ে বেশি দূরে নিয়ে যেতে পারবে, তাকে সবাই সম্মান দেয়, বাছাড় বলে। সে সব খেলা আজকাল উঠেই গেছে। তা গত সনে গঙ্গাপুজোর দিনে হঠাৎ আবার সেই খেলা হয়ে গেল। সবাই টানলে। গাঁয়ের বুড়োরা খুব খুশি। এক সময়ে পাঁচুও আসরে নেমেছে। তবে, বাছাড় হতে পারেনি কোনওদিন।
গত সনে, বাছাড় হত পুরোখোঁড়গাছির পঞ্চাশ বছরের জোয়ান কেদমে পাঁচু। অথাৎ কদমতলার পাঁচু। কিন্তু তেঁতুলে বিলেস কাত করলে শেষ পর্যন্ত। কেদমে পাঁচুর মুখ দেখে বড় কষ্ট হল পাঁচুর। আর রাগ গিয়ে পড়ল ভাইপো বিলাসের উপর। বাড়ি এসে বেজে বললে, এঃ, ভারী একেবারে বাছাড়ের পো বাছাড় হইয়েছেন।
বিলাস অবাক হয়ে বললে, বাছাড়ের পো বাছাড় হবে না তো প্যাঁচা হবে নাকি? কী কন্নু তোমার?
পাঁচু বললে, বুড়ো মানুষটার মুখ হাসাবার কী ছেল। সবাই জানে তেঁতলে বিলেস ষণ্ডা।
যাঃ বাবা! বিলাস তার অপরাধ না বুঝে গুম খেয়ে গেল। ঝাল পড়ল। অন্যের উপরে। ওরই বন্ধু সয়ারাম অর্থাৎ সখারাম পর দিন এসে ডাক দিলে, কই গো বাছাড়।
বিলাস বেরিয়ে এসে তাকে কষলে দুই চড়। বাছাড় কেন, ষণ্ডা বলতে পারো না? সয়ারাম গালে হাত দিয়ে বললে, যাঃ বাবা! ঘরে বসে আড়াল থেকে পাঁচুও মনে মনে সন্ত্রস্ত হয়ে বললে, যাঃ বাবা! ছোঁড়ার উপর রাগ করারও জো নাই।
কেদমে পাঁচুর মুখ দেখে যতই কষ্ট হোক, ভাইপোর জন্যে যে আনন্দ হয়নি তা নয়। খুব আনন্দ হয়েছিল। তবে দিনকাল অন্য রকম হয়ে গেছে। কী হবে। আর এ সব করে। এত বড় সংসার দেখবে কে? আজও এক ফোঁটা জমি নেই। মাছমারারা সবাই নজর দিয়েছে ওই দিকে। অনেকে চাষ-আবাদ ধরেছে। মাছের কাজে নেই। আর তারা। এখানে জীবন বড় সংশয়। বাঁচা-মরা জলের হাতে। যা দেন সবই তাঁর দয়া। না দিলে জল মইয়ে ফেললেও কিছু হবে না। এই বুড়ো বয়সে বড় ভয় হয়েছে পাঁচুর। জগৎ সংসারের তিন ভাগটাই জলে জলময়। কিন্তু এ জলের সবটাই বড় অনিশ্চিত। তিনি রাজা করেছেন কাউকে। কাউকে দিয়ে ড়ুবিয়েছেন। তাঁর লীলা অন্য রকম। চাষের কাজেও কম বেশি তাই। তবু লাঙল চালিয়ে, কাদা মাঠে নিজের হাতে চারা পুঁতে দেওয়ার মধ্যে কোথায় যেন একটু ভরসা আছে।
আজ, আজ মনে হয় সে কথা। বড় ভয়ে আর দুর্বল মুহূর্তে সে কথা মনে হয়। কিন্তু, অতীতে কেন, এখনও মন গায়, মীনের রাজ্যে চলাফেরার জন্যে জন্মেছি। তার গহিন স্রোতের অন্ধি-সন্ধি জানি আমি, তার সঙ্গে আমার সাক্ষাৎ সম্পর্ক। আমার চোখকে ফাঁকি দিয়ে সে পালাতে পারবে না। আমার সীমানা পেরিয়ে সে একদিন চলে যাবে দূর সমুদ্রে। আর একদিন তাকে ফিরতে হবে। নির্ঘাত ফিরতে হবে, ধরা দিতে হবে। আমার জীবন আর তোমার জীবন এক সূত্রে গাঁথা হয়ে গেছে। জন্মকাল থেকে।
তবু, একফোঁটা জমির মধ্যে কোথায় যেন একটি বাঁধা সুখের ঠিকানা লেখা রয়েছে। মানুষের মন ওই রকম। বাঁধা সুখের সন্ধান করে সে। আবার মনে হয়, চাষের জীবনে বা বাঁধা সুখ কোথায়। লোকগুলি হাঁপিয়ে মরে জলের জন্যে। কখনও জলকে ঠেকিয়ে রাখার জন্য প্ৰাণ দেয়। তার নৌকাও নেই, বাঁধাও থাকে না মহাজনের কাছে। কিন্তু গোটা আবাদি জমিখানি থাকে। সে দাদন নেয় না। ফড়ে ব্যাপারির কাছ থেকে। তবে ঋণ করে শোধ দিয়ে আসে। সারা বছরের ফসল।
তবু, তবু। জলের পোকারও মাটির স্বাদ পাওয়ার বড় বাসনা। বড় ভয় পাঁচুর। নিজের বউ-বোঠান ছেলে-পুলের জন্ম দিলে বড় দেরিতে। দেবেই তো। বিয়ের বয়সে যখন বিয়ে দিলে বাবা মা, তখন বউয়ের বয়স পাঁচ কি ছয়। সে বউ না পারে রাঁধতে বাড়তে, না জানে জাল বুনতে, সেলাই করতে। স্বামীর সঙ্গে শোয়া তো দূরের কথা। এক্কা দোক্কা খেলছে, পিটুলির গোটা দিয়ে খেলছে ঘুটি। শ্বশুর-শাশুড়ির বকুনি আর মার খেয়ে কেঁদোছে বসে ঠ্যাং ছড়িয়ে। কাজ-কর্মের ঘরে অত ছোট মেয়ে হলে কি চলে।।
ডাগর মেয়ের দরকার এ সব ঘরে। কাজ করবে, বিয়োবে বছর না ঘুরতেই। বাপের রক্তে টান ধরতে না ধরতে, মাথা চাড়া দিয়ে উঠবে ছেলে। কাঁড়ারে বসে দাঁড় টানবে, গলুয়ে বসে ধরবে হল। যেমন ঘর তার তেমনি কাজ।
তা নয়, চামড়ায় ভাঁজ পড়ে গেল। এখনও বিয়োচ্ছে বউ।। ঘরে একপােল কুঁচো। ভরসা যা কিছু বিলাস। পাঁচুর নিজের যেটি বড় ছেলে, বিলাসের সঙ্গে নৌকায় আসতে তাকে এখনও কম করে আরও দু-সন ঘরের খেতে হবে।
সেই জন্যেই বিলাসকে নিয়ে বড় ভাবনা পাঁচুর। নিবারণ সাইদারের ছায়া। সব বিষয়ে এর মধ্যেই টেক্কা মারতে চায় খুড়োকে। খুড়োর উপর বিদ্বেষ পুষে নয়। কাজকর্মের চেহারাই অমনি। ভাবও উড়ু উড়ু, আর এমন কিছু নয়। সংসারের আরশি যেমন রাখবে, মুখটি তেমনি দেখবে।
পাড়ার অমর্ত অথাৎ অমৃতটা চিরকালের শোস বাতের রুগি। বাপ বেঁচে থাকতে কিছু জমিজমা করে গেছল। সেই দৌলতে ন্যালাপ্যাংলা অমর্ত বিয়ে করে নিয়ে এল খাস চন্দননগরের পুব পারের এক মালোর ঘরের জাঁহাবাজ খান্ডার মেয়েকে। বড় চটক মেয়েটার, সাজতে-গুজতেও জানে। তাদের কি এই পুবের মাছমারাদের ঘরে মানায়। তবে কেন বিয়ে হল এখানে? না, গায়ে গতরে খেটে মেয়ে দুটি খেয়ে বাঁচবে। বাঁচা কি শুধু দুটি পেটে খাওয়ার জন্যে? মনুষ্যজন্ম নিয়েছ তুমি। সংসারধর্ম চাই তোমার। মেয়েমানুষের ধরিত্রী। জল হলে সে মাছ দেয়, তৃষ্ণা মিটায়। মাটি হলে দেয়। ফসল। না হলে সে আগাছার পোড়ামাটি হয়, নর্দমার জল হয়ে যায়।
অমর্তর বউ তাই হল। অমর্ত তো সংসারধর্ম করতে পারে না। পরের মুখ চেয়ে বেঁচে থাকা। বউ হল দেখনবাউ। তা বললে কি হয়। সে মেয়েমানুষ। তুমি যেমন ইছামতীকে ছেড়ে গঙ্গায় যাও, মাছের সন্ধানে, সেও তেমনি সন্ধানে খর করল দু চোখ। আজন্ম সাধ তার অপূর্ণ রয়েছে। সে পূর্ণ করতে চায়। এইটা যাবৎ জীবের ধর্ম।
কিন্তু এ সংসার প্রথম বিষ দিল।অমর্তের বউকে। অমর্তের কয়েক বিঘা জমি আছে, তাই অমর্তের হাতে তুমি দিলে জোয়ান মেয়েমানুষ। সেই বিষের ক্রিয়া হল। সে ভুল পথে পাড়ি দিল গঙ্গায়। আদর সোহাগ, ভাব ভালবাসা ছেড়ে, সে চাইল শরীর জুড়োতে।
সে হল বাঘিনী। বাঘিনী দিবানিশি থাবা মেরে ফেলে রাখে অমর্তকে। রক্ত খোঁজে বাইরে। কেন না, চাল দেখলে বোঝা যেত, রক্তের স্বাদ পেয়েছে সে আগে।
তা হ্যাঁ, এর মধ্যে দুঃখ আছে মেয়েমানুষের। কিন্তু চরিত্র খারাপ করলে দুঃখ কি দূর হয়। হয় না। সে মেয়ে লাগলে বিলাসের পেছনে। তেঁতলে বিলেসকে দেখলে আর ঘরে থাকতে পারে না। সে। নাম শুনলে, কথা শুনলেই ছুটে বেরিয়ে আসবে। দশজনের সামনেই ঢলে পড়বে হেসে। দাঁড় করিয়ে দুটি কথা বলবে। তাও সোজা কথা নয়, বাঁকা বাঁকা। চোখ ঘুরিয়ে, নাক তুলে ইশারা করে হাসবে।
সে ছোঁড়ারও তো ভয়-ডর নেই। তবে, বাঁকা কথা বোঝে না। কী বলে সেই মেয়েমানুষ, ঠোঁট বাঁকিয়ে, ঠারে ঠোরে, ধরতে পারে না। তখন যায় রাগ হয়ে। আরে ধুত্তোরি তোর নিকুচি করেছে। যা বলবি তা সাফ সাফ বল। কিন্তু জোয়ান ছেলে। রক্তে তার জ্বালা ধরে যায়। চোখে উঠে আসে। রক্ত। সেই মূর্তিকে সবাই প্রয় ভয় পায় এই তল্লাটে। কিন্তু অমর্তর বউ খেলা করে।
সব খবরই পেত। পাঁচু সয়ারামের কাছ থেকে। ঘরে বসে রাগে আর ভয়ে মরে মা-খুড়ি। পাঁচুও তাই। কিন্তু বিলাসের সে সব ভাবনাও নেই। পাঁচু জিজ্ঞেস করে সয়ারামকে, কীরে, কী খবর?
সয়ারাম হেসে বলে, কী খবর আর। বুঝলে খুড়ো, ছেলে তোমাদের হয়। হাঁদা, নয়তো ভগবান। গাঁয়ের অন্য ছেলে হলি কবে গে অমর্তর ঘরে রাত কাটে আসত।
তা ঠিক। তবে এ যে আগুন নিয়ে খেলা। বিষদাঁতওয়ালা সাপ নিয়ে খেলা। কখন কী হয়, কে বলতে পারে।
যে পথে যাবে বিলাস, সেই পথেই অমর্তের বউ। বাঁশঝাড়ে, বাওড়ে, খালের ধারে, পথে বিপথে। মেয়েমানুষের শরীর, তা কী বেহায়া পুষ্টি তার! চোখে লাগে কটকট করে। বুড়ো মানুষেরও লাগে। যত খিলখিল হাসি, ততই যেন শরীরের বাঁধুনিতে আর বাগ মানতে চায় না। ভরা জোয়ারের জল তার সীমা ছাড়িয়ে যেতে চাইছে।
সামনে পেলে, বিলাসকে বলবে, দেখতেই পাও না যে গো!
বিলাস বলবে, এই তো দেখছি! আবার কেমন করে দেখব।
—কই, মনে তো হচ্ছে না যে, দেখছ।
বিলাসের রাগ হয় মনে মনে। অমর্তর বউ প্ৰথম থেকেই বাঁকা। সহজ করে হেসে কয়ে যে মানুষ ভাব ভালবাসা করে, এ তা নয়। চরিত্রে দোষ দাঁড়িয়ে গেছে কিনা। নইলে গামালি পাঁচি যে তাকে দেখে হাসে, তাতে তো বিলাসের রাগ হয় না। এক পাড়াতেই সাতটা মেয়ের নাম পাঁচি। একটাকে ডাকলে সাতটা সাড়া দেয়। ওই তেঁতলে বিলেসের মতো। পাড়ায় বিলেস আছে তিনটি। তেঁতুলতলার বিলেস, তেঁতলে। তেমনি গাম্বিলতলার পাঁচি, গামালি পাঁচ। আসলে গামলিটা গাম্বলি। সে পাঁচির হাসির মধ্যে কী আছে কে জানে। বিলাসের ভারী আনন্দ হয়। বুকের মধ্যে কেমন যেন করে। খারাপ লাগে না একটুও। ফিরে দেখতে ইচ্ছে করে।
আর অমর্তের বউ শুধু জ্বালা ধরায় বুকে। যেন ফোঁসফোঁস করছে সাপের মতো। কখন কাকে ছোবলাবে।
পাশ কাটায় বিলাস।
অমর্তের বউ বলে, কী হল গো তেঁতুলে বিছে?
বিলাস বলে, হুল খাওনি তো তেঁতুলে বিছের? খেলে মজাটা টের পাবে।
বিলাস তো হাসতে জানে না। মেয়েমানুষটাও রেগে যায়। বলে ভ্রূ কুঁচকে, হুল ফোটাবার মুরোদ চাই, বুঝলে হে?
–তাই মাকি?
—নয়তো কী?
এক নজরে চেয়ে চেয়ে কী যে করে মেয়েমানুষটা। যেন সাপের মন্ত্র পড়ে। আর নিজেকে দেখাবার কত ছলা-কলা জানে।
কখনও পান খেয়ে ঠোঁট দুটি লাল টুকটুকে করে এসে দাঁড়াবে। অর্ধেক চুল পিঠে রেখে বাকি চুল দেবে বুকের উপর এলিয়ে। ঘোমটার বালাই তো কারুর সামনেই নেই। ও সব চল গাঁয়ে কেউ কোনওদিন দেখেনি।
জামার কী বাহার, কত রকমের শাড়ি। মুখেও নাকি কী সব মাখে। পাশ দিয়ে গেলে সুগন্ধটি নাক থেকে মগজে গিয়ে থাকবে লেগে।
সন্ধ্যাবেলা যদি বিলাসের ও-পথে ফেরার কথা থাকে, তবে, শহরের মতো কাপড় পরে পায়ে জুতো চাপিয়ে দাঁড়ায় দরজার মুখে।
—আহা, সাঁজবেলায় এন্টু দাঁইড়েই যাও না হয়।
–গেলে কী হবে?
কী কাট-কাট কথা রে বাবা। গামালি পাঁচির কথা শুনেছে অমর্তর বউ। তার চেয়ে কি নিরেস নাকি সে।
যদি বা সরেস হলে, ভাবি কই। অ-ভাবের গোড়াই যত স্বভাবটা বাঁকা করে দেয়। বলে, কত দেমাক তোমার, তাই এটু দেখব চেয়ে চেয়ে।
—আরও কিছু দেখাতে পারি।
বলে বিলাস চলে যায়। অমর্তের বউ বলে দূর থেকে, ক্ষ্যামতা আছে?
তারপর একদিন শেষ হয়ে গেল। পাঁচু ভাবে সংসার কী বিচিত্ৰ! সংসারের এই জলময় রূপ। তলে তার কত বিচিত্র বিস্ময়। কত রকম তার জীব, কত রকম তার জীবনধারণ। কী বিচিত্র তার লীলা। ভাবতে ভাবতে বিশ্বের এই সর্ব চরাচরের দিকে তাকিয়ে বিস্ময়ে অবশ হয়ে যায়। মানুষও যে কত বিচিত্ৰ! নিজের দাদাকে দিয়ে বুঝেছে। বিলাসকে দিয়ে বুঝেছে। বুঝেছে অমর্তর বউকে দিয়েও।
একদিন ঘোর দুপুরে ফিরছিল বিলাস। মেজাজ বড় খারাপ। পাঁচু পাঠিয়েছিল মহাজনের কাছে নৌকা বাঁধা আছে। আরও বিশটা টাকা। যদি এখন দেয়, খেয়ে বাঁচে। দেয়নি, বরং দুটো কথা শুনে ফিরছিল।
অমর্তর বউ গোয়ালের পাশ থেকে বলে উঠল, কাঁটা দিয়ে রেখেছি পথে।
বিলাস দাঁড়িয়ে বলল, কীসের কাঁটা?
–মনের কাঁটা।
—মনের কাঁটা? রাগ হয়ে গেল বিলাসের। যেন ফণা তুলে বলল, কোন পথে?
-তোমার পথে।
–কেন?
ঠোঁট টিপে বলল অমর্তের বউ, বিধবে তোমার চলতে ফিরতে।
ও, গুণ করেছ তা হলে। হেসে বিলাস চলে যাচ্ছিল।
অমর্তর বউ বলল, কী হল। কাঁটায় মরবে, তার চেয়ে এক দণ্ড থেমে যাও।
থেমে গেল বিলাস। এল হনহন করে গোয়ালের কাছে, একেবারে অমর্তের বউয়ের গায়ের পর।
কোথায় গেল হাসি-মশকরা। পুরুষ দেখেছে। অনেক অমর্তের বউ। এমন দপদপে নাগ দেখেনি। ভয়ে এক পা পেছুল সে।
বিলাস কাঁকড়ার দাঁড়ার মতো তার হাত ধরে বলল, পালাচ্ছ কেন, কাঁটার গুণ দেখে যাও। বলে টেনে নিয়ে ফেলল গোয়ালের বিচুলি গাদার অন্ধকারে। …
রাইমঙ্গলের জোয়ার এসেছে তখন, যত হাজা-মজা ফালি-ফ্যাকড়া নদীর বুট নেড়ে, বুক ড়ুবিয়ে। ইছামতী তার জোয়ারের ঠোঁটে নিয়ে এসেছে চৈত-টোটার বাতাসের শাসনি। নির্জন দুপুরটা বাতাসের মারে উলটিপালটি খেতে লাগল।
সেই থেকে অমর্তর বউ একেবারে ঠাণ্ডা। আর কোনওদিন পথ আটকায়নি বিলাসের। এ যেন গহিন জলের বিস্ময়।
সবদিকে, একেবারে চেহারায় চরিত্রে বাপ বসানো। বড় ভাবনা হয় এ ছেলেকে নিয়ে পাঁচুর। সংসারে নানান রকম দোষগুণ আছে ছড়িয়ে। তার হাত থেকে কেউ-ই পাের পায় না। শুধু দোষের মানুষকে নিয়ে কেবল ঘৃণা। শুধু গুণের মানুষকে নিয়ে সংসারে অচল হতে হয়। বিলাস দোষ-গুণের মানুষ। ওর উপরে রাগ করতে পারেনি পাঁচু।
ছেলেটা কাজে কর্মে খুবই দড়ো। শুধু যে চেহারায় বাপের মতো, তা নয়। এর মধ্যেই আকাশ-বাতাস চিনেছে। কোন মেঘ জল ঢালবে, কোন মেঘ ঢালিবে না, বুঝেছে। জল চিনেছে, জলের লীলা বুঝেছে, গোন কোটাল ধরতে শিখেছে। সব শিখল এই পাঁচুর হাত দিয়ে।
বিলাসকে দেখতে দেখতে পাঁচুর সেই রাম মালোর গল্পের বাদার প্রথম পুরুষের কথা মনে পড়ে। বিলাস তার ভক্তির পাত্র নয়। কিন্তু পাঁচুর বুকের ভিতরে এক বিচিত্র ভয় ও বিস্ময় নিয়ে দাঁড়িয়ে আছে বিলাস। তবে আজকালকার দিনে সাইদার হওয়া কঠিন। সে রকম ওজনের মানুষ হওয়া দরকার। তোমার মুখ দেখে তো আড়তদার কারবারি পাঁচ-সাত হাজার টাকা ছেড়ে দেবে না। সেই ওজনের মানুষ হতে হবে। জনাজনের মাথার উপরে দাঁড়াতে হবে। কইয়ে বলিয়ে হিসেবি হওয়া চাই। যাতে সবাই মানে। আবার সমুদ্রের কারসাজি বুঝতে হবে। দশ-বিশ গণ্ডা নৌকা নিয়ে যাবে। তুমি। এতগুলি লোকের কীসে আপদ-বিপদ সে সব তোমার জানা দরকার।
তা ছাড়া ওই যে বংশে একটা কাঁটা পড়ে গেছে। একজন সমুদ্রের গর্ভে গেল। টাকির ঠাকুর মশাই বলেছেন, আর কাউকে সমুদ্রে পাঠিয়ো না পাঁচু। তোমাদের বংশে আর কারুর সমুদ্রযাত্রা নেই।
যদি যাত্রা করে?
তবে আসল জীবের নজর খাড়া আছে, একটা সর্বনাশ হতে পারে। এ তো আর তোমার আনাড়ি গাঁজাড়ি মানুষের কথা নয়। মাটিতে ষোলো ঘর কেটে, সমুদ্রের শমনকে বেঁধেছে। ছেড়েছে কথা আদায় করে। রীতিমত অ্যােকজোক কষার ব্যাপার। একে ঠাকুর, তায় গুণিন। অব্যর্থ শুলুক সন্ধান করে বলেছে।
তা কে শুনছে। সে কথা। শ্ৰীমানের এর মধ্যে দুবার ঘুরে আসা হয়েছে। সমুদ্রে। ওঁর যে বড় নেশা। বড় টান। একবার যাকে ধরেছেন। উনি, সে তো আর থর থাকতে পারবে না। ওঁয়ার ডাক যে কেমন করে কখন আসে সে পাঁচু টের পেয়েছে অনেক বার। নিজেকে দিয়ে নয়, দাদা নিবারণকে দিয়ে। এই গঙ্গাতে নৌকোর গলুইয়ে বসে বসে দেখেছে, কাঁড়ারে বসে দাদা তার দক্ষিণ দিকে চেয়ে রয়েছে গালে হাত দিয়ে। যে বারে বিশেষ করে, মা গঙ্গা নির্দয় হতেন। মা গঙ্গার নির্দয় হওয়া যে কী বস্তু, সে জানে তারা, যাদের জীবনমরণ গঙ্গার গহ্বরে। এই তাবৎ চব্বিশ পরগনা, হুগলি, নদিয়া, ওদিকে খুলনার পশ্চিম, যশোরের দক্ষিণ-পশ্চিমের মাছমারারা সব আসে গঙ্গায়। এখন দেশ ভাগাভাগি হয়েছে। পূরবির হিন্দু মাছমারারা সবাই এখন সার করেছে গঙ্গা।
গঙ্গা-ই আসল। বিশেষ এই মরশুমে। টানের দিনে সমুদ্রে পাটাজালের সাই দমে ভারী হয়ে ফেরে না। পাটাজালের সাই ইলিশের চক খোঁজে। পানসা জালের সাই হল টানের সমুদ্রের আগল।
যে মরশুমে গঙ্গা নির্দয় হয়েছে, নিবারণ মালো চেয়ে থেকেছে দক্ষিণে। আর থেকে থেকে বলেছে না, আর ফিরে কোটালটা দেখা চলবে না রে পাঁচু। ফিরে গে আড়তদারের সঙ্গে কথাবার্তা বলে নিই।
ওই! ওই বোঝা গেল, ডাক পড়েছে।
সেই ভয় পাঁচুর, ভাইপোকে নিয়ে। সে যে মুখ দেখলে বুঝতে পারে, ও ছোড়াও ডাক শুনতে পায়। ওই যে কান খাড়া করে একবার। এদিকে তাকায়, ওদিকে তাকায়, এ সব ভাবভঙ্গি যে পাঁচুর নখদর্পণে। তার মানে, ছোঁড়ার মন দিবানিশি উথালি পাথালি। শুধু সমুদ্রে যাবার জন্যে নয়, সব কিছুতেই।
যার তুমি সবটুকু দেখেনি, জানো না, চেনো না, সেই দিকেই তোমাকে টানে। তার দিকেই বার বার তুমি চোখ তুলে তাকাও। মন মানে না। শহর, সমুদ্র, গঙ্গা, মানুষ, সব কিছুতেই বড় বেশি ঔৎসুক্য বিলাসের।
যা ওর মন বলে তা না করে ও ছাড়ে না। যা প্ৰাণ চায়, তা ছাড়বে না প্ৰাণ থাকতেও। তা নইলে আর মালোর ছেলে হবে কেন।
ওই যে বলে না, ঝালো আর মালো, দুই ভাই। এক মায়ের সন্তান, জন্ম নিলে ভগবানের গলার মালা থেকে। কে করেছে আর পাঁজিপুঁথির তত্ত্ব-তল্লাশ। গাঁয়ে ঘরের লোকে বলে, শোনেও গাঁয়ে ঘরের লোকে। তা ও দুই ভাই-ই, ভগবানের বিধেনে হয়েছে মাছমারা। মা-মনসার বৃত্তান্তের মধ্যেও আছে দুই ভাইয়ের কথা।
এক জায়গা থেকে জন্ম নিলে দুই ভাই কিন্তু এক ভাই হলে পতিত। তার জল চলে না। সমাজে। কী বা আছে জাতের। তবে, ওই একটা কথা। মানুষ হয়ে জন্ম নিয়েছ, তোমার একটা বৃত্তান্ত থাকবেই।
পতিত হল মালো। কেন? না, ওই যে, যা মন চাইল, তা-ই ভাল। যা চাইল না, তার কাছে আর নয়।
সে বহুদিন আগের কথা। ঝালো-মালোর ঘরে এসেছেন তাদের গুরুদেব। গুরুদেব বলে কথা। সাক্ষাৎ ভগবান-তুল্য। সেবা করো, ভক্তি করো। তখন মালো পতিত নয়। দুই ভাই ভক্তিভরে সেবা করলে গুরুর।
তারপর গুরুদেবের ভোজন হল। নিদ্রা দিয়ে উঠে গুরুদেব গেলেন পায়খানায়। বললেন, মালোরে মালো, জলটা একটু এগিয়ে নিয়ে আয়।
গুরুর আদেশ। তার ওপরে তো কথা চলে না। কিন্তু মালো যে! জল সরবেন গুরুদেব, তা এগিয়ে নিয়ে যেতে হবে আমাকে। তবে রইল গুরুর আদেশ। আমার দ্বারা হবে না।
গুরুর আদেশ অমান্য। ওরে মালো, পতিত হবি যে! হই হব। তবু, ওটি আমার দ্বারা হবে না। গুরুরও এক কথা, মালোরও এক কথা। যা পারব না, তা পারব না।
ঝালো গিয়ে তাড়াতাড়ি জল এগিয়ে দিল গুরুদেবকে। গুরুদেব খুব খুশি। সেই থেকে মালো গেল পতিত হয়ে। না, পাঁজিপুথির কথা জানিনে, বাপ-ঠাকুদ্দার মুখে শোনা কথা। আমরা জানি, এই আমাদের বৃত্তান্ত।
তা বিলাস হল সেই মালোর ঘরের ছেলে। গুরু মানে না, বাপ-খুড়ো মানে না। আর যদি মানে, সে ওর শমন হলেও প্ৰাণ সঁপে দেবে তার পায়।
বড় ভয় পাঁচুর। এই ছেলের হাতে সঁপে দিয়ে যেতে হবে গোটা গেরস্থি সংসার। এই ছেলেকে নিয়ে, একটু জমির স্বপ্ন দেখছে সে। সেই বাঁধা সুখের ঠিকানা। গত পাঁচ বছর ধরে, এই গঙ্গাই পাড়ি দিয়েছে সে বিলাসকে নিয়ে। কোনও রকমে গোটা সংসারের কয়েক মাসের খোরাকি নিয়ে ফিরে গেছে। যা দিয়েছেন। গঙ্গা, তাই নিয়ে ফিরেছে। কিন্তু উপচে পড়েনি কোনওদিন। যে ওপচানোটুকু দিয়ে, একটু জমির বন্দোবস্ত করতে পারবে।
—নেও, বাস সে। কলায়ের থালায় ভাত বেড়ে দিল বিলাস পাঁচুকে। চুড়চুড় করে বেড়েছে। ভাত। এখনও মুখ গোমড়া করে রয়েছে। আর একবারও ফিরে তাকায়নি। শহরপারের দিকে।
জাল সরিয়ে রেখে, গঙ্গার জলে হাতমুখ ধুয়ে, খেতে বসল। পাঁচু। ভাতের মাঝখানে গর্ত করে মুসুরি ডাল ঢেলে দিয়েছে।
পাঁচু বলল, তুও বসে যা।
—বসছি।
পাঁচু আবার বলল, কতটা চাল ফুট্টেছিস?
বিলাস নিজের ভাত বাড়তে বাড়তে বলল, পাঁচপো।
ওর কমে হয় না। দুটো মানুষের। কুল্যে আর বিশ দিনের ভাত আছে নৌকায়।
পাশের এক নৌকায় ছিল কেদমে পাঁচু। জিজ্ঞেস করল এই পাঁচুকে, বসে গেলে নাকি পাঁচদা।
পাঁচু বলল, হ্যাঁ ঠাকুরের নাম নে। এদিকে তো সময় যায়। জোয়ার এলে তো আর চুপ করে বসে থাকতে পারব না। ত্যাতক্ষেণে আর এটুস জিরেন হয়ে যাবেখনি। তোমাদের কদ্দুর?
জবাব এল, এই বসলুম বলে। তো পাঁজি-টাজি দেখে এয়েছ এবারে? পাঁজি কী বলে?
পাঁচু মুখের গরাস গিলে বললে, আজকালকার পাঁজিগুলানও হয়েছে তেমনি। গেছলুম একবার পুবের বাউনবাড়িতে। নতুন ঠাউর দেখে বললে, এট্টাতে বলছেন দশ, আর এট্টাতে পাঁচ। নেও এখন, বোঝা ঠ্যালা।
তাও বটে। যাবৎ সংসারের সব কিছু ঘোষণা করেন আগে পঞ্জিকা। বড় বড় পণ্ডিতেরা বলেন সব গুনে গেথে।। ওঁয়ারা হলেন আবার গুণিনের বাপ।। ভূত প্ৰেত দানো, সে সব ছাড়াও জগতে কত জল আসবেন এ বছরে, কত ধান শস্য মৎস্য, সব লেখা আছে ভাগের ভাগ। মায় তোমার সাপ শ্বাপদ, মারি মড়ক, কোনও হিসেব বাদ নেই।
পঞ্জিকা বেরুবার আগে থেকে মাছমারারা ছটফট করে। দশটা কথায় আজকাল একটা মিলতে চায় না। তবু ওই যে পেট থেকে পড়ে, বাপ-পিতামোর আমল থেকে দেখে আসছে। লেখার সঙ্গে কাজের মিল না হলে বোঝে, অদৃষ্টের লিখন খারাপ হয়েছে। নইলে, যুগযুগান্ত ধরে শুনে আসছি, আজ ফলে না কেন সব? মাছমারাদের পাপ ঘটেছে নিশ্চয়।
তাই, পঞ্জিকাখানি এলে আগে দেখবে খুলে, মা-গঙ্গা এবার মাছ দিয়েছেন কত। কিন্তু তার মধ্যেও আজকাল আবার নানান ফ্যাকড়া দেখা দিয়েছে। দশ জনের হয়েছে দশটা পাঁজি। তা না হয় হল, গুনে গেঁথে সবাই এক কথা লেখো। না, তা লিখবে না। দশ জনের দশ রকম, নানা মুনির নানা মত। ভেবে মরে মাছমারারা। যদি বলো, দেখো কেন দশটা, একটা দেখলেই পারো। তা কি হয়। তুমি না দেখলে তোমাকে এসে শোনাবে আর একজন।
তবে হ্যাঁ, শেষবেলায় আসল মার্জি মাছের। মন চাইল তো সে গোটা সমুদ্র ছেকে আসবে তোমার কাছে। নয়তো একেবারেই কানা। এমনও হয়েছে কত বার।
কেদমে পাঁচু বলল, এ পাঁজি-লিখিয়েদের ভাবসাব বাপু কিছু বুঝতে পারিনে। কলকাতার সেই পুরনো পাঁজিটা কত লিখেছে?
পাঁচু বলল, সে লিখেছেন পাঁচ। নতুন পুরনো, সবই তোমার কলকাতার। নতুনটা লিখেছেন দশ।
এতক্ষণে বলে উঠল বিলাস, পাঁচ দিলেও তোমার আর দশ দিলেও তোমার। পাঁজিপুতির কথা ছাড়ান দেও। ও সব বাজার গরম করা কথা।
ওই শোনো কথা। বাপ-খুড়োর কোনও কথাতেই প্রত্যয় নেই। না ফলুক সব কথা, তারা এতদিন বিশ্বাস করে এসেছে। মাছমারার ব্যাটা মাছমারা, তুও বিশ্বেস যা। তা হবে না। রাগ হয়ে গেল পাঁচুর। বলল, তবে কি ওগুলান মাঙনা মাঙনা লেখা হচ্ছে?
বিলাস বলল, মাঙনা হবে কেন? মাছের চে কি পাঁজি বিক্কির কম হয়? ট্যাঁকের টাকা খসিয়েই হয়।
—গুয়োটা কমনেকার! খেঁকিয়ে উঠল। পাঁচু। —আরো মাকড়া, আমি তোর পয়সার মাঙনা-মাঙনির কথা বলিনি। বলছি ঘটের বুদ্ধির কথা। মাঙনা বুদ্ধিতে তো আর ওগুলান লেখা হয়নি।
—আর সে বুদ্ধি নে? আমি মালুম ফাঁপরে। কী আমার শখ রে!
ঢকঢক করে জল খেল বিলাস ঘটি কাত করে। পাঁচুর মনে হল। ঠাস করে এক চড় কষায় ছেলেটার গালে! আবার বলল, যা আসবে, তা আমার জালে আসবে। পাঁজি লিখলেও আসবে, না লিখলেও আসবে। ও সবই তোমার জলের মর্জি। কী বলো পাঁচকা।
কেদমে পাঁচুকেও বিলাস কাকা বলে। কেদমে পাঁচুর মনটা আবার তেমন প্ৰসন্ন ছিল না বিলাসের উপর। সেই যে সে বারে বাছাড়া হয়ে গেল বিলাস, সেই দুঃখে। খালি বলল, হ্যাঁ, যেমন দিনকাল পড়েছে—
আবার বলল বিলাস, এতখানি বয়স হল, কোনওদিন তো দেখলাম না যে পাঁজি একেবারে অব্যাখ কথা লিখেচে।
-এঃ, বড় তোর বয়স হয়েছে।
–ওই যা হয়েছে, তাই কে সামলায়।
দেখো, দেখো কথার ছিরি।
আবার বলল, ও পাঁজির কথা পাঁজিতে থাক। জলে আছি, জলের কথা বলে।
পাঁচু বলল, নে নে, তোর ব্যক্তিমে রাখা দি নি। সব তুলে পেড়ে ফ্যাল। ভারী একবারে দিগগজ। এসে গেছেন।
এঁটো থালা গঙ্গায় ডুবিয়া ডুবিয়ে ধুতে ধুতে জলের দিকে তাকিয়েই নির্বিকার গলায় জবাব দিল বিলাস, তা বাপ-খুড়োরা যা্যাখন এতখানি দিগগজ করেছ
ওই রকম গা-জ্বালানে কথা ছেলেটার। খুড়োকে রাগাবার জন্যে যে এমন করছে, তা নয়। বলে দিল, যা মুখে এল। তোমার কতখানি লাগল, কতখানি রািগলে, সে বোঝাগে তুমি।
পাঁচু রেগে বলল, মরবি কিন্তু গুঁতো খেয়ে।
বিলাস তখন গুনগুন করছে, শহরের আলো-কাঁপানো গঙ্গার দিকে তাকিয়ে।
কলকেটি নিজে সাজিয়ে হুঁকোয়া চড়িয়ে টানলে খানিকক্ষণ পাঁচু। টেনে ছইয়ের মুখছাটে বুলিয়ে রেখে, কাঁড়ারে গিয়ে মুখ ফিরিয়ে বসল জাল নিয়ে। বিলাস হুঁকোটি নিয়ে বসল গলুয়ে, অন্য দিকে মুখ করে।
পাঁচু বলল কাঁড়ার থেকে, তোর মা যে স্যাংলোখানা বুনে দিয়েছিল, সেটা কোথায় রেখেছিস?
বিলাস বলল, ছাঁইয়ের মধ্যে আছে।
স্যাংলো হল ইলিশ মাছের হাতে জাল।
গুড়গুড় করে শব্দ হচ্ছে হুঁকোয়। গঙ্গার পারের শহর অন্ধকার হচ্ছে একটু একটু করে। আছে শুধু রাস্তার বাতিগুলি। বিজলি গাড়ির শব্দ আর নেই ঘন ঘন। মাঝে মাঝে এদিক ওদিক যাচ্ছে দু-একটা স্টিমালঞ্চ, ছোট স্টিমার।
কৃষ্ণপক্ষের আজ ষষ্ঠী। চাঁদ উঠেছে, ঢাকা পড়ে রয়েছে মেঘের কোলে। মেঘের আড়ালে আড়ালে উঠছে, লুকোচুরি খেলছে, নইলে যেন ধরবে তাকে খপ করে।
তবে ঢাকা কি থাকে। সোনার চাঁদ বলে কথা। কালো মেঘও ফরসা দেখাচ্ছে তার রোশনাইয়ে।
নৌকা অনেকখানি নেমেছে। ভাঁটার টান এখনও মন্দ না। ঢেউ লেগেছে খুব। জল কমেছে কিনা। তার মানে বয়স কমল। এখন ছেলেমানুষের মতো কলকল ছলছল হচ্ছে। আবার যখন ভরে হবে টইটম্বর, তখন দেখবে, মুখে আর বাক্যি নেই। সংসারের নিয়ম। এই গঙ্গার বুকে বসে কখনও তোমারও বাক্যি হরে যাবে। জোয়ার কখনও দুখের, কখনও সুখের। মাছমারারা তার মনের সঙ্গে মিলিয়ে দেখে গঙ্গার সুখ-দুঃখ। সুখে নয়, দুঃখে জোয়ার হলে, এমনিই হয়। বুকখানি ভরে যায়। প্ৰাণখনি টাইটুম্বুর হয়ে, ফুলে ওঠে। শুধু কথা সরে না মুখে।
এখন যেন ঝাঁপাই ঝুড়ছে গঙ্গা। তার সঙ্গে আছে দক্ষিণা বাতাস। বাতাসে ঠিক সেই গন্ধটি পায়
পাঁচু, সেই ডাক শুনতে পায়। দক্ষিণের ডাক। যেন বুকে বান ডাকে,-পাঁ-চু!…
বয়স হল বইকী দক্ষিণে যাওয়ার। ওই যে দেখা যায়, আকাশের পুব কোণে, কে যেন চিকচিক করে হাসছে। বোঝে পাঁচু, খালি তাকে মনে করিয়ে দিচ্ছে, মালোর পো, সময় হয়ে এল যে! যেন মীনচক্ষুর হাসি। বলছে, এইটাই সংসারের খেলা। মাছমারা, এবার তোমার পালা এসেছে! বিদ্যুতের চিকচিক চিকুর সেই কথাটার চমক দিয়ে যায়।
পালা আসবেই। শুধু বিলাসকে নিয়ে একটু নিশ্চিন্ত হতে চায় পাঁচু। মরণের ভয় তো মাছমারার নেই। মরণ ও মারণ, ওই যে তার প্রত্যক্ষ জীবনের পথ।

এ আষাঢ়ে রাত নেমেছে এখন পুবের ধলতিতা বীরপুরেও। এখানে জাগে মাছমারা এই গঙ্গার বুকে। ঘরে জাগে বউ-ছেলে মেয়ে-মায়েরা। ঘুম কি আছে। পুরুষ নেই ঘরে, বাপ নেই, ছেলে নেই। ঘুম-ঘুম বুক ছাত করে ওঠে। কে জানে, কোন অকুলে ভাসছে এখন তারা।
যখন যাবৎ সংসার ঘুমোয়, তখন মাছমারার বউঝিয়েরা জাগে। এইটা নিয়ম। তারা জাগে বারোমাস।
বর্ষার মরশুম যায় চার মাস। আষাঢ়, শ্রাবণ, ভাদ্র, আশ্বিন। মাছমারা তখন অমাবস্যা-পূর্ণিমার, জোয়ার-ভাটার গোন-কোটালের পিছে পিছে ভেসে বেড়ায় গাঙে-নদীতে।
বউ তার ঘুমন্ত সন্তান বুকে নিয়ে জাগে ঘরে। অন্ধকারে দু চোখ মেলে সেও ভেসে বেড়ায় ঘরের মানুষের সঙ্গে সঙ্গে। এ বিধির বিধান নয়। বিধি দেয় রাত আর ঘুম। এই ঘরনি জাগে পোড়া প্ৰাণের বিধানে।
নদীতে পুবে শাওটার ঝড় বয়। বউ এক ঘরে শুয়ে বুকে চাপে দীর্ঘশ্বাস। অমন নিশ্বাস ফেললে অকল্যেণ হয়। নিশ্বাস চেপে সে শুধু প্রহর গোণে।
গাঙে বৃষ্টিতে ভেজে মাছমারা। বউ অন্ধকার ঘর থেকে আচলের ঢাকা দেয়। তবু নৌকার মানুষ জলে-ধোয়া হয়ে যায়। সে ধরে রাখতে পারে না।
তাই তোমার প্রাণ পোড়ে। কেন, না, তুমি মাছমারার বউ।
যখন মীনচক্ষু উত্তাল তরঙ্গের বেশে, ঘূর্ণির ছদ্মবেশে, ঝড়ে রুদ্র দাপটে ঘিরে ধরে মাছমারাকে, তখন ঘরে জাগে সতর্ক দৃষ্টি। মীন যাকে ছিনিয়ে নেবে নদীতে, তার প্রথম হ্যাঁচকা লাগবে এই ঘরে।
কেন? না, সে মাছমারার বউ। তার জন্যে বাঁচে, তার জন্যে মরে।
বর্ষার চার মাস কাটিয়ে যদি গাঙের মানুষ, চাকুন্দে মাকুন্দে খয়রার ফেরে কাটিয়ে আসে কাৰ্তিক, তবে পাঁচ মাস। তারপরে ঘরে ফেরে সে।
তবু বউ জাগে ঘরে। উত্তরে বাতাস বয়। জলে ধরে টান। সমুদ্রে সাই যাওয়ার সময় হয়েছে। হাতে মাত্র কয়েকদিন।
বউয়ের সারাদিন কাটে ঘরকন্নায়। মাছমারা পুরুষ, রক্তে তার আগুন। সেই আচ লাগে বউয়ের রক্তে। এইটা আগুনের ধর্ম। তখন সে মাছমারার সঙ্গে শোয়। এইটা সংসারের ধর্ম। তার পুরুষের সঙ্গে যে যাবে হাল টেনে, সেই সঙ্গীকে বউ গর্ভে ধারণ করে।
তারপর রাতভর বউ জাল বোনে। পাটাজাল পেতে বসে কোলের কাছে। সমুদ্র যাবে পােটা জালের সাই। ছেড়া জাল সারায়, নতুন জাল বোনে। লম্ফর শিস, একেবেঁকে নাচে তার চোখের সামনে। সে জাল বোনে, আর ঘুমন্ত স্বামীকে দেখে চেয়ে চেয়ে। এ জীবন তার মাছ মারার নিয়মের জালে জড়ানো।
দেখতে দেখতে দিন কেটে যায়। সাইদারের ডাক শোনা যায়। ডাক আসে সাগরের। গাঙ, নদী, খাল, বিলের দিন পেরিয়ে, মাছমারা যাবে সাগরে। বউ বসে থাকে না।
বউ জাগে আবার। সতর্ক চক্ষু তার জাগে সমুদ্রে। নীলাম্বুধি অন্ধকারের বুকে, শাবরের আনাচে কানাচে, মাছের চকের পিছনে পিছনে, বনের অদৃশ্য দানোর সঙ্গে সঙ্গে, দক্ষিণ রায়ের পায়ে পায়ে, মা বনবিবির আঁচলে আঁচলে জাগে তার চোখ। আর তার বিনিদ্র আত্মা মাথা কোটে মাছের দেবতা খোকাঠাকুরের পায়ে। বলে, হে দক্ষিণরায়, তোমার খাড়া নজর দূরে রাখো। মা বনবিবি, মাছমারার শাবরে তোমার দৃষ্টি দিয়ে না। খোকাঠাকুর, জাল ভরে, খোল ভরে মাছ দাও। তুমিই মাছমারার দণ্ডমুণ্ডের কতা। তুমি দিলে, আমি আমার সোয়ামির হাসিমুখ দেখব, ঘরে আমার সোহাগের বান ডাকবে। আমার ছায়েরা হেসে খেলে বেড়াবে, আমার হাঁড়ি ভরে থাকবে। নতুন সুতো আসবে, নতুন জাল বুনব আমি। আমি পুজো দেব তোমাদের সকলের পায়ে।
অগ্রহায়ণ, পৌষ, মাঘ, ফাল্লুন। ফায়ুন পড়তে না পড়তে আসে দখনে বাওড়। সমুদ্র মেতে ওঠে নিজের লীলায়। তার ফোঁসানি গজানি দেখে মরণ আসে দুহাত তুলে।
মাছমারা ফিরে আসে। কিন্তু বউ জাগে। কেন, না, এর নাম চৈত্রমাস। কথায় বলে চৈত-টোটা। অথাৎ চৈত্ৰ-মন্বন্তর। সমুদ্রে পাওয়া কড়ি গেছে মহাজনের বকেয়া সুদ সুধিতে। দুদিন প্ৰাণ খুলে হাসতে না হাসতে হাঁড়িতে যায় টান ধরে। তখন আবার জলে। কিন্তু জল নেই জলাশয়ে। বাওড়ে-বিলে খালে। পুরনো-পাক জলে শুধু পোকা। যা পাওয়া যায়, তাতে ঘরের একবেলার পেটিও ভরে না। ঋণ বারোমাস। মহাজনেরও সময় বুঝে মেজাজ খারাপ হয়। জাল-নৌকা-ভিটে, তখন সব বাঁধা পড়ে আবার।
বউ রাত জেগে বসে ভাবে, রাত পোহালে কী ফোটাবে সে আগুনে, কী বেড়ে দেবে সামনে।
তখন মাছমারা কাপড় ছুপিয়ে সন্ন্যাস নেয়। গাজনের। বলে, জয় বাবা বুড়ো শিবেরো লাগি…
সন্ন্যাসের হাঁকের আড়ালে মাছমারার খিদের কান্না কেউ শুনতে পায় না।
নয়তো পাপ দেখা দেয়। অভাবে অ-কাজে কু-চাল ধরে মাছ-মারাকে। তখন রং, রস, পিরিত সব যায়। পাপ করে সে, পীড়ন করে ঘরের মানুষকে। তখন রাত্রি কাটে কেঁদে কেঁদে।
তারপর বৈশাখে নতুন জল আসতে থাকে, জ্যৈষ্ঠে চলে প্রস্তুতি, আষাঢ়ে আসে অম্বুবাচী।
বউ রাত জেগে আবার জাল বোনে, সারে। ঘরের খরচের জন্যে, মহাজনের সুতোও নেয়। হাত-পিছু ফুরনে বোনে জাল।
তুমি মাছমারার বউ, তুমি জাগো বারোমাস।
এইটা নিয়ম।
এখন এই আষাঢ় রাত। বি-বিীর টানা-ডাকের সঙ্গে তোমার মনেও একরকমের ডাক শোনা যাচ্ছে সর্বক্ষণ। ভাবো, কোথায় ভাসছে। ঘরের মানুষেরা।
পাঁচু ভাবে, ভাসব আর কোথায়। এ তো সমুদ্র নয়, মা-গঙ্গার কোলে এসেছি। যার পেছনে পেছনে এসেছি, সে শুধু জলের তলে নয়। সে আমার জীবনমরণ, সে মেঘে মেঘে, বজে বজে, ঢেউয়ে, দক্ষিণের বাতাসে।
বিলাসের হাঁকোর শব্দ থেমেছে অনেকক্ষণ। ছাঁইয়ের মুখে নিভেছেলিম্প। কাঁড়ারেই চোখ বুজে এসেছে পাঁচুর। সমুদ্রের টানে ভাটা নামছে তখনও কলকল করে। এখানে শেষ করে সে অশেষের বুকে যায়। তাই এত কথা। কানে গেল, বিলাস গান করছে। শোনো! কোথায় ভাবছে, ছোঁড়া ঘুমোচ্ছে, তা না, গান ধরেছে গলুয়ে শুয়ে শুয়ে।
আমার প্রাণে নাই সুখ–হে
বড় উথালি পাথালি আমার বুক।
ওদিকে কেদমে পাঁচুর গলা শোনা গেল, হুঁ!
ভাবখানা, বুঝেছি তোমার গানের মানে। একটু বিদ্রুপ যে আছে, তা জানে খুড়ো পাঁচু। কেদমে ভাবছে, তেঁতলে বিলেস মনে মনে দেখছে অমর্তের বউকে। তাই গান ফুটেছে গলায়।
আসলে গাঁ-ঘর ছেড়ে নতুন জায়গায় এসেছে বছর ঘুরে। তাই ঘুম আসছে না। আর অমর্তের বউয়ের কথা! পাঁচু তো জানে, ও সব সত্যি নয়। সত্যি নয়, অর্থাৎ অমর্তের বউয়ের কাছে যাবার জন্য বিলাসের প্রাণ উথালি-পাথালি নয়। বলে, সাপে মানুষকে ছোবলালে, বেশি দূরে যেতে পারে না। মানুষের বিষক্রিয়া হয় তার প্রাণে। সংসারের নিয়ম এইটি। কুড়োল দিয়ে কোপও কাউকে। তোমারও কোপ লাগবে কোথাও। কাউকে প্ৰাণে মারলে, তোমার প্রাণেও লাগবে। সে কি তুমি সব সময় ঠাহর করতে পারবে? তা পারবে না। তুমি মাছ মারো, তোমাকেও সে মারে পলে পলে। সে কি তুমি বুঝতে পারো! কিন্তু মারছে দিবানিশি। কখনও একটু একটু করে, নির্ঘাত কখনও।
সেই দুপুরে অমর্তের বউকে ছুবলে এল বিলাস। কিন্তু বিষ নিয়ে এল। সবটাই এ সংসারের বড় বিস্ময়ের ব্যাপার। এই জল, মাটি, আকাশের মতো, আকাশের চাঁদ-সূৰ্য্য-নক্ষত্রের মতো। সবাইকে তুমি দেখতে পাও, কিন্তু তার সবটুকু তুমি জানতে পারো না। কী দিয়ে অনুমান করবে। পাঁচু বিলাসের এই ব্যাপারটি।
না, এ যেন সেই হেতম পাগলার ব্যাপার ঘটল। কে নাকি ওর সম্পত্তি মেরেছে ফাঁকি দিয়ে। পাড়ার সুরীনকে দেখলেই রোজ ছুটে আসে খাঁড়া নিয়ে। এক দিন, দু দিন, দশ মাস। পাগল হোক ছাগল হোক, হাতে তো আছে খাঁড়াখানি। সুরীনের মনটা আটকা পড়ে গেল ওই খাঁড়ার ধারেই। হাসি পায়, ভয়ও হয়। একদিন খাঁড়া কেড়ে নিয়ে মারলে কষে হেতমকে। সেই থেকে হেতম আর খাঁড়া হাতে করেনি।
কিন্তু সুরীনের মনটা গেল বেজায় খারাপ হয়ে। হেতম আসেনি। আর কোনওদিন ছুটে, দুজনের দেখা-সাক্ষাৎও নেই। কী দরকারই বা ছিল তার। কিন্তু কী জ্বালা বলে। পাগল মেরে সুৱীনের মনটা গেল মুষড়ে।
বিলাসের হল যেন তাই। সবই তো শুনেছে পাঁচু ওর বন্ধু সয়ারামের কাছ থেকে। সয়ারাম বলে, খুড়ো, ভাইপো সামলাও।
–কেন রে?
না, কী যেন ওর হয়েছে।
কী হয়েছে? বলে কী?
সয়ারাম বলে, বিলাশের কেমন ভাব বেরভোম হয়েছে। চলে ফেরে, বলে, আবার থেকে থেকে চুপ মেরে যায়। কী যেন দেখে ইতিউতি। হাত ঝাড়া দেয়, পা ঝাড়া দেয়।
সয়ারাম বলে, কেন? জিজ্ঞেস করি, কী হল রে তোর বিলেস। বলে, কী আবার হবে, হয়নি কিছুই। তবে মনটা দিবানিশি কেমন যে ফসফিস করে। ফসফস করে? কেন? ওই জিজ্ঞেস করলেই চটে গেল। এই এক থাপ্পড় তুলে, ভেংচে বলবে, কেন, তা কি আমি জানিরে মাটো। জানলে তো বলতুম আগেই। ইহঁ। ঘুরিয়ে পেঁচিয়ে বলি, হ্যাঁ রে বিলেস, অমর্তের বউয়ের জন্যি তো মন আলগা আলগা লাগে না তো।
কথা বলে না। হুঁ। ওইখানেই ওস্তাদের ঘুণ ধরেছে। বলি, বল না, চুপ করে রাইলি কেন কালামুখী আবার কী তুক করল, সেটা দেখতে হবে তো। নইলে শেষে প্ৰাণে মরতে হবে। গুণিন ওঝা দেখাতে হবে তাড়াতাড়ি।
অমনি মারমূর্তি! সয়ারাম এবার মাটো ছেড়ে শালা। বলে, তোর গুণিনের ইয়ে করি। চলছি ফিরছি খাচ্ছি, কাজ করছি, কোথায় তুই আমাকে খারাপ দেখলি।
সয়ারাম বলে, কী আর বলব। চুপ করে থাকতে হয়। শুধু দশটা কথা বলে আর চড়-চাপড় খেতে পারিনে বাপু। শত হলেও বিয়ে-থা করেছি, একটা ছেলে হয়েছে। লোকে দেখলে কী বলবে। কিন্তু চুপ করেই বা থাকি কেমন করে। দেখি, ও পাড়ায় গেলে, গামালি পাঁচি ঠোঁট টিপে হাসে আড় চোখে চেয়ে। বন্ধু আমার মায়ের কোলের ছায়ের মতো হাঁ করে তাকিয়ে থাকে পাঁচির দিকে। তখন আমারই ওকে শালা বলতে ইচ্ছে করে। হয়। হাস, নইলে তাকিয়ে থাকিসনে শুধু। তেরো বছরের গামালি পাঁচি, সেও ভাবে, লোকটার হল কী? যেন নতুন দেখছে পাঁচিকে। খুঁটে খুঁটে দেখছে। তখন বলি, দ্যাখা বিলেস, এটা কথা বলব?
–বল।
—তোর প্রাণে ভাই কোনও দুঃখ আছে।
–আছে।
—আছে? তবে সেইটে কেন বলছিসনে। সয়রামকেও বলতে পারিসনে, যার কাছে তোর কিছুই
ঢাকাটুকি নেই। বলি সেটা বল।
একটু চুপ করে থেকে বলে, কাজটা ভাল হয়নি সয়া।
-কোন কাজ?
—ওই ব্যাপারটা।
বলতে পারে না মুখ ফুটে, অমর্তের বউয়ের ব্যাপারটা। গতিক তো সুবিধের নয়। তা হলে কি মেয়েমানুষটা একটা খারাপ কিছু করে দিলে। ভয়ে আমি দুহাতে ওকে জড়িয়ে ধরে, ফিসফিস করে জিজ্ঞেস করি, কী তোর মনে হয় বল দি নি।
আবার রাগ হয়ে গেল। ওই যে, দুহাতে জড়িয়ে ধরে, ফিসফিস করে জিজ্ঞেস করেছি! বলে, আমন মেয়ে-ন্যাকড়ামো করছিস কেন?
তাড়াতাড়ি ছেড়ে দিয়ে বলি, বল।
বলে, কাজটা আমার ভাল হয়নি।
–কেন?
—কী জানি! মন বলছে, কাজটা আমার ভাল হয়নি। হুঁ, ধরেছি। জিজ্ঞেস করি, ওর কাছে যেতে মন করছে আবার, না?
কী যেন ভাবে। ভেবে বলে, না।
না বললে শুনব কেন। বিয়ে-থা করেছি, ও বিষয়ের টান তো বুঝি। ভগবানের ওটা একটা মস্ত বড় খেলা। কত স্বাদ সৃষ্টি করে রেখেছেন সংসারে। তার শেষ নেই, সীমা নেই। এই মায়ার সংসারে বাস করো তুমি। ওই স্বাদ আসলে মায়া। প্রথম মায়া মাটি। মানুষ দূরের কথা, ইট-পাটকেলও ছুড়ে দাও উঁচুতে, ঝুপ করে পড়বে সে মাটিতে। তোমাকে সে টানে দিবানিশি। ওই টান হল মায়া। ওই মায়ার আর এক নাম স্বাদ। তুমি বাঁধা আছ ওই মায়ার বাঁধনে। সে স্বাদ মাটিতে, জলে, গাছে, মানুষে। সংসারের যাবৎ স্বাদ পেলে তুমি পুরো মনুষ্য। আর যে এই সংসারের স্বাদ পেয়েছে, সে আর তা কোনওদিন ভুলতে পারবে না।
বিলেস না বললে শুনব কেন। বলতে বন্ধুর শরম লাগছে। বলি, না কেন? যেতে মন করলে দোষ কী, আমার কাছে বল না।
চুপ করে থাকে। কী যেন ভাবে। —কী রে, বল না। আমি তো আর পাড়াঘরে বলে বেড়াতে যাচ্ছিনে। মুনি-পুরুষের মতি বেরভোম হয়, তোর কী দোষ। তুই তো আর জোরজবরদস্তি করে কিছু করিাসনি। যা করেছে, সে-ই করেছে। তবে হ্যাঁ, পোতনির দশ দিন, ওঝার এক দিন। তা কী করা যাবে। তা বলে এট্টা ভাল-মন্দ দেখতে হবে তো।
ফিসফিস করে বলি, মন করে তো যা। মন করে থাকলে ওইতেই সব ঠিক হয়ে যাবেখনি।
কথা শেষ হল না। আমার ঘাড়ে যেন লোহার মুগুর পড়ল। মারলে আমাকে। খেঁকিয়ে উঠল, বলছি তখন থে না না না, ন্যাকার কানে ঢেকে না। আমি কি তোর মুনিপুরুষ যে আমার বেরভোম হবে?
আমার লজ্জা নেই, তাই আবার বলি, তবে?
দূরের দিকে তাকিয়ে বলে, বড় ঘেন্না করছে নিজেকে।
ঘেন্না করছে নিজেকে! এ তো মনের কথা বলছে এতক্ষণে। বলি, কেন?
-কী জানি! নিজের পরে ঘেন্নায় বাঁচিছিনে সয়া। আর অষ্টপোহর আমার মন ফসফস করে।
–কেমন?
—বুকটা বড় খালি খালি মনে হয়। অমর্তের ভিটের ধারে আমার চোখ তুলে চাইতেও মন করে না। কিন্তুন আমার শরীলের কী যানো গইড়ে বেড়াচ্ছে। ওই যেমন পদ্মপাতায় জল টলমল করে, তেমনি। আমার বুকের ভিতরে ভিতরে। আমি বসতে শুতে টাল সামলে বেড়াচ্ছি। আমার মন, আমার শরীল যেন কে বেঁধে রেখেছে। আমার কী হয়েছে। আমি ছাড়ান চাই। ছাড়ান অর্থাৎ মুক্তি চাই।
সয়ারাম বলে, যাঃ, আমার হাতছাড়া হয়ে গেল। এট্টা কথাও বুঝলুম না। আমার বুদ্ধিতে আর কুলোল না। কিন্তু ভয়ে প্রাণ বাঁচে না। এ যদি গুণ-তুক না হয়, তবে গুণ-তুক কাকে বলে। তবু বলি, হ্যাঁরে, গামালি পাঁচির কাছে যেতে মন করে?
—না। বড় একফোঁটা মেয়ে।
একফোঁটা মেয়ে! পাঁচি যদি একফোঁটা মেয়ে, তবে গাঁয়ের মধ্যে ডাগর আছে কে আর। বাইরে বাইরে বয়স তেরো। ওদিকে ঘরের মধ্যে চোরাবাণ এসে যে পনেরো পার হতে চলল, সে খবর কে রাখে। পুরুষমানুষের খবর কম জানতে পারে সয়ারাম। মেয়েদের খবর তার নখদর্পণে। কেন না, ভাল বলো, মন্দ বলো, মেয়েমানুষের মতন, মেয়েদের সঙ্গে তার ওঠাবসা বেশি। গাঁয়ের বউ-ঝিয়েরা মন খুলে তার সঙ্গে ঘরের কথা বলে শান্তি পায়।
তাই সে জানে, পাঁচি একফোঁটা মেয়ে নয়। গাঁতরে বলো, গাঁতরেও বাড়বাড়ন্ত কম নয়। গামলি পাঁচির। বর্ষার জোয়ার আসেনি। টান মরশুমের জোয়ারে, ছেয়ালো ছেয়ালো ভাবখানি বেশ হয়েছে। নাকখানি একটু বোঁচা। তা, মেয়েমানুষের বেশি তোলা নাকিও ভাল নয়। চোখ দুটি ডাগর। শুধু ডাগর নয়, চোখ দুটিতে কিছু কথা আছে। সব চোখে কথা পাওয়া যায় না। চোখের মতো চোখ হলে কী সব কথা যেন থাকে। সে কথা তোমাকে বুঝতে হবে। মাথায় থুপ-থুপি চুল আছে একরাশ। বলে, মালোপাড়ার জোয়ানেরা অষ্টপ্রহর টুক-টুক করে বেড়ায় কেন হিদে মালোর গাম্বিলতলায়। গামালি পাঁচির জন্যেই তো। নেহাত গাঁয়ের বাছাড়ে বীর তেঁতলে বিলেস আছে, তাই বেশি এগুতে পারে না। সে মেয়ে একফোঁটা হয় কেমন করে বুঝতে পারিনে।
আর মনের কথা বলো, সেটিও কম ডাঁসেনি। চোখ দেখলে তো বুঝতে পারি। কেন, না, মেয়েমানুষ নিয়ে ঘর করি। ঠাওর করতে পারি চলন দেখলে। অত বড় মেয়ে, ঘুরে ঘুরে খালি খালাধারে যায়।
ও পাঁচি, খালাধারে কেন গো?
না, দেইড়ে আছি।
কার জন্যে?
অমনি চোখের কোণে চোরা হাসি চিকচিক করে ওঠে। কিন্তু মুখখানি শুকনো। বলে, কার জন্যে আবার। খালাধারে কে আসবে?
আসে, আমার বন্ধু আসে। তার যাওয়া-আসার এইটি পথ। কিন্তু পাঁচির কথার মধ্যে একটু নালিশ আছে। ওই যে বলে, খালাধারে কে আসবে? অৰ্থাৎ সয়ারাম, খালাধারে সবাই আসে, তোমার বন্ধু আসে না।
মনে মনে হেসে বলি, আচ্ছা, দেখা যদি হয় কারুর সঙ্গে, তবে পেইটে দেবখন খালধারে।
অমনি পাঁচির ঠোঁট দুখানি উলটে যায়। বলে, আহা-হা। দিয়ে, আমার বয়ে গেছে।
তার বেশি বলতে পারে না। সয়ারাম তো পাঁচির ঠাট্টার মানুষ নয়। সে তার সয়া খুড়ো।
বলে, ও সয়াখুড়ো নদীর পারে নাকি আজ মারামারি হয়েছে?
ঠিক খবর পায় পাঁচ। কেন, না, মারামারি হয়েছে বিলাসের সঙ্গে। বলি, হ্যাঁ, এটু আদাঁটু হয়েছে।
পাঁচি বলে, শুদু মারামারি হল? খুনোখুনি হল না কেন?
বোঝে ব্যাপারটা। অথাৎ রাগ হয়েছে বিলাসের ওপর।
সয়া খুড়ির সঙ্গেও বড় ভাব পাঁচির। খুড়ি আবার খুড়োর চেয়ে দড়ো। প্রাণের কথা টেনে বার করে। বলে, পাঁচ ঘুরে ফিরে এ পাড়ায় আসে। ব্যাপার বড় গুরুতর।
বটেই তো। সে মেয়েকে সয়ারাম একফোঁটা মানবে কেমন করে।
বিলাসকে বলি, সে মেয়ে যদি একফোঁট্টা তবে কি এটা ধুমসি মাগি চাই তোর।
দমাস করে একটা ঘুসি মারলে আমাকে। বললে, বানচত, তোর কাছে কি বিলেস মাগি চেয়ে ফিরছে, অ্যাঁ? শালার খালি আড় আনতে কুড়।
যখন মনের ঠিক থাকে না, তখন ভাল কথা বললেই মারতে আসে। তার ওপরে একটু বাঁকা কথা বলে ফেলেছি। পাঁচিকে একফোঁটা বললে তাই। মারবে বইকী। আমার লজ্জা নেই, তাই। আবার বলি, তবে এটু বুঝয়ে বল। অ্যাও নয়, ওয়ে নয়, তবে কোনটা।
—তা কী জানি। জানলে তো বলব। হ্যাঁ, ব্যাপার বড় শক্ত। নইলে, পাঁচিকেও মনে ধরে না। আসলে ওপথেও কাঁটা দিয়েছে অমর্তর বউ।
হুঁ, বন্ধুর আমার মন বুঝলুম না। তাই বলি, পাঁচখুড়ো, গতিক সুবিধের নয়। ভাইপোকে সামলাও।
পাঁচু ভাবে, সামলাব আর কী। কাউকে ছোবলালে, তার বিষক্রিয়া হবেই। তাই হয়েছে বিলাসের। এখন চাই একটি বউ। বড় দেরি হয়ে যাচ্ছে। ওইটি দরকার তাড়াতাড়ি। এইবার, এই বছরটিই শেষ।
এবার দয়া করুন মা-গঙ্গা, নৌকোর খোল ভরে দিক মাছে। গামলি পাঁচতে মন না। ওঠে, আর কোথাও দেখা যাবে। তবে এই মরশুমটা কাটলেই আর দেরি নয়। বিলাসের দিকে তাকিয়ে যে এমনিতেই কাঁটা ফোটে চোখে। অমন জোয়ান ছেলে, ঠিক থাকে কখনও।
এখন উজানে চলার সময়। ঠেলে, ধাক্কা দিয়ে, ছিড়ে প্ৰলয় করবে। সে। মাছের দিকে তাকিয়ে দেখো, জলের গতি দেখো। যখন তেমন তখন তেমন।
তবে ছেলে ডাগর মেয়ে চায়। চাইবেই। পোড়-খাওয়া ছেলে কিনা। আলতা পায়ে মল পরে, নথ-পরা মেয়ে খালি মন্দার সোহাগ খাবে, দুটি কথা বললেই পা ছড়িয়ে কাঁদতে বসবে, তা হবে না। মাছমারার বউ যে হবে, সে হবে ডাটো মেয়েটি। দশ রকম কাজকর্ম করবে, ঘরের মানুষের মন বুঝতে হবে। সব দিক দিয়ে বেশ শক্ত এচীকস হওয়া চাই।
ছেলে পাকা হলে যেমনটি চায়, তেমনি চেয়েছে। সংসারের নানান প্যাঁচের মধ্যে বড় হয়েছে। বাপ হারিয়েছে সাত বছর। কে একটি পুটকে মেয়ে এসে, দুদিন বাদে অমর্তের বউয়ের কথা শুনে, ব্যাপার না বুঝেসুঝে শুধু জ্বলে মরবে, সেটা ঠিক হবে না। সংসারে একটা ওজন বলে বস্তু আছে। স্বামী-স্ত্রীর মধ্যেও একটা ওজন আছে। শরীরের নয়, মনের ওজন। সংসারের পাল্লা-বাটখারায় তার ওজন হয় প্রতিদিনের ঘর করার মধ্যে। ওখানে কোনও কারচুপি চলে না। পাল্লা সমান না হোক, যে-কোনওদিকেই বোঁকতা বেমানান রকম বেশি হলে ঘরে অশান্তি হয়। এইটা নিয়ম।
আরও মানতে হবে, বিলাসেরা একালের ছেলে। ওরা তৈরি মেয়ে চায়। তুমি আমি যে ভয়ে ঘরের মেয়েকে গলার কাটা ভেবে বিদেয় করি, ওরা সেটা মানে না।
মেনে লাভ নেই, তা জানে পাঁচু। তা হলে অনেক কথা বলতে হয়। নিজের যৌবনের কথা, দাদা নিবারণের পাঁচালি আওড়াতে হয় মনে মনে।
থাক সে সব কথা। বিলাসের একটি বউ চাই শুধু। একটি ডাগর-সাগর বউ।
বিলাস থামছে। অন্ধকারে দেখছে এদিক ওদিক। আবার গান ধরছে,
না দেখে তোমারে, আমার নয়নে নাই সুখ-হে
বড় উথালি পাথালি আমার বুক।
বড় উথালি পাথালি আমার বুক। সে তো একজনের নয়, সারা সংসারের বুক উথালি পাথালি। পাঁচুর বুক উথালি পাথালি করছে না! করছে, তবে অন্য কারণে। এই যতগুলি নৌকা রয়েছে, সকলের প্রাণ-ই করছে।
গান থামে না বিলাসের।
টানাছাঁদি টেনে চলি, পাথালি লৌকোর বুক-হে
ওই আওড়ের ঘূর্ণি-জলে দেখব তোমার মুখ।।
বড় উথালি পাথালি আমার বুক।।
হ্যাঁ, টানাছাঁদি জাল বেয়ে সে যাবে। জাল ফেলে স্রোতের মুখে নৌকা সোজা যায় না। তখন নিয়ম আলাদা। নৌকা পাথালি চলে। অথাৎ নদীর আড়াআড়ি চলে। বিলাসের বুক এখন ওই রকম, খাড়া বাতাসের মুখে আড়ে পড়ে গেছে। মনের সোজা পথ গেছে ঘুরে। আওড়ের ঘূর্ণিতে যেখানে মরণ আছে, সেইখানে তার মুখ দেখতে চায়।
কলকাতা শহর চুপ করে না কখনও। কীসের যে শব্দ হচ্ছে চারিদিকে, কে জানে। যেন রাত এখানে আসতেও পারে না একটু নিঝুম শান্তি নিয়ে। এদিকে ওদিকে দেখা যাচ্ছে কয়েকটা লাল আলো। ওগুলো কলকারখানার চিমনির আলো। বন্দরের দিকে আকাশটি যেন ভোরের সদ্য-উদিত সূর্যের আলো ছড়িয়ে ফুটফুট করছে। ওই দূরে দেখা যাচ্ছে শ্মশান। শ্মশান! সব লীলা সাঙ্গ করে সবাই আসে ওইখানে।
কিন্তু ভেবে অবাক পাঁচু, আমন আলো-ফুটফুটে শ্মশান ঘাটে শেয়াল আসে কী করে। আসে না। নিশ্চয়। বাস করবার জায়গা কোথায় তার আশেপাশে। এত বড় শহর। এ শ্মশানে শেয়াল বড় জব্দ হয়েছে তো।
গঙ্গা কিছুক্ষণ যেন ন যযৌ ন তন্থেী হয়েছিল। এখনও রয়েছে। চাঁদ-ঢাকা মেঘলা আকাশ। শহরের আলো নয়, ওই মেঘলা আকাশেরই আলো যেন চিকচিক করছে অস্পষ্ট গঙ্গার জলে। চিকচিক করে বেশি দু-তিনটি জায়গায়, যেন দু-তিনটি লম্বা রেখা চলছে তরতরিয়ে। কোনওটি উত্তরে। কোনওটি দক্ষিণে। হঠাৎ ঠাহর করতে পারবে না আনাড়িতে, জোয়ার এল, না, ভাটা যায় দক্ষিণে। এ শুধু রাতের অন্ধকারের খেলা নয়। দিনমানেও তাই। আসলে, তোমার সব কটি ধারাই সত্যি। জোয়ারও এসেছে, ভাটাও যাচ্ছে। এক দিক দিয়ে আসে, আর এক দিক দিয়ে যায়। এই হল যাওয়া-আসার মাঝামাঝি। আসলে, যার আসার সে এসে গেছে তলে তলে। যাওয়ার যে সে চলে গেছে অনেক দূরে, অগাধ সমুদ্রে।
তারপর হঠাৎ মনে হল, কাঁড়ার যেন দুলে উঠল একটু। দুলে উঠে সরে এল একটু উত্তরে। চোখের ঝিমুনি ঘসে নিলে পাঁচু। তাকালে ভাল করে। ডাকলে, হ্যাঁরে, বিলেস!
বিলাস জবাব দিল কাঁড়ার থেকে, হ্যাঁ এসে পড়েছে। ওঠো।
পাঁচু ডাক দিল, কই গো, ও কদমপাঁচু।
জবাব এল, হ্যাঁ, টের পেয়েছি। সে আবার ডাক দিল, কই হে অনাথ, ঘুমামে পড়লি নাকি?
জবাব শোনা গেল, না, আন্দাজ লাইছি।
উঠল সবাই। সাত নৌকার সব মাছমারারা, বাছাড়ি নায়ের মাঝি। জোয়ার এসেছে। সাত নৌকা, সবাই উত্তরের যাত্রী। পুব থেকে পশ্চিমে এসে, যাত্রা এবার উত্তরে।
হাওয়ার গতিক কেমন? ভালই। দক্ষিণে বাতাস, তার সঙ্গে আছে একটু পুবে হ্যাঁচকা। সাত নৌকায় উঠল মাস্তুল। পাল খাটানো হল। নিঝুম গঙ্গা সচকিত হয়ে উঠল সাত নৌকার মাঝিদের কথাবাতায়। মাস্তুল দাঁড়াল, পাল উঠল। বাতাস লেগে উঠল। ফুলে। নৌকা কাত হল বাঁয়ে, অর্থাৎ পশ্চিমে। বাতাসের চাপ গলুয়েও কম নয়। নোঙর উঠেছে পালের আগেই।
মেঘ-ঢাকা চাঁদের আলোয়, মাস্তুল আর পালগুলি জীবন্ত অস্পষ্ট ছায়ামূর্তি হয়ে দেখা দিল।
গলুয়ে বসে বিলাস দাঁড় খাটালে ডাইনে। জলে চাড় দিয়ে বললে, মেঘ উড়ে যাবে মন নিচ্ছে।
সেই রকমই মনে হচ্ছে আকাশের গতিক। বাতাস বেশ জোর। দাঁড় টানার সুযোগও নেই বিশেষ।
সাত নৌকা চলেছে আগে পিছে। বাছাড়ি নৌকা। হাত তিনেকের বেশি চওড়া নয়। লম্বায় আটাশ হাত থেকে একত্ৰিশ হাত। কাঁড়ার আর গলুয়ের উঁচু-নিচু ঠাহর হয় না। ছাঁই না থাকলে বাঁশের গুড়োয় মনে হয়, গোটা নৌকাখানি যেন পোল্লায় একটি জানোয়ার দাঁত বার করে আছে। এই নৌকা সমুদ্রে যায়, নদীতে আসে, খালে বিলে ঘোরে।
কথায় বলে ময়ুরপন্ধি। সেটা হল রাজসিক। যে যাবে লড়াই করতে স্রোত পেছনে ফেলে, বাতাসের আগে, সে হল এই সাপের মতো সরু হিলহিলে বাছাড়ি নৌকা।
পুবের বাচ খেলায়, সে তোমার টাকির বাবুরাই দিন আর গাঁয়ের পয়সাওয়ালা আমুদে লোকেরাই দিন, জয়তিলক আঁকা থাকে বাছাড়ির কপালে। বাছাড়ি নৌকা হারেনি কোনওকালে। বিশেষ পাঁচুর এই বাছাড়ি। ধলতিতার নাম রেখেছে। এই নৌকা। নাম কি আর এমনি এমনি রেখেছে। যেমন নৌকা তার তেমনি ছিল মাঝি। কাঁড়ারের মুখে থাকত স্বয়ং নিবারণ মালো। কালো কুচকুচে হাতে থাকত। কালো বৈঠা। বানের গুণ ছেড়া তীরের মতো সেই বৈঠা বাতাসের আগে সামনে ছুটত যেন। কী একটা হাঁক দিত। সেই হাঁকে যেন অন্য নৌকার বেচুড়েদের হাতে আলগা হয়ে যেত বৈঠা। তাদের নৌকার তলে জল যেত থিতিয়ে। মাঝিরা বলত, গুণ জানে, গুণ করেছে।
মাথায় করে নাচত ধলতিতার মানুষেরা। টাকির অনাথ বেজায় ওস্তাদ মাঝি। সেও হেসে বলত নিবারণকে, পিতি বছরেই তুমি আসো নিবারণদাদা, এ বছরডা কামাই দেও।
পাঁচুর দাদা বলত, দিই কেমন করে বলো। যমে ছাড়ে না যে। গাঁয়ে বাস করতে হয়তো!
অর্থাৎ আদর করে গাঁয়ের লোককে যম বলা হল। জবাব দেওয়া হল অনাথকে। আর উত্তরে সারাপুলের অর্জুন মাঝি বলত, নিবারণের ঠ্যাং না। ভাঙলে ধলতিতার হার হবে না কোনও কালে।
ঠ্যাং ভাঙতে পারেনি, কিন্তু ভাঙতে চেয়েছিল অর্জন। নইলে গাঁয়ে ডেকে নিয়ে, ঘুটঘুটি অন্ধকার রাতে, ভাঙা সাঁকো দেখিয়ে দিত না।
ক্ষমতায় আর আক্ৰোশে ওইখানে তফাত।
আর এই এক বড় খেলুড়ে হয়েছেন। পাঁচুর ভাই-পো। গত সনের আগের সনে, তিনটে মাঝিকে জখম করে, তাদের নৌকা ড়ুবিয়ে, তুলাকালাম কাণ্ড করে, ধলতিতার নাম রেখে এইয়েছেন। অবশ্য দোষ ছিল সারাপুলওলাদেরই। অর্জুন বাপের সঙ্গে পারেনি, বেটাকে জব্দ করতে চেয়েছিল। তার বাঁ দিকে ছিল বিলাসের নৌকা। বাওনদার ছিল সব কটি বিলাসেরই চেলা। অৰ্জ্জুন নিয়ম ভঙ্গ করে, কাঁড়ারের মুখ ঘুরিয়ে আটকাতে চেয়েছিল বিলাসদের।
নিবারণের ব্যাটা হাঁক দিলে, ওপর দে যা।
তাই গেল। অর্জনের কাঁড়ার ভেঙে নৌকা ড়ুবিয়ে নিশানের কাছে গিয়ে পৌঁছল।
বাবুরা মহাজনেরা বললেন, বিলাসের কোনও দোষ নেই। বে-কায়দা করেছিল অৰ্জ্জুন।
এ তো চোখের আড়ালে ঝোপেঝাড়ের বিষয় নয়। সকলের চোখের সামনে। চব্বিশ পরগনার গোটা পুব তল্লাটে মানুষেরা সেখানে। সবাই একবাক্যে সায় দিলে, কোনও দোষ নেই বিলাসের।
খেপে আগুন পাঁচু নিজে। দশজনের সামনেই বিলাসের গালে থাপ্নড় কষিয়ে দিলে, গুয়োটা লৌকো ঘুরিয়ে চলে এলি নে কেন তুই?
দশজন ধরে বলল, আরো করো কী করো কী পাঁচদা?
কিন্তু অর্জুন ছাড়ল না। সেই রাত্ৰেই ফেরবার পথে মারামারি হল। আজও দাগ আছে বিলাসের পিঠে।
দেখতে দেখতে কাশীপুরের সীমানা ছাড়ল। উঁচু পাড়ে মালগুদামে ঠাসাঠাসি। জেটি এসে দাঁড়িয়েছে গঙ্গার কোমর ঘেঁষে।
সাবধান হে! বড় গাধাবোটের ছড়াছড়ি। একে জোয়ারের টান। তায় পালে ঠেলা বাতাসের। ধাক্কা লাগলে আর সামলানো দায় হবে। আর আছে। এপারে ওপারে বড় বড় জেটি। যেন বড় ফাঁদের লোহার জাল। জেটির নীচের জবর-জাং লোহার ফাঁদে পড়লে, রক্ষে থাকবে না।
তারপরে, ওই যে দেখা যায় বরানগরের সেই বাড়ি। নাম মনে নেই আজ আর পাঁচুর, শুনেছে, বাড়ি ছিল কোন রাজার। এখন ভেঙেচুরে একশা। বাড়ির মাথা ফুড়ে উঠেছে অশ্বখ, ভাঙা দেয়াল পাঁচিল জানালা দরজা জড়িয়ে ধরেছে। লতাপাতা। দিনের বেলা দেখলে গা ছমছম করে।
রাজার বাড়ি এখন ভূতের বাড়ি। আগে পুবের মাছমারারা প্রথম এসে ঠাঁই নিত এখানে। তারপর যাত্রা করত। উত্তরে।
তা ছাড়া খালের মোড়ে জায়গা কম। তারপরে কলকাতা শহর বলে কথা। তার ধার ঘেঁষে থাকতে গিয়ে কখন কী ঘটে যায় বলা তো যায় না। সবাই সরে সরে আসত। এই তল্লাটে। আর একটু টান ছিল। উত্তরে যে দেখা যায় টালি আর চালা ঘরগুলির ইশারা, ওইটি মাছমারাদের গ্রাম। অধিকাংশই পাঁচুদের পুবের মানুষ এসে ঠাঁই নিয়েছে। এখানে। গঙ্গার ধারে ওই জোয়ার-ভাটার যাওয়া-আসার মধ্যে একটু দেখাশোনা, একটু সুখ-দুঃখের কথা বলা। যদিও এই শহরের কানায় থেকে মানুষগুলো একটু কেমন ধারা হয়ে গেছে যেন। তবু এক কালের গাঁয়ের মানুষ। মন চায় একটু কথা বলতে।
তা যিনি আছেন ও বাড়িতে, তাঁর সইল না। কী ইট-পাটকেল ছোড়া! বাবারে। ছাঁই ভেঙে, তিবাড়ি ভেঙে, মানুষ ঘায়েল করে এক তছনছ কাণ্ড। একে অশরীরী তায় বাক্যি নেই। ভাবখানা, পালা শিগগির আমাদের কোল ছেড়ে।
মাছমারারা দেখলে গতিক সুবিধের নয়। কে জানে কোন বামুন-বিধবা ব্ৰহ্মচারী আছেন ওই পোড়ো ভিটেয়। মেছো নৌকা দেখলে আর রক্ষে নেই। সেই থেকে এখানে আর কেউ নৌকা বাঁধে না।
এই এক জিনিস, সমুদ্র থেকে গঙ্গায়, গঙ্গা থেকে ইছামতীর কোলে, কুলে কুলে, ফোড়নের মুখে সর্বত্র আছে তোমার সঙ্গে সঙ্গে। বাগে পেলে ছাড়ান নেই। ঘাড় মটকে ছেড়ে দেবে। দিয়েছে। অনেককে। কখনও সে জানান দিয়ে আসে, না দিয়েও আসে।
দুঃখের আড়ালে সে ঘোরে নানান বেশে। আসলে যাকে মারে, সেই ঘোরে তোমার পিছে পিছে।
পাশের নৌকা ডাক দিলে, ও পাঁচু।
পুরোখোঁড়গাছির অনন্ত ডাকছে। পাঁচু বললে, বলো।
নৌকার মুখ ঘোরানো পশ্চিম কোণে। ছলছলাত করে জল আছড়াচ্ছে নৌকার গায়ে। পলকে পলকে পার হচ্ছে চেনাশোনা জায়গাগুলি। কী তীব্ৰ গতি এখন। কোম্পানির স্টিমার থাকলে, পিছনে পড়ে যেত। খুব সাবধানে চলো। একবার ঘুরে গেলে এখন সামলানো দায় হবে। আওড় নেই, ঘূর্ণি নেই, কিন্তু বোঁ করে পাক খেয়ে যাবে নৌকা। গলুই সিঁধোতে পারে জলের মধ্যে নাঙলের ফালের মতো। জোয়ার আসছে কুলে কুলে। তোমার চোখে ঠাহর করতে পারছি না। কিন্তু এতক্ষণে কত উঁচুতে উঠে গেছে, একবার আন্দাজ করো। আষাঢ়ে তেমন বান আসে না সমুদ্রের। কিন্তু তলে তলে, ফুলে ফেঁপে, গঙ্গা এখন ফুসছে নৌকার পিঠে। চাপে, চাপো হাল-বৈঠা। বিলাসের এখন কোনও কর্ম নেই, বসে থাকা ছাড়া। সামনে মায়ের বাড়ি। দক্ষিণেশ্বর কালীবাড়ি। রেলপুল মাথার পরে। কেমন এক ছমছমানি ছায়া পড়েছে পুলের তলায়। যেন কোন এক দৈত্যের ঠাঙের তলা দিয়ে পার হতে হবে এবার।
ওই শোনো। জলের শব্দ ওখানে যেন কেমন গমগম করছে। যেন, ওই ছায়ার মধ্যে গঙ্গা নেই। ডাকিনীরা ডাকছে বিশাল লোহার গায়ে তাল দিয়ে। জলের টানেও একটু ঘোরপ্যাঁচ। চুবিয়ে মারতে পারবে না, টানবে একটু এদিক ওদিক। হাল তোমার হাতে। শক্ত থাকলে একচুলও এদিক ওদিক হবে না। তা ছাড়া, মায়ের তলা দিয়ে যােচ্ছ। নাম নাও একবার, হ্যাঁ।
চাঁদে মেঘে লড়াই হচ্ছে। দাম আটকে মরছে সোনার চাঁদ। ওই এক পলক, চুক করে একবারটি দেখা দিল মেঘের কোলে, কৃষ্ণপক্ষের ছ। দিনের চাঁদ। ওই যে শ্মশান, দক্ষিণেশ্বরের গাছগাছালি কেমন মাথা নাড়ছে। এদিক ওদিক করে। যেন রাত্ৰিবেলার অবসরে, রাতের জীবেরা সব খেলায় মেতেছে।
তুমি চলে যাও মাছমারা। তোমাকে এরা কেউ কিছু বলবে না। যার বলার, সে ঠিক টের পাইয়ে দেবে। টনক তোমার আগেই নড়বে। নইলে, মানুষের শরীরে টনক পদার্থটি আছে কেন?
তবে, সামলে। বেশি পুবে ঘেঁষো না এখন। একটা আওড় আছে। ধরে রাখতে পারে তোমাকে সাঁড়াশির মতো।
-হ্যাঁ, কী বলছিলে গো অনন্ত।
দুজনেই হালে বসে আছে। কথা শুরু করে, হঠাৎ থেমে এক দণ্ড পরে তার জবাব দিতে হয়। দুজনকেই আবার এদিকে সামলাতে হবে তো। অনন্ত বলল, বলছিলুম মহাজনের কথা। তিন সন ধরে টোটা গেল, ওদিকে মহাজনের ছাড়বার নাম নেই। পালমশাইকে বললুম, সুদটা গেল সনের ছেড়ে দেও। তা রেগে বললে, ও সব বোলো না অনন্ত। তা হলে আমি লৌকেও ছাড়তে পারব না। মকুব কোথায় হয়? না, যেখানে ঠিক ঠিক নেয়া-দেয়া চলে। তোমরা নেবে, দেয়ার বেলায় পুরো শোধ দেবে না। এখানে মকুব-টকুব হবে না।
সকলের প্রাণেই এক কথা। পাঁচুর বুকের মধ্যে এক-ই ভয় শিউরে শিউরে উঠছে বারবার। কী বলবে। বলল, সব মহাজনেরই এক কথা হয়েছে আজকাল। বলে, তোমরা মাছ মারতে পারো না, সে কি আমার দোষ। পেটে খেতে না পেলে এসে লৌকো বাঁধা রেখে টাকা নে যাবে। আবার আষাঢ় মাস পড়তে না পড়তে বিনা উগুলে লৌকো নে যাবে। আমাদেরও দিতে হয়, নইলে উশুল হবে কী করে? তাও তোমরা না পারলে আমরা কী করব।
অনন্ত বলল, হ্যাঁ, অবিশ্যি মহাজনের পিতি বছরেই কিছু শোধ হয়। একেবারে মাঙনা তো আর ছেড়ে দিচ্ছে না গো। গেল সনে দুশ টাকা দিইচি মহাজনকে। দিলে কী হবে, বাকি রয়েছে তার দেড়া। এবারে তোমার বাঁধাছাঁদি জালখানিও দিয়ে দিয়েছিলুম মহাজনকে। বললে মহাজন, বুড়ো হয়েছ অনন্ত, জালখানি রেখে দেও আমার কাছে। যদি বিষয়ি গঙ্গায় না যেতে পারো, মরে ধরে যাও, তবে লৌকোয় আর জালে আমার কিছু শোধ হয়ে যাবে।
অমনি কথা মহাজনের। বড় ভাল মানুষ, ভাজার মাছটি উলটে খেতে জানে না। একখানি তিরিশ-হাত বাছাড়ি নৌকার দাম-ই তো কম করে সাতশো টাকা হবে। বাঁধাছাঁদি জালও কিছু না হোক শ দেড়েক দুয়েক টাকা। তিনশো টাকার দায়ে প্রায় হাজার টাকার ঘা মারবে তুমি। কথার বেলায় বলছি, কিছু শোধ হয়ে যাবে।
মৰ্মে মৰ্মে জানে পাঁচু, হাড়ে হাড়ে পাক দিয়ে রয়েছে মহাজনের ঋণ।। তার নিজের ঘরের পাটা জালখানি রয়েছে মহাজনের কাছে। নিবারণ সাইদারের জাল। পাটাজাল সমুদ্রে মাছ ধরার জাল। বাঁধা দিয়ে মনে করেছিল, বিলাসের সমুদ্রে যাওয়ার পথ মারা গেল। কিছু টাকার দায়ও মিটাল। কিন্তু সমুদ্রে যাওয়া আটকানো গেল না। পরের নৌকায় কাজ নিয়ে চলে গেল বিলাস সমুদ্রে। আর বছরখানেক সময় দেবে মহাজন। তারপর বিক্রি করে দেবে জালখানি।
নিবারণের রয়েছে পানসা জাল। জলে ধুয়ে, পাতলা গাবের জল ছিটিয়ে এখনও প্রতি বছর শুকিয়ে জালখানি তুলে রাখে বউঠান, বিলাসের মা। অত বড় জাল, উঠোনে ধরে না। তিন বাঁশ দিঘলে টাঙিয়ে, মেলে দেয় জাল। দিতে দিতে চোখ ফেটে জল আসে বউঠানের। সমুদ্রের গন্ধ আছে ওতে, নিবারণ মালোর গায়ের গন্ধ। আর তো কোনওদিন সেই হাতে এ জাল ধরা হবে না। বউঠান বলে আপন মনে ফিসফিস করে, একদিন কী করে ছিড়ে ফেনানু পাটাজালের কোনা। কত বকাঝকা করলে আমাকে। মুখে মুখে জবাব দিনু, মেরে আমাকে একশা করলে। আজ যদি ছিঁড়ি…?
পাঁচু হালে চাপ দিয়ে একটি দমকা নিশ্বাস ফেললে। পানসা জাল নিয়ে আবার কে কবে সমুদ্রে যাবে, সে কথা পরের ভাবনা।। ও যে মাছমারার ঘরের সম্পত্তি। তা এ বছরে গঙ্গা কথা না বললে, সেটিও যাবে।
বলল অনন্তকে, জানি হে, জানি। আমার নৌকাখান তো পিতি বছরেই বাঁধা পড়ছে, ছড়িয়েও আনছি। পিতি বছর। তবে ওই, সুদের ট্যাকাটা জমে যাচ্ছে। মহাজনের হল আসলের চেয়ে সুদের মায়া বেশি, আর সুদ হল দেনাদারের যম। আসল ছাইড়ে যেতে চায় কিনা। এবারে আমাকেও বড় কড়কে দিয়েছে মহাজন। বললে, পাঁচু, কিছু না পারো, এবারে আমার তিন বছরের সুদসমেত, এই সনের খোরাকি আর সুদটাও শুধতে হবে। নইলে কিন্তুন চলবে না। বন্ধু, তা কী করে হবে মশায়? মা-গঙ্গার মর্জির ওপরে তো সব। বললে, তোমাদের খাজনা-ট্যাকসো লাগে না গঙ্গায়, রানি রাসমণির জলে মাছ ধরে। এবার পাঁজিতেও লিখেছেন, মৎস্য দিশ।  এবারে ও কথা বললে হবে না। বোঝা এখন। খাজনা-ট্যাকসো লাগলে তো আর গঙ্গায় আসা-ই হত না। কবে পটল তুলতে হত। এখানকার মাছমারাদের। তা বলে, পাঁজি যা লিখেছেন, তা যদি না ফলে, তবে?
বিলাস বলে উঠল গলুই থেকে, তবে মহাজনকে বলো, সে একখান পাঁজি নিয়ে এসে একবার নড়ুই করে যাক গঙ্গার সঙ্গে।
বোঝ এখন। সেই তো পাঁচুর ভাবনা, চোখ বুজলে বিলাস যদি মহাজনের সঙ্গে ওই ওজনের কথা বলে, তার গতি কী হবে। তবে, কথায় ওই রকম কাজ কিন্তু অমনটিন নয়। বললে, হ্যাঁ, খত নিখে ব্যাতো খুশি চোপ কর, মহাজনের কলাটা। তুই চুপ যা।
-কেন?
–কেন? কেন কীরে আবার মাকড়া। ।
—বলছি, মহাজনের কলাটা কেন? কলাটা যে দেখাবে, কলাটা আসে কমনে থেকে। মাছের টাকায় তো?
—তা কী হল?
—তবে মাছের নামে এট্টা খত নিকে গাঙে ভাসসে দিলেই হয়। শালার যাতো মাছ গাঙে আছে, একেবারে মহাজনের পায়ে এইসে ঝাপ্পে পড়বে খনি।
ওই শোনো কথা। পায়ে পা দিয়েই আছে। এই ছেলে নিয়ে সংসার করতে হয় পাঁচুকে।
খেঁকিয়ে উঠল। পাঁচু, গাড়ল কমনেকার! সে মহাজন, ঋণ দে শোধ নেবে, এইটে তার আইন।
—আরো আমার আইন রে!! আমার লৌকো জাল রেখে দেবে, তবে আর কী! তার চে ঋণ নেব না। আমাকে ঋণ দে তো মহাজন খায়। আমি যদি ঋণ না নে না খেয়ে মরি, মহাজনে বাঁচে কমনে? ঋণের জোরেই তো?
পাঁচুর মাথাটা খারাপ হয়ে গেল। কেমন যেন জট পাকিয়ে গেল নানান কথার ভিড়ে। আশেপাশে যারা শুনল, তারাও চুপচাপ। যেন কারুর মুখে কোনও কথা জোগাল না হঠাৎ।
তারপর, একটা দুর্বোধ্য রাগে পাচু চিৎকার করে উঠল, থামবি? তুই চুপ যাবি অ্যাঁ? যাবি, কি না, অ্যাঁ? বড় আমার আইনদার। এইয়েছেন, সোমসারে জন্মেছেন এইসে বড় এক মাছমারা রে।
চুপ করল বিলাস। পাঁচু, পাশের নৌকার অনন্তও চুপচাপ। শুধু নৌকার তলায় ফুলে ওঠা জলের শব্দ। চলক ভাঙার ছল-ছলানি। চলাকা হল নৌকোয় ছিটকে-ওঠা জল।
অনন্ত বললে আগের কথার খেই টেনে, যদি পাঁজির বাক্যি না। ফলে, তবে মাথা গোঁজবার ঠাইখানি আছে, সেটি চাইবে।
পাঁচু বলল, গতিক তো সেই রকমই দেখছি এখন। তা এ বোশেখ চোত জষ্টি, বাওড়ে বিলে নদীতে যত মাছ ধরনু, তার পেরায় আদ্ধেকখানি তো রোজই মহাজনের কাছে গেল, ও সবের তো লেখাজোখা নেই। তারপর, বিল-বাওড়ের ইজারা যানাদের কাছে, তাদেরটাও মিটুতে হয়। যাবে কোথায়!
হঠাৎ মনে হয়, নৌকা যেন চলছে না। বুকের মধ্যে দুভাবনার কাটা এমন অসাড় করে দিল! মনে হল, জল যাচ্ছে না, নৌকাখানিও বুঝি চলে না। সহসা যেন সব থিম মেরে গেছে।
কিন্তু তা নয়। চলেছে, বড় জোর চলেছে। সে থেমে নেই। এদিক ওদিক কোরো না, শরীরের রক্ত দিয়ে হালের আন্দাজ ঠিক রাখো। পেশি তোমার টনক। সে জানান দেবে। কামারহাটির কোল গেছে। পুবের জমি হুড়মুড় করে ছুটে এসেছে গঙ্গায়। ওই দুরে পশ্চিমে, গঙ্গা মস্ত বড় বাঁক নিয়েছে। মনে হয়, সামনে আর জল নেই। পার দাঁড়িয়ে গেছে। তা নয়, বাঁকের সীমানায় গঙ্গা হারিয়ে গেছে উত্তরে। চওড়া হয়ে উঠেছে। পশ্চিমে একটু কোণ মারো, নইলে উলটো আওড়ে পড়ে যাবে। জোয়ার টানছে উত্তরে। পাড় ঘেঁষে গেলে, আবার দক্ষিণে টান ধরে যাবে। ওটা জোয়ারের লীলা। কিছুটি থেমে নেই। এ সংসারে। সব চলছে ফিরছেদিবানিশি। ওই তোমার শেষ থামোটা এমনি করে নাড়া দিয়ে যায় মাঝে মাঝে। তখন তোমার ঠিক ঠিক জল চলবে না, নৌকা থম খেয়ে যাবে।
পাঁচু বলল, মাছমারার ঘরে আর শান্তি নাই।
অনন্তর নৌকা একটু সরে গেছে। শুনতে পেল না। বললে, অ্যাঁ?
পাঁচু—না, বলছি বলে, আর শান্তি নাই। অনন্ত বলল, নাঃ। গত সনে সমুদ্রে গেনু, তাও কিছু হল না। তিন ব্যাটাকে নিয়ে গেছলুম। চারজনের খোরাকিতেই কত হয়ে গেনু।
হ্যাঁ সমুদ্রও তোমায় এমনি করে। মর্জি তো। পাঁচু বলল, খোরাকি কেমন দিলে এবার মহাজনে।
অনন্ত বলল, ওই দিয়েছে, দুমন চাল। তিনটি মনিয্যি এয়েছি। তা ধরো, এক মাস পুরলে হয় ওই চালে। দাম ধরেছে। ষোল ট্যাক মন।
ষোল টাকা মন! পাঁচুর চমকাবার উপায় নেই। বলল, হ্যাঁ, আউসের মোটা লাল চাল দিয়েছে। তোমার নিয়েছে। ষোল, আমার নিয়েছে। পনের। বাজারে দাম হল বারোর মধ্যে।
অনন্ত বলল, বোঝ তবে। এর ওপরের সুদটা ধরে। তাপরেও আছে, পাঁচপো সরষের তেল, আড়াই সের মুসুরি। আর পাঁচপো কলাই। তা ওই মাস। ঘনঘন হবে। ওতেই মহাজনে লাভ রেখেছে, আবার সুদ। বনু, পালমশাই, আর আধমনটাক চাল দে দেও। মাছের মন, না পেলে আবার গঙ্গায় পড়ে শুকোব। ঠোঁট উলটে বললে, শুকোবে কেন, তোমাদের চেনাশোনা জায়গায় যাচ্ছ, ওখেনকার ফড়েরা টাকা ধার দেবে। চাল-ডােলও দেবে, সে আমি জানি। তা সে যা খুশি তাই করোগে, আমার কী। তবে বাপু, একটা কথা বলি, থাকবে মা গঙ্গার বুকে, তবু তোমাদের অত পেটের জ্বালা হয় কেন বল দি নি?
পাঁচু বলল, হ্যাঁ মহাজনের কথা তো। তাই বলি, গঙ্গা, শুনে রাখা গো মা, তোর ছেলেকে কী শুনতে হয়।
বিলাস বলে উঠল, বললে না কেন মহাজনকে, তুমো চল, গঙ্গার পুণ্যর বাতাস খেলে পেট জ্বলে কী না-জ্বলে, এটু ঠাওর করে আসবে।
হ্যাঁ, ওইটা বাকি আছে। মাকড়া কমনেকরি। মনে মনে বলল পাঁচু। কিন্তু কনকন করতে লাগল বুকের মধ্যে। এ পেটের লজ্জা নেই, বেহায়া জিভ। জাল ফেলে, দুই গড়ান দিলে, পেট দানা চায়। জালে কিছু পড়ুক বা না পড়ুক দানা চায় পেট। নুন না ফেলে তখন মুখের ভাত নোনা লাগে চোখের জলে। হাত ওঠে না, পেটের জ্বালায় ওঠে।
মহাজন তো মিথ্যে বলেনি। ঋণ তো এখানেও হয়। চন্দননগরের ফড়েনি, বুড়ি দামিনীর মুখখানি বারবার ভেসে উঠল। পাঁচুর চোখের সামনে। ঘরে বাইরে ঋণ দামিনীর কাছে। এখনও পঞ্চাশ টাকা ধারে পাঁচু। দাদা নিবারণও ঋণ করত দামিনীর কাছে। দামিনীর মায়ের কাছে ঋণ খেয়েছে পাঁচুর বাপ। সবটাই বংশপরম্পরায় চলেছে।
কিন্তু উপায়ই বা কী না নিয়ে। গঙ্গা নির্দয়, এদিকে ডাল-চাল সবই শেষ। হয় ফিরে আসতে হয়, নয়তো দুদিন দেখতে হয়। দেখতে হয় কী, হবেই। গঙ্গা তোমাকে একেবারে না ছাড়লে তুমি ফিরছি কী করে। এক কোটাল যাবে, আর এক কোটাল আসবে। গঙ্গার কোটাল শেষ করে ফিরতে হবে মাছমারাকে।
পাঁচু বলল, হ্যাঁ মহাজনে সব বোঝে, বুঝে ঘাই মারে কিনা! আমাকে চাল দিয়েছে একমন। নগদ এনেছি। দশটা ট্যাকা। নইলে চলে না। ধরে যদি, ফেরবার দরকার হয় বাড়িতে, তবে মরতে মরতেও রেলগাড়িতে করে পৌঁছন যাবে।
অনন্ত বলল, আমার সে গুড়েও বালি। ব্যাটার বউয়ের রুপোর বালা চুড়ি বাঁধা দে, কিছু নগদ এনেছি সঙ্গে।
হ্যাঁ, ওতে প্ৰাণ পোড়ে বইকী। অনন্তর ব্যাটার বউ আছে। বিলাসের বউয়ের হাত থেকে যদি নিতে হয় এমনি! অনন্তর কথা শুনে প্ৰাণে লাগছে। হাতে করে নিতে আরও কতখানি লগত। তবু আসতে হবে, আসছে। অম্বুবাচী গেছে। ওদিকে টনক নড়ে গেছে মাছমারাদের। ইছামতীতে কি তা বলে থাকবে না কেউ। তাও থাকবে। ইছামতীতে থাকবে, আরও নীচে, ডানসা, বিদ্যোধরী, পিয়ালী, ঠাকরুনের কিছুটা পর্যন্ত থাকবে অনেকে। গঙ্গায় আসবে তার অনেক গুণ বেশি। আসবে অনেক দূর তল্লািট থেকে। সংসারের যাবৎ জল, সবই ভগবতীর জল। গঙ্গার জল সাক্ষাৎ ভগবতীর। এত বিস্তার তুমি কোথায় পাবে। ভগবতীর জলে মাছ মারবে, তুমি মাছমারা, তার খাজনা নেবে মানুষে। বিল বলো, বাওড় বলো, তুমি নিজের হাতে গড়েনি। কিন্তু তার প্রাণী থেকে ঘাস কচুরিপানা, সবকিছুর খবরদারি করবে তুমি। গাঙ-বিল-বাওড়ে যে প্ৰাণ দেবে। আর নেবে, তার ওপরে তোমার আইন খাটাতে চাও মানুষ হয়ে! খাজনা ধরো, ট্যাকসো ধরে। মাছ তুমি ছাড়োনি। কিন্তু ভাত না দিয়ে তুমি কিল মারার গোঁসাই। কীসে তোমার হক? না, তুমি জমা নিয়েছ, দেশের তুমি রাজা হয়েছ।
যে দৌলত তুমি দাওনি, আমার বাপ-পিতামোর কৌশল খাঁটিয়ে যাকে পাই, তার ওপরে তোমার খবরদারি। নিযাতন করবে তুমি কেন? না, আমি মাছ মারি। তোমার শক্তি আরও বড়, তুমি আমাকে মারো। জানিনে কার হয়ে মারো। আমাকে যে মারে দিবানিশি, সেই মীনচক্ষু দেখিনে তোমার চোখে।
আমার মাথার পরে আছে অনেকে। মহাজন, আড়তদার, ফড়ে-পাইকের। কিন্তু গঙ্গার এই তল্লাটে খাজনা নেই। একে বলে, ভগবতীর মিঠে জলে সুদিনের বান ডেকেছে।
দুই নৌকা পাল গুটোচ্ছে, মাস্তুল নামাচ্ছে। ওই যে দেখা যায়, পুবে মন্দির। মেঘলা ভাঙা জোছনায় দেখা যায়, সাদা মন্দির। খড়দহ এল। শ্যামরায়ের দোলমঞ্চ না রাসমঞ্চ। এখানে আস্তানা নিচ্ছে দুই নৌকা।
পাঁচু বলল, কারা রইল?
জবাব দিল কেদমে পাঁচু, দণ্ডিরহাট আর শাঁখচূড়োর দুই নৌকা। সনাতন আর সকল মিঞা।
পুবের কয়েকঘর মাছমারা যাবজীবনের বাস নিয়েছে। এখানেও। গঙ্গার ধারে ধারে, আরও কত জায়গায় নিয়েছে। বাবুদের ধরে করে, পেয়েছে একটু জমির বন্দোবস্ত। ভগবতীর কোলে পেয়ে গেছে ঠাঁই। যে পেয়েছে, পেয়েছে। যে পায়নি তাকে আসতে হবে সাত গাঙ ঠেলে।
মাছ মেরে তাকে পচালে চলবে না। বেচিতে হবে। হাট-বাজার দেখতে হবে। এখানে হাট-বাজার ভাল। মাছ নিয়ে ঘুরতে হবে না দোরে দোরে। ঘোরাঘুরি যেখানে, সেখানে দাম ওঠে না মেহনতের। সবাই দয়া করে। দয়া নিয়ে তুমি কাপড়ের খুটে চোখের কোল শুকোতে পারো। তার বেশি কিছু নয়।
তাই তোমাকে আসতে হবে। এই শ্যামরায়ের পায়ের তলে থাকো, বারাকপুরের পুলিশ মিলিটারি আস্তানায় থাকো, নবাবগঞ্জ, শ্যামনগর, জগদ্দল কিংবা আরও দূরে হালিশহর ছাড়িয়ে ত্ৰিবেণীর তল্লাটে যাও, তোমাকে আসতে হবে।
তা ছাড়া, এখনও তোমাকে দখনে বাওড় তাড়িয়ে নিয়ে আসছে। পোষ-পোড়া, চোত-টোটা গেছে তোমার উপর দিয়ে। সে গঙ্গায় থাকলেও দুর্দিন তোমার সঙ্গ ছাড়বে না। সব সময়।
মোহনায়ও টেকা যাবে না। দক্ষিণে বাতাস নিপাত করবে। ওদিকে, সেই পাট-পচানির কাল থেকে, দুর্দিন শুরু হয়েছে। পাট পচতে আরম্ভ করেছে, মাছ পালিয়েছে। যারা পালাতে পারেনি, তাদের মড়ক হয়েছে পাট পচায়।
চৈত্রমাসে সবখানে দুর্দিন। দুভোগের মধ্যে গাজনের সন্ন্যাস নিয়ে কাল কাটে একরকম। অসময়ে তোমার বিবেক বিবেকাছাড়া হয়। ঘরে বাইরে মারপিট দাঙ্গা হাঙ্গামা করো। নেশা ভাঙ করে।
ওদিকে সমুদ্র ধাক্কা দিচ্ছে চৈত-হাঁকায়, কলিযুগের মালোরা তিষ্ঠোতে পারে না সেখানে। এদিকে জল শূন্য, যেন পোকাটিও নেই। তখন কী হয়?
না, গুণ-ছপটি নিয়ে এসে দাঁড়ায় গাঁয়ে গুণিন-ওঝা। কী হয়েছে? না, পোতনির প্রাদুভোব ঘটেছে। গাঁয়ের মুখে দাঁড়িয়ে গুণিন। লিকলিকে গুণ-ছপটি হিলহিল করে। দুচোখ ভরে আগুন নিয়ে, মুখের ভাঁজে ভাঁজে ক্ৰোধ নিয়ে তাকায় একবার ফোড়নের দিকে, বিল-বাওড়ের ন্যাড়াচণ্ডী, কাক-চিলের খপিশ চোখ মেলা, বিষ্ঠা-ছড়ানো গাছগুলির দিকে। তারপর বলে, হুঁ! কাকে ভর করেছে?
ভর করে মেয়েমানুষকে বেশি। যে মাছমারার নৌকা নেই, তার ঘরনির উপর পোতনির নজর বেশি। সে-ই দেখবে স্বচক্ষে, জলের ধারে বসে বসে কে কাঁদছে খোনা গলায়।
গতরে মাংস নেই, হাড়ে কালি পড়েছে। রুক্ষু শুকু শনানুড়ি চুল, ছেড়া কানি পরনে। খোনা গলায় কাঁদছে ইনিয়ে বিনিয়ে।
যাকে ভর করে, ঠিক তার মতো। চুনুরির বউয়ের মতো, নিকিরির বেটির মতো, ঘরনির মতো মালোর। দেখে ভয় হয়। অচৈতন্য হয় থেকে থেকে। আর কাঁদে ঠিক পোতনির মতো। কোনও তফাত নেই।
তুমি পুরুষ। তোমার প্রাণে লাগবে সবচেয়ে বেশি। তোমার অভাব মেটাতে গিয়ে, বউ-বেটি পড়েছে পোতনির খপ্লরে। তোমার ক্ষমতা নেই, তাই। সেই সময়ে মাথা গরম করলে চলবে না। বিবাগি হয়ে পালালে চলবে না। ওই সময়ে মাছমারা সবাই বিবাগি হয়ে, ঘর ছাড়তে চায়। যাবে কোথায়। শহরের রাস্তায় গিয়ে, হাত পেতে বেড়াবে, বাবু এট্টা পয়সা দিন গো অভাগারে।
ভিখিরি সবাই হতে পারে। বুকে হাত দিয়ে বলো মাছমারা, চৈত্র মাসে সন্ন্যাস নিয়ে যখন দাঁড়াও গৃহস্থের দরজায় ও বুড়ো শিবের চরণে সেবা লাগে, বাবা, মহাদেবো, জয় শিবো… তখন কি একবার মনটা তোমার সিটোয় না? মনে গায় না, তুমিও ভিখিরি হয়েছ? একবার বলো না কি মনে মনে, হে মা ধরিত্রী, তোর চোত-টোটার মার বড় জবর গো।
লোকে বলে, শিয়রে সংক্রান্তি। কেন বলে? ওটা যাওয়া-আসার মাঝখানের সময়। একটা মাস শেষ হয়, আর একটি মাস আসে। এর চেয়ে বড় হল, সূর্যগ্রহণ, চন্দ্ৰগ্ৰহণ।। লয়-সৃষ্টির সন্ধিক্ষণ। ওই সময়ে পবিত্র থাকতে হবে। মন শান্ত রাখতে হবে।
সংসারে দুঃখের ভাগ বেশি। সুখ কম। দুঃখ আসবে। তাতে দিশেহারা হলে, দুঃখ তোমার বাড়বে বেশি। চেয়ে দেখো, সেইজন্যে সংসারে অনাচার বেশি, বেশি মনের পাগলামি।
প্ৰাণে তোমার লাগবে, কিন্তু এই অসময়টা সাবধানে পার হও। এই এক-একটি টোটা তোমার এক-একটি সংক্রান্তি।
গুণিন-ওঝা এসে হুঙ্কার ছাড়ে বাড়ির উঠোনে। শুনে কাঁপ ধরে যায় সকলের বুকে। গোবর নিকিয়ে জায়গা করো। লাল ফুল আনো। ধূপ-দীপ জ্বলো।
তারপর যাকে ভর করেছে, তাকে আনা হয় গুণিনের কাছে। ঠিক পেতনি। সেই মাছখাউনি, পেটের জ্বালায় ইনিয়ে-বিনিয়ে কাঁদে যে পেতনি ঠিক তার মতো দেখতে, তার মতো হাবভাব। বুড়ির চেয়ে ষ্টুড়ির ভর বেশি।
তখন তো সে আর মানুষ নয়। শনানুড়ি-চুল এলানো। গায়ে গতরে কাপড়ের ঠিক নেই। খবরদার পুরুষ, কামিনী জ্ঞানে দেখিসনে ওই মেয়েমানুষের অঙ্গের দিকে। মাতৃজ্ঞানেও নয়। ও এখন অন্য জগতের জীব, যে জগতে ছায়া নেই।
কী শক্তি মেয়েমানুষের! ধরে রাখতে পারে না পাঁচজনে। খালি বলে, যাঁবঁ নাঁ যাঁবঁ নাঁ যাঁবঁ নাঁ!…
তা বটে, গুণিনের রক্তচোখ ঘুরছে চরকির মতো। হাতের ছপটি করছে ফটাস ফিটাস। আসন করে বসে, ছোঁড়ে গুণ-সরষে। ও হল সরষে-বাণ। তারপরে ধুলো-বাণ। না হলে, খ্যাংরা-বাণ।
তুমি দেখছ সরষে-ধুলো-খ্যাংরা। আসলে ওটা জ্বলন্ত আগুন। নইলে যাকে মারে, সে কেন চিৎকার করে পরিত্রাহি। কেন মাথা কুটে, দাপিয়ে দাপিয়ে পড়ে আর বলে, অগি আর মেরো না, আর মেরো না, আর মেরো না। গ।
তখন জিজ্ঞেস করে গুণিন, তোর নাম কী? জাত কী? আসা হচ্ছে কোথা থেকে?
–আমার নাম মাছখাগি, জাতে পেতনি, বাস নরকে।
–কোথায় ধরলি একে? যার উপরে ভর হয়েছে, তার মুখ দিয়েই খোনাস্বরে শোনা যায়, কেন, ফোড়নের জল গেছে যে পুবের মাঠের নয়ানজুলির মুখে, সেখানি আমার পিটুলিগাছের গোড়ায় ধরনু।
-কেন ধরলি?
—ধরব না। মাথার সিঁথেয় বাসি সিঁদুর, পেটে দুদিন ভাত নেই। এয়োস্ত্রী মানুষ, রুক্ষু চুল, কানি পরনে, লাজ নেই, লজ্জা নেই, আঁচলে গিঠ নেই, পায়ের আঙুলে আংটা নেই, হাতের নোয়ায় মেছো জল নেগে রয়েছে। দিগবিদিগ জ্ঞান নেই, আমার ওপর দোঁ ছলক ছলক করে গেল হাঁটুজল ভেঙে। ফোড়ন আর নয়ানজুলির হাটুভরা কাদায় হাত দে মাছ ধরবে পাঁকাল, সিঙ্গি, মাগুর, শোল, ল্যাঠা, চ্যাং—আহা! লো আমার মাছখাউনি। একদিন ডাইনে যায়। দুদিন ডাইনে যায়। বাঁয়ের দিন কি আর এমনি ছাড়ে।
হ্যাঁ, এমনি করে কথা বার করে ওঝা ) কথাগুলো শুনেছ। বোঝা তা হলে, কেন ধরেছে তোমার ঘরনিকে।
আবার বলে খোনা গলায়, অত যদি পেটের জ্বালা, ভাতার লৌকো করুক, মহাজনের কাছে বাঁধা খালাস করুক, জাল করুক, ভগবতীর মিঠে জলে গে মাছ ধরুক, আমার কী!
ওঝা হাসে ঠোঁট বেঁকিয়ে বেঁকিয়ে। চোখ আধবোজা করে মাথা নাড়ে দুলে দুলে। বলে, তা তুই দে না কেন, লৌকো দে, বাঁধা খালাস করে দে।
জ্বালায় জ্বলে পুড়ে মরে, শাঁকচুন্নি হয়েছি। আমি জ্বলিয়ে পুড়িয়ে মারব। —কেন, তুই লক্ষ্মী হ।–না না না। বড় সব ঠাউর এইয়েছেন, বড় সব নকীমন্ত ভাতারের ঘর। আবাগের ব্যাটাদের হা-ভাতে ঘরে আবার নকী। থু-থু-থু। …
মাছমারা, তোমার মনে হয় তোমার ঘরের উপবাসী বউ যেন তোমাকে শুনিয়ে শুনিয়ে বলছে। যেন ঝগড়া করছে তোমারই সঙ্গে।
ওঝা বলে, তা তো বুঝলুম, এখন যাবি না থাকিবি।
—যাব কেন। যাব না। মড়মড় করে ঘাড় ভাঙব, মসটে মসটে খাব, শুষে শুষে খাব।
অমনি বলে, কিন্তু অভাগির চোখ ভাসে জলে। তুমি বোঝ একবার মনে মনে, তোমার বউ বেটি কেন পোতনির হাতে পড়েছে।
গুণিন বলে, হঁ। বলে, ভাল ভাল কথা, তোষামোদ করে, খোেশামোদ করে। তোর পিটুলির গোড়ায় দেব ছাঁকা তেলে মাছভাজা ভাত, দেব টোপর করে সাজজে, প্ৰচিত্তির করব। এখন বিদেয় হ।
অমনি খেপে উঠবে মেয়েমানুষ। সে খ্যাপে, যে ভর করে আছে। চোখে গড়ায় নোনাজল। ঠোঁটের কাশে গড়ায় যে জল, সেটুকুন তো মিঠে। তখন তার লজ্জা নেই। বে-আবরু বুক থাপড়ায় চটাস চটাস, খামচায় শুকনো পেট। চেঁচিয়ে বলে, মিছে কথা, মিছে কথা তোদের। নিজেরা পাস নে খেতে, তোরা আমাকে খাওয়াবি। আমি যাব না যাব না যাব না–
ঠিক খিদেয় পাগল হলে, যেমন বলে মানুষে। শুনতে শুনতে তোমার কত কী মনে পড়বে। কত কী! তুমি পুরুষ, বুকে তোমার কেটে কেটে বসছে, মিছে কথা, মিছে কথা, মিছে কথা।
তখন মুখ খারাপ করে ওঝা। সে সব বাছা বাছা গালিগালাজ শোনা যায় কালে ভদ্রে। ভাল মানুষের আত্মা হলে পালায় সেই গালাগালির তোড়েই। তবে, এর নাম মেছো পেতনি, সে সহজে যায় না।
তখন, গুণ-ছপটি পড়ে সপাং সপাং। কালশিরা পড়ে, রক্ত ফুটে ওঠে। বুকে মুখে পাছায়।
বউ-বেটির গায়ে নয়, ছাপটি তোমার গায়ে পড়ছে। কিন্তু, শক্ত করে রাখো নিজেকে। অসবুর হয়ে না, দিশেহারা হয়ো না। তোমার কত আদরের বউ, কত সোহাগের শরীর। দাঁতে দাঁত মেরে যে রোগের যে ওষুধ। তারপরে, বুকে করে তোমাকেই তেল মাখিয়ে দিতে হবে বউয়ের সর্বাঙ্গে।
যত মার, তত চেচনি, যাব না, যাব না। মাছ নেই মাছ নেই মাছ নেই। জল নেই, জাল নেই, লৌকো নেই, ভাত নেই, কাপড় নেই, পান নেই। যাব না যাব না যাব না।
মার মার মার। সারা গায়ে পিঠে ছপটি। সারাদিন চলে যায়, সারারাত্রি চলে যায়।
তারপর সে যায়। যেতে হয়। তখন ভয় যায়, বিভীষিকা যায়। শুধু ফুলে ফুলে উঠতে থাকে কান্না।
তোমার ঘরনিকে ধরে একজন। তোমাকে ধরে আর একজন।
তখন তোমার ধর্মজ্ঞান নষ্ট হয়। গাজনের সন্ন্যাসীর গেরুয়া রঙের মধ্যে তুমি পালাও। ভিক্ষে করো। নইলে তাড়ি খাও। ঋণ করে নেশা-ভাং করে।
বিলাসের দোষ দেখো তুমি। কিন্তু তোমারও মন তখন ছোঁক-ছোঁক করে। এ গাঁয়ে ও গাঁয়ে ঢলানিদের হাসি-মশকরা বড় ভাল লাগে তখন।
মন বলে, এত দুঃখ-ধান্দা করি, ঘরে একটু সুখ পাইনে। কেন না, ঘরের বউয়ের মুখে হাসি নেই, বাঁচি কেমন করে?
হুঁ, আসলে মরণ তোমার পায়ে পায়ে ঘোরে তখন। মরণকেই বাঁচার চোখে দেখো। সু যায়, লোভ দেখায় কু। আসল সুখ যায়, মদের মতো নকল নেশায় থাকো মজে। নকল সোহাগ নকল পিরিতের ঝাঁজি আসলের চেয়ে বেশি। অল্প জলের মতো। হালে পানি নেই, তাই লাফালাফি।
একে বলে অভাব। আর অকাজের মার।
তখন পরের জমা-নেওয়া পুকুরে বাওড়ে বিলে চুরি করে জাল ফেলতে তোমার আটকায় না। পঞ্চায়েতের সামনে তোমাকে অপরাধ স্বীকার করতে হয়, দুঃখে তখন কাঁদতে হয়, জরিমানা দিতে হয়।
দুঃসময়ে কলঙ্ক ছায়া ফেলে। নিবারণের মতো মানুষ শেষ দিনকে সারাপুলের হাবরে যেত লুকিয়ে মাছ ধরতে।
বাঁশের চটা দিয়ে তৈরি হাবর। তাতে জিয়নো থাকে নোনার মাছ। ভাঙন, ভেটকি, নোনার যত মিঠে মাছ হাবরে পোষা হয়।
দাদা নিবারণের হাবভাব দেখলেই বুঝতে পারত পাঁচু, মানুষটাকে হাবরের সর্বনাশ ডাক দিয়েছে। আর বুঝত বউঠান।
মানুষটা এই এত ঘোরাফেরা করছিল, কথাবার্তা বলছিল। তারপর হঠাৎ একেবারে চুপ হয়ে গেছে। যেন বসে আছে সব ভাবনার অবসান করে।
–কী হল তোমার?
—কিছু না। এক ছিলিম তামাক দে দি নি।
বউঠান কলকেয় ফুঁ দেয়। আর আড়চোখে দেখে। আপন মনেই বলে, হুঁ, মাথায় শনি ঢুকেছেন। থেমে থেমে, একটু একটু করে বলে। বলে, ভাবসাব দেখে। বলা তো যায় না, মেজাজ কেমন আছে। এখন মা-বাপ নেই। মেজাজের। গাঁকি করে উঠে, দু ঘা দিলেই হল। মেজাজ ঠিক থাকে বা কেমন করে। বউঠানেরা মেয়েমানুষ। পেটের ছা না হলেও, ঘরের পুরুষের সব বুঝতে তার দেরি হয় না। সময়ে তার কাছে সোয়ামি ছেলে এক হয়ে যায়। তখন একই বেশে দাঁড়াতে হয় দুজনের কাছে।
জানে, মহাজনের মন গলেনি। সমুদ্রের কাল নয়, গঙ্গার কাল নয়, মহাজনের মন তাই পাথর হয়ে গেছে। এখন সে নিবারণ সাইদারকেও মানে না। মাছমারাদের খারাপ কথা বলে মহাজন। বলে, তোমার বাড়িতে যাব হে। দুটো সুখ-দুঃখের কথা বলব। বউয়ের শরীলে কাপড়চোপড় আছে তো। শুনেছি, মেয়েটি তোমার ডাগর হয়েছে।
জলে মাছ নেই। ঘরে মেয়েমানুষ আছে। মহাজন উশুল চায়। চায়, শতকরা দু-চারটে বাড়িতে মহাজন যাওয়া-আসা করে।
ইছামতীতে জোয়ার আসে, ভাটা যায়। রাইমঙ্গলে তুফান তুলে বাতাস আসে সমুদ্রের চাপা গর্জন নিয়ে। ইছামতীর কালো টলটলে জল নোনা। মাছমারার চোখের জলের মতো। পুবে, নোনা কালিন্দীও কেঁদে কেঁদে যায় সমুদ্রে।
গোটা জীবনের টোটার সংবাদ নিয়ে সবাই যায় অকুলে। গঙ্গা, ঠাকরুন, পিয়ালী, বিদ্যাধরী, রাইমঙ্গল, কালিন্দী।
শুনে সমুদ্র ফোঁসে। মাছমারার মেজাজের ঠিক থাকে না। কিন্তু মন মানে না ঘরের মেয়েমানুষের। মাছমারার বউ সে।
হুঁকোর ডগায় কলকে চাপিয়ে বলে বউঠান, হুঁ, গতিক বড় জুতের মনে হচ্ছে না। মাথায় পোকা ঢুকেছে বুঝিন?
জবাবে শুধু থেলো ছকের গুড়ক গুড়ুক শোনা যায়। বড় খারাপ লক্ষণ। নাড়িনক্ষত্র চেনা তো। বউঠানের গলা চড়ে। না, ও সবে আমার দরকার নেই। ঘরে শুকে মরব, তবু পান নে খেলা আমি চাইনে।
প্ৰাণ নিয়ে খেলা বটে। হাবরের মাছ চুরি করতে গিয়ে প্ৰাণে মরেছিল অভয় মালো। সাপে কাটেনি। ড়ুবে মরেনি। কোন অন্ধকার থেকে ছুটে এসে এফোঁড় ওফোঁড় করেছিল একখানি মস্ত ধারালো ট্যাঁটা।
শুধু তার হাতে ধরা ভেটকি মাছটার গোল চকচকে চোখে ছিল অপার রহস্য। অন্ধকারে মীন-চক্ষুর হাসিটুকু চোখে পড়েনি। অভয়ের। তার শমন হয়ে এসেছিল সে হাবরের জলে। ওজন ছিল তার বারো সের।
অভয় গিয়ে মরল টাকির পুলিশের ডাক্তারখানায়। বিচারে সাজা পায়নি কেউ। গেছে শুধু একটা মাছমারা।
মরার চেয়ে ধরা পড়ে বেশি। ধরা পড়লেও বেড়ন খাওয়া রুখতে পারে না কেউ।
নিবারণের এ গুম খাওয়া তো সহজ কথা নয়। চেনে যে। চুপচাপ মানুষটার হুঁকো টানার বহর দেখলে বোঝা যায়, বুকের রক্ত কেমন চলকে চলকে উঠছে। হুঁকোর গুড়গুড়োনি যে আসলে ঘরের লোকের বুকে। বউঠান বলে, কথা নেই কেন ছিমুখে, শুনি? আমি যে ফ্যাঁচ-ফ্যাঁচ করে মরছি, জবাব নেই কেন?
বড় শান্ত গলা শোনা যায় নিবারণের, তবে ফ্যাঁচ-ফ্যাঁচ করিস কেন? চুপ মেরেই থাক না।
—আর তুমি সনজে হলে বের হইয়ে যাবে, না?
তাই যায়। একটু ঘোর ঘোর হয়ে এলেই আর পাত্তা নেই। চিতাবাঘের মতো জাল নিয়ে বেরিয়ে পড়ে। এদিকে তো গুণ-জানা মানুষ। গাব আঠার মতো জমাট অন্ধকারেও চোখ জ্বলে দপদপ করে।
থির থাকতে পারে না পাঁচু। তাকে তক্কে থাকে, না ডাকলেও যেতে হয় তাকে। প্ৰাণ ধরে সে এমন জায়গায় একলা ছেড়ে দেবে কেমন করে।
ধরা পড়েনি কোনওকালে। কিন্তু তাতে দুঃখ না থাক, সুখ নেই একফোঁটা। হুতোশেই প্ৰাণ শুকিয়ে যায়।
সেই মাছ বিকোতে যায় গঞ্জে, হাটে। পয়সা পাওয়া যায় ভালই।
কিন্তু মনের ভাল যে থাকে না। চোলাই রস আর মেয়েমানুষ পাওয়া যায় কাছাকাছি।! বারোমাসের বাসিন্দে আদিবাসীগুলির চরিত্রে আর আদি-অন্ত থাকে না। হাট-বাজারের গ কারবারি-ব্যাপারিরা থাকতেও দেয় না। চাষের মরশুমটি গেল। তো, পেটের ভাতও গেল। আরম্ভ হয় অকাজ কুকাজ।
ধান বলো আর মাছ বলো, তার চেয়ে অনেক কম দামে তখন মানুষ বিকোয়। শরীম নেই। মদ খেয়ে, পুরুষের সঙ্গে হুড়-যুদ্ধ করে পথের উপরেই। খিলখিল করে হাসে। হাসির দমকে তার কাপড় থাকে না গায়ে।
গোটা হাটের পুরুষের রক্তে আগুন জ্বলে।
জ্বলবেই। মেয়েমানুষ, অল্প বয়স, তার সবঙ্গে যেন কাঠফাটা পিপাসার জল টলমল করে। তার উপরে, সে কারুর অধীন নয়। সবাই ঝাঁপিয়ে পড়ে গণ্ডুষ গণ্ডুষ খায়।
নিবারণ মাতামতি করে ফিরে আসে। পাঁচু আসে রক্তে জ্বালা নিয়ে। বড় তিরিক্ষি, রক্ত-ওঠা মেজাজ নিয়ে।
একজন সব দেখে। সে মীনচক্ষু।
শুধু বউঠান কথা বলে না। ঘরনিকে ফাঁকি দেবে তুমি। তত সাধ্য নেই। সে তোমাকে চেনে। ক্ষমা চাও, হাত টানাটানি করো, পুরুষ হয়েও দুটি ঝটিকা খেতে হবে ওই হাতের।
—কেন, লজ্জা করে না। হাটের মেয়েমানষের মুখে মুখ দে পড়ে থাকো গে।
জায়ের আঁচ লাগে পাঁচুর বউয়েরও। তারও মেজাজ। সপ্তমে উঠে থাকে। বলে, থাক, আর তোমার মুখ-সাপুটি করতে হবে না। পুরুষ জাতকে চিনতে বাকি নেই।
—আমি আবার কী করলাম! মুখ-সাপুটি করলাম কার!
—একই দাদার ভাই তো।
অমনি পাঁচুর মেজাজ খারাপ!—এই চুপ, মুখ সামাল দে। যারটা সে বলছে। তুই আমার দাদার
ওপরে কথা বলিস না।
পাঁচু নিজেও বলে না। সে যোগ্যতা চাই। ওই মানুষই যখন মাছ মারতে যায়, তখন দশটা মেয়েমানুষ এসেও তার নজর ফেরাতে পারে না। মাছমারার জ্বালা তুমি কী বুঝবে।
নিজের আগুনে সে নিজে জ্বলে। লোকে দেখে আর বলে খালাস। সে পোড়ে নিজের ধিক্কারে।
তবু বউঠানের প্রাণ শান্ত হয় না।—মরণ! ঘরে তোমার অত বড় ব্যাটা, বেটির বে দিলেই হয়। সে মেয়ে আমার কলসির গলা ভরতি জল। কখন কতটুনি চলকে এদিক ওদিক পড়ে, সে ভয়ে বাঁচি না, আমার যে কেউ নাই এ সোমসারে।
বলে, আর জ্বলে পুড়ে কাঁদে।
—ও বিলির মা, শোন।
–না।
–ক্ষ্যামা দে। এই মনটায় পাপ আসে গো, সব সময় বশে থাকে না।
ওই শোনো, ওইটি আসল কথা। এই তোমার অভাব আর অকাজের মার। জীবনের পাপকে তুমি দূর করতে চাও সে তোমাকে ঠেসে ধরতে আসে। তুমি সব সময় এঁটে উঠতে পারো না।
আবার এই মাছমারা-ই না ফিরে আসে মিলের শাড়ি নিয়ে, সিঁদুর-আলতা কিনে! স্যাকরার বাড়ি যায় বালা গড়াতে।
বউঠান তা জানে। জানে, তার দুটি হাতে, যতখানি পারা যায়, রক্ষা করতে হবে মানুষটিকে। দুর্দিনে যেন সে দিশেহারা না হয়। যার এদিক আসতে ওদিক যায় ফসকে।
শেষ বার সমুদ্রে যাওয়ার আগের বছর বিয়ে দিয়ে গেল মেয়ের। বাপ বলল, আমার জীবনের সাধ মেটালি রে নিবারণ, লাত-জামায়ের মুখ দেখালি তুই আমাকে।
অমর্তের বউকে যেদিন ধরল। বিলাস, সেদিন সে ফিরে আসছিল মহাজনের কাছ থেকে। পিরিতের যার বড় সাধ ছিল, সেই ছেলে পিরিতের মুখে কালি দিয়ে, কাঁটা নিয়ে ফিরল। মহাজনের কাছ থেকে ফেরবার সময় মন তার বশে ছিল না।
যে-সে কাটা নয়। বড় উথালি-পাথালি এখন বুক।
আরে মাছমারা, তোর লজ্জা নেই। সুদিনে তুই এক, দুর্দিনে তুই আর-এক মানুষ।
এমনি করে তোর ঘরনিকে ধরে একজন। তোকে ধরে আর একজন।
তারপর আসে বৈশাখ মাস। নতুন জল নিয়ে আসে মুখে করে। সমুদ্রে যেতে পারবে না অবিশ্যি তখন। তখন ঝড়ের কাল। নতুন আশা নিয়ে আসে বৈশাখ। পাঁজ-পুঁথি বেরোয়। বান দেখো, জল দেখো, মাছ দেখো। তারপর চলো, যেখানে সুদিনের বান ডাকছে।
নৌকা যদি না থাকে, মহাজনের কাছে যাও। ভাড়া পাবে। মরশুমে নৌকা ভাড়াও পাওয়া যায়।
কতজন আসছে ভাড়া নিয়ে। একবার দেখতে হবে এই সময়ে।

ডাইনে বড় ঘিঞ্জি কলকারখানা। এর নাম টিটাগড়। গাছ-গাছালির আড়ালে দেখা যায় কলকারখানার বাতি, বড় বড় বাড়ি। চিমনির মাথায় লাল বাতি।
সামনে বারাকপুর। আবার বাঁক। নদীবঙ্ক। এপার ওপার বেশ বাড়ন্ত হে। ওই পশ্চিমের তেলাতে যেয়ো না। হাওয়া ওখানে ঢ়িল দিয়েছে। দেখছি না, মেঘঢাকা চাঁদিনি আধারে জলের চলকানি ছেড়ে, ওখানে যেন তেল গড়িয়ে গেছে। ওখানে বাতাস নেই। বুঝে নাও, বাতাস গতি নিয়েছে কোন দিক দিয়ে। ওখানে গেলে নৌকার পােল ঢলে পড়বে। গতি যাবে ঝিমিয়ে। পুবের আকাশ অনেকখানি কালো। এদিকে বড় গাছ, শত শত বছরের, দৈত্যের মতো দাঁড়িয়ে আছে। আকাশে ভিতরে ভিতরে ঘোর অন্ধকার। যুগযুগান্তের জটা বেঁধে রেখেছে চারিদিক।
শুধু গাছ নয়, নজর করো, অনেক চোখ আছে। বাঁয়ে চেপে, পশ্চিমে, তেলাটার গা ঘেঁসে যেতে হবে। অনেক চোখের নজর আছে ওই জটাজটলার আড়ালে-ওখানে রাজা-উজিরের বাড়ি, এদিকে লাট সাহেব, ওদিকে ম্যাজিষ্ট্রেট। একশো চুয়াল্লিশ ধারার বাঁধ দেওয়া আছে জলে। বাঁধ তুমি দেখতে পাচ্ছ না, কিন্তু আছে। একশো হাত দূর দিয়ে চলো। তোমার আমার বাড়ি নয়, ধর্মপতির বাড়ি। শূলে দিলে দিতে পারে। শনির কোপ পড়লে আর রক্ষে নেই। মাছমারাদের অনেকের উপর পড়েছে। হাজত হয়েছে, জরিমানা হয়েছে। সে মরশুমে আর তাদের মাছ মারা হয়নি।
চোখের জলের প্রয়োজন কী। গঙ্গায় এত জল, তা-ই ঠেলে ফিরে গেছে। এক মরশুম হাতছাড়া, এক বছর কাটা গেল। তোমার পরমায়ু থেকে।
মাছমারাদের কথায়, বাবু যতটুকুন তোমার প্রত্যয় যায়, ততটুকু যাওয়াও। তল্লাটের মাছমারারা বলে, মর্জিমত মাছ দিলে আইন টিল হয়, নইলে বড় দড়ো। আইনের রক্ষাকতা না প্রহরী দড়ো, সেটা ঠাহর পাইনে বিপদে পড়ে।
তার চেয়ে মাছমারা, ওই শনির কুল ছেড়ে দূরে চলো। চাপে, চাপে, পশ্চিমে চাপে। তেলায় পড়লে তোমার জোরে চলার মুণ্ডুটাকে খসিয়ে দেবে, দিক।
তবু দূর দিয়ে যাও। সুজনের বেশে তারা কোনওদিন আসে না। আর দুর্জনের নেই ছিলের অভাব। ওই যে বলে, হেই ভেড়া, কী করছিস রে?
জিজ্ঞেস করছেন বাঘমশায়। বেচারি ভেড়ার প্রাণ দুরুদুরু। এঁজ্ঞে জল খাচ্ছি।
জল খাচ্ছিস? আমার খাওয়ার জল ঘোলা করলি যে। দোষ করলি, এবার তোকে খাব।
এ হল সেইরকম। সুতরাং অনেক দূর দিয়ে যাও। ওদের খপ্পরে পোড়ো না।
ধরলে পরে কীরকম সব কথা। এই, এই হারামজাদা জলের মধ্যে লৌকো ঢুকেয়েছিস যে!
—এঁজ্ঞে, জলের ব্যাপার, বুঝতে পারিনি।
—বুঝতে পারোনি? সব একেবারে যুধিষ্ঠির। অন্ধকার হলেই অমনি সিঁধকাটিটি নিয়ে উঠে আসবে। চেহারা দেখো, ব্যাটা ষণ্ডা।
বোঝ, এর পরে আর কী আছে।
ধক করে উঠল পাঁচখানি নৌকার বুক। এক জোড়া চোখের নজর বিদ্যুতের মতো এসে পড়ল নৌকার গায়ে। ব্যাটারির চোখ-ধাঁধাঁনো আলো। কোনও সাড়া-শব্দ নেই। মিনিট খানেক আলোকবলয় নৌকাকটির এপাশ ওপাশ করে বেড়াল। তারপরে আবার ঘোর অন্ধকার।
বিলাস প্রায় চিৎকার করে উঠল, হয়ে গেল গো দেখা।
ওই শোনো কথা। ধরলে মুণ্ডিটা গুড়োবে যে। —চুপো হারামজাদা।
না হলে অত দূর থেকে, দেখলেটা কী? যদি এটা ডাকাতের লৌকো হত?
পাঁচুরও মেজাজ বিগড়োয়, বলে, হবে কেন?
—আহা, বলে, যদি হত।
—তবে হাতকড়া দিত।
বিলাস হেসে বলল, ঠাওর করতেই পারলে না, কীসের লৌকো। দুবার বাত্তি ফেলে চুপ করে রইল। যেন একেবারে কী রাজকাজ্যিটা করে ফেলে দিলে। রাত জেগে খালি গপ্পো করা সার।
পাঁচু বলে উঠল, থামবি।
থামল বিলাস। বড় বাঁক ছেড়ে এবার ছোট বাঁক। এক একজন, এক-এক জায়গায় নোঙর করছে নৌকা। বরাবর যে যে-তল্লাটে মাছ ধরে, সেইখানে ভিড়ছে। সবাই এক জায়গায় থাকে না। দলে দলে থাকে ভিন্ন জায়গায়। সবার কথাও প্রায় সবাই জানে। সারাপুলের অর্জুন কোথায়, জিজ্ঞেস করলে আর একজন বলে দিতে পারবে। ইছাপুরের তল্লাটে আছে।
এই দেখা যায় ইছাপুর। খুব বড় বন্দুকের কারখানা নাকি। জেটি আর জেটির চারদিকে কেমন আলো ফুটফুট করছে।
আর দেখো হুই ওপরে দেখা যায় টুপি মাথায় একটি মানুহ। হাতে তার বন্দুক। পাহারা দিচ্ছে।
দুটি কারখানা, মাঝখান দিয়ে খাল চলে গেছে পুবে, এঁকেবেঁকে সেই বারুতীর বিলে। সেখান থেকে মালতীর বিল। আগেকার দিনে খালে খালে চলে যাওয়া যেত বারাসাত বসিরহাট। আজকাল মজো গেছে।
কলকারখানা কিছু কমে এসেছে এদিকে। গারুলিয়ার মাটি গঙ্গার বুকে একেবারে দৌড়ে ছুটে এসেছে। মনে হয়। বাঁক ঘুরে আর জল পাওয়া যাবে না। বড় বড় গাছ আর বন-বাদোড় ঠেলে এসেছে গঙ্গার মধ্যে।
টান রয়েছে, খুব টান জলে। বড় সহজ পাত্রী ভেবো না। এই ভগবতীকে। একটু পুব ঠেসেই যাও। জল পানের শব্দ টের পাবে, পশ্চিমে মাটি খাচ্ছেন। একটু একটু করে, ধীরে ধীরে। বছরে বছরে দেখছ, পশ্চিমের কোল বিস্তার করছে। এ দিকে কম। বেশি খাচ্ছে চন্দননগরের উত্তরে চুচড়োয়, হুগলিতে।
শেষ পর্যন্ত দু নৌকা দাঁড়াল। পাঁচু আর কেদমে। বাঁক ফিরতেই আবার বড় মুখ। বাঁয়ে চড়া আছে। এখন ড়ুবে রয়েছে। জোয়ারের বেলা তো।
ওই দেখো, সোজা রুপের পাতের সরু দাগ চলে গেছে উত্তরে। ওটা তোলা নয়। চারের দাগ পড়ে জলে। জল-খুটি-খাওয়া মানুষ হলে, তোমাকে আগে নিশানা দেবে, চর আছে সামনে।
ভরা জোয়ার। এখন বড় ঢলঢল করছে। কুলে কুলে ভরে উঠেছে গঙ্গার শরীর। প্রাণ মন তোমার বেশি ভরে উঠলে কী হয়। ভার হয়। অঙ্গ বিবশ হয়। ভেতরে ভেতরে ফুলছ, ফাঁপছ, ধরে রাখতে পারছি না নিজেকে। একি সুখ না। দুঃখ, কে জানে। কিন্তু বিবশ শরীর আর চলে না, থর হয়ে গেছে। ঘুরে ঘুরে পাক খেয়ে যাচ্ছে এক-এক জায়গায়। কান পাতলে শোনা যায়, কী এক বিচিত্র সুর এই ভরা জোয়ারের বুকে। কীসের সুধায় ভরে গেল প্রাণ। ব্যথার না। সুখের। কী চাও, কী চাও তুমি। তোমার সেই কচি মেয়ের ঝাঁপাইঝোড়া কোথায়। কী বলছি তুমি চুপি চুপি,, তটে-তটে, বিষকাটারি ঝাড়ে, জলে-ডোবা বন-হেনার ঝোপে।
জোয়ারের ভর-ভরতি হল। নিজের বশ নেই। আর স্রোতের টানে। বাতাস আছে। পাল খাঁটিয়ে যেতে হলে, এখন আবার কোনাকুনি রাখতে হবে। তার দরকার নেই। ওই দেখা যায় ব্ৰহ্মময়ী কালীবাড়ি। কাঁসর-ঘণ্টা বাজল বলে কালীবাড়িতে। রাত আর কতটুকুনি বা আছে। কাসর-ঘণ্টা বাজিয়ে, ঠাকুরমশাই মাকে জাগাবেন এখুনি। গড় করি গো মা! এক বছর বাদে আবার এসেছি তোমার পায়ে। জানিনে কী আছে কপালে। মুখ রেখো আমাদের। কালীবাড়ি পার হলেই, কারখানার জেটি। ওখানটিতে একটু আলোর ছড়াছড়ি।
তারপরে আবার অন্ধকার। পার ঘেঁসো-ঘেসে চলো। আর বেশি দূর নেই। বলবার আগে বিলাস উঠল। লাগি নিয়ে ঠেলা দিল নৌকা।
চাঁদ ঢলে গেছে। পশ্চিমে। মেঘে মেঘেই গেছে কৃষ্ণপক্ষের জোছনা রাত। অন্ধকার আসছে। ঘনিয়ে। রাত কাবারের আর দেরি নেই। ভোর হল বলে। তবে, মেঘে-ঢাকা আকাশ। মানুষের চোখে পোহাবে একটু দেরিতে। বিদ্যুতের চিকচিক নেই এখন আর। শেষ রাত্রে আকাশ-মাটি লেপালেপি হয়ে যাচ্ছে অন্ধকারে। মেঘ নামছে কুণ্ডলী পাকিয়ে।
দু-একটা নৌকা দেখা যাচ্ছে পারে নোঙর করা। দু-একখানি বাছড়াও নজরে পড়ে। এসে গেছে কয়েক ঘরের লোক। বাকি রয়েছে বেশি। এপারে, ওপারে, জেলে-মালো-নিকিরিচুনুরি-পাড়ারও নৌকা আছে দু-একটি।
খানিকটা বিরতি দিয়ে, দূরে আবার একসারি কারখানা-বাড়ি। একটু পুবে ঠেলে আছে। গঙ্গার ধারটি ভরে আছে জঙ্গলে। ও সারিটা ছাড়িয়ে তারপর দাঁড়াবে নৌকা।
নাওয়া-খাওয়ার জন্যে নৌকা ভিড়বে ওপারে, অর্থাৎ পশ্চিমে। ওপারের জেলেপাড়াটা ছাড়িয়ে, উত্তর গায়ে, দুলেপাড়াটার কোলে। পাঁচু বলল, আর দু-দণ্ড আছে আলো ফুটতে। ততক্ষণে এ পারেই নোঙর কর বিলেস। এ পারটা দেখে তাপরে ও পারে যাব।
-কেন বলে তো?
—জলটা এট্টু দেখে যাব।
—রাত পোহালেই গড়ক মারবে নাকি?
—দেখি, কী হয়।
কেদমে পাঁচু প্ৰায় পাড়ি দিয়েছিল আর কি। বলল, কী হল পাঁচদা, এপারেই দাঁইড়ে গেলে যে?
পাঁচু বলল, এটু দেখে যাব হে।
সেও রয়ে গেল।
অন্ধকার ঘন ঘোর। মস্ত একটি গাছের তলায় নোঙর করেছে দুটি নৌকা। দক্ষিণে কারখানার পাঁচিলের আলোর একটু ক্ষীণ রেশ এসে পড়েছে কাছাকাছি। গাছটি কৃষ্ণচুড়া গাছ।
গঙ্গা নিঃশব্দ। ঝি-ঝি আর ব্যাঙের ডাক কোন মূল গায়েনের টানা দোহারকি ধরেছে ভাল।
বিলাস তামাক সেজে আগে দিল খুড়োকে।
পাঁচু একটু হাত-পা ছড়িয়ে হুঁকোয় টান দিল। যাক, এসে পৌঁছুনো গেল। তিন রাত আগে বেরিয়েছে। মঙ্গলে উষা, বুধে পা, যথা ইচ্ছা তথা যা। বুধবারে বেরিয়েছে। রাত পোহালে, শনিবারের দিন পড়বে।
দক্ষিণের বাতাস এসেছে পিছু পিছু একজনের নিশ্বাস নিয়ে। এখানে এসে সেও বলত, এ পারেই নোঙর করা রে পাঁচু, জলটা একবার দেখে যাই।
গুরুর কাছে শেখা পদ্ধতি। সেটা ঠাহর করে যাও এপার থেকে। দরকার হলে কাজ শুরু করে দাও। আগুন জ্বলিয়ে দুটি সিদ্ধ করে খেতে অনেক সময় পাবে। চোখ বুজে পড়ে থাকবার বিস্তর সময় তোমার আপনি আসবে। যদি না আসে বেঁচে গেলে। তবে জানবে তোমার সুদিন তোমার সঙ্গেই রয়েছে। তবু ঠিক জায়গায় এসে, একবার কাজে হাত দাও। কিছু পাও না পাও, জলটা দেখে, তারপর দু-দণ্ড বিশ্রাম করো।
পাঁচুর নড়া দাঁতে, বলিরেখায়। ভারী ফুর্তি। বলল, নে, টানাছদিটা বার কর, একবার দেখে যাই।
কেদমে পাঁচুও বার করল টানাছাঁদি জাল।
ভাটা পড়েছে। চলন্ত জল হে। মুকড়া জল। ভাটার টান খুব। জোয়ারের পর যে ভাটার টান লাগে, তাকে বলে চলন্ত। মুকড়া বলে কেউ কেউ। জলে টান দেখলে, টান লাগে প্ৰাণে। তখন আর স্থির থাকা যায় না। জল যত চলন্তা, তোমার প্রাণ তত চলন্ত। তবে কোটালের টান-ভাটা পড়েনি এখনও। সেই টানে শুধু নৌকা নয়, মনে হয়, গোটা ডাঙাটুকু ভাসিয়ে নিয়ে যাবে সমুদ্রে। সেও আসবে। সবুর করতে হবে একটু।
মেঘ ঘোঁট পাকাচ্ছে শুধু। আশেপাশে এ দিককার নৌকা দেখা যাচ্ছে কয়েকটি। এ নৌকা দেখলেই বোঝা যায়, বাছাড়ির সঙ্গে তার তফাত অনেকখানি। একে বলে বলাগড়ের নৌকা। অর্থাৎ বলাগড় কারখানায় তৈরি হয়েছে। গলুই একটু নীচে, কাঁড়ারের দিকে উঁচু। কাঁড়ারের দিকে একটু ভার না পড়লে, এ নৌক ভাল চলে না।
বাছাড়ির যেমন সরু খোল, দেখলেই মনে হয়, সরু লম্বা একখানি চোখ বল্লমের ফলের মতো, এ তা নয়। এর পেট মোটা, মাঝখানটি চওড়া। জায়গা বেশি, মাছ ধরবে বেশি খোলে। যদি তুমি মাছ পাও। দেখলে তোমার মনে হবে, এর চাল-চলন যেন একটু কেমন। আড়তদার কিংবা মহাজনের বউয়ের মতো, ভাল মন্দ খেয়ে, গায়ে গতরে ফেপে ফুলে, হেলে-দুলে চলা।
অত গা-ছড়ানো গতর নয় বাছাড়ির। মাছমারার হুকুমের নৌকা সে। হালে টান পড়লে ভেসে যাবে সাঁ সাঁ করে। আনাড়ি হলে অবিশ্যি, এ নৌকাও তোমার ভার লাগবে। মনে হবে, নৌক চলে না 6यনা।
সে যাক। মাছমারার বাহন হল নৌকা। যেমনই হোক, জলে ভাসবার মতো একটা হলেই হল। না থাকলেই হল কোনওরকম ফুটো, ফাটল। থাকলে চলে না। কেন না, জলেই তোমার অষ্টপ্রহর বাস। অগতির গতি বলে, এখানে গঙ্গার খাতির নেই। ফুটো পেলে, ওখান দিয়ে ঢুকে উনি তোমাকে তলায় টানবেন।
মনের ফাটলের মতো। অটুট মনের যে ফাটল দিয়ে পাপ ঢোকে, নিপাত দেয়, সেই রকম। মানুষ হলে তাকে সেই ফুটোটা চিনতে হয়।
এ অঞ্চলে বলাগড়ের নৌকাই বেশি দেখা যায়। এখনও দু-তিনটির বেশি ভাসেনি। তারা সব তাকিয়ে দেখে যাচ্ছে পুবের মাছমারাদের। একটি নৌকার গলুই থেকে একজন ডেকে জিজ্ঞেস
কথায় একটু অশ্রদ্ধার ভাব আর গলার স্বর শুনে চিনতে পারল পাঁচু। বলল, হ্যাঁ। কে, রসিক ভাই? খবর কী ওপারের? সকলে ভাল তো?
রসিক এ তল্লাটের, পশ্চিম পারের জেলেপাড়ার মাঝি, মাছমারা। পুবের মানুষদের খুব ভাল চোখে দেখে না। যেন গঙ্গার এই হুগলির সীমানাখানি শুধু তাদের। এখানে আর কেউ এলে, জাল ফেললে তাদের বড় বুক টাটায়। মনে করে, তাদের বেঁধে-রাখা জলের সীমানায় বে-আইনি ঢুকেছে। পুবের মাছমারারা।
তবে রসিকদের তল্লাটের একটু বাড়াবাড়ি আছে। আশেপাশের সব তল্লাটের সঙ্গেই তাদের গণ্ডগোল লেগেই আছে।
শহর-ঘেঁষা মানুষ। তা ছাড়া ওপারের মাছমারাদের গোটা জীবনের মধ্যেই যেন কী একটা লুকিয়ে আছে। বাইরের মাঝিরা দেখে ভয় পায়। গালমন্দ, মারধোর, দাঙ্গা-হাঙ্গামা বাদ যায় না। কোনও বছরই। আর হাসি ঠাট্টা বিদ্রুপ, সে তো এখন জলভাত হয়ে গেছে। নিজেরা মাছ না পেলেই বলবে, শালার যত আপদ এসে জুটেছে।
রসিক বাছাড়ি জাল ফেলে এসেছিল ও পারে। বোধহয়, চক্কর দিয়ে দেখতেই এসেছিল এ পারের নৌকা আর মাছমারাদের। বলল, ও পারে কাদের খবর চাও, সেটা না বললে বুঝব কেমন করে?
পাঁচু হেসে বলল, তোমাদের দশজনের খবর চাই ভাই।
রসিকের কোলে বৈঠা। অথাৎ পায়ে বৈঠা। হাতে বিড়ি দেশলাই। একটা বড় খারাপ কথা বলল রসিক। কথার চল ওটা এখানে। বলল, পালে পালে তো সব আসছে। এদিকে গুছিয়ে নিতে। আমাদের দশজনের খবরে তোমার আবার কী দরকার হল?
বিলাস টানোছদি জালের ভাঁজ খুলছিল। মেঘের কোলে যেন কালো চকচকে বিদ্যুৎ চমকাচ্ছে চওড়া শরীরে। ফিরে বলল, বলে, তোমরা কটা মলে বাঁচলে, সেই খবর নিচ্ছে। সবগুলান বেঁচে আছে তো?
ওই শোনো, পুবের গরম রক্তের কথা। তোকে কে কথা বলতে বলেছে। আকচা-আকচি বাড়িয়ে লাভ কী? ধমকে উঠল, তুই কাজ কর, গুয়োটা কমনেকার।
রসিকের দিকে ফিরল পাঁচু। মুখে তার গোটা জীবনের দাগগুলি কুটো কাঠির মতো দলা পাকিয়ে আছে। উঁচু চোয়ালের কোলে, চোখ দুটি কত দূর চলে, ঠাহর করা যায় না। বলল, রসিক, চিরকালের যাওয়া-আসা, জিজ্ঞেসাবাদ করতে হয়। জবাব কাড়া না কাড়া তোমার মনের ইচ্ছে। তুমি নিজে ভাল আছ তো?
চিরকালের যাওয়া-আসা, জিজ্ঞাসাবাদ করতে হয়।
জবাব কাড়া না কাড়া তোমার মনের সই।
দুজনেরই হাত শক্ত হয়ে রয়েছে। নৌকা ঠেলে রাখতে হচ্ছে। ঠেলে কি আর রাখা যাচ্ছে। ভাটার টানে সে দক্ষিণেই ভাসছে। একটু কম ভাসছে।
রসিক কালো লম্বা মানুষ। চোখ দুটি হলদে। বয়স বোধহয় চল্লিশের কাছাকাছি। তাকিয়ে ছিল বিলাসের দিকে, ঘাড় কাত করে। বলল, হ্যাঁ, ভাল আছি। তোমার ভাইপো বেশ তালেবর হয়েছে। দেখছি।
-দেখার কী দরকার। একবার আন্দাজ নিলে হত?
মুখ থেকে যেন ক্যাঁচা মারছে। শোনো কথা! তুই শুধু শুধু কেন লাগছিস। পায়ে পা দিচ্ছে একজন। তুই সরে যা, তা না, মুখে মুখে কথা। পাঁচু কাঁড়ারের দু-ফেলে চালায় পা দিয়ে লাথি মেরে বলল, থামবি রে গাড়লের লাতি।
বিলাসকে গালাগাল দেওয়ার ওইটি পাঁচুর ধরন। কোনও কিছুর পো বলে গাল দেয় না কখনও। শোরের পো কিংবা গাড়লের বাচ্ছা, ও সব বলবে না। তাতে যে নিবারণকে গালাগালি দেওয়া হয়। গুণিন, সাইদার, গুরু নিবারণ। তাকে গালাগাল দিতে পারবে না প্ৰাণ গেলেও। গাড়লের নাতি, না হয় শোরের ভাইপো বলবে।
রসিকের নৌকা বোঁ করে পাক খেয়ে, পশ্চিম মুখে চলে গেল। কেবল তার হলদে চোখদুটি দুই টুকরো আগুনের মতো জ্বলে উঠল ধকধক করে। বলে গেল পাঁচুকে, দামিনী বুড়ি হাঁপিয়ে মরছে। তোমার জন্যে।
পাঁচু হাসল। বলল, এই এলুম বলে।
টানাছাঁদ এক রকম তৈরি করেই বেরিয়েছিল পাঁচু। বিলাস চাপন বাঁধলে জালে। জাল ফেলল। জলে। পুবে পশ্চিমে দীঘল নৌকা। যা ভাটার টান, রাখা যায় না। জালের ভাসন্ত ছোল ড়ুবিয়ে, নৌকা আগ বেড়ে ভেসে যেতে চায়। জাল ছাড়িয়ে চলল বিলাস। চল্লিশ হাত টানাছাঁদি। পুবে পশ্চিমে লম্বা করে দিয়ে, জাল ছেড়ে দিল জলে। ওপরে নিশানা রইল। ভাসমান ছেলের। জাল চলল ভেসে, পিছে পিছে নৌকা। পেছনে জাল ফেলে আসছে। কেদমে পাঁচু, একটু পুব ঘেঁষে।
টানাছাঁদি সকলের নেই। কেউ কেউ সাংলো ফেলে গড়ান দিচ্ছে এর মধ্যেই। চেয়ে দেখছে। তারা, টানাছাঁদির টান।
পাঁচু আর একবার হুঁকো নিয়ে বসেছে।
ওই দূরে দক্ষিণে দেখা যায়, খেয়া পারাপার হচ্ছে। তারপরে জেটি। জেটি পার হয়ে জলে জাল তুলতে হবে। তারপর দহ, বড় ঘূর্ণি। বাঁয়ের ওই কোলটিতে মাছমারারা ঘেষবে না।
পুবে বাঁধা ঘাট নেই। পশ্চিমে আছে। তবে, পশ্চিমের যাবৎ বাঁধা ঘাটে ভাঙন ধরেছে। শানসুদ্ধ উপুড়ে নিয়ে, মুখ থুবড়ে ফেলেছে পারে। কয়েক বছর ধরে এই খাই দেখা যাচ্ছে। তলে তলে খাচ্ছে অনেক দিন থেকেই। পুবের এ দিকটায় নৌকা রাখবারও ঠাঁই নেই বিশেষ। যদি বা কারখানা আছে, সে অনেক ওপরে, সরে রয়েছে। বাদবাকি সবই জঙ্গল। নেলো, বিষকাটারি, কালকাসুন্দে। বাতাসে কেঁপে ঝেঁপে মরছে।
জল নামছে খলখল করে। একে দক্ষিণে বাতাস। তায়, ভাটার টান জলে। যেমন টান, তেমনি ঢেউ। এক-এক জায়গায় পাক খেয়ে যাচ্ছে জল। ওটি ঘূর্ণি-ঘূর্ণি খেলা। মানুষ খাবে না ওতে। লতাপাতা পেলে এক গরাসেই সাবাড় করবে। ছোটোখাট তক্তা গেলে, ধরে রাখবে খানিকক্ষণ।
তুমি গঙ্গায় এসেছি। সামনে তোমার জলেঙ্গা জল। তোমার প্রাণ-রসানো জল। জলেঙ্গা জল তোমার গঙ্গায় আসার প্রস্তাবনা।
তার আগে তোমাকে জানান দিয়েছে অম্বুবাচী। জানান দিয়েছে, টানের দিনের কচি মেয়েটি, মা হবেন এবার। নারীত্ব দর্শন করছেন সসাগরা ধরিত্রী। মানুষের পাপ সব। তাই মন বলে, তোমার আমার ঘরনি। আর কন্যার মতন। সেদিনের বিটকি-চুলো মেয়ে, দেখো ফেঁপে-ফুলে, ছড়িয়ে ভরিয়ে, দিগদিগন্তে ঢলঢল। কেন? না, মা হলেন এবার সেদিনের মেয়ে। কোল ভরে এবার জন্ম হবে সোনা-মানিকের। চেয়ে দেখো জলের দিকে। রক্তের ঢল নেমেছে সেই অম্বুবাচীর দিন। তোমার ঘরে যেমন নামে। তাই তোমার ঘরের কুলায় যিনি ঘরনি, তিনি ক্ষুদ্র বেশে পৃথিবীর লক্ষণ নিয়ে আছেন। ইছামতীর কালো জলেও তুমি লাল ঢল দেখে এসেছি। তারপর আসবে ঘোলা জল। সেটা আরও ভাল। জলের তলে যত অন্ধকার আসবে ঘনিয়ে, ঘুটিযুটি, রাতের মতো জমাট বাঁধবে, ততই সুদিন।
আস্তে, আস্তে হে, পা দুখানি একটু নরম করে ফেলো মাটিতে। তারপরে তো তুমি আর বাগ মানবে না, লাঙল কোদাল চালাবে। সংসারের নিয়ম। তুমি দাপাদাপি করবে, জন্মাবে, মরবো, খুটে খাবে এই ধরিত্রীর পরে। এখন রাখো, ধরিত্রীকে আঘাত কোরো না। মাতৃরূপ লাভ করেছেন তিনি। তিন দিন বিশ দণ্ড, মাটিতে আঘাত কোরো না। তোমার ঘরের কথা স্মরণ রাখো। আগুন জ্বেলো না। বামুন, বিধবার রান্না পোড়া কিছুই খাবে না। সেটা আবার ধর্মের কথা। বড় জাতে পালেন। যাদের খাওয়া জোটে না, তাদের আহার পেলে সরাতে নেই। ওটাও ধরিত্রীর বিধান।
মাটিতে আঘাত কোরো না। জলে জাল ডোবানো বন্ধ রাখো।
বাড়িতে গোরু নেই, বিলাসের মা কোথেকে দুধ এনেছিল পো খানেক, অম্বুবাচীর দিন। বাড়ির সকলের মুখে ফোঁটা-ফোঁটা দিয়েছে। দুধ খাও, শাস্ত্ৰে নাকি বলেছে সাপে কামড়াবে না। আর।
দেখছি না, চারদিকে বড় ভার হয়েছে ধরিত্রীর শরীর। যৌবন এল। পুজো হবে এবার, ঢ্যালাপ্যালা পুজো। মাঠের মাঝখানে গিয়ে, ঢালা মাঠে সাজিয়ে দিয়ে আসবে নৈবেদ্য। বাজিয়ে ফিরবে শাঁখ, কাঁসি।
যুবতী হয়েছে, এবার জীব দাও। ফল হবে। মাঠে ফসল হবে, মাছ আসবে এবার জলে।
পাঁচু দেখছে চেয়ে চেয়ে। লাল জল এসেছে গঙ্গায়। মা গঙ্গার এই আসল রূপ। প্রথম লাল ঢলটা গেছে। রং আবার একটু মাটো হয়েছে। এর নাম জলেঙ্গা জল।
জলের এমনি যাওয়া-আসা। জীবনের মতো। সুখ-দুঃখের মতো। মনে কোরো না, পাহাড়ি ঢল এসেছে। এর মধ্যে। এখন যে লাল দেখছ, এ উত্তরের গাঙের জল। এর মধ্যে এখনও প্ৰাণের উত্তাপ খানিক। এখানে দেখছি জলেঙ্গা জল, কোন না। কালনার কাছাকাছি। এতক্ষণে এসেছে পাহাড়ি ঠাণ্ডা জল। ঠেলে নিয়ে আসছে জলেঙ্গা জলকে।
আগে আগে এমনি করে মুখে মুখে, হাতে পায়ে কাজ শিখিয়েছে পাঁচু বিলাসকে, হ্যাঁরে, জলেঙ্গা জলে মাছ কেন? না, সমুদ্রের জোয়ারের সীমানা পার হয়ে, যে-মাছ আছে বারোমেসে ভাটার তল্লাটে, পাহাড়ি জল তাকেই নিয়ে আসছে তাড়িয়ে। তাই, জলেঙ্গা জল তোমাকে কিছু দেবেই।
এর পরে ঠাণ্ডা জল পিছু পিছু আসবে তোমার দুঃখের প্রস্তাবনা নিয়ে। তোমাকে দশ দিন ভোগাতে পারে, দু-দিন পারে, সারা মরশুমটাও পারে। যদি সে বেশি আসে, তবে তোমার কাল হয়েছে জানবে। কেন, না, তোমার যেমন শীত-গ্ৰীষ্ম আছে, তেমনি আছে মাছেরাও। জাড় লাগলে তুমি যেমন ওম খোঁজো, মাছও তেমনি তাপ খোঁজে। তাই বরফ-ভাঙা পাহাড়ি জল সে এড়িয়ে যেতে চায়।
এখন এই জলেঙ্গা জল দু-দিন থেকে তিন দিন থাকবে! তোমার সুদিনের প্রস্তাবনা নিয়ে এসেছে। এ জলে মাছ পড়বেই। যখন এসেছে, তখন ধরিত্রী তোমাকে ফাঁকি দেবে না। তুমি ধরতে জানলেই হল। পাবেই পাবে, কম আর বেশি। যে মাছমারা জানে, সে কখনও এ তিন দিন ছাড়বে না।
তারপরেই প্রথম বরফগলা জল আসবে। কিন্তু তার কারসাজি সমুদ্রে চলে না। আর মাছ সাগরের, বরফের সঙ্গে তার কারবার নেই। গায়ে ছোঁয়া লাগলেই সে পালাবে সাগরে। তারপর সইয়ে সইয়ে আসবে। সাগরের আর পাহাড়ের জলে মিশে যে তাপটুকুনি পাবে, তাই সয়ে যাবে। জল আরও ঘোলা হবে। গঙ্গা আরও বড় হবে। আরও ফুলবে, ফাঁপবে। তোমার নৌকা যত সাবধান করতে হবে, জানবে, গঙ্গার কাল ততই তোমার সহায় হবে। কেন? না, উজনি মাছ আসবে।
কেউ বারোমাস দেয় না। গঙ্গাও নয়। কিন্তু এই মরশুমে যা দেবে গঙ্গা। যদি দেয়, তবে তোমার মার নেই। নইলে মার কেউ ঠেকাতে পারবে না। তাই গঙ্গায় তোমাকে আসতে হবে। এইখানে তোমার জীবন-মরণ অপেক্ষা করছে।
বৃষ্টি আসবে নাকি! না। মেঘ জমজমাট চারদিকে। দলা পাকানো।
যেখানে দেখবে, মেঘ চিড় খেয়ে গেছে, ভেঙে গেছে, ক্ষয় ধরে রঙ ফ্যাকাশে হয়ে গেছে, জানবে ওইখানে ঢালছে। দেখতে পাবে, যেন গলে গলে কালো মেঘ সাদাটে হয়ে পড়েছে, নামছে গড়িয়ে গড়িয়ে। মাথার উপর হলে জানবে, জল ঢালিবে মাথায়। যেন চিতনো মেঘখানি সহসা ঢল খেয়ে ঢলে পড়েছে। নীচের দিকে, উবজে পড়ছে। আর দেখবে, ধোঁয়ার আস্তরণ পড়েছে যেন। ওটা জলের কণা।
সামনে জেটি। জলের টান ঠেলে মাথা তুলে দাঁড়িয়ে আছে যেন বড় আয়াসে, নির্বিকার, নির্লিপ্ত, মাপজোক-কষা লোহার জটা নিয়ে। আষাঢ়ের ভাটা চলেছে তার পায়ে মাথা খুঁড়ে। কখনও কলকল করে পাক দিয়ে, কখনও শাসিয়ে, উপরে টেনে নিয়ে যেতে চাইছে। আর যেন বৃথা আক্ৰোশে গৈরিক চুল এলিয়ে ছুটে চলেছে দক্ষিণে।
জেটি পার হল। সামনে দেখা যায় দহ। ভাবখানা, দেখো আমি টেনে চলিনি, থেমে আছি। তোমাকে আমি দূরে নিয়ে যাব না।
সে নিয়ে যাবে না। এই জায়গাতেই ফুলে ফুলে পাক খায়। রাখলে ওইখানেই রাখবে।
সাবধান, মাঝি সাবধান।
পাঁচু বলল, পারবি?
বিলাস তার আগেই জালে হাত দিয়েছে। এই প্ৰথম জাল ফেলা আর তোলা এই মরশুমে। মহাজনের মুখের কথা ভেবো না এখন। সে তোমার বারোমাস, এও তোমার বারোমাস। মন শান্ত করে।
বিলাস জবাব দিল, না পারার তো কোনও কারণ দেখিনে।
বলে জালে টান দিল। বিলাসের কথা কানে গেল না পাঁচুর। গন্ধ বলো, শ্রবণ বলো, দর্শন বলো, সব জালের উপরে। যতই বোঝাও মনকে। জলেঙ্গা জল কী দিল, শুধু সেই ভাবনা।
-হ্যাঁ রে, জালটা ঠিক চেলে পড়েছিল তো।
—চকের সামনেই তো ফেননু।
গায়ের মাংস কিলবিল করে ওঠা-নমা করতে লাগল বিলাসের। ঘাড়ের উপর খাড়া হয়ে উঠেছে। দুটি মাংসপিণ্ড। কাজে না নেই ছোঁড়ার। তবে জিভে যেন বিছুটির পাতা আছে, কথা বললেই জ্বালা দেয়। মালো যে!
জাল তুলতে তুলতে নৌকা ভেসে চলেছে। আর বেশি দূরে যাওয়া যাবে না। সামনে, বাঁয়ের বাঁকে আওড় পাক খাচ্ছে। কোলের ঘূর্ণি। দেখে কিছু ঠাহর করা যায় না। পড়লে ছাড়ানো দুষ্কর।
পাঁচুর সারা মুখখানি যেন একটি জাল। সুতোর জটা মুখখানা যেন জলের ঢেউয়ে চলকে চলকে উঠছে। প্রায় অর্ধেকখানি জাল উঠল। বিলাসের ঝাপটায়, শূন্য জাল থেকে, রেণু রেণু হয়ে ছড়িয়ে পড়ছে জলেঙ্গা জলের কণা।
তারপর, একটি লালচে ভোলামাছ। গোটকয়েক রুপালি খয়রা। বড় খয়রা। থাকলে হয়। টানাছাঁদির ঘের। না থাকবারই কথা। তারপর, জলেঙ্গা জলের আশীর্বাদ।
দুটি ইলিশ। কী তার ঝকমকানি। যেন চোখ দুটি ধাঁধিয়ে যায়।
পাঁচু উঠে বিলাসের কাছে গেল। গলুয়ে। বিলাস ততক্ষণে জালের ভেতর থেকে মাছ বার করছে। পুষ্ট, নিটোল, সুন্দর গড়নের একটি। আর একটি ছোট, একটু লম্বা। হাত দিতে না দিতে রক্ত গড়িয়ে এল। কানকোর তলা দিয়ে।
মাছে হাত দিল পাঁচু। বুড়ো প্ৰাণখনি ভরে উঠল আনন্দে। চোখে জল আসতে চায়। নিবারণ যাওয়ার পর থেকে প্রতি বছরই প্রথম দিনের মাছ পেয়ে বড় টনটনিয়ে ওঠে বুকটা। সোজাসুজি চোখের দিকে তাকায় মাছের। তুই সব দেখিস, তোর চোখে ফাঁকি পড়ে না কিছু। আমার দাদাকে দেখে এসেছিস, আমাকে দ্যাখা। আমি তোর জন্যে এসেছি।
বিলাস বাকি জালে টান দিল। জাল প্ৰায় শেষ। আরও খানকয়েক খয়রা।
জালের গায়ে মেলাই মেকো। মেকো হল কাঁকড়ার বাচ্চা। সে কি একটা দুটো। নৌকা ভরে গেল জালে-ওঠা মেকোয়। আর তিড়িং তিড়িং করে লাফাচ্ছে রসনা চিংড়ি। এখনও অতি ছোট, প্রায় বিন্দু বিন্দু।
মেকো তোমার মাছের বাহন। থাকলে বুঝবে, অল্প হলেও মাছ আছে গঙ্গায়। তবে বড় আঁশটে গন্ধ হয় মেকোর জলে! আসে লাখে লাখে, মরে লাখে লাখ। মরলেই গন্ধ হয় জলে। বিস্তর জন্ম, বিস্তর মড়ক। এর মধ্যেই বাতাসে একটু একটু আঁশটে গন্ধ পাওয়া যাচ্ছে।
পাঁচু দেখছে মাছ। হ্যাঁ, সুন্দর। বড় মাছটির কোমরের ওপরে একটু টিপন দিয়ে দেখল। হুঁ, ডিম আছে একটু। তা হলেও বেশ।
সুন্দর গড়নটি। আটোসাটো যুবতী মেয়েমানুষটির মতো। লম্বাটি পুরুষ, বেটাছেলে মাছ।
ওদিকে কেদমেও পেয়েছে মন্দ নয়। খয়রা আছেই। একটি ছোট ইলিশ, একটি মাঝারি রিঠে।
—কেমন হে কদম পাঁচু?
–ভাল।
–হ্যাঁ ভাল।
দক্ষিণা বাতাস রয়েছে। একজন তো থাকে ওই বাতাসে। বুকের মধ্যে বড় টনটন করে। এই বুঝি আট বছর হল, পাঁচু একলা। আর একজনের নিশ্বাস ঘুরে মরে এইখানে। টের পায় পাঁচু।
মাছমারারা জানে, গুণিন মরলে দানো হয়। হতে পারে। তবু সে দাদা। অকল্যেন তো করবে না। তার আশীর্বাদ রয়েছে।
বাড়ির মানুষগুলোর বড় দুৰ্দশা যাবে এখন কি মাস। কোনওরকমে বেঁচে থাকবে। মাছমারার ঘর তো। তারা ফিরে না এলে, ঘরে কিছু থাকে না। তা দিয়েছে মন্দ না জলেঙ্গা জল। নিশানা দিয়েছে ভালই।
নে নে, নৌকা পুবে ঠাল। এই উজান ঠেলে যেতে হবে। আবার উত্তরে। তারপরে, পাড়ি ওপারে।
জাল রেখে লাগি ধরল। বিলাস। কাঁড়ার থেকে হাল চাপল পাঁচু। বিলাস গান ধরে দিল,
তোমারে না পেয়ে হিদে বড়ই অ-সুখ–হে
বড় উথালি পাথালি আমার বুক।
বড় উথালি পাথালি ছোঁড়ার বুক। ওর লগি ঠেলার চোটে আমার ঠেলা হয় না, এত জোর। দাঁড়ারে, দাঁড়া, তোর বুক শান্ত হবে। এই মরশুমটা যাক। অগ্রহায়ণে নয় মাঘে, এবারে কাজ সারতে হবে। নৌকাটাও যদি কোনওরকমে মহাজনের কবল থেকে একেবারে নিতে পারি, তবেই হয়ে যাবে। তারপর একটু বাঁধা সুখের ঠিকানা খুঁজতে হবে আমাদের খুড়ো-ভাইপোকে। এই না জন্ম জন্মান্তরের সাধ। জলেঙ্গা জলের এই নিশানাটুকু এই যেন অক্ষয় হয় এই মরশুমে।
ভাবে পাঁচু, হালে চাপ দিতে দিতে। তা আবার গোমলি পাঁচকে নাকি পছন্দ নয়, বড় যে ছেলেমানুষ। তবে কি তোমার জন্যে এখন একটা ধাড়ি বেশি ধরে নিয়ে আসতে হবে। এমনিতেই গাঁয়ে কথা হয়। গামালি পাঁচিকে নিয়ে। মেয়ে একটু বড় হয়ে পড়েছে। কথাটি মিছে নয়। মেয়েমানুষের বাড়, সে যে আগুন। যতই চাপে, চোখে পড়বে ঠিক। বলছে যখন দশজনে, তখন বড় হয়ে পড়েছে নিশ্চয়। আর সয়ারামের মুখে শুনেছে পাঁচু, ওদিকে একটু টানও ছিল ভাইপোের। কী একটা অঘটন ঘটে গেল অমর্তের বউয়ের সঙ্গে। এখন বলছে বড় ছেলেমানুষ।
তবে বলতে হয় তোমাকেই মুখ ফুটে, কাকে তোমার পছন্দ। দিবানিশি তোমার মন ফস ফস করে। উথালি পাথালি করে। বিষ রয়েছে তোমার প্রাণে। সে পাক দিয়ে উঠছে ভিতরে ভিতরে। তোমার জ্বালা বুঝি। মন-প্ৰাণটি একজনের কাছে দিয়ে তোমাকে বলতে হবে, একটু জুড়িয়ে দাও গো। আমার এত পাপ, এত পুণ্য, এত সুখ, এত দুঃখ, সব নিয়ে জ্বলে মরছি অনেক দিন থেকে। তুমি জুড়িয়ে দাও।
তবে হ্যাঁ, সে মানুষ মনের মানুষ হওয়া চাই। অবশ্য হওয়া চাই। পছন্দসই হতে হবে।
তুই আমার ভাইপো। তোকে বাবা বলি, সোনা-মানিক বলি মনে-মনে। তুই কাজের ছেলে। কিন্তু তুই বাদা-ঘাঁটা, সমুদ্র-ঘাটা ছেলে। গঙ্গায় আসিস এই শহরের পারে। কেমন তোর পছন্দ, সেই আমার ভাবনা।
হঠাৎ সংবিৎ হল পাঁচুর। বিলাসের সঙ্গে চোখাচে্যুখি হল। বিলাস বলল, কী দেখছি তখন থেকে তাককে, বল দি নি? যেন একেবারে চোখ-খাবলার মতো অপলক দেখছ।
শোনো, আমি নাকি চোখ-খাবলার মতো দেখছি। রেগে বলেনি, আসলে এতক্ষণ ধরে খুড়োকে তাকিয়ে থাকতে দেখে লজ্জা পেয়েছে বিলাস।
পাঁচু বলল, তোকে কি আর দেখছি আমি। আমি ভাবছি। দশটা কথা। ঠ্যাল ঠ্যাল, লগি ঠ্যাল।
খেয়া ঘাট পার হয়ে গেল। পার ঘেঁসে নৌকা উজানে চলেছে। কলকল করে ডাক ছেড়ে চলেছে ভাটার জল। সামনে ইট পোড়াবার কল। কল এখন বন্ধ। বিষাকালে পাততাড়ি গুটিয়েছে সব। পলি পড়বে সারা বিষৰ্গ, সেই মাটি দিয়ে পরে ইট তৈরি হবে। যেন পোড়ো কারখানা। পুরনো আর ভাঙা ইটের পাঁজায় ভূতুড়েবাড়ির মতো খাঁ খাঁ করছে। লোকজন নেই। ইটকলের পর মরুই-পোড়া ঘাট। তাকে ঠিক শ্মশান বলা চলে না। তারপর দুটি কারখানার পাঁচিল। কারখানা পার হয়ে পাড়ি দিতে হবে পশ্চিমে।
গঙ্গার ধারে পলি পড়েছে। দক্ষিণের মাটি নিয়ে এসেছিল জোয়ারের নেশায়। তখন খেয়াল ছিল না। এখন মাখনের মতো ছড়িয়ে রেখে যাচ্ছে নরম মাটি। পলিতে কিলবিল করছে মেকো। জল না পেলে শুকিয়ে মরে বাছাধনেরা! ওর মধ্যেই আছে। রসনা চিংড়ির মেলা। কাকের দল এসেছে উড়ে। বক ঘুরছে ইতস্তত। লম্বা লম্বা ঠ্যাং ফেলছে, যেন পাড়ার বামুনঠাকুরুনটি। বড় ছুচিবই, যেন দেখেশুনে পা ফেলছে। আসলে নজর আছে ঠিক মেকো আর চিংড়ির ওপর। ভোজ লেগেছে কাক-বকের।
মেঘ পাতলা হচ্ছে। এত সময় করলে কী তা হলে আকাশ জুড়ে। রাতভোর এত গুমসোনি, এত বিজলি চমকের ঠাট। এখন আবার রোদ দেখা দিচ্ছে থেকে থেকে।
—একবার দাঁড়িয়ে যাবে নাকি হে?
ফড়ে ডাকছে, শ্মশানের উত্তর কোলে দাঁড়িয়ে। বিলাস তাকাল খুড়োর দিকে, পাঁচু দেখল ফড়েকে। চেনা-চেনা মুখ! এখানকার যাবৎ ফড়ে-পাইকেরই চেনা-মুখ। লক্ষ রেখেছে ঠিক, মাছ পেয়েছে এরা।
পাঁচু বলল, দাঁড়াবার উপায় নেই গো।
-কেন, পেয়েছ তো।
কী পেয়েছে, সেটি বলবে না। মাছ বলতে নেই। হয়তো মনের ধোঁকা। তবু নাম কোরো না। যাকে মেরেছি, তার আত্মা আছে। এখানেই, এই বাতাসে, জলে। সে সদয় হয়ে এসে মরেছে। তোমার হাতে। নাম করলে সে বিমুখ হতে পারে। জিজ্ঞেস করো, আছে নাকি। দেবে নাকি? পেলে নাকি?
পাঁচু জবাব দিল, তা পেয়েছি। কিন্তু দেওয়ার উপায় নেই। নেবার লোক আছে।
পাইকের বলল, কেন, আমরা কি লোক নাই?
এইরকম কথা ফাঁড়ে-পাহুঁকোরদের। এই তো সবে শুরু। আরও কত কথা হবে। মাছ কি আমি আমার নৌকার খোলে পচিয়ে রাখবার জন্যে ধরেছি। ধরেছি। আর-একজনের হাতে দেওয়ার জন্যেই। সেই তো আমার বড় পুন্য। থাকতেও যদি না দিতে পারি, তা হলে বুঝবে, আমার কোনও প্ৰতিবন্ধক আছে।
কিন্তু এরা তা বুঝবে না। খালি এড়ো এড়ো কথা বলবে। জবাব না দিলে দেবে গালাগাল। পাঁচু বলল, লোক বইকী। কিন্তুন আমার দেবার উপায় নেই।
বলতে বলতে নৌক এগিয়ে গেছে অনেকখানি। পিছন থেকে বলে উঠল কেদমে পাঁচু, আমি দিয়ে যাই পাঁচদা।
পাঁচু বলল, দিয়ে এসো।
বিলাস বলল, মাছ কি তুমি দামিনী বুড়ির জন্যে রাখলে?
-হ্যাঁ।
–পেত্থম মাছ বুড়িকে দেবে?
—হ্যাঁ। নগদে দেব। ধার-দেনা আছে বুড়ির কাছে। সেটার শোধ এখন দেব না। দিন তো পড়ে আছে। কিন্তু পেখম মাছ আমাকে বুড়িকেই দিতে হবে। রসিক বলে গেল যে বুড়ি বসে আছে আমাদের পথ চেয়ে। ও বাবা, না দিলে আমার পাপ হবে না?
যদি নগদ না দেয়?
—দেবে। তুই কি নতুন এলি নাকি? পেখম মাছ কেউ ধারে কাটিয়ে দেয় নাকি? না, কেউ ধার চায়? তার ঘটে বুদ্ধি নেই? নে নে, পাড়ি দৈ। পাল খাটা। খাট্টে কানদড়িটে দে আমার কাছে।
মাস্তুলে জড়ানো ছিল পাল। বাতাস রয়েছে ভালই। পাল খুলে দিয়ে, কানদাড়ি দিল বিলাস খুড়োকে। পাঁচু পায়ের আঙুলে বাঁধলে কানদাড়ি। নৌকা দিল ঘুরিয়ে পশ্চিম কোণে। বাছাড়ি ছুটিল গোঁ ধরে, বাঁয়ে চেপে।
জলেঙ্গা জল নামছে কলকল করে। প্ৰাণে বল দিয়েছে এই জল। জলের দিকে তাকিয়ে বলে পাঁচু মনে মনে, মা গো, এই জলটুকু রাখিস সারা মরশুমটা। আশ্বিন মাসের গঙ্গাপুজোয় পেট ভরে খাওয়াবে তোকে মা।
নৌকা এসেছে মন্দ না। ওই দেখা যায়, গলুয়ের চেয়ে কাঁড়ার অনেক উঁচু নৌকা কয়েকটা, ওগুলি দূরে পুবের নৌকা। এখন সেখানে পাকিস্তান হয়েছে। নৌকার কাঁড়ার বেশি উঁচু। পাথালিতে একটু বড়। খোল গভীর। প্ৰায় বলাগড়ের নৌকার মতোই। তবে ভাবখানি যেন আর-একটু চোখা চোখা।
পুব দেশের মাছমারাদের নৌকার গড়ন ওই রকম। সমুদ্রে দেখেছে পাঁচু অনেক। আজ দেশ ভাগাভাগি হয়েছে। পুবের লোকেরা আসত সমুদ্রে। বড় বড় সাই আসত পদ্মা-মেঘনা-পারের। খুব ভাল মাছমারা ওরা। সাহসও দুর্জয়।
তবে নৌকাগুলি দেখলে পাঁচু থতিয়ে যায় একটু। এত উঁচুতে বসে কাজ করে কেমন করে এরা। তবে হ্যাঁ, যার যেমন তার তেমন। পেট থেকে পড়ে ওই নৌকায় মাছ মেরেছে তারা। তারা আবার বাছাড়ি নৌক দেখে ভাবে, এ তো বাচ খেলার নৌকা, এতে কাজ হয় কেমন করে!
পশ্চিম সীমানায় আসা গেল। খরস্রোত এ পারে। খেলার বহরটাও বেশি। পায়ে পায়ে দহ। চোখে দেখতে পাচ্ছ না, কিন্তু পশ্চিম পার খাচ্ছেন একজন দিবানিশি। খানে খানে জল ফুলছে।
সামলে। পাল গুটো বিলেস। উলটা স্রোত দেখা যায়। এপারে উঁচু পাড়। ভাটার জল নেমেছে। কোলের জমি দেখে বোঝা যায় কে যেন এতক্ষণ বড় বড় থাবায় আঁচড়েছে।
পুব পারের যেখান থেকে পাড়ি দিয়েছিল, পশ্চিম পারে আসতে আসতে ভাটার টানে পেছিয়ে এসেছে প্ৰায় আধ মাইল। আবার লগি ঠেলতে হবে। কিন্তু লগি ঠাঁই পায় না। এ পারে।
দাঁড় ধর বিলেস। সামনে, চন্দননগরের মীয়াজীপিরের দহ। ডাঙার উপরে পিরের থান। এখন পির আছেন ওই দহে। তার মাথার উপর দিয়ে যেতে পারবে না। গেলে নৌকার তলা ফেঁসে যাবে। পির টেনে নিয়ে যাবেন তলায়। তারপরে ঘোড়া-পির। উনি এখনও জলে নামেননি। নামলে আওড় হবে। পাক খাবে জল। এখন অনেক মাছমারা ঘোড়াপিরের তলায়ও থাকে। অর্থাৎ ঘোড়াপিরের থানে।
কিন্তু পাঁচুকে যেতে হবে। আরও আধ মাইলটাক। তার মধ্যে আছে কয়েকটি কাঠ, চুন, সুরকির গোলা। কাজের ফাঁকে ওখানকার কুলি-কামিনরা পা ছড়িয়ে গালে হাত দিয়ে একটু বসে গঙ্গার পাড়ে এসে। তাকিয়ে দেখে ভিনদেশের মাঝিদের। তখন বোধহয় ঘরের কথা মনে পড়ে ওদের। গান গায় তখন। পাঁচুরা তার ভাষা বোঝে না। সেও দূরের মাছমারা। সুরের মধ্য দিয়ে আসল কথাটি মর্মে মর্মে বোঝে, কাকে ডাকছে তারা। কেন ডাকছে। বিদেশে এসে মাছমারারা যাদের কথা ভাবে, তারাও ভাবে সেই ঘরের মানুষের কথা।
পার হয়ে এল আধ মাইল। শ্মশানঘাট। ঘাটের পাষাণ গেছে উলটে। মুখ থুবড়ে উলটো হয়ে পড়ে আছে চিতিয়ে। ভাটা তার উপরে পলি ফেলে গেছে। মেকো গিজগিজ করছে। ভাঙা, বিকটমূর্তি পাষাণে।
একটি পুরনো অশখগাছ বাঁকানো পাকানো অগুনতি হাত ছড়িয়ে দাঁড়িয়ে আছে উঁচু পাড়ে। গোড়া থেকে মাটি ধসে গেছে। মনে হয়, শিকড়ের জটা নিয়ে প্রায় ঝুলে আছে বুড়ো অশখ। কপালে-সিঁদুর একটি সাধু ঝিমুচ্ছে বসে ভাঙা মুমূর্ষ ঘরের দরজায়। আর জ্বলজ্বলে চোখে তাকিয়ে বসে আছে দুটি পাঁশুটে কুকুর।
দাঁড় বাইতে বাইতে হেসে বলল বিলাস, আহা রে, বাছাদের আমার শোক দ্যাকো দিনি একবার।
অবাক হয়ে পাঁচু বলল, কার কথা বলছিস রে!
—ওই সাধুবাবাজি আর কুকুরের কথা বলছি। মড়া আসেনি, বেচারিদের ঝিমুনি কাটছে না।
—হেই হেইরে শোর, কাকে কী বলছিস তুই? তোর পাণে ডর নেই?
–কেন?
–কেন? আরো গাড়ল, ওঁয়ারা যে অন্তয্যামী।
বিলাস হেসে উঠে বলল, কারা? ওই মড়া-খেগোগুলান?
পাঁচুর হাতে হাল থেমে গেল। চিৎকার করে উঠল, চুপ করবি রে গাড়লের জাত, অ্যাঁ?
চুপ করল বিলাস। দাঁড় টানতে লাগল। দ্বিগুণ বেগে। মাছ পেয়েছে, তাই প্ৰাণে আর কোনও কথা বাগ মানছে না। কিন্তু মানাতে হবে। তুমি সব শেষ করে এখানে আসো। এরা তোমার শেষ পথের দ্বারী। এদের নিয়ে মশকরা চলে না।
শ্মশান গেল।
তারপরে ঘন জঙ্গল। নেলো, বিষকাটারি, কালকাসুন্দে আর আসিসেওড়ার ঝোঁপ। এদিকটা বড় নির্জন, কেমন যেন খাঁ খাঁ করছে। বাড়ি-ঘর-দেরও বড় একটা দেখা যায় না।
আর ওই দেখ জল ওখানে দাঁড়িয়ে কেমন ফুলছে, যেন ভিতরে ড়ুব দিয়ে কে মোচড় দিচ্ছে স্রোতের বুকে। স্রোত পাক খেয়ে ঘুরে ঘুরে যাচ্ছে। উপরের ডাঙায় জানোয়ারের হাড়-পাঁজরা দেখা যায় ছড়িয়ে আছে। এদিকটা ভাগাড়।
তারপরে পাড়া। দেখেই বোঝা যায় ডোমপাড়া, ইতস্তত এলোমেলো ঘরের সারি। শুয়োর ঘুরছে কয়েকটা। আবার একটু বুনো জমি ছাড়িয়ে নতুন পাড়া দেখা যায়। পাড়াটা পুবে-পশ্চিমে লম্বা। গঙ্গার ধার থেকে ঢুকে গেছে। পশ্চিমে, গঞ্জের ঘিঞ্জিতে গেছে। হারিয়ে। একরাশ ঘর দেখা যায়। ছিটে বেড়া, গোলপাতার ছাউনি দেওয়া ঘর। মাঝে মাঝে কোঠাবাড়িও দেখা যায় দু-একখানি। গঞ্জের উপরে সবই অবশ্য কোঠাবাড়ি।
লোকে বলে, এটা মেয়েপাড়া। বলতে পারো, বাজার। মেয়েদের বাজার। খারাপ কথায় যদি বলো, তবে বেবুশ্যেপাড়া। খারাপ, কেন না। ওটা গালাগাল হয়ে গেল।
বাজার বলা ভাল। আমার জিনিস, এই নাও, সাজিয়ে গুছিয়ে বসেছি, এখন তোমার পছন্দ। মাছের বাজারে এসেও তুমি তাই করো। ঘুরিয়ে ফিরিয়ে দেখো। দরদস্তুর করো। আমার কলজের কথা তুমি বুঝবে না। তুমি কিনিয়ে, আমি বিকিয়ে। তুমি আমার লক্ষ্মী, তোমার ওপরে আমার কথা চলে না।
তবে সেটা মাছ, এটা মানুষ। তোমার প্রবৃত্তি নিয়ে কথা। মাছ বিক্রি করি, মানুষ বিক্রি করতে পারিনে আমি। কিন্তু মেয়েমানুষ নিজের অঙ্গ বিকোচ্ছে ওখানে। মানুষের অঙ্গ। তোমারও মানুষের অঙ্গ। একজন বিকোয় পেটের দায়ে। তুমি কেনো মাছের মতো।
আমি মাছ মারি, আমি জানি আমাকে সে মারছে দিবানিশি। তুমি ভাবো তোমাকে কে মারবে।
কাছের পুব থেকে যারা আসে, দক্ষিণ দেশের পুব থেকে, তাদের সঙ্গে এদের ও সব সম্পর্ক নেই। তবে হ্যাঁ, ধারে কাছের ঘরে যারা আছে তারা আসে মাছ নিতে। তাদের রং-ঢং একটু আলাদা। সকলেরই থাকে। তুমি যদি দিগগজ হও, সেটা বোঝা যাবে তোমাকে দেখে। আমাকে দেখে বলতে পারবে। আমি মাছমারা। তেমনি তাদেরও বোঝা যায়। মাছ চাইবার রীতিটা তার একটু আলাদা।
ক্যাঁচা দেখেছি মাছমারার? লোহার ধারালো ক্যাঁচা, শোল বানমাছ গিথে মারে তাতে। তারা, চোখে মুখে ওই রকম ক্যাঁচা মারে। মেরে মাছ চায়। ওটা তাদের অভ্যাস। ওতে মাছমারা মরে না। ঘায়েল হয় একটু। ঘরের মেয়েমানুষের কথা মনে পড়ে যায়। তার। তখন বুকে একটা ঝড় ওঠে। উঠে, বুকের মধ্যেই দাপিয়ে মরে। বড় কষ্ট হয় তাতে। মাছমারার আসল মরণ অন্যখানে। ও ক্যাঁচা তাকে বিধে না। দুটো চারটে পয়সা তোমাকে কমাতে হবে এখানে। বলবে দু-আনা পয়সা কম দেব, মাঝি ভাই, খাইয়ে যাও একটি মাছ।
তা সব মানুষের সমান নয়। সুখ-দুঃখ দেখতে হয়। পারলে তুমি না বলতে পারো না। মাছমারাদের আর কোনও সম্পর্ক নেই। নেই, তবে হাতের পাঁচটা আঙুল তোমার সমান নয়। যে মাছমারার প্রাণ পড়ে গেছে। এখানে, সে রকম দু-এক জনকে দিয়ে বিচার হয় না। এটা একটা মজলিশের মতো। রক্তে একবার ধরে গেলে ছাড়ানো যায় না। ঘরে যার বউ নেই, তার রক্তে ধরে বেশি। টাকার চেয়ে মাছের লেনদেনেই কাজ চলে। মাছমারাকে তার ঘরেও যেতে হয় না। গঙ্গার পাড়েই, একটু ফাঁকা নিরালায় নগদ বিদায় হয়।
তোমার দুটি মানুষের চোখ আছে। তোমার চোখ নেমে যাবে লজ্জায়। যে বিকোয় তার জায়গা অ-জায়গা, ঘাট অঘাট নেই। যে কেনে তারও। যে কেনে তার এটা স্বপ্নের তৃষ্ণা। স্বপ্নে যখন তোমার তৃষ্ণা পায়, তখন তুমি কত জল খাও। তবু তোমার তৃষ্ণা মেটে না। তোমার গলা শুকিয়ে কাঠ হয়ে যায়, বেরিয়ে যেতে চায় প্রাণটা। কত জল খাও, কত জল। তবু তৃষ্ণা মেটে না। তারপর স্বপ্ন ভাঙলে, কলসি থেকে জল গড়িয়ে ঘটি ভরে জল খেয়ে তৃষ্ণা মেটাও।
এটা তার স্বপ্নের কাল। তাই সে অন্ধ।
সমুদ্রে, গঙ্গায়, হাটে-বাজারে, সবখানে ছড়ানো আছে তোমার জন্যে এ সব। সমুদ্রের মাছ মেরে তোমাকে যখন হাসনাবাদ কিংবা ক্যানিং-এর আড়তে যেতে হয় তখন দেখা যাবে। হাড়োয়ার মাঘ মাসের মেলায় কত মেয়েমানুষ আসত। নিজেদের বিকিয়ে কুল পেত না তারা।
কিন্তু এখানে ওখানে তফাত আছে। মাছমারা তো শহরের কলকারখানার গঞ্জের নাগর নয়। ভিনগাঁয়ের কুকুরের মতো ল্যাজ গুটিনো থাকে তার। শহরের রঙ্গিনীরা সেই চোখে দেখে তাকে।
এ পাড়ার পরে একটি কাঁচা ঘাট। এইবার নতুন পাড়া পড়ল গঙ্গার ধারে। কয়েক ঘর জেলে আছে, তারপরে আবার জঙ্গল। ওপরের দিকে কয়েকটি ছোটখাট চাল-তামাক-কাঠের আড়ত, আবার পাড়া। এবার নৌকা নোঙর করতে হবে।
সারি সারি গাছ নেমে এসেছে কয়েকটা। আমগাছের পাশে তেঁতুল, তার পাশেই মস্ত বড় বটগাছ। বুড়ো গাছ, জটা ছড়িয়েছে আশেপাশে। শিকড় বিস্তৃত হয়েছে গুঁড়ি মেরে মেরে। গঙ্গায় ছয়েছে গিয়ে প্রায়।
নোঙর করবার আগে, বটের আড়াল থেকে বেরিয়ে এল দামিনী। ফোগলা দাঁতে হোসে, রোদ আটকে কপালে হাত ঠেকিয়ে বলল, ধলতিতের লোক এলে নাকি?
পাঁচু হাসল। পাড়ে গলুই তুলে দিয়ে বলল, হ্যাঁ, আমি পাঁচু এনু। চিনতে পারছ না?
দামিনীর দিকে তাকিয়ে একটু অবাক হল পাঁচু। বলল, কী হল গো দিদি। চুল কেটে ফেলেছি, চেহারাখনিও কেমন রোগা রোগা লাগছে।
বলতে বলতে দেখতে লাগল পাঁচু। চুল পেকেছিল বটে বুড়ির। কিন্তু তেল দিয়ে তাকে পেটো পেড়ে আঁচড়ানো থাকত আগে। অবশ্য, দামিনীর চুলও ছিল অনেক। বুডো বয়সেও ছিল চোখে মুখে কথা। গত বছরে একটু ভাঙন দেখে গেছল দামিনীর। কিন্তু ভাঙনটা অনেকখানি এগিয়ে এসেছে মনে হচ্ছে।
বড় ডাকসাইটে ফড়েনি ছিল এ পারের। ও পারেরও বটে। দুপারেই তার যাতায়াত ছিল। মাছের বাজারে যখন প্রকাণ্ড আঁশবঁটিখানি নিয়ে বসত দামিনী, তখন বাজার আলো করে বসত। রাত পোহালেই চান করে, একপিঠ চুল ছড়িয়ে দিয়ে বসত। নাকখানি বেশ উঁচু ছিল। চোখ দুটি তেমন বড় নয়। কিন্তু ধার ছিল খুব। মস্ত আশবঁটখানির সামনে মানাত তাকে। আশবঁটির ধার যত দেখতে ইচ্ছে করে তত ভয় হয়। দামিনী ছিল বাজারের তেমনি মেয়েমানুষ। সেও একখানি আশবঁটি। তাতে খান খান হয়ে কাটা পড়বার সাধ হত। কত ভদ্র অভদ্র মাছের, কত না জানি কেটেছে। অবশ্য সেটা বয়সকালে। তবে, বয়সে যার আলো থাকে, শেষদিকে সে অন্ধকার করে যায় না। দামিনীর বড় রকমের আসর ছিল বরাবর। গত বছরও দেখে গেছে পাঁচু।
দাদা নিবারণের সঙ্গে বড় হাসি-মশকরা ছিল দামিনীর। বিস্তর টাকা ফড়েনির, বড় মহাজনের মতো। টাকা ধারের কথা নিবারণকে বলতে হত না। দামিনী সেধে দিয়ে যেত। দিয়ে বলত লু তুলে, হিসেবটা তুমি রেখো বাপু, ও আমার মনে থাকে না।
সাইদার নিবারণ। দামিনীর চোখের দিকে না তাকিয়ে বলত, তোমার বড় দয়ার শরীর। আমি মাছ মেরে খাই দামিনীদিদি। আমার কাছে এত বেহিসেবি হয়ে না তুমি।
সে দামিনী কুড়ি-পঁচিশ বছর আগের দামিনী। নিজের প্রাণে ভয় ছিল না পাঁচুর, দাদার জন্যেই তার বুকের মধ্যে বড় ধকধক করত। আমরা মাছ মারি, সে বিক্রি করে খায়। শুধু খায় না, পুঁজিও অনেক। দাদার কখন কী মতিগতি হয়ে যায়, কে জানে।
তখন অবশ্য দামিনী আশ্বিনের গঙ্গা। দেহের স্রোতে নাবালেরই ঢল। শুকোবে শিগগিরই। কিন্তু সেই তো শেষ টান। ওই টানে পড়লে, পুরুষের উঠে আসা বড় দুষ্কর। কেন না। ওটা ছেউটি মেয়ের শুধু পিরিতের ঝাঁজ নয়। সংসারের সব ঘােট অঘাট দেখা হৃদয় বড় গহন। তাতে জল বেশি। ঘূর্ণিও আছে।
দামিনী বলত, মাছের একটি অংশও বঁটিতে বেসামাল হয়ে কাটিনে। পাল্লার ওজনে আমার নিক্তির ওজন। বেহিসেবে বলে আমাকে কেউ দুনাম দিতে পারবে না নিবারণদাদা।
নিবারণকেও সে দাদা বলত। কথায় পারা নিবারণের কর্ম ছিল না। বলত, তোমার হিসেবে ভুল না হয়, আমার যদি হয়।
দামিনী বলত, হয় তো হবে। তার জন্যে তো তোমায় কেউ মারতে আসছে না গো। তুমি সেয়ানা মানুষ। সোমসারে সেয়ানা মানুষের বেবভুল হওয়া দেখলে ভাল লাগে।
নিবারণ হাসত। প্ৰাণে কী হত, কে জানে। পাঁচুর বুকে লাগত সমুদ্রের হাঁকা। ঘরে রয়েছে। বউঠান, ছেলেমেয়ে। তার বুকের মধ্যে উঠত দখনে বাওড়ের ডাক।
কিন্তু সুখে দুঃখে কাটিয়ে গেছে নিবারণ। মাছমারারা নানান কথা বলেছে। তবে মনে প্ৰাণে জানত সবাই, মাছ মারতে এসে নিবারণ মালো ছিল খাঁটি মানুষ।
সেই দামিনী। গত বছরও একেবারে সোজা না হলেও অনেকখানি খাড়া দেখে গেছে। এখন, বুড়ি ঝুঁকে পড়েছে একেবারে। রোগা ডানায় আছে। অবশ্য সেই সোনার অনন্ত। হাতে বালা, গলায় হার। তবে সবই যেন কেমন বেমানান, নড়বড়ে, ঢলঢলে দেখাচ্ছে। নাকে এখনও আছে পাথর-বিসানো সেই নাকছবিখানি। কিন্তু নাকটি এবার ঝুলে পড়েছে। তেমন তোলো নেই। আর।
বিলাস নোঙর করল নৌকা। পাঁচু নেমে এল নৌকা থেকে।
দামিনী কাছে এসে বলল, চিনতে পারছি বইকী। চিনিব না! তোমরা কি আমার আজকের মানুষ। চুল আর রেখে কী হবে বলো। অনেক বয়স হল। কে আর চুলের সেবা করবে। তাই কেটে ফেলে দিয়েছি। তোমাদের সম্বাদ ভাল তো?
পাঁচু বলল, ওই এক রকম। ভালর কাল অনেক দিন চলে গেছে দামিনীদিদি।
বলে একটি নিশ্বাস ফেলল। পাঁচু। দামিনীও নিশ্বাস ফেলল। ফেলে, দুজনেই যেন একবার ভালর কালটিকে পিছন ফিরে দেখে নিল।
একজনের সঙ্গে সবই চলে গেছে যেন। সেই একজন নিবারণ। আসলে বোধ হয় তাদের যৌবন।
কিন্তু দামিনী বলল, তা কেন যাবে। যাওয়া-আসা আছেই সংসারে। আবার আসবে! ভাইপো তো মরদ হয়ে উঠেছে আর কী!
তা ঠিক। মানুষের কথার মধ্যে তুমি সত্য খুঁজে পাবে। যাওয়া-আসা আছেই সংসারে। আবার শুরুত্ব পামিনীর সঙ্গে পর্তুও অকাল বিলাসের দিকে। হ্যাঁ মরদ হয়ে উঠেছে। অনেক দিনই উঠেছে।
বিলাস বলে উঠল, আন কথা রাখো এখন। আমাকে আবার তিবড়ি জ্বালাতে হবে। যা করবার, তা করে নাও।
কী মাকড়া ছেলে। বছর ঘুরে দেখা। মানুষের সঙ্গে দুটো কথা বলতে দে। তা নয়, ওই যে দুজনে তাকিয়ে রয়েছি। ওর দিকে, তাইতে ওঁয়ার শরীম লেগে গেছে। তা ছাড়া মন-মেজাজও সেই রকমই হয়েছে আজকাল। নিজের ভাবই খুঁজে পায় না ছোঁড়া। তা আবার পরের ভাব।
দামিনী বলে উঠল, কেন গো, খিদে মানছে না বুঝি?
বিলাস পষ্টই জবাব দিল, না।
পাঁচু বলে উঠল, তুই থাম। তিবড়ি জ্বালাতে হয় জ্বালাগে।
দামিনী বলল, আমাকে রসিক বলে গেল, তোমরা এসেছি। শুনলুম, এসেই জাল ফেলেছ ও পারে। সেই থেকে বসে আছি। মন থেকে তোমাদের কোনও দিন অবিশ্বাস করিনি। তা এখন আবার কী হয়, তাই দেখো।
পাঁচু বলল, কেন গো, আবার হবে কী? দামিনী একটু এদিক ওদিক তাকাল সন্ত্রস্তভাবে। পাঁচুর মনটিও হাঁসফাঁস করে উঠল। দামিনী কাছে এসে ফিসফিস করে বলল, আমার মেয়েটা মারা গেছে, বুইলে ভাই।
বলতে বলতে দামিনীর গলার স্বর ভেঙে গেল। কয়েক মুহূর্ত কান্না রোধ করে বলল আবার ফিসফিস করে, এখন সব কিছুর মালিক আমার নাতিন। ব্যাবসা সবই তার হাতে। বড় মেজাজি মেয়ে, বুইলে দাদা, বড় রাশভারী। বয়স কাঁচা। বাজারে বড় একটা যায়-টায় না। যদিন আমি ছিলুম, আমি গেছি। তা তোমাদের কাছে তো কিছু নুকোছাপা নেই। ওর মা, আমার মেয়ে, বুইলে, কাঁচা বয়সে বেধবা হয়ে রাঁড় হয়েছিল। সে অবিশ্যি বেঁচে থাকলে, এ বছর থেকে বাজারে যেত মাছ বেচিতে। নাতিনেরও আমার সুরাহা হত একটা। তা ভগবান দিলে না। পেছনে ঘুরছে এখন ষ্টুড়ির দশগণ্ডা পুরুষ। ঘুরুক, মেয়ে চট করে টোল খাবে না। পাড়ারই একজনকে দিয়ে বাজারের কাজ চালায়। আমিও যাই। বুইলে দাদা, নাতিন আমার হাতে নয়। তোমাদের কথা আমি তাকে বলেছি। বলেছে, চিনিনে শুনিনে, ধার-দেনা দিতে পারব কি না বলতে পারিনে। দেখি আগে, আসুক। আমাকে মাল দিক।
বলে আবার এদিক ওদিক তাকাল। মনটা বড় দমে গেল পাঁচুর। দামিনীর নাতনির কাছে তার জীবন বাঁধা নেই। জীবন তার এ জলে বাঁধা। তবু দামিনী সহায় ছিল। বুকে বল ছিল অনেকখানি। গঙ্গা নির্দয় হলে মুখ তুলে চাইবার ছিল একজন। বিশ্বাস করত মনে প্ৰাণে।
বিলাস বলে উঠল, অত কথায় আমাদের কী দরকার! তোমার লাতিনের কাছে তো আমরা খাত লিখে দিইনি।
পাঁচু ধমকে উঠল, তুই থাম দিকি গুয়োটা। দামিনী বলল, এখন দিচ্ছ না বটে, কিন্তু দিয়েছেলে তো। আমি যে পঞ্চাশ ট্যাক পাই, তাতে আর আমার হাত নেই। আমার মেয়ের ট্যাক ছেল সে সব। শোধ নেবে। আমার নাতিন।
বলে আবার ভয়ে ভয়ে চারদিকে তাকিয়ে ফিসফিস করে বলল দামিনী, তবে একটা কথা বলে দিই আগে। আমার নাতিন জানে, তুমি পাঁচিশ টাকা ধারো। বাকি পাঁচশ ট্যাক তুমি আমাকে নুকিয়ে শোধ দিয়ো দাদা। খাবোদার, নাতিনকে বোলানি যেন, তা হলো নিয়ে নেবে।
ইতিমধ্যে এসে ভিড়ল কেদমে পাঁচুর নৌকা। দামিনী চোখ তুলে দেখে বলল, তোমাদের গাঁয়েরই তো।–হ্যাঁ। দামিনী হঠাৎ বিলাসের দিকে ফিরে বলল, তোমার ভাইপো দেখছি। ওর বাপের মতোই হয়েছে। চেহারায় তো বটেই— কথায়, চালচলনে, ব্যবহারেও। একটু দুঃখে হেসে বলল আবার, মনটা খারাপ। ছিল একদিন, কী একটু বলেছিলুম নিবারণদাদাকে। তা বললে আমাকে, দামিনীদিদি লৌকখানি রেখে গেলুম, ওতে তোমার দেনা শোধ হয়ে যাবে। এত কথার ধার ধারিনে। শোনো কথা। আমিও রেগে বললুম, হ্যাঁ আমার ঘরে দশটা মাঝি পোষা আছে কিনা। তুমি লৌকো রেখে গেলেই হল। লৌকো নিয়ে আমি করব কী।
তা কি শোনে! তোমার হাত ধরে উঠে এল ডাঙায়। বলল, চলরে পেচে। নিকুচি করেছে। তোর আন কথার। তুমি ভালমানুষ। দাদার সঙ্গে সুড়সুড়ি করে উঠে এলে। শেষ আমাকেই মুখ ছোটাতে হল। যত রগচটাই হোক, আমার মুখের সঙ্গে পারবে কেন। তা ছাড়া, দামিনীর মনখানি তো জানত। লৌকো ভাসিয়ে চলে গেল মাছ ধরতে।
বলে, দামিনী চুপ করে তাকিয়ে রইল জলের দিকে।
পাঁচু বলল, তোমার সব কথা মনে আছে দামিনীদিদি।
-থাকবে না! সে সব কি ভোলবার।
বলে একটি নিশ্বাস ফেলে হেসে বলল, তোমার ভাইপোটি দেখছি সেই রকম হয়েছে।
হ্যাঁ বাপের ব্যাটা হয়েছে। মালোর ছেলে তো। মেজাজে না মানলে মাথা ঝাঁকিয়ে আছে।
দামিনী আবার বলল, হ্যাঁ আর-এক কথা পাঁচুদাদা। আমাদের রসিক বড় খুসে গেল তোমার ভাইপোকে। বললে, তোমার পাঁচুকে একটু বলে দিয়ো মাসি, এখানে মাছ ধরতে এসে আমাদের চোখ রাঙিয়ে যাবে, তা হবে না।  বললুম, কেন রে, কী হয়েছে। বললে, পাঁচুর ভাইপোটিকে বড় তেরিয়ান দেখলুম। ছোঁড়ার যত বড় মুখ নয়, তত বড় কথা। বলে দিয়ো, জিভখানি টেনে বার করে লোব।
বিলাস ফোঁস করে উঠল কাঁড়ার থেকে, কোথায় গেলেন। সেই বাপের ছাওয়াল, জিভখান টেনে নে? যাক।
—চুপো!
ধমকে উঠল। পাঁচু। দামিনীকে বলল, হ্যাঁ, ভাইপোের আমার মুখ ভাল না ঠিক দামিনীদিদি। কিন্তুন, রসিককে তো তুমি জানো।
দামিনী বলল, ছাড়ান দাও ও সব। ও হারামজাদাকে জানিনে আবার? বড় তেল হয়েছে। ওর। আজকাল। আমার নাতিনের জন্যে বাবু ধরে নিয়ে আসে, বুইলে? বড় বাপের ব্যাটা কিনা! নাতিন একবার চোখ তুলে তাকালে তো কেঁচো।
এইবার গলা চড়াল দামিনী। বলল, না। আর দেরি করব না। জাল ফেলে কিছু পেলে?
পাঁচু বলল, পেয়েছি। জলেঙ্গা জলের কিরাপা হয়েছে দামিনীদিদি। নিশানা পেয়েছি ভালই। তবে, তোমার কথা শুনে মনটা এটুস ফেপে উঠল। অবিশ্যি, গঙ্গার কিরাপা থাকলে সব ভাল। জল দিলে, ডাঙাও দেবে। সে তোমার লাতিন না হোক, আর কেউ দেবে।
বিলাস বাঁশের দু-ফালি পাটাতন সরিয়ে মাছ বের করে দিল। রেখে দিল দুটি খয়রা।
মাছ দেখে দামিনীর খুশি আর ধরে না। ও মা! এ যে ডিমেল ইলিশ গো। সেরটাকের বেশি। হবে বোধ হয়। আহা, জামাই-ষষ্ঠীর সময় পেলে, চার টাকা সেরা বিকেত। তা এখনও তিন টাকা সাড়ে তিন টাকা সেরা তো যাবেই।
মাপা হল। দাঁড়িপাল্লা রয়েছে নৌকাতেই। মাছ শুধু মারলে হবে না, নুন দিয়ে ভাত খাওয়ার মতো পাল্লাটি তোমাকে রাখতে হবে সঙ্গে। কষ্ট করে পাওয়া কেষ্টকে ওজন করে ছাড়ো।
বড় ইলিশটি এক সের তিন ছটাক হল। ছোটটি আড়াইপো।
দামিনী বলল, দাঁড়াও। নাতিনকে ডেকে নিয়ে আসি। পেখম দিনকার মাছ তোমাদের। সে কিনে নিক, আমি বেচে আসব।
দামিনী ঠেলে ঠেলে উঠতে লাগল ওপরে। তেঁতুলগাছের গোড়ায় গিয়ে চিৎকার করে ডাক দিল, হিমি, অলো অ হিমি—।
বিলাস বলে উঠল, হাতের লোক ছেড়ে এসে এখন শোনো দিদিমা-লাতিনের বিত্তান্ত।
পাঁচুর মনটাও খারাপ হয়ে পড়েছিল। তবে, মহাজন নিয়ে কথা। এরাও তোমার মহাজন। দুর্দিনে তোমাকে দিয়েছে, দেবেও দরকার হলে।
মহাজনের জাল, মাছমারার প্রাণে জড়িয়ে আছে সব সময়।
একটি বছর ছয়েকের মেয়ে এসে দাঁড়াল উপরের আমগাছের কাছে। বলল, কাকে ডাকছ গো?
—আমাদের হিমিকে।
একটি চিল-গলা চেঁচিয়ে উঠল। পাড়ার মধ্যে, ও হিমি মাসি, তোমায় দি-মা ডাকছে।
একটু পরে এসে দাঁড়াল একটি মেয়েমানুষ। সেই উঁচুপাড়ের আমগাছের গোড়ায়। যেন চড়া-সুরে-বাঁধা তারে টঙ্কার পড়ল আলতো করে। শোনা গেল, কী বলছিস দি-মা।
দামিনী বলল, মাছ নিবি আয়।
—আ মরণ! রান্না চাপিয়েছি যে, ওদিকে।
বলতে বলতেও নেমে এল হিমি।
গায়ে জামা নেই। একখানি শাড়ি পরে এসেছে। গাঢ় নীল দক্ষিণের সমুদ্রের মতো। তার ওপরে ছড়ানো সাদা রঙের ফুল। যেন সোনার মতো সোনা খড়কে মাছ ছিটিয়ে দিয়েছে। গায়ের রংটি কটা কটা। খোলা চুল বাঁধা আছে আলগা করে। চোখ-মুখ একরকম। দেখে মনে হয় বটে, একটু যেন ভাব-গম্ভীর মেয়ে। গড়নটি একটু ছিপছিপে। হাতে গলায় নাকে কানে সোনাও আছে। সাতরকম মিলিয়ে দেখতে ভালই। বয়স কত আর। দেখে মনে হচ্ছে, ছেলে।পুলে হয়নি আজও। গড়ন-পিটনে একটু ছেউটি ছেউটি। অথাৎ শরীরখানি অকূল হয়নি, কুলের মুখে এসে থমকে আছে। বৰ্ষা এলে ভাসবে অকুল পাথারে। আন্দাজে বলা যায় বাইশ-চব্বিশ হবে। কিন্তু সিঁদুরের দাগ নেই কপালে সিথেয়। এ কি বেওয়া না। আইবুড়ো বোঝবার জো নেই।
কোমরে হাত দিয়ে এসে দাঁড়াল নাতনি দিদিমার সঙ্গে। পাঁচুর মনে হল বয়সকালের দামিনীকে দেখছে সে। অবশ্য, ওই বয়সের সময় সে দামিনীকে দেখেনি কোনওদিন, তবে ছায়াখানি রয়েছে।
হিমি ভ্রূ কুঁচকে তাকাল খুড়ো-ভাইপোর দিকে।
দামিনী বলল পাঁচুকে, আমার নাতিন, বুইলে দাদা। অ্যাদ্দিন আমাকে দিয়েছ, এবার আমার নাতনিকে দিয়ে। দুদিন কাজকারবার করলেই, সব ঠিক হয়ে যাবে। একে অপরের সুখ-সুবিধে দেখবে। তোমরা ছাড়া আমরা নই, আমরা ছাড়া তোমরা নাও।
পাঁচু হাসল। সারা মুখে ঢেউভাঙা উপকূলের সর্পিল দাগ। পুরু ঠোঁট দুটি ফটা-ফাটা। জল বাদ সমুদ্র বোঝে। শহরঘেসা ডাঙার মানুষের সবটুকু ঠাহর করতে পারে না। একদিন দামিনীর সঙ্গেও আলাপ হয়েছিল। তবে, সে দামিনী ছিল ফড়েনি। দামিনীর নাতনিকে ঠিক তেমনটি লাগছে না। তা হবে হয়তো। দামিনীর নাতনি একটু অন্য রকম। মানুষ তো সবাই সমান হয় না।
হিমি ভ্রূ কুঁচকে বলল, দি-মা এ বুঝি তোর সেই বসিরহাটের লোক।
দামিনী বলল, হ্যাঁ।
পাঁচু বলে উঠল, হ্যাঁ, তা সে বসিরহাটেরও বলতে পারো। ওই তল্লাটেরই লোক আমরা। আমরা ধলতিতের লোক।
হিমি তাকাল বিলাসের দিকে। তাকিয়ে চোখ ফিরিয়ে নিতে গিয়ে আবার তাকাল। নাকের নাকছবিটি বোধহয় কেঁপেও উঠল বার দুয়েক।
বিলাস দাঁড়িয়ে ছিল গলুয়ের সামনে, পায়ের কাছে মাছ নিয়ে তাকিয়ে ছিল হিমির দিকে। কালো কুচকুচে পুরুষ, গায়ে তখন ঘাম দেখা দিয়েছে বিন্দু বিন্দু। তাকিয়ে ছিল খানিকটা হাবাগোবা ছেলের মতো। আগ্রহ কিছু থাকার কথা নয় বিলাসের। পুবের মাছমারার মতোই অবাক হয়ে দেখছিল দামিনীর নাতনিকে।
ঘটে যদি বুদ্ধি থাকে একটু ছোঁড়ার। অমন করে তাকিয়ে দেখছিস কী তুই। সামনে তোর অচেনা মেয়েমানুষ। গেয়ো গাড়লের মতো তাকালে চলে না। সহবন্ত জানা দরকার। হিমির ভু দুটি তার গম্ভীর মুখে বিদ্যুতের মতো চিকচিক করে উঠল একবার। অপাঙ্গে দেখল বিলাসকে। বলল, এটি কে।
পাঁচু বলল, আমার ভাইপো বিলেস।
বিলাস যে এতক্ষণে আবার মনে মনে খেপেছে, টের পায়নি। পাঁচু। বলে উঠল, মাছ বিকোতে এয়েছ, না কুটুম্বিতে করতে এয়েছ, বুঝলুম না। ওই করো এখন বসে বসে। আজ আর তিবড়ি জ্বলিয়ে দরকার নেই।
পাঁচুর সহ্য হল না। বলে উঠল, হারামজাদা, পেটে কি তোর দানো ঢুকেছে রে, অ্যাঁ? মানসের সঙ্গে কথা বলতে শিখিসনি গাড়ল কমনেকার। যা, কাঁড়ারে গে বসে থাক গে চুপ মেরে।
বিলাস আর-একবার হিমির দিকে তাকিয়ে, মাছ আর পাল্লা নামিয়ে দিয়ে গেল পাঁচুর কাছে। গলা একটু খাটো করে বলে গেল, এত ব্যাখন মাখামাখি, ত্যাখন আর শুদু বিলেস কেন, তেঁতলে বিলেস, সেটাও কানে ঢুককে দেও।
পাঁচুর বুড়ো পেশিতে ঢেউ খেলছিল। রাগে জ্বলছে বুকের ভেতরটা। যত অসহায় রাগ পাঁচুর, তত ব্যথা। এ সর্বনেশেকে দিয়ে জীবনের কোনও সাধ মিটবে না। হিমির দিকে ফিরে বলল, কিছু মনে কোরো না গো ভাল মানষের মেয়ে, ছোঁড়া যে শোরের লাতি!
শোরের লাতি। বিলাসের ব্যবহারে মনের মধ্যে দপ করে জ্বলে উঠেছিল হিমির। মন তো দেখা যায় না। মেয়ের চোখের কোণে ধিকি ধিক আগুন দেখা গেছে। কিন্তু পাঁচুর গালাগালি শুনে হিমির মনের আগুনে জল পড়ল। মুখে কাপড় চাপা দিয়ে নিঃশব্দ হাসির ঢেউয়ে কেঁপে উঠল। শরীরের কুল। চোখের কোণ দিয়ে আর-একবার দেখল বিলাসকে। বিলাস তখন সত্যি গিয়ে বসেছে কাঁড়ারে, একেবারে গঙ্গার পুবমুখো হয়ে। গাব-আঠা-মাখানো কালো কাঁড়ারের উপরে যেন রং-করা দারুমূর্তি। কী কালো! যেন কেউটে বসে আছে ফণা তুলে।
কী দেখে দামিনীর নাতনি অমন করে! দশ রকম কথা মনের মধ্যে আনচান করে উঠল পাঁচুর। বলল, মাছ ওজন করে দিয়েছি। আবার করতে হবে নাকি গো?
এতক্ষণে নজর পড়ল হিমির মাছের দিকে। দেখে আর খুশি ধরে না। বড় মাছখানি হাতে তুলে নিয়ে বলল, আহা, বেশ মাছটি, দাখ দি-মা। আষাঢ়ে এত বড় ইলিশ বড় একটা দেখা যায় না।
হ্যাঁ, ওই কথাটি শুনতে চায় পাঁচু। বলে উঠল, দেখা যায় গো মেয়ে, দেখা যায়। মাছের মন, সে এসে ধরা দিলে, এর চোঁ অনেক বড় পাওয়া যায়। তোমার দিদিমাকে জিজ্ঞেস করো, তাও দিয়েছি।
হিমি বলল, তা এই যথেষ্ট হয়েছে আমার।
দামিনী বলল, নে, আর দেরি করিস নে। রান্না বসিয়ে এসেছিস বললি। এদেরও দুটো ফুটোতে হবে এবার। সারারাত তো বাইতে হয়েছে লৌকো।
বলে দামিনী চুপড়িতে মাছ তুলে নিয়ে আবার বলল পাঁচুকে, আড়াই ট্যাকা হিসেবে দেব ভাই। পেখমকার দিন, তোমার একটু কম হল। আমি তিন ট্যাকায় বিকোব বাজারে। রাগ করলে না তো?
দামিনী পাইকের মেয়েমানুষ। কাকে কী বলতে হয় জানে। পাঁচু বলল, তোমার সঙ্গে তো কোনও দিনও দরাদরি করিনি দামিনীদিদি। যা তোমার মন চেয়েছে, দাও।
হিমি বলল, পেখমকার দিনে কম দিবি কেন দি-মা। এগারো সিকে করে দে। টাকা আমি পাঠিয়ে দিচ্ছি।
জলেঙ্গা জলের নিশানা ভাল। দামিনীর নাতনির মনটিও যেন ভাল ভাল লাগে। যে মাছ মারে, মেরেই তার মনের সবটুকু ভরে যায়। হিসেবে যদি একটু বেশি হয় তবে ষোলো আনার উপরে মন উপচে পড়ে। সেটা তোমার সুকৃতির ফল। ভাল, দামিনীর নাতনি ভাল। বয়সকালে মানুষের মন একটু দরাজ থাকে। দামিনীরও ছিল এককালে। নিজের লাভে দু-আনা কম রেখে, দিয়েছে। মাছমারাকে। আজ তার নাতনিও দিতে চায়।
ভাল। মেয়ে একটু বেপরোয়া। সেটা হতে পারে। যেমন গাছের যেমন ফল। সিথেয় কপালে সিঁদুর আছে কি নেই, সেটা দেখে লাভ নেই। মায়ের বৃত্তান্ত শুনেছ। হতে পারে, মেয়ে করে রাড়ি। নয়তো, মন চায়নি, তাই বিয়ে করেনি। হাতে পয়সা আছে, গায়ে গহনা আছে। বাজারে মাছের ব্যবসাও আছে। সে কথা বলতে পারে দশটা লোকের উপর। নিজের ভালমন্দ সে নিজে বোঝে। চালচলন একটু অন্য রকম হবেই। তা দিয়ে তোমার কোনও দরকার নেই। তুমি মাছ মারো। মহাজনের ভিতরে কী আছে, তা তুমি দেখতে যেয়ো না।
হিমি বলল, হ্যাঁ দি-মা, তুই কি এখুনি বাজারে যাবি মাছ নিয়ে?
দামিনী বলল, এখন কি আর বাজারে লোক আছে? বাজারে যাব না, মাস্টারবাবুর বাড়ি যাব। ওঁর ছেলের বউয়ের আজকে সাধ খাওয়া। গঙ্গার মাছ দেখে বুড়ো মাস্টার খুব খুশি হবে।
হিমি বলল, বাবাগো বাবা, সে কথাটি ভুলিসনি দেখছি। দামিনী বলল, নিজের সাধ-আহ্রদ না মিটুক, পরেরটা যতটুকুনি পারি, ততটুকু না মেটাব কেন?
হিমি চুপ করে গেল ঠোঁট টিপে। বোঝা গেল, দামিনী নাতনির কথা বলছে ঠারে ঠোরে। নাতনি বিয়ে-থা করে না, ঘর বাঁধে না, সাধ মেটে না বুড়ির।
দিদি-নাতনি উঠে গেল উপরে। নাতনি দু-বার পিছন ফিরে তাকিয়ে গেল। আবার বিলাসের দিকে। চোখে ঠোঁটে চমকে চমকে উঠল। হাসি। ভাল বলতে হবে। রাগ করতে পারেনি। বরং একটু মজা পেয়ে গেছে।
তবে হ্যাঁ, ছেলেটার উপর রাগ করে লাভ নেই। দেখো, কেমন ফড়িকে গিয়ে বসে আছে কাঁড়ারে। সেই কোন রাতে কাল খেয়েছে। তারপরে খাটুনিটা কিছু কম যায়নি।
বলল সে, এখন কাঁড়ার থেকে এদিকে আয়। এসে কী কমনে করবি, করে নে। ঘরের বাইরে এয়েছিস, দশটা বাইরের লোকের সঙ্গে তোকে ভাল করে কথাবাতী কইতে হবে। একটু খিদে-তেষ্টা সহ্য করতে হবে। নাকি বলো হে কদম পাঁচু।
পাশেই রয়েছে কদম পাঁচুর নৌকা। সে এসেছে তার দুই ছেলে পরান আর সুরীনকে নিয়ে। তাদের তিবড়িতে এতক্ষণ ভাত চেপে গেছে। কেদমে পাঁচু বলল, হ্যাঁ, তা বটে। বাইরে বিদেশ-বিভূঁয়ে আসা। বলা তো যায় না কে কেমন লোক।
বলে এক মুহূর্ত চুপ করে থেকে আবার বলে উঠল, আমার ভাবেও বেশি দরকার নেই, রাগেও বেশি দরকার নেই। ও দুটোই খারাপ।
কথাটা যেন কেমন বলল কেদমে পাঁচু। কেদমেকে ভালবাসে পাঁচু। পাশের গাঁয়ের মানুষ, পেট থেকে পড়ে চেনাশোনা। মনটা একটু আধটু বোঝা তো যায়। কথার মধ্যে যেন কেমন একটা সুর রয়েছে।
রয়েছে। কেন রয়েছে, তাও জানে পাঁচু। দামিনী আর তার নাতনির সঙ্গে একটু বেশি ভাবের লক্ষণ দেখেছে কেদমে। সেইটে সাবধান করে দিল। ভাল, তার দরকার আছে। কিন্তু শরীরে হিংসে রেখে কিছু বোলো না। তাতে তোমার নিজের ভাল না। পরের ভালও নয়। যখন গঞ্জের মহাজন বোজন ঠাউর (ব্ৰজেন ঠাকুর) আসবে, তখন কেদমে কত আত্মীসূয়তা দেখাবে। কেমন আছেন ঠাউরমশায়, বিত্তান্ত সব ভাল তো। এঁজ্ঞে আপনাদের দয়ায় বেঁচে আছি। কত কথা বলবে। পরিবর্তে কত মন্দ কথা শুনবে। কত বায়নাক্কা রাখতে হবে ঠাকুরের। কম করে পাঁচ সাত গণ্ডা পুবের মাছমারা ঠাকুরের কাছে ধারে। মেয়েমানুষ বলেই অবশ্য কেদমের ভয় লেগেছে। কেন? না, মানুষের মন। তুমি সামলাতে না পারলে বিপদ হবে।
তবে কি, না, পাইকের-মহাজনের জাত নেই। মেয়ে পুরুষ নেই তার। সে পারলে তোমাকে ছেড়ে কথা বলবে না। দামিনী তো নতুন নয়। পাঁচু যে জীবনভর দেখে এল এদের।
বলল নিচ্চয় খারাপ, খুবই খারাপ। যা করতে এয়েছি। করে যাব। ভাবে রাগে প্রয়োজন কী। না, আমি বলছি, খিদে-তেষ্টা নিয়ে এত বাড়াবাড়ি করলে কি মাছমারার চলে?
মুখ না ফিরিয়েই কাঁড়ার থেকে ফোঁস করে উঠল বিলাস, কেন, খিদে-তেষ্টা নে তোমার পেছনে কি বিলেস কাটি মেরে বেড়াচ্ছে।
শোনো হারামজাদার কথা। জবাব দেবার আগেই বিলাস আবার বলে উঠল, আমার খিদের মুখে তো খুব ছাই ঢালছ, বলি তোমার বুড়ির লাতিনের ভাবখানা কেমন? য্যানো একেবারে বাবার বাড়ির কন্যে এলেন আর কি। কেন তোমার খাই না পরি। লবাবের বিটির মতো হাবভাব কথা–। আর তার কাছে তোমার অত পরিচয় পাড়াই বা কেন?
ও, মানে লেগেছে মালোর। মালোর ব্যাটা মালো, ও যে ঘাড় বেঁকিয়েই আছে। নিবারণ সাইদারের ছেলে তো। বলল, নে নে, শহরের ফড়েনি কি ওইটটুস ফষটি-নষটি করেছে, তাই নিয়ে আবার গোঁসা। মাছমারাদের পরে ফষটি-নষটি করবার মেলাই লোক আছে। শহরে, তার জন্যে কিছু মনে করতে গেলে চলে না। তুই দিবি তিবড়িতে আগুন, না আমি দেব?
নৌকা দুলিয়ে উঠল বিলাস কাঁড়ার থেকে। বলল, দিয়ে তো আবার দশটা কথা শোনাবে।
তিবাড়ি নিয়ে বসল বিলাস। মনটা তো ভাল ছোঁড়ার। তবে এত খোলাখুলি ভাল নয়। শাস্ত্রে বলে, মাছমারাদের বাপ-ঠাকুরদাও বলে, কথা কম বলো।
একটি লোক নেমে এল উপরের পাড় থেকে। এসে ডাকল, কই গো পাঁচু।
ছাইয়ের মধ্যে ঢুকেছিল পাঁচু চাল বের করবে বলে। গলা শুনেই চিনতে পারল দুলাল এসেছে। বলল, এসো দুলাল, এই চালটা মেপে নে যাচ্ছি।
দুলাল নৌকায় উঠে এল।
দেখলে মনে হয়, কেমন একটু ভাবের ঘোরে দিশেহারা মানুষ এই দুলাল। এই উপরের পাড়াতেই থাকে। দামিনীর পড়শি, পাশে আতরবালার বাড়ির মানুষ। ফড়েনি আতরবালা, মাছ বিক্রি করে বাজারে। বাজারে নিজে বসে মাঝেসাঝে, দুলাল বসে রোজ। আতরের বাড়ি, আতরের ঘর, তারই ব্যবসা, কাজ করে দুলাল। দুলাল স্বামী নয়, আতরবালার মানুষ।
বাজারে আতরের জায়গায়, তার আশবঁটিতে, তার মাছ কেটে বিক্রি করে দুলাল। পয়সা বাঁধে আতর নিজের আঁচলে। দুলাল আতরের খায়, আতরের পরে, আতরের ঘরে শোয়।
কিন্তু তারা কেউ কারুর নয়। এই বড় বিপরীত রীতি উপরের পাড়ার। মাছমারার জীবনের সঙ্গে ওই পাড়ার আর কোনও যোগ নেই। শুধু দেয়া আর নেয়া। তবু এই পাড়ের নীচে বাস। আর দেয়া-নেয়া, সেও যে জীবনের অনেকখানি। তাই এ চেনা-অচেনার তলায় বসে বড় ধুকুধুকু করে বুকের মধ্যে।
কথায় বলে, সংসারে বাস করছ, দুটিতে মিলে একটি গেরো বেঁধে রাখে। ফাঁসকলের গেরো নয়, প্রাণের গেরো। জগতে ওইটি দরকার। সংসার বড় বিস্তৃত, মানুষের দিশা থাকে না। চলতে ফিরতে টান পড়বে ওই গেরোতে। দিশা ফিরে পাবে তুমি।
আতর সধবা নয়, বিধবা নয়, শুধু ফড়েনি। দুলাল কাজ করে, খায়, মেয়েমানুষের সঙ্গেও থাকে। কারুর স্বামী নয়, বাপ নয়, পেটভাতায় কীসের গেরোতে বাঁধা আছে আতরের সঙ্গে, দেখা যায় না।
সন্ধ্যাবেলা ঘরে ফেরার ঘর নেই তার। ডেকে নেওয়ার মানুষ নেই। আতরেরও নেই। কেউ সাঁঝবেলায় ঘরে ফেরার। কেউ কারুর অপেক্ষায় নেই। যেদিন খুশি দু-জনে দুজনকে ছেড়ে, দু-দিকে চলে যেতে পারে।
তবু আন্তর ফড়েনি। তার টাকা আছে, ঘর আছে। মেয়েমানুষের স্বাধীন জীবন আছে। আর আছে বয়সকাল। তার দাম আছে, সে বিকোয় ভাল, বিকোবেও।
পুরুষ হয়ে কী দামে বিকোচ্ছে দুলাল নিজেকে, ভেবে পায় না পাঁচু।
কিন্তু মানুষটি বড় ভাল। নেশা-ভাং করতে চোখে পড়ে না। তবু চোখ দুটি অষ্টপ্রহর জবাফুলের মতো লাল। বয়স এমন কিছু নয়, দেখায় একটু বেশি। পাঁচুর চেয়ে অনেক ছোট। কিন্তু বারবার ডেকে এসেছে নাম ধরেই। বেমানান লাগে না। রংটা বোধহয় ফরসা ছিল, এখন ঘোর তাঁবাটে। আর পাশুটে লোমে ছাওয়া গোটা শরীর। কেমন একটু হাসি মুখে লেগেই আছে সর্বক্ষণ। অমন হাসিটি কারুর মুখে কোনওদিন দেখেনি পাঁচু। যার কেউ নেই, কোথাও যাবার নেই, সে-ই বোধহয় অমনি করে হাসে। আর কথা বলে বড় আস্তে।
বিলাস তিবড়িতে আগুন দিচ্ছিল। দুলাল বলল, কী গো, খুড়ো, কী বলেছ। তুমি? আমার ছোট মাসি ঘরে গোঁ যে আর হেঁসে বাঁচে না।–
লোকটিকে ভাল লাগে বিলাসেরও। ওই খুড়ো ডাকের মধ্যে কোথায় একটি খাঁটি দরদের সুর আছে। সে ডাকে দুলাল খুড়ো বলে। বলল, তোমার ছোট মাসি আবার কে?
-কেন, দামিনী আমার বড় মাসি, তার লাতিন আমার ছোট মাসি।
ছাঁইয়ের ভিতর থেকে বেরিয়ে এল পাঁচু। হাতের মালসায় চাল। মালসার চেয়ে গাঢ় তার রং। বলল, কী বলছি দুলাল?
দুলাল বলল, বলছি বলে, আমার খুড়োর কথা নে ছোটো মাসি ঘরে গে হাসছিল। তাই বলছি আমার খুড়োকে, কী বলেছ। তুমি। ছোট মাসির অন্ত হাসি কেন?
পাঁচুর কুটো-কাটি মুখখানিতে হাসি ফুটে উঠল। যাক, দামিনীর নাতনির প্রাণে তা হলে বিষ নেই। ছোঁড়ার ভাবটা বুঝেছে। বলল, মাকড়াটার যেরকম রকোম। বুদ্ধিসুদ্ধি তো নেই। ওর কথা শুনলে লোকে হাসবে না তো কাঁদবে নাকি?–কেমন আছ দুলাল।।
-ভাল। তোমাদের সব ভাল তো?
ভাল ছাড়া মন্দ নেই দুলালের। পাঁচু বলল, হরির কিরপায় বেঁচে-বর্তে আছি ভাই। এখন যা করেন, মা গঙ্গা।
—তা বটে। এনার হিন্দয়খনি বড় ছোট হয়ে পড়েছে কিনা। সরকার বাহাদুর না কাটালে আর ঠাঁই পাওয়া যাচ্ছে না।
ঠিক, খুব ঠিক কথা বলেছে দুলাল। হৃদয় গহিন না হলে আর চলছে না। বড় অগভীর হয়ে পড়েছেন। ভগবতী। তাই এখানে জল নেই, তো আর একখানে মানুষ-খাওয়া ঘূর্ণি। একদিকে মাটি এগিয়ে আসে তো আর একদিকে ঘরবাড়ি খায়।
মাছমারার প্রাণের কথা বলেছে দুলাল।
পাঁচু বলল, আতর দিদি কেমন আছে দুলাল।
তেমনি হেসেই বলল দুলাল, ভাল না। বিশ তিরিশটা পান খায় রোজ। একুনে একবার মিলিয়ে দেখো, কত পান। ভাত খাবে কোন পেটে। তার সঙ্গে দোক্তা-জারদা আছে, সাঁজবেলায় একটু ভাজা মদ না হলে থাকতে পারে না। এ মানুষের শরীর কখনও ভাল থাকে?
পাঁচু বলল, তা বটে।
এর বেশি কথা জোগায় না। কিন্তু দুলালের মুখটি দেখে বড় মায়া লাগে। ভয়ও করে। দুলালকে নয়, ওই জীবনকে। বেশি কিছু তো সে বলতে পারে না।
দুলাল হাত বাড়িয়ে টাকা দিল পাঁচুকে, নাও, ছোট মাসি পাঠিয়ে দিলে। পেখম বাউনি তোমাদের খারাপ যায়নি তা হলে?
টাকা নিল পাঁচু। বলল, হ্যাঁ জলেঙ্গা জল নিশেনা দিয়েছে ভালই।
দুলাল চলে গেল। বিলাসের কাছে চালের মালসাটা দিয়ে, টাকা কটি নিয়ে ছাঁইয়ের মধ্যে বাঁশের ফোকরে রাখল পাঁচু।
মনটি ভরে উঠেছে। দুচোখে স্বপ্ন নিয়ে তাকাল জলের দিকে।
জলেঙ্গা জল। ভাটা এবার থমকাবে লাগিছে। ভাটার সময় বেশি। নামে অনেকক্ষণ ধরে। এই জীবনের মতো। যদি দু-দণ্ড তোমার সুখ হয়, চার দণ্ড তোমাকে দুঃখ পোহাতে হয়। চার দণ্ডের সুখে, আট দণ্ড দুঃখ। সংসারের নিয়মে এমনি বাঁধা পড়ে আছ তুমি। জলে জলে শেওলা ধরে গোল তোমার শরীরে। কত পলি পড়ল। একবার উলটে পালটে দেখো এক মরশুম পেয়েছ, দুই মরশুম তোমাকে দেয়নি কিছু। তিন মাস যদি দুনোভাতে রইলে, ছমাস উনো।
সেই ভোরবেলা ভাটা পড়েছিল, এখনও তার রেশ রয়েছে। প্ৰায় আট দণ্ড গেল। জল দেখে বোঝা যাচ্ছে নাবালের মুখছাটে জোয়ারের ধাক্কা লেগে গেছে।
তবে বিষার জোয়ার, তার দাপট বেশি নয়। বর্ষার মরশুমে ভাটা হল আসল সময়। আর দু-দিন, তারপরে আসছে আরও লাল জল। আরও দুরন্ত স্রোত।
চোখ পড়ল বিলাসের দিকে। ভাতের ফ্যান গড়াচ্ছে। কিন্তু তাকিয়ে আছে সেই উঁচু পাড়ের আমগাছের দিকে। রাগ বুঝি যায়নি। ডাকল, ভাতের মাড় গড়াচ্ছে যে। উদিকে দেখছিস কী তুই!
বিলাস হাঁড়ি নামাল। পাঁচু গঙ্গায় নামল স্নান করতে। ওদিকে কেদমে পাঁচুও ঢুকেছে গিয়ে দক্ষিণের জঙ্গলে।
কেদমের বড় ছেলে পরান ভাত বসিয়েছে। সুরীন বাটনা বাটছে ছইয়ের মুখছাটের কাছে বসে। অনেকক্ষণ থেকেই কী যেন বলবে বলবে করছিল পরান। এতক্ষণে ফাঁকা পেয়ে পরান বলল, বিলেস, বড় জবর ফড়েনি দেখছি।
বিলাস বলল, কে?
পরান বলল, বুড়ির লাতিনের কথা বলছি!
বিলাসের কালো চোখ দুটি যেন এক বিস্ময়ে চকচক করছে। বলল, তা বটে। বলে, আবার তাকাল উঁচু পাড়ের দিকে।
এলোমেলো ঘর দেখা যায়। অধিকাংশই গোলপাতা আর টলিখোলার ঘর। মাঝে মাঝে নারকেল আম জাম গাছ। উঁচু থেকে মাটি এসেছে। গড়িয়ে। তাকে কেটে দিয়েছে থাকে থাকে।
বিলাস দেখছে। এই বিলাসকে দেখলে সয়ারাম বলত, বিলেস তোর ভাব বেরভোম হয়েছে। হল কী বল তো।
পরানের যদি বা মনে হয়েছে, তেঁতলে বিলাসকে কিছু বলবার সাহস নেই। মাল টেনে; অর্থাৎ তালের গুঁড়ি টেনে, পরানের ব্যাপকে হারিয়েছে বিলাস। ও এখন গাঁয়ের বাছাড়।
পাঁচু এল জলেঙ্গা জলে ড়ুব দিয়ে, প্ৰাণ জুড়িয়ে। ভাত খেয়ে, বসল। হুঁকো নিয়ে। বিলাসও নেয়ে খেয়ে, গুড়গুড় করে হুঁকো টানল। ধোঁয়ার আড়াল দিয়ে বারবার চোখ পড়ল উপরে। ইতিমধ্যে এল জোয়ার। দুনৌকার সবাই ঘুমিয়ে পড়ল। অঘোরে। তিন রাত্রি ঘুম নেই। তার শোধ উঠবে এক জোয়ারেই। এখন আর দিনে জাগা রাতে ঘুম নয়। এখন জোয়ারে ঘুম, ভাটায় কাজ, এই নিয়মে চলবে। একটি ভাটাও হাতছাড়া করা চলবে না।

জোয়ার গেল। সমুদ্রের জল নিয়ে এসেছিল, আবার গেল। ঘোলা জলকে ডাক দিয়ে, আবার নেমে গেল ভাটায়। বিলাস বলল, সাংলো ফেলবে নাকি? জলেঙ্গা জলের ভাটা ছাড়বার উপায় নেই।
পাঁচু বলল, এখন না। যা করে, টানাছাঁদি। সাংলোর দিন এখনও অনেক পড়ে আছে।
নৌকা পাড়ি দিল পুবে উত্তরে। জাল ফেলা হবে পুব ঘেসে। উত্তর কোণে পাড়ি না দিলে নৌকা টেনে নিয়ে যাবে দক্ষিণে। বাতাসের তেমন জোর নেই। আকাশ থমকে আছে। চলা-ফেরা নেই মেঘের। বিলাস দাঁড়ে টান দিল। নৌকায় বসে থাকলে বোঝা যায়, টানের জোর কত।
পুব ঘেঁসে নৌকা আড়-পাথালি করল পাঁচু। কিন্তু তরতর করে টেনে নিয়ে যাচ্ছে দক্ষিণে। বিলাস টানাছাঁদি ফেলল ছড়িয়ে। ফেলে গামছা দিয়ে গায়ের ঘাম মুছে, কলকে সাজাতে বসল। জলেঙ্গা জলের নিশানা ভাল। আবার মাছ পড়ল। টানাছাঁদির দুই গড়ানে, তিনটি মাঝারি। আর একটি বড় ইলিশ। বাকি কিছু খয়রা আর ভোলা। তাও কুল্যে সের দেড়েক।
দুই গড়ান দিতে দিতেই ঘনিয়ে এল অন্ধকার। তা এই শহর বাজারে সন্ধ্যারাত্রে মাছ পড়ে থাকে না। দামিনী পাড়ের উপরে দাঁড়িয়ে ছিল হ্যারিকেন নিয়ে। নৌকা পাড়ে ভিড়তেই নেমে এল। একলা এসেছে। নাতনি আসেনি। মাছ দেখে দামিনীর মুখে আর হাসি ধরে না। বলল, আহা, বেশ দিয়েছে এই জল। এ জলের পেরমায়ু হোক গো।
পাঁচু মাছ মাপতে মাপতে বলল, সেটি যে হবার জো নেই। এনার পেরমায়ুর বাড়া-কমা নেই। ছকে বাঁধা আছে। তা মাছ কি আজ রাতেই বাজারে নে যাবে?
দামিনী বলল, পাঠিয়ে দিতে হবে বাজারেই। তবে রাতে আর বেচব না। বরফ দিয়ে রাখতে বলব। কাল সকালে, দামটাও ভাল পাব। রাত করে বসলে বেচুনির গরজ ঠাওর হবে, বুইলে না?
পাঁচু মাছ নিয়ে, একটু এগিয়ে এসে বলল, এট্টা কথা বলি। লাতিনের বে দেওনি দামিনীদিদি?
দামিনী বলল, না, বে। সে করেনি। কত গণ্ডা হাত বাড়িয়ে আছে। বলে, রাঁড়ের মেয়ের আবার বে। বেশ আছি, খাচ্ছি। দাচ্ছি, কোনও ঝক্কি-ঝামেলা নেই। এখন দশজনের সামনে বাজারে গিয়ে মাছ নিয়ে বসতে একটু নজা-নজা করে। বছর দু-চার আরও যাক, তা পরে বসব। একটা জীবন, কেটে যাবে।
তা যাবে, তবু, মেয়েমানুষ। মেয়েমানুষ বলে নয়, তুমি মানুষ। জীবনের ধর্ম মানতে হবে তোমাকে। না মানলে তোমাকে অধর্মের পথে যেতে হয়। মনুষ্যজীবন যখন কাটোচ্ছ, তখন তোমার বিপরীত রীতি উচিত নয়। রীতির পথে কাঁটা থাকলে, তাকে নিয়ে চলতে হবে তোমাকে। তবু, তোমাকে মানুষের রীতিতে মতি দিতে হবে।
দামিনী আবার বলল ফিসফিস করে, গত এক বছর তো কাটিয়ে এল চুচড়োয়। কোথায় তা জানি নে বাপু। ভেবেছিলুম, যেখোনে থেকে সুখ পাস, সেখেনেই থাক। আমি মলে দাঁড়িয়ে শুধু কাঠের বন্দোবস্ত করে দিয়ে যাস। তা হলেই হল। সে মিনসেকে কয়েকবার দেখিচি। বয়স বেশি নয়। শুনিচি মিনসের বাড়িঘরও আছে। নাতনির নাকি সে মনের মানুষ। একে মা-মরা মেয়ে, তায় মনের মানুষের টান। আমি কিছু বলতে পারিনি। তোর সুখ, তোর কাছে। কিন্তু কই, থাকতে পারল না, চলে এল। অমন দলমলে শরীরখানি শুকিয়ে নিয়ে ফিরল। কাউকে কিছুটি বললে না। মুখ ফুটে। দেখলুম নাতনির বুক ফাটছে, মুখ ফোটে না। ওই বয়সটা কাটিয়ে এসেছি তো, জানি, কী জ্বালা মেয়েটার। কিন্তু আমার বেঁচে থাকা এখন শুধু ওইসব দেখবার জন্যে।
রাতের অন্ধকারে নেমেছে। দামিনীর এক হাতে হ্যারিকেন, অন্য হাতে মাছের চুপড়ি। হঠাৎ একটা দীর্ঘশ্বাস ফেলে বলল, পাঁচুদাদা, সোমসারে মনের মানুষ সবাই খুঁজে মরে। তাকে কি পাওয়া যায়? যায় না। কখন বয়স ঘুচে যায়, মরণ আসে, তাঁর কোলে গিয়ে জুড়োতে হয়। তা বলে সোমসারের পরে রাগ করে তো লাভ নেই। নাতিনের আমার এই সোমসারের পরে বড় বিরাগ।
অর্ধেক কথা আপন মনে বলতে বলতে বুড়ি চলে গেল। খানিকটা গিয়ে আবার ফিরে এল। পাঁচু যেন কেমন আচ্ছন্ন হয়ে পড়েছিল। মুখখানি নামিয়ে নিয়ে এসে দামিনী বলল ফিসফিস করে, পাঁচুদাদা, মনে বড় সাধ ছিল আমি সাগরের ফড়েনি হব। এখানে আর আমার মন মানে না। কিন্তু কই, যাওয়া হল না তো, মনের সাধ কি কোনওদিন মেটে? মেটে না।
পাঁচুর বুকের মধ্যে চমকে চমকে উঠল। মুখে তার কথা সরল না একটা। কেবল চোখের সামনে সাইদারের মূর্তিখানি ভেসে উঠল।
দামিনী চলে গেল হ্যারিকেন বুলিয়ে। উঁচু পাড় বেয়ে বেয়ে। একটি অদ্ভুত ছায়া যেন বুকে হেঁটে হেঁটে উঠে গেল উপরে। পাঁচু দেখল, বিলাস চেয়ে রয়েছে সেই উঁচু পাড়ের দিকে। চোখের পলক পড়ে না। জাল তুলে, উজান ঠেলে এসে গরম লেগেছে। খালি গায়ে বসে, হাবা ছেলের মতো উপরের দিকে চেয়ে রয়েছে।
পাঁচু মুখ ফেরাল জলের দিকে। নৌকা দুলছে। ভাটা নামছে এখনও তরতর করে। শব্দ করে নামছে। আকাশে মেঘা জমছে, উড়ে উড়ে যাচ্ছে সারাদিন ধরে। এখন এমনি করেই যাবে। তারপর ঘোর ঘনঘটায় নামবে। আজ সপ্তমী। চাঁদ উঠতে দেরি আছে কৃষ্ণপক্ষের, থেকে থেকে তারার মিটমিটে হাসি দেখা যাচ্ছে মেঘের ফাঁকে ফাঁকে। কিন্তু জলের বুকে অষ্টপ্রহর কী যেন চকচক করে। তরঙ্গে তরঙ্গে, স্রোতের টানে। ওই দেখা যায়, সাপের মতো একে-বেঁকে উঁচু-নিচু স্রোতে নেমে চলেছে কলকল করে। একে-বেঁকে পাক দিয়ে ফিরে আসবে সে সুদূর দক্ষিণকে।
উত্তরে আর-একটি কারখানার আলো। এই অসীম অনন্ত অন্ধকারের মাঝে জ্বলছে বিন্দু বিন্দু হয়ে।
বাতাস আসছে দক্ষিণের। পাঁচু ভাবছে, দামিনীর কথাগুলি। ভাবে, মানুষের মনকে এমন বিচিত্ৰ। করেছে কে, সে বিস্ময়ের থই পাওয়া যায় না। নইলে দামিনী কেন সমুদ্রে যেতে চেয়েছিল। মনের মানুষ কাকে বলে, সে খোঁজের কথা কখনও স্মরণ হয়নি বোধ হয় এ জীবনে। মাছমারার জীবনে মনের মতো কোনও দিন কিছু পাওয়া যায়নি। মানুষ হয়ে কে বলতে পারে, মনের মতনটি সব পেয়েছে সে।
উজানে নৌকা ঠেলতে গিয়ে, রক্তের আসল তেজ ঠাহর হয়। দক্ষিণের ডাক পড়েছে। সেখানে। মন অনেক কিছু চেয়েছিল এ জীবনে। তার কিছুই পাওয়া যায়নি। এখন বিলাসের আইবুড়োত্ব ঘুচিয়ে, চারদিক একটু বেঁধেছেদে দিয়ে, চোখ বুজতে পারলে হয়।
জলেঙ্গা জলে যেটুকু উদয় হয়েছে, ঘোলা জলের উজান ঠেলে তার সবটুকু যদি দেখাও, তবে বুঝি অনেক পেলুম এ জীবনে।
পাঁচু ডাকল, বিলেস।
জবাব এল যেন ওপার থেকে, কী বলছ?
—দুটো ফুটোতে হয় এবারে।
ফোটাবার উদযোগ-আয়োজন করল বিলাস। কিন্তু মনটা যেন এখানে নেই। কেমন যেন হতভম্ব ভাব। জাল ফেলেছে, তুলেছে, পুরো উজানটি এসেছে ঠেলে। কথা বলেনি একটিও। বলেও না। অবশ্য। কিন্তু, কথা না বলা আর আনমনা তো এক কথা নয়।
বুকের মধ্যে বড় ধুকধুক করে পাঁচুর। বিলাসের মন বোঝে না সে। ওর জীবনের ডাক বড় দূর দূরান্তে, সমুদ্র থেকে শহরে। বিলাসের মনের অন্ধিসন্ধি খুঁজে পাওয়া কঠিন। তবে পরিষ্কার মন। যা করবে, তা তোমার সামনেই করবে।
রাত পোহাবার আগেই ভাটা পড়ল আবার। আজ আর একটু আগে। পুব পারে এসে টের পেল, অনেক নৌকা এসে পড়েছে রাত্রের জোয়ারে। চেনা মানুষের মধ্যে পাওয়া গেল সয়ারাম আর তার দাদা ঠাণ্ডারামকে। চেনা অবশ্য সবাই। তবে গাঁয়ের লোক আরও আপন।
কথাবাতা হল কিছু সকলের সঙ্গেই। তবে, কাজ করতে করতে। দু-দণ্ড হাত-পা ছড়িয়ে গল্প করতে আসেনি কেউ এখানে।
আজ অষ্টমী। কিন্তু আষাঢ়ের পূর্ণিমা-কোটালের কাল কেটে গেছে আগেই। এখন মরাকোটাল যাচ্ছে বলা যায়। অমাবস্যাঁতে আবার ভারী কোটাল আসছে। তবে সে পূর্ণিমার কোটালের মতো তেজি নয়। অমাবস্যা তার তেজ দেখাবে টানের দিনে। এখন চাঁদের কাল। দিনে দিনে সে বাড়বে, উচাটন হবে। ষোলোকলা পূর্ণ হয়ে, চাঁদ হেসে হেসে সারা সংসারের চোখে নেশা ধরাবে। রসাবতী গঙ্গা হারাবে কুল। মানুষ তার নিজের দিকে চেয়ে দেখুক, পূর্ণিমার কোটালে তার প্রাণও অকুল। তবে যে কোটালেই আসুক, এখনও আসল জল বাকি।
পাঁচু জিজ্ঞেস করল। সয়ারামকে, কতকগুলান লৌকা এল তোমাদের সঙ্গে।
সয়ারাম বললে, তা পেরায় খানদশেক হবে। আজ রাতের দিকে আরও অনেক আসবে।
আসবে। এই সারা তল্লাটের গঙ্গার বুক ভরে উঠবে মাছমারাদের নৌকায়। সয়ারামের দাদা ঠাণ্ডারামের মুখখানি ভার। পাঁচু শুনে এসেছিল, পাল মশাই এবার নৌকা ছাড়তে চায়নি ঠাণ্ডারামের। দেনা নাকি বড় বেশি করে ফেলেছে।
না জিজ্ঞেস করে পারল না পাঁচু, মহাজনে কী বললে গো ঠাণ্ডারাম।
ঠাণ্ডারাম বলল, লৌকো ভাড়া নে এলুম পাঁচুদা।
–নিজের লৌকো?
—হ্যাঁ। ওদিকে বন্দকি সুদ বাড়াবে, এদিকে ভাড়া।
হুঁ! তবু আসতে হবে। না এসে উপায় নেই। পাঁচু আর কিছু বলল না। বললে শুধু ছাইচাপা। দুঃখকে উসকে দেওয়া হয়।
সয়ারাম নৌক ঘুরিয়ে নিয়ে এল বিলাসের কাছে। বলল, এয়েছিস তো মাত্র আমার এটা রাত আগে। সয়ারামকে যে চিনতেই পারছিস না বিলাস।
বিলাস বলল জালের দিকে নজর রেখে, চিনতে পারব না কেন?
সয়ারাম বলল, তাককে তো দেখছিস নে একবার। খুড়োর সঙ্গে ঝগড়া-বিবাদ হয়েছে নাকি।
–না।
হুঁ, সয়ারামের মনটা খারাপ গেয়ে উঠল। সেই হাওয়া নিয়েই এসেছে। দূরে এলে মন যে বড় আকুপাকু করে কিনা। বলে। ঘরের বউয়ের জন্যেই, সয়ারামের এক রাতের মধ্যে মনটা ফসফস করেছে। আর এ তো পরের বউয়ের টান। ওই টান আসলের চেয়ে একটু বেশি হয়। বিলাসের যেন একটু বাড়াবাড়ি দেখা যাচ্ছে। বলল, তবে? মুখখানা অমন ব্যাজার করে রয়েছিস যে? কিছু হয়েছে নাকি?
বিলাস এতক্ষণে চোখ তুলে একবার যেন ক্যাঁচার ঘা মোরল সয়ারামের মুখের উপর। মুখ ফিরিয়ে বলল, হতে পারে।
সয়ারাম গলুই থেকে একবার দেখল তার দাদা ঠাণ্ডারামের দিকে। ঠাণ্ডারামের নজর এদিকে নেই, জালের দিকে। এসেই জাল ফেলেছে। মনটাও ভাল নেই।
সয়ারাম বলল, কী হয়েছে, বল তো।
বিলাস বলল, জানলে তো বলব।
—সেই কাজটার কথা মনে পড়ছে বুঝিন?
—কোন কাজটা?
ওই দেখো, আবার জিজ্ঞেস করে বিপদে ফেলা কেন? ঢোঁক গিলে বলল, অমর্তের বউয়ের কথা বলছি।
বিলাস তাকাল একবার কাঁটমট করে। বলল, না।
–তবে।
বিলাস ভ্রূ কুঁচকে, খেঁকিয়ে উঠল, তবে? তবে আমার ইয়ে। কাটারি থাকলে আমার বুকের মধ্যে কুপিয়ে দ্যাখ, তবে কী হয়েছে।
না, কথা বলা যাবে না। সয়ারাম তাড়াতাড়ি আশেপাশে দেখল। শত হলেও আশেপাশে এখন দু-এক গণ্ডা নৌকা রয়েছে। শুনলে ভাববে কী না জানি ঘটেছে এদের মধ্যে।
সয়ারামের চোখাচোখি হল পাঁচুর সঙ্গে। ওর মধ্যেই একটু ভাব বিনিময় হল দুজনের। কী জানি, কী হয়েছে বিলাসটার।
গড়কে চলে আড় নৌকা। অথাৎ টানে চলে, চলে ওই আওড়ের মুখে। খেয়াল আছে তো বিলাসের। আর কত দূর যাবে? জালে টান দিল বিলাস। মাছ পড়েছে।
সয়ারাম দেখল, বিলাস হাসছে। ও! ওই জন্য মন খারাপ হয়েছে বন্ধুর। সয়ারামও জালে টান দিল। রাশি রাশি মেকো। দেখতে দেখতে জাল, নৌকা, সবঙ্গি ছেয়ে ফেলেছে। আবার কামড়ায় কুটকুট করে। কাঁকড়ার বাচ্চা তো, স্বভাব যাবে কোথায়। দাড়া না গজাতেই দাড়া ফোটায়।
বিলাস দুটি ইলিশ পেয়েছে। জালের কোলে মাছের ছাপ পড়েছে। সেই আনন্দে গায়ে মেকো পড়ার কথাও মনে নেই।
সয়ারাম বলল, এ তো অস্থির করে খেল। জাল তুলতে দেবে না। জাল ঝেড়ে ঝেড়ে তুলে, একটি মাঝারি শিলং, আর একটি ইলিশ মাছ পেল। এখন শিলং মাছ দেখে পেয়েও মন ভরে না।
সুদিনের গঙ্গা, সে দেবে আসল জিনিস। অথাৎ ইলিশ। বিলাস গুনগুন করে গান ধরে দিয়েছে।
আমার ভরা জোয়ার গেল,
ভাটার বেলা এল হে
আর আমি রইতে নারি বসে।
ততক্ষণে পাঁচু নৌকার মুখ উত্তরে ঘুরিয়ে দিয়েছে। সরে গেছে পাড়ের দিকে। বিলাস লগি ঠেলছে গলুই থেকে।
সয়ারাম চেঁচিয়ে উঠল, এটুস আস্তে রে বিলেস, তোর কাছে যাব।
দেখতে দেখতে, উজান ঠেলে কাছে এল সয়ারামের নৌকা।
পাঁচুর নজর জেটির দিকে। নৌকা বড় টালমাটাল করে। ভাটার টানের জোর বাড়ছে ক্ৰমাগত। জেটির লোহার জটায় বাধা পেয়ে, জল নীচের দিকে চাপ দিচ্ছে। আবার ফেপে ফুলে উঠছে হাত কয়েক দূরে গিয়ে।
হঠাৎ কী খেয়াল হল, বিলাস আর সয়ারাম বাচ লাগিয়ে দিলে পরস্পরে। দুজনের হাতেই লাগি। লগি মেরেই কে কার আগে যাবে, সেই চেষ্টা। বিলাসের বাচ খেলার সাথি সয়ারাম। দুজনেই বেশ দড়ো। কিন্তু ভয় হল পাঁচুর। আবার ভালও লাগল। টনটন করে উঠল। বুকের মধ্যে। বিলাস যে থেকে থেকে আচমকা গুম হয়ে যায়, তার কারণ ওর প্রাণে বিষ রয়েছে। ওটা আর কিছু নয়। বৃথা ভাবনা ভাবে পাঁচু। এই মরশুমটা গেলেই সব দিক ঠিক করবে। সে। বিষঝাড়ানির মন্তর দেবে। একখানি জীবন্ত সোনার প্রতিমা এনে বিলাসের বিষ ঝাড়বে। সেই প্ৰতিমার খোঁজ করে যে ওর মনের অন্ধকার।
ধমকে বলল, করিস কী তোরা দুটোতে। গুঁতোগুতি করবি নাকি?
ঠাণ্ডারামও পাঁচুর মতো কাঁড়ারে হাল ধরে বসে আছে। ভাটার জলে তিন হাত উলটো লাগি মারছে দু-জনে কুপকুপ করে।
তবু পাঁচু দেখছিল বিলাসের হাতের দিকে। হাত নয়, লোহা। ভেবেও কী অস্বস্তি। আ ছি ছি! আজ কী বার। রবিবার। যাক, অ-ফলা বার। তা মিছে নয়, হাতখানি লোহারই। আর একজনের হাতের কথা মনে পড়ে যায়। লগি ফেলেছে, কিন্তু জল ছিটুচ্ছে না। ব্যাটা সুন্দরবনের ডাকাত হতে পারত। কোথায় সয়ারাম। একেবারে হাঁপিয়ে পড়েছে। পেছিয়ে পড়েছে অনেকখানি।
তারপর হেসে উঠে। চিৎকার করে বলল সয়ারাম, দাঁড়ারে দাঁড়া, জানি তুই ধলতিতের বাছাড়ি বীর। ডাকলুম দুটো কথা বলব বলে। উনি পাল্লা দে চললেন।
কাছাকাছি হল আবার দুই নৌকা। গলুয়ে গলুয়ে সমান হল, তবে ফারাক রেখে। দুজনকেই লাগি ঠেলতে হবে তো।
বিলাসের সেই থমথমানি নেই মুখের। বলল, কেন বল দি নি?
—থেকে থেকে তোর কী হয়, বল তো। এসে তোকে দুটো কথা বনানু, তুই গেলি খেপে। মন করছিল, গাঁয়ে ফিরে যাই।
জবাব না পেয়ে বিলাসের মুখের দিকে তাকিয়ে অবাক হল সয়ারাম। দেখল বিলাসের ঘামঝরা, মুখখানিতে চাপা চাপা হাসি। সয়ারাম বলল, মশকরা করছিলি আমার সঙ্গে, না?
-হ্যাঁ।
— বাবা, কী মশকরা ভাই তোর। ওতে কিন্তু তা বলে আমার বড় কষ্ট হয়।
বিলাস বলল, তোর কষ্ট আবার বেশি।
সয়ারাম অভিমানহত মুখখানি অন্য দিকে ফিরিয়ে চুপ করে রইল কয়েক মুহূর্ত। তারপরে ফিরে আবার বলল, দু-দিনই ভাল পাচ্ছিাস, না?
ভাল পাওয়া অর্থে মাছ।
বিলাস বলল, ওই মোটামুটি এক রকম।
—গতিক এবার ভাল মনে হচ্ছে তা হলে?
—এখন আর কী করে গতিক বোঝা যাবে। শাওন মাসটা না দেখে কিছু বলা যায় না।
ঠিক, যথার্থ বলেছে। মনে মনে বলে উঠল। পাঁচু। জাত মাছমারার কথা বলেছে। গঙ্গায় এসেছ তুমি, সুদিনের আশায়। তোমার ভাগ্য নিয়ে বসে আছে শ্রাবণ মাস। জলেঙ্গা জল তোমাকে ইশারা দিয়েছে ভাল। কিন্তু জলেঙ্গা জল সব টেনে আনবে না। কুলে গিয়ে ভরাড়ুবি হতে পারে। শ্রাবণ না দেখে তুমি কিছুই বলতে পারো না।
কৃষ্ণচুড়া গাছের পর, কারখানার পাঁচিল পার হয়ে, পাঁচু নৌকার মুখ ঘোরাল। সয়ারামেরা যাবে সোজা। এই পুব পারেই ওই দেখা যায় পো মাইল উত্তরে জেলেপাড়া, ওইখানে নোঙর করবে। সয়ারাম জিজ্ঞেস করল, পরের ভাটিতে আসবি নাকি বিলেস।
—হ্যাঁ, আসব। পুবের জেলেপাড়ার দিকে দেখা গেল অনেকগুলি নৌকা। চব্বিশ পরগনার পুবের অনেকে স্থায়ী বসত করেছে ওখানে। জানাশোনা লোক অনেক আছে।
নজর পড়তে পাঁচুর মনে পড়ল সকলের কথা। যাবে এক সময়, দিন তো পড়ে আছে। এক ফাঁকে গেলেই হবে। উত্তর-পশ্চিমে পাড়ি দিয়ে বলল পাঁচু, মনে হচ্ছে, পুবের ওই ওড়ের মুখে যেন শাবর রয়েছে।
অর্থাৎ জেলেপাড়াটার যেখানে ভিড়েছে কিছু নৌকা। ওড় হল ইটখোলার গর্ত। গর্ত মানে, ছোটখাট কিছু নয়। ইটখোলার জমিতে জল যাওয়ার জন্যে সারা বিষা কেটে রাখে নয়ানজুলি।
নয়ানজুলিতে বাঁধ দিয়ে, পলিমাটি কেটে ইট হয়। আবার বিষাকালে জল আসে। ওই কাটা জায়গাটির নাম ওড়। জোয়ারের টানে গিয়ে ঢেকে মাছমারারা, বেরিয়ে আসে। ভাটার টানে। জেলেপাড়াটা ইটখোলার ওপরেই।
বিলেস তাকিয়ে ঠোঁট উলটে বলল, ওই কী শাবর। হাতে গোনা যায় কখানি লৌকো রয়েছে।
—না, বলে এট্টা কথার কথা বলছি।
—কথার কথায় শাবর হয় না। সমুদ্রের ট্যাকে থাকে দশ-বিশ গণ্ডা লৌকো, তাকে বলি শাবর।
পাঁচু ধমকে উঠে বলল, সেটা কি তোর কাছে আমাকে শিখতে হবে। বলছি বলে, মনে হচ্ছে যেন শাবর। তা নয়, এড়ে তককো।
বিলাস ছাঁইয়ের উপরে আড়াআড়ি বাঁশের উপরে জাল চেলে দিতে লাগল।
মেঘলা ভাঙা রোদ উঠেছে। এ রোদ দেখতে বড় মিষ্টি। কিন্তু কেমন যেন একটু হলুদের ছোঁয়া লেগে থাকে। সোনার মতো। বৃষ্টিভেজা গাছের পাতায়, মাটিতে, সবখানে চোখ-জুড়ানো সোনার ঝিকিমিকি। দেখতে বড় ভাল, কিন্তু গায়ে লাগাও, জ্বলে যাবে। মনে হবে যেন, ধানি লঙ্কা ঘষে দিয়েছে তোমার সারা গায়ে। খানিকক্ষণ রোদটি লাগলেই ভিন্ন মূর্তি হবে। নেশা-ভাং না করেও চোখ দুটি কোকিলের চোখের মতো লাল হয়ে উঠবে। মাথায় চাপবে গরম। খেকতুড়ি হয়ে উঠবে। মেজাজটি।
বিলাসের নজর উপরের পাড়ে। দামিনী আসেনি তখনও। নাবির একটা গাছের গোড়ায় বসে আছে আতরবালা। হাঁটু অবধি শাড়ি তুলেছে। চুল এলিয়ে দিয়েছে ঘাড়ে পিঠে। নজর নৌকার দিকে। মেয়েমানুষের বয়স বোঝা দায়। দামিনীর নাতনির চেয়ে আতর বড়, এইটি মনে হয়। কত বড় আন্দাজ পাওয়া যায় না।
দুলাল চুপড়ি নিয়ে গাঙের পাড়ে ঘুরছে। নৌকা দেখে উঠে এল আতরবালা। মাথার সিঁথেখানি বাঁকা, গায়ে এক চিলতে জামা। কপালে আছে পেতলের টিপ। চোখে বড় লাগে, মনটা ছাঁত ছাঁত করে। কেন কে জানে। শরীরটি ঢলঢল, অঙ্গ একটু বেশি দোলে। এক-বেড়-দেওয়া শাড়ির কোমরের নীচে, রুপোর মোটা বিছে দিয়ে বাঁধা। বাঁধন একটু আট। বাঁধন না থাকলে যেন অঙ্গখানি ছড়িয়ে পড়বে।
ভাটার পলি, বড় পিছল। দুলালের কোমর জড়িয়ে এল আন্তর। বিলাসের সঙ্গে চোখাচোখি হল দুলালের। দুলাল হাসল ঠোঁট টিপে সে হাসি দেখে বিলাসেরও হাসি পেল। কেন কে জানে।
দুলাল বলল আন্তরকে, এ লৌকো নয় গো। এদের মাছ আমাদের ছোটমাসির জন্যে।
আতর বলল, অ।
দুলাল আবার বলল, কাল আমার ছোটমাসি আর হেসে বাঁচে না, ওই খুড়োর কথা শুনে।
আতর বিলাসের দিকে তাকিয়ে বলল, কেন?
পাঁচু বলে উঠল, বড় গোঁয়ার যে!
আতর চেনা মানুষ। বিলাসেরও। আন্তর দাদন দেয় না কোনও মাছমারাকে। ঘুরে ঘুরে মাছ কেনে দশজনের কাছ থেকে। বিলাসও বলে উঠল, আর ফড়েনিরা যেন সব মহারানি। কথাবাত্তার গতিক দেখে মনে হয়, মাছমারারা তার কেনা গোলাম।
দ্যাখ, দ্যাখ, হারামজাদা কত বড় মুখফোড়। কিন্তু আতর আর দুলাল হেসে উঠল।
দুলাল বলল, ঠিক ধরেছে আমার খুড়ো।
আতর কপট কুটিল চোখে তাকিয়ে হেসে বলল, নেও, তুমি আর ফোড়ন কেটো না বাপু। বেলা অনেক হল। কাজ আছে আরও।
এগিয়ে গেল তারা কেদমে পাঁচুর নৌকার দিকে। কেদমে দেওয়ার জন্যেই ব্যস্ত। যা পেয়েছিল निव्न।
পাঁচু বলল আন্তরকে, ভাল আছ গো মা?
আতরের হাসি-হাসি ভাব, কথা যেন কেমন ঠ্যাকারে ঠ্যাকারে।
বলল, ওই এক রকম। লৌকো। এত কম কেন?
পাঁচু বলল, এ জলটা গেল। সামনে অমাবস্যে। পুন্নিমের কোটাল ধরে আসচে। সব। কত আসবে। তা আমাদের দামিনীদিদি এল না যে এখনও?
বলতে বলতেই, একটি নৌকা এসে লাগল পাঁচুর নৌকার গায়ে। রসিক ছিল কাঁড়ারে। সঙ্গে আর-একটি লোক। চুপড়ি নিয়ে বসে আছে। বলল, পাঁচু, মাছ আছে নাকি হে?
বিলাস বলে উঠল, আছে, লাতিনের জন্যে।
–লাতিন? লাতিন কে?
পাঁচু আগে খেঁকিয়ে উঠল বিলাসকে, তুইচুপো।
রসিককে বলল, দামিনীদিদির মাছ ভাই, দেবার উপায় নাই।
রসিক বলল, দাম বেশি দেব, ছেড়ে দ্যাও।
পাঁচু বলল, একবার না জিজ্ঞেস করে দিতে পারব না।
রসিকের গলায় তেমনি তুচ্ছ তাচ্ছিল্য। বলল, আরো লাও লাও, অত ভালমানষিতে কাজ না। মাছ থাকতে আবার গাহকের পিত্যেশ। লাও বার করো কী আছে।
যেন হুকুমের সুর রসিকের গলায়। পাঁচু বলল, তা হয় না গো দাদা। দামিনীদিদির কাছে আমি ধারি। তুমি না হয় একবারটি পাড়ে উঠে বলে এইস, আমি দে দি।
রসিক একটা বিশ্ৰী কটুক্তি করল। অষ্ট-প্রহরই করে এখানকার মাছ-বেচা, মাছমারারা। ওটা চল এখানে, কথার ধরতাই। বলল, আরে ধুর তোর নিকুচি করেছে। দামিনীর। দ্যাও দাও, টাকা দেব, মাল নেব। বলতে বলতে রসিক উঠে এল পাঁচুর নৌকায়।
বিলাস উঠে দাঁড়াল ছাঁইয়ের মুখছাটের কাছে। বলল, আরো বাধু, ইসরে, অ্যাঁ, মনে নেয়। কি য্যানো, হুকুমের লৌকো ডাঙায় চলে? লাতিনের মাছ জোর করে নেবে?
-এই, এই বিলেস।
পাঁচু উঠে এল সামনে। রসিকের গোল হলদে চোখে রক্ত দপদপিয়ে উঠল। কয়েক মুহূর্ত চোখাচোখি হল বিলাসের সঙ্গে।
রসিক ক্রূর গলায় বলল, বড় যে লাতিনের ওপর টান দেখছি।
বিলাস বলল, দেখলে আর থামাচ্ছে কে।
রসিক লাফ দিয়ে নিজের নৌকায় উঠে গেল। হালে একটা ক্রুদ্ধ হ্যাঁচকা দিয়ে, নৌকার মুখ ঘুরিয়ে, ভেসে গেল দূর জলে। চেঁচিয়ে বলল, কোন তল্লাটে এসেছ, সেটা একটু মনে রেখো, বুঝলে।
মিষ্টি করে জবাব দিতে যাচ্ছিল পাঁচু। বিলাস বলে উঠল, তোমার হুকুমে গো।
পাঁচুর মনটা ভরে উঠল। অস্বস্তিতে। ভয়ও লাগে বড়। শহরের মানুষ, বলা তো যায় না, কখন কী অঘটন ঘটায়। কিন্তু রাগ হয় বিলাসের উপর। এই হারামজাদা যে আকোচ বাড়ায়। সর্বনেশে যে মাথা নোয়াতে জানে না।
দুলাল বলল, ওদের পাড়ার লোকগুলানই এমনি। তেরিয়ান হয়েই আছে।
তারপরে এল দামিনী। থপথপ করে ছুটে এল, ও মা, এসে পড়েছ?
পাঁচুর মুখে সব কথা শুনে, চেঁচিয়ে উঠল দামিনী, কোথায় সেই মুখপোড়া আসুক, মাছ নেয়াচ্ছি। খেংরে। বিষ ঝাড়ব না।
মাছ নিয়ে গেল দামিনী। পাঁচুর মনটা ভার হয়ে রইল। দুর্জনের ছলের অভাব হয় না। কিন্তু বিলাস সেটা বোঝে না।
পরের ভাটিতেও মাছ পাওয়া গেল। সবাই পাচ্ছে কিছু কিছু। খবরও রটেছে। এদিক ওদিক। পাইকেরদের ভিড়ও মন্দ না। দুপুরের জোয়ারেই দেখা গেছে, আর-এক ঝাঁক নৌকা এসেছে। কিছু রয়ে গেছে। কিছু চলে গেছে আরও উত্তরে। গঙ্গার এ আর-এক শ্ৰী। ওইটুকুনি দেখে শান্তি মাছমারাদের। আকাশ বাতাস, সবই বদলাচ্ছে। সকলেরই কিছু তাড়া পড়েছে। জলের তাড়া লেগেছে, সে ফুলছে। বাতাসের তাড়া, ঝোড়ো ঝোড়ো ভাব তার। আকাশেরও তাড়া, তাই মেঘের বড় জড়াজাপটি। রোদ উঠছে, কালো হচ্ছে, কখনও গুমসোচ্ছে। প্ৰস্তাবনাটি জমেছে ভাল কথায় বলে, যার শুরু ভাল, তার শেষ ভাল।
পরের ভাটা থেকে একটু বেলাবেলি ফিরে নোঙর করল পাঁচু। দামিনী এল ছুটে। এক নৌকা নয়, তিন নৌকার মাছ সবই কিনল। বাদবাকি পাইকের যারা ছিল, তাদের বড় একটা মুখ চলে না। দামিনীর উপর।
মাছ নিয়ে দামিনী বলল পাঁচুকে, আর তোমাকে এখন নগদ দেব না দাদা। এই ফাঁকে তোমারও ঋণ কিছু শোধ হোক। আমার নয়, আমার নাতিনের দেন। বড় মেজাজি রায়বাঘিনি মেয়ে কিনা। কখন কী বলে বসবে কিছু বলা তো যায় না। তোমারও আবার সুদিন দুর্দিন আছে, অ্যাঁ? কী বলো?
পাঁচু বলল, তা বেশ তো গো। তোমার লাতিনের কপাল নে যেন এবার জোয়ান কোটালের ভরা-ভিত্তি হয়। আমি যেন সব ঋণই শোধ করতে পারি।
ফোগলা দাঁতে হাসল দামিনী বুড়ি দূর সন্ধ্যাকাশের দিকে তাকিয়ে। বলল, আমার লাতিনের কপাল নে? ভাই পাঁচুদাদা, তবে তোমাকে এটা কথা বলে যাই চুপিচুপি। কাকে বা বলি, বুড়ো বয়সে যেন মানষের ভয় দু-গুণ বাড়ে। বলছিলুম, আমার লাতিনের কপালের কথা বলছি। লাখ ট্যাকার মালিক, হাত পেতে চেয়েছিল আমার লাতিনকে। গঞ্জে তার বড় কারবার। মোটর বাস, লরির ব্যাওসা। তা মেয়ে জবাব করেছে, ট্যাকায় বিকোতে পারব না, যা-ই বল আর তা-ই বল। মিছিমিছি কোন পাপের দেনা শুধব। কারুর ট্যাকায় আমার লোভ নেই। বোঝা তালে।
বলে খানিকক্ষণ চুপ করে রইল। আবার বলল, কপাল যে কাকে বলে, তা জানিনে। এতখানি জীবন কাটল আমার! কত কী এল, কত কী গেল, কিছুই তো ধরে রাখতে পারিনি দাদা। কপাল কাকে বলে, বুঝলুম না। খালি বুঝলুম, জীবনটা ফুটো কলসি, সে কখনও ভরে না। যাই ভাই, দেরি করব না। আর, সাঁঝবেলার বাজারটা হাতছাড়া করব না।
চলে গেল দামিনী। পাঁচু দেখল, বিলাস তাকিয়ে আছে সেই উঁচু পাড়ের দিকে। পাড়াটা অন্ধকার হয়ে আসছে আস্তে আস্তে।
হঠাৎ বিলাস উঠে দাঁড়াল। এদিক ওদিক দেখে, মেটে ঘড়াটি নিয়ে এগিয়ে গেল গলুয়ের দিকে।
ছাঁইয়ের গা থেকে টিকটিকি উঠল টিকটিক করে। পাঁচু বলল, কমনে যাস?
বিলাস বলল, এট্টু খাবার জল নে আসি।
খাবার জল পাঁচু নিজেই নিয়ে আসে। বিলাসকে ওপরের পাড়ায় পাঠাতে ভয় করে। আর কিছুর জন্যে নয়। পথ ভুল হতে পারে। ঝগড়া-বিবাদ বাধিয়ে বসতে পারে কারুর সঙ্গে।
পাঁচু বলল, থাক, তোকে যেতে হবে না। বাধা পড়ে গেল, আমিই যাচ্ছি।
বিলাস টিকটিকির ডাক শুনতে পায়নি। বলল, কীসের বাধা পড়ল?
—ওই যে, টিকটিকির বাধা পল। ও সব মানতে হয়, বুইলি? ওঁয়াকে শুধু একখানি জীব ভাবলে হবে না। শাস্তরে বলেছেন, খনার জিভখানি কেটে নে মিহির রেখে দিয়েছিলেন গর্তে। সেই জিভটি খেয়ে ফেলেছিল টিকটিকিতে। খনার বচন হলেন বেদবাক্যি। জিভ খেয়ে ফেলে, টিকটিকিরও গুণ হয়েছে ডাকের। সবাই মানে, তুমো মানো।
বলে পাঁচু নামছিল নৌকা থেকে। বিলাস বলে উঠল, মানষের মরবার সময় যদি টিকটিকিতে ডেকে ওঠে, তবে বোধহয় যমও ফিরে যায়!
পাঁচু রেগে বলল, প্যাঁচা, সেটা যমকে পেলে জিজ্ঞেস করিস। কত তো মুরোদ। যাস, কাল থেকে রোজ জল আনতে যাস, দেখব কেমন লাগে। টেপা-কলে লোকের ভিড়। ঝগড়া করে আসবি তো তোর পিঠে সাংলোর সলি ভাঙব।
ঢালু জমিতে অন্ধকার নেমেছে। পাঁচু মিশে গেল সেই অন্ধকারে।
বিলাস তাকিয়ে রইল, অন্ধকারের বুকে কালো কিম্ভূত পাড়াটার দিকে। কলসি আর হ্যারিকেনটি নিয়ে গেছে পাঁচু। নৌকার ছাঁইয়ের অন্ধকারে দেখা যায় না বিলাসকে। অন্ধকারের মধ্যে চকচক করে শুধু চোখ। অন্ধকার জলের ঝিকিমিকি স্রোতের কোটালের মতো।
সেই অন্ধকার যুগের মানুষের মতো। মনের ভাবকে ভাষা দিতে পারে না। কেবল মনটা ফসফস করে। রক্তের মধ্যে কে যেন পাক দিয়ে ওঠে।
পাঁচু ভাবে, রাগ, বড় রাগ ছেলেটার। নিজের মনের মতো কিছু না হল তো আমনি খেপে যাবে। জানিস, তোকে আমি পাঠাতে চাইনে কোথাও। শহরের পারে, দোকানে বাজারে কোথাও পাঠিয়ে আমার শান্তি নেই। কেন? না, তোকে নিয়ে আমার বড় ভয়। সব জায়গায় বাতাস তোর কানে আন কথার মন্ত্র নিয়ে ঘোরে। সে মস্ত্রের ঘোরে যদি তুই হারিয়ে যাস।
আমি তো জানিনে, কেন তুই এমন করে তাকিয়ে থাকিস পাড়ের দিকে। যেন সদ্য আঁতুড়ঘর থেকে বেরিয়ে আসা ছেলে তুই। যা দেখিস, সবই অবাক হয়ে দেখিস, মোহমুগ্ধ হয়ে দেখিস। তুই যখন দক্ষিণে তাকিয়ে দেখিস স্বপ্ন, দেখিস গঙ্গার ঘোলা মিঠে জল, সবখানেই তোর এক ভাব। দেখে মনে হয়, কে যেন তোকে টানছে দিবানিশি।
পাড়ের দিকে কী দেখিস তুই ও চোখে। দেখে মনে হয়, যেন তোর মন আর মানছে না। না, তোকে আমি কোথাও যেতে দিতে চাইনে।
টেপা-কলের পাশেই দামিনীর ছিটে বেড়ার বাড়ি। এ পাড়াটাও একটু কেমন কেমন লাগে পাঁচুর। পাড়ায় মেয়েমানুষ বেশি। রাতের দিকে মাতাল মিনসে দেখা যায় দু-একটা। দাজ্জাল মেয়েদের খাণ্ডার গলায় আ-কথা কু-কথা শোনা যায়। যা শোনা যায়, তা ঘর-গেরস্থির বউ-বিদের বলা উচিত নয়। পাড়ার মধ্যে দু-চার ঘর আবার মাছমারাও আছে। বড় গরিব, পরের নৌকায় কাজ করে। সব ঘরেই ছেলেমেয়ে আছে, সংসার আছে। মিল-কলে কাজ করে অনেক মেয়েমানুষ।
কিন্তু কেমন যেন। মনটা কু গায়। দামিনীদের মতো মেয়েমানুষেরই পাড়া বলা যায়।
টেপা-কালের হাতল চালাতে চালাতে শুনতে পেল পাঁচু মেয়েমানুষের গলা। বাড়ির ভিতরে কাকে বলছে, ব্যাটাছেলে বলে তো ছেড়ে কথা কইব না! তোমাকে খেতে দি আমার কাজকর্ম করার জন্যে, বসে বসে আমার মুখ দেখার জন্যে নয়। বুড়ি একলা গেল বাজারে, ভাল চোখে দেখতে পায় না। রাতের বেলা মাছ কাটতে কুটিতে হতে পারে। তুমি গাঁজায় দম দে বসে রইলে এখেনে। বেরও বেরও, দূর হয়ে যাও, দূর হয়ে যাও এখান থেকে।
বুঝল পাঁচু। দামিনীর নাতিন কথা বলছে। হ্যাঁ, খারাপ জায়গার মেয়ে, তবে বড় ডাকসাইটে। শাসন করে পুরুষকে।
জল নিয়ে নেমে এল পাঁচু। দেখল, বিলাস বসে আছে।
—বসে আছিস যে? তিবড়ি জ্বালিসনি?
—এই জ্বালি।
ছাঁইয়ের ভিতর থেকে শুকনো কাঠ এনে তিবড়ি জ্বালল বিলাস। আগুন জ্বলে উঠল। দাউ দাউ করে। ভাতের হাড়ি চাপিয়ে বিলাস গান গেয়ে উঠল,
আমার পরান বড়ো উদাস হে
আমি যাব সাগরে।
ঘরে নাই ভাত-পানি
পরনে নাই কানি
পানসা সাই নে আমি যাব সাগরে।
পাঁচুর মুখে থমকে যায় হরির নাম। ভয়ে বুক কাঁপে থরথরিয়ে। বিলাসকে দেখে, আগুনের শিখা সাপের মতো খেলা করে ওর গায়ে। ভাটার জল বড় হাসে খিলখিল করে।
পরদিন, জলেঙ্গা জলের স্রোতের বাঁকে, ঘোলা জলের আগমন দেখা গেল। কিন্তু নবমী পড়ে গেছে। সাঁঝের ভাটার জোর তেমন নেই।
তবু মাছ পাওয়া গেল। বাচা শিলং খানকয়েক। জালের প্রথম মুখ দেখে পাঁচুর মনটা। সাঁঝবেলার মতো অন্ধকার হতে লাগল। পুরো টানাছদি জলে তুলে দেখা গেল, ছোট একটি ইলিশ, আধ সের আড়াইপো।
হে খোকাঠাকুর। যা দিয়েছ, আজ এই ভাল। জলেঙ্গা জল শেষ হচ্ছে। এও আমার ভাল নিশানা।
মাছমারা মালো, সে জানে মাছের দেবতা খোকাঠাকুর। কেমন তোমার মূর্তি, তা জানিনে। নিজের হাতে মাছ মেরে, সেই মাছের গোল আপলক চোখের দিকে তাকিয়ে মনে হয়, তুমি তাকিয়ে আছ আমার দিকে। দেবতা, তুমি আমার শিকার। তোমার আমার জীবনের এই বিধান।
কেদমে পাঁচু একটি বড় ইলিশ পেয়েছে।
দুপুরের দিকে আকাশ পরিষ্কার হয়েছিল। আবার জমছে মেঘ। নৌকা নোঙর করল বটতলায়। বটের মাথায় মেঘ নামছে গড়িয়ে গড়িয়ে। বাতাসের জোর কম। কোনখানে যেন বিদ্যুৎ চিকচিক করে।
চুপড়ি কাঁখে নিয়ে, নেমে এল হিমি। সাদা শাড়ির গায়ে, লাল রঙের গোল ছাপ। যেন মাছের চোখ ছড়ানো সারা গায়ে। পান খেয়েছিল। কখন। তার লাল দাগ এখনও দুই ঠোঁটে। জামা বোধ হয়। কখনওই গায়ে দেয় না। চল নেই। বিকালে বাঁধা আট খোঁপায়, সেদিনের চওড়া, বড় মুখখানি আজ একটু লম্বা লাগছে।
এখন নৌকা বেড়ে হয়েছে ছখানি এই বটের তলায়। আরও দু-জন ফড়ে ছিল দাঁড়িয়ে।
হিমি আসছিল পাঁচুর নৌকার কাছেই। হঠাৎ নজরে পড়ল কেদমে পাঁচুর বড় মাছটির দিকে। জিজ্ঞেস করল, দেবে নাকি দাদা?
কেদমে একবার উপরের পাড়ার দিকে তাকিয়ে বলল, নেও। ঠাকুরের লোক এল না। সাঁঝবেলায় আর কতক্ষণ বসে থাকা যায়?
মাছ নিয়ে আচল খুলে পয়সা দিতে গিয়ে হঠাৎ নজর পড়ে গেল বিলাসের দিকে। পাশের নৌকাই বিলাসদের। ছাঁইয়ের মুখছাটের কাছে দাঁড়িয়েছিল সে।
চোখে চোখ পড়তেই ভু দুটি কুঁচকে উঠল একবার হিমির। পাঁচু দেখল ভাইপোের দিকে। দেখো ছোঁড়ার কাণ্ড। তোর রাগ যায়নি। নাকি এখনও। অমন করে তাকিয়ে রয়েছিস। শত হলেও মেয়েমানুষ। ভাল হোক, মন্দ হোক, অল্প বয়সের জোয়ান মেয়েছেলে। মাকড়া, সহবত শিখিসনি।
পান-খাওয়া ঠোঁটের ফাঁকে সাদা দাঁতের সারি দেখা গেল হিমির। পাঁচুর দিকে ফিরে, হেসে বলল, খুড়ো, যাচ্ছি। তোমার কাছে। দেখি, এদের কাছে আর কিছু পাই কি না।
—আচ্ছা গো মেয়ে, আচ্ছা, ঘুরে এসো। তোমার দিদিমার কী হল।
–শরীরটা খারাপ। আজ আর বেরুতে দিইনি।
বলতে গিয়ে আবার নজর পড়ল বিলাসের দিকে। ভাবলেশহীন কালো কুচকুচে নাগের চোখ বিলাসের। হঠাৎ একবার বুঝি বা হিমির চোখ জ্বলে উঠল দপ করে। স্ফীত হল নাসারন্ধ।
কিন্তু মুখ ফিরিয়ে চলে গেল অন্য নৌকার কাছে। কাপড় একটু তুলতে হচ্ছে উপরে। জল নামছে এখনও ভাটার। কাদা হয়েছে। বড় পিছল। আর আটালো। এদিকে হড়কে দেয়, আবার টেনে রাখে। মাঝে মাঝে পা ঝাড়া দিতে হচ্ছে। রাশি রাশি মেকো উঠছে গা বেয়ে বেয়ে। সুড়সুড়ি লাগে, কুটকুটও করে। বলে উঠল হিমি, আ কী মরণ গো মেকোর।
পাঁচুর মুখ দিলা পাকিয়ে উঠল। রাগে বিলাসের দিকে কটমট করে তাকিয়ে বলল চাপা গলায়, এই, আরে এই শোরের লাতি, কী দেখছিস তুই তাক্কে তাক্কে, অ্যাঁ? গাড়লের লাতি, ক্যাঁচা গিঁথে চোখ ওড়াব তোর। মালো গোঁয়ার, তোর ঘাড়ের ওই ব্যাঁকা রগটা আমি আজ কাটিব কাটারি দোঁ।
বিলাস তাকাল খুড়োর দিকে। আমার আৗতুড়ের ঘুমভাঙা ছেলে তাকাল অবাক চোখে। ভাটার ঢেউয়ে নৌকা দুলছে, দুলছে বিলাসও দাঁড়িয়ে দাঁড়িয়ে। বলল, চোখ ওড়াবে? কেন?
—কেন? কেন দেখবি তুই আমন করে? রাগ থাক যা থাক, মাছমারা তুই, মাথা নামমে রাখ।
বিলাস একমুহূর্ত খুড়োর দিকে চেয়ে থেকে, চোখ নামিয়ে নিল।
ওদিকে, চারটি নৌকার মাছ সব খরিদ করেছে হিমি। কুল্যে হবে প্রায় সের সাতেক। বাকি দুই ফড়ের চেয়ে দু-আনা দর বেশি দিয়ে নিয়েছে।
একজন ফড়ে বলে উঠল, বাজার চড়াচ্ছ কেন? আমরা কি নিতুম না?
হিমি বলল নির্বিকার গলায়, নিলে না তো। দীর চড়িয়ে থাকি, চড়িয়েছি। সাঁজের মাছ, দু-আনা পয়সার জন্য দশ ঘণ্টা দরদরি করার সময় নেই। আমার।
-আমাদের যে সময় ছেল।
—তার আমার কী? সময় ছেল, দাঁড়িয়ে থাকো, বারণ করছে। কে। শুধু শুধু ঝগড়া পাকাচ্ছ দাদা।
—ঝগড়া কেন। বলে, ঘাটের ইজারাখনি তো তোমার লয়।
–তোমারও নয়।
ফিরে তাকাল হিমি ফড়েদের দিকে। বলল, এখানে পয়সা বেশি দি আর যা-ই করি, বাজারে গিয়ে তো তোমার চেয়ে বেশি লাভ খাব না।
ফড়ে দুটি চুপ হয়ে গেল।
পাঁচুর নৌকার কাছে এল হিমি। বলল, দেখো দিকিনি, পায়ে পা দিয়ে ঝগড়া। দেও খুড়ো, মাছ দেও।
আবার চোখাচোখি হল বিলাসের সঙ্গে। ভুলে গেলি হারামজাদা, খুড়োর কথা ভুলে গেলি।
ভুরু কুঁচকে চোখ ফেরাতে গিয়ে হিমি আবার তাকাল। হঠাৎ কুঁচকে উঠল তার ঠোঁটের কোণ দুটি। চোখে ফুটল একটু হাসির ধার। কাঁখ থেকে চুপড়ি নামাল নৌকার গলুয়ে।
পাঁচু বলল, ওজন করি মেয়ে?
-হ্যাঁ করো। ওকী, সব একসঙ্গে কেন? ইলিশটা আলাদা করো।
পাঁচুর ফোগলা মুখে হাসি আর ধরে না। বলল, থাক না। এট্টা তো মাছ। ছোটগুলানের সঙ্গে এক দর-ই দিওখনি।
–সে তোমার যা প্রাণ চায়।
মুখখানি যেন লাল দেখা যায় দামিনীর নাতিনের। আবার চোখাচোখি হল। কী দেখছে বিলাস এমন অবাক হয়ে। সমুদ্র নাকি! নজর যে ক্ৰমে মোহমুগ্ধ হচ্ছে। সর্বনাশ। দামিনীর নাতিনের দিকে হারামজাদার মন টেনেছে নাকি? দুশ্চরিত্র! গাড়ল! অপঘাতে মারে যে মাছমারাকে, সেই ডাকিনী চেপেছে শোরের ঘাড়ে। রাগে ও ভয়ে হাতের দাঁড়িপাল্লা কাঁপে পাঁচুর।
দামিনীর নাতিনের চোখে যেন বিদ্যুৎ চিকচিক করে। কেন? ভাইপো আমার মাছমারার ছেলে। ও তো লাখপতি নয়।
তোমাদের ঝগড়া হয়েছে?
পাঁচু বলল, ঝগড়া করিনি গো মেয়ে, দিতে চাইনি। ভয় আমার ভাইপোকে নে। এর যে জায়গা অজায়গার ধেয়ান নেই।
হিমির চোখে আবার বিদ্যুৎ চিকচিক করল। আড়চোখে দেখল বিলাসকে।
—এই নেও মেয়ে, মাছ নেও।
—দেও। হিসেব রাখছি। তো, কত শোধ দিলে।
–রাখছি। দামিনীদিদিও রাখছে।
কী হল বিলাসের। শরীরের পেশি শক্ত করে কাট মেরে তাকিয়ে দেখছে পাথরের মূর্তির মতো। শহরের ফড়েনির চোখ-মুখের ভাবেও যেন সাপ-খেলানো মন্ত্রের উত্তেজনা। নাকের নাকছবি কাঁপছে থেকে থেকে।
হিমি বলল, দি-মা আর কদিন রাখবে। আমাকেই রাখতে হবে খুড়ো। যাই, বাজারের সময়
—নিজে যাবে?
—না, বাজারে গিয়ে বসতে এখনও বড় লজ্জা করে খুড়ো। একটা বুড়ো মিনসে রেখেছি, তা সেও গ্যাঁজা খেয়ে পড়ে থাকে। কী যে জ্বালা!
তা বটে। কিন্তু আড়চোখে চেয়ে অত হেসে যায় কেন দামিনীর নাতনি।
মেঘ নামছে বাসুকির মতো কুণ্ডলী পাকিয়ে। ভাটার ছলছলানি যেন কমছে একটু। জোয়ার এসেছে তলে তলে।
যেতে গিয়ে ফিরে দাঁড়াল হিমি। ঠোঁট টিপে হেসে বিলাসকে চকিতে দেখল আর-একবার। বলল, খুড়ো, তোমার ভাইপো যেন এক ঢপ বাপু।
–তা বটে ঢাপ-ই।
বিলাস বলে উঠল, কেন, ঢপ হতে গেলুম কেন?
হিমি বলল ঠোঁট উলটে, আমার তো সে রকমই মনে হয়। আ মা গো, কী কাদা! জল দেখছি অনেক দূর উঠেছেল।
চলতে গিয়ে হিমির পা পিছলে পড়ছে। পা হাড়কায় তবু হাসে। লজ্জায় আর সঙ্কোচে হাসে। পশ্চিম আকাশের কালো মেঘের তলা দিয়ে একটু সিঁদুরে মেঘের আলো এসে পড়েছে হিমির এক ভাঁজ শাড়িতে। খোঁপাটি চকচক করছে।
বিলাস আবার বলে উঠল, কাদায় বোধকরি ঢপ আছে।
শোনো, শোনো হারামজাদার কথা। ওর অত বড় বাপ যা কোনও দিন বলেনি দামিনীকে, ও তাই বলছে। ও যে মাছমারা সে কথা ভুলে যাচ্ছে। ডাকিনীর মায়া লেগেছে। ওর।
হিমি তাকাল ভ্রূ কুঁচকে। বলল, তাই নাকি?
—মনে তো নেয় তাই।
হঠাৎ দাঁড়াল আবার হিমি। বিলাসকে বলল, কাঁখালে ভার, উঠতে পারছিনে। চুপড়িটা একটু দিয়ে আসবে ওপরে? ·
বুকের মধ্যে দুরদুর করে উঠল। পাঁচুর। বিলাস বললে, তা দিতে পারি।
দেখো, দেখো, হারামজাদা সত্যি নেমে গেল নৌকা থেকে। ডাকতে পারল না পাঁচু। সে যে জানে, এ যাওয়ায় ওর মরণ থাকলেও ডাকলে পিছু ফিরবে না। থ্যাবড়া পা ফেলে ফেলে গিয়ে বলল, দেও।
হিমি চুপড়ি দিল। বিলাস আগে আগে উঠে গেল সেই আমগাছের গোড়ায়। হিমি উঠল। ঠেলতে ঠেলতে। দেখো, হারামজাদা চোখ ফেরায় না শহরের পাইকেরানির ওপর থেকে।
কাছে গিয়ে, বিলাসের পায়ের থেকে মাথা পর্যন্ত একবার দেখল হিমি। বলল, দেও, চুপড়ি দেও।
চুপড়ি নিয়েও আবার দাঁড়াল হিমি। কালো পাথরের মূর্তি বিলাস। প্রস্থে বুক যেন এক হাত উঁচু! সলুই কোঁকড়ানো চুল। বনমানুষের মতো। কাপড় পরেছে নেংটির মতো, উরুতের ওপর তুলে।
হঠাৎ যেন একটু লজ্জা করে উঠল হিমির। বেশ গভীরও দেখাল। বলল, যাও এবারে।
বিলাস বলল, তুমি যাও আগে, তা পরে যাই।
হেসে ফেলল। আবার হিমি। চুপড়ি ঝাঁকানি দিতে, সোনার চুড়ি বেজে উঠল। বিলাসের চোখের দিকে তাকিয়ে কেমন একটু চাপা গলায় আবার বলল হিমি, ঢপো!
বলে চলে গেল চুপড়ি কাঁখালে।
কী কথা বলিস তুই এতক্ষণ ধরে। কী কথা! ভাব-বিভ্রম মন নিয়ে, উথালি-পাথালি বুক নিয়ে, এইখানে এসে তোর মরণ ধরেছে। হারামজাদা। অ-জাতের মেয়ে, কুহকীর হাতে তুই প্ৰাণ সঁপে দিতে চাস। তুই তাকিয়ে দেখিস না, ও মেয়ের সারা গায়ে আপলক মীনচক্ষু, তাকিয়ে আছে তোর দিকে। ও মেয়ে মাছ বিক্রি করে আর পুবের মাছমারার ব্যাটা তুই, পিঁপড়ের মতো মরতে চাস এখানে। তার আগে তোকে জলে ড়ুবিয়ে মারব আমি জালে জড়িয়ে।
বিলাস নৌকায় আসতেই বুড়ো শরীর শক্ত করে দাঁড়াল পাঁচু সামনে। হাত-পা নিশপিশ করছে। কিন্তু গায়ে হাত তুলতে সাহস হয় না। ও যে ড্যাকরা হয়েছে। তবু সামলাতে পারছে না পাঁচু। বললে, কী হয়েছে তোর?
–কেন? কী দেখলে কী?
—বড় যে চাড় দেখছি। আবার দেখলুম কী?
বিলাসের গায়ে গা ঠেকে পাঁচুর। কাঁপছে রাগে। —শহরের ফড়েনির সঙ্গে তুই পিরিত করতে এসেছিস, শোরের লাতি। শুনি, মনে তোমার সুখ নেই, বড় জ্বালা। আমি তোমার জ্বালা জুড়োবার কাল গুনছি, আর তুমি গাড়লের ভাইপো এখানে মন বসাচ্ছ, জুড়াবে বলে? মেয়ে মাগছিস রাঁড়ের?
বিলাস তো পিছুল না খুড়োর গায়ের কাছ থেকে। মাথা নিচু করে চলে যা সামনে থেকে। তা নয়, বলল, হয়েছে, সর দিনি এখন, তিবড়িটা জ্বলি।
কেদমে পাঁচু বলে উঠল, হুঁ রোগ হয়েছে।
বিলাস ফিরে তাকাল। কেদমে পাঁচু কোনও দিন দেখতে পারে না তাকে। চোখ দুটি জ্বলে উঠল। বলল, হতে পারে। কারুর বাপের কাছে তো ওষুধ মাগতে যায়নি।
শোনো, কত বড় কথা। কেদমেও বড় শক্তিশালী মানুষ। বয়সকালে একদিন তো বাছাড় হয়েছিল। তার উপরে সঙ্গে দুই দুই জোয়ান ছেলে। দাঁড়িয়ে উঠল কেদমে— কী বললি?
অন্ধকার নামছে। আর একপৌঁছ। কালো অন্ধকারের মতো বিলাস এক জায়গাতে দাঁড়িয়েই বলল, যেমন বললে, তেমনি বনানু। বড় যে তড়পাচ্ছি?
আগে বাড়তে পারল না কেদমে পাঁচু। ছেলে দুটোও বসে রইল হাঁ করে। কেদমে বলল চিবিয়ে চিবিয়ে, বিদেশ বিভূয়ে না হলে একবার দেখতুম।
বিলাস বলল, ফিরে গে। দেখোখনি।
হুঙ্কার দিল পাঁচু, চুপ, দে রাড়-মোগো।
বিলাস চুপ করল।
জোয়ার এসেছে পুরোপুরি। মেঘে ছেয়ে গেছে আকাশ। গাঢ় অন্ধকার নেমেছে ত্রিসংসার জুড়ে। শেয়াল ডাকছে কাছাকাছি। তার ফাঁকে ফাঁকে একটু দক্ষিণে গঙ্গার পাড় থেকে শোনা যাচ্ছে ডাকিনীর খিলখিল হাসি। ভাগাড়ের পরে, পুবে পশ্চিমে লম্বা পাহাড়টার মেয়েরা, রাতের অন্ধকারে পুরুষদের সঙ্গে এসে ওখানে হাসি-মশকরা করে মাঝে মাঝে।
জোয়ারের মতো ফুলতে লাগল পাঁচু গলুয়ে বসে। দেখছে বিলাসকে, কালো মূর্তি দপদপ করছে তিবাড়ির আগুনে। কোথায় গেল এত কথার পোড়ানি। দেখো, গুনগুন করছে বসে।
আমার ডাক পড়েছে সাগরে,
ঠাকুর, আমার যেতে মন করে।
পাঁচুর বুকের মধ্যে কেঁপে উঠল। তুমি ফিরলে না। আর সমুদ্র থেকে। আজ বিলাস বারবার সমুদ্রে যেতে চায়। তোমার প্রাণে ছিল আগুন, তার চেয়ে আমি বেশি দেখি বিলাসের। বংশে যাদের সমুদ্রযাত্রা নিষিদ্ধ, সেই কাজে বিলাসের জেদ। মাছমারা থাকে বউ নিয়ে ঘরের কোণে। ও ছোটে ফড়েনির পিছনে। মরণ ওর চারপাশে ফিরছে। রংমশালের ঝাড় নিয়ে। শক্তি দাও, ওকে আমি সামলাই।
সু আর কু আছে সব জায়গায়। মাছমারাদের মধ্যেও আছে। যার কু আছে, তার সেটুকু সমুদ্রেও যায় সঙ্গে সঙ্গে। মাছ নিয়ে গোটা সাইয়ের শাবর হল হয়তো ক্যানিংয়ে। বড় বড় আড়ত। দোকান পশার। চারিদিকে মেলাই আলো। একটু দেখেশুনে বেড়াতে ভাল লাগে মাছমারার। নোনা জলের অকুল থেকে মাছ মেরে, এক আধ রাত কাটাতে হয়। এখানে। জলে জলে ঘুরে, একটু হাত-পা ছড়িয়ে বেড়াতে ইচ্ছে করে। আড়ত এখানে, মাছ মেরে এখানে আসতেই হবে। রক্তে যার বড় বেশি জ্বালা সে যায় শহরের খারাপ জায়গায়। তারাও ডাকে, ফোঁসলায়, টানাটানি করে হাত ধরে।
বড় ভীষণ পাপ, যে যায়, সে তো বলে যায় না। ঘর ছেড়ে এসেছে সে। তার সোহাগের মানুষ ফেলে এসেছে ঘরে। নকল সোহাগের কোলে এক দণ্ড প্ৰাণ শান্ত করতে চায়। যেখানে দাড়ি-গোঁপ। কামানো নিষেধ, সেখানে অপবিত্র হয়ে ফিরছ তুমি। তার জন্যে কত গুনোগাথ দিতে হয়, তোমার তখন মনে থাকে না। পাপ ঢোকাচ্ছ সাইয়ে! রক্তের মধ্যে বিষ নিয়ে আসছে। সারা গায়ে নিয়ে ফিরছি। ছাপকা ছপকা ঘা।
তারপরে সুঁদুরী বনের অন্ধকারে, হেঁতালের ঝোপে, মেতে ওঠে। একজন মদমত্ত হয়ে। তোমার পাপ। ভুগবে। সবাই। পাপ এমনি করেই আসে।
কেমন করে আসে? না, দেখছিলে বসে, শীতের কুয়াশা-ঢাকা আকাশ, মিটমিট করছে তারা। হঠাৎ সূদুরবিন উঠল মেতে প্রচণ্ড বাতাসে। গোলপাতা আর হোগলা মাথা কুটতে লাগল। সারা বনজঙ্গল কাঁপিয়ে কে যেন আসছে। হা হা করে। কিন্তু শাবর স্থির। তোমার প্রাণও স্থির। ওই শোনো, মটাস মাটাস করে কে বড় বড় সুদুরীর ডাল ভেঙে আসছে। কী খরা। কান ফটছে দানোর খরায়। অথাৎ দানোর চিৎকারে।
টনক নড়ল গুণিনের। যে আসছে। সেও গুণিনেরই আত্মা যে! দানো আসছে। পৌঁতো, পোঁতো শিগগির মন্ত্র খুটি। গোটা শাবর ঘিরে পাড়াবন্দ করল গুধীিন। মন্ত্র দিয়ে দানোর সামনে সীমাবদ্ধ করল পাড়াবিন্দ করে। এর মধ্যে আর পারবে না সে ঝাঁপিয়ে পড়তে। একটি বেগুন ফেলে দেখো পাড়াবিন্দের জলে। গোটা বেগুন সেদ্ধ হয়ে যাবে। এত তেজ গুণের। দানো আসে খরা মেরে মেরে, শাবরে ঝাঁপ দেয় দেয়, পারে না। রাত পোহালে দেখো, আক্ৰোশে শুধু গাছ ভেঙে গেছে। কয়েক গণ্ডা।
সকালবেলা এলেন সরকারি বন-বাবু। এত গাছ ভাঙলে কে? অমনি শাবরে এসে নৌকা তল্লাশি শুরু করলেন। দানের কথা শুনবেন না। উনি দানো দেখেননি, ও সব চেনেনও না। কিন্তু মাছমারা কাঠ চুরি করতে আসেনি। সে টিকিট কেটে সমুদ্রে ঢোকে। হাপ্তায় হগুপ্তায় টিকিটের পয়সা তাকে জমা দিতে হয়। তার জন্যেই অনুমতি আছে, প্রয়োজন মতো মাছমারা কাঠ কাটতে পারে। কাঠ চুরির আলাদা লোক আছে। মাছমারাদের চোখের সামনে দিয়েই তারা নৌকা বোঝাই কাঠ নিয়ে পাড়ি দেয় দূরদূরান্তে। বন-বাবুরা তাদের ধরতে পারেন না। নৌকা তল্লাশি করেন নিরীহ মাছমারার, প্ৰাণ যার পড়ে আছে অগাধ জলের তলায়।
তারপরে বন-বাবুর চমক ভাঙে। ভাঙা গাছগাছালি দেখেন। বলেন, হুঁ, সমুদ্রের সেই ঝড় এসেছিল। কেন না, গাছ ভেঙে পড়েছে, কাঠ যায়নি কোথাও এক টুকরো। সে ঝড় কীসের, মাছমারা জানে না। সে দেখে, শান্ত সমুদ্র। হঠাৎ কোথেকে আধ মাইল জুড়ে একটি ভীষণ ঝড় ওলট-পালট করে, দলে মুচড়ে দিয়ে গেল বনের মধ্যে। আর কী তার হাঁক। কাঁপ ধরে যায় বুকের মধ্যে!
এখানে, সমুদ্রের এই জলে স্থলে, পায়ে পায়ে নানান বেশে আছে সে। বাবু বলেন ঝড়, তুমি বলো দানো। কাজ তার দানের মতোই।
তবে সব সময় দানো বাগ মানে না। দু-একটি প্রাণ নিয়ে ফেরে সুযোগ পেলে। কেমন করে? না, শাবরীসুদ্ধ দুমড়ে দিতে চায় সে ঝাঁপ দিয়ে। ওই সময়ে ছাঁইয়ের বাইরে থাকলে, তাকে লোপাট করে নিয়ে যায়। নৌকাসুদ্ধ নোঙর ছিড়ে, টেনে নিয়ে যায় অকুলে। —
গুণ জানে না পাঁচু, জানলে আজ গুণ দিয়ে বশীভুত করত বিলাসকে। কিন্তু যদি পাপ করে ঘরে ফেরে ছোঁড়া। সে পাপের চেয়েও বড় ভয়, দামিনীর নাতনি ভেড়া করে রাখবে বিলাসকে। বড় যে দাপট মেয়ের। পুরুষ পোষে সে। বউঠান, ঘরে বসে তুমি খোকাঠাকুরের স্মরণ নাও।

মরা কোটাল পড়ে গেল। নবমী গেল, দশমী গেল। মরা কোটালের সময় এখন। সামনে অমাবস্যা। জোয়ান কোটাল আসছে আবার সামনে।
—অমাবস্যা কবে গো পাঁচুদা।
—এক গণ্ডা দিন বাদে।
চার দিন বাকি এখনও। থাকলেও বা কী। সে যে অমাবস্যার কোটাল। বষয়ি তার তেমন জোর নেই। তবু একটু আশা।
কেদমে নোঙর করেছে। দু-নৌকা বাদ দিয়ে। বিলাসের সঙ্গে ঝগড়া হওয়ার পরদিন থেকেই সরে গিয়ে নোঙর করেছে। পাশে চণ্ডীপুরের নৌকা। সে নৌকায় আছে শ্ৰীদাম। শ্ৰীদাম বলল, জলে তো বেশ গোলানি ছেড়েছে।
পাঁচু বলল, হ্যাঁ, পাহাড়ে জল ভেঙেছে।
হ্যাঁ, রক্তের ঢল নেমেছে। এই প্রকৃত গঙ্গা। সন্ন্যাসীর গেরুয়া রঙের জটার মতো। জটা খুলে দিয়েছে। জল আরও ঘোলা হচ্ছে। দিনে দিনে গঙ্গা বাড়ছে। জোয়ারের জল ক্ৰমেই উঠছে তার সাবেক সীমানা ছাড়িয়ে। কুলে কুলে ধরছে না। আর। রক্তাম্বরী হা হা করে ছুটছে দিগদিগন্তে। যেদিকে তাকাও, গঙ্গা তার গোটা বাড়ন্ত সীমাকে লাল করে তুলছে। যতদূর সে যাবে দাগ রেখে আসবে নিজের রং দিয়ে।
এই গঙ্গা। দেখতে বড় শান্ত। কোলে তার সবাই মরতে চায়। মরণের সময়ে মরতে চায়। যখন নিদেন আসে। কিন্তু বিষাঁর মরশুমে, গঙ্গার সব ক্ষুধার এক ভোগ্য হল মানুষ। মাছমারা সাবধান। সমুদ্র ঘুরে এসেছ বলে জাঁক কোরো না। নানান বেশে সে ঘোরে তোমার সামনে।
বড় শান্ত। কিন্তু খবরদার, ভুলেও আর মীয়াজীপিরের দহের সীমানায় যেয়ে না। ভাগাড়ের দক্ষিণে, শ্মশানের ভাঙা ঘাটের আওড় তোমাকে পেলে এ জন্মে। আর ছাড়বে না। জোয়ারের ধাক্কা এখন কম। কিন্তু প্রথম বানের মুখে হাত বাড়িয়ে আছে। শমন। আর সাবধান, টানের মুখে কোম্পানির গাধা বোট, লঞ্চ, স্টিমার সামনে পড়লে আর সামলাতে পারবে না। চুৰ্ণবিচূর্ণ হবে। তার জন্যে কেউ গুনোগাথ দেবে না।
অনেক রকমের বিপদ আছে। সবখানেই আছে, সবখানেই সামলে চলতে হয়। নিকনো ঝকঝকে দাওয়ায় অসাবধানে চলতে নেই মানুষকে। বেঘোরে। আছাড় পড়ে, মানুষ সেখানেও মরে।
গোটা বিষায় কিছু খাবে গঙ্গা। কিছু মানুষ, আরও উত্তরে কিছু মাটি। বন্যা হলে তো কথাই নেই। যত উঁচু দিকেই বন্যা হোক, তা হলেই মাছমারার কাল। গঙ্গা ধুয়ে বেরিয়ে যাবে মাছ নিয়ে।
বিস্তর নৌকা এসেছে। পাকিস্তানের বাস্তুহারা মাঝিরা কিছু বাড়িয়েছে তার সংখ্যা।
সবাই দেখছে জলের দিকে। জলে ঘোলানি ভেঙেছে।
তবে মরা কোটাল পড়ে গেছে।
—ও খুড়ো, জোয়ান কোটাল আর মরা কোটাল কাকে বলে?
পাঁচ-ছ বছর আগে, জিজ্ঞেস করত বিলাস। জানতে চাইত মাছমারার ছেলে।
বলতুম, কোটাল জানিসনে? শোন, এই যে দেখছিস বিষয়ে জল বাড়ছে, একেই বলে জোয়ান কোটাল। তার রকম আছে। পারাপারের মাঝির কাছে, এই জোয়ান কোটাল। জল আরও বাড়ে, ধরিত্রী রসস্থ হন অমাবস্যায় পুন্নিমাতে।
তখন শুধু জল বাড়ে না। যত জল বাড়বে, তত টান লাগবে। টের পাওয়া যাবে নৌকায় বসে। নৌকার তলা কাঁপছে থরথর করে। এত টান! ওই টান-কাঁপানিকে বলে জোয়ান কোটাল, বুইলি? সবচেয়ে বাড়াবাড়ির দিন কবে? না, বিষাঁর পুগ্নিমাতে, যখন আকাশে সোনার চাঁদ থাকে। কখন? রাতে। পূর্ণিমার নিশির ভাটিতে হবে ভরা কোটাল। তার ওপরে ষোলো আনার মধ্যে চৌদো আনা ভরসা রাখো। মেঘ থাকবে সারা আকাশ জুড়ে, কখনও মুষলধারে, কখনও গুড়িগুড়ি জল ঢালবে, আর পুবে সাঁওটা ডাক ছাড়বে গোঁ গোঁ করে। এই হল জোয়ান কোটাল। জোয়ান কোটালে সে আসছে, যার পিছনে তুমি ঘোরো। আর একজন আসবে ঘোর নিশিতে, অসাবধান হলে সে তোমাকে ছাড়বে না। টেনে নিয়ে যাবে তলায়। সব কিছু তাকিয়ে দেখো। মেঘাচা। জোছনায়, সব যেন কেমন অস্পষ্ট, ছায়া-ছায়া, মায়া-মায়া। মনে হবে, ডাঙার ওপরে কে যেন ওখানে দাঁড়িয়ে, কে যেন সেখানে বসে আছে ঘাপটি মেরে। খুব সাবধান!
অমাবস্যায়ও জোয়ান কোটাল। তবে বিষাকালে পূর্ণিমার কোটালের জোর বেশি।
কদিন থাকবে? দ্বিতীয়া পর্যন্ত টান-কাঁপানি থাকবে। একেবারে চরমে উঠে, চতুর্থীতে টিল দেবে। দিতে দিতে অষ্টমীতে গিয়ে বাঁধন আলগা হয়ে যাবে। দশমীতে একেবারে শেষ। জোয়ান কোটালের একটা আসে, আর-একটা যায়। মাঝে মরা কোটাল।
ভারী গোন কাকে বলে?
সমুদ্রের বান যখন চেতে ওঠে। ফুলে ফেঁপে হাঁক পেড়ে যখন আসে। সে গঙ্গার চোরাবান নয়। মাথা-উঁচু ঢেউ নিয়ে আসে। সমুদ্রের বান যত বেশি উঠবে, তাকে বলে ভরা গোন। কিন্তু মাছ বানে নয়। জলটা যখন নামবে, তখন। এইটা নিয়ম, যত বেগে উঠবে, নামবে তার চেয়ে অনেক বেশি আগে। তাকে বলে, চলন্তা, মুকড়া জল, বলে একড়ি টান, বুইলি?–
মরা কোটালে ইলিশ মাছ নেই কেন?
অষ্টমী, নবমী, দশমীতে কিছু মাছ পাওয়া যায়।
তারপরে ধরিত্রী শান্ত হল। চোখে দেখতে পােচ্ছ না, পৃথিবী দিবানিশি তাপ বদলাচ্ছেন। রসস্থ শরীরে ভার নেমেছে, জলও শান্ত হয়েছে। তার টান কমে গেছে। যার পিছে পিছে তুমি এসেছ, সেই মাছও তোমার মতোই এসেছে ঘোলা মিঠেন। জলের সুদিনের আশায়। কিন্তুন সে গা ভাসিয়ে আসতে পারে না। উজনি মাছ সে। ওইটাই তার জীবন। সর্বক্ষণ সে বিপরীত পথে চলেছে। ভেসে, তার আহার-মৈথুনে। সেই জন্যে ভাটা ঠেলে সে আসে সমুদ্র থেকে, জোয়ার ঠেলে যায় সমুদ্রে। উজান তার বাঁচা। সে তখন একটানা ভাসবে, যখন মরবে। এই মাছমারার মতন।
কেন আসে এই ঘোলা মিঠে জলে? না, সন্তানের আয়ু নিয়ে আসে। তুমি তোমার ছা-পোনাকে আগলে রাখো শত্রুর হাত থেকে। এও তেমনি, তার রুপোলি পেট জুড়ে আছে সোনা-মানিকেরা। লাখ লাখ সোনা-মানিক।
গঙ্গাকে মা বলেছি তার এক কারণ এখানে দন্তাঘাত হয় না। এই প্রবাদ আছে। কামট-কুমিরের দাঁত পড়বে না। এখানে। সেই কারণে ইনি ভগবতী। তবু অন্য মাছ খেতে পারে। সেজন্যে সে আসে গঙ্গার ঘোলা জলের অতল আধারে, শত্রুর চোখে ধুলো দেওয়ার জন্যে। এসে পেট থেকে ছেড়ে দিয়ে যায়। তার সোনামানিকদের। আর নোনা জলের চেয়ে মিঠে জলে ফোটে ভাল।
সে উজানে আসে পেটে বাচ্ছা নিয়ে। তাকে মারতে এসেছ তুমি।
গোটা সংসারের বুকে এই ব্যথা। দুঃখ পেয়ে না। তা হলে মাটিতে পা দিয়ে তুমি চলতে পারবে না। ইনি ধরিত্রী। এইখানে তোমার জন্ম কর্ম।
এইটি মানুষের ধর্ম। জীব-ধৰ্ম পালন করছ, তুমি। মরবার সময় সে তোমাকে দেখে যায়।
তুমি দেখতে পাও না, কিন্তু একটা দাগ রেখে যায়। আয়ু-শেষের দাগ। নিদেনে দেখতে পাবে তাকে। কেন? না, মরণের সময় তোমার গোটা জীবনকে সে দেখাবে।
মরা কোটাল পড়ে গেছে। পাহাড়ে জল ভেঙেছে বটে। মাছমারারা কাল গুনছে অমাবস্যা কোটালের।
তবু কেউ বসে নেই। সবাই জাল ফেলছে ভাটার টানে।
তল্লাটের পশ্চিম পারের মাছমারারা জোয়ার-ভাটা, কোনওটাই ছাড়ছে না। ঘেয়েকোনা থেকে খুঁটেজাল পর্যন্ত, সবই ফেলছে। পুবের মাছমারা এত জাল নিয়ে আসতে পারে না। নৌকায় ঠাঁই নেই। নিজেদের হাতে রাঁধাবাড়া। লোকাভাবও বটে। তল্লাটের লোকদের সে ভাবনা নেই। নৌকায় বাস নয়তো। ছেলে-বউ সবাই হাত লাগাচ্ছে।
লাগালে কী হবে। মরা কোটাল যাচ্ছে। মেহনত সার। তবু, বসে নেই। কেউ। ওর মধ্যেই, দু-চারটে ছোটখাট যা উঠছে।
হিমি আসছে। রোজ। —ওমা। খুড়ো, আজও নেই। এ যে শুধু কটা শিলিঙ্গে, খয়রা দেখছি।
–হ্যাঁ গো মেয়ে। মরা কোটাল যাচ্ছে তো।
বসে নেই। কেউ। বসে বসে নিদেন জাল সেলাই করছে। বিলাস জাল-সেলাইয়ের ফাঁকে, দেখে চেয়ে হিমিকে। হিমি দেখে কালো হাতে জালের ঘর পরানো। বলে, ঢপের দেখছি সব দিকেই হাত চলে ভাল।
দেখো, দেখো, ছোঁড়ার চোখে যেন চড়া পিন্দিমের শিশ দপদপাচ্ছে। অমর্তের বউয়ের বিষ নিয়ে তোর এত পরান-দগদগনি। বুকে তোর বিঁধে রইল কী? না, ধিক্কার। বুক ভরে চাইলি তুই অমৃত। সেই অমৃতের ধারা হল তোর দামিনী ফড়েনির নাতনি। যেন তোর বুকের মধ্যে সত্যি উথালি পাথালি হচ্ছে সোহাগের। পেলে যেন বুকে করি এখুনি। আমি দেখছি, তোর জোয়ান-কোটাল লেগেছে রক্তে। পুবে সাঁওটা ডাক ছেড়েছে মনের মধ্যে।
আর দেখো বুড়ির নাতিনকে। কালো পায়রার পেখমের মতো খোঁপাটি বেঁধে, কেমন বিজলি হানছে চোখে। যত দূর কোশের মেঘ হোক, বিজলি-চমক ঢাকবে তুমি কী দিয়ে! এই কদিনের মধ্যেই শরীরের কুলে যেন বাতাসের শিউরোনি লেগেছে। মাছমারার ব্যাটাকে দেখে মনের মরা গাঙে বান ডাকল নাকি। সমুদ্রের হ্যাঁকা যে উত্তাল হারে আছড়ে পড়ছে সর্বনাশীর বুকে।
বিলাস বলে, তা, মাছ মেরে খাই। হাত না চললে চলবে কেমন করে বলো? তোমার মতো সুখে তো নেই।
পাঁচু গুড়ক গুড়ুক হঁকো টানে, কাশে খকর খকর। কিন্তু কার কী।
হিমি বলে, সুখ দেখলে কোথায় গো?
–দেখে তো মনে হয়।
—বটে?
হিমি তাকিয়ে থাকে কয়েক মুহূর্ত। অসীম আকাশের তলায় গঙ্গার বুকে, আদিম মানুষের মতো মুগ্ধ চোখে চেয়ে থাকে বিলাস।
হিমির শাড়ির পাড়ে, জলের ঢেউ কেটে চলে ময়ুরপঙ্খ। পুবের বাতাস টানে আচল ধরে। কিন্তু অমন চোখে চোখে তাকিয়ে কী দেখে দুজনে দুজনের। যেন দুটিতে কত কালের চেনা, হারিয়ে গিয়েছিল, ছাড়াছড়ি হয়েছিল। আজ বহু দিন পরে, ভাটার জলে মাঝি ভাসে। আর পলিমাটির পিছনে দাঁড়িয়ে সেই মেয়ে। চোখে চোখে বলে, যেন চেনা-চেনা লাগে, তুমি কি সেই মাঝি?
হঠাৎ হেসে উঠে। হিমি বুকের কাপড় টেনে দেয়। হুঁ। নাতিনের জোয়ান বুক আর মানছে না।
–কাজ কর, কাজ কর।
মনের ভাব চেপে শান্ত গলায় বলে পাঁচু, কিন্তু বুকের মধ্যে যেন কাঁকড়ার দাড়া আচড়ায়। চুপ করে থাকতে পারে না। আমনি একবার হিমি দেখে খুড়োকে আড়চোখে। দেখলে কী হবে। ষ্টুড়ির ভারীগোন ডেকেছে বুকে। দুজনের একজনও মানতে চায় না। আর।
হিমি বলে, সব মানষের সুখ তালে তুমি বোঝ?
বিলাস বলে, দেখে যা মনে নেয়, তাই বলি, বুঝব কেমন করে, বলো?
বিলাসকে ছাড়িয়ে হিমির দৃষ্টি পড়ে দূর জলে, তার ওপারে মেঘ-ঘন আকাশে। যেন নাতনির মন আর এখানে নেই। চোখ দুটি যেন সন্ধ্যাতরার মতো বড় বিবাগি আর বোবা হয়ে যায়। তারপরে আবার বিলাসের দিকে ফিরে হেসে বলে, দেখে কি সব বোঝা যায়? ভেবে দেখো একবার, কেমন করে বোঝা যায়?
তারপর চলে যায়। পিছল। ঠেলে ঠেলে, খোঁপার পেখম দেখিয়ে। উঠতে উঠতে আবার তাকায় পিছন ফিরে।
শুধু বিলাসের জোয়ান কোটালের টানে আওড় দেখা যায়। সেখানে পাক দেয় ঘূর্ণি, ফুলে ফেঁপে ওঠে। জালের সুতো জট পাকায় হাতে। মন তার দামিনীর নাতনির সুখের ঠিকানা খুঁজতে চায়।
পাঁচু প্ৰায় ঝাঁপিয়ে পড়ে বিলাসের উপর সেই মুহূর্তে। হাতের কাছে যা পায়, ছুড়ে মারে। —মরবি, মরবি শোরের লাতি।
কিন্তু জোয়ান কোটালের টান তো ফেরাতে পারে না পাঁচু। শুধু বুকের মধ্যে বড় আছাড়ি-পিছাড়ি ভয় ও রাগের।
মরা কোটাল যাচ্ছে। ۔۔۔۔
পুঞ্জ পুঞ্জ মেঘ জমছে। হিলিবিলি বিজলি হানছে আকাশ। সারা আকাশে যেন সাপ ছুটছে কিলবিলিয়ে।
এর মধ্যেই হাতের পায়ের চামড়ায়, আঙুলের ফাঁকে ফাঁকে সাদা পাঙাস রং ধরছে। কুঁকড়ে উঠছে চামড়া। ফাটাফুটি বারো মাসই এবার চামড়ার তলে মাংস উকি দিচ্ছে একটু একটু করে। চামড়ায় ফাটল ধরছে। হাজা পচা শুরু হয়েছে।
বৃষ্টি নামল। তুমুল বৃষ্টি। অমাবস্যার কোটাল পড়ল।
অমাবস্যার ভোরবেলা, মেঘে গঙ্গায় মাখামাখি হল। বাতাসেও জোর বেশ। দক্ষিণা বাতাস মাঝে মাঝে মুখ থুবড়ে পড়ছে পশ্চিমে, পুবের দমকা বাতাসে। মোচড় দিচ্ছে। আস্তে আস্তে, পুবে বাতাস দখল করবে। সারা আকাশ।
ভোরবেলা ডাকল বিলাস, খুড়ো, ওঠে। জল চলন্ত।
জল চলন্ত। ছাঁইয়ের ভিতর থেকে বেরিয়ে এল পাঁচু। কাজের ছেলে। কী দোষ দেবে তুমি বিলাসের। মাছমারার ব্যাটা। জোয়ান কোটালের একড়ি জলের আশায় ওত পেতে বসে আছে। বিজলি-হানা কালিন্দী আকাশ। তার তলে, কালো কুচকুচে বিলাস। জলের ধারা গড়িয়ে পড়ছে সারা গায়ে। হঠাৎ বড় টনটনিয়ে উঠল। পাঁচুর বুকের মধ্যে। বলল, ঘুমোসনি। সারা রাত?
জবাব দিল, তুমি হালে যাও। তোমার সাংলো রেখেছি ওপাশে। আমি নোঙর তুলছি।
ইস। তাঁর সইছে না। মাছমারার ব্যাটা তো। যা করো, তাই করো, বাপের ব্যাটা। ওর বাপ ছিল কাজের বেলায় এমনি দড়ো। এখন কাজের কথা বলে। সারা রাত ঘুমিয়েছি কি না সে হিসাব নিকাশ হবে গড়ান মেরে এসে।
এমন বাপের ব্যাটাকে কী দিয়ে গুণ করলে শহরের ফড়েনি!
নৌক ভাসল। অনেক নৌকা ভেসেছে। বিলাস বলল, টানাছাঁদি ও পারে ফেলব তো?
-হ্যাঁ।
নৌকা পাড়ি দিল। পাঁচু ডাকল কই হে, ছিদেম?
জবাব এল, এই যে, যাচ্ছি, চলো।
—কদম পাঁচু?
–চলে গেছে।
হ্যাঁ। নৌকার টান দেখে বোঝা যাচ্ছে, জোয়ান কোটাল পড়েছে। ঘোর বৃষ্টি। সামনে নৌকা দেখা য্যা না।
-বিলেস।
–বলো।
—দাঁড় ধর, দাঁড় ধর। শ্মশানঘাটের আওড় সামনে
দাঁড় ধরল বিলাস। ভাঙা ঘাটের পাষাণে বড় খলখল হাসি। শ্মশান ধুয়ে যাচ্ছে। মুমূর্ষ ঘরের মধ্যে কোথায় আশ্রয় নিয়েছে সাধু আর কুকুরেরা। শ্মশান জাগাবার কেউ নেই। বৃষ্টিতে ভিজে যেন নেতিয়ে পড়েছে। ওই দূরে দেখা যায়, কলকারখানার লোক নিয়ে পাড়ি দিয়েছে বড় নৌকা।
নৌকার মুখ পুব-উত্তরে। দাঁড় ঠেলছে বিলাস উত্তরে। কিন্তু ভাটা টেনে নিয়ে যাচ্ছে দক্ষিণে। বড় টান জলের।
পুব কিনারে এসে টানাছদি জাল ফেলল বিলাস।
তারপর খুড়ো-ভাইপো প্রথম সাংলো জাল ফেলল। জলে। একজন কাঁড়ারে, একজন গলুয়ে।
—তুই কোন সাংলোটা নিয়েছিস বিলেস। তোর মা যেটা বুনে দিয়েছিল?
—বোধহয়।
—হ্যাঁ, ওটা আটাশ কাটিমের কোহিনুর সুতোর জাল। দেড়শো সুতো লেগেছিল।
সাংলো জাল থাকে তোমার হাতে। জালের দুই লম্বা মুখ, দুই সলি পরানো আছে তাতে। সলি হল কঞ্চি। জালের মুখে সলি, জালের মুখ। ওপরের সলিতে বাঁধা কাছি। সেই কাছি ভাটার ভিতর দিয়ে বাঁধা আছে নীচের সলির সঙ্গে। জাল তোমার হার করে থাকবে মাটিতে। নীচের সলিতে আছে শিল, অৰ্থাৎ ভার। ওই ভারে জাল নেমে যাবে জলের নীচে। আন্দাজ চাই। ঠেকিয়ে নাও জালটি মাটিতে। যখন ঠেকবে, তখন এক হাত তুলে রাখবে। সব সময়, পাতালের মাটি থেকে সাংলো একহাত উঁচুতে থাকবে।
নৌকা করো পুব-পশ্চিমে আড় পাথালি। ভেসে যাও পাথালি নৌকা নিয়ে ভাটার টানে। যে আসার, সে আসবে উজান ঠেলে তোমার জালে। পড়বে এসে হাঁ-মুখে। খবর পাবে কেমন করে? জালের ঠিক মাঝখানে বাঁধা আছে সরু সুতো। তাকে বলে খুঁটনি। সেই খুঁটনি জড়ানো তোমার আঙুলে, যে আঙুলে তোমার সমস্ত মন বসে আছে। জালে তোমার ছোট চাকুন্দে মাকুন্দে পড়লেও, খবর আসবে তোমার খুঁটনিতে। যেমনি খবর পেলে, অমনি ওকোড় মারো কাছি ধরে। যত জোরে পারো। সাংলোর হাঁ বুজে যাবে কাপটি খেয়ে। দেরি নয়, টেনে তোলো। টিল দিলে হাঁ খুলে যেতে পারে। ওকোড় মারা হল কাছির টান। আর এই সাংলো ফেলে পাথালি নৌকা ভেসে যাওয়াকে বলে গড়ান মারা।
কত দূর যাবে? জেটি ছাড়িয়ে বেশি দূরে নয়। এই মাইলখানেক। তারপরে আছে দহ। জালসুদ্ধ হঠাৎ তোমাকেই হ্যাঁচকা দিয়ে টেনে নামাতে পারে।
নৌকা যায় তাড়াতাড়ি ভাটার টানে। টানাছাঁদি জাল আপনি ভেসে যায় আরও ধীরে। এদিকে সাংলো নিয়ে তিন গড়ান দিলে, টানাছাঁদি জেটির কাছে যাবে। গড়ান দিয়ে চলেছে সব নৌকা। নদী যায় উত্তর-দক্ষিণে। কালো নৌকাগুলি, একে একে পাশাপাশি ভাসে পুবে-পশ্চিমে।
—কী রকম বোঝে ছিদেম?
–হবে, হবে মনে হচ্ছে পাঁচদা।
টিকটিকি টিকটিক করে উঠল। নৌকার ছয়েতেই আছে খনার জিভ-খেগো জীবটি।
প্রথম গড়ান দিচ্ছে খুড়ো-ভাইপো। কলকল করে বৃষ্টি ধুয়ে দিয়ে যাচ্ছে সবাঙ্গ। কিন্তু খবরদার! নড়ো না। কথায় বলে, ইলিশ, বড় কান-খড়খড়ি মাছ। তলার জালে তোমার একটু শব্দ হবে, ল্যাজ ঝাপটা দিয়ে সে অন্য দিকে যাবে।
কাছি কেবলই নামাতে হচ্ছে। জল বড় গহিন।
এক গড়ান গেল, দুই গড়ান গেল। তিন গড়ান শেষ করে, সাংলো তুলে রেখে টানাছাঁদিতে হাত দিল।
তিন গড়ান দিলুম-প্ৰথম অমাবস্যার কোটালে। গঙ্গা সাড়া দেয় না এখনও। জলের দিকে একবার তাকিয়ে, দুফালি চলার পাটাতন সরিয়ে, নৌকার জল ছেঁচতে লাগল পাঁচু।
বিলাস টানাছাঁদি পুরো তুলল জলের কিনা ছিটিয়ে। জাল শূন্য।
হুঁ। মেকোও যেন একটু কমই দেখা যায়। সেও আসে উজান ঠেলে। একবার চোখাচে্যুখি হল। খুড়ো ভাইপোতে। মনের মধ্যে দপদপ করে উঠল। পাঁচুর। পাপ, পাপ ঢুকেছে। এই নৌকায়। ওই শোরের লাতি পাপ মন নিয়ে এসেছে।
কিন্তু সব নৌকার অবস্থাই তো সমান। যত সংশয় থাক, ছেলেটার কাজ দেখে তো মনে হয় না। কিছু।
তবু পুরো ভাটা দেখতে হবে। যতক্ষণ শ্বাস, ততক্ষণ আশ। বিলাস লগি ঠেলে চলল। উজানে। টানাছাঁদি এ বেলা আর নয়, শুধু সাংলো।
চার গড়ান গেল। আবার এক মাইল উজান ঠেলে এল।
পাঁচ গড়ানের শেষ গিয়ে, বিলাস ওকোড় মারল। কী ওকোড় ছোঁড়ার। চার হাত সাড়ে চার হাত মারে। অত বড় ভার, আর গভীর জলের তলায়।
টেনে তুলল। একটি পাওয়া গেছে। সেরখানেক হবে।
অমাবস্যার কোটালের প্রথম মাছ। সয়ারাম চেঁচিয়ে উঠল, তোর হাত সাখক রে বিলেস। আজকের সকালে এই পেখম, তোর হাতে বাউনি হল।
বিলাস হাসল একটু শুকনো মুখে। মুখ রক্ষে হয়েছে।
উজান ঠেলে আবার জাল ফেলতে যাচ্ছিল সে। পাঁচু বলল, আর নয়। ও বেলার ভাটিতে হবে আবার। রান্না-খাওয়া আছে।
বৃষ্টিটা ধরেছে খানিকক্ষণ। গায়ের জলও শুকিয়েছে গায়ে, শুধু চোখগুলি লাল-টকটক হয়ে উঠেছে।
দামিনী এল আজ ককাতে ককাতে। সঙ্গে সঙ্গে হিমি চুপড়ি কাঁখালে।
ওই দেখো, এত কাজের দড়ো ছেলে। পাঁচ গড়ান মেরে এসেও তোর চোখে মুখে কীসের ভর হল রে। আমনি দেখি তোর জলে-ভেজা মুখে বাতি দপদপ করে।
বুড়ির নাতিনের চোখেও ভরের ইশারা। রাধে আমার কী কেষ্ট পেল, অ্যাঁ? আজ আবার তিন চোখ নিয়ে এসেছে ছুড়ি। কপালে একটি টিপ দিয়ে এসেছে।
পাঁচু বলল, অমাবস্যের কোটাল তো কোটাল নয় দামিনী দিদি। মরা কোটালের মুখে এট্টুসখান টান জোর। পেয়েছি। একখানি।
–মাত্তর!
মাত্তর! তোমাদের কাছে তাই।
শুনে বড় টনটন করে বুকের মধ্যে। মাছমারার দুঃখ, মাছ-বেচনদার কোনও দিন বোঝে না। ওই না পেলে যে ভাটার টানে ড়ুবে মরতে ইচ্ছে করত।
হিমি বলল, সাংলোতে উঠল?
–হ্যাঁ!
-কার?
—বিলেসের।
তিন চোখ দিয়ে বিধলে হিমি বিলাসের প্রাণে। বললে, ঢপ তালে বেশ পয়মন্ত আছে।
দামিনী বলল, ও মা! ঢপ আবার কে লো?
হিমি হেসে উঠল খিলখিল করে। বলল, কেন, আমাদের খুড়োর ভাইপো।
দামিনী বিলাসের দিকে একবার দেখে, আবার দেখল হিমির দিকে।
বুঝি শিউরে উঠল বুড়ি ফড়েনির বুক। সব-আগুন-নিভে-যাওয়া বুকে একদিন বড় বাসনা ছিল, সমুদ্রের ফড়েনি হবে সে। নাতিনকে যেন সেই নেশায় ধরেছে। বড় যে সর্বনাশের নেশা। ও লো মই সোনার পালদের চেয়ে রাজভোগের চেয়ে, ওর টান যে অনেক বেশি। করেছিস কী
হুঁ, দেখো, দেখো, চেয়ে তোমার গুণবতী সর্বনাশী নাতিনের কাণ্ড। লাখ টাকার মানুষ ফেরায়, ধরে বাঁধে মাছমারার ব্যাটাকে। রাঁড়ের মেয়েকে কত তুক না জানি শিখিয়েছ দামিনীদিদি, তোমারই ছায়া তো!
বিলাস বলল, একটা তো মাছ, এ কী আর পয়মন্ত হলুম।
দেখো, সারা শরীর দুলিয়ে কেমন গলুয়ে উঠে আসছে মেয়ে। মুকড়া জলের টানা ঢল কেমন কলকল করে আসছে।
দামিনী বলল, আবার নৌকায় উঠলি কেন?
পাচু ছিল কাঁড়ারে। নৌকা তখনও নোঙর করেনি। হাল ঠেলে রাখতে হচ্ছে।
দামিনীর কথার কোনও জবাব না দিয়ে বিলাসকে বলল হিমি, দেও, মাছ ওজন করে দেও।।
বিলাস বলল, বসে, লৌকো নোঙর করি আগে।
দুটো মানুষ সামনে পিছনে। ভয় লজ্জা কিছু নেই। কপালের টিপ দিয়ে চিকুর হেনে হিমি বলল গলা নামিয়ে, নোঙর না করলে কী হয় ঢপ?
বিলাস হিমির দিকে চোখ তুলে বলল, ভেসে যাবে।
—অকুল পাথরে নাকি?
বিলাস বলল, হ্যাঁ, বড় আকুল। ডাঙার মানুষের প্রাণ কাঁদবে সেই অকুলে।
–কেন?
–ভয়ে।
-কীসের ভয়?
–প্রাণের।
—প্ৰাণের ভয় না থাকলে?
—মন গুণে ধন। মনের ভয় আছে না?
—তবু অকুলে যে বড় মন টানে ঢপ?
নোঙর করে হেসে বিলাস বলল, টানে? টানবে বইকী, সবাইকে টানে। আমি তাই যাব। আমি সমুদ্রে যাব। এখন নোঙর করেছি। তোমার ঘরের তলায়।
সমুদ্রে যাবে, সমুদ্রে যাবে। এই সর্বক্ষণ ওর কথা। হারামজাদা উজানে মাছ গো। যেখানে মরণ নিয়ে বসে আছে পাষাণের বাধা, সেইখানে মাথা কোটে।
মাছ মেপে দিল বিলাস। দিয়ে বলল, খাঁটি ওজন দিলাম।
হিমি বলল, একটু বেশি ঝোঁকতা দিলে যে!
—তোমার ঘরের তলায় আছি, তাই।
আরো সর্বনেশে, এত যে তোদের রাগ, এত বিরাগ, সে কী শুধু চোরাবানের ছলনা। কখন যে অনুরাগের জোয়ারে গলা-জল হয়েছে, দেখতেও পাইনি।
দামিনীর মুখখানি ভার দেখাচ্ছে।
চলে গেল দিদি-নাতিনে। যাওয়ার আগে বলে গেল হিমি, আমার ঘরের তলায় যদি নোঙর করেছি, দাওয়ায় উঠেসে বসো একদিন।
দিদি-নাতনি অদৃশ্য হল। পাঁচু চাপা গলায় গর্জে উঠল, সাবধান, সাবধান রে কেউটে। দাওয়ায় যদি উঠতে চাইবি কোনও দিন, তবে তোর বিষদাঁত ভাঙব আমি।
—বিষদাঁতটা পাবে কমনে তুমি?
শোনো কথা।–হারামজাদা, পাণে মারব তোকে।
ছাইয়ের মুখছাটের কাছে শিল-নোড়া নিয়ে বসে বলল বিলাস, শুদু শুদু মারতে যাবে কেন আমাকে?
—শুদু শুদু গুয়োটা? মাছ মারতে এসে তুই শহরের ফড়েনির সঙ্গে পিরিত করবি?
—তা পিরিত কি কারুর হাত-ধরা।
—চুপ, চুপ ঢ্যামনা কমনেকার।
–ঢ্যামনা তো ঢ্যামনা!
নৌকা দুলিয়ে বিলাস, শিলের বুকে নোড়া দিয়ে হলুদ থ্যাঁতলাতে লাগল।
ভেসে যায় বুঝি সব। বাঁধা সুখের ঠিকানা খোঁজা অনেক দূরে। ঘর-গেরস্থি থাকলে হয়।
তিন নৌকা ফিরে এল শূন্য হাতে। কেদমে পাঁচু তার মধ্যে একজন।
বৃষ্টি আর এল না। কিন্তু জল বাড়ছে দুরন্ত গতিতে। জল হয়েছে টকটকে। বিকালের ভাটায় চার গড়ান দিয়ে ফিরতে হল শূন্য হাতে।
দামিনী এল একলা। —ওমা, পাওনি কিছু?
–না।
বিলাস তাকিয়ে আছে উঁচু পাড়ের দিকে। নাতনি আসেনি দিদিমার সঙ্গে।
দামিনী বলল, তা-লে যাই, ঘরটা খালি রয়েছে। নাতিন তার সইয়ের বাড়ি গেছে বেড়াতে।
চলে গেল দামিনী। দেখো, ছেলের মুখ জুড়ে যেন মেঘ নামল। থমকানো মেঘ, বাতাস নেই।
শ্ৰীদাম বলল, জলের গতিক কিছু বুঝিনে পাঁচদা।
—গতিক বোঝার সময় হয়নি ছিদেম। এই হল আসল পাহাড়ে-জল। অম্বুবাচীতে আসে পশ্চিমের গাঙে জমা জল। এখনকার জল ঠাণ্ডা। মাছ আসতে চাইছে না। দেখছি না, মেকো মরছে বিস্তর। তারাও চলে যাচ্ছে।
—কিন্তুন পাঁচদা, দেখতে দেখতে আষাঢ় কাটছে। কাল থেকে শাওন মাস পড়ে যাচ্ছে। এদিকে যে চাল বাড়ন্ত।
চুপ চুপ চুপ। ওই একটি কথা পাঁচু অষ্টপ্রহর গুনগুন করছে মনে মনে। মুখ ফুটে বলেনি, শুনতেও চায়নি। কুড়ি দিনের চাল নিয়ে এসেছিল পাঁচু। তেরো দিন কাটল তার মধ্যে।
তবে সুদিনের বান ডাকবে গঙ্গায়, ভয় কী? সেই আশায় সবাই এসেছে, যুগ যুগ আসছে। বলল, একেবারে বাড়ন্ত নাকি ছিদেম?
—আজ রাত্তিরটা চলবে।
—বড় কম নে এয়েছ ভাই। নগদ কিছু এনেছ?
—আছে, কয়েকটা দিন চলবে।
–দেখো, কী হয়।
আবার রাত্রের ভাটায় ভাসল মাছমারা। মন মানে না। এক ভাটাও ছাড়বার উপায় নেই। এই জোয়ান কোটালের চলন্ত। টানে তার মনে হয়, সংসার ভাসিয়ে নিয়ে যাবে। কিন্তু যার আসার সে আসে না। জলেঙ্গা জল, তোমার নিশানা দেখাও।
খুব সাবধান। রাত্রের অন্ধকারে আঘাটে গিয়ে পোড়ো না। জেটির কাছ থেকে ফারাক থাক। নৌকার হ্যারিকেনখানি রাখো ঠিক ছাঁইয়ের মুখছাটের কাছে বুলিয়ে। ওইটি তোমার অন্ধকারের চিহ্ন। নইলে লঞ্চ-স্টিমারে ধাক্কা লাগতে পারে। পরের নৌকা ঠোক্কর দিতে পারে। পাঁচাইনে জরিমানা করতে পারে পুলিশ। যদিও পুলিশের মোটেও টান নেই গঙ্গার ধারে।
ফিরে এল খুড়ো-ভাইপো শূন্য হাতে।
রাত পোহাতেই চড়চড়ে রোদ। সবঙ্গে যেন শত শত টিকার আগুন জ্বালিয়ে বিঁধে রেখেছে। গায়ে। সারা গায়ে ঝরে টোপনি। স্বাদে নোনতা। কিন্তু হাত দিয়ে দেখো, তেল। মাছমারা ঘামে না, ওটা তেল বেয়ে বেয়ে পড়েছে। মাছের মতো, মাছমারার ঘাম নেই।
টানাছাঁদি পড়ল। উঠল শূন্য জাল।
তিন গড়ানের উজান ঠেলে, চার গড়ানের মুখে, পাঁচুর সাংলোয় ধরা দিল একটি মাছ।
চোখে চোখে তাকাচ্ছিস মীন। প্ৰাণে মারতে চাস আমাদের। দূর সমুদ্রের কী বাতা নিয়ে এসেছিস তুই, একবার বল। বড় ভয়ংকর হাসি দেখি তোর অপলক চোখে। পাঁচুকে ভয় দেখাচ্ছিস। ভয় পায়, প্ৰাণের জন্যে নয়, তবু প্ৰাণেরই জন্যে। সবাই তোর পথ চেয়ে আছে!
কী সংবাদ নিয়ে এসেছিস তার কাছ থেকে। যাকে আমি রেখে এসেছি তোদেরই রাজ্যে, সাত বছর আগে। আমার বড় ভয়, আমি যে ভুল করে এসেছি। আমি কশার বেঁধে আসিনি। অগুনতি কাশের মুণ্ডু জট পাকিয়ে বেঁধে রেখে আসতে হয়। নতুন কোনও মাছমারা গেলে, সেই দেখে জানতে পারবে, সেখানে কোনও মাছমারার মরণ হয়েছে। দেখে তুমিও সাবধান হও। বশীরও বেঁধে রেখে আসেনি। আবার কেউ প্ৰাণ হারাল কি না, সেই আমার ভয়। রক্তচক্ষু মীন, কী সংবাদ এনেছিস বল।
দক্ষিণে বাতাস বুক চেপে পড়ছে গঙ্গায়। মাঝে মাঝে অস্ফুটে উঠছে। ককিয়ে পুবে বাতাসের মোচড়ে।
আর-একটি গড়ান দিল বিলাস।
গায়ের টোপানি মুছে পাঁচু বলল, তুই দে। আমি আর পারব না এখন সাংলোর ভার নিয়ে বসে থাকতে।
বিলাস কাঁড়ারে বসে, বৈঠা নিল কোলে অথাৎ পায়ে। হুঁকো টেনে দিল পাঁচু ভাইপোর হাতে। তোমার যা কিছু ঘর-গেরস্থি সহবন্ত, তা তুলে রাখো এখন ঘরের জন্যে। যদি মেহনতি হও, তবে মেহনতের সময় বাপ-ছেলের মাঝে কোনও দূরত্ব রেখো না।
বিলাস দুটান দিয়ে ফিরিয়ে দিল হুঁকো।
গড়ান শেষ। সামনে আওড়। আঙুলে জড়ানো খুঁটনি কোনও সংবাদ নিয়ে এল না। নিজের হাতে উজান ঠেলে ফিরে গেল বিলাস উত্তরে। কালো মূর্তি সেদ্ধ বেগুনের মতো হল। বলল, আর এট্টা গড়ান দেখাব?
—না ফিরে চ।
এদিকে মাছমারার জেদ আছে ঠিক। ছেলের প্রাণ বড় অশান্ত। ও যে বড় অশান্ত, ওর বাপের মতো। গড়ান মেরে খালি জাল তোলে আর দূর গঙ্গার জলে তাকিয়ে থাকে। ছেলের মন বুঝি অস্থির করে। দিন হিসেব করে সমুদ্রে যাবার।
বড় রোদ! গামছা বেঁধেছে মাথায়। বিলাস জল ছিটিয়ে দিল গায়ে মুখে। আর দেখো, রক্তগঙ্গা কেমন দগদগ করে রোদ বিকিমিকিতে।
মাছ নিয়ে গেল দামিনী। নাতনি এল না। বলে গেল, কাকে বলি পাঁচুদাদা। সেই চুচড়োর লোকটি আবার এসেছে। বলছে ছুড়িকে, চল। উঁহু। ঘাড় বেঁকিয়ে দিয়েছে। বলে, যেতে-টতে পারব না। ও সবে আর নেই। এসেছ, ব, যা, দু-দণ্ড গল্পগুজব করে যাও। রাজি আছি। পিরিতের খোয়ারি কাটাতে আর আমি পারব না! কত হাতে পায়ে ধরাধরি করছে। একবার ভুল হয়েছে, বারে বারে হবে না। উঁহু! বলে, নিজের সঙ্গে কারচুপি আর ভাল লাগে না। যা হবার তা হয়ে গেছে, আমার মন এখন চায় না। কপাল ভাই পাঁচুদাদা। মন গুনে ধন, দেয় কোনজন। মনের ফাঁদ নিয়ে তুই আবার কোথায় ধরা পড়েছিস, কে জানে।
চলে গেল দামিনী মাছ নিয়ে।
কী দেখিস তাকিয়ে তুই উঁচু পাড়ের দিকে। কে তোকে কোপ দিয়েছে বুকে। কেউ দেয়নি। কোপ খেয়েছিস তুই নিজের হাতে। মাছমারার ব্যাটা মাছমারা থাক। মালোর ঘরের মেয়ে আসবে তোর ঘর আলো করে। শহরের মাছ-বেচুনি ফড়েনিতে তোর কী দরকার।
—তিবাড়িতে আগুন দে বিলেস।
–মন নেই দিতে! তুমি দেও।
শোনো! এ যে বেগড়বাই করছে। কিন্তু বলেই আবার উঠল নিজে। —শালার পেট মানেও না। আগুন দেব পেটে এবার।
বাপের বসানো কথা। এ তো মেয়েমানুষের জন্যে ক্ষোভ নয়। স্রোতের জল থেকে শূন্য জাল ঝেড়ে তোলার যন্ত্রণা।
তৃতীয়ার দিনে খুড়ো-ভাইপো চারটি মাছ পেল।
বড় অনিশ্চিত। পাঁজির কথা টিকতে চায় না। যখন হয় না, তখন পাঁচ ভাগ, দশ ভাগ কিছুই হয় না। হল তো তোমার সব ভরে উঠল। কেদমে পাঁচুও পেয়েছে। সয়ারাম পেয়েছে তিনটি মাছ।
সংসারে দুটো জিনিস হাতের কাছে চেয়ে না পেলে তুমি অনৰ্থ করতে পারো। মহাজন-জোতদারের সঙ্গে বনিবনা না হলে ধর্মের ঘট বসিয়ে পুজো দিয়ে, দশজনে মিলে পারো একটা ব্যবস্থা নিতে।
কিন্তু এখানে! এই অগাধ জলের তলায় বসে কে কলকাঠি নাড়ছে মাছমারার জীবনের, তা আমরা জানিনে। যার সঙ্গে আমার সাক্ষাৎ পরিচয়, সে মীন।
এই স্রোতের বুকে তুমি ছাপটি হাকিতে পারো, গালাগাল দিতে পারো। কিন্তু সে দৃকপাত করবে না। খিলখিল করে হোসে, দহে ফুলে, ঘূর্ণি পাকিয়ে সে যাবে চলন্তায়, আসবে আগনায়। এই তার নিরন্তর খেলা। মহাসমুদ্রে গিয়ে, হাসবে অট্টহেসে। কত মারা তুমি তাকে দেবে।
তোমাকে সে এমনি করে মারে।
থাক, এ চারটে মাছ আর নিয়ে যাব না। দামিনীর কাছে। দিয়ে যাই পুবপারের পাইকেরকে বেচে।
পাইকেরা ফড়েরা এখন আর শুধু ডাঙায় বসে চেঁচাচ্ছে না, আছে নাকি? আছে নাকি কত্তা? এখন তারা অনেকে নৌকা নিয়ে ঘুরছে জেলের পিছে কেলে হাঁড়ির মতো।
বিলাস বলল, মিছিমিছি। এট্টা অন্যখ করবে। রসিক দেখেছে মাছ পেয়েছ। দামিনী জানলে—
সত্যি কথা। একলা পাঁচু নয়। অনেকেই এ রকম করছে। তার জন্যে দুৰ্গতিও কম হচ্ছে না। পাওনাদারে ধরে রাখছে নৌকা। মাছ ধরাই বন্ধ। এত দিনের চেনাশোনা। ফাঁকি দিলে পরে নিজের ফাঁকি পড়তে পারে। বিশ্বাস একবার ভাঙলে আর ফিরে আসে না। বিক্রি করতে হয়, জানিয়ে করে। অবিশ্বাসী হয়ে না।
পাঁচু বলল, ফিরে চল। পাড়ি দে।
হাল পাঁচুর হাতে। বাতাস আছে ভাল। বিলাস পাল তুলে দিল। দিয়ে গালে হাত দিয়ে বসে তাকিয়ে রইল দক্ষিণে।
তারপরে হঠাৎ যেন মাথা ঝাড়া দিয়ে বলে উঠল, খুড়ো, সমুদ্রে যাব আমি এবার টানের মরশুমে।
—কী বললি! হাল বেঁকে গেল। জল বাড়ন্ত। চলন্তার চলাকায় ধুয়ে যাচ্ছে গলুই। বেগে বাতাস এল দক্ষিণ থেকে। এমন করে তো কোনও দিন বলে না বিলাস।
—সমুদ্রে যাবি?
–হ্যাঁ, সমুদ্রে যাব।
—তবে কি সকল মানষে এদিন ধরে তোর সঙ্গে মশকরা করেছে? যাওয়ার তোর বারণ আছে না?
–মারব মাছ, তার আবার বারণ। আমি মালো।
কিন্তু পাঁচুর কুটোকোটি মুখখানিতে রাশি রাশি পুঁয়ে যেন কিলবিল করে উঠল। চোখে দেখা দিল রক্ত। বলল,—বুইছি, শোরের লাতি, মেয়েমানুষের জন্যে তুই বিবাগি হতে চাইছিস।
—মেয়েমানুষের জন্যে?
–হ্যাঁ। ওই রাঁড়ের মেয়ের জন্যে।
—না। ভগবতীর মেয়ে এলেও, সমুদ্রে যাব খুড়ো। গঙ্গায় আমার মন মানছে না আর।
পাঁচু দেখল, বিলাসের বিশাল কালো শরীরে ঢেউ লেগেছে। সমুদ্রের। গঙ্গা ওকে ধরে রাখতে পারছে না। বুকের মধ্যে বড় ধুকধুক পাঁচুর। তবু চিৎকার করে উঠল, সাবধান-গেলে তোর অকল্যেন, সোমসারের অকল্যেন। সবাইকে তুই পাণে মারতে চাস রে যম কমনেকার।
বিলাস যেন কোনও এক ভাবের ঘোরে গলা চড়িয়ে বলল, আমার বাপ গেছে, তার বাপ গেছে, তুমি গেছ খুড়ো। মাছ মারি আমি, আমি সাগরে যাব।
সাগরে যাব! সাগরে যাব। গায়ে কাঁটা দিতে লাগল পাঁচুর। ভয়ে চিৎকার করে উঠল, চুপ কর বিলেস, শোরের লাতি।
গলুয়ে চলক ভাঙছে। জালের তলায় যেন কারা ঝাপাই বুড়ে, তোলপাড় ঢেউ তুলে দিয়েছে। বাতাসে ছুটে যেতে চাইছে পাল।
বিলাস যেন দূর থেকে বলল, খুড়ো, মিছে তোমার ভয়। আমি সেই ফোড়নের মুখে গেছলাম, যেখেন থেকে খালি লৌকো ফিরে এয়েছিল। বশীর আমাকে দেখিয়েছে। আমি কশার বেঁধে দে। এয়েছি।
নিশ্বাস বন্ধ হয়ে গেল পাঁচুর। ওরে সর্বনেশে, কশার বেঁধে এসেছিস, তবু তুই মরতে যেতে চাস। মরণ বুঝি এমনি করে ডাকে।
ডাকুক, কিন্তু, বাঁধা সুখের ঠিকানাটি কার কাছে রেখে যাবে পাঁচু। বলল, সকলের পাণ মুঠোয় নে সমুদ্রে যেতে চাস তুই? যাওয়াব তোকে আমি। তার আগে তোকে লড়তে হবে আমার সঙ্গে। দুজনের এটা নিকেশ হব, তা পরে যা হবার হবে।
কিন্তু একটানা স্রোতের একড়ি জলের মতো বিলাসের মন যেন ঢলে নেমে গেছে। সে আর কথা বলে না।
চলন্ত হাসছে খলখল করে। দূর গড়কে আগনার লক্ষণ। বাতাসে আঁশটে গন্ধ। মেকোর মরণ ঘটেছে।
মাছ নিতে এল দামিনী। আন্তরবালা এল আর এক দিক দিয়ে। দামিনীর সঙ্গে সঙ্গে এসে দাঁড়াল নৌকার কাছে। আর যেন কেমন করে চেয়ে চেয়ে দেখল। সে বিলাসকে। দেখে দেখে হাসল ঠোঁট টিপে টিপে।
দামিনী চলে যায় মাছ নিয়ে। বিলাস ডাকল, ওগো, ও ঠাকরুণ, শুনছ।
দামিনী ফিরল। — আমাকে বলছ?
—হ্যাঁ। তোমার লাতিন আসে না যে?
শোনো, শোনো ড্যাকরার কথা।
আতর হেসে উঠল খিলখিল করে। বলল, ওমা। কথাটা মিছে শুনিনি তালে মাসি। এদের মরণ ঘটেছে!
দামিনী রেগে উঠে বলল, আমার লাতিনে তোমার পেয়োজন?
—তা কী জানি। মন করল জিজ্ঞেস করতে, করনু। জবাব দেওয়া না দেওয়া তোমার মন।
হ্যাঁ, আরো সর্বনাশ! ঝগড়া করিস তই কাদের সঙ্গে? লজা-শরমের মাথা খেয়েছিস একেবারে এত বে-সামাল হয়েছে তোর প্রাণ? ভয়ও কি নেই একফোঁটা? আরো ইল্লতে, আরো মরণ!
কিন্তু দামিনী বা দেখে কী বিলাসের দিকে আমন করে? বুঝি নিবারণ সাইদারের ছায়া দেখছে বিলাসের মধ্যে। সে যে সমুদ্রের ফড়েনি। হতে চেয়েছিল, সেই কথাটি গায় বুঝি তার মন।
আতর যেন রাধার সখী বৃন্দা দূতী। রুপোর বিছোহারে বাঁধা তার আকুল কোমর। বাসি চুলে পান। রাঙানো ঠোঁটে, রং সর্বক্ষণ। চোেখ ঘুরিয়ে হেসে বলল, আমার ছোটমাসি আর আসবে না। বলেছে। তার মরণ আছে ঘাটে, মরতে আর ঘাটে আসবে না, বুয়েচ?
দামিনীর পাতা-ঝরা ন্যাড়া বুকে বাতাস লাগল। আতরের কথাগুলো শুনতে শুনতে, স্রোতের মতো পাক খেতে লাগল বলিরেখা মুখ। চলে গেল বিড়বিড় করে।
আতর হাসতে হাসতে গেল কেদমে পাঁচুর নৌকার কাছে। মাছ ছিল কেদমের, দিয়ে দিল। কিন্তু যেন চুরি করে দিল। বড় ভয়ে ভয়ে বাপ-ব্যাটারা উঁচু পাড়ের দিকে তাকায়।
যাওয়ার আগে, আতর ঘোমটা তুলে, আর-একবার হেসে বলে গেল, বড় জবর মরা মরেছ খুড়ো, তবে এখেনে কেন?
বিলাস যেন হাঁদা গঙ্গারাম। তাকিয়ে রইল পশ্চিমের উঁচুতে।
রাগে পাঁচু গরগরায়, তার চেয়ে হুতোশ বেশি। ওরে আমন করে তাকাস কী। নিয়ে এলি উথালি-পাথালি বুক। তার উপরে বৃষ্টি নামালি অন্ত্রানের। এবার দেখছি তোর ফতুর হওয়া বাকি।
বিলাস তিবড়িতে আগুন দিয়ে গেয়ে উঠল,
আমার কিছুতে নাই মন ।
আমি ভাসব অকুল পাথরে হে
এই আমার মতি বিলক্ষণ।
হে মা গঙ্গা, হে খোকাঠাকুর, বিলাসের আমার এই বিলক্ষণ মতি। আমি জানি, ও মাছ মারে। জলের তলায় বড় সংশয় তার জীবন। মীনচক্ষু সব সময় ডাক দিয়ে নিয়ে যায়। তাকে অকুল পাথরে। সেইখানে তার আসল মরণ-বাঁচন। চারদিক থেকেই ডাক পড়েছে বিলাসের।
কিন্তু আমার রক্তে আর অকুলের ডাক নেই। ডেকে ডেকে সে মরেছে। যার মরেনি, সে আর ফেরেনি। আমি কুলে ভিড়তে চাই।
বিলেস, অকুল বড় ভয়ের। তোকেও কুলে ফিরতে হবে।
একটু বাদেই এলেন ব্ৰজেন ঠাকুরমশাই, কদম পাঁচুর মহাজন।
মাছমারা মানুষ, ঠাকুর তাদের তুই-তোকারি ছাড়া কথা বলেন না। দশ-বিশ গণ্ডা জেলে নিয়ে তাঁর কারবার। সব রকমে বড় পাইকের উনি এই গঞ্জের। বাইরের চালানিও বিস্তর আসে ঠাকুরের। ঠাকুরকে দেখে, কেদমের মুখখানি আমসি হয়ে গেল। বলল শুকনো হোসে, এই যে, আসেন ঠাকুরমশায়!
ঠাকুর বললেন, কী রে, মাছ পাসনি?
হাত দুটি জোড় করল কেদমে। বলল, পেয়েছিলাম গো মশায়, দিয়ে ফেলিচি।
–দিয়ে ফেলিচি?
ঠাকুরের ফরসা মুখখানি লাল হয়ে উঠল। খবর জানতেন আগেই।
বামুন মানুষের ছিরিমুখের কথা শোনো, তোর কোন বাপের ধন দিয়ে ফেলেছিস? গত সনের কটা টাকা শোধ দিয়েছিস, অ্যাঁ? দিয়ে ফেলিচি!
মহাজনের এমনি কথা। তার ওপরে শহুরে বাস। গাঁয়ের মহাজনের ভালমন্দ বুঝতে কষ্ট হয় না। সে প্ৰাণে মারবে কিংবা রাখবে, গতিক দেখে ঠাহর পাওয়া যায়। শহরের ব্যাপার বোঝা দায়।
কেদমে বলল অন্যায় হয়ে গেছে ঠাকুরমশায়, বড় কু-কাজ করেছি। তিনখানি রাত পোহালে আর এ মনিষ্যি কাঁটার পেটে কিছু পড়বে না। তাই নগদা বেচে দিইচি।
যথার্থ কথা, নিৰ্যস প্ৰাণের কথা। ওই এক ব্যায়রামে মরেছে তাবৎ মাছমারা। কোথাও তার সত্যরক্ষা হয় না।
কিন্তু ঠাকুর মানবেন কেন। বললেন, প্ৰাণ জল করে দিলে। এই শ্রাবণ মাস, ভাল চালান নেই, নদীতে আঁকাল, শালা আমাকে তিনটে মনিয্যির পেট দেখাচ্ছে।
শোনো মহাজনের বচন। তাই পাঁচু বলে, ওরে মাছমারা, সুদিনে তুই এক, দুর্দিনে তুই আর-এক মানুষ। তোর মরণ নেই, তাই পেটের দায়ে তুই মিছে কথা বলিস মহাজনকে।
উপরের পাড় থেকে নেমে এল রসিক। সেও ঠাকুরের দাদন খায়। যেন ব্যাপারটি আৗচ করে বলল, মাছ বেচে দিয়েছে বুঝিনি? বুয়েচি বাবা, আতরবালাকে বেচে দিয়েছ। রোজ দেয় ঠাকুরমশাই, একদিন আর কী করবেন। দেখতে সব ভালমানুষ, ভাজার মাছটি উলটে খেতে জানে না। তলে তলে সব ঘুন।
ঠাকুরের মুখ দেখে বোঝা যায়, তেতে এসেছেন আগে থেকেই। কে তাতিয়েছে বোঝা এবার।
বিলাস বলে উঠল, ওই এলেন আবার শানাইয়ের পোঁ।
কথাটা ভাল শুনতে পায়নি রসিক। কিন্তু বিলাসের ভাব দেখে ফিরে তাকাল।
পাঁচু চাপা গলায় খেঁকিয়ে উঠল, চুপো, মাকড়া কমনেকার।
ঠাকুর বললেন, কেন, ও মাগির মুখ বড় মিষ্টি লেগেছে বুঝি? দেখছি। শালার জাত খারাপ।
পাঁচটা নৌকা পাশাপাশি। ঠাকুরের কথাগুলি যেন সবাইকে মেরে উস্তোম খুস্তোম করছে। সবাই হাত-পা গুটিয়ে চুপচাপ।
কেদমে কী বলতে যাচ্ছিল হাত জোড় করে। তার আগে বিলাস বলে উঠল, তা অত গাল দিচ্ছেন কেন গো মশায়?
ওই শোনো! আরে তুই কার মুখের উপর কথা বলছিস। শহরগঞ্জের আড়তদার, ঠাকুরকে তুই চিনিস না।
ঠাকুর ফিরে তাকালেন। বললেন, কী হয়েছে?
বিলাস বলল, বলেছি বলে, হাত জোড় করে ক্ষ্যামা চাইছে মানুষটা, অত জাত বেজাত করছেন কেন?
ঠাকুর বললেন, বড় যে পিরিত দেখছি?
পাঁচু প্ৰায় ড়ুকরে উঠল, এই, এই বিলেস!
রসিক বলল দুচোখে আগুন জ্বেলে, এর বড় চ্যাটাং চ্যাটাং কথা ঠাকুরমশাই।
–কেন, কোন গরমে?
রসিক বলল, বড় গরম। দামিনীর দেনা খায়।
ঠাকুর বললেন, গালাগালে অত যদি লাগে, তুই শোধ দে না।
যেটা মনে আসে, সেটা সহজ করে বলে বিলাস। সেখানে কোনও ঘোরপ্যাঁচ নেই। বলল, সে এজ্ঞে আমার মুরোদ নাই।
–তবে?
—তবে আপনার বড় মুখে ছোট কথা ভাল না। জাত বেজাত কেন? ট্যাকা নিয়েছে, পুলুশে দেন।
পুলুশ, অৰ্থাৎ পুলিশ। পাঁচু ততক্ষণে ভয়ে ও রাগে কাঁপছে। হাতের কাছে কিছু খুঁজে না পেয়ে, অগত্যা খানিকটা পাঁক কাদা তুলে ছিটিয়ে দিল বিলাসের গায়ে। প্ৰায় আকাশ ফাটিয়ে চিৎকার করে উঠল, আরে মড়া রে, শোরের লাতি, আজ তুই মরবি।
বলে, নৌকা থেকে নেমে, ঠাকুরের সামনে গিয়ে বলল, কিছু মনে করবেন না ঠাকুরমশায়, এই শোরটাকে নে আমার বড় জ্বালা। ওর মুখ বড় খারাপ, মাপ করে দেন।
ঠাকুর যেন কেমন একটু হকচকিয়ে গেছলেন। বিলাস তখন মাথা নিচু করে গায়ের কাদা ধুচ্ছে। খুড়ো-ভাইপোকে দেখে ঠাকুরের রাগের মাত্রােটা কেমন যেন ঝিমিয়ে গেল। বললেন, মুখটা তা হলে একটু মিষ্টি করা দরকার তোমার ভাইপোর। ইজ্জত জ্ঞান থাকা ভাল। সেটা এর মধ্যে তো পাইনে।
বলে কেদমের দিকে দেখালেন। বললেন, তুমি কি মাছ পেলে, দামিনীকে না দিয়ে আমাকে দিতে পারো? জাত বলতে আমি তোমাদের জাত তুলে কথা বলিনি, এই ব্যাটার ছোঁচ-গিরির কথা বলেছি।
তা বটে। কিন্তু এ সংসারে যে মাছমারাকে ঋণ খেতে হয়, তারা সবাই কেদমের মতো ছোঁচা। পাঁচু চুপ করে রইল। ঠাকুর বিলাসকে মাপ করেছেন, সেইটাই অনেকখানি।
ঠাকুর চলে যাওয়ার আগে আর-একবার বললেন কেদমকে, নোলাটা একটু কম কর, বুঝলি? টাকা শোধ না হওয়া ইস্তক মাছ যেন আর কারুর ঝাঁকায় না। ওঠে, বলে গেলুম।
ঠাকুর চলে গেলেন। পিছে পিছে গেল রসিক। সেও মাছমারা। কিন্তু প্ৰাণটি যেন মাছমারার নয়। যে মাছ মারে তার মাৎসৰ্য ভাল নয়। কেন না তোমাদের সকলের বাঁচা-মরা একখানে।
ঠাস করে একটা শব্দ হল। সবাই চমকে ফিরে তাকাল কেদমের নৌকার দিকে। কেদমে তার বড় ছেলের পিঠে একটি চড় মেরেছে। মেরে বলল, গালে হাত দৌ ভাবিছটা কী অ্যাঁ, আমার মানী ব্যাটা? গিলবে তো, তিবড়িতে আগুন দেও।
পরান চমকে উঠে হাঁ করে খানিকক্ষণ তাকিয়ে রইল বাপের দিকে। তারপর উঠে গেল। সকলেই চুপচাপ। কেদমে গিয়ে ছাঁইয়ের মধ্যে লুকাল।
ঠাকুরের অপমানটা যত না লেগেছে, তত লেগেছে বিলাসের প্রতিবাদ। বিলাসের ওপর রাগ নয়, নিজের জোয়ান ব্যাটা বসে রইল কাঠের পুতুলের মতো, ইজতে ঘা লাগল কেদমের। কে? না, যার উপরে মনটা কেদমের বিরূপ, সে।
পাঁচু বলে উঠল, আহা, কর কী কেদম।
জবাব দিল না কেদম। মাথা গোঁজ করে, তাকিয়ে রইল জলের দিকে। চোখ দুটি জ্বলছে দপদপ করে।
সব নৌকার মাঝিরাইচুপচাপ। কথা জোগায় না। কারুর মুখে।
জলের কলকলানিও থেমে এল। জল যেন স্থির হয়ে গেল আগনার মুখে। জোয়ার আসছে। তলে তলে এসে গেছে, তাই গঙ্গাও চুপচাপ। তার বুক ভরে সে নীরব হল। মাছমারা নীরব হল কীসের ভারে।
সন্ধ্যা এখনও নামেনি। দিন তবু যায় যায়। পশ্চিম আকাশের কানকো ছিড়ে যেন রক্ত পড়ছে। সূর্য হেলে গেছে চোখের আড়ালে। দল-দলা মেঘ, পুব-বাতাসে যায় পশ্চিমে। তাতে দিন শেষের আলো পড়ে মনে হয় যেন, রক্তের টোপানি ঝরিছে আকাশের ঢালুতে।
মাছমারার বুকের ঢালুতে কত রক্ত ঝরে, সেটা দেখা যায় না। অপমান আর লাঞ্ছনা নতুন নয়। তবু, নতুন করে বাজে প্রতি বারেই।
সমুদ্রে, পানসা জালের জগৎ-বেড়া ঘের দিয়ে যখন মাছ ধরে, তখন কেনবার লোক পাওয়া যায় না। বন্দরে, মোহনায়, বড় বড় আড়তদার-পাইকেররা দাঁড়িয়ে থাকে বরফ-ভরতি লরি নিয়ে। সাই-ভরা মাছ। প্রতি নৌকাতে পাঁচ-সাত মন করে থাকে। কত মাছ নেবে নাও। দরাদরি হয়।
কত করে মন হে? পাইকিরি দর বল।
মাছমারা বলে, তিরিশ ট্যাকা দেন।
আড়তদার, চালানদার মুখখানি শক্ত করে থাকে। থাকবেই, মাল যে বড় বেশি দেখা যায়।
তবে পচিশ দেন? তাও নয়। কুড়ি? পনর?
মাছমারাকেই দর নিয়ে নামতে হয় মুকড়া জলের টানের মতো। বাজার নেই তার হাতে, মোটর লরি নেই তার। বরফ-কলের সঙ্গে নেই কারবার। ওই জগৎটি তার নাগালের বাইরে।
কিন্তু অকুলে সঁপে দেওয়া প্ৰাণের বিনিময়ে যে মাছ এল, তাতে যে পচন ধরে! কষ্টের কেষ্ট যে একেবারে পেছন দেখাবে। ধরে রাখবার উপায় নেই। নৌকার খোল খালি করতে পারলে সে বাঁচে।
তখন পাঁচে নামে।
মহাজন থুথু ছিটিয়ে টাকা গোনে। হেসে বলে, একদিনের কারবার তো নয়। তোমারও কিছু থাক, আমারও কিছু হোক।
তা বটে। মাছমারা দেখে, মীনচক্ষুর অপলক চোখে বড় হাসি চিকচিক করে। জোয়ার কাটিয়ে, সে আবার চলন্তায় ছোটে অকুল সমুদ্রে। তার প্রাণ পড়ে আছে সেখানে।
শহরের মানুষ বলো, কী দরে তুমি মাছ খাও?
মারার মাছ পেলে জ্বালা, না পেলেও জ্বালা। দেখা যায় যেন এইটিও তার জীবনেরই বিধান।
তবু মাছমারার প্রাণ জ্বলে কেন? না, মন মানে না।
অন্ধকার ঘনিয়ে এল। তিবড়িগুলি জ্বলেছে সব একসঙ্গে। আগুন জ্বলে দপদপিয়ে।
শ্ৰীদাম মাঝি নামগান করে, হরেকৃষ্ণ, হরেকৃষ্ণ, কৃষ্ণ কৃষ্ণ–
শুধু বিলাস তাকিয়ে থাকে উঁচু পাড়ের দিকে।
এমন সময়ে একটি নৌকা এসে ভিড়ল পাঁচুর নৌকার গায়ে। সয়ারামের গলা শোনা গেল, বিলেস!
বিলাস একটু অবাক হয়ে জবাব দিল, হ্যাঁ।
এ নৌকায় নেমে এল সয়ারাম। অন্য নৌকাটি সয়ারামকে নামিয়ে দিয়ে চলে গেল উত্তরে।
পাঁচু বলল, ওটি কার লৌকায় এলে?
সয়ারাম বলল, এদিককারই লৌকো।। ও পার থেকে আসছিল, বললাম, এটু পার করে দেও আমাকে।
–অ!
আসলে সয়ারামের নজর বিলাসের দিকে। কিন্তু বিলাস নির্লিপ্ত ভাবে বাঁশের নল দিয়ে ফুঁ দিচ্ছে উনুনে। খুড়ো আছে গলুয়ে, বিলাস কাঁড়ারে। সয়ারাম কোনও কথা না বলে এসে বসল বিলাসের সামনে। চোখ মিটমিট করে তাকাল। এমনিতেই তার মুখখানি সর্বক্ষণ শুকনো শুকনো। মাছ নেই। তার উপরে নিজেদের নৌকাই ভাড়া খাটছে নিজেদের কাছে। নৌকার সংসার বড় টলমল করছে।
বিলাস বলল, কী মনে করে?
সয়ারাম একবার উঁচু পাড়ের দিকে তাকিয়ে নিয়ে বলল, এই এনু একবার। আসব আসব করি, আসা হয় না।
বিলাস বলল, ফিরে যাবি কেমন করে?
সয়ারাম সংশয়-ভরা চোখে তাকিয়ে বলল, রাতটা থাকব তোর কাছে।
–কেন?
—কেন আবার কি, মন চায় না?
বিলাস একবার ভুকুটি করে তাকাল সয়ারামের দিকে। সয়ারাম গালে হাত দিয়ে বসল।
বিলাস বলল, তবে চাল বের করে নে? আয় ছাঁইয়ের মধ্য থেকে।
চাল বের করে, ধুয়ে, হাঁড়িতে দিয়েও সয়ারাম গালে হাত দিয়ে বসল।
বিলাসের কালো চোখে মুখে তিবড়ির আগুন লকলক করছে। সয়ারামের চোখে ভয় ও সংশয়। কী জানি অন্তরে অন্তরে বিলাস হেসে আছে কি রেগে আছে।
গলা নামিয়ে বলল সয়ারাম, কথাটা শুনলুম কেদমে খুড়োর ছেলে পরানের মুখে। সত্যি। তবে?
বিলাস যেন গায়ে মাখে না। কাঠের হাতা দিয়ে, হাঁড়িতে ভাত নেড়ে বলল, কোন কথা?
—বুড়ি ফড়েনির লাতিনের কথা?
-কী কথা?
-বড় নাকি জবর মেয়ে।
-হবেও বা।
—তোকে দেখলে নাকি চোখে মুখে তার বেজায় হাসি দেখা দেয়?
—তা হবে।
হুঁ, গতিক বড় সুবিধের নয়। বিষের ক্রিয়া হয়েছে মনে হয়। বড় খাপচি কেটে কেটে কথা বলে যে বিলাস। বলে, তোকে দেখলে আর থর থাকতে পারে না?
-হতে পারে।
–শুনছি। পয়সাওয়ালা ফড়েনি।
বিলাস জবাব দেয় না।
সয়ারাম আবার বলে, ওখেনে তবে তোর মন বসেছে?
বিলাস ভ্রূ কুঁচকে তাকায়। বলে, মন আবার বসে কেমন করে?
–ও-ই হল। মন টেনেছে তা হলে?
জবাব নেই বিলাসের। চোখ পাকিয়ে তাকাল সয়ারামের দিকে। কিন্তু ভয় করলে তো চলবে না। তার। বলল, চুপ মেরে থাকিসনে বিলেস, বল, বল না কেন?
—কী বলতে হবেটা কী?
—এটা তো আমার অঘটন বলে মন গাইছে। অঘটন ছাড়া কিছু ঘটাস নে তুই। আমাকে বল, তোর মন মানছে না?
বিলাস ঘাড় তুলে, ক্রুদ্ধ চোখের খোঁচা মোরল সয়ারামকে। সয়ারাম বলল, হাত তুলিস নে যেন, খুড়ো দেখে ফেলবে। আমি বুয়েচি তুই মায়ায় পড়েছিস। মন মানছে না তোর?
—কেন? না মানলে তুই দিবি?
সর্বনাশ, এ তো আর রাখ-ঢাক নেই। ডাকিনীর মায়া লেগেছে বন্ধুর। শহর-ফড়েনির সর্বনাশী ফাঁদে পড়ে গেছে। যা শুনেছে, তা হলে মিথ্যে নয়। চোখ-মুখ দেখেই বোঝা গেছে। মনের দিশা নেই। বলল, কী বললি?
—বলব। আবার কীরে ন্যাকা। না মানলে তুই দিবি?
—দেয়াদোয়ির আছে কী। শুনি, সে তো বেবুশ্যে। দমাস করে একটি ঘুসি পড়ল সয়ারামের কাঁধে। ধূপ করে যেন কাঁঠাল পড়ল গাছ থেকে। বলল, শালা আমার, বানচত। যাকে যা-নয়, তাই বলছ? কত লোক তার পায়ে গড়াগড়ি খায়, সে
হাতের কাছে আর কিছু ছিল না। নইলে সয়ারামের মরণ ছিল। কাঁধটায় লেগেছে। সয়ারামের। কাঁধ হাতিয়ে, এদিক ওদিক তাকিয়ে বলল, থাক, মারিসনে, আমার লেগেছে। খুড়ো দেখতে পাবে। ভগমান আমাকে খালি সইতে দিয়েছে।
সয়ারাম গালে হাত দিয়ে বসে রইল চুপ করে। বিলাস আবার বলল, খারাপ যা বলবার, তা আমাকে বল, তাকে কেন?
বিলাস শিলের উপর হলুদ ফেলে, নোড়া দিয়ে ছেচতে লাগল। শব্দহীন ব্যাকুলতায় জোয়ারের জল পাড় ভাসিয়ে দিয়েছে। আকাশে একফালি চাঁদ। আলো তার কেমন যেন কুহকী মায়ায় ঘেরা। সব কিছুই দেখা যায়, আবার দেখা যায় না। আকাশের তারা খসে কিংবা জোনাকি ওড়ে,
সয়ারামের মনটা হঠাৎ উলটো গেয়ে উঠল। তাই তো! বন্ধু আমার অমর্তের বউকে ফেরায়, সেখানে তার মন বসেনি, প্ৰাণ টানেনি। এখানে কেন এমন হল। কিছু বুঝেছে নিশ্চয়। গামলি পাঁচিতেও যার মন ওঠেনি, ওখানে তার বুক উথালি পাথালি করে উঠেছে। তাকে তুমি দ্যাখ-রং বলতে পারবে না। অথাৎ, যাকে দেখি, জোয়ান মেয়েমানুষ হলেই হল, তাকেই আমার ভাল লেগে যায়, তা নয়। বিলাসকে তো চেনে সয়ারাম। কিন্তু এ কোথায় এসে মন পাতলে বিলাস। বন্ধুকে নিয়ে বাড়ি ফেরা যাবে কেমন করে।
সয়ারাম বলল, সে রোজ আসে বিলেস?
বিলাস বলল, না। বলেছে, আসবে না। এখেনে তার মরণ আছে, তাই।
আ পোড়াকপাল! বিলাসের মন পুড়ছে। এ যেন মন ফসফস করার বাড়া। কিন্তু সে যদি না চায়, তবে বিলাস মন পুড়িয়ে মরে কেন?
চিকচিক করে বিদ্যুৎ চমকাল। এর মধ্যেই কুহকী আলোটুকু কখন গেছে। জমাট বেঁধেছে। টুকরো মেঘ। ভরা জোয়ারে জলের স্রোত উঁচু পাড়ে উঠতে চায়।
পাঁচু যেন বিমুচ্ছিল এতক্ষণ। কলসি নিয়ে উঠে এল কাঁড়ারে, জল আনতে যাবে।
সয়ারাম বলল, খুড়ো আমাকে দেও, জল নে আসি। জল ভেঙে। আবার তুমি কেন যাবে।
পাঁচু কলসিখানি দিল সয়ারামের হাতে। সয়ারাম বলল, চ বিলেস, দুজনে যাই।
হাঁরে ক্যাংলা, খাবি? না, হাত ধোব কোথায়? পাঁচু দেখে, জোয়ারের জলে ছপছপ করে, কেমন করে বিলাস চলে যায়। সয়ারামের সামনে পাঁচু কিছু বলতে পারল না। কিন্তু বুকে রইল বড় ধুকধুকুনি।
উঁচু পাড়ে উঠে, সরু রাস্তা গেছে পশ্চিমে। দুপাশে বাড়ি। টালি-খোলা-গোলপাতা-ছাউনি ঘরের সারি। সামনে একটি বিজলি আলো টিমটিম করছে। তার নীচে টেপা-কল।
আশেপাশে গলার স্বর শোনা যায় মেয়ে-পুরুষের। মোটা মেয়ে-গলার গান ভেসে আসছে কোত্থেকে–
মাথা খাও, যেও না কো
পরানে দাগ দিয়ে।
সয়ারাম কলসি ধরেছে, হাতল টিপছে বিলাস। গান শুনে দুজনে তাকাল দুজনের দিকে। কিন্তু, বিলাস বারে বারে একটি বাড়ির দিকেই তাকায় কেন। নাতনির বাড়ি বুঝি ওইটি। বন্ধু বড় কান খাড়া করে আছে। চোখে তার পলক নেই। সেখানে ঘোর মায়া।
কলসি উপচে জল পড়ে যায়। সয়ারাম বলল, চ বিলেস, কলসি ভরে গেছে।
এমন সময়ে মানুষের ছায়া দেখে দুজনে চমকে উঠল। দেখল, দুলাল খুড়ো।
হেসে বলল দুলাল, খুড়ো যে! জল নিতে এসেছ? কিন্তু উলটো হয়ে গেল যে?
–-কেন?
–জল আনতে যাওয়ার কথা তো আর-একজনের গো।
বলে কেশো গলায় হেসে উঠল দুলাল। শব্দটা চাপা, কিন্তু দুলালের খালি গা যেন আওড়ের জলের মতো ফুলে উঠল। বলল, আমার ছোটমাসি গেছে ডাক্তারের বাড়ি। তার রোগ হয়েছে।
বিলাস পাড়ের দিকে মুখ করে বলল, অ।
—হ্যাঁ বড় নাকি হাঁকপাঁক করে বুকের মধ্যে, অবশ্য অবশ্য লাগে, ধড়ফড় করে।
তবু বিলাস চলে যায় দেখে দুলাল বলল, কই গো খুড়ো, দাঁড়াও, একটা বিড়ি খেয়ে যাও নিদেন।
বিলাস বলল, আর-একদিন হবে। খুড়ো একলাটি বসে রয়েছে।
বিলাসের মুখের দিকে চেয়ে মনে মনে বলল সয়ারাম, ওরে বিলেস, এ কী দেখছি! দেখছি, তোর মন আর মানছে না।
দুলাল আবার বলল, আর একটা কথা শুনলুম। রসিকেরা নাকি বাঁধাছাঁদি জাল পাতবে।
ওই দেখ, কালী গোখরো অমনি ফণা তুলেছে। চকিতে শক্ত ঘাড় ফিরিয়ে বলল বিলাস, এ শরীলে পাণ থাকতে সেটি হতে দেব না খুড়ো। আমরাও মাছ মারতে এয়েছি।
দুলাল বড় ভালবাসে তাকে। একটুক্ষণ বিলাসের রাগ দেখে বলল, নিশ্চয়, সেই জন্যেই তো তোমাকে বললুম।
উঁচু পাড়ের ঢালুতে বিলাসকে দেখে পাঁচুর নিশ্বাস পড়ে। বড় ভয় লাগে। চোখের আড়াল হলেই আন কথা মন্ত্র দেয় বিলাসের কানো। উঁচু পাড় থেকে যে ওর চোখ নামে না।
এখনও জোয়ার ফুলছে। কুল ভেসেছে, তবু শব্দ নেই। তবু যেন কী এক বিচিত্র শব্দ চাপা সুরে বাজে। সে শব্দ দক্ষিণের। পাঁচু বলে, দক্ষিণের জল, বিলেসকে ফিরিয়ে দাও তুমি।
দেখতে দেখতে এসে পড়ল শুক্লপক্ষের দশমী। জোয়ান কোটালের এই তো মুখপাত।
অমাবস্যার জোয়ান কোটাল ছুটকির ছেউটি টান। আর এই শুক্লপক্ষের শ্রাবণ্যে গঙ্গা, কুলে আর তাকে ধরে রাখা যায় না। অম্বুবাচীর জলে যে-অনাগত কালের লক্ষণ দেখা দিয়েছিল, সে কাল আজ। দেখা দিয়েছে দিগন্ত ভাসিয়ে। প্লাবন দেখা দিয়েছে। মেয়ে আর কোনও শরম মানে না। সে আজ বড় রঙ্গিণী হয়েছে। রক্তে তার নেশা, শরীর বড় টলমল মাতালের মতো।
মীয়াজীপিরের দহে, কোমর ঘুরিয়ে ঘুরিয়ে কার অত ঘুংড়ি নাচের ঘুঙুর বাজে ঝমঝমিয়ে। দক্ষিণের আওড়ে কোন খ্যাপা মহাকাল বুকে ধরে টানে রঙ্গিণীকে।
সাবধান, সাবধান হে!
কলকল খলখল করে নিরন্তর নামছে ঘোলানি। উত্তরের ঢল এখনও নামছে কলকল নাদে। যেন, সেও প্ৰলয় চায়।
এতদিন কচুরিপানার দেখা ছিল না। কোথায় কোন মজা গোঙ ভেসেছে, মজা পুকুর বিল বাওড়া গ্রাম সুদ্ধ ড়ুবেছে, তাই এত কচুরিপানা।
কিন্তু জলে যে আসল কিছু দেখা যায় না। মেকো কেন নেই জলে একটিও। রসনা চিংড়ির তিড়িংবিড়িং কোথায়। এত জল, কিন্তু গঙ্গায় বেনপোকাটিও নড়ে না।
মাগো গঙ্গা! ভগবতী! তোর বুক জুড়ে যে রক্তের ঢেউ দেখি? গাঢ় লাল রক্ত বয় স্রোতে। কাঁচা দিয়ে গিথলে যেমন রক্ত ওঠে। ভলকে ভলকে, তেমনি রক্ত ওঠে। আওড়ের আবর্তে, দহের পাকে।
শুক্লপক্ষের জোয়ান কোটালের প্রথম মুখে, প্রথম অঘটন ঘটল হাসনাবাদের নুরুলের।
পাঁচু আর বিলাস ফিরে আসছিল পুব থেকে। ভাটা গেছে। শূন্য। নৌকা টানতে মন চায় না। শরীর যেন অবশ্য লাগে।
নুরুল ফেলেছিল বিনজাল। বাঁশের জোল ভাসছে স্রোতের মুখে আটকা-পড়া সাপের মতো। নীচে, মাটির সঙ্গে জাল গাঁথা আছে কাঁকড়া দিয়ে। কাঠের মস্ত বড় লাঙলের মতো খোঁচা। যেন মস্ত বড় বড়শি। তাকে বলে কঁকড়া, কামড়ে ধরে থাকে মাটি।
পাশ দিয়ে আসছিল। পাঁচুর নৌকা। ছোল কাছি ধরেছে। নুরুলের ভাই। ওচোল কাছি, অর্থাৎ ওকোড় কাছি ধরে টানছে নুরুল। জোয়ান নুরুল, শক্তিমান পুরুষ, হাতের পেশি কাঁপে থারথার করে, তবু জাল ওঠে না।
পাঁচু পাশের কানদাড়ি টিল করল। হালে চাপ দিয়ে গতি ধীর করল নৌকার। জিজ্ঞেস করল, কী হল গো নুরুল?
নুরুলের সবঙ্গে ঘাম। একেবারে নেয়ে উঠছে। মাছমারা জানে, ওটা ঘাম নয়। হাত দিয়ে দেখো, মনে হবে তেল। নির্যাস তেল, লালার মতো ভারী। কাছি চেপে বসেছে। হাতে। হাজা ফেটে রক্ত পড়ছে। তবু টানে। দাঁতে দাঁত চেপে বলল, শালার জাল যে ওঠে না পাঁচদা।
ওঠে না? তা বটে, বিন জাল তো। গহিন গাঙের তলায়, একেবারে পাতালে গিয়ে ঠেকে যায়। কিন্তু অত বড় জোয়ান মানুষের টান, ওঠে না কেন জাল?
খাড়া দাঁড়িয়ে, লোহার-তার-জড়ানো কাছিতে আবার টান দিল নুরুল। চিৎকার করে বলল ভাইকে, আমনুলে, ছোলাকাছিতে টান মার।
আমানুলও টান দিল। নৌকা কাত হয়ে জল উঠল বগাবগ করে। ভয়ে পাঁচু হাঁক দিল, সাবধান, নুরুল!
আমানুল ধপাস করে পড়ে গেল পাটাতনের উপর। কী হল?
দেখা গেল, মাটিতে গাঁথা কাঁকড়া জলের উপর ভেসে উঠেছে বিকট বিশাল জন্তুর মতো।
পাঁচুর বুকটা প্রথম ধক করে উঠল। হেই গো মা গঙ্গা, সব্বোনাশ করেছিস।
আমানুল চিৎকার করে উঠল, হোই আল্লা! জালখান বেলিয়ে গেছে গো ভাইজান।
—বেলিয়ে গেছে?
–অঁ।
খুড়ো-ভাইপো চোখাচোখি করে এ নৌকায়। নুরুল দেখল, ওকোড়কাছি ছিঁড়ে গেছে তার হাতে। কাঁচা মাংসের মতো হাত দুখানি রক্তারক্তি হয়েছে। নৌকা ভেসে যায় দেখে, হাল ধরল সে। নৌকা নিয়ে আবার এল সেখানে। অপলক দু-চোখ ভরে, দু-ভাই তাকাল জলের দিকে।
রক্তগম্বরী গঙ্গা হাসে খলখল করে স্রোতের বাঁকে বাঁকে। ছোট ছোট ঘূর্ণি পাক দিয়ে নাচে বেজায়। কী আছে জলের তলায়, কে আছে, কে এমন খেলা খেলে, কিছু দেখা যায় না। তবু চোখের পাতা পড়ে না। জল দেখে দুই ভাই।
গহিন জলের জাল, বালিচাপা পড়ে গেছে। তার নাম বেলিয়ে যাওয়া। বড় সর্বনাশের যাওয়া। আর কোনও দিন ফিরে পাওয়া যাবে না।
এই ঘোলা মিঠেন। জলে, সুদিনের বান ডাকে। দিলে সে ভরে দেয়। না দিলে সে এমনি করে মারে। জলে তার দন্তঘাত হয় না। তাই তাকে মা বলেছ। তুমি। কিন্তু ছেয়ালো শরীরে তার যৌবন এসেছে, এখন তুমি বাঁচিয়ে ফেরো নিজেকে। গহিনে তার নানান রদবদল। নতুন চরের মাথা তুলবে সে কোথায়, তাই টেনে নিয়ে আসছে বিশাল বালুর পাহাড়। তলায় যার জাল পড়ে সেই সময় তার রেহাই নেই।
বাতাস টিল দিল। পাঁচু বলল, দাঁড় ধর বিলেস।
বিলাস তখনও তাকিয়েছিল নুরুলের নৌকার দিকে। দূরে জলের দিকে তাকিয়ে বলল, লদীটা এবারে যেন বড় খাই খাই করে।
পশ্চিমের শ্মশানঘাটে চিতার আগুন জ্বলছে দাউ দাউ করে। লেলিহান শিখা আকাশে উঠতে b
পরদিন শূন্য ভাটার বৃথা গড়ান মেরে এসে, বিলাস গেল ছাঁইয়ের মধ্যে চাল বের করতে। চালের ধামার ঢাকা খুলে, বিলাসের বুক চমকে উঠল। ডেকে বলল, আ খুড়ো, চাল যে মাত্তর একজনের মতন আছে? অ্যাঁ? আর কথা সরে না পাঁচুর মুখে। সমুদ্রের হামাল ডাকল বুকে। যে ডাক শুনে সমুদ্রের মাছমারা টানের দিনেও পালাতে পথ পায় না। দখনে বাওড়ে হ্যাঁকা পড়ল আছড়ে। জলের টানে বড় শাসনি। কোন অদৃশ্য থেকে মহা মরণ হাত তুলে তাড়া দেয়, পালা, পালা।
নগদ টাকা বের করল পাঁচু। বের করতে হল মহাজনের কাছ থেকে নিয়ে আসা টাকা। কিছু ঋণ শোধ হয়েছিল দামিনী আর তার নাতনির। ঘরে বাইরে মাথা-বোঝাই ঋণ এখনও বাকি। জোয়ান কোটালের মুখেই আগে নগদ টাকায় হাত। মহাজনের রক্তচোখ দপদপ করে জ্বলছে সেই টাকায়। বলছে, পাঁচু, সুদে আসলে যা হয়েছে, তোমার ভিটের দামে সে ঋণ শোধ হবে না। ওই ভিটেখানি ছাড়া আর তো তোমার কিছু নেই।
গড়ানের পর গড়ান যায় বৃথা। ওকোড় মারার ডাক আসে না খুঁটনির গা বেয়ে। যেমন নাকি ডাক্তার কবিরাজ মশাই তোমার নাড়ি দেখেন হাত টিপে, নাড়ির গায়ে খবর পান, তোমার প্রাণ আছে কি নেই, এও তেমনি। খুঁটনি বেয়ে সেই প্ৰাণের খবর আসে না। উজান ঠেলা সার। তবু আগনায় প্লাবনের লক্ষণ। সহস্ৰ ফণা মেলে, গোঁ গোঁ শব্দে আসে সে দুকুল ভাসিয়ে। মুখে তার ফেনিয়ে-ওঠা গ্যােজলা ওঠে। সামাল সামাল রব পড়ে মাছমারার। নৌকা ঠিক মতো না আগলাতে পারলে, বানের ঝাপটায় চুরমার হতে পারে। আর মুকড়ায় বড় দুর্বিষহ টান। জলের টান নয়, মনে হয়, কে যেন তার শক্ত হাতে নৌকা ধরে হু হু করে টেনে নিতে চায় সমুদ্রে।
বাতাস গেছে একেবারে ঘুরে। পুবে সাঁওটা এসেছে জল মুখে নিয়ে। বড় ভারী বাতাস। আড় পাথালি নৌকার গলুয়ের কুঁটিটা যেন মুচড়ে দিতে চায়। বাতাস সোঁ সোঁ করে ডাক ছাড়ে এই গাঙের বুকে। গঙ্গা যেন আরও অকুল হতে চাইছে।
বিলাস গড়ান মারে আর বলে, হত যদি সমুদ্রের পাটা জালের ঘের, লৌকোর পুরো খোল বোঝাই হত এতক্ষণে।
সমুদ্র, সমুদ্র, সমুদ্র। দক্ষিণের নিশি-পাওয়া বিলাস। শুধু ওই ডাক শুনতে পায় সে। কিন্তু সমুদ্রে মরণ বসে আছে না ওত পেতে?
পাঁচু তাকায় রক্তগোলা জলের দিকে। সমুদ্রের শমন যেন এখানেও এসেছে, থাবা বাড়িয়েছে। সে নেই কোথায়? এ গঙ্গায় কীসের ছদ্মবেশে ঘুরছে সে?
তবু বিলাস তাকিয়ে থাকে উঁচু পাড়ে। ওর গড়ান যায় বৃথা, ধামায় নেই চাল। যেন সমুদ্রের ডাক শোনে উঁচু পাড়ের দিকে চেয়ে।
বউঠান, এ বাতাসে তোমাদের নিশ্বাস শুনতে পাই। জানি তোমরা ফিরছি আমাদের সঙ্গে সঙ্গে। গোটা সংসারের সকলের চোখ এখন এই মাছমারার উপরে। বিলাসকে তুমি ডাক দিয়ে নাও ফিরিয়ে।

এল শ্রাবণের পূর্ণিমার কোটাল। জোয়ান কোটাল।
জগন্নাথ ঠাকুর এসেছিলেন, চলে গেছেন। শ্রাবণের ধারায় ধুয়ে গেছে তাঁর রথের চাকার দাগ। এবার শ্ৰীকৃষ্ণ আসছেন বুলন খেলায়। কদমফুল ফুটেছে গাছে গাছে। গঙ্গার তটে তটেও বনহেনার ঝাড় সাদা হয়ে উঠেছে। চারদিকে সবুজ লকলক করছে। ধারায় স্নান করে। বিষকাটারির ঝাড়ে বাতাসের হাহাকার দিবানিশি। নোলোবন মাথা কুটছে।
কদমের তলে পেখম মেলবে ময়ুর। দেখে পাগলিনী হবে ময়ুরী। নীপবনে দুলবে। কৃষ্ণ রাধার সঙ্গে। শোনো, মেলার বাঁশি ডাক দিয়েছে নগর-গ্রামের মানুষকে।
মাছমারার কাছে কাছে থাকে পরস্পরের, চোখে চোখে তাকায়। কথা বলে না। যে কথাটি বুকের ভারী গোন ঠেলে উপচে আসে ঠোঁটের কুলে, সেই কথাটি বলতে চায় না কেউ।
মুখ চাপা থাকে। মন দমাবে কে। সে অষ্টপ্রহর বলে, হেই গো গঙ্গা, টোটা পোড়া দেখি তোর বুকে।
হ্যাঁ, নেমেছে শাঙনে টোটা। শ্রাবণের মহা মন্বন্তর। গঙ্গায় মাছমারার এত বড় মন্বন্তর আর হয়। না।
এ কী রূপ দেখি তোর গঙ্গা। কোথায় সর্বনাশ ঘটিয়ে এসেছিস তুই? কোন সর্বনাশের রক্তের দাগ নিয়ে এলি তুই উত্তর থেকে।
পূর্ণিমার দিনই পুব থেকে এল পালমশাই— মাছমারাদের মহাজন। তারপর ঘুরে ঘুরে বেড়াতে লাগল। একবার এর নৌকায়, আবার তার নৌকায়।
কী, জল কী বলে? হুঁ, নৌকা নিয়ে পালাতে চাইছে। সব। সেইজন্যে এসেছে মহাজন পাল। চেয়ে দেখুক, কে এসেছে। দেখে, পালাবার ভাবনা ছাড়ক। ঋণ শোধ করতে হবে।
প্রতি বছরই আসে। মাছ পড়লে নিজেই ফড়ে পাইকেরদের ডেকে দরদপ্তর করে। মাছ বিক্রি করে, টাকা রাখে নিজের পকেটে। হিসাব রাখো, কত শোধ যাচ্ছে। খাবার টাকা নেই? আচ্ছা, এই নাও চালের দাম। কী গেলাটাই গিলতে পারো বাপু তোমরা।
মহাজনের এমনি কথা। আশ্রয় নেয় এসে গঞ্জের চালায়। হোটেলে খায়। কী খেয়ে থাকতে হবে, সে ভাবনা নেই। মহাজন মানুষ, বুলি তার শূন্য থাকে না। নইলে সে মহাজন কেন।
আর শহরে বাজারে এসেছে। একটু ভাল-মন্দ খায়। সুদ কিস্তি হিসাব-নিকাশের গোনা-গাঁথার মধ্যে সময় তো হয় না। এমনি বেড়াতে আসার। কাজের জন্যে আসা, সেই ফাঁকে একটু আধটু শখ মেটানো। পয়সাটি ফেলবে, হাতের কাছে সব হাজির।
আর বড় মেয়েমানুষের ভিড় শহরে। মাছমারার পিছনে পিছনে বা কতক্ষণ ঘোরা যায়। বড় একলা একলা লাগে, রক্তে বড় মোচড় দেয়। তবে পাড়াগাঁয়ের মানুষ, সঙ্গে দু-চার পয়সা থাকে, একটু ভয় ভয় লাগে। কিন্তু মেয়েমানুষের বাজারের টানটা তার চেয়ে বেশি। যে কদিন থাকতে হয়, সে কদিন নেশােটা কাটতে চায় না।
হোটেলে খায়, মেয়েমানুষের ঘরে কাটায় কিছুক্ষণ, তারপর গঞ্জের বড় রাস্তায়, বড় বড় দোকানের বারান্দায় শুয়ে রাতটি কাটায়। তারপরে মাছমারাদের নৌকায়। এইটি আসল কাজ। এর তার খোঁজ-খবর নেয়। অমুকে কোথায়? ওমুকের নৌকো দেখি না যে? টোটা হেঁকেছে বলে বসে থাকলে হবে? কাজ করো, কাজ করো।
তা মিথ্যে নয়। টোটার সর্বনাশা রূপ দেখে যখন হাত-পা গুটিয়ে আসে, জাল ফেলতে মন চায় না, মহাজনের মূর্তি তখন গুণের কাজ করে। বুকের মধ্যে করে ধুকুপুকু।
মহাজন আসে নিজের টানে। মাছমারা ভাসে নিজের তাগিদে। সে যদি হাত-পা গুটিয়ে বসে থাকে, জানবে সেটা ন্যায্য। সে কখনও নিজেকে ফাঁকি দেয় না। মহাজন হুতোশের উপর হুতোশ চাপায় শুধু।
রোদ-জল বাঁচিয়ে ছাঁইয়ের মধ্যে বসে বলে, এখেনে ঋণ করেছ। কত? তহঁ, জানি হে সব জানি। তা যা খুশি তাই করো গে, আমারটা না নিয়ে আমি ফিরছি নে।
যদি মাছ পড়ে, তখন আসবে থাউকোর কথা। হোটেলের খাওয়া, মেয়েমানুষের কাছে যাওয়া, এ দুয়ের শোধ তুলতে হবে। মহাজন তো এ সব পকেট থেকে দেবে না। হিসেবের উপরে তখন ফাউ যাবে।
আকাশে পূর্ণিমার পঞ্চদশীকে আর চোখে দেখা গেল না। গোটা আকাশ জুড়ে মেঘের মহাসমারোহ। বিদ্যুৎ-কশা এখানে ওখানে ফাটল ধরায় তার বুকে। চারদিক অন্ধকার করে নামে বৃষ্টি। দিনের বেলা মেঘলাভাঙা রোদে পোড়ায়।
শহরের মানুষ যাতায়াত করে এপার ওপাের। চেয়ে দেখে। বোঝে না কিছু। বলে, কী হল হে। এবারে যে মাছ পড়ছে না। না, খাওয়া হল না। এবারে। খাওয়া হল না। শোন, শোন গো গঙ্গা, মান তোর নয়, মান যায় আমার।
কোথায় কোন সর্বনাশের মোর নিয়ে এলি তুই মাছমারার উপরে।
সর্বনাশ করেছে গঙ্গা আরও উত্তরে। বন্যা নেমেছে। কুশী ভেসেছে, প্লাবন হয়েছে মহানন্দার বুকে। পাহাড়ি ঢল ভেঙেছে। যাদের আসার তারা আসতে পারছে না। সমুদ্রের উত্তাপে আছে তারা। ঠাণ্ডা কনকনানিতে টিকতে পারে না।
কিছু কিছু নৌকা আসতে দেখা যাচ্ছে উত্তর থেকে। ছেলে-মেয়ে-বউ, ঘর-গেরস্থালি নিয়ে, গঙ্গার পাড় ঘেঁষে ঘেঁষে আসছে তারা। বৃত্তান্ত কী? না, বন্যা হয়ে গেছে। যে কয়েকখানি আসছে, সবই প্ৰায় মাছমারাদের নৌকা।। ঘর ভেসে গেছে। জলে কোনও প্ৰাণী নেই। এদিকে আসছে, ভিক্ষে করবে।
দূর হুগলি নদিয়া মুর্শিদাবাদের মরণের সংবাদ তাদের মুখে। দাগ নিয়ে এসেছে তাদের গায়ে।
জিজ্ঞেস করো, কাহিনী শুনতে পাবে। জাল পেতে মাছমারা নৌকা নোঙর করে রেখেছিল উঁচু পাড়ের কিনারে। বিঘাখানেক জমি চাপা পড়ে নৌকোসুদ্ধ নিপাত দিয়েছে। গঙ্গাও খায়, বড় জবর সে খাওয়া। দূর উত্তর থেকে সেই লকলকে জিভ নিয়ে সে এদিকে আসছে।
সমস্ত নৌকাগুলির চেহারা গেছে বদলে। মানুষগুলি রোদো-পোড়া, জলে-ভেজা শকুনের মতো হয়েছে।
আ! কী জ্বালা গো হাতে পায়ে। বড় ব্যথা। পোকা বিড়বিড় করছে দিগদগে হাজায়। দাঁড় বৈঠা ধরা যায় না। সাংলোর কাছি যায় না ধরে রাখা, কাঁচা দিগদগে মাংসে কেটে বসতে চায়। গাবের আঠা মাখছে। সবাই হাতে। যেমন করে প্রলেপ দেয় জালে, নৌকায়। কিন্তু রাষ্ণুসে পোকা। ভেদ করে উঠছে গাবের আঠার আস্তরণ।
রোদে শুকিয়ে জ্বালা। জলে ড়ুবিয়ে টনটনানি। ব্যথায় জ্বর তুলে দেয় গায়ে। দিলে কী হবে। জ্বরের উপর বৃষ্টি ধুয়ে যায়। প্ৰাণে বড় আগুন। ভিতরের জুলুনি তাতে নেভে না।
চোখ-খাবলার মতো খপিশ চোখে তাকিয়ে পালমশাই বলল, এ নৌকো কার বাঁধা রয়েছে? লোক কই?
শ্ৰীদামের নৌকা। নগদ পয়সা যা ছিল, তা নিয়ে বাড়ি চলে গেছে। শ্রাবণ টোটা তাড়া দিয়েছে অনেককে। নৌকা তুলছে শুকনো ডাঙায়। একজনকে রেখে, চলে গেছে দশজন। সেই একজন নৌকার পাহারাদার।
পালমশাই মুখ খারাপ করতে আরম্ভ করে। টোটার মার লাগে যেন তার গায়েও। সব পালালে আসলে ফাঁকি পড়বে তার। মেয়েমানুষের কথা ভুলতে হয় তখন। শখ সুখ ছেড়ে জলে জলে ঘোরে।
গঙ্গা আকাশে উঠছে, গঙ্গা পাতালে নামছে। সমুদ্রের চারিদিকে মরণ থাকে ওত পেতে। গঙ্গায় ডাক ছেড়েছে। শমন। শোনো, পাতাল থেকে উঠছে মরণ-ভেরী।
তবুকান রাখো সজাগ। নজর রাখো কড়া। এখন তুমি বেসামাল হলে, রক্ষে নেই। এই সময়ই সে টেনে নিয়ে যায়। অঘাটে।
দক্ষিণ বাতাস নাড়া দিচ্ছে আমার বুকে। ঘরে ফিরে যাবার উপায় নেই। জলেঙ্গা জলের প্রস্তাবনায় মাঝের আসর জমল না। চারিদিক থেকে ঘিরছে আমাকে মীনচক্ষু।
বিলাস, তবু তুই উঁচু পাড়ের দিকে তাকিয়ে দেখিস। তোর পেটে ভাত নেই পুরো। তবু তোর বুক উথালি পাথালি। দেখে আমার বুক ফাটে। আমি না তোর জ্বালা জুড়েবার কাল গুনছি। গড়ান দে, গড়ান দে, তবু গড়ান দে।
দেয়, কিন্তু তারও জোয়ান কোটাল যায় যে। বিষরি শুক্লপক্ষে জোয়ান কোটালে গঙ্গা রঙের নেশায় চোখে মুখে দেখতে পায় না। বেটি কানি হয়েছে। তবু তার বড় উলসোনি। বিলাসও উলসে উঠেছে— প্রাণের গহনে যার শূন্য ভাটার ঢল।
ও কে, কেবলই কাছা খুলে খুলে বসছে নৌকার ধারে, ছইয়ে মুখ গুঁজে? চণ্ডীপুরের ফকির।
শমন এসেছে হাতে কলমে। কারাল রোগ, আমাশয়ের মহামারী নিয়ে আসছে। এই জল, রোদ আর বৃষ্টি। পেটে নেই পুরোভাত। মাথা চাড়া দিচ্ছে রোগ।
দেবী ভাগীরথী, এখন মূর্তিমতী সংহারিণী। স্রোতের টানে টানে ফিরছে রোগ-বীজ।
তা ছাড়া, জলে জলে থাকার ওই আসল রোগ। ওই যে জাল ফেলে এক ভাবে বসে থাকা, কম খাওয়া আর পুবে ভারী বাতাস, তারই রোগ। মনে হয়, পেটে যেন দপদপ করে আগুন জ্বলছে। আজিলা আজিলা জল দেয় সবাই পেটে। তবু ঠাণ্ডা হতে চায় না। গড়গড়িয়ে ওঠে, আর নাভিকুণ্ডলের কাছে মোচড় দিয়ে ওঠে ব্যথায়! জিভটা মোটা মোটা লাগে মুখের মধ্যে। নাকের মধ্যে একটা কীসের গন্ধ অষ্টপ্রহর ভোঁতা করে রাখে বাকি গন্ধ। শরীর টলে কিংবা নৌকা দোলে, ঠাহর পাওয়া যায় না। জল পাক খায় না মাথা ঘোরে, অনুমান করতে গিয়ে মুখ গুঁজে পড়ে পাটাতনের উপর। তারপর রক্তে টান পড়ে। ভয়ংকর রক্ত-আমাশা দেখা দেয়। মাছমারা যন্ত্রণায় কাঁদতে চায়, কান্না আসে না। রাগ হয়, ভয়ংকর রাগ। কার উপরে, সে হ্মানে না। শুধু হেঁসে দিয়ে নিজের পেটটা চোপাতে ইচ্ছে করে।
ইতিমধ্যেই কয়েকজনের রোগ দেখা দিয়েছে। গতিক দেখে মনে হয়, আরও হবে। এই সবই টোটার মার। মাছমারারা একটু পেট পুরে যে বারে খেতে পায়, সে বারে রোগের আমদানি কম। সে আসে, ঘোরাফেরা করে কাছে কাছে। দাঁত বসাতে পারে না।
এ বারে ঘরপোড়া গোরুর চোখে যেন সিঁদুরে মেঘ দপদপ করে।
যে দু-একজনের এখনও হালে পানি আছে, তারা যায় শহরের ডাক্তারের কাছে। বোতল পুরে নিয়ে আসে ওষুধ। মাছমারা, এইখানে তোর জীবন-মরণ। শুধু দেখতে হবে, সুদিনের বান ডাকে কি না। বৃথা যেতে দিসনি এই মুকড়া, এই আগনা। নৌকা রাখা আড়ে, গড়ান দে। গড়ান মেরে যা দিনরাত্রে।
দ্বিতীয়া পর্যন্ত কোটালের জোর। মরতে মরতে আরও দু-একদিন যায়। তাও গেল। চাঁদ চাপা। মেঘ-জমাট আকাশ। তবু যেন ভোরের অস্পষ্ট আভাসের মতো সবকিছুই দেখা যায়। থেকে থেকে, মেঘের ফাঁকে উকি দিচ্ছে চাঁদ। হঠাৎ একটু হাসির মতো। যেন মহা সর্বনাশ তার হাসি আর চেপে রাখতে পারছে না সব সময়।
কালো কালো নৌকাগুলি টানে ভেসে যায়। সাড়া-শব্দ নেই। আর। কারও মুখে কথা জোগায় না।
গড়ান চলেছে। পাঁচু বলল, আ ভগবতী, সত্যি টোটা হয়ে গেল গো।
ওই এক কথা। বিলাস জলের দিকে তাকায়।
টিকটিকি উঠল টিকটিক করে। দিপ করে জ্বলে উঠল বিলাসের চোখ।
পাঁচু বলল, সত্যি সত্যি সত্যি।
ছাইয়ের মুখছাটের কপালে টিমটিমে হ্যারিকেন। তার আলোয় দেখল রক্ত-চক্ষু টিকটিকি ছাঁইয়ের বেড়ায়। হাতের কাছে ছিল বৈঠা। নিশানা করে মোরল খোঁচা। টপ করে জলে পড়ল টিকটিকি—শালা। ভালতেও টিকটিক। মন্দতেও টিকটিক? খালি পেছু পেছু টিকটিক। নিকুচি করেছে তোর টকটকানির।
মহা আতঙ্কে ও ক্ৰোধে ড়ুকরে উঠল। পাঁচু, ডাকল বলে মারলি। ওরে সব্বোনেশে, ও যে নির্ঘাত কথার সাক্ষী। খনার জিভ ওর মুখে।
বলতে বলতে, রাগে ও উত্তেজনায় কাঁপতে কাঁপতে পাঁচু উঠে এল বিলাসের কাছে। যেন খুন চেপেছে চোখে।
বিলাস বলল, যার জিভই থাকুক, ও আসুক আগে জিভের আড় ভেঙে।
ঠাস করে চড় কষালে পাঁচু বিলাসের গালে। হারামজাদা! বিলাসের চোেখও জ্বলে উঠল। হাত দিয়ে গাল মুছে, খুড়োকে দেখল একবার। গায়ের পেশি উঠল কেঁপে। তারপর মাথা নিচু করে বলল, যাও, কাঁড়ারে গে বসোগে।
পাঁচু ওইখানে দাঁড়িয়েই শক্ত হয়ে থাকে কিছুক্ষণ। আবার হঠাৎ বুকের কোথায় বড় কাঁপন ধরে যায়!
কাঁপতে কাঁপতে গেল কাঁড়ারে। বলিরেখা-ভরা এবড়ো খেবড়ো গাল দুটি ভেসে গেল জলে।
শাঙনে টোটা কারসাজি করছে, শান্ত হও পাঁচু। সংসারের গাঙে ঝড় উঠেছে। তোমার জীবন, ঘর-গেরস্থি, সব কিছুর খুটা আসছে উপড়ে। শান্ত হও, বিলাসকে ধরা যাবে না। আর তোমার হাত দিয়ে। শমন ওকে চালাচ্ছে। সর্বনাশের মায়া ওকে দিয়ে নতুন খেলা দেখাচ্ছে। ও উজানে যেতে চায়।
কিন্তু বুক বড় টাটায় মুখ-নিচু বিলাসের দিকে চেয়ে। তুই উনো পেটে থাকিস, দুনো খাঁটিস। পশ্চিমের উঁচু পাড়ে বাতি জ্বললে, কথা শুনলে, মাঝ নদীতেও একবার চমকাস। মালোর আইন আর মান ছাড়া তুই আর কিছু মানতে চাসনে।
কিন্তু মরণ ঘুরছে চারদিকে, বিলাস কেন শান্ত থাকে না এখন। বউঠান, তোমার পা খুঁটে এক চিমটি ধুলো বাতাসে ছিটিয়ে দিয়ো। মাকড়াটার গায়ে এসে পড়ুক।
কিন্তু এই খেপি গঙ্গার বুকে, বিলাসও খ্যাপা হয়ে উঠেছে যেন। অঘটন ঘটল একটা। তাকে চৌদোগুণ করলে বিলাস।
কেদমে পাঁচুর ছিল চল্লিশ-হাত খুঁটে জাল। জাল ফেলেছিল। পশ্চিমপার ঘেঁষে, কাঁকড়ার নোঙর দিয়ে গেথে। জোয়ারের বেলা। জালের উপরে ভাসছে ছোল জলের মানুষকে দেখাবার জন্যে। দেখে যাও।
পশ্চিমের মহাজনি নৌক আসছিল বারো-দাঁড়ি। পোল্লায় হাল। আসছিল জাল-বরাবর। দেখে কেদমে চেঁচালে, এটুস বেঁকে যাও মাঝি ভাই, তোমার হালে ঠেকবে।
মাছমারার দুঃখ সে বোঝে না। ওই জালে যে মাছমারার প্রাণ ড়ুবিয়ে বসে আছে, জানে না সে।
বেঁকতে গেলে বিশ হাত বেঁকতে হবে, সময় যাবে। চালিয়ে যাও।
কেদমে চেঁচাতে লাগল, বেঁকে যাও, ভাই, বেঁকে যাও।
আসছে দক্ষিণ থেকে। জোয়ারের টানে, সে আর বাঁকে? দিলে ভাসিয়ে। শুধু দেখা গেল, জালের ছেলে চলেছে ভেসে মহাজনি হালের সঙ্গে। তলারটুকু আর বুঝতে বাকি থাকে না।
মাছমারার প্রাণ। একখানি খুঁটে জাল, দাম তার দুশো আড়াইশো প্ৰায়। অতল জল থেকে লাফ দিয়ে উঠল, খুটে জালের কাঁকড়ার গুড়ো, অর্থাৎ লাঙলের মতো জালের মস্ত নোঙ্গর। মাটিতে গেঁথে থাকে। সে।
কেদমে চেঁচিয়ে উঠল, দিলে দিলে আমার সর্বনাশ করে।
সেই সময় মহাজনির নৌকার সামনে, পাঁচুর নৌকা। গলুই থেকে লাফ দিয়ে উঠল বিলাস মহাজনি নৌকার কানায়। হাতে বৈঠা। — শালা, পাণে মারছ?
–বিলেস, নেমে আয়, নেমে আয়।
বারো-দাঁড়ি উঠল মারমার করে। পাঁচু দেখল, বিলাসের বৈঠা কাকে আঘাত করল মাথায়। —হেই রাম রাম।
এক মাঝি পড়ল জলে। —আয় শালা, মাছমারার প্রাণ খাবি।
বিলেস লাফিয়ে পড়ল। হালে। জলে পড়ল দুজনে জাপটাজাপটি করে।
-বিলেস!—
জোয়ার চলেছে ফুলে ফুলে। মেঘ ডাকে গুরু শুরু। গঙ্গা হাসছে নিঃশব্দে ফুলে ফুলে। যাবৎ মাছমারার নৌকা আসছে ঘিরে চারদিক থেকে।
বিলেস। এ কীসের আগুন তোর বুকে। সংসারে আছে কত অধৰ্ম, পাপ, অন্যায়। সব জায়গায় তো তুই পারবিনে ঝাঁপিয়ে পড়তে। চিৎকার করে ডাক দিল সে, বিলেস!
ওই, ওই দেখা যায়, দুটি মাথা ভেসে চলেছে উত্তরে। একজন পালাচ্ছে, একজন ছুটছে পিছে পিছে। ছুটছে বিলাস।
-ওটা কে?
-বিলেস।
-আমাদের তেঁতলে বিলেস?
–হ্যাঁ।
ছুটিল দুটি বাছাড়ি। গিয়ে তুলল দুজনকেই। মহাজনি নৌকার হালমাঝি সুদ্ধ। তার আগে যেটা পড়েছিল জলে, তাকে তুলেছে কেদমে নিজের নৌকায়।
কে জানে, কোনও বেআইনি মাল ছিল। কিনা নৌকায়। পুলিশ ডাকাডাকি করলে না তারা। পঞ্চাশ টাকা দিল কেদমে পাচুকে।
টাকা হাতে নিয়ে, মরদবুড়ো কেদমে পাঁচু হাঁটুতে মাথা গুঁজে যুঁপিয়ে উঠল। বলল, এ জীবনে আর খুঁটে জাল এতখানি করতে পারব না। আমি।
খবর শুনে গোটা পশ্চিম আর পুবপারের সবাই একবার পাঁচুর কাছেই বৃত্তান্ত জেনে গেল। বিলাসকে বলল, যথার্থ কাজ করেছ, খুব ল্যায্য হয়েছে।
দামিনীও এল, হুতোশ নিয়ে। কী নাকি হয়েছে? দাঙা হয়েছে নাকি? শোরগোল পড়ে গেছে। দেশময়।
লোকে দেখে এক জিনিস, বলে এক কথা। বিলাস দেখে আর। দেখে, দিদিমার সঙ্গে নাতনি আসেনি।
দামিনী সব শুনে ফিসফিস করে বলল, মনে আছে পাঁচুদাদা তোমার দাদার কথা?
মনে আছে। বইকী! এ রকম ভাবে জাল ছিড়েছিল আর একবার এক মহাজনি নৌকা। মাল ভরতি তাদের নৌকা। যাবে মুর্শিদাবাদ। নৌকায় লোকও অনেক। ভাটা পড়ে গিয়েছিল, জাল ছিড়ে বেশি দূর যেতে পারেনি। নোঙর করে রইল মাছমারাদের বুকের ওপরেই।
রাত তখন কত, আন্দাজ নেই পাঁচুর। দেখল, চিতাবাঘের মতো দাদা নিবারণ নৌকা থেকে জলে নামছে। নিঃশব্দে নেমে চলে গেল। মনে হল, একটা সাপ যাচ্ছে একেবেঁকে। তারপরে কোথায় অদৃশ্য হল।
ফিরে যখন এল, তখন চোখ লাল কোকিলের মতো। পাঁচু ভয়ে ভয়ে জিজ্ঞেস করল, কোথায় গিছিলে?
জবাব দিলে, রাত বোধহয় কাবার হল। এক ছিলেম তামাক সাজ দিনি পেচো।
একটু পরেই মহাজনি নৌকা থেকে চিৎকার উঠল, গেল গেল, ড়ুবে গেল। ভোররাত্রে সে নৌকা ভরাড়ুবি হল। আপনি আপনি ড়ুবে গেল জলে। তলার কাঠ খসে গেছে। শুধু প্ৰাণে বেঁচেছিল মানুষগুলি।
হুশ করে নিশ্বাস পড়ে দামিনীর। বিলাসের দিকে তাকায়।
পাঁচু বলল, কিন্তু বড় ভয় করে দামিনীদিদি।
দামিনী যেন চমকে উঠে বলল, করে বইকী দাদা, খুব ভয় করে। তোমার ভাইপোকে একটু সামলে সুমলে রাখো।
বলে আর একবার বিলাসের দিকে তাকিয়ে চলে গেল।
নাতনির কথা আর জিজ্ঞাসা করে না বিলাস।
পরদিন সন্ধ্যায়ও শূন্য ভাটা গেছে। মন আর মানছে না। পাঁচুর শরীরটা বড় ভার ভার লাগছে। চোখ দুটি বুজে আসছে যেন। মাথাটাও টিপটপ করছে। বলল, বিলেস, জলটা তুই নে আয়, আমি পারছিনে। ]
টেপা-কলে জল আনতে গেল বিলাস। কোনওদিকে না তাকিয়ে হাতল টিপতে গিয়ে, কানে এল হিমির গলা। দামিনীকে বলছে, এটু দেখে আয় মাছ পল কিনা।
—দেখব। আর কী। জানি পড়েনি। পরশু দশ ট্যাক ধার দিয়েছি পাঁচুকে। শুনি, তাতেও এক বেলা খেয়ে থাকছে। এমন জীবন মানষের হয়।
—তবু যা একবার দি-মা।
—কেন বল তো? তোর সেই ছোঁড়াকে দেখতে মন করে তো, নিজে গিয়ে দেখে আয়।
—মরণ তোর দি-মা। কী যে বলিস। মন করলে তো যেতুমই, সে কি তোর কথার জন্যে বসে থাকতুম।
দিদিমা আপন মনেই বকবক করে চলল, আর কী ডাকাবুকো ছেলে বাবা। মহাজনি লৌকোয় উঠে মাঝি ঠ্যাঙায়?
হিমি বলল, বেশ করেছে। খুন করল না কেন?
তারপর চুপচাপ। রাতের ঘোর নেমেছে। আ কপাল, বিলাসের কল টেপা বন্ধ হয়ে গেছে। তাড়াতাড়ি কল টিপল। আশেপাশে নানান গলা শোনা যায়। ভাঙা হারমোনিয়ম হাঁপাচ্ছে যেন কোন ঘরে।
বিলাস দাঁতে দাঁত টিপে হাতল টিপছে। তার পিছনে হিমির বাড়ির দরজা।
জল ভরার আগেই, সেখান থেকে শোনা গেল হিমির গলা, কে হে? গঙ্গার মাঝি নাকি?
শক্ত করে কলসি ধরল বিলাস। পড়ে না যায়।
সামনে আসতে আসতে বলল, কে? কথা নেই যে মুখে।
পরমুহূর্তেই অস্ফুট গলায় বলে উঠল, ঢপ!
বিলাস বলল, না, তোমার কত ঢপ আছে। বলে হনহন করে এগিয়ে গেল।
কালো মূর্তির অন্ধকার ছায়ায় ছায়ায় তরতর করে এগিয়ে গেল হিমি। —শোনো, ঢপ, ওগো ঢাপ শোনো।
বিলাস থামল না। হিমি বললে, মাইরি বলছি, মাথার দিব্যি দেব। দাঁড়াও একটু। একেবারে আমগাছের গোড়ায় এসে দাঁড়াল বিলাস।
হুঁ। যা ভেবেছি তাই। হারামজাদা আবার ডেকে নিয়ে এসেছে ছুড়িকে। আকাশে কৃষ্ণপক্ষের তৃতীয়ার চাঁদ উঠেছে। ওই যে দেখা যায়, কালো ছায়ায় গোরা মেয়েমানুষ।
হিমি দাঁড়াল বিলাসের কাছে এসে। বলল, রাগ করেছ ঢপ?
বিলাস বলল, তুমি মহারানি, আমি মাছমারা। তোমার পরে কখনও রাগ করতে পারি।
হিমি আরও কাছে এল। বড় সুবাস তার গায়ে। এই হাতে পায়ের হাজায় পোকা, পোক-বিড়বিড়, আশটে গন্ধ গায়ের কাছে মানায় না। এই গহনা-পরা মেয়েকে। বলল, ঢপ, বড় রাগ করেছ তুমি।
বিলাস বলল, মাছমারারা মানষের পরে রাগ করে না। যার পরে করে, তাকে দেখা যায় না। এ সোমসারে। আমি যাই।
–না, দাঁড়াও। হিমি হাত ধরল। বিলাসের।
কী ভারী গোন গো আগনার মুখে! সে যে প্রলয়ের মুখে বান হয়ে আসে ছুটে। বুকের মধ্যে বড় পুবে সাঁওটার ঝড়।
হিমির চোখে জল এসেছে। বলল, ঢাপ, আমি অজাতের মেয়ে, বড় দুঃখু পেয়েছি। এই মানুষের সোমসারে। ভেবেছিলাম, আর নয়। সোমসারে নেই মনের মানুষ, থাকব একলাটি। মা আমার রাঁড় ছিল। কিছুটাকা-পয়সা আছে, কেটে যাবে। কিন্তু–
জোয়ারের চাপা কলকলনি শোনা যায়। বিলাস বলল, মহারানি বলো।
হিমি বলল, ঢপ, দোহাই তোমায়, মহারানি বোলো না। তোমার ওই কুচকুচে কালো রং। পেখমদিন দেখে ভয়ে বাঁচিনে। মনে হল, এমন মানুষ দেখিনি কখনও। আমার ঠেকারে ঠেকারে কথায়, তোমার কালো চোখে আগুন দেখলুম। আমার আরও ভয় হল। আবার না এসে পারলুম না সেই ভয় কাটাতে। কে, একী ভয় ধরিয়ে দিলে আমার মনে?
—কোথায় তোমার ভয় ধরালুম?
-কেন আমার বুকে।
-কীসের ভয়?
—আমার একলা থাকার সাহস হারিয়ে গেছে। ঢাপ, তুমি মাছ মেরে খাও, আমি খাব বেচে। কিন্তু এ কী করলে তুমি আমার। আমি যে থাকতে পারিনে।
-মহারানি, তবে গে দোকলা হও।
কাছে লেপে এল হিমি।
ছেউটি গাঙের জল কুল ভাসালে গো। দুহাত দিয়ে বিলাসের কালো কুচকুচে পেশল হাতখানি জড়িয়ে ধরল হিমি। আগনা টুল ডাঙা।
জন্মের নেই ঠিক-ঠিকানা হিমির। প্রথম থেকে জীবনে দেখেছে, বেপরোয়া উশৃঙ্খলতা। নিজেকে পারেনি বাঁচিয়ে ফিরতে। অনেক টানাপোড়েন গেছে। জীবনে কোনও বাধানিষেধ দাঁড়ায়নি মাথা তুলে। প্রেম করতে চেয়েছে, চেয়ে ঘৃণা করেছে বেশি।
সেই আড়ষ্ট প্ৰাণের আড় ভেঙেছে আজ।
বলল, ঢপ, মহারানি যদি বললে, মহারানির মান রাখো।
—কেমন করে, বলো?
—আমার ঘরে এসে বসো, দুটি কথা বলি প্ৰাণ খুলে।
বিলাস তাকাল জলের দিকে। জোয়ার এসেছে। চারদিকে শ্রাবণ্যে টোটার করাল হাত ফিরছে। গঙ্গায়। বলল, মাছমারার কাজ শেষ করি, তা পরে আসব।
— আসবে তো?
–যদি তাড়া না দেও।
বিলাসের প্রকাণ্ড কালো বুকে, ছোট্ট একটি তারার মতো হিমি মিটমিট করে জ্বলে উঠল নিঃশব্দ হাসিতে।
নৌকায় উঠে, কলসি রাখতে না রাখতে, সামনে জ্বলে উঠল লোলচর্ম গর্তে দুটি জ্বলন্ত চোখ। পাঁচু সাংলো তুলে মোরল বিলাসকে সলির ঘা। সপাং সপাং করে মারল।
—পাপ! তোর পাপ ডেকে এনেছে। এই শাঙনে টোটা।
বিলাস সাংলোর ব্যাকারি কেড়ে নিয়ে ফেলে দিল গলুয়ে। বলল, টোটা তোমার জলে, কানা জল, পাপ তার নিজের চোখের।
—হারামজাদা, মাকে গাল দিচ্ছিস তুই।
—মা হলে যদি, তবে গাল খেতে হবে।
–খেতে হবে?
—হাঁ খেতে হবে। মুখ বাইড়ে গাল দিতে যাব এবার সমুদ্রে।
—সমুদ্রে?
-হ্যাঁ। পাঁ
চু দেখছে, মরণ ঘুরছে চারিদিকে। পাহাড়ে ঢলে মহাকাল নেমেছে জগতে। নেমেছে বিলাসকে বাহন করে। এই মহিষমূর্তি, যমের বাহন।
জোয়ান কোটালের ভারী গোনে, পাক দিয়ে গেছে। মরা কোটাল। উত্তরের কনকননি তলে তলে থাবা বাড়িয়ে গেছে মোহানায়। দরজা বন্ধ করে বসে আছে সমুদ্রের।
সয়ারাম ভাল করে কথা বলে না বিলাসের সঙ্গে। রাগ করে নয়, এখন কারুর মুখেই কথা নেই। খালি ঠাণ্ডারাম দেখা হলে পাঁচুকে বলে, পাঁচদা, বাড়ি চলে যাব গো! আগে জানলে এবারে ক্ষেতমজুরি করতাম।
-ফিরে গে কী করবে ঠাণ্ডারাম?
—হাসানাবাদ না হয় কালীনগরে গে হাটের দিনে লৌকোয় মাল টানলেও কিছু রোজগার হবে।
–তা হবে। কিন্তু পালমশাই ছাড়বে তো!
-ছাড়তে চায় না। বলে, যেতে চাও, লৌকো রেখে যাও। কীসের বিশ্বেস তোমাদের। ফিরে গে লৌকো বেচে দে। যদি দূর আবাদে চলে যাও, ত্যাখন আবার খুঁজবে কেটা।
পাঁচু ভাবে, তাও মিথ্যে নয়। মাছমারার জীবনে এমনটিও হয়েছে। নিরুপায় মানুষ তার সব বেচে দিয়ে, বউ-ছেলে-মেয়ে নিয়ে চলে গেছে দূর বান্দাবনে।
ঠাণ্ডারাম। এদিকে ওদিকে তাকিয়ে বলে, আজ এই পর্যন্ত সারাদিনে কিছু খাইনি পাঁচদা। মহাজন বলেছে, রাতে কয়েকটা ট্যাক দেবে। দিক, আমি পালাব, তোমাকে বলে রাখলুম।
পালাতে চায় ঠাণ্ডারাম। এটা জেলখানা নয়, সত্যি সত্যি আর কেউ বেঁধে রাখেনি। গঙ্গা
পুব আকাশে আধখানি চাঁদ উঠেছে। ক্ষয় হয়েছে অনেকখানি। মরা কোটালেও ভাটার টান বড়  জোর। যত দিন যায়, হাতের জোর বোধ হয় কমে। টানের জোর বেশি মালুম দেয় হাতে।
পাঁচু-বিলাস গড়ান দেয়। ঠাণ্ডারাম ফিরে আসে। একটু বাদেই একটা চিৎকার ভেসে এল, গেল, গেল, গেল!
—কে গেল, কী হল?
খুড়ো-ভাইপো জাল তুলে ফেলল, নৌকা ফেরাল উজানে।
—জেটিতে লৌকো ঢুকে গেচে।
-কার হে?
—ঠাণ্ডারামের।
ঠাণ্ডারামের? চারটি নৌকা ছুটে গেল জেটির কাছে। গোটা কাঁড়ারখানি মচকে ভেঙে আটকে রয়েছে জেটির লোহার জালে।
বিলাস চিৎকার করে উঠল, কাঁড়ারে কে ছেলে?
—ঠাণ্ডারাম।
–তবে সয়ারাম কমনে গেল?
সকলে তাকাল দক্ষিণে। দূরে ভেসে যাচ্ছে কে ছাঁই আঁকড়ে ধরে।
কে বলে উঠল, আ সব্বোনাশ, উদিকে পানে সেই আওড়টা আছে। দিয়ে ড়ুববে যে গো?
দুটি নৌকা ছুটিল তীরবেগে দক্ষিণে।
বিলাস বলল, খুড়ো, লৌকো বাঁধো জেটির গায়ে।
থরথর করে কাপে পাঁচুর হাত। এই কতক্ষণ আগে না ঠাণ্ডারাম পালাতে চেয়েছিল। এমন পালানো আর হয় না। পাঁচু দেখল, গঙ্গার স্রোতের বাঁকে তরঙ্গে তরঙ্গে মীনচক্ষুর ছড়াছড়ি। বড় চকচক করে। কিন্তু নৌকা কেন বাঁধতে বলে বিলাস।
নৌকা বাঁধল। বিলাস জেটির রেলিং ধরে নামল জলে। অন্য নৌকার আর-একজন মাঝিও নামল। দুজনেই পা ড়ুবিয়ে ঠাহর করছে, মানুষ পাওয়া যায় কিনা।
জলের বড় চাপ এখানে। নীচে থামের গা থেকে, জল পাক খেয়ে উঠছে, ঘূর্ণি হয়ে যাচ্ছে। যেন টেনে নিতে চায়। একড়ি ঢলে জল নামছে আর যেন খলখল করে হেসে বলছে যা যা, মুখের খাবার কেড়ে নিসনে। পালা, পালা!
—পেয়েছি।
–পেয়েছ?
—হাঁ। ড়ুব দিয়ে উঠে বিলাস বলল, দুটো ডাণ্ডার ফাঁকে মাথাখানি আটকে রয়েছে।
বলে আবার ড়ুব দিল বিলাস। উঠে বলল, অ্যাটটা দড়ি দেও দি নি।
দড়ি নিয়ে ড়ুব দিল। নিশ্বাস বন্ধ করে টানা স্রোতের দিকে তাকিয়ে থাকে পাঁচু। মরণের কাছে বিলাসের ঘোরাফেরা। ভুলে যাসনি, আমি তোর আশায় বসে আছি। এখানে।
দড়ির এক অংশ নিয়ে আবার উঠল বিলাস। বলল, দড়ি দে বেঁধেচি। দড়িটা ধরে থাকো একজন, মাথাটা ঠেলে দিই। আমি।
এক সঙ্গে উঠল জ্যান্ত বিলাস আর ঠাণ্ডারামের মড়া। মাথা ফেটে চৌচির। জলের এত টানেও সব রক্তের দাগ মুছে দিতে পারেনি।
কে একজন বলল, কেমন করে হল? টেনে নিল কী করে?
কেমন করে আর। পেটে ভাত ছিল না। না থাকলে, শমন গিয়ে এমনি করে ডেকে নিয়ে আসে।
আ মারি মা গো গঙ্গা, তবু তোর কী কলকল হাসি। যেন মহা নাগ-নাগিনীর শঙ্খ-লাগা মদমত্ততায় পাক খেয়ে এঁকেবেঁকে চলেছিস। সংসারের মানুষ মহাত্ৰাসে ইষ্ট জপ করে।
পালমশাইয়ের মুখ দেখে বোঝা গেল, মশায় বড় বেকুফ হয়ে গেছে। মুখখানি গেছে শুকিয়ে। অনেক পাওনা ছিল ঠাণ্ডারামের কাছে। খালি বলল, এরা আসে বা কেন, মরে বা কেন।
তা বটে। সংসারে মানুষ আসে কেন, কেন বা মরে। উজান ঠেলে সমুদ্র থেকে মাছ কেন আসে, মরে কেন, ভাবো একবার। সাধু-ফকিরের কথা জানিনে। জীবনের সঙ্গে গাঁটছড়া বেঁধেছি আমি, আমি তার প্রেমে পড়েছি। তাই না জীব-ধৰ্ম আমাকে পালন করতে হয়।
ঠাণ্ডারামকে শ্মশানে পুড়িয়ে ফিরল। সবাই। পাঁচু ভাবে, কিন্তু আমার শরীর যেন আস্তে আস্তে টিল দিচ্ছে। ক্ষয়া-চাঁদ আসে আকাশের মাঝে মেঘ ঠেলে ঠেলে। আগনার জলে কীসের বাতা আসছে দক্ষিণের।
অ বিলেস, তুই কেবলি উঁচু পাড়ে যেতে চাস। যেন মহা নাগ-নাগিনীর শঙ্খ লাগার আশায় বড় উথালি পাথালি আনমনা তোর প্রাণী। কিন্তু ওরা মায়াবিনী। ডাকিনীর ছলনা। ওরা ভালবাসে না।
বিলাস ডাকল, অ খুড়ো।
–অ্যাঁ।
—আমন কঁকাতে লেগেছ কেন?
—হাত দুখান বড় শুলোয় রে বিলেস। মাংস দগদগ করে। পেটটাও যেন কেমন ব্যথা-ব্যথা লাগে।
বিলাস উঠে এল খুড়োর কাছে। বাঁশ-ফালির পাটাতন সরিয়ে গাবের আঠা বের করে, তিবড়িতে চাপিয়ে গরম করে নিল। তারপর মাখিয়ে দিল খুড়োর দুই হাতে। কিন্তু পোকাগুলি মানে না। ভিতরে দাপাদাপি করে।
বিলাস বলল, খুড়ো, সাংলো বাওয়া ছাড়ো তুমি, হাত দুখান যে ছিঁড়ে যাবে।
তোর প্রাণটা, তবে টাটায় রে খুড়োর জন্যে। হাঁটুর উপর হাত দুখানি নিয়ে এমন করে গাবের আঠা মাখাস, মনে হয় মায়ায় ভরা তোর বুক। শুধু কাজে ঠাহর পাইনে। বলল, বিষয়ে মাছমারার হাত আমন হবেই। তা বলে জাল ফেলা বন্ধ রাখব কেমন করে? মরে যাব না?
খুড়োর হাত দুটি ছেড়ে দিয়ে মুখ ঝামটা দিল বিলাস, মলেই হল আর কি, না?
মরতে দিতে চায় না বিলাস। এবার মীনচক্ষুর হাসি পাঁচুর চোখে চিকচিক করে। কথা শুনে বুকের মধ্যে হাসি-কান্না, দুইয়েতেই ওঠে ভরে। তবে আকাশে আমন বিদ্যুৎ-চিকচিক হাসি কীসের। ও হাসিটা চিনতে পারে না বিলাস।
বড় একটি নিশ্বাস ফেলে পাঁচু বলল, যাই, দামিনীদিদির কাছে একবার ঘুরে আসি।
–কেন?
—চাল যা আছে, তাতে আর একটি বেলা চলবে। হাতের নগদ ট্যাকা। সব ফুরিয়ে গেল। পালমশাইও হাত উপুড় করবে না, বোঝাই যাচ্ছে।
পাঁচু উঠে গেল। জোয়ার এখনও আসেনি। আসবার মুখে। পিছল কাদা ঠেলে ঠেলে পাঁচু যায়। মনে হয়, বিলাসের চোখ দুটি তার পিছে পিছে আসছে।
দামিনীর বাড়িতে ঢুকতে বড় সঙ্কোচ হয়। বেচুনির বাড়ি, পরিবেশ অচেনা লাগে। তবে অনেকবার যাওয়া-আসা হয়েছে, ভয় কমে গেছে।
বাড়ি ঢুকে দেখল, একটি ঘরের দাওয়ায় লম্ফ জ্বলছে দাউ দাউ করে। চারটি লোক বসে বসে তাস খেলছে। এরা দামিনীর ভাড়াটে। আগে মেয়েমানুষ ভাড়া থাকত। নাতনি তুলে দিয়েছে।
পাঁচু ডাকল, দামিনীদিদি আছ নিকি গো?
জবাব নেই। লোক চারটেও ফিরে তাকায় না। লম্ফর আলোয় ভূতের মতো মাথা গোঁজ করে খেলে যাচ্ছে। ওদিকে কোথায় রান্নার ছ্যাঁত্ ছ্যাঁত্ শব্দ শোনা যাচ্ছিল।
আবার ডাকল পাঁচু, দামিনীদিদি আছ?
—কে?
বলতে বলতে, আচলে হাত মুছতে মুছতে বেরিয়ে এল নাতনি। বেগতিক দেখল পাঁচু। বলল, দামিনীদিদি কমনে গেল?
নাতনিকে বেশ হাসিখুশি দেখা গেল। রূপখানি তো আছে। তার উপরে কালিন্দী আর রাইমঙ্গলের মোহনার হ্যাঁকা লেগেছে। শরীরে। বলল, ওমা, খুড়ো এসেছ? এসো, এসো, দাওয়ায় উঠে সে বসো।
বলে বেড়ায় গোঁজা একখানি চটের আসন পেতে দিল। হ্যাঁ, পাঁচুর বুকের মধ্যেটা যেন খুশি ও সম্মানে কেমন উপচে উপচে পড়ে। মেয়ে সবাহত জানে খুব। খুড়োকে খাতিরও করছে বেশ।
তবু পাঁচুর সঙ্কোচ। মনের মধ্যে ঘোর আতঙ্ক। মায়াবিনী মেয়ে সে। কিন্তু উঠে বসতে হয়। তবে, হিমি যেন ভাল করে চোখ তুলে তাকাতে পারছে না। পাঁচুর দিকে। গায়ে কাপড় একটু বেশি করে গোছাচ্ছে। জিজ্ঞেস করল, কী মনে করে খুড়ো?
সে কথা নাতনিকে বলবে কেমন করে পাঁচু। হয়তো বলতে হবে একদিন। কিন্তু প্ৰথমবার টাকা চাওয়া, দামিনীদিদি মাঝখানে না থাকলে চাওয়া যায় কেমন করে। বলল, কথা এমন কিছু নয়। আসুক দামিনীদিদি, তা পরে বলবখনি। এখন যাই।
হিমি হঠাৎ ঘরে ছুটে যেতে যেতে বলল, না, যেয়ো না খুড়ো, আমি শুনব। রান্নাটা নামিয়ে আসি।
একটু পরেই ফিরে এল হিমি। বলল, আমাকে বললে হবে না খুড়ো?
–সে দামিনীদিদি তোমাকে বলবে মা।
হিমির মনটা আনচান করে উঠল। কী বলবে খুড়ো দিদিমাকে। হিমির কথা নাকি। বলল, তুমিই বলো খুড়ো, তোমার মুখ থেকেই শুনি।
পাঁচুর লজ্জা করে, ভয়ও করে। তবে মহাজন বলে কথা। তা ছাড়া, এখন থেকে তো নাতনির সঙ্গেই কারবার হবে। মুখ কাচুমাচু করে বলল পাঁচু, পালমশাই তো কিছু করবে না মা, তাকে কিছু বলাও যাবে না।
হিমি বলল, পালমশাই কে?
–আমাদের গাঁয়ের মহাজন। ইদিকে, কাল সকালে খাবার মতো চাল আছে। তোমাদের ট্যাকা অবিশ্যি আমার শোধ দেওয়া হয়নি। সব। কিন্তুন শোধ দিতে হলে, দুটি পেটে না দিলে তো চলে না।
পাঁচুর আধ-ফোগিলা মুখে বড় করুণ হাসি। বুকের মধ্যে আকুপাঁকু করে। কী বলে নাতনি। হিমির মুখে ভাবনা দেখা দিল। বলল, তোমাদের তো হাতে করে কখনও ট্যাকা দিইনি, আমার খেয়াল ছিল না। ট্যাকা কিছু ছিল, একজনকে দিয়ে দিয়েছি। তার ঘর ছাওয়া দরকার, বিষায় তার চালাটি গেছে।
দুরু দুরু করে উঠল পাঁচুর বুক। হিমি হঠাৎ উঠে দাঁড়াল।
পাঁচু বলল, কমনে যাও গো?
–এই আসি একটু। মহাজন বলো আর যাই বলো, মেয়েমানুষ তো। শুনে চুপ করে থাকি কেমন করে? ও পিসে।
দাওয়ায় খেলার আসর থেকে একজন উঠে এল। তাকে কী বলে কোথায় পাঠালে হিমি। তারপরে বলল, খুড়ো, তোমাকে যেন নিজকুম নিজকুম লাগছে।
পাঁচু বলল, হ্যাঁ, শাঙনে টোটা পড়ে গেল গো। তার উপরে শরীলটাও ভাল বুঝিনে।
হিমি বলল, জলে জলে থাকা। দু-দিন ডাঙায় বসে বিশ্রেম করো খুড়ো। বয়স হয়েছে তো।
হ্যাঁ, মনটা নাতনির ভাল। মায়াবিনীর ছলনা নয় তো। লাখ টাকার মানুষ ফেরায়, তার মন মাছমারা বুঝবে কেমন করে। তবে কথাগুলি ভাল লাগে। বলল, মাছ মারি মা, যাতেক্ষণ বসে রয়েছি, তাতোক্ষণ শুয়ে থাকতে পারব না। বিদেশে বিভুঁয়ে তুমি যে বললে এইটুকু, সেই আমার অনেক গো মা।
হিমি বলল, শুধু বলা কেন। মহাজন হলেও মানুষ তো। থাকো না দুদিন এসে।
আ বিলেস, দ্যাখ, আমাকেও ফাঁদে ফেলতে চায় শহরের ফড়েনি। মাছ মেরে খাই আমি, এ কথায় আমি ভুলতে পারব না। তার মিষ্টি স্বভাব তার কাছে থাক, আমি যেন মাছমারা থাকি। বিলাস, তুইও থাকিস। এ জলের বড় টান।
পাঁচু খুশি হয়ে হেসে বলল, শাঙনে টোটা কেটে গেলে অসুখ আমার আপনি সারবে গো। সে ভাবনা কোরো না। তোমার ভাগ্যি নে মা গঙ্গা পরান খুলুন তা হলেই বাঁচি।
হিমি হেসে উঠল। বলল, আমার পোড়া ভাগ্যি।
বলে নাতনি গম্ভীর হয়ে গেল। পিসে এসে হাতে টাকা গুঁজে দিল তার। দিয়ে পাঁচুকে একবার দেখে চলে গেল।
হিমি টাকা গুনে দিল পাঁচুর হাতে, এই নাও, কুড়ি ট্যাকা। এর বেশি পারলুম না এখন।
টাকা পেয়ে পাঁচুর বুকে বাতাস লাগল। বলল, এইতেই হবে মা এখন, পোড়া পেট মানবে কটা দিন। যাই, ছোঁড়াটা একলা বসে আছে।
পাঁচু চলে গেল। মন বলে, নাতনির চোখ দুটি যেন পিছে পিছে আসে। আসবার সময় যেমন বিলাসের চোখ দুটি এসেছিল। তা আসবে। রাইমঙ্গল আর কালিন্দী মেশে, ঝিল্পে আর বিদ্যোধরী। মেশে। টানে টানে মেশে। তার ঘূর্ণিতে পড়ে কে মরে, সে খোঁজ তারা রাখে না।

শ্রাবণ্যে টোটা খলখল করে বেড়াচ্ছে গঙ্গায়। অনেক মাছমারা পালিয়েছে। আরও পালাচ্ছে প্ৰায় রোজই। যাদের উপায় নেই রয়েছে তারা। পালমশাই ধরে রাখতে পারছে না। মুখ খারাপ করে, গালাগালি দিয়ে বেড়াচ্ছে। ফিরে গিয়ে নাকি নালিশ করবে। ভয় দেখাচ্ছে নিলাম ক্রোকের।
এ তল্লাটের মৎস্যজীবীদের পাড়ায়, বাচ্চা বুড়োরা বেরিয়ে পড়েছে। শহরের রাস্তায়। ভিক্ষে করে বেড়াচ্ছে। পাশের বাড়ির ফ্যান চেয়ে খাচ্ছে। ঘটিবাটি গেছে বন্ধক।
পশ্চিম পারের মাছমারাদের সভা বসে গেছে। দল বেঁধে গেছে। সবাই সরকারের প্রতিনিধির কাছে। প্রতিনিধি অনেক। ইনি বলেন, অমুকের কাছে যাও। অমুকে বলেন, আমি নয়, মন্ত্রীর কাছে যাও।
ছুটোছুটি করে মরছে। সবাই। পাঁচুরা শুধু চেয়ে চেয়ে দেখছে। তারা দূরের মানুষ, এখানে অচেনা। যা করে মহাজন।
পূব পারের জেলেপাড়ার মাছমারারাও হাঁটাহাটি শুরু করেছে। জাগ্ৰত মরণ-দেবতা হানা দিয়েছে ঘরে ঘরে। তার ভয়ংকর সংহার-মূর্তি এক মাসের মারেই সব কিছু ভেঙে ফেলতে চাইছে। বাপ-ছেলেয় মারামারি করছে, বউ-সোয়ামি ছাড়াছড়ি করছে। এই না মাছমারার জীবন। এক কোটালে বাঁচে, আর-এক কোটালে মরে। মাছের প্রাণের চেয়েও তার আয়ু টলমল।
ঘা যখন হয়, তখন তাড়াতাড়ি হয়। দেখতে দেখতে দগদগিয়ে ওঠে। সময় লাগে শুকোতে। এখন কারুর শুকোবার ভাবনা নেই। জ্বালা জুড়োয় কেমন করে, সেই ভাবনা।
তবু রেষারেষি করে এ পার ও পার। কে পাবে আগে সরকারের সাহায্য, তারই রেষারেষি। বাঁচার জ্বালা এমনি, তখন অপরকে মারতে দ্বিধা নেই।
তবু গঙ্গা ফুলছে, রণরঙ্গিণী হয়ে, ভারী গোনের মুখে আসছে উত্তাল বান নিয়ে। আন্-মাছমারারা দলে দলে আসে সেই বান দেখতে। কোম্পানি নাকি নোটিশও দিয়েছে, গঙ্গার গতিক বড় সুবিধার মনে হয় না। উত্তরের বন্যা, দক্ষিণেও সমুদ্র একটু বেশি ফুসছে। দুলালের কথা মনে পড়ে, এনার হিন্দয়খনি বড় আকুলান হয়ে পড়েছে, কাটিয়ে গহিন না করলে আর চলছে না।
তাই জল আরও উঁচুতে উঠছে। রক্তগঙ্গা তার রক্তাক্ত দাগ মেরে আসছে যত দূর পারে।
আকাশ বাতাস জল, সব ঠিক আছে। শুধু যার প্রত্যাশা, সে আসে না। জলে কনকননি। হিমালয়ের রুদ্র দেবতা প্ৰসন্ন না হলে, দক্ষিণের রুদ্রাণীরও প্ৰাণ শান্ত হয় না।
তারপর এল সরকারের সাহায্য। অনেক কাঠখড় পুড়িয়ে এল, কিন্তু এক পারে। পশ্চিম পারের চল্লিশ ঘর শুকনো ডোল পেল সরকারের কাছ থেকে। চাল, গম, আর কিছু ডাল। তারও আবার ফ্যাসাদ আছে। নাম রেজিস্ট্রি করো, পরিচয় প্ৰমাণ-পত্র নিয়ে এসো, তারপর পাঁচ মাইল ঠেঙিয়ে যাও ইউনিয়ন বোর্ডের এলাকায়। মিউনিসিপালিটির তল্লাটে সরকারের রিলিফ এখন আইনে অচল।
ছেলে-বুড়ো তাই যাচ্ছে ছুটে ছুটে। তবু তো পাওয়া যাচ্ছে। কিন্তু পুব পাের একেবারে নিঃসাড়। সন্ধ্যার পরে আর বাতিটিও জ্বলে না। দাওয়ায় উঠে শেয়াল হাঁক পাড়লেও সাড়া দেয় না কেউ। তারা তখনও ছুটোছুটি করছে সরকারের কাছে।
কিন্তু গঙ্গা যায়, আসে নিরন্তর। হাসে খলখল করে। আকাশে মেঘের বড় বড় চাংড়া মুখে বিদ্যুৎ হাসে।
পুব-দক্ষিণের মানুষদের কোনও কথাই নেই। কে তাদের জন্যে তদ্বির করবে। তারা দেখছে। চেয়ে চেয়ে গঙ্গার দিকে। খালি পেটে ভালুক দাপাচ্ছে। কাছা খুলে বসেছে সবাই ছাই আঁকড়ে ধরে।
বড় লাঞ্ছনা গো মা। কাকে অভিশাপ দেব আমরা, ঠাহর পাচ্ছিনে। অন্ধ হয়ে কাকে আঘাত করব, তার খোঁজ জানিনে। চিনি শুধু তোকে। সাংলোর সলি দিয়ে মারব নাকি তোকে।
সবশেষে গঙ্গার মুখোমুখি দাঁড়ায় সবাই। নিরুপায় সন্তানেরা দাঁড়ায় মায়ের কাছে। নলেন টানা শুরু হয় গঙ্গার পুব পাড়ের চরায়। একটু বেদি পাতে মাটির। সেখানে হত্যে দিয়ে পড়ে মাছমারা। একে বলে নলেন টানা।
—কে হত্যে দিয়েছে?
—পুরোখোঁড়গাছির ছিনাথ মালো আর পুবপারের এক চুনুরি।
জাল বাওয়ার ফাঁকে ফাঁকে আসে সবাই। বেদির সামনে উপুড় হয়ে পড়ে আছে দুজন। এই দুৰ্জয় সংহারিণী গঙ্গার সাক্ষাৎ চায় তারা। এই তাদের বিশ্বাস। চিরকালের এমনি চেনাশোনা, গঙ্গাকে বলতে হবে, এ তার কী মন, কেমন মতি। গঙ্গা বলুক, নইলে সে উঠবে না, বসবে না, খাবে না। আমরণ এই অনশন। দুকুলপ্লবী এই জল। শুধু জল তো নয়। যে মহাপ্রাণ রয়েছে, মা বলেছে তাকে তারা। তবে কেন বলবে না। যারা আসে কাজের ফাঁকে ফাঁকে, তারা গোল হয়ে ঘিরে হরিধ্বনি দেয়। জোয়ারের বেলায় এসে নামগান করে। মেটে ধূপদান থেকে ধোঁয়া ওঠে আকাশে।
যারা হত্যে দিয়েছে, তারা ভয়ার্ত ব্যাকুল স্বরে চিৎকার করে, মা—ম গো! কী অপরাধ আছে মাছমারাদের বল মা! আমাদের কী গতি হবে মা! কী আছে তোর গর্ভে এবার বল, নইলে উঠব না।
সেই আর্ত চিৎকারের পাশে, বড় শান্ত বড় ভয়ংকর গঙ্গা হেসে চলে দিবানিশি। উপোসি চিল কাঁদে চিৎকার করে। গভীর বক নিঃশব্দে ফেরে আপলক চোখে, ভাটার পলিতে।
–মা, মা গো!
সারা অঙ্গ কাঁপে থরথর করে। বেদির সামনে মুখ ঘষে গাঁজলা ওঠে বাসি মুখে। —মা…মা গো।
গঙ্গা চলে দুর্বোধ্য হেসে, কুলুকুলু করে।
আবার একটা গণ্ডগোল উঠল মাথাচাড়া দিয়ে। প্রতি বছরই ওঠে।
পশ্চিম পারের পাড়ার মাছমারারা পাতলে বাঁধাছাঁদি জাল। বাঁধাছাঁদি জাল বিশাল বেড়, বাঁধে গঙ্গার এপার ওপার জুড়ে।
দুলাল আগেই জানিয়েছিল বিলাসকে। কিন্তু সত্যি সত্যি ফেলবে, এটা বিশ্বাস করেনি। টোটার সময় মানুষ ভাল বুদ্ধি হারায়।
বাকি মাছমারারা চেঁচিয়ে উঠল, এ অনিয়ম হতে পারবে না। আমরা জাল বাইব কোথায়? আমরা কি মরব নাকি?
বাঁধাছাঁদি বড় বাধা। এই জাল ফেললে, এক হাত জায়গা থাকে না গঙ্গায়। সাংলো বলো, টানাছাঁদি বলো, কিছুই ফেলা যাবে না বাঁধাছাঁদি ডিঙিয়ে। শুধু তাই নয়। বাঁধাছাঁদি পেরিয়ে আর কোনও তল্লাটে মাছ যেতে পারবে না, আসতে পারবে না।
এ তো সমুদ্র নয় যে জগৎবেড় জাল ফেলবে তুমি। সমুদ্র অনন্ত। জগৎবেড় নাম শুনেও তিনি হাসেন। কিন্তু গঙ্গার দেহে বাঁধাছাঁদিই আড়ে বাঁধা পড়ে যায়।
পশ্চিম পারের মাছমারারা বললে, আচ্ছা, আর ফেলব না, এই বারটি শেষ।
কিন্তু শেষ হল না। আবার ফেললে। দু-একটা মাছ পড়লও।
কেদমে পাঁচু চিনেছে বিলাসকে। বলল, বিলেস, এটা তো ঠিক হচ্ছে না।
সকলেই গোল হয়ে ঘিরে এল। এ কী অনিয়ম। প্ৰতি বছরই কথা কাটাকাটি হয়, প্ৰতিজ্ঞা করে পশ্চিম পারের মাছমারারা। কিন্তু কাজের বেলা ঠিক খেলাপ করবে। বাকি মাছমারা যায় কোথায় তা হলে। মরতে মরতেও যেটুকু আশা, সেটুকুও টিপে মারতে চায়। একটা বিহিত না করলে তো চলে না।
বিলাস বলল, চল জাল খুলে দে আসি।
সবাই একবাক্যে সায় দিল, তাই চল।
পাঁচু চিৎকার করে উঠল, খবদার বিলেস, মারামারি করিসনে, আপোসে মেটাবি।
বিলাসদের পাঁচ গণ্ডা নৌক এসে লাগল গঞ্জের নীচে, বড় চরায়। পশ্চিম পারের মাছমারাদের ওইখানেই ভিড়, ওইখানেই বেঁধেছে বাঁধাছাদির খুটো, পাহারা বসে আছে দল নিয়ে।
আপোসে মিটতে চাইল না। পশ্চিম পারের লোকেরা এল লাঠি নিয়ে। খবরদার জালে হাত দিলে রক্তারক্তি হবে।
দেখতে দেখতে পশ্চিম পারের লোক ভিড় করে এল।
রসিকের চোখই সবচেয়ে বেশি জ্বলছে ধকধক করে। পালিয়ে বেড়ানো হিংস্ৰ চিতাবাঘটা যেন সুযোগ পেয়ে দাঁড়িয়েছে বিলাসের মুখোমুখি। হাতে তার তেল-চকচকে বাঁশের লাঠি। বলল, বড় যে তড়পাচ্ছিলে কদিন। এখন একবার তড়পাও দেখি, ঘাড়ে কটা মাথা আছে?
রাসিকের মাথা ডিঙিয়ে বিলাস সকলের দিকে চেয়ে দেখল। তার চোখও বাদার বাঘের মতো জ্বলছে দপদপিয়ে। চিৎকার করে বলল, তোমরা মারামারি করতে চাও?
জবাব এল, জাল খোলা চলবে না। এখানে লাঠি আছে।
এদিক থেকে একজন বলে উঠল, এখেনেও টাকির লাঠি আছে।
আর একজন ছড়া কাটল, টাকির লাঠি, সাতক্ষীরের মাটি, গোবরডাঙার হাতি…
বিলাস ক্রুদ্ধ গলায় ফুলে উঠল, আরে ধৌত্তরি তোর লাঠি মাটি হাতির নিকুচি করেছে। মীমাংসা তোমরা করবে না?
ওদিক থেকে জবাব এল, মহারানির জলে মাছ ধরা, মীমাংসা কীসের।
অর্থাৎ রানি রাসমণির খাজনা-বিহীন জলে মাছ ধরার কথা বলছে।
বিলাস ছুটে গেল জলের দিকে। পাঁচু পিছন থেকে হাঁক পেড়ে উঠল, বিলেস, বি-লেস।
বিলাস শুনল না। পাঁচু ছুটিল পিছনে পিছনে। পাঁচ গণ্ডা নৌকার মাছমারা, বিলাসকে ঘিরে ধরে ছুটিল সঙ্গে সঙ্গে।
মরবে, মরণ ধরেছে বিলাসের। ওরে সর্বনেশে, তুই মরে আমাকে মারতে চাস। আমার পেটে মোচড় দিয়ে ব্যথা উঠছে, মাথা ঘুরছে। তোকে আমি কী করে সামলাই। বউঠান! খোকাঠাকুরের নাম নাও।
রসিকের গলাই সবচেয়ে উঁচু শোনা গেল, সাবধান!
বিলাস দেখল জালের খুটোর কাছে রসিক। চকিতে তার হাত থেকে লাঠিগাছটি ছিনিয়ে বিলাস ফেলে দিল জলে। রসিকও সেই মুহূর্তে প্ৰচণ্ড শক্তিতে ঝাঁপিয়ে পড়ল বিলাসের উপর। অনেকগুলি লাঠি-বৈঠা ঠিকঠকিয়ে উঠল।
বিলাসের চোখে মুখে প্রচণ্ড শক্তিতে আঘাত করছে রসিক। বিলাস চিৎকার করে উঠল, জাল খুলে দিলুম। আমি।
পাঁচুর বুকে ভয়ার্ত কান্না ও ক্ৰোধ উথলে উঠল। এ কী বিলেস, মুখের কাশে তোর রক্ত ছুটছে। সমুদ্রে তুই কশার বেঁধে এসেছিস। গঙ্গায় এসে মরছিস তুই?
জাল খুলে দিল বিলাস। সঙ্গে সঙ্গে কয়েকজন পশ্চিম পারের মাছমারা নৌকো নিয়ে ভোসল জাল বাঁচাবার জন্যে।
এবার বিলাস ফিরল রসিকের দিকে। নাকে মুখে তার রক্তের দাগ। কিন্তু কালো কুচকুচে বিলাসের সবঙ্গে যেন মূর্তি ধরেছে স্বয়ং রুদ্র। রসিককে জাপটে ধরে সে জলে নামল। বুক দিয়ে চেপে ঠেসে ধরল জলে।
পাঁচু ভয়ে চিৎকার করে উঠল, ওরে শোরের লাতি, আমার লক্ষ্মী বাবা বিলেস, খুন হয়ে যাবে যে?
বিলাসের হাত শিথিল হল। ছেড়ে দিল রসিককে। রসিক পাড়ে উঠল হেঁচড়ে হেঁচড়ে। নাক দিয়ে জল ঢুকে গেছে। বারে বারে গলায় হাত দিচ্ছে। যেন এখনও একটি সাঁড়াশি-হাত আকড়ে আছে তার গলা। দম ফুরিয়েছে তার। কিন্তু একটা মারামারির লক্ষণ প্রকট হয়ে উঠল।
ব্যাপারটি প্রথমে দেখেছে পালমশাই। সে খবর দিয়েছে ব্ৰজেন ঠাকুরকে। ব্ৰজেন ঠাকুরই এসে থামালেন।
মহাজন মানুষ ব্ৰজেন ঠাকুর, সকলেই ধারে তাঁর কাছে। তিনি ডাকলেন গঞ্জের আরও দু-চারজন মান্যগণ্য লোককে। মারামারি রোধ হল বটে সাময়িক ভাবে। কিন্তু সকলেই গণ্ডগোল করছে।
ব্ৰজেন ঠাকুর বললেন, বেশ, এখানকার যাঁরা নেতারা আছেন তাঁদের ডাকা হোক। সভা বসুক বিকেলে।
পশ্চিম পারের লোকেরা তাই মেনে নিল। কিন্তু বোঝা গেল, তারা একটু মুষড়ে পড়েছে। এ ঘটনা প্ৰায় প্রতি বছরেরই। তবে এতখানি হয় না কোনও বারেই।
নৌকোয় এসে পাঁচু তার অশক্ত হাতে আরও দু-ঘা দিল বিলাসকে। বলল, হারামজাদা, মানুষ খুন করতে চাস তুই! এ ভাটিতে আর জাল ফেলা নয়, তোকে নে, বাড়ি ফিরে যাব আমি।
বিলাস মুখের রক্ত ধুয়ে বলল, হঁয়া, শুক্কে মরতে যাব বাড়িতে, সুখ আর ধরছে না। তুমি বসে। দিনি ঠাণ্ডা হয়ে। শুধু শুধু মেরো না বলে দিচ্ছি।
পাশে পাশে কয়েকটি নৌক চলেছে। কেদমে চেঁচিয়ে বলল, বাবা বিলেস।
—কী বলছি খুড়ো।
—তুই বাবা পিকিতি বাছাড়ি বীর।
আরও কয়েকটি নৌকের মাঝিও সায় দিয়ে উঠল, যথার্থ বলেছ কদম পাঁচু। পুবের মান রেখেছে। যেমন কুকুর তার তেমনি মুগুর দরকার।
উঁচু পাড়ে দাঁড়িয়ে ছিল দামিনী। নৌকো দেখে নেমে এল। বলল, কী হয়েছে পাঁচুদাদা, মারামারি করেছ তোমরা?
বিলাসকে দেখিয়ে পাঁচু বলল, জিজ্ঞেস করো ওঁয়ারে। দামিনী দিদি, আমার শরীল খারাপ, এ হারামজাদা আমাকে নিকেশ না করে ছাড়বে না।
বিলাস কোনও কথা না বলে তিবড়ি নিয়ে বসল। দামিনী গেল ফিরে। নাতনিকে তার সংবাদ দিতে হবে, সেই জন্যেই আসা।
কিন্তু কী হবে মারামারি করে। বাগবিতণ্ডায় কী আসে যায়। গঙ্গার টোটা-হানা বুকে এসেছে। অদৃশ্য রাক্ষসী, সে নিরন্তর হাসে খলখল করে।
পুবের চরায় অনশন চলেছে একটানা। অনশন এমনি অমনি দুয়েতেই।
বিকালে সভা বসল। এসেছে সব মাছমারা। অনেক নতুন মানী লোক এসেছেন সভায়।
একজন সোনার বোতাম লাগানো, আঙুলের সোনার আংটি চকচাকিয়ে বললেন, জাল যখন আছে, তখন ফেলতেই হবে। তোমরা সকলেই ফেলতে পারো বাঁধাছাঁদি জাল। ܙ
পশ্চিম পারের লোকেরা বলল, ঠিক ঠিক।
কেমন হল? বিলাস উঠল। পাঁচু তাকে বসিয়ে দিল ঘাড় ধরে। বোস, হারামজাদা, এত বড় বড় সব লোক রয়েছেন। উনি যাচ্ছেন কথা বলতে।
কিন্তু শোরের গোঁ। মালোর ব্যাটা উঠল। আবার ঠেলে।–এটা কেমন কথা হল, শুনি?
এদিকে গুলতোনি উঠল।
-কে? কে কথা বলে?
—বিলেস।
-তেঁতলে বিলেস?
–হ্যাঁ।
–বেশ বেশ।
মান্যলোক এই বাজারের একজন বড় আড়তদার। বললেন, কেন? কথাটা মন্দ কী হল?
–আমাদের তো বাঁধাছাঁদি জাল নেই মশায়।
—নেই? কিন্তু সে দোষ তো এদের নয়।
পশ্চিম পার-ঠিক ঠিক।
বিলাস উঠে দাঁড়াল। বলল, মশায়, বিচার করছেন কেমনধারা। আপনি? আমরা আসি দূর গাঁ থেকে, লৌকোয় বাস। বাঁধাছাঁদি আনতে পারিনে।
-সে দোষ করা?
পশ্চিম পার-ঠিক ঠিক।
পাঁচু হামলে উঠল, বোস বোস বিলেস, শোরের লাতি।
কিন্তু মন বলে পাঁচুর, মানীর মুখে এ কেমন মানের কথা?
বিলাস বলল, আমার যদি বাঁধোছাঁদ না থাকে, তবে কি আমি কলা মুখে দে থাকব। মশায়? এটা কেমন বিচার? তা হলে, গরিব মাছমারারা কী করবে?
ব্ৰজেন ঠাকুর চুপচাপ। সব মাছমারাই তার দাদন খায়। কারুর পক্ষে না যাওয়াই ভাল।
আর একজন মান্য লোক বললেন, গরিব বড়লোকের তো কোনও কথা নেই। তুমিও বাঁধাছাঁদি এনে ফেলো, কেউ বারণ করবে না।
বিলাস বলল, বাবু, বুঝে কথা বলেন। ওটা নিয়ম নয়, আকচাআকচি বাড়বে তাতে।
এমন সময় সভার মঞ্চে আর-একজন উঠলেন। জোয়ান বয়সের মানুষ। কী যেন বললেন মঞ্চের বাবুদের। তারপরে সকলকে বললেন, তুমি ঠিক বলেছ ভাই। গরিব জেলে সবখানে আছে। বাঁধাছাঁদি সেখানে চলে না। একমাত্র টানের দিনে, রাত্রে বাঁধাছাঁদি চলতে পারে। এখন বন্ধ রাখতে হবে।
একটা হইহই হল ভীষণ। কিন্তু শেষ কথাই সাব্যস্ত হল।
রাত হয়ে গিয়েছিল।
ফেরবার পথে, কেদমের সঙ্গে গঞ্জ দিয়ে হেঁটে এল বিলাস। ঘাটে নামবার আগে, হঠাৎ দাঁড়াল হিমির দরজার কাছে।
কেদমে পাঁচুও দাঁড়াল। বলল, তুমি ঘুরে এসো, আমি যাই। কেদমে আর সে কেদমে নেই। বিলাসকে সে ভক্তি করতে আরম্ভ করেছে। অন্ধকার উঠোন।। ঘরেও বাতি নেই। বিলাস ডাকল, মহারানি আছ নাকি?
–কে?
অন্ধকার এক কোণ থেকে ছুটে এল হিমি। —একী, তুমি এসেছ? এসো এসো। মা গো, কী ভয় পেয়েছিলুম।
—এত ভয় কেন মহারানি? ভয় হবে না? মহারানি ডাক শুনে যে চমকে উঠেছি। আজ সারাদিনই আমার ভয়ে ভয়ে কেটেছে, মারামারি করেছ তোমরা।
—দুঃখের সময়ে পায়ে পা দে ঝগড়া বাঁধালে রসিকেরা। সাধ করে কি কেউ মারামারি করে? তা, সে সব মিটে গেছে। তোমার বাড়ির মানুষেরা কমনে গেল?
অন্ধকারেও হিমির চোখ চকচক করছে দেখা যায়। কপালের টিপ, নাকছবির পাথরও বিকমিক করছে। চাপা গলায় বলল, যার যেখানে মন টেনেছে, সে সেখানেই গেছে।
—আর তুমি কোথায় ছিলে এই আঁধারে?
—বসেছিলুম এক কোণে চুপ করে।
—কেন মহারানি।
হিমি গলা নামিয়ে বলল, আমার যেখানে মন টানে, সেখানে যেতে পারিনে, তাই। পা বেঁধে দিয়েছ তুমি, বলেছ, সময় হলে আসবে। নিজে আর যেতে পারিনে ঘাটে। রাত হলে রোজ বসে থাকি এমনি।
—মহারানি!
—ডেকো না গো এমনি করে। আমার বুক বড় কাঁপে।
—কাঁপবে কেন? আমি যে জানি, সত্যি মহারানি। কিন্তু দুলাল খুড়ো বলেছেল, তোমার অসুখ করেছে, ডাকতরবাবুর কাছে নাকি যেতে হয়?
হিমি যেন চুপিচুপি বলল, হঁয়া, তখন যে বড় বেশি কাঁপত, তাই তো ঘাটে যৌতুম না। ডাকতর আমার নাড়ি টিপে দেখলে, চোখ দেখলে, জিভ দেখলে, তা পরে বললে, ও মেয়ে, তোমার রক্ত বড় উতল হয়েছে মা। বে-থা হয়নি? কী লজ্জা, কী লজ্জা! ও মা, ডাকতরবাবু এ কী কথা বলে গো। বললুম, না। বললে, তাই তোমার শরীর খারাপ মা। এর ওষুধ তো আমার কাছে নেই। তা এই নাও, একটু ঘুমের ওষুধ দিলাম।
অন্ধকারের বুকে অন্ধকার বিলাস। অন্ধকারের বুকে মিশতে চায় হিমি। বলল, এসো ঢাপ, বসাসে। দু-হাত দিয়ে টানল হিমি বিলাসকে।
বিলাস বলল, আজ বসতে আসিনি। মন মানে না মহারানি, একবার দেখে গেলুম। আসব, শিগগির আসিব।
—কবে?
—টোটার মার শেষ হলে।
—একটু বসে যাও ঢাপ।
বিলাস দাওয়ায় উঠে বসল। ঘরে উঠে বসবার সময় তার হয়নি।
জোয়ান কোটাল উথলে উঠল। কুলে কুলে। পাড় ভাসল। বিলাসের বুকের অন্ধকারে মিশিয়ে গেল হিমি। অন্ধকার, আদিগন্ত সমুদ্রের মতো নীলাম্বুধি বিলাস। উজনি মাছের মতো ভেসে বেড়াল হিমি সেই সমুদ্রে।
কিন্তু শ্রাবণ্যে টোটার থাবা ওঠে না। পিপাসা মেটে না তার রক্তের।
পূর্ণিমার জোয়ান কোটালের জন্ম হয়েছিল মরা মুখ নিয়ে। তারপরের অমাবস্যাও গেছে মরার মতো চুপিচুপি। কদিন রোদ গেছে খুব। আবার মেঘ জমেছে আকাশে। প্রতি দিন মেঘ জমছে, বিদ্যুৎ চমকাচ্ছে, গুরু গুরু। গর্জনে ডাক ছাড়ছে দুরের আকাশ।
পাঁচু আরও নিস্তেজ হয়ে পড়ছে। অধিকাংশ সময় সাংলো নিয়ে বসে থাকে, জলে ফেলে না। বসে থাকতে পারে না। আর ভার নিয়ে। বিলাস থেকে থেকে খুড়োর দিকে তাকায়। খুড়ো বারে বারে কাছ খোলে, ককায়। বিলাস বলে, খুড়ো, উপরে গে দু-দিন বসে থাকো।
পাঁচু বলে, না, লৌকো ছেড়ে আমি কোথাও যাব না। কিন্তুন আকাশের এ কী ছিনালিপনা বুঝি নে। ঢালে না কেন?
শুক্লপক্ষের একাদশী এল। সন্ধ্যাবেলা বৃষ্টি এল ফিসফিস করে।
প্রথম রাতের ভাঁটায় হঠাৎ একটি ছোট ইলিশ পড়ল কেদমে পাঁচুর সাংলো জালে। দেখে বুঝি কেদমে খুব খুশি। যেন হেসে বাঁচে না। সবাইকে মাছ দেখিয়ে চেঁচিয়ে উঠে বলল, দেখো গো মাছ পেয়েছি।
বলে, হঠাৎ মাছটাকে ল্যাজে ধরে, বাঁশফালির পাটাতনে আছড়াতে লাগল। ক্রুদ্ধ আক্ৰোশে ফুঁসে গর্জে উঠল, কেন, কেন এসেছিস ঢং-মারানি।
পরান ব্যাপকে জড়িয়ে ধরে বলল,-বাবা, বাবা, অমন কোরো না বাবা।
মাছটাকে ছড়কুটে ফেলে দিয়ে, হাঁটুতে মাথা গুঁজল কেদমে।
পাঁচু সাংলো ফেলেছিল। আচমকা বুকটা তার কেমন করে উঠল। মনে মনে বলল, মেরো না, মেরো না এমনি করে। ছোট হোক, যত ছোট, মাছমারা, ও ছাড়া তোমার জীবনে আর কেউ নেই। তোমার জীবনে মরণে সে। তাকে তুমি বুকে করে রাখো।
মেঘের ফাঁকে ফাঁকে চাঁদ উকি দেয়। পুবে সাওটায় মনে হয়, যেন কোন দিগন্তে সে ছুটেছে চুপি চুপি। গঙ্গায় এত নৌকা কিন্তু সব যেন নিঝুম। মড়ক লাগলে গ্রামের যেমন হাল হয়, সেই রকম। ছাঁইয়ের মুখছাটের কাছে সকলের বাতিও জ্বলে না। আজকাল। প্রহরে প্রহরে শেয়াল ডেকে যায়ভাগাড়ে। নীচে তার ঘূর্ণিতে কে যেন মাথা দোলায় অনবরত। আর কাছের পাড়ার মেয়েগুলি মাঝে মাঝে হাসে ভয়ংকর।
হঠাৎ সাংলো খসে পড়ল পাঁচুর হাত থেকে।
বিলাস চমকে উঠে বলল, কী হল খুড়ো?
শব্দ নেই। বিলাস দেখল, খুড়ো ঝুঁকে পড়েছে জলের দিকে। প্ৰাণপণে সাংলো টেনে তুলে, ছুটে এল বিলাস। এসে ধরল খুড়োকে।
খুড়োর গায়ে জ্বর। আমাশায় কাপড় খারাপ হয়ে গেছে। কিন্তু চোখ রয়েছে তাকিয়ে। যেমন অন্ধকারে চকচক করে জল, তেমনি কোটরে চকচক করে খুড়োর দুটি চোখের বিন্দু। না, জল নয়, যেন আপলক মীনচক্ষু।
শক্ত বিলাসের গলায় ভয়ার্ত হুতোশ। ডাকল, ও খুড়ো, তোমার কী হয়েছে।
সুরহীন চাপা-পড়া গলা শোনা গেল পাঁচুর, বাবা বিলেস, আমি মাছমারা। দক্ষিণ থেকে দাদা এয়েছে, আর এয়েছেন। মীনেরা। আমার মরণ হচ্ছে রে।
—আ খুড়ো, তুমি কী বলছ?
—ঠিক বলছি বাবা। আমি মাছমারা। এই মরণ আমার ভাল। বিলেস—
পাঁচুকে ছেলেমানুষের মতো বুকে তুলে বলল বিলাস, খুড়ো আমি তোমাকে বাড়ি নে যাব গো, খুড়ির কাছে নে যাব।
যেন জলের অতল থেকে তেমনি সুরে বললে পাঁচু, না, বিলেস, আমার সময় হয়েছে। যত জনাকে মেরেছি, সবাই এয়েছেন। তোর খুড়িকে বলিস। বোঠানকে বলিস। আর বিলেস–
বিলাসের গলা ভেঙে গেল। বড় শক্ত ছেলে বিলাস, না? তবে এখন খুড়োর জন্যে কাঁদে কেন। বলল, বলো।
বিলেস, বাদার সেই কালো পুরুষকে আমি দেখতে পাচ্ছি, এয়েছেন আমার কাছে।
—কই?
—এই যে, তুই। তুই যে তার ছায়া, বাপের ব্যাটা।
–না, না গো খুড়ো।
—হ্যাঁ। মাছমারাকে কেউ যদি বিধেন দেয়, তুমি মাছ মেরো না, সে বিধেন মানা যায় না। বিলেস, তুই মাছমারা। তুই সমুদ্রে যাস টানের মরশুমে। ওটা মাছমারাদের জীবনের বিধেন। বাতাসের মুখে আমি এই কথাটা শুনি।
এবার বিলাসের বুকটা ফাটতে চাইল। বলল, না, না গো খুড়ো, তোমার সঙ্গে যাব।
দৈববাণীর মতো স্থির স্বরে বলল পাঁচু-না। তুই সাই নে যাবি বিলেস। আর বিলেস—
–বলো।
একটু যেন দম নেয়। পাঁচু। চোখের কোলে তার জল এসেছে। বলল, দামিনীর লাতিনের পাণখানি পোষ্কার বলে বুইছি। ছুড়ি তোকে ভালবাসে। মানুষের জীবনে এমন হয়। দামিনী চেয়েছিল তোর বাবাকে, পায়নি। লাতিন পেয়েছে তোকে। মাছমারার ঘরে যদি মেয়েটা আসতে চায়, তবে নিস। বিলেস–
—বলো।
—আমাকে হাঁটুতে নো হাল ধর। লৌকো ভেসে যাচ্ছে। মনে হচ্ছে সামনে আওড়া। ঘূর্ণিজলের শব্দ শোনা যায়।
বিলাস হাল ধরল। ঠিকই, সামনে দহ। কাউকে চিৎকার করে ডাকতে পারছে না বিলাস। বলল, খুড়ো, পারে চলো। দামিনীর কাছে ধার করে একবার বদ্যি ডাকি।
—না, ওপারে যাচ্ছি। আর সময় নেই বাপ। বিলেস, এটা কথা বলি, মানুষ চিরকাল মাছ ধরবে। এ সোমসারের মানুষ মাছভাত খাবে। তুই মাছ মারিস। জীবনে তাতে তোর কিছু বাদ পড়বে না। তোর কল্যেন হোক। তুই দুধে-ভাতে খাস।
বিলাস গলা চড়িয়ে ডাকল, খুড়ো।
মেঘের ফাঁকে উকি দিয়ে যাচ্ছে চাঁদ। চোখ দুটি পাঁচুর তেমনি অপলক, চিকচিক করে। টেনে টেনে বলল, বা-বা!
বিলাস যেন সেই ছোট ছেলেটি। বলল, আমি দুধে-ভাতে খাব, তুমি আমাকে ছেড়ে যাচ্ছ কমনে গো?
পাঁচুর গলা ড়ুবে এল। যেন আওড়ে তলিয়ে যাচ্ছে আস্তে আস্তে। কিন্তু কথাগুলো আবার যেন পরিষ্কার হল। বলল, আমি এতদিন হালে বসেছি, এবার তুই বসবি বাপ। আমার আগে তোর বাবা বসন্ত। তার আগে আমার বাবা। বিলেস…।
—খুড়ো! —তোর ভাই, আমার ছেলে, আগামী সনে তোর দাঁড় ধরবে। শাঙনে টোটার কথা বলিস তাকে। তুই টোটার শেষ দেখে যাস। মাকে গাল দিসনে। আর—
কথা ফুটল না। ঠোঁট কাঁপতে লাগল।… বৌঠান, পেখম পোহরের শ্যাল ডাকছে এখন ধলতিতেয়, শুনতে পাচ্ছি। গো। হুতোম প্যাচাটা ডেকে মরছে কেন, ঠাহর করতে পারছি না? কেন অমন দমকা দমকা বাতাস আছড়ে আছড়ে পড়ছে বেড়ায়, অনুমান করতে পারছি না? কেন তোমার জায়ের হাত থেকে বাটিখানি পড়ে গেল, তাই ভেবে মরছ? ওই জানান দিচ্ছে। পাঁচু তোমাদের ছেড়ে যায়। বিলেস-বা-বা বি-লে-স…
ও, সংসার ছেড়ে যাচ্ছি, তাই আর সাড়া নেই, না?
হে দক্ষিণরায়, তোমার ভয়ংকর রূপ আমি দেখেছি। মা বনবিবি, তোমার মহামারী বিভীষিকা। দেখেছি সাঁইয়ের শাবরে। হে সমুদ্র, তোমার রুদ্র রূপ আমি দেখেছি। বাদা, হেতাঁল, সুদুরী বনের দানো, তোমার খরা শুনেছি। মাগো গঙ্গা, তোমার অনন্ত বুকের মহাসর্বনাশকে দেখেছি, তোমার আশীর্বাদ পেয়েছি অনেক। তুমি আসছ খোলা জটায় লুটিয়ে, রুদ্রাণী তুমি আমার শিয়রে। তোমাদের মাঝে একদিন মাছধরা আমি ফিরেছি, তোমাদের হাতে রেখে গেলুম বিলেসকে। বিলেস রাখবে ঘর-গেরস্থি।
সহসা নৌকো যেন থেমে গেল। শক্ত হাতে আকড়ায় যেন কে। কে? যক্ষ না রক্ষ না প্ৰেত? নাকি কেউ বসে ছিল ঘূর্ণিদহের ছদ্মবেশে।
কেউ না, জোয়ার আসছে, থম খেয়েছে গঙ্গা। পরমুহূর্তেই প্রবল গর্জন শোনা গেল। বিলাস পিছন ফিরে দেখল, কয়েক হাত উঁচু হয়ে, ফণা-তোলা নাগের মতো বান আসছে।
পাঁচুকে বুকের মধ্যে হাঁটু দিয়ে চেপে ধরে, দু হাতে হাল ধরল। বিলাস। এই প্রথম তার হাল ধরা।
দেখতে দেখতে বিলাসের মাথা ছাড়িয়ে বানের ঢেউ এসে পড়ল। গলুই উঁচুতে উঠে খাড়া হয়ে উঠল। নৌকা। বিলাস কষে চাপ দিল হালে। ঢেউয়ের মাথার সঙ্গে নেমে গেল। আবার। জোয়ার এল। দক্ষিণের জল। বাতাস এল, পুবে সাওটা। ফিসফিসে জল, তবু থেকে থেকে চাঁদ দেখা যায়। আর দেখা যায়, জলে কিলবিল করে চকচাকিয়ে চলেছে জোয়ারের স্রোত। দূর আকাশে হিলিবিলি বিদ্যুতের। মেঘের গুরু গুরু চাপা গর্জন আসছে ভেসে।
পুবের চরায় নলেন টানা চলেছে নিরন্তর। টিমটিম করে বাতি জ্বলছে সেখানে। ছায়ার মতো মানুষেরা হরিধ্বনি করছে। ফাঁকে ফাঁকে শোনা যাচ্ছে, মা, মা গো!…
–সামলে এসো হে। কার নৌকো?
কেদমে পাঁচুর গলা? বিলাস বলল, কেদমে খুড়ো, ইদিকে এসো।
–কে বিলেস?
—হ্যাঁ। একবারটি ইন্দিকে এসো, খুড়ো আমার মরে গেল।
—আ বাবারে বাবা! আ গো মা গঙ্গা! তুই বলিস কী রে বিলেস! পাঁচদা মারা গেল?
ছেলের হাতে হাল দিয়ে, এ নৌকোয় এল কেদম।
পুবপারের কাছ দিয়ে যাচ্ছিল নৌকা। কেদমের বুঝি কান্না পেয়েছিল। চিৎকার করে বলল, ধলতিতের পাঁচানন মালো মারা পল হো-এ-এ-এ।
ভগবতীর বেদি-ঘেরা মানুষগুলি হঠাৎ থতিয়ে গেল।
গঙ্গা ফুলছে, ফুলছে, ফুলছে। এঁকেবেঁকে, নোচে, হেসে দিগদিগন্তে চলেছে ছুটে।
এখানে কশার বাঁধার চিহ্ন রেখে যাওয়া যায় না। শ্রাবণের জোয়ান কোটালে যখন, গড়ানের পর গড়ানেও খুঁটনি বেয়ে কোনও সংবাদ আসে না, তখন মাছমারা টের পায়। টনক নড়ে তার। মরণ বুঝি আসে।
মাছমারাদের নৌকো এসে লাগল পশ্চিম পারে। খবর পেয়ে ছুটে এল দামিনী। জোয়ারের হাঁটুজলে দাঁড়িয়ে কাঁদলে বুড়ি। বলল, এই সেদিনেও হাঁপাতে হাঁপাতে গেছল আমার কাছে। বড় যে মান-জ্ঞান ছেলে? তা হাত কচলে কচলে বললে, বড় শরম লাগে দামিনীদিদি, কিন্তু মাছমারার পাণ, শরমে কী হবে। আর দশটি ট্যাক দিও। হিমি দিলে দশটা ট্যাকা। যাওয়ার সময় বললে, গঙ্গার কাণ্ডটা দেখেছ, তো দামিনীদিদি। পাঁচ সন আগের কথা মনে পড়ছে আমার। এবার বুঝি আর বাঁচিনে।…
হিমি জড়িয়ে ধরেছিল দিদিমাকে। নজর তার বিলাসের দিকে। বিলাসের কোলে পাঁচুর শব। হিমি রুদ্ধ গলায় বলল, কত করে বলেছিলুম, খুড়ো দু-দিন থাকো-সে। ওপরে। থাকলে না…
নৌকায় করে শবযাত্রা হল। একটু দক্ষিণেই শ্মশান। পাঁচ-ছটি নৌকা একসঙ্গে চলল। ঠাণ্ডারামের মৃত্যুর দিনও এমনি গিয়েছিল অনেকে।
রাত কাবার হতে বেশি বাকি ছিল না। পাঁচুকে পুড়িয়ে বিলাস নৌকায় উঠল। নৌকার ফালি বাঁশের পাটাতন খুলে পরিষ্কার করল। সব ধুয়ে। স্নান করল। হালে টান দিতে যাবে। কে যেন নৌকায় উঠে এল।
–কে?
–আমি সয়া।
এত দিন পরের নৌকায় ছিল সে। এবার এল বিলাসের নৌকায়। ফিরে যাবারই বা পয়সা ছিল কোথায়? পালমশাই হাত উপুড় করবে না। আর। মরণের সংবাদ নিয়ে যাবে একেবারে সব শেষে।
বিলাসের কাছে এসে বসল। সয়ারাম। শরীর ফুলতে লাগল তার কান্নায়।
আকাশ কালিন্দী রূপ ধরেছে। শেষরাতে পুবে বাতাস আরও ভারী আর ঠাণ্ডা ঝাপটা দিচ্ছে। এ পাশে ও পাশে কয়েকটি নৌকার হালে শব্দ হচ্ছে ক্যাঁচ কোঁচ কর্‌ র্‌ র্‌…
বিলাস বলল, সয়া কাঁদিসনে।
–কাঁদিব না?
–না, কাঁদিসনে।
–আচ্ছা।
বলে সয়ারাম কাঁদতে লাগল।
ভাটা পড়ে গেছে। নৌকাগুলি পুবে সরে গেল। ভাগাড়ের দহ আছে সামনে। কতগুলি শেয়াল নিঃশব্দে ঘোরাফেরা করছে।
খানিকক্ষণ পর সয়ারাম বলল, বিলেস, আমি তোর নৌকোয় থাকব।
জবাবে বিলাস বলল, নৌকের নোঙরটা ফ্যাল দি-নি।
নৌকো নোঙর করতে না করতে, উঁচু পাড় থেকে একটি মূর্তি নেমে এল খানিকটা। জিজ্ঞেস করল, কারা এলে।
বিলাস ফিরে তাকাল। মহারানি! জবাব দিল সয়ারাম, বিলাসের নৌকো এল।
বিলাস উঠে গেল উপরে হিমির কাছে। ঘোর নীলাম্বরী পরেছে হিমি। বিলাসের গায়ের মতো অন্ধকার শাড়ি। চুল বাঁধেনি। এলো চুল সারা পিঠে ছড়িয়ে বাতাসে উড়ছে। অন্ধকারে জেগে আছে গোরা মুখখানি আর দুখানি হাত, তার উঁচু সীমানায় নিটোল কাঁধ।
বিলাস বলল, এ সময়ে এখেনে কেন মহারানি।
হিমি তাকিয়েছিল বিলাসের মুখের দিকে। বুঝি ঢপের শোক কতখানি, জানতে চায়। কিন্তু এই অন্ধকারের মতো, বহু ভাবের ঘোরে একটি নৈর্ব্যক্তিক লয়ের মতো বিলাসও অন্ধকারে মেশামেশি।
হিমি বলল, তোমার পথ চেয়ে। উঠে এসো ঘরে।
বিলাস হিমির মুখখানি কাছে টেনে নিয়ে এসে দেখতে লাগল। হিমি বলল, কী দেখছ ঢপ?
বিলাস বলল, খুড়ো বলে গেল, বিলেস, দামিনীদিদির লাতিনের মনখানি পোষ্কার বুয়েছি।  হিমির গলায় কথা আটকে এল। বিলাস তাকাল দূর গঙ্গার বুকে।
হিমি বলল, ঢপ, ঘরে উঠে এসো।
বিলাস বলল, মহারানি, ঘরে যাবার সময় হয়নি। সামনে পূর্ণিমার জোয়ান কোটাল দেখে তা-পর যাব।
বিলাস জোয়ান কোটাল দেখতে চায়। এত শোকের মধ্যে, হিমির বুকের খালি ঘরেও যেন ভরা কোটাল ভাসিয়ে যায়। মাছমারা সেখানে আসে না।
বিলাস আবার বলল, মহারানি, ঘরে যাও। শাঙনে টোটার মারা এখনও শেষ হয়নি।
দুদিন ধরে মহিষকালো আকাশে কেবলই বিদ্যুতের ঘটা গেল। বৃষ্টি হল ফিসফিস করে। তারপরে মহিষগুলি দাপাদাপি শুরু করল ভয়ংকর। বৃষ্টি এল মুষলধারে। মেঘ নামল গড়িয়ে গড়িয়ে, জড়িয়ে ধরতে আসছে যেন গোটা গঙ্গার বুকখানি। বাজ পড়ল। হুঙ্কার দিয়ে। পুব সাগরের রুদ্র ঝড় শুরু হল হঠাৎ।
তারপরেই গুঁড়ি গুঁড়ি বৃষ্টি এল।
ভাদ্র মাস পড়েছে।
সয়ারাম চিৎকার করে উঠল, জলে ওগুলান লাফায় কীরে? বিলেস…ও বিলেস!…
বিলাসও তাকিয়ে ছিল জলের দিকে। ভাটা পড়েছে, সাংলো জালের গড়ান মেরে চলেছে। দুজনে।
বিলাসের গলায় তেমন উল্লাসের সুর শোনা যায় না। বলল, কাল থেকে দেখছি। ভাসনা লাফাচ্ছে জলে।
হ্যাঁ, ভাসনা তিড়িংবিড়িং করে। অথাৎ রসনা চিংড়ি। দূর সমুদ্রের জল এসেছে গঙ্গায়। জলে তার দেখা দিয়েছে আবার জীব। এত দিন কিছুই ছিল না।
চলন্তায় গড়ান দিয়েছে বিলাস।
হ্যাঁ, গড়ান মার, গড়ান মেরে চল বিলেস। মুকড়া টানের জল, প্ৰাণ দেখা দিয়েছে। জল বড় গহিন, সাংলো আরও নামা। চল, আমি আছি তোর কাছে কাছে।
আঃ, পোকা বড় কিলবিল করে হাজার মাংসে। পাটাতন সরিয়ে বিলাস কাটা লেবু বার করল। রস নিংড়ে দিল ফাটা মাংসের মধ্যে। জ্বালা করে উঠল। তারপরে একটু কমল জ্বলুনি। থামল পোকার কিলবিলোনি। লেবুর রসে হাজার পোকা মরে।
আস্তে আস্তে জলের পোকারও বাড়াবাড়ি দেখা যায়। মেকো এসেছে, উজনি পোকা। উজানিদের আসবার সময় হয়েছে বুঝি গঙ্গায়।
সামনে আওড় দেখা যায়। চিকচিক বিদ্যুৎ চমকাল, আর বিলাসের খুঁটনি-জড়ানো আঙুল যেন চকিতে কেঁপে গেল একটু।
ওকোড় মোরল বিলাস। নৌকা কত হয়ে পড়ল।
প্রথম গড়ানেই দুটি ইলিশ। বড় জাতের মাছ, প্রকৃত মেয়েলি গড়ন।
সয়ারামও ওকোড় মারল। মাছ উঠল একটি। বলল, টোটা কাটল নাকি রে বিলেস?
মুখের কাছে মাছ তুলে ধরে বিলাস। বলে, কোথায় ছিলি? খুড়োকে খেয়ে তবে এলি।
তার পরের গড়ানে আবার দুটি পেল বিলাস। শেষ রাতের ভাটায় বিলাসের লোহার মতো হাতের এক ওকোড়ে চারটে মাছ উঠিল সাংলোয়।
সয়ারাম চেঁচিয়ে প্রায় কেঁদে ওঠে। —ও বিলেস, এমনি করে মাছ পলে সাংলো যে বেশিদিন টিকবে না।
বিলাস বলে, জাল আছে আরও।
সয়ারামের জলে-ধোয়া রোদো-পোড়া গালে জল। বিলাস বলে, কাঁদিসনে সয়া।
সয়ারাম বলে, আচ্ছা।
বিলাস বলে, হাতখান বুঝি ছিড়ে পড়ে রে সয়া। হাজা বড় দগদগ করে। ছাঁইয়ে গোঁজা আছে প্যাকাটি, গুড়োর তলায় আছে গাবের আঠা। একটু গরম কর দি নি।
গাবের আঠা গরম করে, বিলাসের দু হাতে মাখিয়ে দিল সয়ারাম, নিজের হাতেও মাখোল। জালের কাছি আর সহজে কেটে বসতে পারবে না।
বৃষ্টি বৃষ্টি আর বৃষ্টি। প্রবল বর্ষণ নয়। পুবে সাঁওটার ঝাপটায় গুঁড়ি গুঁড়ি ভেসে আসে। ইলশে গুঁড়োনি।
এক দিনে, বিলাস একলা ধরল। সতেরো সেরা ইলিশ মাছ।
দামিনীর হাসি আর ধরে না। কেঁদে আর বাঁচে না। কোথায় ছিল এত মাছ? কাকে খেয়ে এল?
সাংলোর সঙ্গে টানাছাঁদি ভাসাল বিলাস। সতেরো সের থেকে পরদিন বাইশ সের। পূর্ণিমার দিন সাঁইত্রিশ সের মাছ একলা ধরল বিলাস।
মাছ মাছ, উজনি মাছ এসেছে।
দিদিমা আর নাতনি নিয়ে কুলিয়ে উঠতে পারে না। অষ্টপ্রহর লোক ছুটছে বাজারে। বরফ ভাঙছে, টাটকা রাখছে মাছ।
হিমি আসে ছুটে ছুটে। জোয়ারের বেলায় আসে। এসে নৌকায় উঠে পড়ে। বলে, ওগো ঢাপ, আর কতদিন?
বিলাস বলে, এই যে মহারানি, জোয়ান কোটাল যায়। ভরা কোটাল শেষ করি আগে।
হিমি হাসতে যায়, চোখে জল এসে পড়ে। চুপিচুপি বলে, আমি যে কিছু না দেখে ভেসে পড়েছি। ঢাপ, আমারও যেন ভরা কোটাল যায়।
বিলাস বলে, মহারানি এলুম বলে। ঠিক কোটালে যাব। তোমার কাছে না গে থাকতে পারবে না তেঁতলে বিলেস।

পূৰ্ণিমা গেল। প্রথমা, দ্বিতীয়া, তৃতীয়া, চতুর্থ। তখনও টান ভাটায় খুব জোর। সমুদ্র উজাড় করে মাছ আসছে। ডায়মণ্ড হারবার আর কোলাঘাটের মোহানায় বুঝি মাছ থাই পাচ্ছে না।
সরকারি ডোলের কথা মনে নেই। আর কারুর। বাঁধাছাঁদি ফেলে কেউ ঝগড়া বাঁধাতে চায় না। আর।
আকাশ এক-একবার শুকু-শুকু করে। আবার কালো করে নামে বৃষ্টি।
ফড়ে-পাইকেরদের ভিড় কমে না নদীর ধারে। আতরবালারও কোটাল দেখা যায়। সব সময়েই হাসে। বিলাসকে একটু বেশি চোখে চোখে রাখে। বলে, আমাদের ছোটমাসিটিরে একেবারে মেরেছ?
বলে খিলখিল করে হাসে। চুবড়িতে কিনে কিনে জড়ো করে মাছ। দুলাল আসে, নিয়ে যায়। পালমশাই আর ব্ৰজেন ঠাকুর সকলের মাছই আটকাবার চেষ্টা করে। কত আটকাবে। উপচে পড়ে যে।
হিমি আসে সন্ধ্যার জোয়ারে যখন সয়ারাম বাজারে যায়। মাছমারারা এখন ডাল খায়, একটু পিয়াজ কাঁচালঙ্কাও আসে। ডেঙো ডাটার সঙ্গে দু-চারটে গোল আলুর শখের খাওয়াও দেখা যায়। তাই সয়ারাম বাজারে যায়।
হিমি আসে।–ওগো ঢাপ।
–বলো।
–আর কতদিন?
—এই সময় হল বলে। গঙ্গা যে বড় দিচ্ছে কিনা। এই কালটুকু কাটুক।
—আমার যে বড় ভয় করে ঢাপ।
-কেন?
—সেই যে বলেছি, একলা থাকতে বড় ভয় লাগে। তুমি যে ভয় ধরিয়ে দিয়েছ।
—ভয় কি মহারানি?
—ভয় নয়? এত ভয় যে কোনওকালেই পাইনি গো। তুমি আর দেরি কোরো না।
দেরি করা বিলাসের হাতে নয়। গঙ্গা এত দিন সাড়া দেয়নি। দিল তো, ভরে দিল। না নিয়ে যায় কেমন করে মাছমারা।
তারপর অমাবস্যা এল। বিদায় নিতে লাগল। অনেক মাছমারা।
পালমশাইও বিদায় হল বিদায়-নেওয়া নৌকার সঙ্গে। কিন্তু গঙ্গার কাল তখনও শেষ হয়নি। মাছের পাইকারি দর একশো থেকে আশি, সত্তর, ষাট, পঞ্চাশে নেমে এল আস্তে আস্তে। যেমন করে জোয়ান কোটাল শেষ হয়। অমাবস্যার মরা কোটালে আবার একটু দাম চড়ল।
দর কমল বটে মাছের। মাছমারারা। তবু ক্ষান্ত হয় না সহজে। মাছ মাটিতে পুঁতে ফেলার দিন আসেনি। তাও হয়। অপৰ্য্যপ্ত মাছ, পচে যায়, পড়ে থাকে বাজারে, হাওয়া দূষিত হয়। সেরকমও হয়েছে অনেক বার।
নেমে পাঁচু এখন আর যেন বিলাস ছাড়া জানে না। খুবই প্ৰসন্ন। আদর করে ডাকে ওহে বাছাড়ি।
—কী বলছি কেদমে খুড়ো?
—এমন মাছ কিন্তুন বাবা কয়েক বছর হয়নি। তারপর ভদ্রের ভরা জলের দিকে একটি নিশ্বাস ফেলে বলে, শুধু দুজন দেখে যেতে পারলে না।
হ্যাঁ, দুজন। পাঁচু আর ঠাণ্ডারাম।
সন্ধ্যাবেলার নামো-নামো-অন্ধকার আকাশের দিকে চেয়ে কেঁদে ফেলল সয়ারাম। মুখ চেপে রইল হাঁটুতে।
বিলাস বলল, ও সয়া।
–উঁ?
-কাঁদিসনে রে।
—কেন বিলেস, কাঁদব না কেন?
—না, কাঁদিসনে। কেঁদে কী হবে?
–তোর মতন আমার পাণটা যে শক্ত নয়। বিলেস।
—শক্ত কর। কাঁদিসনে।
—আচ্ছা, কাঁদব না।
শুধু দু-চোখের জলে সব ঝাপসা হয়ে যায় সয়ারামের। দাদার জন্যে বড় শোক পেয়েছে সে।
বুঝি কেদমের গলায়ও কান্না পাকিয়ে পাকিয়ে ওঠে। বলে, দুটি পুরানো লোক গেল।
–তা গেল।
বলে বিলাস দূর দক্ষিণে তাকিয়ে রইল অনেকক্ষণ। তারপর হঠাৎ ঘাড় ফিরিয়ে বলে, এটটা ছিল পাঁচকা।
–বলো।
—ভাবছি বলে টানের সময় আমি সমুদ্রে যাব।
কেদমে পাঁচু তার নৌকোয় এগিয়ে এসে বলে, তা বেশ তো বাবা, খুব ভাল কথা। তোমার ওপরে এখন সবাই সদয়। বার দুয়েক গেছ দক্ষিণে। তুমি ছেলে দড়ো, ঘাত-ঘোঁত বুয়েচ। মহাজন তোমার জুটবে। তুমি মহাজন ধরো, সাঁই নে চলো। আমাদেরও নে চলো।
বিলাস বলে, তাই যাব পাঁচকা। তুমি সবাইকে বলে। সংবাদ দেও গাঁয়ে সব মালো ঝালো নিকিরি চুনুরি মাছমারাদের। তোমাকে আমার সহায় চাই পাঁচকা।
—থাকব বইকী বিলেস, নিশ্চয় থাকব।
হিমি আর থাকতে পারে না। আবার শুক্লপক্ষ এসেছে। জলের ঘোলানি একটু কম দেখা যায়। আশ্বিন মাস পড়ো-পড়ে। এই মেঘ, এই রোদ। এই হাসি, এই কান্না। হিমির প্রাণের মতো। কী কুহক ঠাঁই নিয়েছে তার বুকে। এই ভয়, এই নিৰ্ভয়। এই মুখ ভার, এই আর হেসে বাঁচে না।
বুড়ি দামিনী দেখে আর অদৃশ্যে গালে হাত দেয়। এত পোড় খাওয়া মেয়ে। তবু কেমন ভাব লেগে গেছে। লাগে। এ পোড়া প্ৰাণ, বড় যে নিলাজ। পোড় যত খায়, তত যে গাঢ়-রক্তের ছোঁয়া লাগে।
হিমি এসে হাত ধরে নিয়ে যায়। এবার বিলাসকে।
বিলাস বলে, যাবার সময় ঘাইনে আসে মহারানি।
হিমি বলে, না। ভাদুরে পুন্নিমে। যদি কাটোচ্ছই, সাঁজার কাটিয়ে যাও ঢপ এখেনে। গঙ্গাপুজো হোক, তা পরে যাও।
বিলাস হিমির মুখটি তুলে ধরে। মুখখানি শুকু-শুকু দেখায়। চোখের দুটি তারা বড় চঞ্চল হয়েছে, কিন্তু পাতা দুটি বড় ভারী ভারী লাগে, কেবলই নেমে যায়।
বিলাস বলে, তাই যাব মহারানি।
-ঘরে আসবে কবে ঢপ?
—আর দুটি দিন।
অন্ধকারে উঁচুপাড়ের গাছের তলায় দাঁড়িয়ে কথা বলে দুজনে। সয়ারাম তিবড়ি জ্বালিয়ে, নৌকায় বসে দেখে। বিলাস আর হিমিকে দেখে তার মনে হয়, বাতাসে বড় সোহাগ উথলে উঠছে। ঘরে ফেরার জন্যে প্ৰাণটা হু হু করে ওঠে।
হিমি আবার বলে, ঢপ!
–বলো।
− সাঁজার যদি কাটাও, কাত্তিকে চাকুন্দে মাকুন্দে খয়রাও ছেকে নে যাও।
বিলাস হেসে বলে, গঙ্গার বারোমাসের মানুষ করতে চাও মহারানি?
–সে কপাল কি আমি করেছি?
—আমার যে মাছমারার কপাল। মহারানি, বাড়িতে মা-কাকির সঙ্গে দেখা করে, আমি সমুদ্রে যাব টানের সময়ে।
সমুদ্রে! হ্যাঁ, সমুদ্র সমুদ্র, সমুদ্র। ঘোর অন্ধকারে যেন মিশে একাকার হয়ে গেল বিলাস। নীলাম্বুধি অন্ধকারের মতো মহাসমুদ্র হয়ে গেল। সেই বুকে ভেসে পড়ে বলে হিমি, সমুদ্রের টান লেগেছে আমারও। আমি এখেনে থাকব কেমন করে?
—তুমি যাবে মহারানি? অকুলে ভাসবে আমার সঙ্গে?
—সেই যে আমার বড় সাধ। নইলে থাকব কোথায় গো?
মহাসাগরে হামাল ডাকে। মহাপ্লাবন ওঠে তার বুকে। বিলাস বলে, সেই আমার আশা, মহারানি। তোমাকে নে যাব আমি। তাপর সাঁই নে সমুদ্রে যাব। তার আগে মহাজন ধরব।
–মহাজন কেন?
—মহাজন চাই নে? পাঁচ হাজার ট্যাক চাই আমার। বারো গণ্ডা লৌকা নে আমি যাব, দুশো মাছমারা যাবে আমার সঙ্গে। সাইদার আমি, তাদের খাওয়া-পরা ভাল-মন্দ আমাকে দেখতে হবে।
হিমি যেন সমুদ্রে ড়ুব দেয়। আর ওঠে। বিলাসকে ছাড়ে না। বলে, ঢপ, সমুদ্রের মহাজন হতে মন করে আমার?
তা বটে, পাঁচু বুঝি শুনতে পায় না। এই কালো কুচকুচে পাহাড়ে বুক দেখলে, সমুদ্রের ফড়েনি হতে মন করবেই।
আর—একজনেরও করেছিল।
বিলাস দেখে, অন্ধকারে যেন হিমির মুখখানি সাদা ফুলের মতো ফুটে আছে। বলে, তা, তোমার কাছে আমার সব কিছু বন্দক রেখেই তো সাগরে যাব। তুমি আমার সবচেয়ে বড় মহাজন।
দামিনীর গলা শোনা যায়। হিমি…অ হিমি। ছুঁড়িকে নিয়ে আমার কী জ্বালা গো।
হিমি বিলাসের হাত ধরে টানে, এসো, ডাক পড়েছে।
—দুটো দিন পরে।
আবার দামিনীর গলা শোনা যায়। কী জানি বাবা, কী আছে আমার কপালে।
করা যেন হাসির শব্দ শোনা যায়। হাসির রকম দেখে বোঝা যায়, হিমির পিরিতির রং লেগেছে গোটা পাড়ায়।
যাবার আগে আবার ফেরে হিমি, ঢপ, কাত্তিকের চাকুন্দে মাকুন্দে খয়রার কথা তো বললে না।
বিলাস বলে, তোমার সাধ বলে, কাত্তিক কাটটে যাব। আগনের পেখম আমাকে যাত্রা করতে হবে।
চলে গেল হিমি। বিলাস নেমে এল। সয়ারাম তাকিয়ে থাকে গোল-গোল চোখে। তারপর বলে, মনটা তালে তোর সুস্থির আছে বিলেস?
–কেন?
—না, বলে কোনওরকম বে-ভাবটাব নেই তো।
—আমি বুঝি খালি বে-ভাবে থাকি?
–সে কথা বলছিনে। সে সব কথা আর মনে নেই তো।
বিলাস গম্ভীর হল, তোর খালি আন কথা সয়া। শোন, কামের কথা আছে।
কাঠের হাতা দিয়ে ভাত নেড়ে বলে সয়ারাম, বল।
—কেদমে কাকা পরশুকে দেশে ফিরছে, তুও যা সয়া। ট্যাকা দে দেব তোকে, আমার মার হাত তুলে দিস। না জানি সেখেনে কী টোটাটাই চলছে।
সয়ারাম বলল, যথাখ বলেছিস বিলেস, ফেরার জন্যে আমারও মনটা বড় উথাল-পাথাল করছে। এট্‌টা কথা বিলেস—
—মনখানেক মাছের দাম রয়েছে আমার কাছে। সাংলোয় ধরা মাছ।
—মাছ তো তুই ধরেছিস।
–কিন্তুন জাল লৌকো, সবই তোর বিলেস।
এত দিন বাদে বিলাসের ভূজোড়া কুঁচকে উঠল। বলে, বড় যে কথা শিখেছিস। মহাজন পেলি নিকি আমাকে?
চুপ করে গেল সয়ারাম। গতিক সুবিধের নয়।।
বিলাস আবার বলে, ট্যাকাগুলান তোর বউয়ের হাতে দিস। আর খুড়োর কথা অ্যাদিনে বাড়িতে গেছে। তুই সব বুঝিয়ে বলিস।
এতক্ষণে আসল ভয়ে চমকে উঠল সয়া। বলে, আর তুই? তুই যাবিনে বিলেস?
আকাশে তারা ফুটেছে। জোয়ারের সর্পিল স্রোতে ছায়া তার নিয়তই হারাচ্ছে। সেই দিকে তাকিয়ে বলে বিলাস, যাব, কাত্তিকের চাকুন্দে-মাকুন্দের কালটা দেখে যাব।
সয়ারামের মনে মনে রাগ, ভয়ও কম নয়। বলে, আরো বাপরে বাপ, আমি তালে কিছু বলতে পারব না।
–না পারলে থাক।
মুখ ফিরিয়ে নিল বিলাস। সয়ারাম বলল, আমার হয়েছে জ্বালা। তা কী বলব বল।
বিলাস বলে, বলিস যেন ভাবনা না করে। বলিস, ধরা রেখেছিলুম। গলায়, পরশুকে কামাব। আর…চুপ করল বিলাস।
সয়ারামও চুপ। থাকো তবে চুপ মেরে। সয়ারাম কথা জুগিয়ে দেবে না তোমার মুখে।
বিলাস বলে, আর কী বা বলবি। বলবি এখেনকের কথা, যা দেখছিস শুনছিস–
উঁ! যা দেখছিস শুনছিস। অথাৎ তোমার মহারানির কথাটিও বলতে হবে।
বিলাস বলেই চলে, ঠিকমতন বলিস, মাকড়ার মতন আবোল তাবোল বলিসনে। আড় আনতে কুড় এনে ভয় পাইয়ে দিসনে।
হুঁ! যত আন চিন্তা তোমার অথচ আড়ি আনতে কুড় আনছে। সয়ারাম। সয়ার কাছে কপটতা করিস তুই বিলাস। তোর বুকে হামাল ডেকেছে, বান চেতে উঠছে। জানি, তোর মন আর মানছে না। মানে কখনও? মহারানিরও যে রকম ভরা গোন দেখছি, তাতে না ভাসিয়ে ছাড়বে না।
মুখখানি গম্ভীর কিন্তু দুঃখী-দুঃখী ভাব করে বলে সয়ারাম, পোষ্কার করে বল কী কইতে হবে।
বিলাস বলে, বলিস যে, খুড়োর হুকুম মেনে কাজ করবে বিলেস। খুড়ে যা বলে গেছে, তাই হবে।
সয়ারাম যেন উল্লুক বনে গেল। খুড়ো কী বলে গেছে বিলেস?
—বলে গেছে, বুড়ির লাতিনের মনখানি পোষ্কার বলে বুয়েছি বিলেস, মেয়েটা তোকে ভালবাসে।
বিশ্বাস করল সয়ারাম। বন্ধু তার মিছে কথা বলে না কোনও দিন।
—হ্যাঁ আর এট্‌টা কথা—
বিলেস বলে, পরশুকে যদি যাস, সেটা শুকুরবার। শনি রবি সোম মঙ্গল থেকে বুধবার দিন গাড়িতে করে চলে আসিস আবার।
–কেন?
বিলাস অন্ধকারে মুখ ফিরিয়ে বলে, তুই কাছে না থাকলে মনটা ভাল লাগে না।
সয়ারামের হাতের খোঁচায় আর একটু হলে ভাতের হাঁড়ি উলটে পড়ত। বাপুইস রে! নির্যাস প্রাণের কথা তুই এমন করে মুখ ফুটে বলতে পারিস বিলাস। মহারানির গুণ আছে দেখছি। সয়ারামের মন থেকে সব মেঘ কেটে গেল ফুৎকারে। কিন্তু মুখখানি কালো করে বলে, নইলে আমার হাড়-জ্বালানি বাড়বে কেমন করে। জ্বালা বাড়াতে আসতেই হবে।
পরদিন সকালবেলায় মাছ নিতে এল দামিনী। মাছ রোজই কিছু আসে এখন। লোক দিয়ে মাছ পাঠিয়ে দিল দামিনী। তারপর চোখ দুটি ভুর তলায় ঢুকিয়ে সন্দেহজনক ভাবে তাকাল। কাঁড়ারে উঠে এসে, বিলাসের কাছে বসল। তিন মাথা এক করে।
বিলাস বলল, কিছু বলবে মনে লাগছে?
দামিনী বিলাসকে একবার দেখে বলল, হ্যাঁ। বলছিলুম, তোমাদের গাঁয়ের মহাজনকে কত ট্যাকা শুধিলে।
বিলাস বলল, এই ধরো, থাউকো টাউকো বাদ দিয়ে দুশো টাকা।
—বেশ। আমার দেনা আর হিমির দেনা, সবই মিটেছে। এখন তোমার পাওনা হয়েছে কত হিসেব আছে?
বিলাস বলল, হিসাব তো কোনও দিন রাখিনি, খুড়েই রাখত। তোমার হিসেব নেই?
—আছে, সেই কথাই বলতে এলুম। সব কেটেকুটে আড়াইশো ট্যাক তোমার পাওনা আছে। লোকজন জানাজানি না করে সনজেবেলায় যেয়ো ট্যাক আনতে। দিনকাল বড় খারাপ কিনা।
বিলাস বলল, পরশু যাব। আজ আর নয়।
দামিনী বলল, কেদমে পাঁচুর সঙ্গেই চলে যাবে তো?
—উঁহু।
হুঁ। ঠোঁট দুটি কুঁচকে নড়েচড়ে বসল দামিনী ভাল করে। রুষ্ট চোখে তাকিয়ে বলল, তোমার মতলবখানা কী বলে তো?
ওইটি আসলে বলতে এসেছে দামিনী। বলল, এ সব কী শুনছি?
—কী শুনলে?
–নাতনি নাকি তোমার সঙ্গে চলে যাবে?
বিলাস আঙুল দিয়ে পাটাতনে দাগ কাটতে কাটতে বলল, তা গেলে নে যাব।
—নিয়ে যাবে?
বিলাস বলল, মন তো করে তাই।
দামিনীর সারা লোলচর্ম মুখের রেখাগুলি সাপের মতো খানে খানে কুণ্ডলী পাকাতে লাগল। কেমন যেন অবশ হয়ে গেল শরীর। গলা-গলা চোখের দৃষ্টি হারিয়ে গেল সুদূরে। বলল, কোথায় নিয়ে যাবে, সমুদ্রে?
বিলাস বলল, না, লাতিন কি মাছ মারবে? তবে মনখানি তার যেতে পারে সমুদ্রে। ঘরে থাকবে সে।
দামিনী হুশ করে নিশ্বাস ফেলে বলল, আ! মেয়েটা একেবারে মরেছে। যাক, কারুর কথা তো শুনবে না। কেটে ফেললেও না। বুকের মধ্যে যে ফুটছে টগবগ করে।
তারপরে লোলচর্মচাকা চোখে একদৃষ্টি বিলাসকে দেখে বলল, হুঁ, সেই তারই ব্যাটা তো। জোয়ান মেয়ে মাথা ঠিক রাখতে পারবে কেন। কেউটের বিষ পড়েছে যা। তবে মেয়েটা বাঁচলে হয়।
–কে গো।
—সে এক ভাবে থেকেছে, জীবনের একটা ছাঁচ-ছাঁদ আছে মানুষের। সেটা বুঝতে হয়। নইলে দুটোকেই মনের জ্বালায় জ্বলতে হবে না? জলে ডাঙায় মাখামাখি থাকলে কী হবে। জল সে জল, ডাঙা ডাঙা-ই।
সয়ারাম বলে উঠল, শোনো গো আয়ি মা, এ ডাঙা সোতে ভেসে গেছে।
বিলাস বলল, হ্যাঁ, তোমার লাতনিকে আমি চাই। সয়ারাম আবার বলে উঠল, এই কথা! অনেক দিন থেকে বন্ধুর আমার জবর মন ফসফস করছে।
দামিনী বলল দীর্ঘশ্বাস ফেলে, নিয়ে যাবে, নিয়ে যাও। শেষ বয়সে আমাকে খাবে শ্যাল-কুকুরে।
সয়ারাম বলল, তুমো চলো না কেন, শ্যাল-কুকুরে খাবার দরকারটা কী?
দামিনী বলল, না ভাই, তা যেতে পারব না। এ বয়সে আর পুবের দেশ-গাঁয়ে গিয়ে টিকতে পারব না। মরতে বসেছি, তাই বাজারে গে একটু না বসলে ফাঁকা-ফাঁকা লাগে। ওই রকম অভ্যাস হয়েছে এখন। তা ছাড়া, আমরাও পুবেরই মানুষ। আমার শ্বশুর চলে এয়েছিল এখেনে।
তারপরে হঠাৎ বিলাসের দিকে ফিরে বলল, এ পাড়ার অনেক পিরিত দেখলুম। ছুঁড়িগুলানের মনও বলিহারি। রঙে একেবারে দিশাহারা, যেন একেবারে দপদপ করছে। তা আমার নাতনিকে দুঃখু দিলে, তোমাকে আমি দেখব।
বিলাস বলল, মাছমারার বউ, দুধেভাতে থাকবে না। মাছেভাতে রাখব।
দামিনী যেতে যেতে বলল, সেটুকু যেন সুখের খাওয়া হয়। এই কথা।
বুড়ি চলে গেল। বিলাস বসল। জাল নিয়ে। সাংলো জাল সঙ্গে ছিল কুল্যে চারটি। ইলিশের গায়ের লালায় সব কটি জালই নষ্ট হয়ে গেছে প্ৰায়। বিশেষ জালের গর্ভস্থল, যেখানে মাচের ছাঁচ লাগে, সেখানটি নষ্ট হয়ে যায় আগেই। গেছেও। বিলাস পচা সুতো তুলে, নতুন সুতো পরাতে বসিল।
কিন্তু মনে তার অনেক কথা গাইতে লাগল। মাছমারার বউ আর কবে সুখের ভাত খেয়েছে। সুখের নয়, স্বস্তির ভাত মাছমারার বউ খায় না। প্ৰাণে তার সুখটুকু সার। উপোসের দুঃখ পেতে হয়। কেননা, নদী আর সমুদ্রের মর্জির উপর বাঁচে। মরে মাছমারা।
কিন্তু বুকের রক্ত যেন আগনার মুখের ঢেউয়ের মতো তোলপাড় করে। তোলপাড় করে ভাসিয়ে নিয়ে যায় সব ভাবনা।
হিমির অকুলে ভাসা মুখখানি ওঠা-নামা করে সেই ঢেউয়ে।
দুলাল এল একটু পরে পরে। লাল চোখ দুটিতে মিটমিটে হাসি। মাছমারার গায়ে যত না গন্ধ, মাছ-বেচনদার দুলালের গায়ে তার চেয়ে বেশি গন্ধ লাগে।
বিলাসকে বলল দুলাল, তোমার কাছে এলুম। তুমি তো আর গেলে না।
বিলাস বলল, এসো খুড়ো। যাব, দু-একদিনের মধ্যেই যাব। আজও যেতে পারি। বসো।
দুলাল বলল, কাজের কথা বলতে এয়েছি। আমাদের পাড়ার সাজারে তোমাকে থাকতে লাগবে। তোমাকেও একটি সাজাভাটা চাঁদা দিতে হবে কিন্তুন, বুইলে?
সাজার হল মাছমারাদের সার্বজনীন গঙ্গাপুজো। সবাই মিলে চাঁদা দেয়। হাতে ধরে কেউ টাকা-পয়সা দেয় না। মাছমারারা একটি ভাটার পাওয়া মাছ সব দিয়ে দেয়, যাদের উপর সাজারের ভার থাকে। তাকে বলে সাজাভাটা। সেই মাছ বিক্রি করে যে টাকা পাওয়া যায়, তাতেই সার্বজনীন গঙ্গাপুজো হয়। তাতে কে কত বেশি দিয়েছে, কম দিয়েছে, সেটা কোনও কথা নয়। যা পায়, তাই দেয়। তবে প্রতিদ্বন্দ্বিতা আছে বইকী। যে যত বেশি গড়ান মারতে পারবে, সে তত বেশি দিতে পারে। তার নাম হয়, মান বাড়ে।
বিলাসদের দেশে গাঁয়েও সাজার হয়। সে বলল, কদিন থাকব না থাকব—
দুলাল হেসে উঠে ঘাড়ে রন্দা মোরল বিলাসের। বলল, সে খবর কি আর চাপা আছে গো। দেশময় রটে গেছে, পাড়াময় রং লেগে গেছে।
–রঙ?
—হ্যাঁ। বড় সহজ মেয়েটিকে তো তুমি পাণে মারোনি। আমার ছোটমাসিকে নিয়ে মেয়ে পুরুষ সকলের মাথাব্যথা।
-বটে?
—নয়তো? কতজনার রং-চটা পিরিতে আবার লাতুন পৌঁচড়া পড়ছে, কত বুড়ির পেখম বয়সের কথা মনে পড়েছে। যার যত সুখ দুঃখ উথলে উঠেছে আমার ছোটমাসির কথা নিয়ে।
তারপর গলা নামিয়ে বলল, তাপর বুক-জ্বলে-যাওয়া আগুনের রং কি কম ফুটেছে! অনেকেরই টাক ছিল, তুমি ছিনিয়ে নিচ্ছি।–আমারও মনটা তুমি তোলপাড় করে দিয়েছ।
—কেন গো দুলাল খুড়ো।
—আমার পেখম বয়সের কথা মনে পড়ে গেল। তোমার খুড়ি, আতরবালা। আতুর কথা বলছি। আমাদের পেখম দেখাশোনার ছবিগুলান ভেসে উঠল চোখের সামনে।
বলতে বলতে হঠাৎ গভীর হল দুলাল। শেষ ভাদ্রের চাঁপা-রং রোদে, চারিদিকে চাঁদ-সোনার ঝিকিমিকি। জল যেন সব সময়েই টাবুটুবু। গাছপালায় ঘোর সবুজের সমারোহ।
দুলাল বলল, ভাল হোক বাবা তোমার ভাল হোক। তালে, সাজাভাটা পাচ্ছি তো?
বিলাস বলল, অনিয়ম করব কেমন করে? দশজনের বিষয়ে আমু একজন।
—বেশ বেশ। কোনও দিন আমাদের সাজারে ছিলে?
–না।
—তবে দেখবে, কালকেতা থেকে বড় বড় যাত্রার দল আসবে। কম করে পাঁচ রাত শুধু যাত্রাগান। তাপর কবি-কোত্তন গান তো আছেই। আজকাল আবার হয়েছে তোমার মাইক না। কি। তাও বাজবে। বড় আমোদ হবে–
নৌকো থেকে নেমে বলল দুলাল, তবে কথা হল কি যে তোমার কাছে এখন সে আমোদ কিছু না।
সয়ারাম বাটনা বাটছিল। হঠাৎ বলে উঠল, তা সে কথা ঠিক।
কিন্তু বিলাসের বুকটা টনটনিয়ে উঠল। খুড়ো যদি থাকত। জাল কোলে নিয়ে দূর জলের দিকে সে তাকিয়ে থাকে। পরমুহূর্তেই মায়ের জন্যে, খুড়ির জন্যে হু হু করে ওঠে মনটা। কত দিন দেখেনি।
দেখবে, মহারানিকে নিয়ে গিয়ে দেখবে। চাকুন্দে-মাকুন্দের কাল যাক।
শুক্রবার কেদমে পাঁচুর যাওয়া হল না। ব্ৰজেন ঠাকুর মশাইয়ের সঙ্গে তখনও হিসাব-নিকাশ মেটেনি। তবে ঠাকুর অনেক বাবা বাছা করেছে। কেদমোকে। বাপ-ব্যাটারা অনেক মাছ দিয়েছে ঠাকুরকে। শনিবারে যাবে কেদমে। সয়ারামেরও একদিন দেরি হয়ে গেল।
নৌকা কম দেখা যায় গঙ্গায়। এত দিন যেন মাছমারাদের মেলা বসেছিল। এখন গঙ্গার বুকখানি বড় নিরালা নিরালা লাগে।
এই বুঝি নিয়ম। গঙ্গার কাছে এসে মাছমারারা কত কপাল কুটেছে। গঙ্গার সাড়া জাগেনি। সাড়া যখন দিল, অমনি মাছ-মারা তার কাজ মিটিয়ে চলে গেল। গঙ্গা এখন একলাই যাওয়া-আসা করবে। কলকল করে। সংসারে কেউ কারুর জন্য বসে থাকবে না। জীবনের এইটি সুখ, এইটি দুঃখ। গঙ্গাকে দেখে যেন মনে হয়, ছেলেদের দিয়ে সে নিশ্চিন্ত। ছেলেরা নিয়েই সুখী।
ওই দেখা যায়। নলেন-টানা বেদিটা রয়ে গেছে এখনও। একটা চিল বসে আছে তার মাথায়। টোটার চিহ্ন ওটা।
আগামী বিষয়ে আর ওটা থাকবে না। ছেলেরা খেলা করতে এসে ভেঙে ফেলবে। নতুন বছরে এসে ওই চিহ্ন না দেখাই ভাল।
সন্ধ্যা হল প্ৰায়।
বিলাস আর গঞ্জের গাছতলায়, নরসুন্দরের কাছে বসে, চুল কেটেছে, দাড়ি কামিয়েছে। এত দিনে জামা গায়ে দেয়নি। ঝাঁপি থেকে ক্ষারে-কাচা গেরুয়া বর্ণের জামখানি বের করতে গিয়ে পাঁচুর জামাটাও চোখে পড়ে গেল। মনে হল, খুড়ো যেন সব দেখছে।
জামাটি গায়ে দিয়ে, কাপড়টি হাঁটুর একটু নীচে নামিয়ে বিলাস গেল হিমির বাড়িতে।
সয়ারাম বন্ধুর আপাদমস্তক দেখে ঠোঁট টিপে বলল, এটুকখানি ফুলল ত্যাল হলে খুশবেই ছাড়ত ভাল।
বিলাস বলল, তোর মুণ্ডু। আমি টাকা আনতে যাচ্ছি বুড়ির কাছ থেকে।
হুঁ, এখন কত ছলাকলাই দেখব রে বিলাস। এই সয়ারামকে এখন অনেক দেখতে হবে। কিন্তু বুকের ভিতরটা তার আনন্দে ভরে উঠেছিল। তার যাওয়া হচ্ছে না বটে বন্ধুর সঙ্গে। যাবে, সে যাওয়ার সময় এখনও হয়নি। কিন্তু মুখ গোমড়া করে বলল, তা এটুক তাড়াতাড়ি আসেন যেন মশাই। কারুর ভাত নে আমি রাত দশ পোহর ধরে বসে থাকতে পারব না।
বিলাস বলল, আচ্ছা, না থাকিস না থাকবি।
বলে সে চলে গেল উঁচু পাড় ভেঙে।
আজও বাড়ি ফাঁকা দেখা যায়। হিমির ঘরের দরজা খোলা রয়েছে।
বিলাস ডাকবার আগেই বেরিয়ে এল হিমি। সদ্য-খোঁপাবাঁধা মাথার চুল চকচক করছে। টকটকে লাল শাড়ি পরেছে একখানি। তাজা ইলিশ-কাটা গাঢ় রক্তের মতো লাল। জামা গায়ে দেয়নি। গলায় দেখা যাচ্ছে সোনার হারের ঝিকিমিকি। পায়ে দিয়েছে। আলতা, কপালে দিয়েছে ছোট টিপ।
বিলাসের চোখে পলক পড়ে না।
হিমির মুখটিও শাড়ির মতো লাল হয়ে উঠল। বলল, কী দেখছ ঢপ?
—মহারানিকে দেখছি। একেবারে যে রক্তারক্তি দেখি।
হিমি বলল, তোমার দেয়া মাছ আজ নিজের হাতে কেটেছি।
—অ। আমি মনে করি বলে, মহারানি কোনও পেজার খুন মেখে এল। অমনি হিমির ঠোঁট ফুলে উঠল অভিমানে, আহা! পেজার খুনই দেখলে খালি। আমার বুকের রক্ত যে সব চলকে পড়েছে বাইরে সেটা কে দেখবে?
বিলাস বলল, রাগ কোরো না। তোমার বুকের রক্ত নয়। তেঁতলে বিলেসের মনের রং ওটা মহারানি।
হিমি হাত ধরে ঘরে টেনে নিয়ে গেল বিলাসকে। আসন পেতে বসিয়ে বলল, আজ দুটি খেতে হবে আমার কাছে, আগেই বলে রাখছি কিন্তু।
বলে হিমি কোথায় যাচ্ছিল। বিলাস তার হাত টেনে ধরল। বলল, তা না হয় খাব। তুমি যাচ্ছ কমনে?
—উনুনটা ধরিয়ে দিয়ে আসি।
—থাক। দুটি পেটে খাবার জন্যে তো কাজ করি। আজ এটু কথা বলি।
–তা বলে খেতে হবে না?
—হবে, না হয় দেরিতেই হবে। না খেয়ে আমি যাব কমনে। তুমি বোসো মহারানি।
বাড়িতে কেউ নেই। হিমি বসল বিলাসের কোলের কাছে। বিলাস তার শক্ত হাতে বেড় দিয়ে ধরে মুখ তুলে ধরে বলল, মহারানি, আমি মাছমারা। অকুলে ভাসি, জীবন বড় সংশয়। তুমি দুঃখু পাবে বড়।
হিমির অকূল সমুদ্ৰ—বিলাস। সেই সমুদ্রের বুকে ড়ুব দিয়ে বলল হিমি, সেইটি আমার সুখ, তুমি তো আছ। শুধু সুখের খবর তো আমি জানিনে কোথায় আছে।
বিলাস বলল, আরও কথা আছে মহারানি।
বলো।
বিলাস বলল, অমর্তের বউয়ের সব কথা। বলল, বড় পাপ আমি বয়ে বেড়াচ্ছি মহারানি। আমার ভেতরের শয়তানটাকে সে উসকে দিইছেল। বুকে আমার আগুন জ্বলছেল খা খা করে। তোমাকে যেদিনে দেখলুম, আমার মন শান্ত হল। তুমি আমার পাপ ধুয়ে দেও।
হিমি হাত দিয়ে বিলাসের মুখ চাপা দিল। ভারী উৎকণ্ঠা ও ত্ৰাসে বলল, কাকে কী বলছি তুমি? সোম্‌সারে আমি তো পাপ-পুনি বুঝিনে। তা হলে আমার পাপের যে ভরাড়ুবি হবে, ঢপ।
বলে, সে তার জীবনের কথা বলল। যেখানে তার জন্ম, লোকে বলে, সেইটাই পাপের বড় স্থান। ছোট বয়স থেকে সেখানকার পাশ কাটাতে পারেনি। হিমি। পাপ তার নিজেরও অনেক। এ জীবনে কত দাগ পেয়েছে হিমি। এখানকার জীবনের চারপাশে শুধু অশেষ যন্ত্রণা ও অপমান। বড় মিথ্যে, ভণ্ডামি, মন নিয়ে জুয়াচুরি। তাই না হিমি অকুলে ভাসতে চেয়েছে। সেখানে সংহারের মূর্তিও যেমন ভয়ংকর ভালবাসাও তেমনি ছলনাহীন উত্তাল।।
বিলাস বলল, আমরা দুজনেই ধোয়ামোছা করে নিই জীবনটা! হিমি বলল, সেই ভাল।
কখন অন্ধকার হয়েছে, সাঁঝ উতরে রাত গেছে বেড়ে, টেরও পায়নি। হিমি ধড়ফড়িয়ে উঠল। বাতি জ্বালল ঘরের। উনুনে আগুন দিতে গেল গুনগুনিয়ে।
বিলাস বলল, তোমার আইমা কমনে গেল?
হিমি বলল, তার কথা আর বোলো না। কদিন ধরে বুড়ি এত মদ গিলছে। জিজ্ঞেস করলে বলবে, তোর কী। তুই তো যাবি চলে। আমি মদ খাই, নেশা করি, না হয় মরব, তুই চোপা করিসনে।
বিলাসের মনটা খারাপ হয়ে যায়। নাতিনের শোক লাগছে বুড়ির। কিন্তু মন যে মানে না। বিলাস বলল, সঙ্গে যেতে বলেছিলুম।
হিমির গলা আটকে এসেছিল ধোঁয়ায়। বলল, তালেই হয়েছে। এ জায়গা ছেড়ে যাবে?
আর—একবার হিমি কাছে এসে বলল, ঢপ।
-বলো।
–একটা কথা রাখবে?
—নিচ্চয়।
—আমার এক আপদ আছে। তুমি নেবে?
-না গো?
—ট্যাকা। তুমি সমুদ্রে যাবে বলে মহাজন ধরবে বলছিলে? নগদ আর গয়না মিলিয়ে চার হাজার হবে আমার। তুমি নেও।
বিলাস হেসে বলল, ও, সমুদ্রের মহাজনিও করবে? তা, তোমাকে নেব, তোমার সবই নেব। মহারানি।
ঘুরে-ঘুরে বসে-বসে হিমি রাঁধলে। তার রক্ত-শাড়িতে আলো পড়ে, সারা ঘরে বাইরে খেলা চলল রক্তের। বিলাসকে খাইয়ে আবার দু-দণ্ড কথা বলল দু-জনে
বিলাস বলল, এবারে যাই মহারানি?
হিমি বলল, থাকো রাত্ৰে।
বিলাস বলল, সেটা পারিনে যে। কাল সয়া চলে যাবে। লৌকের সংসার, সেখেনে রোজ বাতি দিতে হবে, তিবড়ি জ্বালতে হবে, বসে খেতে হবে। অন্ধকারে একলা লৌকো ফেলে রাখা যাবে। না। তবে পিতিদিন আসব মহারানি, এসে থাকব তোমার কাছে খাব, তাপরে লৌকায় যাব। অমন করে তাককো না, আমার মনটা বড় আঁকুপাঁকু করে।
বাইরে চাঁদ উঠেছে, সামনে পূর্ণিমা। বিলাসের সঙ্গে সঙ্গে উঁচুপাড়ের তেঁতুলতলা অবধি এল হিমি।
বিলাস নৌকায় উঠতেই সয়ারাম কাঁথা মুড়ি দিয়ে শুয়ে পড়ল। ছাঁইয়ের কপালে হ্যারিকেন কমানো। তিবড়িতে এখনও অঙ্গর অঙ্গার দেখা যায়।
বিলাস বলল, শুয়ে পড়লি যে?
—তবে কি সারারাত জেগে থাকতে হবে?
রাগ বোঝা যায় সয়ারামের। বিলাস বলল, খেয়েছিস?
জবাব এল, রোধে-বেঁড়ে রইলুম দুজনের জন্যে, একলা খেতে যাব কোন শখে?
আরে বাবা, বড় চোতেছে। সয়ারাম। বিলাস বলল, তো ওঠ, খেতে দে। সয়ারাম উঠে অবাক হয়ে বলল, ন্যাকামি করছিস নিকি? ফড়েনি বুড়ি যে বলে গেল, তার লাতিনের হাতে খাচ্ছিস?
—তুই দিলেও খাব সয়া। খেতে দে।
সয়ারাম বলল, বাবারে বাবা, এ কী খিদে গো! কিন্তু মনটা খুশি হয়ে উঠল। দুজনের ভাত বেড়ে বসিল সে। তারপরে বলল, দু-এক গরাস খেয়ে উঠে যা। বেশি গিলে শেষে পেট খারাপ করবি। পরদিন চলে গেল সয়ারাম। কেদমে পাঁচুও ছেলেদের নিয়ে চলে গেল। যাওয়ার আগে দক্ষিণে সাই-যাত্রার বিষয় অনেক কথা বলে গেল। গিয়ে সে সকলের সঙ্গে কথা বলবে। মহাজনের সঙ্গে কথা বলবে বিলাস।
সয়ারাম বলল, আসতে দু-চারদিন দেরি হলে ভাবিসনে বিলেস। সাবধানে থাকিস।
বিলাস তাকে বাড়ির টাকা-পয়সা সব দিয়ে দিল।
তারপর একলা একলা সাজাভাটার মাছ ধরল বিলাস। ধরে সার্বজনীন গঙ্গাপুজোর চাঁদা দিল। এখানকার মাছমারাদের সঙ্গে আলাপ-পরিচয় হল। কেবল রসিক কথা বলে না।
হিমি বিলাসকে নিয়ে শহরের নানান জায়গায় বেড়িয়ে বেড়ায়। আজ যায় কালাচাঁদের মন্দিরে, কাল যায় কালীদর্শনে। কোর্টকাছারি দেখায়, জেলখানা চিনিয়ে দেয়।
বিলাস হাঁ করে দেখে। তবে জোয়ারের বেলায়। ভাটায় জাল ফেলা চাই রোজ। আর দক্ষিণ দিকে বারে বারে তাকায় চোখ তুলে। জলে টান পড়ে গেছে, ধারা স্বচ্ছ দেখায়। সমুদ্রের কাল ঘনিয়ে আসছে। বিলাসের মন টান-পাড়াপাড়ি হয়।
সাজার এসে গেল। পাড়ার মধ্যেই একটি খোলা জায়গায় মাথায় তেরপল দিয়ে দিব্যি ঢাকা হয়েছে। প্রতিমার মাটির সঙ্গে রং পড়ে গেছে। ঢাক-কাঁশি উঠেছে বেজে, টাকুর টাকুর, ঢাং টানা, কাঁই না না, কাঁই না না।
এ পাড়া, আর তার আশেপাশে গৃহস্থ, আধা-গৃহস্থ, দেহোপজীবিনী, সকলের মধ্যেই সাড়া পড়ে যায়। একটু যেন কেমন। নেশা-ভাং একটু বেশি চলে সকলেরই, কি মেয়ে, কি পুরুষ।
দুলালকে যখনই চোখে পড়ে, দেখে, মাতাল আন্তরকে জাপটে নিয়ে চলেছে সে। দামিনীও খুব বাড়িয়েছে। সেদিন বিলাসকে চেপে ধরে খাইয়ে দিয়েছে। বলেছে, নাতনিকে খাবি। মদ খাবিনে কেন রে ছোঁড়া?
গঙ্গার মূর্তিখানি বড় ভাল লাগে বিলাসের। কান পর্যন্ত টানা টানা অপলক চোখ, কালো তারা দুটিতে কী তারাস। লাল টুকটুকে ঠোঁট দুটিতে মিষ্টি হাসি। সোনার মতো। রং, চতুৰ্ভুজ মূর্তি। নাকে মস্ত বড় নাথ। হাতিমুখো বাহন মকরের ল্যাজটি কুমোর এমন বাঁকিয়ে দিয়েছে, যেন জলে ঝাপটা মারছে। মস্ত লম্বা শুঁড়টি দিয়েছে বাড়িয়ে। অপলক গোল চোখ দুটি লাল টকটকে দেখা যায়।
তারপর অবাক হয়ে বিলাস দেখে, পুজো যেন হিমিরই। তার নাওয়া-খাওয়ার সময় নেই। উপোসও নাকি তার। ফুল বেলপাতা চন্দন গোছগাছ করছে সে-ই। লালপাড় মুগা সুতোর শাড়ি পরেছে। সকলেই হিমি, হিমিদিদি, হিমিমাসি, হিমিপিসি বলে চেঁচাচ্ছে।
আর মণ্ডপ থেকে-যখন হিমি বিলাসের দিকে তাকায়, বিলাসের বুকে যেন চকমকি পাথরের ঘষা লাগে।
গঙ্গা-মূর্তির সঙ্গে যেন মিশ খেয়ে যায় হিমির মুখ।
ফাঁক পেয়ে বলে বিলাস, বাঙ্গুইসারে, একেবারে চতুর্ভুজের মতন লাগে।
হিমি চোখ মটকে বলে, আর নিজে যে আট-হাতে মাছ ধরো?
তা বটে। বিলাস বলে, মনে হয়, এখেনকের সবার মহারানি তুমি। তোমাকে না হলে চলে না। আর আমার সয় না, কবে নে পালাব। তাই ভাবি।
তারপর যাত্রা-গান আরম্ভ হয়। সয়ারামও এসে পড়েছে। শান্তনু ও গঙ্গা পালাটি বড় ভাল লাগে। আসরে পুরুষদের পাশ ঘেঁষে বসে হিমি, বিলাসের কাছাকাছি থাকার জন্যে। দুজনে পালা দেখে আর চোখাচৌখি করে।…
পালা আরম্ভ হয়েছে। এলানো-চুল সুন্দরী যুবতীকে নদীর পাড়ে দেখে, পদ্মগন্ধে পাগল রাজা শান্তনু তার পিছনে পিছনে যায়। বলে, কে তুমি পদ্মগন্ধা, সুলোচনে, অতি মনোহরা দেবী প্রতিমা! হস্তিনাপুরের রাজা শান্তনু তোমার পাণি ভিক্ষা করে।
গঙ্গা বলে, তবে প্ৰতিজ্ঞা করো মহারাজ, যদি আমাকে বিবাহ করো, তবে কোনও দিন আমার কোনও কথার প্রতিবাদ তুমি করিবে না। আমার কোনও কাজে কখনও বাধা দিবে না। যে মুহূর্তে বাধা দিবে, সেই মুহূর্তেই হারাবে আমাকে।
রূপমুগ্ধ রাজা বলে, তাই দিব হে নিষ্ঠুরা সুন্দরী দেবী।
দেবপুরী হতে গান ভেসে আসে,
জয় জয় গঙ্গা, গাহ জয় গঙ্গার।
বিধির বিধান এই অষ্টবসু তরাবার।।
তারপর সন্তান হল রাজার। সে সন্তান জন্মমাত্র গঙ্গা সন্তান নিক্ষেপ করে যায় জলে। দর্শক দেখে, গঙ্গা একটি একটি করে হলুদ-গোলা ছেলে আসরে কনসার্ট পাটির এক জায়গায় ফেলে দিয়ে যায়। শান্তনু সন্তান-শোকে, চুল ছিড়তে ছিড়তে নিজের গলা টিপে ধরে আসে রানির পিছনে পিছনে। কিন্তু প্ৰতিজ্ঞানুযায়ী কিছু বলতে পারে না। দর্শকেরাও ব্যাকুল হয়ে ওঠে, ফ্লুট বাঁশিটা সপ্তম সুরে ওঠে কেঁদে।
সব-শেষের সন্তানটি ফেলে দেওয়ার সময় উদভ্ৰান্ত শান্তনু আর স্থির থাকতে পারে না। বলে ওঠে, নিষ্ঠুর সুন্দরী, মা হয়ে তুই পারিস, আমি যে আর পারিনে। আমার যে বুক ফেটে যায়!
গঙ্গা বলে, পূর্ব প্রতিজ্ঞা স্মরণ করে রাজা।
রাজা বলে, দেবী তুষ্ট হও। তুমি আমাকে ত্যাগ করিয়ো না, কিন্তু এই সন্তানটি ভিক্ষা দাও।
—এই নাও।
বলে রাজার হাতে সন্তান দেয় সুন্দরী, তারপরে ছুটে অদৃশ্য হয়ে যায়। রাজা হাসতে গিয়ে কেঁদে ওঠে! শুধু শোনা যায় কে যেন দৈববাণী করে, রাজা, তোমার এই সন্তান জগতের শ্রেষ্ঠ বীর হবে।
রাজা কাঁদে। বিলাসেরও বুকটা যেন ফাটে। কেন, রানি চলে যায় কেন। রানি থাকলে কত ছেলে আরও পেত রাজা। এ ছেলেকে না চাইলেই পারত। তাকিয়ে দেখে, হিমি তার দিকে তাকিয়ে আছে। দু-চোখ-ভরা জলে তার গাল ভেসে যায়। সবাই কাঁদে রাজার বিরহ দেখে।
তারপর আরও অনেক পালা হয় পাঁচ দিন ধরে। নল-দময়ন্তী, শকুন্তলা, চিত্রাঙ্গদা।
একদিন পালা-শুরুর মুখে, দুলালকে না দেখে বিলাস তার বাড়ি গেল। কদিন তাকে সময়মতো দেখা যায় না।
গিয়ে দেখল, হ্যারিকেনটা কমিয়ে, দাওয়ায় বসে আছে দুলাল। কী যেন ভাবছিল, বিলাসকেও চোখে পড়ে না। দাওয়ার উপরে, দরজার কাছে এক জোড়া দামি সুন্দর জুতো। ঘরের বেড়ার ফাঁকে ভিতরে আলো দেখা যায়।
বিলাস বলল, কী করছ খুড়ো বসে বসে?
দুলাল নেমে এল উঠোনে। চুপিচুপি বলল, যাত্রা দেখতে যাওনি।
—গেছলুম। তোমাকে ডাকতে এলুম।
—নককী বাবা আমার।
তারপর ঘরের দিকে তাকিয়ে মুখখানি দহের পাকের মতো ফুলে উঠল দুলালের। বলল, তুমি যাও, আমি পরে যাব।
—ঘরে কে খুড়ো?
দুলাল বাড়ির বাইরে এল বিলাসকে নিয়ে। বলল, তবে তোমাকে বলি বাবা। বাবু আছে ঘরে।
–বাবু?
—হ্যাঁ। বেবুশ্যে ছিল তো আগে। তাপরে মাছ বেচে খাবার শখ হল আমাকে পেয়ে। কিন্তু রূপবতী মেয়েমানুষ, হাটের বাস উঠিয়ে এলে কী হবে, তারা ছাড়ে না। আর মানুষের মন, তাতে এত রকমের চিত্তির-কাটা, রামধনুর চেয়ে বেশি রকমারি বাবা। বাবু এলে, আতু না-না করে, তাপর বলে, এত সব বড় বড় বাবু মানুষ পায়ে পড়ে গো আমার।  বলে যেন স্বপ্নের ঘোরে বাবুর ঘরে গিয়ে ওঠে।
তাপরে, বাবু চলে গেলেই দাপিয়ে চেঁচিয়ে কেঁদে একশা করবে। আমাকে মারবে ঠাস-ঠাস করে।
বিলাস তার আদিম চোখে আপলক বিস্ময় নিয়ে তাকিয়ে রইল। বলল, কেন?
দুলাল বলল, বলে, তুই কেন আমাকে টেনে ধরে রাখিস না, ঘরে কেন যেতে দিস? কিন্তু আমি ধরে রাখব কেমন করে? সে যে আপনি যায়।
দুলালের মুখের দিকে চোখ রাখতে পারল না বিলাস।
সারা গায়ে মাছের গন্ধ, খালি-গা মানুষটা। কী সুখে আছে। তবে আতরের কাছে।
বলল সে, তুমি আছ কেন এখেনে খুড়ো?
দুলাল হাসল। লাল চোখ দুটি চকচক করছে। বলল, কোথায় আর যাব বাবা বিলেস। উপায় নেই যে।
—উপায় নেই?
—না। হাত-পা থাকলেই চলা যায় না যে গো, সেটা বোঝা তো। তোমার লেীকো ছিল, হাল ছিল, গাঙে কত জল ছিল, তবু তো চাকুন্দে-মাকুন্দে দেখে যেতে হচ্ছে।
নিঃশব্দ হাসিতে আগনার জলের মতো ফুলে উঠল দুলাল। বলল আবার, তুমি বাবা মাছমারা, তোমার আকুল আছে। আমি মাছ বেচি, তাই কুলে ভিড়েছি।
তারপরেই সন্ত্রস্ত হয়ে বলল, যাই, ঘর থেকে এখুনি বেরুবে হয়তো। না ধরাধরি করলেই চেঁচিয়ে দাপিয়ে মরবো।
চলে গেল দুলাল। বিলাস দাঁড়িয়ে রইল অন্ধকারে। বুকে যেন খুঁটেজলের কাঁকড়া বিঁধে রইল। যাত্রার আসরে গেল না। পায়ে পায়ে গেল গঙ্গার ধারে।
আকাশে অগণিত তারা। শরতের পরিষ্কার অন্ধকার আকাশ। বিলাসের মনে হল, খুড়ো যেন বলছে, বিলেস, মহাসমুদ্রে যাবি তুই। বুকে তোর ব্যথা থাকছে। কেন? না, মনুষ্যজীবন দেখে জন্ম সার্থক হচ্ছে তোর।
স্পর্শে চমকে পিছন ফিরতে দেখল হিমি। দু-হাত দিয়ে জড়িয়ে ধরে হিমি বলল, কী করছ এখেনে।
এখানে কোনও গোপনতা নেই বিলাসের। বলল, দুলাল খুড়োর কথা শুনছিলুম মহারানি।
হিমি বলল, ও, তাই সব কিছু নিয়ে নানানখানা ভাবিছ বুঝি?
হিমির কথার ইঙ্গিত বুঝে বিলাস বলল, না গো না, ছি! মনটা বড় উদাস হয়ে গেল।
—আর আসরে বসে দু-চোখে অন্ধকার দেখছিলুম আমি। চলো।
–চলো।

সাজার গেল, সাজারের উৎসব গেল। রসিকের সঙ্গে একদিন ভাব হয়েও গেল। বড় দুঃখী মানুষ সে, ঘরের বউ তার ব্ৰজেন ঠাকুরমশাইয়ের কাছে থাকে। তাই তার খাটো প্ৰাণটা জ্বলে অষ্টপ্রহর।
সয়ারাম খুব শহর দেখছে। কার্তিকের টানের জলে মাছমারার ইচ্ছে নেই তার একটুও।
বিলাস চাকুন্দে-মাকুন্দে ধরল। সময় এল, আর সময় নেই।
এত দিন অগ্নিকোণের মেঘ গেছে। এবার ঈশানে বিদ্যুৎ চমকায় থেকে থেকে। কৃষ্ণপক্ষে জলে বড় বেশি টান দেখা যায়। টানের মরশুম যাচ্ছে।
চলে যাবার আগের দিন, হিমি বলল, চলো, একটু শ্যামনগরের বেহ্মময়ীকে দর্শন করে আসি।
সয়ারাম শহরে গেছে। বিলাস নৌক ভাসিয়ে নিয়ে গেল হিমিকে।
শিবমন্দির, নাটমন্দির, বাগান, রাজবাড়ি সব দেখল দুজনে। বিলাস ঘণ্টা বাজালে।
সন্ধ্যার ঘোরে দু-জনে নৌকায় উঠল। আবার। চার মাইল পথ। তখন জোয়ার এসে গেছে। বাতাস নেই একটুও। নৌকা মাঝগঙ্গায়।
মাইলখানেক আসতে না আসতে হঠাৎ বাতাস উঠল। হাল ধরে বসে ছিল বিলাস। পায়ের কাছে হিমি। দুটিতে নিজেদের চেয়ে দেখতেই মগ্ন।
বিলাস বলল, আরো সব্বোনাশ, ঈশেনে রাক্ষুসে। মেঘ হয়েছে। কেতেনের ঝড় না আসে।
বলতে বলতেই বিদ্যুৎ ঝিলিক দিয়ে উঠল, কক্কড় করে বাজ পড়ল কোথায়। ঝড় শুরু হয়ে গেল। আশেপাশে নৌকা নেই একটিও। অন্ধকারও ঘনিয়ে এসেছে। গঙ্গা ডাকিনীর মতো খলখলিয়ে উঠল। বৃষ্টি এল বড় বড় ফোঁটায়।
আওড়-ঘূর্ণিগুলির হিসাব কষে বিলাস, কোথায় কোথায় আছে।
গলা চড়িয়ে বলল, মহারানি, কেতেনের ঝড় এয়েছে। ছাঁইয়ের মধ্যে যাও। নইলে ভিজে যাবে।
চড়া বাতাসে নৌকা টাল খেয়ে গেল। সামনের গলুয়ে জল উঠল চলকে।
হিমি দু-হাতে বিলাসের পা আকড়ে ধরল। বলল, ছাঁইয়ের মধ্যে একলা থাকতে পারব না গো ঢাপ।
–তবে জোরে ধরে রাখে আমাকে।
প্ৰাণপণ শক্তিতে চেপে ধরল। হিমি বিলাসকে। বিলাস তার চেয়েও বেশি শক্তিতে হাল চেপে ধরল। জলের তোড় যায় এক দিকে, বাতাস গোঁ গোঁ করে ঝাঁপিয়ে পড়ে উলটো দিক থেকে। নৌকা আকাশে ওঠে, পাতালে নামে। বৃষ্টির ঝাপটায় ধুয়ে দিয়ে যাচ্ছে সব। বিলাস নৌকা ঘুরিয়ে দিল বাতাসের টানের দিকে। পুব পাড়ে ভিড়ে পড়ার চেষ্টা। কিন্তু নৌকা যেন উড়িয়ে নিয়ে চলল।
হিমি ডাকল, ঢাপ।
বিলাস শুনতে পেল না।
কাঁড়ারে জল উঠল বগাবগ করে। হিমিকে একেবারে ধুয়ে দিল। আবার উঁচু হল কাঁড়ার।
বিলাস চিৎকার করে বলল, মহারানি, কেতেন বড় রাগি। খাবলা মারতে চায়। আমাকে ছেড়ো না।
প্রায় নখ বসিয়ে আঁকড়ে ধরেছে হিমি বিলাসকে। কেতেনের ঝড় বুঝি তাকে টেনে নিয়ে যেতে চায়। বুকের থেকে কী উঠে আসছে বমি না কান্না? বিলাসের পায়ে মুখ চাপে সে।
কেতেন ঝড় তার মরণের কেতন উড়িয়ে এসেছে। দিগদিগন্ত অন্ধকার। জল ক্রমশই ফুলছে। বিলাসের মনে হল, হাল যেন মড়মড় করে। হ্যাঁ, কেতেন পেয়ে গঙ্গা যেন আরও রুদ্রাণী। রাজাকে ফতুর করে যে সে।–
আবার আছড় খেল নৌকা। যেন কোন দানোয় কাঁড়ার চেপে ধরেছে জলে। আবার জল উঠল কলকল করে। বুক কপিল বিলাসের। বাছাড়ি ড়ুববে না, কিন্তু উলটে যাবে নাকি? মনে হল, মহারানির একটি হাত যেন খসে গেল।
—মহারানি!
–হ্যাঁ।
–কেন? কেন গো?
—হাত খুলে গেছে নাকি তোমার?
–হ্যাঁ।
–কেন? কেন গো?
—হাতে শক্তি নেই আর।
—মনে শক্তি ধরে মহারানি, আমি আছি।
সাহস পেয়েছে বিলাস। কী যেন দেখা যায় সামনে কালোমতো। ভাবতে না ভাবতেই বিদ্যুৎ চমকাল। বিলাস দেখল ডাঙা। এত জোরে ধাক্কা লাগলে গলুই খানখান হয়ে যাবে।
হালে চাপ দিয়ে নৌকা ফেরাল বিলাস। পাথালি নৌকা বেশ জোরেই ঠেকাল পাড়ে। পাড়ে ঢেউ আছাড় খাচ্ছে। নৌকা টালমাটাল করে।
বিলাস দু-হাতে টেনে তুলল হিমিকে। বলল, শিগগির এসো, হামা দে যাও ছাঁইয়ের তলা দে।
হিমি হামা দিয়ে ওপারে গিয়ে উঠল। বিলাস ততক্ষণ ডাঙায় নেমে ধরেছে নৌকার কাছি। হিমি টলমল করে কোনও রকমে এসে জাপটে ধরল। বিলাসকে।
বিলাস বলল, নোঙর করলে এখন ছিড়ে বেইরে যাবে লৌকো। মহারানি, ওই গাছ দেখা যায়, তুমি গাছতলায় যাও।
হিমি কাঁপছে থরথরিয়ে। গলাও কাঁপে। বলল, না। এখানেই তোমার কাছে থাকব।
বাছাড়ি নৌকা যেন বড়শিতে গাঁথা মাছ। ছিটকে টেনে চলে যেতে চায়।
আস্তে আস্তে ঝড় কমল। বৃষ্টি ধরে এল। হিমিকে নিয়ে বিলাস নৌকায় উঠল। অনেকখানি সামলে উঠেছে হিমি।
নৌকায় উঠে বলল, বাবা গো, ঝড় নয়, যেন রাক্ষস। আর আসবে না তো?
–না। ভয় পেয়েছিলে খুব, না?
হিমি বলল, কোনও দিন তো পড়িনি এমন ঝড়ে। তোমার ভয় লাগেনি?
—বড় ভয় লেগেছিল। মহারানি আছে আমার সঙ্গে যে?
হিমি দু-হাত দিয়ে ধরে রইল বিলাসকে।
সমুদ্রের ডাক পড়েছে। কেতেনের ঝড় গেল। চাকুন্দে-মাকুন্দে গেল। টানের জলে সমুদ্রের বাতা পুরোপুরি এসে গেছে।
বিলাস তৈরি হল।
যাত্রা হল রাত্রে। রাত্রি এগারোটায় ভাটা। ভোরবেলা গিয়ে পৌঁছুবে বাগবাজারের খালে।
দামিনী এত দিন মদ খেয়েছে। আজ হিমিকে বুকে জড়িয়ে ধরে কেঁদে উঠল, রাক্ষুসী, কী তোর মন লো। সত্যি মায়া কাটালি?
হিমিও দিদিমার বুকে পড়ে কাঁদল অনেকক্ষণ। আতর এল। দুলাল এল। আরও দু-চার জন। পাড়ায় ঘরে কথা অনেক দিন হয়েছে। আজ আর হাঁকডাক ফিসফিসানি নেই।
তা ছাড়া এ পাড়ায় এ সব নিয়ে বড় রকমের আন্দোলন কখনও হয় না। এ পাড়া থেকে এমন অনেক মেয়ে গেছে, কত নতুন মেয়ে এসেছে। কখনও ফেরত এসেছে। পুরনো মেয়েরাও। চলতি সমাজজীবনের বন্ধন এদের সমাজে নেই। কিন্তু সমাজ একটা আছে। কতকগুলি রীতি আছে, নীতি আছে। সেগুলিকে সবাইকে মেনে চলতে হয়।
দামিনীর স্বামী অল্প বয়সে মারা গেছে। তারপরেও তার যৌবন ছিল। পিরিত হয়েছে, ঘর করেছে আর-এক জনের। কেঁদোছে হোসেছে, সে যদি চলে গেছে, আর একজনও হয়তো এসেছে। এমনি করে স্বাধীন হয়েছে। যৌবন থাকতে যেন এখানে বৈধব্য নেই। তা বলে ভালবাসা নেই, এ কথা বলা যাবে না। নইলে কাঁদতে হবে কেন?
এখানে কেউ গৃহস্থ, কেউ দেহ ও জীবিকা দুই-ই রেখেছে। কেউ কেউ মাছ বেচছে। পুজো পার্বণ, আটকৌড়ে বিয়ে শ্রাদ্ধ, সবই হয় এখানে।
তবু মেয়ে-পুরুষে কাজ করে, পয়সা থাকলে ব্যবসা করে, না থাকলে, কলে-কারখানায় কাজ করে বাঁচতে হয়। জীবিকা আছে সকলের। স্বামী-স্ত্রীরও। শুধু ঘরের বউ হয়ে, ছেলে বিইয়ে, স্বামীসেবায় মেয়েমানুষ এখানে স্বর্গে যেতে পারে না।
তাই এদের দেখে বড় উচ্ছঙ্খল। লাগে। মনে হয়, সংসারের ওপরতলার পিদিমটার নীচেই সেই ঘোর ঘন অন্ধকার বুঝি এইখানেই।
মানুষ এখানে প্রাণের দায়ে ছোটে যত্রতত্র। পিরিত এখানে জীবনেরই রীতি। কখনও ঘরে না রইতে দেয়, অনলেই পোড়ে কখনও। রং লেগে গেলে তাকে ঢাকতে পারে না, চাপতে যাওয়ার সূক্ষ্ম মুনশিয়ানা অনায়ত্ত এদের। সে জন্য পিরিতের রাশিটা সোনার শিকল নয়, লোহার শিকলও নয়, নেহাতই প্রাণের তন্তুতে পাক খাওয়া সূত্র। মনে না মানলে, মিথ্যা আর লুকোচুরি নেই, তাই হাসেও চেঁচিয়ে, অভিশাপও দেয় সরবে। বাইরে থেকে দেখে মনে হয়, সবটাই বড় দুরন্ত, ভয়াবহ উচ্ছঙ্খল ও আদিম।
অসত্যকে নিরন্তর আঘাত করে বলেই এদের দেখায় বড় শ্ৰীহীন ভাঙাচোরা। সাধুর বেশে চোর নেই। এদের, বলে অমুক সিঁদেল চোর। দায়ে পড়ে তাকেই টাটে বসাতে হয় না। দীনের কোনও ভান নেই, বলে, বাইরে কোঁচার পত্তন, ভেতরে ছুচোর কোত্তন। পেটে ভাত নেই, ইয়েতে ইয়ে। গোপন করতে জানে না বলেই না গোপন-পটুরা হাসে ওদের দেখে? বুঝি হিংসাও করে।
হিমি একদিন গিয়েছিল একজনের সঙ্গে মনের মানুষ ভেবে। সে ঠকিয়েছে, পালিয়ে এসেছে মেয়ে।
আজ বিলাস তাকে অকুলে টেনেছে। মনে তার অনেক ভয়। তবু ভাসছে।
সয়ারাম চেঁচিয়ে হাঁক দিল, ভাটা পড়েছে রে বিলেস।
দিদিমা-নাতিনে কাঁদতে কাঁদতে এল ঘাটে।
হিমি আজ জামা গায়ে দিয়েছে। নীলাম্বরী পরেছে, মাথায় দিয়েছে ঘোমটা।
আতর-দুলালের কাছ থেকে বিদায় নিল বিলাস আর হিমি।
দামিনীর বুকে মুখ রেখে বলল হিমি, কাঁদিসনে দি-মা, আবার আসব, ঘুরে দেখে যাব তোকে।
নৌকায় উঠল হিমি। বিলাস কাঁড়ারে বসল হাল নিয়ে। হিমি তখনও গলুয়ে দাঁড়িয়ে। নৌকা দক্ষিণের টানে গেল ভেসে।
আকাশ বেশ পরিষ্কার। কৃষ্ণপক্ষের মুখপাত বলা যায়। চাঁদ উঠেছে সামান্য কানা ক্ষয়া। কৃষ্ণপক্ষ বলেই জলের টান বেশি। একড়ি টান জলে। দাঁড়ে বসেছে। সয়ারাম।
কাঁড়ারের ছাঁইয়ের মুখছাটের কাছে বসেছে হিমি। বিলাস দেখছে চোখের জল শুকিয়ে গেল বাতাসে। হিমিও বিলাসকে দেখছে।
বিলাস বলল সয়ারামকে, সয়া, জোয়ারের আগে বাগবাজারের খালের মোড় ধরা যাবে রে?
সয়ারাম বলল, টান ভালই, যেতেও পারে।
মনে মনে বলল, বড় তাড়া লেগেছে বন্ধুর, আর তার সয় না।
হিমি এগিয়ে গিয়ে বসল বিলাসের পায়ের কাছে। বিলাস বসেছে হাল ধরে। হিমি তার হাঁটুতে থুতনি চেপে, মুখের দিকে তাকাল।
বিলাস বলল, কী বলছি মহারানি?
–তোমার মা কেমন?
—বাড়ি গে। দেখ।
–তোমার মা আমাকে নেবে তো?
বিলাসের চোখ ছলছল করে উঠল। বলল, মহারানি, আমার মায়ের বড় বিলাস-অন্ত পাণ, তোমাকে সে ফেরাতে পারে? তা ছাড়া খুড়ো আমাকে বলে গেছে। বলেছে, তাকে তুই নিস।
-সত্যি।
–হ্যাঁ। হিমি সারা দেহ চেপে রইল বিলাসের বলিষ্ঠ দুটি জঙ্ঘায়। বিলাস যেন আদিম মানব। চিৎকার করে গান ধরল–
সজনী আমারে না ডাক পিছে
আমারে ডাক দিয়েছে
মহাসাগরে।।…
বুক চেপে আছে হিমি বিলাসের পায়ে। দু-চোখ ভরে দেখছে কালো কুচকুচে রূপ। বিলাস জামা খুলে ফেলেছে। চাঁদের আলো পিছলে পড়েছে। সারা গায়ে। হিমি আরও ঘন হয়ে এল বিলাসের।
বিলাস বলল, মহারানি, ঝড়ের ভয় করে নাকি?
হিমি মুখ লুকিয়ে বলল, হ্যাঁ গো!
বিলাস হা হা করে হেসে আবার গান গেয়ে উঠল,
ওরে উত্তুরে বাতাস বয় রে
কী ভয় তোর ঝুটো ডাকাবুকো রে,
পানসা জালের সাঁই ডেকেছে। সাগরে।।
হিমি বলল, তুমি সমুদ্রে যাবে কবে?
—তোমাকে বাড়িতে রেখে, ধর্মসাক্ষী করে কঠিখানি বাঁধব তোমার গলায়। তাপর অগানের মুখপাতেই যাব।
বলে হিমির জ্যোৎস্না-ধোয়া মুখখানি তুলে তার সুবাসিত নিশ্বাসের গন্ধ নিল বিলাস। তারপরে বলল, মহারানি, আমার পায়ে য্যানো তোমার বুকখানি বড় ধুকুস ধুকুস করে?
—করে।
-কেন গো?
–তোমাকে যে বড় ভয় করে।
বিলাস হেসে উঠল। মাতাল হয়ে গেছে সে। আবার গান ধরল,
ও তোর কোনও ভাবনা পিছে নাই রে
তোরে ডাক দিয়েছে সাগরে।
একে একে চেনা জায়গা সব পার হয়ে গেল। সয়ারাম ঘুমিয়ে পড়েছে গলুয়ের কাছে। হিমিও বুঝি নিঝুম হয়ে ঘুমোয় বিলাসের কোলে।
তারপরে চাঁদ ঢলে গেল। পুবে আকাশে দেখা দিল রং। পাখিপাখালি ডাকাডাকি শুরু করল। ডাঙার গাছে গাছে। নৌকা এসে লাগল বাগবাজারের খালের মোড়ে।
হিমি মুখ তুলল।
—ঘুমোওনি মহারানি?
হিমি বলল, না।
ওই দেখা যায় খাল। শহরের ভিতর দিয়ে চলে গেছে দূর দূরান্তে।
হিমি তার টিনের বাকসোখানি খুলল। জামা-কাপড় বের করে গায়ের গহনা সব খুলল একটি একটি করে। খুলে বাকসে ভরল।
ভাটার টানে নৌকা খালে ঢোকানো যাবে না। জোয়ারের অপেক্ষায় নোঙর করে, কাছে এসে বলল বিলাস, এ কী হল মহারানি?
হিমি মাথা নিচু করেই বলল, এ সব রইল। ট্যাকা-পয়সা, সোনা-গয়না। তুমি রাখো।
-আর তুমি?
নীলাম্বুধি বিশাল বিলাসের পায়ে পড়ে ফুঁপিয়ে উঠল হিমি, ওগো ঢাপ, আমি যেতে পারব না তোমার সঙ্গে।
সমুদ্রে যেন আবর্ত উঠল। —কেন গো মহারানি?
পায়ে মাথা ঠুকে ঠুকে বলল হিমি, সাহস পাইনে ঢাপ। আমি এতটুকু প্ৰাণী, তোমার অকুলে আমি বেড় পাব না। এই আমার বড় মন-চনমনানি ছিল। তুমি যাবে অকুল সমুদ্রে, আঁধার রাত্রে আমার পাণ পুড়বে, তোমার নাগাল তো আমি পাব না।
বিলাস শান্তভাবেই বলল, আমি মাছমারা মহারানি, অকুলে আমার জীবন, অকুলে আমার মরণ।
হিমির চুল খুলে গেল, কাজল ধুয়ে গেল চোখের। রুদ্ধ কান্নায় বলল, পারব না পারব না গো। আমি এতটুকু, এত বড়কে পাওয়ার ভাগ্যি আমি করিনি।
কলকাতা শহর জাগছে। স্টিমার চলেছে, গাধাবোট টানছে, বয়া ভাসছে। একটি দুটি লোক চলে পোস্তা-বাঁধানো রাস্তার উপরে।
বিলাস অনেকক্ষণ চুপ করে রইল। তারপর একটু হেসে হিমির মুখখানি তুলে ধরল। বলল, কেঁদো না মহারানি।
-আর মহারানি বোলো না ঢপ।
—তা বলব, তুমি যে সত্যি মহারানি। বুঝলুম, এই উচিত হয়েছে। কিন্তু এই বাকসোখানি নে যাও মহারানি।
হিমি বলল পায়ে পড়ি, নিয়ে যাও।
—না গো, না। আমি মাছমারা, এ সব আমার থাকতে নেই। এই তেঁতলে বিলাসকে তুমি যা দিয়েছ, তা আর কেউ কাড়তে পারবে না। সে যে মহারানির দান গো, মহারানির দান। আমার পাণ জুড়িয়েছ তুমি, জুড়িয়েছ বলেই আমি সমুদ্রে যাব।
জীবনের ও মনের বিচিত্র বিড়ম্বনার অপমানে ও বিরহের ভরে। ডাঙায় নেমে এল হিমি। সয়ারাম ঘুম ভেঙে ব্যাপার দেখে তাকিয়ে ছিল হাঁ করে।
বিলাস বলল, যাবে কেমন করে?
হিমির গলা ভরা। চুপিচুপি বলল, হাওড়া ইস্টিশানে যেতে পারব। আমার চেনা রাস্তা শহর।
বিলাস আবার বলল, কেঁদো না মহারানি। তুমি রাস্তায় গে ওঠে।
হিমি জড়িয়ে ধরল। বিলাসকে দু-হাতে। —ঢপ, আর কিছু বলবে না?
বিলাস বলল, শান্তনু রাজার কথা মনে পড়ে মহারানি। মনে হয়, রাজার দুঃখু কাটাবার উপায় ছেল না।
আরও কঠিন পাশে জড়িয়ে ধরল। হিমি, ঢপ, তুমি থাকতে পারো না?
—ও কথা বোলো না গো। পারলে তোমাকে কে ছাড়তে পারে। তবে মহারানি, মনে দুঃখু রেখো না; কেন না, এইটি সত্য বলে ঠাহর পেলুম, তুমি আমাকে অনেক দিলে। তোমাকে ছেড়ে যাবার সাহসও দিলে। যাই, এ জোয়ার ছাড়তে পারব না। সমুদ্রের কালো জল নেমে যায়। হিমি হাত ধরল। বিলাসের। বলল, ঢাপ, আর একটি কথা বলে যাও।
—কী বলব?
—যা খুশি তোমার।
হিমির দিকে তাকিয়ে বিলাসের বুকে ঘূর্ণি লেগে গেল। দেখল, মহারানি তার প্রাণের শেষ সর্বনাশ করেই আছে। অকুলে সে যেতে পারল না। কিন্তু কুলে বাঁচাও তার দায়। ভালবেসে প্ৰাণে তার আগুন লেগে গেছে। কিছু না বলে কেমন করে যায় বিলাস।
ফিরে এসে বলল, মহারানি, জোয়ারের আগনায় আসব তোমার কাছে, চলন্তায় যাব অকুলে। তখন যেন তোমার দেখা পাই।
বিলাস নেমে গেল। হিমি ফিসফিস করে বলতে লাগল, তাই তাই তাই গো। তাই থাকব আমি, তোমার যাওয়া-আসার পথে পথ চেয়ে বসে থাকব।
সয়ারাম বলল, আ বিলেস।
–বল।
—বলব বা কী। বলি, বিলেস, আবার তোর বুক উথালি পাথালি করবে।
—করুক। সোমসারে সকলেরই করে। সয়া, তুই নোঙর তুলে নে।
সয়ারাম নোঙর তুলে নিল। বিলাস শক্ত হয়ে দাঁড়িয়ে রইল ফালিবাঁশের পাটাতনের উপর। মাছমারার প্রাণ, বড় শক্ত প্ৰাণ।।
ওই দেখা যায়, ঘোমটা-খাসা হিমি, মহারানি, দাঁড়িয়ে আছে এখনও।
নৌকা ঢুকে গেল খালে জোয়ারের টানে।
বেতনা নদীতে, কালীনগরের গঞ্জের ভেড়িতে শাবর করেছে আঠারো গণ্ডা নৌকা। মাছমারাদের নৌকা, সাঁই নিয়ে সমুদ্রে যায় তারা। অগ্রহায়ণ পড়ে গেছে। উত্তরে বাতাস বয়। পালে হাওয়া লেগে গেছে, ডাক দিয়েছে সমুদ্র। ঢেউ লেগেছে রাইমঙ্গল আর ঝিল্লের মোহনায়। কালীনগর গঞ্জ থেকে চাল ডাল নুন তেল জোগাড়যন্ত্র হয়েছে। সাইদারের অপেক্ষা।
—সাঁইদার কে?
—বিলোস। তেঁতলে বিলেস।
তেঁতলে বিলেস সমুদ্রে যায়।

