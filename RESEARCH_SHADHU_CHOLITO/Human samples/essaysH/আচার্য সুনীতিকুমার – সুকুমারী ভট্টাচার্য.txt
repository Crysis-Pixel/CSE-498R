এমনই বিবর্তন ঘটেছিল সুনীতিকুমারের ধর্মবিশ্বাসে। পঞ্চাশের দশকের প্রথমেও তিনি সচেতন হিন্দু কুলীন চাটুজ্জ্যে; যাঁর পারিবারিক ঐতিহ্যের ধারার সম্মানরক্ষার্থে সন্ধ্যা-আহ্নিক এবং কিছু পুজোর প্রয়োজন। শুদ্ধবাসে রোজ সকালে ঠাকুরঘরে যেতেন, হিন্দুধর্মগ্রন্থ পাঠ করতেন। ষাটের দশকে বলতে শুনি, ‘ও ঘরে গেলে উনি (স্ত্রী) খুশি হন, যাই, কিন্তু পড়ি গীতা উপনিষদের সঙ্গেই বাইবেল, কোরান, হোমার, গ্রিক নাটক থেকে বিশেষ বিশেষ অংশ, রামায়ণ-মহাভারত-রবীন্দ্রনাথ; যে কোনও সৎ সাহিত্য যা মনকে টেনে তোলে দৈনন্দিনতার ঊর্ধ্বে, সর্বমানবের সঙ্গে একাসনে বসায় তা-ই আমার ধর্মগ্রন্থ।’ এই সময় থেকে তিনি প্রকাশ্যে বলতে থাকেন, অন্তরের মধ্যে কোনো ভগবানকে পাই নি, কোনো ঈশ্বরের পরিচয় পাই নি— তাই আমি অজ্ঞেয়বাদী, আমি কিছুই জানি নে, ঐকান্তিকভাবে কিছুই বিশ্বাস করতে পারি নে।’ এই সময় থেকে শুরু হল রবীন্দ্রনাথের শেষ দিকের অনাস্থাবাদী কবিতার প্রতি তাঁর আকর্ষণ। নিজের মনে আবৃত্তি করতেন, কেউ গেলে তাকে পড়াতেন। বিশেষ প্রিয় ছিল, ‘আমি ব্রাত্য, আমি মন্ত্রহীন…’। ‘কেন?’ যা ‘আমারই চেতনার রঙে…’। বিজ্ঞান সম্বন্ধে নতুন এক ধরনের উৎসাহ জাগে তাঁর এই সময়ে। মহাবিশ্ব বিজ্ঞানীদের কাছে কী রূপে ধরা দিয়েছে তা জানবার আগ্রহ দেখা দিল। জীবনের এই নিঃসঙ্গ শেষপাদে তাঁর দিশারী ছিলেন রবীন্দ্রনাথ। মানুষের পৃথিবীতে বারংবার সুদীর্ঘ পরিক্রমা, চক্ষুষ্মানের দৃষ্টিতে মানুষকে তার বিচিত্র পরিবেশে, তার ধারণা বিশ্বাস ও সাধনার ক্ষেত্রে তাকে দেখে তিনি ক্রমেই নিশ্চিত হচ্ছিলেন যে ধ্রুব বলে কিছু নেই। মানবিক দুর্বলতায় বলতেন, থাকলে ভাল হত হয়তো। কিন্তু তিনি আপন আন্তর প্রত্যয়ে স্বর্গ, নরক, পরলোক, আত্মা ও ঈশ্বর কোনও কিছুকেই গ্রহণ করতে পারেননি। একটা শক্তি মহাবিশ্বে অন্তর্নিহিত মনে করতেন, এই অর্থে তিনি নাস্তিক বলতেন না নিজেকে। কিন্তু যেমন বৈদ্যুতিক শক্তি বা চৌম্বক শক্তির অস্তিত্ব স্বীকার করলেও তাদের দেবতা বলে মানা যায় না, তেমনি এই বিশ্বব্যাপী শক্তিকেও তিনি স্বীকার করতেন কিন্তু তার কাছে নতিস্বীকার করার কোনও প্রশ্নই উঠত না। অজ্ঞেয়বাদে আশ্রয় নেই, এই আত্মিক নিরাশ্রয়তার যন্ত্রণাও তিনি স্বীকার করে নিয়েছিলেন, কিন্তু অযৌক্তিক কোনও বিশ্বাসকে গ্রহণ করতে পারেননি।
আকৈশোর যুক্তিবাদী সুনীতিকুমার। সূত্রপাত হয় বিবেকানন্দ দিয়ে, তার পর বাড়তে থাকে নিজের জ্ঞান ও বোধ। ক্রমেই দেখতে পান সব ধর্মেরই ভিত্তি সংস্কারে। তবু প্রত্যেক ধর্মেই মানুষ নিজেকে জানতে চেয়ে বুঝতে চেয়ে সামাজিক সংহতি কামনা করে কিছু কিছু তত্ত্বে পৌঁছেছে, যার কতকাংশ যুক্তি দিয়ে স্বীকার করা যায়। প্রত্যেক ধর্মেই নীতির বাক্য আছে, কিছু মহৎ উপলব্ধি আছে, যেমন আছে মহৎ সাহিত্যে— এগুলি তিনি সানন্দ নম্রতায় মনের অঞ্জলি পেতে গ্রহণ করেছেন। যা কিছু যুক্তিবহির্ভূত, তাকে তিনি অসংকোচে পরিহার করেছেন এবং অভ্যস্ত সংস্কারের বিরোধী হলেও যা যুক্তিগ্রাহ্য তাকে অকুণ্ঠ ভাবে স্বীকার করেছেন। মানুষের শ্রেষ্ঠ চিন্তা জ্ঞান ও উপলব্ধি সঞ্চিত আছে যে সাহিত্যে, মহাকাব্যে ও সভ্যতার আদিপর্বের সকল রচনায়, মধ্যযুগে ও আধুনিককালে রচিত শ্রেষ্ঠ সাহিত্যে— সেই উৎসমুখে তিনি বারবার গেছেন আপন আন্তর-তৃষ্ণা নিবারণের জন্যে। ক্রমেই প্রসার এসেছে তাঁর দৃষ্টিভঙ্গিতে। যত বেশি দেশে গিয়ে যত বেশি মানুষকে দেখেছেন তার বিচিত্র পরিবেশে ও ভাবনা-সাধনায়, ততই উদারতর হয়েছে তাঁর দৃষ্টি। সে সব দেশেও তিনি নিয়ে গেছেন তাঁর এই প্রস্রিয়মাণ উপলব্ধির বাণী, যা উদ্ভূত হয়েছে গভীর এবং বিস্তৃত জ্ঞান থেকে। তাই খুব সার্থক অর্থেই তিনি পৃথিবীর কাছে প্রেরিত ভারতের সংস্কৃতির রাষ্ট্রদূত। হয়তো অবচেতনে এ বোধ অনুপ্রবিষ্ট ছিল বলেই ক্রমে তিনি আশপাশের অধিকাংশ মানুষের থেকে স্বতন্ত্র হয়ে উঠছিলেন। বিশ্বাসে হিন্দু ছিলেন না আর। স্বর্গ নরক ভগবান আত্মা জন্মান্তর কর্মবাদ জাতিভেদ— যে ক’টি হিন্দুধর্মের নিরিখ তার কোনও কিছুই মানতেন না। তবু কিছু কিছু আচার অনুষ্ঠানে যোগ দিতেন সংস্কৃতির একটা ধারা অব্যাহত রাখবেন বলে। যেমন পিতৃপক্ষে তর্পণ। স্পষ্টই বলতেন, ‘আমি দুটি দুটি তিল চাল জল দেব আর আমার পূর্বপুরুষরা এসে তা গ্রহণ করবেন এটা কোনও মতেই বিশ্বাস করা যায় না। তবু ওই দিনটা গঙ্গায় দাঁড়িয়ে ঊর্ধ্বতন পূর্বপুরুষদের স্মরণ করি যাঁদের সূত্র ধরে আমি পৃথিবীতে এসেছি।’ এ হল ইতিহাস-বোধ, পরম্পরাবোধ, এর সঙ্গে ধর্মবিশ্বাস নেই, অনুষ্ঠানের যোগসূত্রটিও নেহাৎই ক্ষীণ।
সাম্যবাদ সম্বন্ধে তাঁর প্রচুর দ্বিধা থাকা সত্ত্বেও তাঁর খুব কাছের মানুষদের অনেকেই ছিলেন সাম্যবাদী। অন্তরঙ্গ আলোচনায় বলতেন, ‘মানুষ হিসেবে এরা অনেক খাঁটি, অনেক উঁচু।’ প্রকাশ্যেও বলেছিলেন। শ্রীমতী গোদাবরী পারুলেকরকে সাহিত্য অকাদেমির পুরস্কার দেওয়া উপলক্ষে কথাপ্রসঙ্গে তিনি বলেন, ‘আমি জানি এই পুরস্কার যিনি পাচ্ছেন তিনি মার্কসপন্থী, তাতে কিছু আসে যায় না; বইখানি উঁচুদরের, তাই এ পুরস্কার। তা ছাড়া, আমার কংগ্রেসপন্থী বন্ধুদের চেয়ে আমার মার্কসবাদী বন্ধুরা মানুষ হিসেবে অনেক উঁচুদরের, এ আমি বহুবার দেখেছি।’ কলকাতার পথে যাওয়ার সময়ে চারপাশে দারিদ্র্য, দুর্দশা দেখে সাহিত্যসচিব অনিল কাঞ্জিলালকে বলেন, ‘এক সময়ে ভাবতুম evolution-এর অন্যথা ঘটবে না। এখন মনে হয়, কখনও কখনও revolution এড়ানো যায় না।’ লক্ষণীয়, তাঁর মৃত্যুর তিন বছর মাত্র আগেকার ঘটনা, যখন উদ্বাস্তু আগমনে পশ্চিমবাংলার জনসংখ্যা বৃদ্ধি পেয়েছে, অথচ আহার বাসস্থান জোগাবার মতো সম্পদ এ রাজ্যে নেই। সুনীতিকুমার তখন নতুন এক ধরনের সমাজের নিচের তলার অভুক্ত নিরাশ্রয় মানুষ সম্পর্কে সচেতন, অথচ উপায় খুঁজে পাচ্ছেন না, তাঁর অভ্যস্ত রাজনৈতিক প্রত্যয়ে এর কোনও সুরাহার আশ্বাস নেই।
পারিবারিক জীবনে দীর্ঘকাল অর্থ সমস্যা ছিল, সুদীর্ঘকাল পরীক্ষার খাতা দেখতে হত, ঘাটতি পূরণের জন্যে। চিঠিপত্রে দেখি, বাড়ি তৈরির জন্যেও বাড়তি আয়ের প্রয়োজন। এর মধ্যে ছয় ছেলেমেয়েকে মানুষ করার আর্থিক দায়িত্ব। নানা রকমের আগন্তুক ঝঞ্ঝাট ছিল— যেমন সব পরিবারেই থাকে। এরই মধ্যে সারস্বত চর্চা অব্যাহত। কত তার বিভিন্ন দিক, প্রথম গবেষণার বিষয় ভাষাতত্ত্ব থেকে কখনওই সরে যাননি, শেষ পর্যন্ত প্রাতিষ্ঠানিক ভাবে দেশে বিদেশে সভায় যোগদান ও বক্তৃতা বাদ দিলেও এ বিষয়ে কিছু-না-কিছু রচনা চলেছিল নিরন্তর। তা ছাড়া, ইতিহাস, বহু বিভিন্ন সংস্কৃতির কত বিভিন্ন দিক নিয়ে পড়া ও লেখা, শিল্পকলার চর্চা ও জহুরির অভ্রান্ত দৃষ্টিতে সারা পৃথিবী থেকে শিল্পবস্তুর অসামান্য সংগ্রহ। সংগীতে অনুরাগ— ধ্রুপদ ছাড়াও রবীন্দ্রসংগীত, বাখ, বেঠোফেন, মৎসার্ট, অন্যান্য দেশের সংগীতে সকৌতূহল আগ্রহ, তা নিয়ে জিজ্ঞাসা, পড়াশোনা। শেষ পঞ্চাশ বছর প্রায় নিরবচ্ছিন্ন ভাবে বিদেশ ভ্রমণ এবং সেখান থেকে মানসিক উপাদান সংগ্রহ, অবচেতনে তার লক্ষ্য রসায়ন, পরে গ্রন্থাকারে বা প্রবন্ধাকারে তা লিখে ফেলা। বহু মানুষ নিত্য তাদের বিচিত্র দাবি নিয়ে আসত; সকলেই জিজ্ঞাসু নয়, বহুজনই প্রার্থী, তাদের দাবি মেটানো, সভা-সমিতিতে বক্তৃতা করা, সংগঠনী কাজ করা, বিদেশের অগণ্য মনীষীর সঙ্গে পত্রালাপ, বহু পাঠার্থীকে সাহায্য করা, সামান্যতম শক্তি বা ঔৎসুক্য দেখলে আলোচনায় তাকে প্রদীপিত করে তোলা— এর মধ্যেই চলছিল জীবনের আত্যন্তিক মূল্য সম্বন্ধে কঠিন চিন্তা। ঈশ্বরে চিত্ত সমর্পণ করতে পারেননি, পরলোকে আত্মায় বিশ্বাস ছিল না, জন্মান্তর কর্মবাদে অনাস্থা, কাজেই মনের দিকে এক ধরনের নিঃসঙ্গতা। পঞ্চাশ বছরের জীবনসঙ্গিনীর তিরোধান, ধীরে ধীরে বহু প্রিয়জনের মৃত্যু— যা দীর্ঘপরমায়ুর অনিবার্য দণ্ড— তবু তার মধ্যে তিনি মানুষের প্রতি বিশ্বাসে বা আনুগত্যে শিথিল হননি। তাঁর দীক্ষাগুরু রবীন্দ্রনাথের উক্তি তাঁকে টেনে তুলত বিষাদের গহ্বর থেকে: ‘মানুষের উপরে বিশ্বাস হারানো পাপ’। হারাননি সে বিশ্বাস, যদিও শেষ দিকে রাজনীতিক ও সামাজিক অবক্ষয়ে যন্ত্রণা পেতেন। তাঁকে সজীব রেখেছিল আমরণ-অমলিন সেই ক্ষুরধার মেধা, স্মৃতিশক্তি, মানব-জিজ্ঞাসা, চিত্রে কাব্যে সংগীতে রুচি, সর্বত্র সুন্দরের প্রতি দুর্নিবার আকর্ষণ, অজস্র ভক্ত ছাত্রশিষ্যের ও দেশে বিদেশে বহু কল্যাণ মিত্রের শুভকামনা, এবং নির্মোহ আত্মজিজ্ঞাসা। এমন মানুষের বিষয়েই কবি বলে গেছেন, ‘সত্যরে সে পায় আপন অন্তরে ধৌত’। সুনীতিকুমারের অপরাজিত দৃঢ়তার ভিত্তি এইখানে। সেফোক্লেসের আন্তিগোনে নাটকের কোরাসের তাঁর সেই প্রিয় উক্তিটিই মনে পড়ে তাঁর সম্বন্ধে:
পৃথিবীতে বিস্ময়ের বস্তু বহু, কিন্তু সবচেয়ে বিস্ময়কর হল মানুষ।
এবং মানুষের মধ্যেও সুনীতিকুমার এক বিস্ময়ের বস্তু হয়ে রইলেন, শুধু তাঁর দেশবাসীর কাছে নয়, বিদেশেরও বহু মনীষীর কাছে। কী সৌভাগ্যে আমরা তাঁকে পেয়েছিলাম তার ইয়ত্তা করা যায় না। মহাভারত বলে:
দিব্য স্পৃশতি ভূমিঞ্চ শব্দঃ পুণ্যস্য কর্মণঃ।
যাবৎ স শব্দো ভবতি তাবৎ পুরুষ উচ্যতে।।
পুণ্য কাজের ধ্বনি আকাশ ও পৃথিবীকে স্পর্শ করে
যতদিন সে ধ্বনি থাকে ততদিন পুরুষ অমর।
বৃহৎ কীর্তির সম্ভার রেখে গেলেন সুনীতিকুমার, তাঁর অমরতা শুধু রবীন্দ্ররচনায় তাঁর নামের উল্লেখমাত্র নয় সমস্ত বিদ্বৎসমাজ সমাদর করবে সুদীর্ঘকাল: তাঁর প্রতিভা যে সত্যিই স্পর্শ করেছে আকাশ ও পৃথিবীকে।
.
১. ১৮৯০ সালের ২৬ নভেম্বর। পিতামহ কার্তিকচন্দ্র, পিতামহী যাদুমণি দেবী, মাতা কাত্যায়নী দেবী, পিতা হরিদাস চট্টোপাধ্যায়। অগ্রজ অনাদিনাথ, পরে আরও দুই বোন ও দুই ভাই। পিতা হরিদাস চট্টোপাধ্যায় টার্নার মরিসন অ্যান্ড কোম্পানিতে একদিক্রমে চল্লিশ বছর কেরানির কাজ করে অবসর নেন।
২. রেভারেন্ড কালীচরণ বন্দ্যোপাধ্যায়ের অগাধ পাণ্ডিত্য ও অসামান্য চরিত্রবল সুনীতিকুমারকে মুগ্ধ করে। রেভারেন্ড আর্থার লাফের এবং কেশবচন্দ্র গুপ্তের প্রভাবও পড়েছিল সুনীতিকুমারের উপরে। এঁদের উদারতা ও সত্যনিষ্ঠার কথা মাঝে মাঝেই বলতেন।
৩. সমস্ত অধ্যয়নকালটাই ছোটবেলার পোলিও-র রেখে যাওয়া দৃষ্টিক্ষীণতা নিয়ে কাটে। যখন এম এ পাশ করেন তখন দু’চোখের দৃষ্টির ন্যূনতা ছিল যথাক্রমে (—) ১২ ও (—) ৯। এ সত্ত্বেও অধ্যয়ন ও অধ্যাপনার গতিবেগ কখনও শিথিল হয়নি। উঠতেন খুব ভোরে, পড়া শুরু করতেন তখনই। কখনও বা পড়া মধ্যরাত এবং কদাচিৎ ভোর রাত পর্যন্তও চলত।
৪. স্বস্তি স্বীয়ে পরিণয় বিধাবুসকং সংবিধাতুং সম্পূর্ণাঙ্গং সকলসুহৃদাং স্বাগতৈঃ প্রেমধাস্নাম্। প্রীতিস্নিগ্ধাং প্রমুদিতমনা যদ্দূতীয়ং লিপিং তে জায়াং নামানুকৃতকমলামাপুকামঃ সুনীতিঃ।।
৫. পাঁচ কন্যা: রুচি, রমা, নীলা, সতী ও শুচি, এক পুত্র: সুমন।
৬. দ্রষ্টব্য জীবন কথা সংযোজিত প্রবন্ধ ‘প্যারিসে ছাত্রজীবন’ ১৫৮ পৃষ্ঠা।
৭. বহুদিন শুধু রুটি ও পথিপার্শ্বের গাছের ফল ছাড়া অন্য কিছু জোটেনি এই স্বল্পবিত্ত পরিব্রাজকটির। পরে অসংকোচে গল্প করেছেন এ নিয়ে।
৮. জীবনের শেষ পত্রটি লেখেন তাঁর অশেষ স্নেহভাজন এক গ্রিক মহিলা ড. এলিকি লাস্কারিডেস জান্নাসকে। ইনি গ্রিক ভারত সংস্কৃতি নিষ্ণাত, তখন এ দেশে গ্রিক সরকারের প্রেরিত রাষ্ট্রদূতের দফতরে সাংস্কৃতিক দপ্তরের অধিকর্ত্রী ছিলেন।
৯. এরই পরিমার্জিত ও পরিবর্ধিত রূপ ১৯৭৪ সালে। দু’বারই কলকাতার এশিয়াটিক সোসাইটি গ্রন্থটি প্রকাশ করে।
১০. পরবর্তী কয়েক বছরে আন্নামালাইনগর, মহীশূর, কোইম্বাটোর, সগর ও মাদুরাইতে অনুরূপ প্রাতিষ্ঠানিক বক্তৃতা করেন।
১১. হংকং, ক্যান্টন, পিকিং, শেন ইয়াং (মুকদেন) আনশান, যু-শান, নানকিং, সাংহাই ও হ্যাংচাওতে ভ্ৰমণ করেন ওই বারে।
১২. মস্কো, লেনিনগ্রাদ, কিয়েভ, তবিলিশি যান। তাশকেত্তে এশীয় ও আফ্রিকান লেখক সঙ্ঘের সভায় সভাপতিত্ব করেন।
১৩. এ বারে পিকিং, সি-আন, লো-ইয়াং, নানকিং, সাংহাই, সু-চৌ, ক্যান্টন ও উ-হান-এ যান।
১৪. এ বারে থাউজন্ড আইল্যান্ড পার্কে, ফিলাডেলফিয়া, সল্টলেক সিটি, ইউটা, সানফ্রান্সিস্কো ও ক্যালিফর্নিয়ার বার্কলে ভ্রমণ করেন ও আপন সারস্বত সাধনার ক্ষেত্রে বিশিষ্ট কিছু পণ্ডিতের সান্নিধ্যে আসেন। জাপানে ওসাকা, কিওতো, টোকিও বিশ্ববিদ্যালয়ে বক্তৃতা করেন; শিন্টো ও বৌদ্ধ মন্দির দেখেন কিওতো, নারা ও ইসেতে। ম্যানিলায় পাঁচদিন কাটান ফিলিপিন বিশ্ববিদ্যালয়ের অতিথিরূপে; বিশ্ববিদ্যালয়ের ভাষাতত্ত্ব বিভাগে বক্তৃতা দেন।
১৫. পরে ছোট একটি গ্রন্থে বক্তৃতাগুলি প্রকাশিত হয়।
১৬. পরে একটি গ্রন্থাকারে প্রকাশিত হয় ১৯৭২-এ নাম ইরানিয়ানিজম: ইরানিয়ান কালচার অ্যান্ড ইটস ইম্প্যাক্ট অন দা ওয়র্লড ফ্রম আখামীনিয়ন টাইমস।
১৭. উল্লেখ্য তাঁর বাড়ি ‘সুধর্মার’ অনেক কক্ষেই শ্বেতপাথরে খোদাই করা বহু উক্তিই রবীন্দ্রকাব্য থেকে উৎকলিত।
১৮. গ্রিয়ারসনকে রামশর্মা তর্কবাগীশের হাতে লেখা ‘প্রকৃত কল্পতরু’ পুথির দুর্বোধ্য পাঠ সুনীতিকুমার বুঝিয়ে দিতে পারেন; চমৎকৃত গ্রিয়ারসনের উদ্যোগে ও আনুকূল্যে এই বিশেষ সুযোগ তাঁকে দেওয়া হয়।
১৯. খুঁটি পুঁতবার সময়ে নিজেই বারবার নাড়া দিয়ে দেখে যখন খুঁটি আর নড়ে না তখনই পোঁতাকে সার্থক জ্ঞান করা হয়।
২০. প্রায়ই বলতেন Homi sum humani nil a me alienum puto. টেরেন্সের এই বাক্যটি ইংরেজিতেও বলতেন— I am a man nothing human is alien to me।
২১. বেঙ্গল পাবলিশার্স কর্তৃক দু’ সংস্করণে প্রকাশিত ১৯৪৮ ও ১৯৫৪-তে।
২২. প্রথমে বেঙ্গল পাবলিশার্স কর্তৃক ১৯৬৯ থেকে ১৯৭৩ পর্যন্ত প্রতি বৎসর পুনর্মুদ্রিত, পরে ‘বাসাহিত্য’ থেকে ১৯৭৪ থেকে প্রায় প্রতি বৎসরই পুনর্মুদ্রিত হচ্ছে।
২৩. টি এন দাভের; এ স্টাডি অব দ্য গুজরাতি ল্যাঙ্গওয়েজ ইন দা সিক্সটিন্থ সেঞ্চুরি; ভি এস বাবুরাম সাক্সেনার দি এভল্যুশন অব আবধি; বাণীকান্ত কাকতির অ্যাসামীজ, ইটস ফর্মেশন অ্যান্ড ডেভলপমেন্ট; সুমিত্র মঙ্গেশ কত্রের দি ফর্মেশন অব কোঙ্কনি; সুভদ্র ঝার দি এভল্যুশন অব দা মৈথিলি ল্যাঙ্গওয়েজ; উদয়নারায়ণ ত্রিবেদীর দি অরিজিন অ্যান্ড ডেভলপমেন্ট অব দি ভোজপুরী ল্যাঙ্গওয়েজ; পরেশচন্দ্র মজুমদারের আ হিস্টরিক্যাল ফোনোলজি অব ওড়িয়া; হরিপ্রিয়া মিশ্রের হিস্টরিক্যাল ওড়িয়া মফলজি।
২৪. ১৯৭০ সাল পর্যন্ত সুনীতিকুমারের প্রকাশিত বই প্রবন্ধাদির সংখ্যা হল— ইংরেজি বই: ২১, সংস্করণ তিন; প্রবন্ধ ২০১; বিবিধ প্রবন্ধ ১২৬। বাংলা বই: ১৬; সম্পাদনা সাত; প্রবন্ধ ২৭৮। হিন্দি বই. সাত; প্রবন্ধ ৪২; ভূমিকা ১১। সংস্কৃত: প্রবন্ধ ন’টি, দুই শতাধিক শ্লোক।
২৫. সুনীতিকুমারের নির্দেশ ছিল তাঁর শ্রাদ্ধে কীর্তনের পরিবর্তে গ্রন্থসাহেব থেকে সুরলয় সমন্বিত সংগীতাশ্রিত পাঠ। হয়েওছিল তা।
২৬. ইনিও বলতেন ঈশ্বর পরলোক আত্মা এগুলিকে তিনি নিজের বোধের মধ্যে খুঁজে পাননি। ড. রাধাকান্ত বসাকও অত্যন্ত রক্ষণশীল পরিবেশে আমরণ বাস করেও একই কথা বলতেন।সুনীতিকুমার চট্টোপাধ্যায় রচিত, সংকলিত এবং সম্পাদিত বাংলা এবং ইংরেজি গ্রন্থের একটি গ্রন্থপঞ্জি এখানে সংকলিত হল। বাংলা গ্রন্থসমূহকে চার ভাগে বিভক্ত করা হয়েছে। প্রথম অংশে সুনীতিকুমার রচিত বাংলা প্রবন্ধ, ভ্রমণকাহিনি এবং আত্মজীবনী-মূলক রচনা অন্তর্ভুক্ত। দ্বিতীয় অংশে সুনীতিকুমার রচিত বিদ্যালয়পাঠ্য বাংলা ব্যাকরণের একটি নির্বাচিত সূচি, তৃতীয় অংশে সুনীতিকুমার সংকলিত বিদ্যালয়পাঠ্য বাংলা সাহিত্য-সংকলনের নির্বাচিত সূচি এবং চতুর্থ অংশে সুনীতিকুমার-সম্পাদিত গ্রন্থের নির্বাচিত তালিকা। দ্বিতীয়, তৃতীয় এবং চতুর্থ অংশ অসম্পূর্ণ, নির্বাচিত এবং সংক্ষিপ্ত। ইংরেজি গ্রন্থের ক্ষেত্রেও বিবরণ বিশদ করা হয়নি।
গ্রন্থাকারে অসংকলিত সুনীতিকুমারের বাংলা এবং ইংরেজি রচনা এই সূচিভুক্ত হয়নি। সুনীতিকুমারের ভূমিকা-সংবলিত গ্রন্থও এই তালিকাভুক্ত হয়নি।
-শুভেন্দুশেখর মুখোপাধ্যায়
বাংলা
১. বাঙ্গালা ভাষাতত্ত্বের ভূমিকা, কলিকাতা বিশ্ববিদ্যালয়, ১৯২৯
দ্বিতীয় সংস্করণ (১৯৩৫)-এ প্রথম সংস্করণের দুটি প্রবন্ধ (‘বাঙলা ভাষা আর বাঙালী জাতের গোড়ার কথা’, ‘বাঙ্গালা ভাষার উপাদান ও গ্রাম্য-শব্দ-সঙ্কলন’)-এর সঙ্গে আরও তিনটি প্রবন্ধ (‘স্বরসঙ্গতি, অপিনিহিতি, অভিশ্রুতি, অপশ্রুতি’, ‘বাঙ্গালা ভাষার সংক্ষিপ্ত ইতিহাস’, ‘বাঙ্গালা সাহিত্যের সংক্ষিপ্ত ইতিহাস’) সংযোজিত হয়। তৃতীয় সংস্করণ (১৯৩৬)-এ আরও একটি নুতন প্রবন্ধ (‘মহাপ্রাণ বর্ণ’) সংযোজিত। সপ্তম সংস্করণ (১৯৬২)-এ পুস্তকের বানান সম্বন্ধে একটি ‘বিজ্ঞপ্তি’ সংযোজিত হয়।
২. জাতি, সংস্কৃতি ও সাহিত্য, মিত্র ও ঘোষ, ১৩৪৫ (১৯৩৮)
সূচিপত্র। ‘জাতি, সংস্কৃতি ও সাহিত্য’, ‘ভূদেব মুখোপাধ্যায়’, ‘বৃহত্তর বঙ্গ’, ‘কাশী’, ‘আমাদের সামাজিক প্রগতি’, ‘ভিক্ষুক’, ‘পুরাণ ও হিন্দু সংস্কৃতি’।
তিনটি সংস্করণ প্রকাশের পর ১৯৫৭ সালে ‘ভিক্ষুক’ প্রবন্ধ ব্যতিরেকে অন্যান্য প্রবন্ধ ভারত-সংস্কৃতি’ গ্রন্থের অন্তর্ভুক্ত। বর্জিত প্রবন্ধটি ‘পথ-চলতি’ প্রথম খণ্ড (১৩৬৯)-এ অন্তর্ভুক্ত।
৩. পশ্চিমের যাত্রী, গুরুদাস চট্টোপাধ্যায় অ্যান্ড সনস, ১৩৪৫ (১৯৩৮)
পরবর্তী সংস্করণ মিত্র ও ঘোষ কর্তৃক প্রকাশিত।
১৯৩৫ সালে ইউরোপ ভ্রমণের বিবরণ।
উৎসর্গ: শ্যামাপ্রসাদ মুখোপাধ্যায়।
৪. ভাষা-প্রকাশ বাঙ্গালা ব্যাকরণ, ১৩৪৬ (১৯৩৯)
বিশদ বিবরণ ‘ব্যাকরণ’ অংশে প্রদত্ত।
৫. দ্বীপময় ভারত, বুক-কোম্পানি লিমিটেড, ১৯৪০
১৯২৭ সালে রবীন্দ্রনাথের সঙ্গে ‘মালয়দ্বীপ, সুমাত্রা, বলিদ্বীপ, শ্যামদেশ’ ভ্রমণের বিবরণ। রবীন্দ্রনাথের ‘অভিমত’ অংশত হস্তাক্ষরে মুদ্রিত।
উৎসর্গ: নন্দলাল বসু
প্রকাশভবন-কর্তৃক প্রকাশিত পরিবর্ধিত দ্বিতীয় সংস্করণ (১৯৬৫)-এ পূর্ব সংস্করণের ‘মালয়দেশ,
যবদ্বীপ ও বলিদ্বীপ’ ভ্রমণের সঙ্গে শ্যামদেশ ভ্রমণের বিবরণ সংযোজিত।
এই দ্বিতীয় সংস্করণে গ্রন্থটির নাম ‘রবীন্দ্র-সংগমে দ্বীপময় ভারত ও শ্যামদেশ’।
৬. বৈদেশিকী, বেঙ্গল পাবলিশার্স, ১৩৫০ (১৯৪৩)
সূচিপত্র, ‘দেরদ্রিউ’, ‘ব্রুনহিল্ড’, ‘রাজা কেসর (গেসর)’, ‘ত্রিভুনাদিত্য-ধর্মরাজ-ক্যান-চচ-সাঃ’, চীনা দেব-কাহিনী’
উৎসর্গ: রবীন্দ্রনাথ
পরিবর্ধিত দ্বিতীয় সংস্করণ (১৩৫৪)-এ ‘নূতন তিনটি উপাখ্যান সন্নিবেশিত হয়।
প্রকাশভবন কর্তৃক প্রকাশিত সংস্করণ (১৯৬২)-এ পূর্ব সংস্করণে অন্তর্ভুক্ত তিনটি উপাখ্যানের পরিবর্তে নূতন তিনটি (‘ইগোরের দলের কথা’, ‘ওগুজনামে’, ‘গিলগামেশ-কথা’ সন্নিবেশিত। দ্বিতীয় সংস্করণ ‘বৈদেশিকী, প্রথম খণ্ড’ নামে চিহ্নিত এবং ভূমিকায় উল্লেখ ছিল, ‘পুরাতন ও নুতন উপাখ্যান লইয়া ইহার দ্বিতীয় খণ্ডও যথা সময়ে প্রকাশিত হইবে।
দ্বিতীয় খণ্ড প্রকাশিত হয়নি।
৭. ভারত-সংস্কৃতি, গুপ্ত প্রকাশিকা, ১৩৫১ (১৯৪৪)
সূচিপত্র। ‘হিন্দু সভ্যতার পত্তন’, ‘এশিয়া-খণ্ডে সংস্কৃতভাষার প্রসার ও প্রভাব’, ‘দ্রাবিড়’, ‘হিন্দু ধর্মের স্বরূপ’, ‘হিন্দু আদর্শ ও বিশ্বমানব’, ‘ভারতীয় সংস্কৃতি ও বৃহত্তর ভারত’, ‘ব্রহ্মদেশে বৌদ্ধবিহার’, ‘হিন্দু ধর্ম কাহাকে বলে?‘
উৎসর্গ: মেজর প্রভাতকুমার বর্ধন ও হরিচরণ বন্দ্যোপাধ্যায়।
মিত্র ও ঘোষ-প্রকাশিত দ্বিতীয় সংস্করণ (১৩৬৪)-এ ‘জাতি, সংস্কলতি ও সাহিত্য’ (১৩৪৫) গ্রন্থের ছ’টি প্রবন্ধ সংযোজিত।
১৩৭০- সংস্করণে ‘এশিয়া-খণ্ডে সংস্কৃতভাষার প্রসার ও প্রভাব’ এবং ‘বৃহত্তর বঙ্গ’-এর পরিবর্তে ‘গোঁসাই তুলসীদাস’ এবং ‘কবি তানসেন’ সংযোজিত। বর্জিত প্রবন্ধ দুটি ‘সাংস্কৃতিকী’ দ্বিতীয় খণ্ড (১৯৬৫)-এ অন্তর্ভুক্ত।
৮. ইউরোপ ১৯৩৮, মিত্রালয়, প্রথম খণ্ড ১৯৪৪
দ্বিতীয় খণ্ড ১৯৪৫
১৯৩৮ সালে ইউরোপ ভ্রমণের বিবরণ।
উৎসর্গ: উভয় খণ্ডই প্রমথ চৌধুরী।
৯. ভারতের ভাষা ও ভাষা-সমস্যা, লোকশিক্ষা গ্রন্থমালা ৪, বিশ্বভারতী, ১৩৫১ (১৯৪৪)
সুচিপত্র। ভারতের ভাষাসমস্যার স্বরূপ কি?’, ‘ভারতে বিভিন্ন নৃ-জাতি এবং ভাষাগোষ্ঠি ও ভাষা— ঐতিহাসিক সিংহাবলোকন,’ ‘উপস্থিত অবস্থান, হিন্দী, হিন্দুস্থানী ইত্যাদি’ ‘আলাপের ভাষা ও সংস্কৃতিবাহক ভাষা— ভারতে ইংরেজী ভাষার স্থান’, ‘নিখিল ভারতীয় ‘রাষ্ট্রভাষা’ বা জাতীয় ভাষার আবশ্যকতা’, ‘হিন্দী বা হিন্দুস্থানীর দুর্বলতা’, ‘ভারতীয় (দেবনাগরী), আরবী, ফারসী (উর্দু) এবং রোমান বর্ণমালার দোষ-গুণ’, ‘উচ্চ কোটির শব্দাবলী সংস্কৃত না আরবী-ফারসী?’, ‘হিন্দী (খড়ী-বোলী) ব্যাকরণের সরলীকরণ’, ‘সমাপ্তি’।
সংশোধন ও সংযোজন:
পরিশিষ্ট [ক] ভারতের আধুনিক ভাষার নিদর্শন’ [খ] ‘ভারত রোমক বর্ণমালা’ [গ] ‘ভারতের রাষ্ট্র-ভাষা চলতী হিন্দী’।
উৎসর্গ: সুধীরকুমার রায়চৌধুরী।
১০. সাংস্কৃতিকী, প্রথম খণ্ড, বাক্-সাহিত্য, ১৩৬৮ (১৯৬২)
সূচিপত্র। ‘সংস্কৃতি’, ‘যবদ্বীপের মহাভারত’ (প্রবাসী-প্রকাশিত কাশীদাসী মহাভারতের ভূমিকা), ‘রামায়ণ’ (হরেকৃষ্ণ মুখোপাধ্যায় সম্পাদিত রামায়ণের ভূমিকা), ‘কুল’ (নলিনীমোহন সান্যাল-অনূদিত কুরলের ভূমিকা), ‘কোল-জাতির সংস্কৃতি’, ‘তাও’, ‘সুফী অনুভূতি ও দর্শন’, ‘অল-বিরুনী ও সংস্কৃত’, ‘দরাপ খাঁ গাজী’, ‘মণিপুর-পুরাণ’, ‘শিল্পকলা’, রবীন্দ্রনাথের ‘জীবনদেবতা’। উৎসর্গ: শিশিরকুমার ভাদুড়ী।
১১. পথ-চলতি, প্রথম খণ্ড, গ্রন্থপ্রকাশ, ১৩৬৯ (১৯৬২)
তেরোটি প্রবন্ধের সংকলন।
উৎসর্গ: প্রমথ চৌধুরী ও ইন্দিরা দেবী চৌধুরানী।
১২. পথ-চলতি, দ্বিতীয় খণ্ড, গ্রন্থপ্রকাশ, ১৩৭১ (১৯৬৪)
সূচিপত্র। ‘পত্র’ ‘ছাড়পত্রের কাছারি’, ‘দেশবিদেশের ছেলেমেয়ে’, ‘লন্ডন ও প্যারিসের রঙ্গমঞ্চ’, ‘উড়োকথা’, ‘শরৎ-প্রসঙ্গ’, ‘ছবি আঁকা’, ‘নমাজী’, ‘মোঙ্গোলিয়ার স্তেপ বা তৃণ-প্রান্তরে’, ‘জাপানে’, ‘জাপানে—রেলগাড়িতে’, ‘এইরে’ বা আয়রল্যান্ড-ডাবলিনে তিন দিন’, ‘আরম মহানগরী’, ‘পেনাঙের পথে’, ‘মানি-কাকা’।
উৎসর্গ: প্রমথ চৌধুরী ও ইন্দিরা দেবী চৌধুরানী।
বাসাহিত্য-প্রকাশিত দ্বিতীয় সংস্করণ (১৩৯০)-এ ‘মানি-কাকা’ বর্জিত, তার পরিবর্তে ‘বিলাতের পত্র ১ এবং ২’ সংযোজিত।
এই সংস্করণ পান্নালাল মুখোপাধ্যায় ও গিরীন্দ্রনাথ সেনকে উৎসর্গীকৃত।
১৩. সাংস্কৃতিকী, দ্বিতীয় খণ্ড, বাক্-সাহিত্য, ১৩৭২ (১৯৬৫)
সূচিপত্র। ‘অভিভাষণ’, বৃহত্তর বঙ্গ’, ‘পশ্চিম আফ্রিকার সংস্কৃতি ও ধর্ম’, ‘শ্রীজয়দেব কবি’, ‘সদুক্তি কর্ণামৃত ও বাঙ্গালা কাব্য-সাহিত্যের ঐতিহাসিক পটভূমিকা’, ‘এশিয়া-খণ্ডে সংস্কৃতভাষার প্রসার ও প্রভাব’, ‘ভারতীয় সংগীত ও রবীন্দ্রনাথ’, ‘অহম-রাজ স্বর্গদেব রুদ্রসিংহ’, ‘ঋগ্বেদ’, শঠকোপ-কৃত-সহস্র-নীতি’, ‘ভারতে রোমকলিপি’।
প্রবন্ধগুলির মধ্যে ‘এশিয়া-খণ্ডে সংস্কৃত ভাষার প্রসার ও প্রভাব’ পূর্বে ‘ভারত-সংস্কৃতি’ গ্রন্থ (১৩৫১-এ অন্তর্ভুক্ত ছিল। ‘সাংস্কৃতিকী, দ্বিতীয় খণ্ড’-এ অন্তর্ভুক্তি কালে সংশোধিত।
উৎসর্গ: নগেন্দ্রনাথ দাস।
১৪. রবীন্দ্র-সংগমে দ্বীপময় ভারত ও শ্যামদেশ, প্রকাশভবন, ১৯৬৫
‘দ্বীপময় ভারত’ [১৯৪০]-এর পরিবর্ধিত দ্বিতীয় সংস্করণ।
দ্রষ্টব্য: ‘দ্বীপময় ভারত’।
১৫. মনীষী স্মরণে, জিজ্ঞাসা, ১৯৭২
৮টি রবীন্দ্রবিষয়ক প্রবন্ধসহ রামমোহন, বিদ্যাসাগর, বঙ্কিম, হরপ্রসাদ, সতীশচন্দ্র রায়, বিবেকানন্দ, হরিচরণ বন্দ্যোপাধ্যায়, বলেন্দ্রনাথ ঠাকুর, অবনীন্দ্রনাথ ঠাকুরা, শরৎচন্দ্র চট্টোপাধ্যায়, রাজশেখর বসু, শহীদুল্লাহ, শিশিরকুমার ভাদুড়ী, প্রবোধচন্দ্র বাগচী, বিভূতিভূষণ বন্দ্যোপাধ্যায়, রবীন্দ্রনাথ মৈত্র প্রসঙ্গে ২৪টি প্রবন্ধের সংকলন।
উৎসর্গ: শিশিরকুমার বন্দ্যোপাধ্যায়।
১৬. বাঙ্গালা ভাষা-প্রসঙ্গে, জিজ্ঞাসা, ১৯৭৫
২৫টি প্রবন্ধের সংকলন।
তার মধ্যে ‘বাঙলা ভাষার কুলজী’ সবুজপত্রে (কার্তিক-অগ্রহায়ণ ১৩২৫) প্রকাশিত হয়েছিল এবং কুড়ি পৃষ্ঠার এই প্রবন্ধটি স্বতন্ত্র পুস্তিকাকারে বিতরিতও হয়েছিল। স্বয়ং লেখক একটি পুস্তিকা রামেন্দ্রসুন্দর ত্রিবেদীকে নিবেদন করেছিলেন।
প্রবন্ধটি কৃষ্ণনগর নদীয়-সাহিত্য-পরিষদের পঞ্চম বার্ষিক অধিবেশনে পঠিত।
উৎসর্গ: অনিলকুমার কাঞ্জিলাল।
১৭. সংস্কৃতি শিল্প ইতিহাস, জিজ্ঞাসা, ১৯৭৬
বিচিত্র বিদ্যা গ্রন্থমালার প্রথম গ্রন্থ
সূচিপত্র। ‘সংস্কৃতি’, ‘ইতিহাস ও সংস্কৃতি’, ‘শিল্প ও ইতিহাস’, ‘শিল্প-কলা’, ‘শিক্ষা ও সংস্কৃতি’। ‘শিল্প-কলা’ প্রবন্ধটি ‘সাংস্কৃতিকী’, প্রথম খণ্ড (১৩৬৮)-এ অন্তর্ভুক্ত এবং ‘শিক্ষা ও সংস্কৃতি’, ‘সাংস্কৃতিকী’ দ্বিতীয় খণ্ড (১৩৭২)-এ ‘অভিভাষণ’ নামে অন্তর্ভুক্ত।
উৎসর্গ: রবীন্দ্রনাথের বিশ্বভারতী।
২৯ মে ১৯৭৭ তারিখের পরে প্রকাশিত
১৮. জীবন-কথা, জিজ্ঞাসা, ১৯৭৯
সংকলন ও সম্পাদনা: অনিলকুমার কাঞ্জিলাল
আত্মকথামূলক অসম্পূর্ণ রচনা সম্পাদকের টীকাসহ, চারটি পরিশিষ্ট সংবলিত।
প্রতম পরিশিষ্টে স্মৃতিচারণমূলক চারটি বাংলা ও তিনটি ইংরেজি রচনা, দ্বিতীয় পরিশিষ্টে ‘রবীন্দ্র-জীবনদেবতা’ নামে একটি অসম্পূর্ণ রচনা, তৃতীয় পরিশিষ্টে শ্রীগোপাল হালদারকে লেখা তিনখানি চিঠি, চতুর্থ পরিশিষ্টে সুনীতিকুমারের আঁকা চারটি রেখাচিত্রের নিদর্শন। উপসংহারে গ্রন্থপঞ্জি এবং সংক্ষিপ্ত জীবনপঞ্জি সংকলিত। গ্রন্থপঞ্জিতে সুনীতিকুমার রচিত এবং সম্পাদিত বাংলা পুস্তক পুস্তিকা, হিন্দিগ্রন্থ এবং উর্দু ও গুজরাতি অনুবাদের তালিকা। উৎসর্গপত্রে সম্পাদকের মন্তব্য: ‘জীবনকথা’ কিছুটা লেখা হওয়ার পরে সুনীতিকুমার একদিন বলেছিলেন: বইখানা শেষ করতে পারলে বাদলকে (পুত্র সুমনকুমার চট্টোপাধ্যায়) দেব ভেবেছি, ওকে বলবেন না কিন্তু আগে থেকে।’
১৯. সাংস্কৃতিকী, তৃতীয় খণ্ড, আনন্দ পাবলিশার্স, ১৯৮২
সূচিপত্র। ‘আর্য অনার্য’, ‘ভারত-সভ্যতার কথা’, ‘ভারতীয় সংস্কৃতি ও সংস্কৃতভাষা’, ‘ভারতধর্ম ও হিন্দু যুবকের কর্তব্য’, ‘ভারত ব্রহ্ম’, ‘বাঙ্গালীর সাহিত্য সংস্কৃতি: প্রবাসী বাঙ্গালীর সমস্যা’, ‘জাতীয় জীবনগঠনে সাহিত্যের স্থান’, ‘আসামের সমস্যা: বাঙ্গালা সাহিত্য’, ‘বোড়ো জাতি’, শিক্ষা সংকট, ‘ভারতীয় পরিভাষা’, ‘ভাষা সংকট জাতীয় সংকট’, ‘শিল্প সাহিত্য’, ‘বাঙ্গালা ভাষা সম্বন্ধে কয়েকটি কথা।’
অনিলকুমার কাঞ্জিলালের ভূমিকাসহ।
.
বিদ্যালয়পাঠ্য বাংলা ব্যাকরণ, রচনা
১. ছাত্রবোধ ব্যাকরণ, এইচ চ্যাটার্জি অ্যান্ড কোং, ১৩৪১ (১৯৩৪)
শ্রীসুকুমার সেন সহযোগে
২. বাঙ্গালা রচনা-প্রবেশ, দি বুক-কোম্পানি, ১৩৪১ (১৯৩৪)
শ্রীসুকুমার সেন সহযোগে
৩. ভাষা-প্রকাশ বাঙ্গালা ব্যাকরণ, কলিকাতা বিশ্ববিদ্যালয়, ১৩৪৬ (১৯৩৯)
উৎসর্গ: আশুতোষ মুখোপাধ্যায়।
রূপা সংস্করণ ১৯৮৮
পরিশিষ্ট: ‘সর্বশেষ (তৃতীয়) সংস্করণে লেখকের স্বহস্তলিখিত নির্দেশ [ও মন্তব্য]
৪. মধ্য বাঙ্গালা ব্যাকরণ, ১৯৫১
শ্রীসুকুমার সেন সহযোগে
৫. প্রথম বাঙ্গালা ব্যাকরণ, ১৯৫২ (দ্বিতীয় সংস্করণ)
শ্রীসুকুমার সেন সহযোগে
৬. আশুবোধ ব্যাকরণ, বাণী মন্দির।
শ্রীসুকুমার সেন
৭. সংক্ষিপ্ত ভাষা-প্রকাশ বাঙ্গালা ব্যাকরণ, বেঙ্গল পাবলিশার্স, ১৩৫২ (১৯৪৫)
৮. Primary English Grammar in Bengali,
অক্সফোর্ড ইউনিভার্সিটি প্রেস, ১৯৫০
৯. সরল ভাষা-প্রকাশ বাঙ্গালা ব্যাকরণ, বেঙ্গল পাবলিশার্স, ১৩৬৩ (১৯৫৬)
নবীন সংস্করণ (আদ্যন্ত পুনর্লিখিত), ১৩৬৬ (১৯৫৯)
সংশোধিত ও পরিবর্ধিত সংস্করণ, বাক্-সাহিত্য, ১৩৭১ (১৯৬৪)
১০. মধ্য বাঙ্গালা ব্যাকরণ, বাক্-সাহিত্য
প্রথম খণ্ড: ১৯৭৩ দ্বিতীয় খণ্ড: ১৯৭৪
অনিলকুমার কাঞ্জিলাল সহযোগে
নবীন সংস্করণ (শ্রীগোপাল হালদার সহযোগে), ১৯৮৯
১১. লঘু বাঙ্গালা ব্যাকরণ, প্রকাশভবন, প্রথম ও দ্বিতীয় খণ্ড, ১৯৭৫
এ ছাড়াও বসন্তরঞ্জন চট্টোপাধ্যায় সহযোগে বাঙ্গালা রচনা প্রবেশিকা এবং শ্রীগোপাল হালদার সহযোগে নিম্ন-মাধ্যমিক ব্যাকরণ ও রচনা, লঘু বাঙ্গালা ব্যাকরণ ও রচনা, ১৯৮৯ (শ্রীকালিদাস ভট্টাচার্য ও শ্রীগোপাল হালদার সহযোগে— এটি লঘু বাঙ্গালা ব্যাকরণ-এর সংস্করণ) মধ্য বাঙ্গালা রচনা (শ্রীগোপাল হালদার সহযোগে) গ্রন্থ প্রকাশিত হয়েছে।
.
বিদ্যালয়পাঠ্য সাহিত্য-সংকলন: সংকলিত ও সম্পাদিত
১. সাহিত্য-পরিচয়, সেন রায়, প্রিয়রঞ্জন সেন সহযোগে
২. পাঠমালা, বাণী মন্দির, ১, ২, ৩ ভাগ, প্রিয়রঞ্জন সেন সহযোগে
৩. বাঙ্গালা পাঠমালা, ১, ২, ৩, ৪ ভাগ, প্রিয়রঞ্জন সেন সহযোগে
৪. সাহিত্য সংগ্রহ, বাণী মন্দির ১, ২ ভাগ, ১৯৫১
৫. বাঙ্গালা ভাষা ও বাঙ্গালা সাহিত্যের কথা
সাহিত্য-শিক্ষা (অষ্টম মান) পুস্তকের পরিশিষ্ট, সেন রায় অ্যান্ড কোং
.
সম্পাদিত গ্রন্থ
১. পাদ্রি মানোএল দা-আসসুম্পসাম রচিত বাঙ্গালা ব্যাকরণ, সুনীতিকুমার চট্টোপাধ্যায় ও প্রিয়রঞ্জন সেন কর্তৃক ভূমিকাসহ সম্পাদিত ও অনুদিত, কলিকাতা বিশ্ববিদ্যালয়, ১৯৩১
সুনীতিকুমার চট্টোপাধ্যায়-লিখিত ‘প্রবেশক’ ও ‘প্রবেশকের পরিশিষ্ট’।
২. হরপ্রসাদ-সংবর্ধন লেখমালা, নরেন্দ্রনাথ লাহা ও সুনীতিকুমার চট্টোপাধ্যায় সম্পাদিত, বঙ্গীয় সাহিত্য পরিষদ, প্রথম খণ্ড ১৩৩৮ (১৯৩১) দ্বিতীয় খণ্ড ১৩৩৯ (১৯৩২)
৩. চণ্ডীদাস পদাবলী, হরেকৃষ্ণ মুখোপাধ্যায় ও সুনীতিকুমার চট্টোপাধ্যায় সম্পাদিত, বঙ্গীয় সাহিত্য পরিষদ, ১৩৪১ (১৯৩৪)
৪. চরিত্র-সংগ্রহ, মিত্র ও ঘোষ, ১৩৪৭ (১৯৪০), বাঙ্গালা জীবন-চরিত ও আত্মচরিত থেকে সংকলিত ২৪টি প্রবন্ধ।
এ ছাড়া বিদ্যাসাগর গ্রন্থাবলী, তিন খণ্ড (ব্রজেন্দ্রনাথ বন্দ্যোপাধ্যায় ও সজনীকান্ত দাস সহযোগে সম্পাদিত), হরপ্রসাদ-রচনাবলী (অনিলকুমার কাঞ্জিলাল সহযোগে সম্পাদিত), রামেন্দ্র-রচনাসংগ্রহ (অনিলকুমার কাঞ্জিলাল সহযোগে) প্রকাশিত হয়েছে।
.
ইংরেজি
১. The Origin and Development of the Bengali Language, Part I and Part II, University of Calcutta, 19২6; Microfilm Edition by University Microfilm Inc., Ann Arbor, Michigan, 1966; Offset reprint, Part I & II, George Allen & Unwin, London, 197০, Part III, Supplementary, Additions and Corrections, George Allen & Unwin, 1971. Foreword by George A Grierson.
২. Bengali Self-Taught, by the natural method, with Phonetic pronunciation, Marlborough’s Self-Taught Series, E. Marlborough, London, 19২7. Indian Edn. Rupa & Co. 19৪6. Dedicated to Abanindranath Tagore.
৩. A Bengali Phonetic Reader, University of London Press, London, 19২৪. Indian Edn. Rupa & Co. 19৪6.
৪. Indo-Aryan and Hindi, Gujarat Vernacular Society, 194২; revised and enlarged edition, Firma K L Mukhopadhyay, 196০. Russian translsation, 1977.
৫. Languages and the Linguistic Problem, Oxford University Press, 1943; Oxford Pamphlets on Indian Affairs.
৬. The National Flag, Mitra O Ghosh, 1944.
A Selection of Papes Cultural and Historical (19২3-194২)
Dedicated to Sarvepalli Radhakrishnan.
৭. Kirata-jana kriti, The Indo-Mongoloids; their contribution to the History and Culture of India, Asiatic Society, 1951. Revised second edition, 1974
Based on three lectures on the Indo-Mongoloid Contribution to Assamese History and Culture, delivered at Jorhat at the invitation of the Education Department of the Government of Assam. These three lectures formed the nucleus of the work, which was entirely re- written and very largely argumented with more detailed treatment of the subject for Pratibha Devi Lectures for 1974.
৮. The Place of Assam in the History and Civilisation of India, University of Gauhati, 1955. Bankanta Memorial Letures, University of Gauhati, 1954.
৯. Africanism: the African Personality, Bengal Publishers, 1960
Foreword by Sarvepalli Radhakrishnan
১০. Indianism and Indian Synthesis, University of Calcutta 196২
Kamala Lectures of 1947
১১. Languages and Literatures of Modern India, Prakash Bhavan, 1963.
Foreword by C P Ramaswami Aiyar
১২. Dravidian, Annamalai University, 1965
Dedicated to C P Ramaswami Aiyar
১৩. Lectures on Rabindranath Tagore, Marathwada University 1965
Dedicated to Shivaji Maharaj, Raja Rammohan Roy, Pandit Iswar Chandra Vidyasagar
১৪. The People, Language and Culture of Orissa, Orissa Sahitya Akademi, 1966
Artavallabha Mahanti Memorial Lectures, 1964
১৫. Religious and Cultural Integration of India: Atombapu Sarma of Manipur, Atombapu
Research Centre, Manipur, 1967
Pandita-raja Atombapu Sarma Memorial Lectures, 1965.
১৬. Phonetics in the Study of Classical Languages in the East, University of Bangalore 1967
Sri S Nijalingappa Extension Lectures, 1967
১৭. Guru Govind Singh, Punjab University, 1967
১৮. Balts and Aryans: In their Indo-European Background, Indian Institute of Advanced Study, Simla, 196৪
১৯. India and Ethiopia, From the 7th Century B. C., Asiatic Society, 196৪
২০. World Literature and Tagore, Visva-Bharati, 1971
Nripendra Chandra Banerjee Memorial Lectures, 196৪
২১. Iranianism: Iranian Culture and its Impact on the World from Achaemenian Times, Asoatic Society, 197২
২২. Select Papers, Volume One, Angla-Nibandha Chayana, Peoples’ Publishing House, 197২
Dedicated to Dr. Sukumar Sen
২৩. Jayadeva, Sahitya Akademi, 1973
Makers of Indian Literature Series
২৪. India: A Ployglot Nation and its Linguistic Problems vis-a-vis National Integration, Mahatma Gandhi Memorial Research Centre, Hindusthani Prachar Sabha, Bombay, 1973
২৫. Select Writings: Volume One, Vikas Publishing House, 197৪
Dedicated to Sri Gopal Haldar
২৬. The Ramayana: Its Character, genesis, history, expansion and exodus, Prajna, 197৪
Foreword by Dr. Sukumar Sen, Introduction by Anil Kumar Kanjilal
২৭. Select Papes, Volume Two, Peoples’ Publishing House, 1979
Dedicated to Mahadev Prasad Saha
২৮. The Various ‘matters’ in New or Modern Indian Literature and the Romances of Mediaeval
Bengal (Gauda-Vanga-Ramya-Katha), Asiatic Society, 19৪২ (brought out in 19৪3)
২৯. On the Development of Middle Indo-Aryan, Sanskrit College, 19৪3
Prefatory Note by Dr. Sukumar Sen
৩০. Select Papers, Volume Three, Prajna, 19৪4
.
সম্পাদিত গ্রন্থ ইংরেজি
১. Varna-Ratnakar of Jyotirisvara Kavisekharacharya, Edited by Sunitikumar Chatterji and Babua Misra, Asiatic Society, 194০
Early Maithili Text with English Introduction and Index Verborum.
২. A Middle Indo-Aryan Reader, with Sukumar Sen, Calcutta University, 1953
The first edition was edited along with Gokuldas De.
The second edition (1953) was edited by Chatterji and Sen
.
ইংরেজি গ্রন্থতালিকায় Scientific and Technical Terms in Modern Indian Languages (১৯৫৩), In Memorium: Kamala Devi 19০০-1964 (১৯৬৫), A Shortened Arya Hindu Vedic Wedding Ritual (১৯৭৬) এবং অন্যান্য পুস্তিকার উল্লেখ করা হয়নি।দেশে ফিরলেন ১৯২২ সালে। কলকাতা বিশ্ববিদ্যালয় এই মেধাবী ছাত্রের কৃতিত্ব ও সার্থকতাকে সম্মানিত করল তাঁকে ভাষাতত্ত্বের ‘খয়রা’ অধ্যাপকের পদে বরণ করে। বিশ্ববিদ্যালয়ে ভাষাতত্ত্ব-সম্পর্কিত যে সব ভাষায় পাঠ দেওয়া হত তার সব কটি বিভাগেই তিনি নিয়মিত অধ্যাপনা করেছেন দীর্ঘকাল ধরে। অবেস্তায় চর্চা গভীরতর করবার জন্যে তিনি পারসিকের অধ্যাপক তারাপোরেওয়ালার সঙ্গে নিয়মিত অবেস্তা পড়তেন। ক্লাসে বৈদিক সংস্কৃত ও অবেস্তার তুলনামূলক পাঠ দিতেন।
রবীন্দ্রনাথের আমন্ত্রণে তাঁর সঙ্গে ১৯২৭ সালের আগস্ট থেকে অক্টোবর পর্যন্ত মালয়, যবদ্বীপ, সুমাত্রা, বালিদ্বীপ ও শ্যামদেশ ভ্রমণ করেন। ভারতীয় সংস্কৃতি একটা যুগে নৌপথে এই অঞ্চলে পৌঁছয় এবং স্থানীয় সংস্কৃতিকে কতকটা প্রভাবিত করে। এ ভ্রমণকাহিনি ‘প্রবাসী’তে ধারাবাহিক ভাবে প্রকাশিত হয় ও পরে গ্রন্থাকারে দ্বীপময় ভারত নামে এবং আরও পরে শ্যামদেশ ভ্রমণ কাহিনির সংযোগে রবীন্দ্র সংগমে দ্বীপময় ভারত ও শ্যামদেশ নামে প্রকাশিত হয়। ভারতীয় সংস্কৃতির প্রভাব হয়তো রচয়িতার দৃষ্টিকে কতকটা আচ্ছন্ন করেছিল বলেই এ দেশগুলির আদিম সংস্কৃতির বিবরণ যথোচিত প্রাধান্য পায়নি। তথাপি ঘরের পাশেই এই এক মিশ্র সংস্কৃতির রূপকে সুনীতিকুমার যে পরিমাণ আগ্রহ ও কৌতূহল নিয়ে দেখেছিলেন ও শ্রদ্ধার সঙ্গে বর্ণনা করেছেন তা সত্যিই বিস্ময়কর। তাঁর মননের ইতিহাসে এক নতুন পরিচ্ছেদের সূচনা; বিশেষত এর আগে কোনও ভারতীয় এ দেশগুলি সম্বন্ধে এত উৎসাহী হননি।
দ্বিতীয় আন্তর্জাতিক ধ্বনিবিজ্ঞান সম্মেলন অনুষ্ঠিত হয় ১৯৩৫ সালে লন্ডনে। সেখানে সুনীতিকুমার কলকাতা বিশ্ববিদ্যালয়ের প্রতিনিধিরূপে যোগ দেন এবং ভারতীয় ভাষাতত্ত্ব বিভাগে সভাপতিত্ব করেন। সে বারে আমন্ত্রিত হয়ে যান চেকোশ্লোভাকিয়া, অস্ট্রিয়া, হাঙ্গেরি, জার্মানি ও ফ্রান্স। বার্লিন বিশ্ববিদ্যালয়ে প্রাচ্যবিদ্যাকেন্দ্রে বক্তৃতাও দেন। পরের বৎসরে বাংলার রয়াল এশিয়াটিক সোসাইটি সুনীতিকুমারকে ‘ফেলো’ নির্বাচিত করেন। ওই বছরেই ব্রহ্মদেশের রেঙ্গুনে প্রবাসী বঙ্গসাহিত্যসম্মেলনে সভাপতিত্ব করেন।
তৃতীয় আন্তর্জাতিক ধ্বনিবিজ্ঞান সম্মেলন অনুষ্ঠিত হয় গেন্ট-এ ১৯৩৮ সালে। সেখানেও সুনীতিকুমার আমন্ত্রিত হয়ে যান এবং ওই যাত্রাতেই কোপেনহাগেনে আন্তর্জাতিক নৃতত্ত্ব সম্মেলনে ও ব্রুসেলসে আন্তর্জাতিক প্রাচ্য বিদ্যাসম্মেলনে যোগ দেন। প্যারিসে আন্তর্জাতিক ভাষাতত্ত্বের সংস্থা তাঁকে স্থায়ী সদস্যরূপে নির্বাচিত করেন, পোল্যান্ডের ওয়ারশ বিশ্ববিদ্যালয়ে প্রাচ্য বিদ্যাকেন্দ্র তাঁকে সাম্মানিক সভ্যরূপে মনোনীত করেন।
এ ক’বছরে ইউরোপের বিভিন্ন দেশ তাঁকে তাঁদের সারস্বত সাধনার বিশেষ বিশেষ ক্ষেত্রের সর্বোচ্চ সম্মানে ভূষিত করেন। কারণ শুধু এই নয় যে, তখনও তিনি এ সব ক্ষেত্রে একক পথিকৃৎ। এর কারণ তাঁর বহুধাবিকশিত জ্ঞান আগ্রহ ও অধ্যবসায় পাশ্চাত্য পণ্ডিতদের কাছে এই ভারতীয় অধ্যাপকটিকে শ্রদ্ধাভাজন করে তুলেছিল।
পরবর্তী কয়েক বছরে দেশের নানা বিশ্ববিদ্যালয়ে ও বিদ্বৎ গোষ্ঠীতে বক্তৃতা দিতে ও সভাপতিত্ব করতে আহুত হন। আমেরিকান ওরিয়েন্টাল সোসাইটি তাঁকে সাম্মানিক সদস্য পদ দেন ১৯৪৭ সালে। ওই বছরেই আসাম সরকারের আমন্ত্রণে ‘প্রতিভা দেবী’ বক্তৃতায় ভারতীয় সংস্কৃতির বিবর্তনে মোঙ্গোলজাতির অবদান সম্বন্ধে বক্তৃতা করেন; মণিপুর ও ইম্ফলে ভ্রমণ করে ওই সংস্কৃতির বৈশিষ্ট্যগুলি প্রণিধানসহকারে লক্ষ করেন। এই সুযোগে যে নবধারার মননের সূত্রপাত, ১৯৫১ সালে তাই রূপপরিগ্রহ করে কিরাতজনকৃতি নামে ইংরেজি গ্রন্থে। এই-ই ছিল তাঁর দস্তুর। প্রাক্-প্রস্তুতি থাকত দীর্ঘকালের অধ্যয়নে লব্ধ জ্ঞানে, পরে ঘটনাচক্রে তাঁকে পৌঁছে দিত এমন স্থানে যার সম্বন্ধে তাঁর কতক স্পষ্ট কতক বা অস্পষ্ট ধারণা ছিল। প্রত্যক্ষ পরিচয়ে ভরে উঠত ফাঁক, বাড়ত জ্ঞান; আর জেগে উঠত নবতর তথ্য আহরণের উদ্দীপনা। অবচেতনে চলত একটা রাসায়নিক প্রক্রিয়া; পরে এক দিন তুলে নিতেন লেখনী, বিষয়টি স্পষ্ট রূপ নিত একটি গ্রন্থে। প্রাক্-প্রস্তুতির পর্বে বারবার দেখা গেছে কোনও নতুন জায়গায় আমন্ত্রণ এসেছে আর অমনই সুনীতিকুমার সে দেশের বা অঞ্চলের ভূগোল ইতিহাস সংস্কৃতি সাহিত্য শিল্প সব নিয়ে মনোযোগ সহকারে পড়ছেন। যেমন করে ছাত্র পড়ে আসন্ন পরীক্ষার জন্যে। সুনীতিকুমারের ক্ষেত্রে সমীক্ষা হল চক্ষুষ্মানের মতো নতুন স্থানের পরিচয় নেওয়া। এই প্রক্রিয়ায় সে স্থান তার আদ্যন্ত পটভূমিকা নিয়ে তাঁর জ্ঞানভাণ্ডারে স্থায়ী সম্পদ হয়ে উঠত।
১৯৪৮-এ আবার ইউরোপ। এ বার প্যারিসে আন্তর্জাতিক ভাষাতত্ত্বের সম্মেলনে আহ্বানের সঙ্গেই এল ব্রুসেলসে আন্তর্জাতিক নৃতত্ত্ব সম্মেলনের আমন্ত্রণ। এ দুটি সেরে এক সপ্তাহের সফর করলেন মিশরে। ফিরে এলাহাবাদে হিন্দি সাহিত্য সম্মেলনে পেলেন ‘সাহিত্য-বাচস্পতি’ উপাধি। পরের বছর হানয়, সায়গন ও প্যারিসের পক্ষ থেকে দূর প্রাচ্যের ফরাসি সংস্থার সাম্মানিক সদস্যপদ (এ কোল ফ্রসেজ দ্য লেকস্ত্রেম ওরিয়ঁ) লাভ করেন। ১৯৫০-এ পুনর্বার ইউরোপে— ইটালি, ইংল্যান্ড, হল্যান্ড এবং ইস্তাম্বুলে। এটা ছিল কলকাতা বিশ্ববিদ্যালয়ের প্রতিনিধিরূপে ওই সব দেশের শিক্ষাব্যবস্থার তথ্যসন্ধানের যাত্রা।
সুনীতিকুমারের রচিত গ্রন্থসংখ্যা ও সে সব গ্রন্থের বিষয়বৈচিত্র্য ক্রমে ক্রমে পৃথিবীর বহু দেশে তাঁকে যশস্বী করে তুলল, তাঁরা তাঁদের উচ্চতম সারস্বত সংস্থায় তাঁকে সদস্য করে নিলেন। ১৯৫১-৫২ সালে পাঁচ মাসের জন্য ফিলাডেলফিয়া বিশ্ববিদ্যালয়ে স্কুল অব সাউথ এশিয়ান স্টাডিজ-এ অধ্যাপনার জন্য আমন্ত্রিত হন। এই সময়েই কলাম্বিয়া, ইয়েল ও ওয়াশিংটন বিশ্ববিদ্যালয়ে বক্তৃতা করেন। ১৯৫২ সালে রকেফেলার ফাউন্ডেশনের আনুকূল্যে এক মাস মেক্সিকোয় কাটান এবং সেখানে রবীন্দ্রনাথ সম্বন্ধে বক্তৃতা করেন। বিভিন্ন বিষয়ের পণ্ডিতদের সান্নিধ্যে এসে প্রচুর লাভবান হন। ১৯৪৯, ‘৫১ ও ‘৫২তে প্যারিসে জাতিসঙ্ঘের আয়োজিত অন্ধদের জন্য ব্রেল লিপির সম্মেলনে যোগ দেন।
দেশে ফেরেন জুন মাসে এবং পশ্চিমবঙ্গের বিধান পরিষদে নির্দলীয় প্রার্থীরূপে স্নাতক-কেন্দ্র থেকে নির্বাচিত হন এবং সকল পক্ষের সদস্যই একযোগে তাঁকে সভাপতিরূপে বরণ করেন। কলকাতা বিশ্ববিদ্যালয়ে অধ্যাপনা শেষ হয়; আটত্রিশ বছরের গৌরবময় অধ্যাপনার স্মরণে বিশ্ববিদ্যায় তাঁকে তুলনামূলক ভাষাতত্ত্বের এমেরিটাস’ অধ্যাপকের সম্মান দেয়। ১৯৫৩ সালে এশিয়াটিক সোসাইটির সভাপতির পদে বৃত হন এবং দু’ বছর ওই দায়িত্ব পালন করেন। পরের বছর সুনীতিকুমারকে তাঁর বিদ্যাবত্তা ও কৃতিত্বের স্বীকৃতিরূপে অসলোতে নরওয়ের অ্যাকাডেমি অব সায়েন্সেসে সাম্মানিক সভ্যপদ দেওয়া হয়। এই বছরেই পশ্চিম আফ্রিকায় আমন্ত্রিত হয়ে গোল্ডকোস্ট (ঘানা), নাইজেরিয়া ও লাইবেরিয়ায় ভ্রমণ করেন তিন সপ্তাহের জন্যে। আফ্রিকার বিশিষ্ট কয়েকজন স্বাধীনতা সংগ্রামী নেতাদের সঙ্গে পরিচয় হয়। ওই বছরেই কেম্ব্রিজে আন্তর্জাতিক প্রাচ্যবিদ্যা সম্মেলনে যোগ দেন ভারত সরকারের শিক্ষামন্ত্রকের প্রতিনিধিরূপে। ওই অক্টোবর-নভেম্বরেই ভারতের প্রতিনিধি হয়ে উত্তর সুমাত্রায় ইন্দোনেশীয় ভাষা সম্মেলনে গেলেন। ফিরে বোম্বাইতে উইলসন স্মারক পাঁচটি বক্তৃতা: বিষয় মধ্য-ইন্দো-আর্য (অর্থাৎ পালি প্রাকৃত) ভাষার বিবর্তন। এত যে ঘোরাঘুরি সভা-সমিতিতে যোগদান, নানা গুরুদায়িত্ব পালন, ঘরে বাইরে, এতে কিন্তু তাঁর প্রাথমিক অধ্যেতব্য বিষয়টি আচ্ছন্ন হয়নি— ভাষাতত্ত্বে অন্তঃস্রোতা একটি চর্চার ধারা অব্যাহতই ছিল।
১৯৫৫ সালে কলকাতা বিশ্ববিদ্যালয়র ফ্যাকালটি অব ফাইন আর্টস অ্যান্ড মিউজিক-এর ডীন পদে বৃত হন সুনীতিকুমার। বালক বয়সেই অবনীন্দ্রনাথের ছবি দেখার পর থেকে চিত্রশিল্পে অনুরাগ বিকাশপ্রাপ্ত হয়। সংগীতেও অনুরাগ আশৈশব। সুনীতিকুমারের যখন আট বছর বয়স তখন কলকাতায় প্লেগের প্রকোপ হওয়ায় তাঁরা সপরিবারে মামারবাড়ি হাওড়ার শিবপুর গ্রামে যান। মাতুলকুল সংগতিপন্ন ও কতকটা শৌখিন ছিলেন। তাঁদের একটা বড় শখ ছিল গানের জলসা, নামী সুরকার ও গায়কদের এনে মজলিশ বসাতেন। সেই তখন থেকেই বালক সুনীতিকুমারের ধ্রুপদে রুচি। সংগীত বরাবরই তাঁর প্রিয় ব্যসন ছিল, শিল্পের অন্যান্য নানা ধারারই মতো। বিদেশে গিয়ে সে সব দেশের ধ্রুপদী সংগীত শুধু শুনতেনই না, সাধ্যমতো রেকর্ড সংগ্রহ করে আনতেন। কাজেই বিশ্ববিদ্যালয় উপযুক্ত ব্যক্তিকেই এ পদটি দেন।
১৯৫৫-র জানুয়ারি মাসে ভারত সরকার সুনীতিকুমারকে ‘পদ্মভূষণ’ সম্মানে ভূষিত করেন। ওই বছর মে-জুন মাসে পুণায় ভাষাতত্ত্বের গ্রীষ্মকালীন পাঠচক্রে নিয়মিত দু’ মাস বক্তৃতা করেন। সেপ্টেম্বর মাসে নয়া চিন সরকারের আমন্ত্রণে ভারতবর্ষের দশটি বিশ্ববিদ্যালয় থেকে যে দশ জন প্রতিনিধি চিন সফরে গিয়েছিলেন তাঁর মধ্যে কলকাতা থেকে যান সুনীতিকুমার; প্রায় মাস দেড়েক চিন দেশে ছিলেন। ন’টি প্রদেশ দেখার সুযোগ ঘটে, সেখানে কোথাও কোথাও বক্তৃতাও করেন।
১৯৫৫-৫৬ সালে সরকারি ভাষা কমিশনের সদস্য নির্বাচিত হন; এই সময়ে পুনর্বার বিধান পরিষদে সদস্য ও সভাপতি নির্বাচিত হন। এ ছাড়া সংস্কৃত কমিশনেরও চেয়ারম্যানের পদে বৃত হন; ‘৫৭ সালে সংস্কৃত কমিশনের সর্বসম্মত রিপোর্ট পেশ করা হয়। ১৯৫৮ সালে সোভিয়েট অ্যাকাডেমি অব সায়েন্সেস-এর আতিথিরূপে সোভিয়েট রাশিয়ায় আমন্ত্রিত হয়ে তিন মাসের পরিক্রমা— মস্কোতে স্লাভ ভাষা সম্বন্ধে আন্তর্জাতিক সম্মেলনে একটি প্রবন্ধ পাঠ। আবার এক বার চিনে যান তিন সপ্তাহের জন্যে, ইন্দো-চিন মৈত্রী সঙ্ঘের অতিথিরূপে। এ বছরের শেষে আমেরিকার ভাষাতত্ত্ব সভার সাম্মানিক সভ্যপদে বৃত হন। ১৯৫৯-এর অক্টোবরে কমনওয়েলথ পার্লামেন্টারি সভায় আমন্ত্রিত হয়ে ক্যানবেরা যান ভারতের প্রতিনিধিরূপে। এই বছরে পৃথিবীর পাঁচটি মহাদেশ পরিক্রমা সম্পূর্ণ হয় অস্ট্রেলিয়া যাত্রায়। ইউরোপ, উত্তর ও দক্ষিণ আমেরিকা, মধ্যপ্রাচ্য, দূরপ্রাচ্য ও এশিয়ার বিস্তৃত ভূখণ্ডে আগেই গিয়েছিলেন। অস্ট্রেলিয়া যাত্রায় ভূপরিক্রমা সম্পূর্ণ হল। ফেরবার পথে ব্যাঙ্কক হয়ে ফেরেন ও কিছু উল্লেখযোগ্য পণ্ডিতের সাহচর্য লাভ করেন।
১৯৬০-এর জুনে প্রকাশিত হল ইন্দো-আরিয়ান অ্যান্ড হিন্দি, এবং অ্যাফ্রিকানিজম: দি আফ্রিকান পার্সোনালিটি গ্রন্থ দুটি। একটি তাঁর গবেষণার বিষয়ের সঙ্গে যুক্ত, অন্যটি তাঁর ভ্রমণ ও মননের ফসল। জুলাই অগাস্টে মস্কোতে অনুষ্ঠিত আন্তর্জাতিক প্রাচ্যবিদ্যা সম্মেলনে ভারতীয় দলের নেতারূপে যান। এখানে তাঁর প্রবন্ধের বিষয় ছিল ভারত ও চীনের প্রাচীন সংযোগসূত্র: ভারত চীনের কাছে কী পেয়েছে’। দেশে ফেরার পরেই এটি কলকাতার এশিয়াটিক সোসাইটির পত্রিকায় প্রকাশিত হয়। বহু প্রামাণ্য তথ্য ও সুচিন্তিত অভিমতে ঋদ্ধ এই প্রবন্ধটির মূল্য এখনও অবিকৃত। ফেরবার পথে বহির্মোঙ্গলিয়ায় উলানবাটোর ও আরও দুটি স্থান দেখে আসেন। উলানবাটোরে ভারত সরকারের পক্ষ থেকে মোঙ্গলীয়দের গন্দম মঠে একটি সপ্তম শতকের ব্রঞ্জ বুদ্ধমূর্তি ও কিছু গ্রন্থাদি উপহার দিয়ে আসেন। এটি যেন বিভিন্ন জাতির মানুষের কাছে সাংস্কৃতিক দূত রূপে গিয়ে রাখিবন্ধনের একটি সূত্র পরিয়ে আসা।
১৯৬১ সালে রোমে তাঁর সারস্বত মিত্র জুসেপ্পে তুচ্চির আমন্ত্রণে রোম বিশ্ববিদ্যালয়ের সাম্মানিক ডি লিট উপাধিতে ভূষিত হন। উপাধি গ্রহণের পরে কৃতজ্ঞতা জ্ঞাপন করেন ল্যাটিন ভাষায়। এপ্রিলে গেলেন তেহরানে, ইরানীয়তা সম্বন্ধে একটি প্রবন্ধ পাঠ করেন সেখানে। এটি পরে ১৯৭২ সালে ইরানিয়ানিজম নামে গ্রন্থাকারে প্রকাশিত হয়। ওই বছর জুন মাসে ইটালির ‘দূর ও নিকট প্রাচ্য সংস্থা’র সাম্মানিক সভ্য নির্বাচিত হন। জুলাই মাসে বঙ্গীয় সাহিত্য পরিষদের সভাপতি পদে বৃত হন। অক্টোবরে স্থায়ী আন্তর্জাতিক ধ্বনিতত্ত্ববিজ্ঞান সংস্থার সাম্মানিক সভ্যপদ লাভ করেন।মাঝে মাঝেই বলতেন, ‘আমাকে আপনারা ভুলতে পারবেন না, আমাকে অমর করে দিয়েছেন রবীন্দ্রনাথ’। জিজ্ঞাসু চোখে তাকালে বলতেন, ‘কেন, সেই যে শেষের কবিতা-য় অমিত শিলং যাওয়ার সময়ে অন্য বই নিলে না, পড়তে লাগল সুনীতি চাটুজ্জের বাংলা ভাষার শব্দতত্ত্ব, লেখকের সঙ্গে মতান্তর ঘটবে এই একান্ত আশা নিয়ে।’ বলে হাসতেন। যেন এ ছাড়া অমরতার জন্য দাবি তাঁর ছিল না! অন্য একটি কথাও ছিল, সব দাবির স্বীকৃতি বিধৃত রইল ওঁর প্রিয় কবির একটা পরিহসিত উক্তির মধ্যে, এটাও ওঁকে তৃপ্তি দিত।
অমরতার দাবি? জন্মেছিলেন কেরানির সন্তান হয়ে নিম্নমধ্যবিত্ত ঘরে।` বাল্যের পোলিও যদি বা সারল, খুঁত রেখে গেল দৃষ্টিশক্তিতে, এর জের চলল সারাজীবন। একমাত্র এবং শেষ অস্ত্রোপচারও ওই চোখেই। আর্থিক অবস্থা খারাপ ছিল বলে সব ভাইয়েরা মোতিলাল শীলের অবৈতনিক বিদ্যালয়ে পড়তেন। অভাবের দরুন মাতৃশ্রাদ্ধ অতি দরিদ্র ভাবে সম্পন্ন হয়েছিল। আহার যৎপরোনাস্তি সাধারণ, বেশবাসও তথৈবচ, ছাতা জুতোর বাহুল্য সে অবস্থায় অকল্পনীয়। উত্তরাধিকার সূত্রে জ্যেষ্ঠের পরিত্যক্ত বস্ত্র দিয়ে কনিষ্ঠের লজ্জানিবারণ হত। নিতান্ত দুর্দিনে কেরোসিনের খুচরো ব্যবসা করে সংসারের অভাব মোচনের ব্যর্থ চেষ্টা— এর কোনও স্মৃতিই তিনি ভোলেননি, অসংকোচে বহুজনকে বারবার বলেছেন।
বলতে পেরেছেন তার কারণ এ দারিদ্র্য ছিল তাঁর বহিরঙ্গ, অন্তরে ছিল অপর্যাপ্ত ঐশ্বর্যের সম্ভার। বিদ্যায় বুদ্ধিতে সহপাঠীদের সকলের উপরে ছিল তাঁর স্থান। ক্লাসে বয়ঃকনিষ্ঠ এই বালকটি আপন মেধায় সহজেই সকল শিক্ষকের স্নেহভাজন হয়েছিলেন। পাঠশালায় ক’ মাস দাগা বুলোনোর পরে প্রথমে ক্যালকাটা অ্যাকাডেমি ও পরে মোতিলাল শীলের ফ্রি স্কুলে পড়াশোনার সূত্রপাত। স্কুলে পড়ার সময়ে কয়েকটি বিষয়ে স্থায়ী তাৎপর্যপূর্ণ অভিজ্ঞতা তাঁর ঘটে। গোড়াতেই বিবেকানন্দের রচনা ও চিন্তার সঙ্গে পরিচয়; বিবেকানন্দের রচনার স্বাদেশিক আত্মনির্ভরতা ও ওজস্বিতা এই কিশোরকে অভিভূত করে। কিছু পরে স্কুল থেকে ফেরবার সময়ে ওয়াই এম সি এ-র সংস্পর্শে এসে নানা বিষয়ের বইয়ের সঙ্গে পরিচয়; সেই সঙ্গে ব্যায়ামের সুযোগ ও কিছু উদারচেতা আদর্শবাদী খ্রিস্টান নেতার সান্নিধ্যে এসে অন্য এক ধরনের জীবনবোধের সঙ্গে তাঁর পরিচয় ঘটল।` এতে তাঁর মানসিক দিগন্ত কতকটা প্রসারিত হল। তৃতীয় অভিজ্ঞতা হল স্কুলের পর হেদুয়ার গড়ানে ঘাসের ওপর শুয়ে আকাশের দিকে চেয়ে শান্তিনিকেতন থেকে আসা গৌরমোহন গুপ্ত-র আবৃত্তিতে চিত্রা, মানসী, প্রভৃতি কাব্যগ্রন্থের স্বাদ গ্রহণ। তাঁর সামনে নতুন একটা জগৎ খুলে গেল, এ সব কবিতার অনুরণন রইল সারাজীবন। শেষ যে অভিজ্ঞতাটি এই কিশোরের অন্তর্লোককে স্থায়ী ভাবে প্রভাবিত ও সমৃদ্ধ করেছিল তা হল, অবনীন্দ্রনাথের চিত্রপ্রদর্শনী। তখন অবনীন্দ্রনাথের ছবিতে সম্পূর্ণ ভারতীয় এক শৈলীর আবিষ্কারে এবং ভারতীয় পৌরাণিক বিষয়বস্তুর স্বাধীন ও রসোত্তীর্ণ চিত্রায়ণে দেশের চিত্রজগতে যুগান্তর এসেছে। চিত্ররসতৃষ্ণার্ত এই তরুণটি মুগ্ধ নেত্রে বারে বারে ছবিগুলি দেখতেন ও অন্তরস্থ করতেন। এই নতুন অভিজ্ঞতার সূত্রে তিনি নিজেও সারাজীবনই মাঝে মাঝে ছবি এঁকেছেন, ঋজু স্পষ্ট অভ্রান্ত রেখায় আঁকা সে সব ছবিতে আছে যথেষ্ট প্রাণের ঐশ্বর্য, গতিবেগের প্রাচুর্য। পরে শিশির ভাদুড়ির নাটকে গ্রিক চরিত্রের পরিধেয় বেশ ঠিক কেমনটি হবে সে সম্বন্ধে সুনীতিকুমার ছবি এঁকে নির্দেশ দিয়েছেন। নিখুঁত ছিল সেই নির্দেশ, কারণ তখন তিনি গ্রিক সাহিত্য পড়ছেন এবং প্রণিধান করে আহরণ করেছেন গ্রিক বেশভূষার অনুপুঙ্খ। কৈশোরেই দেশ সম্বন্ধে গর্ববোধ, কর্মনিষ্ঠা ও আত্মসংস্কৃতির নির্দেশ পান বিবেকানন্দের বাণীতে; উদার সংস্কারমুক্ত প্রীতিনিষ্ঠ জীবনদর্শন লাভ করেন ওয়াই এম সি এ-র সংস্পর্শে এসে; অন্তরের গভীরতম আবেগের উন্মোচন ঘটে রবীন্দ্রকাব্যের ধারায় অবগাহন করে; দৃশ্যজগতের রসোত্তীর্ণ মহিমা তাঁর সামনে রূপায়িত হয় অবনীন্দ্রনাথের চিত্রকলার প্রভাবে। কৈশোরে লব্ধ এ ক’টি ঐশ্বর্যের উত্তরোত্তর বিকাশ ঘটতে থাকে পরবর্তী জীবনে— মনন, সংস্কারমোচন, সাহিত্যরস ও রূপোপলব্ধিতে।
১৯০৭ সালে প্রবেশিকা পরীক্ষায় ষষ্ঠ স্থান অধিকার করে বৃত্তিভোগী ছাত্ররূপে স্কটিশ চার্চ কলেজে ভর্তি হন। এখানে অধ্যাপকদের মাধ্যমে পাশ্চাত্য সাহিত্য ও চিন্তাধারার সঙ্গে সাক্ষাৎ পরিচয় ঘটে। আবার এই সময়েই স্বাধীন ভাবে বিকাশ ঘটে তাঁর চিত্তের। গ্রিক, ল্যাটিন, ফরাসি, জার্মান, হিন্দি, ওড়িয়া, অসমিয়া ও তামিল ভাষাগুলি সম্বন্ধে প্রাথমিক জ্ঞান অর্জন করেন প্রধানত নিজেরই অদম্য অধ্যবসায়ে। সাহেব অধ্যাপকরা সাহায্য করেছিলেন পাশ্চাত্য সাহিত্যের সঙ্গে তাঁর পরিচয় গভীরতর করতে। ততদিনে বইয়ের দোকানে অহরহ হানা দেওয়ার অভ্যাস জন্মে গিয়েছিল। ভাষা ও শব্দের ব্যুৎপত্তি সম্বন্ধে কৌতূহল ছিল আজন্মকাল, এই বারে সুযোগ মিলল তা নিয়ে চর্চা করবার। গভীর নিষ্ঠায় এ পাঠ চলল, নিরবচ্ছিন্ন ভাবে। এ সময়ে সংসারে অভাব, ছোট ছোট ভাইবোনেরা মাতৃহীন সংসারে মানুষ হচ্ছে, নানা রকম অসুবিধে, বৃদ্ধ পিতামহ পিতামহী, একা পিতার উপার্জনে আর কুলোয় না। বৃত্তির কিছু অংশ সংসারের অভাব মোচনে দিতে হয়, সামান্যই হাতে থাকে। তা সত্ত্বেও ৬৪ নং সুকিয়া স্ট্রিটের খোলার চালের বাড়ির বাসিন্দা এই ক্ষীণদৃষ্টি কিশোরের অন্তর গভীর বিদ্যোৎসাহে মথিত হত বলে তিনি এত বিচিত্র বিষয়ে এমন ব্যাপক ও গভীর ভাবে মনঃসংযোগ করতে পেরেছিলেন। বৈচিত্র্য কি কম? অভিনয় দেখেন সোৎসাহে; ছবি দেখেন দেশের বিদেশের— প্রদর্শনীতে ও অ্যালবামে; পৃথিবীর সমস্ত দেশের সাহিত্য পড়েন গভীর আগ্রহে— বিশেষত মহাকাব্যে তাঁর অতৃপ্ত আকাঙ্ক্ষা; এরই সঙ্গে চলছে ইতিহাসচর্চা, যে ইতিহাসের সীমা দেশ-কালকে ছাড়িয়ে যায়। এবং ভাষাতত্ত্বের দুরূহ দিকটার চর্চা চলছে আপন মনে, একক চেষ্টায়। অত্যন্ত দুরূহ পরিশ্রমের ফলেই এতগুলি ক্ষেত্রে এত স্বচ্ছন্দ ভাবে বিচরণ করা সম্ভব হয়েছিল। যে বিষয় তাঁকে আকর্ষণ করত তাতে তাঁর যে অভিনিবেশ এবং তপস্যা তা যাঁরা তাঁকে নতুন ভাষা আয়ত্ত করতে দেখেছেন তাঁরাই জানেন। সবচেয়ে বড় কথা, কোথাও মাঝপথে থামার ধাত তাঁর ছিল না। ইহাসনে শুষ্যতু মে শরীরম্’— এই রকম সংকল্প নিয়ে শুরু হত সাধনা এবং চলত মাস বছর ছাপিয়ে। ক্লান্তি আসত না, কারণ এ সাধনার স্তরে স্তরে লগ্ন ছিল আনন্দ। এবং সে আনন্দের উৎস ছিল একটি বোধে: ভাষাই হোক, সাহিত্যই হোক, চিত্রই হোক, ভাস্কর্য স্থাপত্য বা সংগীতই হোক, সব কিছুর মধ্যে দিয়ে যার সাধনা চলত সে হল মানুষ। মানবিক কোনও কিছুই তাঁর জগতে অবান্তর ছিল না। মানুষকে দেখতে চাইতেন তার ভাষার ব্যবহারে, সাহিত্য শিল্পসৃষ্টিতে, তার চিন্তামননের ঐশ্বর্যে। এই মানুষকেন্দ্রিকতাই তাঁর বহু আপাতশুষ্ক ও কঠিন সাধনায় রসের জোগান দিত। হয়তো তা আইরিশ সাহিত্য বা ইন্দোনেশিয়ার শিলালিপি বা ভাষাতত্ত্বের গাণিতিক ব্যাখ্যা কিংবা মিশরের ইতিহাসের কোনও নতুন তথ্য নিয়ে দুরূহ চেষ্টার প্রহরে জিজ্ঞেস করেছি— ‘কেন পড়ছেন এটা?’। সর্বদাই একটি স্মিতহাস্যমণ্ডিত উত্তর পেয়েছি, ‘স্বান্তঃ সুখায়’। বিস্ময়ে অভিভূত হয়ে ভেবেছি, কেমন সে অন্তর, জ্ঞানের জগতে যা আবির্ভূত হয়েছে গরুড়ের মতো সর্বগ্রাসী ক্ষুধা নিয়ে? অল্পে তার সুখ নেই
সৌভাগ্যের বিষয়, কলেজে ছাত্রাবস্থায় কয়েকজন বিদ্বান অধ্যাপকের সংস্পর্শে এসেছিলন— আর্কহার্ট, স্টিভন, স্ক্রিমজর, টমোরি ও ক্যামেরনের কাছে পাঠ নিতেন। এ ছাড়াও পরে অধ্যাপনায় এলেন ওয়ান ও ঈভলীন এভান্স। এঁদের মধ্যে আর্কহার্ট ও স্টিভন বিশেষ প্রতিষ্ঠা লাভ করেন বহুমুখী পাণ্ডিত্যের জন্য। অন্যেরাও নিজের নিজের বিষয়ে কৃতবিদ্য ছিলেন। অধ্যাপক অধরচন্দ্র মুখোপাধ্যায় (ইতিহাস), বরুণচন্দ্র দত্ত (রসায়ন), মন্মথনাথ বসু (বাংলা) এবং নন্দলাল বিদ্যাবিনোদ ও বিহারীলাল বন্দ্যোপাধ্যায় (সংস্কৃত) পাঠ দিতেন। সসম্মানে ফার্স্ট আর্টস পরীক্ষায় উত্তীর্ণ হয়ে সুনীতিকুমার বিএ পড়বার জন্যে প্রেসিডেন্সি কলেজে ভর্তি হন সাম্মানিক ইংরেজি নিয়ে। বিএ পড়বার সময়ে বিশ্রুত ও বিদগ্ধ অধ্যাপকদের সান্নিধ্যে তাঁর চিন্তার ও জ্ঞানের পরিধি পাঠ্যতালিকার পরিধি ছাপিয়ে বহুদূর বিস্তৃত হয়। প্রেসিডেন্সি কলেজে অধ্যাপকদের মধ্যে পান এইচ এম পার্সিভাল, বিনয়েন্দ্রনাথ সেন, মনোমোহন ঘোষ এবং প্রফুল্লচন্দ্র ঘোষকে। এই সময়ে গ্রিক ভাষা ও সাহিত্য একান্ত নিষ্ঠার সঙ্গে চর্চা করেন, ল্যাটিন ভাষা ও সাহিত্যও গভীর ভাবে পাঠ করেন। ভাষাতত্ত্বে আগ্রহ থাকার ফলে গ্রিক-ল্যাটিন আবার হিন্দি-ওড়িয়ার মতো যে সব নতুন নতুন চর্চায় প্রবেশ করেন সেগুলি তাঁর দৃষ্টিতে ক্রমে পরস্পর অন্বিত এক বোধ স্পষ্ট করে গেলে। মূলত ইন্দো-ইউরোপীয় ভাষাগুলির সঙ্গে বিশেষ পরিচয় এই পর্বে। কলেজের মুখ্য পাঠ্য ইংরেজিকে কেন্দ্রে রেখে এই সব প্রাচীন ইন্দো-ইউরোপীয় ভাষাগুলিকে উৎসরূপে বিচার করেন। সঙ্গে সঙ্গে চলে সংস্কৃত ভাষা ও সাহিত্যের গভীরে প্রবেশ। তামিল চর্চা ও সে-সাহিত্যে উৎসাহের উদ্রেকও এই সময়েই ঘটে। ছবি আঁকতেন মনের খেয়ালে; তামিল পুরাকাহিনির একটি ছবি এই সময়কার। গ্রিক সাহিত্যের উপাদান অবলম্বনে কয়েকটি রেখাচিত্রও আঁকেন তখন। নাটকের অভিনয় দেখতে বরাবরই উৎসাহ ছিল। এই সময়ে ও পরে কলকাতা বিশ্ববিদ্যালয়ে এম এ পড়ার সময়ে থিয়েটারে অভিনয় না করলেও শৌখিন নাট্যাচর্চার সঙ্গে সহযোগিতা ছিল। শিশিরকুমার ভাদুড়ির সঙ্গে ঘনিষ্ঠ বন্ধুত্বও এই থিয়েটার-প্রীতির সূত্র ধরেই।
১৯১১ সালে ইংরেজি অনার্সে প্রথম শ্রেণিতে প্রথম স্থান নিয়ে উত্তীর্ণ হয়ে ওই বিষয় নিয়েই কলকাতা বিশ্ববিদ্যালয়ে এম এ ক্লাসে ভর্তি হন। এ বার আর শুধু ইংরেজি নয়, নানা ভাষা ও সাহিত্য সম্পর্কে যে আগ্রাসী ক্ষুধা তাঁর জেগেছে তার যতগুলি পারা যায় সব ক’টির চর্চাতেই আত্মনিবেশ করেন। তাই প্রাচীন ও মধ্যযুগীয় ইংরেজি, জার্মানিক এবং ভাষাতত্ত্ব (যা ইংরেজির ‘বি গ্রুপ’ নামে পরিচিত) নিয়ে পড়েন। লাইব্রেরিতে দীর্ঘকাল কাটত, আর নিয়মিত যাতায়াত ছিল বইয়ের দোকানগুলিতে। বহু দুর্লভ গ্রন্থ এই সময়ে পুরনো বইয়ের দোকান থেকে সংগ্রহ করেন। এম এ-তেও প্রথম শ্রেণীতে প্রথম হয়ে উত্তীর্ণ হন ১৯১৩ সালে। গভর্নমেন্ট সংস্কৃত অ্যাসোসিয়েশন থেকে বেদের ‘আদ্য’ এবং ‘মধ্য পরীক্ষাতেও উত্তীর্ণ হন, মধ্য পরীক্ষা দিয়েছিলেন ১৯১৮ সালে। এই সময়েই বেদকে বুঝতে চেষ্টা করেন ভাষাতত্ত্বের দৃষ্টিতে। আদ্য মধ্যের দাবি ছাড়িয়ে, নিজের তাগিদে নিরুক্ত-পাণিনি – পতঞ্জলির সঙ্গে এসে যুক্ত হল দুটি নতুন দৃষ্টিভঙ্গি: পাশ্চাত্য ভাষাতত্ত্বের দৃষ্টিকোণ এবং ইতিহাসের পরিপ্রেক্ষিতে। তখনকার কালে এ দেশে খুব কম বেদজ্ঞ পণ্ডিতেরই বেদচর্চার পরিধি এত বিস্তৃত ছিল। এই সময়ে অ্যান এসে অন হিটরিক্যাল অ্যান্ড কম্পারেটিভ গ্রামার অব্ দি বেঙ্গলি ল্যাঙ্গুয়েজ বিষয়ের অন্তর্গত ‘দি সাউন্ডস অব্ মডার্ন বেঙ্গলি’ নামে গবেষণাপত্র প্রস্তুত করে ‘প্রেমচাঁদ রায়চাঁদ’ বৃত্তি ও ‘কম্পারেটিভ ফিললজি উইথ স্পেশাল রেফারেন্স টু দি বেঙ্গলি ডায়ালেক্টস’ প্রসঙ্গে গবেষণার ফলস্বরূপ ‘জুবিলি’ গবেষণা পুরস্কার পান।
এম এ পাশ করার প্রায় সঙ্গে সঙ্গেই বিদ্যাসাগর কলেজে ইংরেজির অধ্যাপকরূপে যোগ দেন এবং কলকাতা বিশ্ববিদ্যালয়ে ইংরেজির স্নাতকোত্তর শ্রেণিতে সহকারী অধ্যাপক রূপেও কাজ করেন ১৯১৪ থেকে ১৯১৯ সাল পর্যন্ত। ১৯১৪ সালে কমলা দেবীর সঙ্গে বিবাহ বন্ধুদের আমন্ত্রণ জানান মন্ত্রাক্রান্তা ছন্দে স্বরচিত একটি শ্লোকে।o কমলা দেবীর শিক্ষাদীক্ষা তখন সাধারণ গৃহস্থকন্যার অনুপাতেই ছিল; সুনীতিকুমার তাঁকে সহধর্মিণীর মর্যাদা দিয়েছিলেন তাঁর নিজের লেখাপড়া গবেষণার বিষয়বস্তু মুখে মুখে বলে তাঁর উৎসাহ উদ্রিক্ত করে। কাজটা সাধারণ ছিল না, সহজও ছিল না, কিন্তু এ কাজে তিনি ছিলেন অক্লান্ত কর্মী। ছয় সন্তানের জননী কমলা দেবীর কিন্তু সংসার ছাড়াও কিছু কিছু শখ ছিল এবং সেগুলিতে সম্পূর্ণ প্রশ্রয় দিতেন স্বামী। পরবর্তী কালে কমলা নিজের বাড়িতে হরিণ ময়ূর পুষেছিলেন।
সংসারে তখনও অভাব, কাজেই অধ্যাপনার কাজ পাওয়াতে বিশেষ সুবিধে হয়। অধ্যাপনা কালে কলকাতা বিশ্ববিদ্যালয়ে প্রখ্যাত পণ্ডিতদের সাহচর্য তাঁর সারস্বত চর্চার নানা দিককে উদ্দীপিত করে; নতুন নতুন দিকে প্রধাবিত হতে থাকে তাঁর অন্বেষণা ও আগ্রহ। ক্ষীণ দৃষ্টি, বই কেনার সামর্থ্য সীমিত; তৎসত্ত্বেও নানা দিক থেকে নানা বিষয়ের গ্রন্থ সংগ্রহ করে অতৃপ্ত আগ্রহে পড়ে চলেছেন। সে সময়কার খাতাগুলি দেখলে বোঝা যায়, যা পড়েছেন তার সঙ্গে সংশ্লিষ্ট নানা দিক সম্বন্ধে সচেতন থেকেই পড়েছেন এবং পরীক্ষার পাঠ্যগ্রন্থ যেমন করে ছাত্ররা পড়ে তেমন অধ্যবসায় নিয়েই পড়েছেন। অথচ অন্য দিকে জীবনকে কোথাও ফাঁকি দেনি। সংসারের দায়িত্ব বেড়েছে— ইন্টারমিডিয়েট, বিএ পরীক্ষার পরীক্ষকের কাজ নিতে বাধ্য হয়েছেন আর্থিক সাশ্রয়ের কথা ভেবে।
১৯১৯ সালে সরকার তাঁকে ভাষাতত্ত্ব অধ্যয়নের বৃত্তি দিয়ে ইউরোপে পাঠাবার জন্যে মনোনীত করেন; মেয়াদ তিন বছরের, যদিও তিনি কিছুদিন বেশিই থাকেন। লন্ডন বিশ্ববিদ্যালয়ে মাত্র দু’ বছরে ডি লিট উপাধি অর্জন করেন। এই সময়ে ডানিয়েল জোনস প্রমুখ শ্রুতকীর্তি পণ্ডিতের কাছে বিভিন্ন বিষয়ে পাঠ নেওয়ার সৌভাগ্য হয়। ইন্দো-ইউরোপীয় ভাষাতত্ত্বে এফ ডাবলিউ টমাস, প্রাকৃত ও ইন্দো-ইউরোপীয়তে এল ডি বার্নেট, পারসিক ভাষার স্যর ই ডেনিসন রস, প্রাচীন আইরিশে অধ্যাপক রবিন ফ্লাওয়ার— এঁরা ছিলেন তাঁর শিক্ষক, প্রত্যেকেই নিজ নিজ ক্ষেত্রে শীর্ষস্থানীয়। প্রাচীন ইংরেজি ও গথিক পড়েন অধ্যাপক চেম্বার্স ও গ্র্যটানের কাছে। আবশ্যিক ছিল না, তবু ফোনেটিকসে ডিপ্লোমা নেন। এই দু’বছরের ফসল বাংলা ভাষার উৎপত্তি ও বিবর্তন নিয়ে ডি লিট-এর থিসিস দি অরিজিন অ্যান্ড ডেভেলপমেন্ট অব দ্য বেঙ্গলি ল্যাঙ্গওয়েজ; এটি কলকাতা বিশ্ববিদ্যালয় ১৯২৬ সালে দু’ খণ্ডে প্রকাশ করেন— পৃষ্ঠা সংখ্যা ১১৭৯।
মন ভরেনি, সোজা গেলেন প্যারিসে। দু’বছর একটানা কাজের পর প্যারিসে এক বছরের ছুটি। কেমন সে ছুটি? মনপ্রাণ দিয়ে ইউরোপীয় সভ্যতার কেন্দ্র আর উৎসস্থান প্যারিসের প্রবহমান জীবনের মধ্যে থেকে তার আধিমানসিক আর আধ্যাত্মিক সংস্কৃতির সঙ্গে একটু অন্তরঙ্গ পরিচয় করতে হবে, নিজের মন আর আত্মার প্রসারের জন্য, চিত্তের স্বাস্থ্যের জন্য— বিশ্ববিদ্যালয়ের ডিগ্রিটা মুখ্য নয়— আনুষঙ্গিক গৌণ ব্যাপার। ওই গৌণ শিক্ষার পাঠ্যসূচি ছিল: ইন্দো-আর্য, স্লাভ ও ইন্দো-ইউরোপীয় ভাষাতত্ত্ব, অস্ট্রো-এশীয় ভাষাতত্ত্ব, সদীয়, প্রাচীন খোটানী ভাষা, গ্রিক ও ল্যাটিন ভাষার ইতিহাস। যে সব অধ্যাপকের সান্নিধ্যে আসতে পেরেছিলেন বলে সারা জীবন গর্ব করতেন তাঁরা হলেন অধ্যাপক ব্যল ব্লখ, আঁতোয়া মেইয়ে, জঁ শিলুস্কি ও পোল পেলিও। এঁদের কৃতিত্ব ও চিন্তাধারার পার্থক্য ছিল এবং তরুণ ভারতীয় ছাত্রটির তাতে বিশেষ লাভ হয়। বিষয়গুলির জটিলতা ও ভাষাশিক্ষার মধ্যে অন্তর্নিহিত ঐক্যের সূত্রটি তখন বিশেষ ভাবে তাঁর উপলব্ধিতে আসে। লন্ডনে থাকবার সময়ে ছুটিতে বেরিয়ে পড়তেন সারা ইংল্যান্ডে। স্কটল্যান্ড দেখেন ভাল করে। প্যারিসে এবং তার পরে বেড়ান ইটালি, গ্রিস ও জার্মানি। গ্রিসের সঙ্গে পরিচয় সুদূর কৈশোরের দিনে ওয়াই এম সি এ-র লাইব্রেরির বইতে, সে পরিচয় স্পষ্টতর হয় কলেজে ও বিশ্ববিদ্যালয়ে পড়বার সময়ে। ক্রমশই অদম্য হয়ে ওঠে সে দেশ দেখার প্রেরণা যেখানে মহৎ সাহিত্য, শিল্প, সামাজিক রাজনীতিক দার্শনিক চিন্তার এমন দীপ্ত বিকাশ ঘটেছিল। তাই একটা গাধা ভাড়া করে প্রায়ই যৎসামান্য খেয়ে, যত্রতত্র শুয়ে প্রায় মাসখানেক গ্রিস চষে বেড়িয়েছিলেন। এ তো দেশ ভ্রমণ নয়, তাঁর ‘পূর্বজনমের প্রথমা প্রিয়ার’ অভিসারে যাত্রা; তাই পথের কষ্ট গায়ে লাগেনি। প্রগাঢ় তৃপ্তি ও গভীর জ্ঞানে পূর্ণ চিত্ত নিয়ে ফিরলেন গ্রিস থেকে। বলতেন গ্রিক সাহিত্য পাঠ ও গ্রিস দর্শন না করলে জীবনের অনেকটা বাকি থেকে যায়; বলতেন গ্রিক সাহিত্য প্রাণে নির্মল বাতাস বইয়ে দিয়ে যায়, সে যেন ইজিয়ান সাগরবেলার স্নিগ্ধ সতেজ বাতাস।’ ইটালি তাঁকে মুগ্ধ করেছিল ইউরোপীয় রেনেশাঁস শিল্পের ও সমাজনীতির পীঠস্থান রূপে। আর প্যারিস? পৃথিবীর সমাজতত্ত্বের বড় এক পরীক্ষা ঘটে এখানে, যা উন্মুক্ত করে দেয় তৎকালীন মননের দিগন্ত, প্রেরণা জোগায় শিল্প ও সাহিত্যের। ঊনবিংশ শতক পর্যন্ত পাশ্চাত্য জগতের তাৎপর্যপূর্ণ নানা পরীক্ষানিরীক্ষার চিহ্ন ও প্রমাণ প্যারিসের, রাজপথে, গলিতে, তার চল্লিশটি মিউজিয়ামে। ফরাসি সভ্যতার প্রতি প্রীতি তাঁর পূর্ব হতেই ছিল। গাঢ়তর হল প্রায় এক বছর সেখানে বিহরণ করে।সুনীতিকুমারের মননের আর একটি বড় দিক হল সর্বমানবে সমদৃষ্টি; তাঁর মনোজগতে মানুষ ছোট বা বড় শুধু মনুষ্যত্বে, চরিত্রে ও জ্ঞানবুদ্ধিতে। অন্যথা সকলে সমান। সাহিত্য অকাদেমির সঙ্গে যুক্ত থাকা কালে তিনি ভারতের বিভিন্ন প্রান্তের ভাষা, যারা ভারতীয় সংবিধানে স্বীকৃতি পায়নি, তাদের সাহিত্যিক ঐশ্বর্যের ভিত্তিকে স্বীকৃতি দেওয়ার ব্যাপারে উদ্যোগ গ্রহণ করেন। ফলে কোঙ্কনি ভাষাও সাহিত্য অকাদেমির স্বীকৃত ভাষারূপে প্রতিষ্ঠিত হয়, একান্ত ভাবে সুনীতিকুমারের যুক্তিতে এবং আগ্রহে। নানা ভাষাগোষ্ঠী এ কারণে সুনীতিকুমারের কাছে বিশেষ ভাবে কৃতজ্ঞ। ভাষার ভিতর দিয়ে মানবগোষ্ঠীর বিকাশ ঘটবে, সমৃদ্ধি ঘটবে— এই বিশ্বাস থেকেই তিনি এ সব কাজে উদ্যোগ গ্রহণ করেছেন। মানবপ্রীতিই তাঁকে ভাষা স্বীকৃতিতে উদ্বুদ্ধ করেছে।
বাংলা ভাষার ব্যাকরণ তিন বারে রচনা করেন সুনীতিকুমার। প্রথম ভাষা-প্ৰকাশ বাঙ্গালা ব্যাকরণ ১৯৩৯ সালে কলিকাতা বিশ্ববিদ্যালয় থেকে মুদ্রিত। দ্বিতীয় সংক্ষিপ্ত ভাষা-প্রকাশ বাঙ্গালা ব্যাকরণ ও তৃতীয় সরল ভাষা-প্রকাশ বাঙ্গালা ব্যাকরণ। সুনীতিকুমার এ কাজে হাত দেওয়ার পূর্বে প্রায় আড়াইশো বাংলা ব্যাকরণ ছিল। এগুলি সম্বন্ধে হরপ্রসাদ শাস্ত্রী মশায় বলেন, বাংলা যে একটা স্বতন্ত্র ভাষা বা সংস্কৃত, মাগধী, অর্ধ মাগধী, পালি, পার্শি, ইংরেজি, ইত্যাদি নানা ভাষার মিশ্রণে উৎপন্ন এ কথা ওই আড়াইশো ব্যাকরণকারের মনে একেবারেই স্থান পায়নি। রামেন্দ্রসুন্দর ত্রিবেদী মশায়ও বলেন ‘বাংলা ব্যাকরণ এখন যাকে বলে তা বাংলা ব্যাকরণই নয়, সংস্কৃতের কাছে বাংলা ভাষার যে অংশ ঋণী শুধু সেই অংশেরই ব্যাকরণ এগুলি।’ যা ধার করা নয়, যে অংশে বাংলা খাঁটি বাংলাই তার কোনও ব্যাকরণ নেই— সেই পরিপ্রেক্ষিতে সুনীতিকুমারের বাংলা ভাষার ব্যাকরণ নানা পর্যায়ে, খাঁটি বাংলা ভাষারই ব্যাকরণ। এতে বাংলার নিজস্ব বাগধারা, বানান, উচ্চারণভঙ্গি, ঋণ-শব্দ, স্বরাঘাত, ছন্দ সমস্তই প্রথমবার স্থান পেল; অর্থাৎ এই প্রথম বাংলা ভাষা একটি নিজস্ব ভাষার স্বীকৃতি পেল এবং সেই সঙ্গে পেল নিজস্ব একটি ব্যাকরণ; কাজেই এ ব্যাপারে সুনীতিকুমার পথিকৃৎ।
তাঁর শ্রেষ্ঠ কীর্তি দি অরিজিন অ্যান্ড ডেভলপমেন্ট অব দ্য বেঙ্গলি ল্যাঙ্গওয়েজ, বহুল পরিচয়ে যাকে সংক্ষেপে ‘ও-ডি-বি-এল’ বলা হয়। সে গ্রন্থখানি এগারোশো পৃষ্ঠারও বেশি, দু’ খণ্ডে এটি যে একটি গবেষণাগ্রন্থ, তা সহসা স্মরণেই থাকে না। ১৯৭১ সালে অবশ্য তিনি নিজেই এর কিছু সংশোধন করেন ও একটি তৃতীয় খণ্ডের সংযোজন করেন। এ গ্রন্থের নানা বৈশিষ্ট্যের মধ্যে একটি হল এটি ভারতীয় এবং অ-ভারতীয় কিছু পণ্ডিতকে ওই আদর্শে অন্যান্য ভাষার বিশ্লেষণাত্মক ভাষাতাত্ত্বিক ইতিহাস রচনা করতে উৎসাহ দিয়েছে। এদের মধ্যে উল্লেখ করা যায়, গুজরাতি, আবধি, অসমিয়া, কোঙ্কনি, মৈথিলি, ভোজপুরি এবং ওড়িয়ার। এই সাতটি ভাষার মধ্যে তিনটি ভাষার সাহিত্যিক স্বীকৃতির পিছনে সুনীতিকুমারের সক্রিয় সহযোগিতা ছিল; এদের চর্চার পক্ষে এই ধরনের বিশ্লেষণাত্মক ভাষাগত ইতিহাস রচনা বিশেষ সহায়ক হয়েছিল এবং তা সম্ভব হয়েছিল সুনীতিকুমারের যুগান্তকারী গবেষণাগ্রন্থটি প্রকাশের পর। অধ্যাপক মিচেল একদা লীডসের এক পণ্ডিত সম্মেলনে বলেছিলেন, ‘যে ভারতবর্ষে যাস্ক, পাণিনির উদ্ভব, আজও সেখানে সুনীতিকুমার চট্টোপাধ্যায় আছেন, সে দেশের ছেলেমেয়েরা ভাষাতত্ত্ব শিখতে কেন যে বিদেশে আসে তা আমি বুঝতে পারি না।’ প্রসঙ্গত, অন্যান্য বিদেশি পণ্ডিতরাও যাস্ক, পাণিনি ও সুনীতিকুমারের নাম পর পর উচ্চারণ করেন, কারণ শেষোক্তের গ্রন্থটিও একটি ভারতীয় ভাষাকে আদ্যন্ত জানবার পথ খুলে দেয়, যেমনটা দিয়েছিল নিরুক্ত ও অষ্টাধ্যায়ী— ভিন্ন ভাবে।
তাঁর এই গবেষণাগ্রন্থটি নামে বাংলা ভাষার বিবর্তনের বিবরণ, কিন্তু প্রসঙ্গত ভারতবর্ষের সব প্রদেশের ভাষা থেকে এত প্রচুর উদাহরণ দেওয়া হয়েছে যে কার্যত এটি নব্যভারতীয় ভাষাগোষ্ঠীর বিবর্তনের ইতিবৃত্তে পর্যবসিত হয়েছে। এত সম্পূর্ণাঙ্গ ভাষার ইতিহাস পূর্বে বা পরে কোনও ভাষাকে অবলম্বন করেই রচিত হয়নি। শিক্ষক ঝু্যুল ব্লখের আদর্শ সামনে রেখে এটি রচিত। কিন্তু সে আদর্শকে বহুদূর অতিক্রম করে গেছে সুনীতিকুমারের গ্রন্থ। কোনও ভাষার ইতিহাসেই লিপির বিবর্তনের উল্লেখ থাকে না। এ গ্রন্থে তা আছে। বাংলা ভাষার পরিপোষক যে সব ভাষা যেমন দ্রাবিড়, অভি-অস্ট্রিক, কোল, মুন্ডা, সাঁওতালি, এগুলিও এতে উল্লিখিত ও আলোচিত। এতে আরও আছে ছন্দের আলোচনা, ধ্বনিতত্ত্বের পক্ষে স্বরাঘাতের বিবর্তনের দিক থেকে যা অত্যাবশ্যক; কিন্তু কোনও ভাষার ইতিবৃত্তে এ আলোচনা থাকে না। পণ্ডিত গ্রিমও এ-সম্বন্ধে নীরব ছিলেন, সুনীতিকুমারই প্রথম এ সম্বন্ধে আলোচনা করলেন। একটিমাত্র গ্রন্থের পরিসরে একটি ভাষার স্বরূপ সম্যক ভাবে বোঝবার জন্যে যা কিছু জানা প্রয়োন তা সবই এতে স্থান পেল এবং একটি ভাষাকে সম্যক ভাবে জানার জন্যে আনুষঙ্গিক কী কী জানার প্রয়োজন তারও প্রথম সুস্পষ্ট নির্দেশ রয়ে গেল এ গ্রন্থে। এতগুলি কারণে এবং এতে বিধৃত তথ্যের অবিশ্বাস্য সম্ভারে এ গ্রন্থটি এখনও পৃথিবীর ভাষাতত্ত্বের ইতিহাসে অনন্য রয়ে গেছে।সুনীতিকুমারের চরিত্রগত সবচেয়ে বড় বৈশিষ্ট্য বোধহয় তাঁর বিবর্তনের ক্ষমতা। স্বভাবে একটা দার্ঢ্য ছিল যখন যা সিদ্ধান্ত করতেন বা যে প্রত্যয়ে এসে পৌঁছতেন দৃঢ় ভাবে তা ধরে থাকতেন, প্রয়োজন হলে তার জন্যে সংগ্রামেও পশ্চাৎপদ হতেন না। এ দৃঢ়তা কলকাতা দেখেছিল ছিয়াশি বছরের বৃদ্ধের মধ্যে রামায়ণ বিতর্ক-সভায় (১৩ ফেব্রুয়ারি, ১৯৭৬)। সেখানে যুক্তি দিয়ে তিনি যা যা বলেছিলেন কিছু পণ্ডিত তার বিরোধিতা করেন; এবং দু’চার দিন আগে থেকেই তাঁর কাছে অত্যন্ত কদর্য এবং ভয়াবহ চিঠি আসতে থাকে সনাতনপন্থীদের কাছ থেকে। মনে আঘাত পেলেও মতে আঘাত লাগেনি। লাগত, যদি প্রতিকূলতা আসত যুক্তিগ্রাহ্য আপত্তি নিয়ে; তা হলে তিনি মত পরিবর্তন করতে দ্বিধা করতেন না। একদা তাঁর মনে হয়েছিল সারা ভারতের সব ভাষার জন্যে একটিমাত্র লিপি প্ৰবৰ্তিত হওয়া প্রয়োজন এবং সেটি কোনও ভারতীয় লিপি হলে অনর্থ বাধতে পারে, তাই সেটি রোমান লিপি হওয়াই বাঞ্ছনীয়। দৃঢ়স্বরে এ মত ঘোষণা করলেন। কিন্তু কিছুকাল পরে ধীরে ধীরে দেখতে পেলেন আঞ্চলিক লিপিতে প্রায় হাজার বছর ধরে বিভিন্ন শাস্ত্র কাব্য সাহিত্য ধর্মদর্শন ও ভাষ্য লিপিবদ্ধ হয়ে এসেছে, ভারতের উত্তর পূর্ব দক্ষিণ পশ্চিমে। ভাষাই যখন পৃথক, লিপিসাম্যে কাজ বেশি দূর এগোবে না। তখন অনায়াসে পূর্বমত পরিহার করে বললেন, আঞ্চলিক লিপিই বজায় থাকুক। তেমনি ভাষা। পণ্ডিত নেহরুর সঙ্গে পরামর্শ করে ঠিক করলেন হিন্দি সর্বভারতীয় ভাষারূপে গৃহীত হওয়ার দাবি রাখে। আরম্ভ হল হিন্দির সপক্ষে প্রচার— উচ্চকণ্ঠে সকল সভাসমিতিতে বলতে লাগলেন হিন্দিকে সর্বভারতীয় ভাষার সম্মান দেওয়াই হল ভারতের সংহতি সাধনের একটি প্রকৃষ্ট উপায়। পরে বুঝতে পারলেন সমগ্র দক্ষিণ ভারতের মানুষ এতে যৎপরোনাস্তি ক্ষুণ্ন হয়েছে, আর্যাবর্তের হিন্দি তাদের সংস্কৃতি থেকে বহু দূরে। জোর করে এ ভাষা চাপিয়ে দিলে তাদের আনুগত্যই সংশয়িত হবে, সংহতি সৃষ্টি তো দূরের কথা। তখন আবার প্রত্যাহার করলেন হিন্দির সপক্ষের যুক্তি; ভারতবর্ষের বৃহৎ ভূখণ্ড দাক্ষিণাত্য, যাঁদের দীর্ঘকালের নিরবচ্ছিন্ন সংস্কৃতির ইতিহাস রয়েছে, হিন্দিকে ওপর থেকে কৃত্রিম ভাবে তাঁদের উপরে চাপিয়ে দিলে তাঁদের দূরে সরিয়ে নেওয়া হবে। আঞ্চলিক ভাষার ব্যবহার চলতে লাগল।
এত সযত্ন এবং এত নিপুণ প্রস্তুতি নিয়ে ভারতবর্ষের এই মানুষটি উপস্থিত হতেন ভিন্ন দেশের মানুষের দ্বারে। সংস্কৃতি বিভেদ ঘটায় না, মানুষের মৌল একত্বকে উজ্জ্বলতর করে তোলে; তাই নিরবধি সন্ধান চলত আপাতবিচ্ছিন্ন সংস্কৃতির মধ্যে নিহিত ঐক্যের। কিন্তু, পার্থক্যকে, বৈচিত্র্যকেও তিনি সসম্ভ্রমে স্বীকার করতে জানতেন, ফলে সত্যকার পরিশীলিত চিত্তের নির্ণায়ক যে গুণ— যা আছে, তা যেমন ভাবে যেখানে যার মধ্যে আছে তাকে তেমনি ভাবেই স্বীকার করা— এ তিনি সম্পূর্ণ ভাবে আয়ত্ত করেছিলেন। মানুষ সম্বন্ধে গভীর এক সম্ভ্রমবোধ তাঁকে নিবৃত্ত করত কোনও সংস্কৃতিকে বা কোনও ব্যক্তিকে তুচ্ছ মনে করা থেকে। যা মহৎ তাকে যেমন শ্রদ্ধার বেদীপীঠে আসন দিতে পারতেন তেমনি যা তুচ্ছ তাকেও তার সত্তার প্রকাশরূপে মেনে নিতে পারতেন। এ বড় সহজ সাধনা নয়। তাঁর পরিচিত সকলেই প্রায় দেখেছেন তাঁর মধ্যে মানুষের প্রতি অবজ্ঞার অভাব। কিন্তু ঘৃণা যে তাঁর ছিল না তা নয়। যুক্তিবহির্ভূত সংস্কার সম্বন্ধে প্রগাঢ় ঘৃণা ছিল, ধর্মের নামে কিছু মানুষকে নীচ মনে করাকে বা সংস্কারাচ্ছন্ন অনমনীয়তাকে তিনি ঘৃণা করতেন; ঘৃণা করতেন অহমিকাকে, জাত নিয়ে, ধন বা এমনকী বংশ নিয়েও আত্মম্ভরিতা সম্বন্ধে তাঁর সহিষ্ণুতা ছিল না; বিরূপ হয়ে উঠতেন সংকীর্ণতা ভেদবুদ্ধির কুৎসিত চেহারা দেখে। যাঁরা তাঁকে জানতেন তাঁরা সকলেই জানেন কোনও দিন একটিও দম্ভের বাক্য তাঁর কাছে কেউ শোনেনি। দিগন্তবিস্তৃত জ্ঞানের পরিধি ছিল বলেই হয়তো, কী জানতেন না, সে নিয়ে তীব্র ভাবে নিত্য সচেতন ছিলেন, এই সচেতনতাই তাঁকে দিয়েছিল সেই বিস্ময়কর আন্তরিক বিনয়, যার সৌন্দর্য অভিভূত করত সকলকে। এর মধ্যে একবিন্দু অভিনয় ছিল না, কারণ সমস্ত জ্ঞান আহরণ করতে পারেননি এই তীক্ষ্ণ বোধই তাঁকে রক্ষা করেছিল অহমিকা থেকে। মনে হয় সব বিদ্যাই মানুষকে বিনয় দেয় না, অমন অগাধ অপরিণাম বিদ্যাই শুধু যথার্থ বিনয় দিতে পারে। অনায়াসে নিজেকে নিয়ে যে পরিহাস করতে পারতেন এরও পিছনে সেই অপরিপূর্ণতার বোধ ও তার থেকে সঞ্জাত বিনয়। কতবার বলেছেন, ইউরোপের যে কোনও বিশ্ববিদ্যালয়ের করিডর ঝাঁট দিলে দশটা সুনীতি চাটুজ্জে পাওয়া যাবে। কথাটা একেবারেই সত্যি নয়, কিন্তু আশ্চর্য এই যে কথাটা তিনি মনেপ্রাণে বিশ্বাস করতেন। আদর্শকে এত উচ্চে স্থাপনা করেছিলেন বলেই এই প্রাজ্ঞ অতৃপ্তি তাঁকে এক অনিন্দ্যসুন্দর মহিমা দিয়েছিল।
সুনীতিকুমার জন্মেছিলেন ঊনবিংশ শতকের শেষ দশকের শুরুতেই; মনেপ্রাণে অনেকাংশেই ঊনবিংশ শতকেরই সৃষ্টি তিনি। ফরাসি বিপ্লবের পরে যে মানবকেন্দ্রিকতা ইউরোপে ব্যাপ্ত হয়ে পড়ে সুনীতিকুমার তার দ্বারা গভীর ভাবে প্রভাবিত। সঙ্গে সঙ্গে অষ্টাদশ শতকের ইউরোপের যুক্তিনিষ্ঠাও তাঁর মধ্যে গভীর সাড়া জাগায়। সুনীতিকুমার বিশ্বাস করতেন ভারতবর্ষে চিন্তা ও মননের ঐতিহ্যে যা কিছু স্থায়ী ও মূল্যবান তা যুক্তিনির্ভর; যা কিছু অশুভ, পরিহার্য এবং সংস্কৃতির অগ্রগতির পরিপন্থী তা যুক্তিকে অগ্রাহ্য করে কুসংস্কারকে প্রশ্রয় দেয়। যুক্তির জগতে ভারতবর্ষ দিয়েছে অনেক, এবং তিনি বলতেন সেই ঐতিহ্য উদ্ঘাটন করে তার অনুসরণ করাই আমাদের পক্ষে মঙ্গলের, চিন্তাজগতে অগ্রগতির একমাত্র পথ। যুক্তিবাদকে নিজের চিন্তা, মনন ও প্রত্যয়ে শীর্ষস্থান দিয়েছিলেন শেষ পর্যন্ত। যুক্তিবাদ ও মানবকেন্দ্রিকতায় তাঁর সমকালীন কিছু চিন্তাশীল পণ্ডিতও তাঁর পাশে ছিলেন। বন্ধু সুশীলকুমার দে৬, রাধাকৃষ্ণন, সত্যেন্দ্রনাথ বসু, মেঘনাদ সাহা প্রমুখ চিন্তাবিদ কেউই অতিলৌকিক বা পারলৌকিক কোনও কিছুতে বিশ্বাস করতে পারেননি। এতে এঁরা সকলেই মনের দিকে কতকটা নিঃসঙ্গ হয়ে পড়েন কিন্তু তৎসত্ত্বেও যা বিশ্বাস করতে পারেন না সে বিশ্বাস বা সংস্কারকে আমরণ সাহসের সঙ্গে পরিহার করেছিলেন। সুনীতিকুমার বিশেষ ভাবেই নিঃসঙ্গ ছিলেন কারণ তাঁর সারস্বত সাধনা এক বৃহৎ পরিসরে পরিব্যাপ্ত ছিল এবং তা ছিল অন্তর্লোকের গভীরে। মত মানুষেরই জন্যে, মানুষ মতের দাসত্ব করবে এ কল্পনা তাঁকে পীড়া দিত। তাই মিথ্যে আত্মসম্মানের মোহ ত্যাগ করে তিনি নিজের মত বা সিদ্ধান্ত পরিবর্তন করতে জানতেন।
১৯২৬ সালের দাঙ্গার সময়ে তিনি প্রবল হিন্দু মহাসভাপন্থী। হিন্দু-মুসলমান দাঙ্গায় কিছু হিন্দু মরেছে শুনে লাঠি হাতে রাস্তায় বেরোলেন, সে দিনের বিশ্বাসমতে যবন-নিধনের জন্যে। এর মূল ইতিহাস আরও পিছনে: বিবেকানন্দের শিক্ষায় আত্মপ্রত্যয়, বীরত্বের সাধনা, শৈশব থেকে অভ্যস্ত ডন বৈঠক, ইত্যাদিতে সুগঠিত স্বাস্থ্য। হিন্দু বাঙালি ক্লীবের মতো পড়ে মার খাবে এ তখন তাঁর অসহ্য বোধ হয়েছিল। এরই কাছাকাছি সময়ে তিনি লিখলেন, ‘হিন্দুধর্মে ধর্মান্তরিতদের বর্ণাশ্রম সমাজে কী স্থান’। অর্থাৎ তখন হিন্দুমহাসভার সাম্প্রদায়িক নীতি তিনি আত্মস্থ করেছেন; ভারতবর্ষ হিন্দুপ্রধান দেশ, হিন্দুই এখানে প্রথম ও প্রধান নাগরিক এ বিশ্বাস করেন। হিন্দুরাজ্যে হিন্দু ন্যায়বিচারই চলবে, অহিন্দু নাগরিক তার অধীনে থাকবে, তবে কষ্টে থাকবে না এ কথাও মেনে নিয়েছেন। পরে ধীরে ধীরে সাম্প্রদায়িকতার নগ্ন মূর্তি যতই উদ্ঘাটিত হতে লাগল, হিন্দু নাগরিকতারও নখদত্ত বিকাশ দেখলেন। ইসলাম সম্বন্ধে পড়াশোনা করে সম্ভ্রমের সঙ্গে প্রতিবেশী সম্প্রদায় সম্বন্ধে বিদ্বেষ উৎপাটন করলেন। নিজেকে মুক্ত করলেন হিন্দু গোঁড়ামি থেকে
হিন্দুর কলঙ্কমোচনের জন্যে সুনীতিকুমার এক সময়ে হিন্দুসমাজের প্রত্যন্তবাসী তপশিলি সম্প্রদায়ভুক্ত মানুষদের পদবি-পরিবর্তনে উদ্যোগী হন। প্রশ্ন করলে বলতেন, যাতে ওরা সবচেয়ে বেশি আত্মসম্মানবোধ করে সেই জন্যেই ব্রাহ্মণ উপাধি দিচ্ছি। এই তথাকথিত নিম্নবর্গের মানুষদের ব্রাহ্মণ পদবি দেওয়া সম্পর্কে প্রশ্ন তুলে, যাতে তারা দাস, নাথ, লাই এবং হাড়ি-বাগদি-ডোমের জন্মলব্ধ পদবি নিয়েই সমাজে মাথা উঁচু করে দাঁড়াতে পারে, এই কথা বললে— কথাটা ওঁর মনে ধরে; বললেন, ‘তাইতো, সেই রকমটিই হওয়া উচিত। শ্রাদ্ধে যার গোত্রপরিচয় জানা যায় না তাকে তো আমরা মানবগোত্র বলি, এরাও থাক সেই মানব গোত্রভুক্ত হয়ে।’ এই প্রসঙ্গে মাঝে মাঝে বলতেন, ‘দৈবায়ত্তং কুলে জন্ম, মদায়ত্তং তু পৌরুষম।’ এক দিকে কৌলীন্য ও ব্রাহ্মণ্যে বিস্তর ফাঁক ও ফাঁকি সম্বন্ধে অবহিত হচ্ছিলেন বলেই ও ব্যাপারে কোনও কৃত্রিম শ্রদ্ধা রক্ষা করা আর সম্ভব হচ্ছিল না, অন্য দিকে আত্মসমীক্ষা চলছিল। তথাকথিত নীচ শ্রেণির মানুষের নীচতা যে স্বার্থসন্ধী ব্রাহ্মণ্যসমাজের দ্বারা আরোপিত এ সম্বন্ধেও অবহিত হচ্ছিলেন বলেই মানুষকে নিজের পরিচয়ে দাঁড়াতে সাহস দিতেন। সমস্ত জাতিভেদ প্রথাটাই যে কত মেকি এবং কী পরিমাণ বিষাক্ত, সে নিয়ে ক্রমেই তাঁর চেতনার প্রসার ঘটছিল। মাঝে মাঝে মহাভারতের শান্তিপর্বের ভীষ্মের কথাটি বলতেন, ‘গুহ্যং ব্রহ্ম যদিদং তে ব্রবীমি, ন মানুষাচ্ছ্রেষ্ঠতরং হি কিঞ্চিৎ’। এর পিছনে দীর্ঘ বিবর্তনের ইতিহাস আছে।সুনীতিকুমারের সমসাময়িক কালের বিভিন্ন ভাষায় পণ্ডিতদের সঙ্গে তাঁর হৃদ্যতা, বিদ্যাক্ষেত্রের কল্যাণমিত্রদের সঙ্গে সারস্বত সংযোগ তাঁকেও উৎসাহ দিত। কিন্তু বেশি করে উদ্দীপিত করত তাঁর বিদ্যাসহচরদের। মেঘনাদ সাহা, সত্যেন্দ্রনাথ বসু বা গিরীন্দ্রশেখর বসু বিজ্ঞানের কৃতী ছাত্র; এঁদের সঙ্গে সুনীতিকুমারের গভীর সখ্য ছিল। জীবন, জগৎ, সমাজ, সমকালীন জাতীয় সংগ্রাম, ইত্যাদি ক্ষেত্রে এঁরা নানা আলাপ করতেন। যেমন সুনীতিকুমার আইনস্টাইন, সিগমুন্ড ফ্রয়েডের সঙ্গে যোগাযোগ স্থাপন করে তাঁনের মনস্বিতার স্পর্শ পেতে উৎসুক ছিলেন। নিজের গবেষণা ক্ষেত্র ভাষাতত্ত্ব ছাড়াও অনেক বিস্তৃত ছিল তাঁর চর্চার ক্ষেত্র— শিল্পচিন্তা, দর্শন, নৃতত্ত্ব, প্রত্নতত্ত্ব, ইতিহাস, সাহিত্য, সংগীত, স্থাপত্য, ভাস্কর্য, ধর্ম, লোকাচার এ সবেই তাঁর নিত্যজাগ্রৎ কৌতূহল ছিল। ফলে, এই সব ক্ষেত্রের মনীষীদের সঙ্গে তাঁর ঘনিষ্ঠ সংযোগ ছিল— দেশে এবং সারা পৃথিবীতে। মানসিক সান্নিধ্যে এবং বিদ্যাচর্চার সাযুজ্যে এঁরা এবং সুনীতিকুমার পরস্পরকে সমৃদ্ধ করতেন।
প্রথম যৌবনেই ইউনিভার্সিটি ইনস্টিটিউটে যাতায়াত করতেন। তখন ঘনিষ্ঠতা হয়েছিল শিশিরকুমার ভাদুড়ির সঙ্গে। বিদ্বান বুদ্ধিমান ও মার্জিতরুচি এই তরুণ অভিনেতার সঙ্গে দীর্ঘকাল বন্ধুত্ব ছিল তাঁর। চন্দ্রগুপ্ত নাটকে গ্রিক বেশবাস সুনীতিকুমারই পরিকল্পনা করেন। তেমনই পৌরাণিক ও মোগল পোশাকের আদলও নির্দেশ করেন। নাটকে সহজাত আগ্রহ ছিল বলে প্রায়ই দেখতে যেতেন, দেখাতে নিয়ে যেতেন অন্য বন্ধুদের। শিশিরকুমারের নটপ্রতিভা মুগ্ধ ও অভিভূত করে সুনীতিকুমারকে। যেমন ‘মান্ডে ক্লাবে’ গিয়ে মিত্রতা হয় সুকুমার রায়ের সঙ্গে এবং সুকুমার রায়ের মৃত্যু পর্যন্ত এ সংযোগ অক্ষুণ্ণ ছিল, কারণ ওই তরুণের প্রতিভা, মনের সৌকুমার্য, শুচিতা, আদর্শবাদিতা ও তাঁর সৃষ্টিপ্রতিভা সুনীতিকুমারকে গভীর ভাবে আকর্ষণ করেছিল। কালিদাস নাগ ছিলেন প্যারিসে তাঁর পথপ্রদর্শক ও ঘনিষ্ঠ বন্ধু, এঁর পরিশীলিত রুচি, বিদ্যাবত্তা ও বিদ্যানুরাগ সাড়া পেয়েছিল সুনীতিকুমারের মনে; সম্পর্ক অটুট ছিল কালিদাস নাগের মৃত্যু পর্যন্ত। সহকর্মী পণ্ডিত প্রবোধচন্দ্র বাগচি ও তারাপোরেওয়ালার গুণমুগ্ধ ছিলেন; বিশেষ সখ্য ছিল সর্বেপল্লী রাধাকৃষ্ণনের সঙ্গে— যোগসূত্র গুণগ্রাহিতা। মানসিক গঠনে কিছু দূর পর্যন্ত মিল ছিল এ দুজনের, বিদ্যানুরাগ ও বহুমুখী আগ্রহ ছিল সেই মিলের ভিত্তি। সুশীলকুমার দে-র সঙ্গে পরিচয় লন্ডনে; দু’জনেই কলকাতা বিশ্ববিদ্যালয়ের ইংরেজি এম এ; দু’জনেই আলাদা আলাদা বছরে প্রথম শ্রেণিতে প্রথম স্থান অধিকার করেন ও পরে বিষয়ান্তরে চর্চায় প্রবৃত্ত হন। সুনীতিকুমার নিজের প্রতিভায় পিএইচ ডি না করে সরাসরি ডি লিট পরীক্ষা দেওয়ার অনুমতি পান। উদারহৃদয় বন্ধু সুশীলকুমার দে-কে অনুরূপ নিয়মপিঞ্জর থেকে উদ্ধার করেন অনেককে বলে বিশেষ ব্যবস্থা করিয়ে। এঁদের বন্ধুত্বের মিলনক্ষেত্র ছিল বহুধাবিস্তীর্ণ— ইংরেজি, বাংলা, সংস্কৃত ভাষা ও সংস্কৃতি দীর্ঘকাল সজীব সম্পর্ক ছিল উভয়ের ক্ষেত্রে। শ্রীগোপাল হালদার প্রাতিষ্ঠানিক ভাবেই সুনীতিকুমারের গবেষণার ছাত্র ছিলেন; কিন্তু গবেষণা সূত্রপাতের অনতিকাল পরেই শ্রীগোপাল হালদার কারারুদ্ধ হন। সুনীতিকুমার এই ভিন্ন রাজনীতিবিশ্বাসী সৎ শিষ্যটির কারাবাসের দুঃখ বহুল পরিমাণে লাঘব করেছিলেন, স্বেচ্ছাপ্রণোদিত হয়ে বিশেষ ব্যবস্থা করিয়ে জেলে ওঁর সঙ্গে দেখা করে, আলোচনা করে, বই পাঠিয়ে, এমনকী বিশেষ বক্তৃতা উপলক্ষে সাময়িক মুক্তিতে সে সভায় যোগ দেওয়ার অনুমতি আদায় করে।
সুকুমার রায়ের সঙ্গে যে ‘মান্ডে ক্লাবে’ তাঁর আলাপ হয়, সেখানেই পরিচয় প্রশান্তচন্দ্ৰ মহলানবীশের সঙ্গেও। বৈজ্ঞানিক প্রশান্তচন্দ্রের বুদ্ধির বহুধাবিকীর্ণ দীপ্তি, সাহিত্যে রুচি এবং রবীন্দ্রানুরাগ দু’জনের ঘনিষ্ঠতার সেতু হয়ে ওঠে। এ সংযোগও দীর্ঘকাল অব্যাহত ছিল। ভারতবর্ষের বিভিন্ন প্রদেশের মনস্বীরা অনেক সময়ে সুনীতিকুমারের প্রতিভায় আকৃষ্ট হয়ে তাঁর কাছে এসেছেন এবং এমনও বহুবার ঘটেছে প্রতিভার সামান্যতম সম্ভাবনা দেখে তিনি নিজেই তাঁদের সঙ্গে সম্পর্ক স্থাপন করেছেন। শুধু প্রতিভাই নয়, অন্যবিধ গুণও মগ্ধ করত, এই গুণগ্রাহী মানুষটিকে। তাঁর একান্ত সচিবের লেখা থেকে সেটা স্পষ্ট। শিশিরকুমার বন্দ্যোপাধ্যায়ের কর্মনিষ্ঠা ও অতন্ত্র মনোযোগ সুনীতিকুমারের কীসে মঙ্গল হয় তার দিকে: এটি তাঁকে এত মুগ্ধ করেছিল যে একখানা বই উৎসর্গ করেন তাঁকে। তাঁর সাহিত্যসচিব অনিল কাঞ্জিলাল মশায় বিদ্যা বুদ্ধি এবং অধ্যয়নের পরিধিতে ও রুচিতে এবং একনিষ্ঠ সারস্বত পরিচর্যায় সুনীতিকুমারের খুব কাছে আসতে পেরেছিলেন এবং এ জন্যে সুনীতিকুমারের পরিতুষ্টিও যেমন পেয়েছেন, দীর্ঘকালের সান্নিধ্যও তেমনি পেয়েছেন।
যে-মানুষটির সান্নিধ্যে সুনীতিকুমার নিজেকে ভাগ্যবান মনে করতেন তিনি রবীন্দ্রনাথ ঠাকুর। প্রথম পরিচয় কবির কবিতা পাঠে আগ্রহ। এ আগ্রহ সঞ্চার করেন, আগেই বলেছি, সহপাঠী গোরা। গোরা অর্থাৎ গৌরগোবিন্দ গুপ্ত ব্রহ্মচর্য আশ্রম থেকে এসে মোতি শীলের ইস্কুলে সুনীতিকুমারের সহপাঠী হন। ইনি ঈশ্বরচন্দ্র গুপ্তের বংশধর এবং ব্রহ্মবান্ধব উপাধ্যায়ের ছাত্র ও অনুগামী। গোরার কাছেই সুনীতিকুমার রবীন্দ্রনাথের কবিতা শোনেন। যে-মন এক দিন বিশ্বের সমস্ত ধ্রুপদী সাহিত্যে নিষ্ণাত হল, সে-মননের অন্তর্নিহিত কষ্টিপাথরে পাকা ছাপ পড়েছিল তখনই। এবং তখন যার সূত্রপাত তার অনুশীলন চলল সারাজীবন; অনুধাবন এবং মনের মধ্যে বাজতে লাগল বিচিত্র তার অনুরণন। চিত্রা, মানসী-তে যার শুরু এবং মন্ত্রমুগ্ধের মতো ভারতীয় রোমান্টিক রচনার সেই প্রথম গুঞ্জন অপরিণত কিশোরকে যে নতুন এক জগতের সন্ধান দিয়েছিল তা নিয়ে গভীর নিষ্ঠার চর্চা চলেছিল সমগ্র জীবন ভরে। নানা কর্মকাণ্ডের টানে তাঁকে শান্তিনিকেতনে বারবার যেতে হয়েছে, আরও বেশি করে যেতে হয়েছে শুধু কবির টানে। যেতেন সেখানকার কাজে, উৎসবে ও নানা দায়িত্ব নিয়ে। কবির প্রয়াণের পরও তিনি কবির সম্মানের জন্যে এই সব আনুষ্ঠানিক ও প্রাতিষ্ঠানিক ব্যাপারে সাগ্রহে যোগ দিয়েছেন। কবির প্রতি এ তাঁর শ্রদ্ধার্ঘ্য; শান্তিনিকেতনও যে কবির এক সৃষ্টি; একে অনাদর করার কথা ভাবতেই পারতেন না তাই। ১৯২৭ সালে সেই যে তিন মাস কবির সঙ্গে গেলেন জাভা, সুমাত্রা, বালি, মালয় ও শ্যামদেশ, সেখানে দিনপঞ্জিতে সঞ্চয় করে রেখেছেন দৈনন্দিন প্রাপ্তি, বোধের ও বোধির। এর পর থেকে কবির সঙ্গে যে-সম্পর্ক গড়ে উঠেছিল তা তাঁকে ফিরে ফিরে নিয়ে গেছে কবির সান্নিধ্যে ও শান্তিনিকেতনে। কবিও গুণগ্রাহী ছিলেন; শুধু যে বাংলা ভাষা পরিচয় (১৯৩৮) বইটি সুনীতিকুমারকে উৎসর্গ করে তাঁর সমাদর ও শ্রদ্ধা প্রকাশ করেছেন তা নয়, জাভাযাত্রীর পত্রে অকুণ্ঠ প্রশংসায় সংবর্ধিত করেছেন সুনীতিকুমারকে। লিখেছেন:
সকলপ্রকার রচনাই স্বাভাবিক শক্তির অপেক্ষা করে। চিঠি-রচনাও তাই। আমাদের দলের মধ্যে আছেন সুনীতি। আমি তাঁকে নিছক পণ্ডিত বলেই জানতুম। অর্থাৎ, আস্ত জিনিসকে টুকরো করা ও টুকরো জিনিসকে জোড়া দেওয়ার কাজেই তিনি হাত পাকিয়েছেন বলে আমার বিশ্বাস ছিল। কিন্তু এ বারে দেখলুম, বিশ্ব বলতে যে ছবির স্রোতকে বোঝায়, যা ভিড় করে ছোটে এবং এক মুহূর্ত স্থির থাকে না, তাকে তিনি তালভঙ্গ না করে মনের মধ্যে দ্রুত এবং সম্পূর্ণ ধরতে পারেন আর কাগজে-কলমে সেটা দ্রুত এবং সম্পূর্ণ তুলে নিতে পারেন। এই শক্তির মূলে আছে বিশ্বব্যাপারের প্রতি তাঁর মনের সজীব আগ্রহ। তাঁর নিজের কাছে তুচ্ছ বলে কিছুই নেই, তাই তাঁর কলমে তুচ্ছও এমন একটি স্থান পায় যাতে তাকে উপেক্ষা করা যায় না। সাধারণত, এ কথা বলা চলে যে শব্দতত্ত্বের মধ্যে যারা তলিয়ে গেছে শব্দচিত্র তাদের এলাকার সম্পূর্ণ বাইরে, কেননা চিত্রটা একেবারে উপরের তলায়। কিন্তু, সুনীতির মনে সুগভীর তত্ত্ব ভাসমান চিত্রকে ডুবিয়ে মারেনি এই বড় অপূর্ব। সুনীতির নিরন্ধ্র চিঠিগুলি তোমরা যথাসময়ে পড়তে পাবে— দেখবে এগুলো একেবারে বাদশাই চিঠি। এতে চিঠির ইম্পিরিয়ালিজম; বর্ণনাসাম্রাজ্য সর্বগ্রাহী, ছোট বড় কিছুই তার থেকে বাদ পড়েনি। সুনীতিকে উপাধি দেওয়া উচিত— লিপিবাচস্পতি কিংবা লিপিসার্বভৌম কিংবা লিপিচক্রবর্তী।
সুনীতিকুমারের মনটা শিল্পী মনই ছিল; নিজেই বলতেন, ছোটবেলায় চোখের দৃষ্টি ক্ষীণ না হয়ে গেলে তিনি শিল্পীই হতেন। শিল্পী না হলেও শিল্পীর মৌলিক ক্ষমতাটি ছিল; সব কিছু খুঁটিয়ে দেখা, মনে রাখা, তা থেকে আনন্দ লাভ করা। কবির সঙ্গে যাঁর ঘনিষ্ঠ সংযোগ ঘটল তিনি শুধু ভাষাবাচস্পতি নন, তিনি রসবোদ্ধা ও মানবপ্রেমিক। কাজেই জাভা সুমাত্রা মালয় বালিদ্বীপে তিনি খুঁজেছেন মানুষকে তার এই দূরপ্রাচ্যের পরিবেশে, পেয়েছেন নতুন এক পরিচয়। ওখানে শ্রাদ্ধে পৌরোহিত্য করাটা যতটা ওদের উপকার করা, ততটাই নিজেরও জ্ঞান বৃদ্ধি করা। বস্তুত, করিব সঙ্গে সুনীতিকুমারের এইখানেই গভীর মিল: উভয়েরই অন্বিষ্ট মানুষ, বিভিন্ন স্থানে, কালে, বিচিত্র বেশে, বিশ্বাস, আচরণে ও সৃষ্টিতে। এক জন শেষ বয়সে কবিতা লিখলেন ‘কেন’, অন্যজন সে কবিতা মন্ত্র বোধে আবৃত্তি করতে লাগলেন শেষ ক-বছর। যখন পড়েন, ‘আমি ব্রাত্য আমি মন্ত্রহীন’ তখন ঈষৎ থেমে অস্ফুটে বলেন ‘আমিও’। সেই মানসসুন্দরী, খেয়া, নৈবেদ্য পর্যায়ের স্থির চিত্তলোভন বিশ্বাস কবি যে ভাবে বর্জন করছিলেন সেই ভাবেই নিরঞ্জন সত্যের হিমতুষার ধারার কঠিন অবগাহনের দ্বারা এক ধরনের শুচিতালাভ সুনীতিকুমারকে টানছিল দুর্বার আকর্ষণে। তাঁর কাছে গেলে পড়তে বলতেন রবীন্দ্রনাথের শেষ পর্যায়ের নিরলংকার কিন্তু হিরককঠিন উপলব্ধির কবিতাগুলি, নিজেও উপাংশু আবৃত্তি করতেন। চারিদিকে তাকিয়ে যখন বহু দীর্ঘকালের লালিত লোভনীয় বিশ্বাসগুলি আর রাখতে পারছিলেন না, তখন ফিরে ফিরে আসতেন জীবনের উৎসজলে স্নান করতে; পড়তেন বেদ, গ্রিক মহাকাব্য, গ্রিক নাটক, রবীন্দ্রনাথের কবিতা এবং শরীর-মনের ক্লান্তি জুড়িয়ে নিতেন রবীন্দ্রসংগীতে। রবীন্দ্রনাথের মতোই, রবীন্দ্রনাথের সঙ্গেই আপাতরঞ্জন মোহ থেকে ধীরে ধীরে তাঁর উত্তরণ ঘটল কঠিন সাধনায় এবং শেষে রবীন্দ্রনাথের মতোই বলবার শক্তি অর্জন করেছিলেন: ‘কঠিনেরে ভালবাসিলাম’। রবীন্দ্রনাথ তাঁর নিয়তচলিষ্ণু মনের দীক্ষাদাতাও বটে, পান্থজনের সখাও বটে।বৃত্তিতে ছিলেন শিক্ষক। অধ্যাপনা জীবন শুরু বিদ্যাসাগর কলেজে কিছুকাল ইংরেজির অধ্যাপকরূপে। প্রথমে স্নাতক স্তরে ইংরেজি পড়ান, পরে কলকাতা বিশ্ববিদ্যালয়ে স্নাতকোত্তর শ্রেণিতে পড়ান। কলকাতায় খয়রা অধ্যাপক হয়ে প্রথম পর্যায়ে ছাত্ররূপে পান শ্রীসুকুমার সেনকে। জমি ভাল হলে সুনীতিকুমারের অধ্যাপনা কী পরিমাণ ফলপ্রসূ হতে পারে অধ্যাপক সুকুমার সেন তার জ্বলন্ত উদাহরণ। বেদ, অবেস্তা, ব্যাকরণ, সংস্কৃত, পালি, প্রাকৃত, গ্রিক, ল্যাটিন এ সবেতেই নিষ্ণাত সুনীতিকুমারের নিতান্ত স্নেহভাজন যোগ্যতম শিষ্য সুকুমার। এর সঙ্গে তাঁর আমরণ ঘনিষ্ঠ সম্পর্ক ছিল; শিক্ষাগুরু হিসেবে সুনীতিকুমার গর্বিত ছিলেন এই কৃতী ছাত্রকে নিয়ে। সুনীতিকুমারের মৃত্যুর পরে সাহিত্য অকাদেমি আয়োজিত স্মৃতিসভায় শ্রীসুকুমার সেন একটি অমূল্য উক্তি করেন। তাঁর ভাষণের প্রথম বাক্যই ছিল: ‘উচ্চতা নানা রকমের হয়, অট্টালিকাও উচ্চ, মহীরূহও উচ্চ। একটি নিষ্প্রাণ, অন্যটি জীবনরসে সমৃদ্ধ। সুনীতিবাবুর ছিল সেই বনস্পতির উচ্চতা।’ এই ভাবে সুনীতিকুমারকে শ্রদ্ধা নিবেদন থেকে বোঝা যায় তাঁর গুরু-ঋণের স্বীকৃতি আর সুনীতিকুমারের একটি অসাধারণ সর্বাঙ্গীণ মূল্যায়ন।
শ্রীসুকুমার সেনের পরেও যাঁরা সুনীতিকুমারের কাছে পাঠ নিয়েছেন তাঁরা তাঁর অধ্যাপনার কয়েকটি বৈশিষ্ট্য লক্ষ না করে পারেননি। সকল ছাত্রছাত্রীকে তিনি ‘আপনি’ সম্বোধন করতেন, কাউকে প্রণাম করতে দিতেন না। এ দুটিই প্রতীকী, অধ্যাপক ছাত্রদের মনে হীনমন্যতার ভাব প্রবেশ করুক তা চাইতেন না। নিজেকে মনে করতেন খানিকটা অগ্রসর ছাত্র মাত্র। তর্কে ছাত্রের অধিকার ছিল। পড়াতে আসতেন নিয়মিত এবং পড়িয়ে যে আনন্দ পাচ্ছেন সেটা স্পষ্ট প্রতীয়মান হত ওঁর পড়ানোর প্রাণবন্ত উচ্চারণে। প্রথম কয়েক বছর আমন্ত্রিত হয়ে বাইরে গেলে ফিরে এসে বাড়তি ক্লাস নিয়ে ক্ষতিপূরণ করে দিতেন; পরে আমন্ত্রণ এত ঘন ঘন আসত যে সেটা পারতেন না, তবে চেষ্টা করতেন। এত অসাধারণ তাঁর অধ্যাপনা যে ছাত্ররা— অন্তত বুদ্ধিমান ছাত্ররা— মন্ত্রমুগ্ধবৎ শুনত, প্রহর গুনত তাঁর ক্লাসের জন্যে। পড়াতেন বাংলা, সংস্কৃত, ইংরেজি, পালি ও প্রাকৃত বিভাগে ভাষাতত্ত্ব, এ ছাড়াও প্রাচীন ও মধ্যযুগীয় ইংরেজি। কিছু দিন তারাপোরেওয়ালার কাছে ঝালিয়ে নিয়ে পরে পড়াতেন অবেস্তাও। গ্রিক ল্যাটিন কেলটিকও। কোনওটিই খুব জনপ্রিয় বিষয় ছিল না, ফলে ছাত্র সংখ্যা বেশি ছিল না কখনওই। কিন্তু বিদ্যোৎসাহী ছাত্র তাঁর কাছে যা পেত অন্য কারও কাছে সে ভাবে বা ততটা পেত না।
অধিকাংশ পণ্ডিতের উচ্চতাই অট্টালিকার উচ্চতা, দেখলে বিস্ময় হয়, কখনও বা সম্ভ্রম, কিন্তু প্রেরণা দেয় না। সুনীতিকুমারের এক দিকে যেমন ছিল জ্ঞানপ্রাচুর্য অন্য দিকে তেমনই ছিল প্রাণপ্রাচুর্য। আর কী আশ্চর্য পরিধি তাঁর জ্ঞানের: ভাষাই কি শুধু, না ব্যাকরণ, নিরুক্ত, ধ্বনিবিজ্ঞান বা ধ্বনিতত্ত্ব? সংস্কৃতই কি শুধু, না পালি প্রাকৃত বাংলা, ওড়িয়া, হিন্দি, মাগধী শৌরসেনী, অবহট্ট বা ব্রজবুলি? খ্রিস্টপূর্ব দ্বাদশ শতক থেকে খ্রিস্টীয় বিংশ শতক পর্যন্ত কি অনায়াস সঞ্চরণ— যুগ থেকে যুগান্তরের বিবর্তনে। প্রয়োজনে অতি সহজেই এসেছে গ্রিক, ল্যাটিন, খোটানি, আরামীয়, অবেস্তীয় পারসিক বা আরবি। এই অনায়াস সঞ্চরণই শিহরণ জাগাত ছাত্রের জিজ্ঞাসার মর্মমূলে: কত জানবার আছে, একজন মানুষ কত জানতে পারে। এবং সহজেই ছাত্রছাত্রীরা একটি বোধে উত্তীর্ণ হতেন: এ সব বাহুল্য নয়, পাণ্ডিত্যপ্রকাশ নয়, এ সব জ্ঞাতব্য ওতপ্রোত ভাবে জড়িত ভাষারই সঙ্গে। ভাষা তো যন্ত্র বলেনা, ভাষা তো কোনও মানবগোষ্ঠী পরামর্শ করে কোনও বিশেষ স্থানে বা কালে সৃষ্টি করেনি। জীবন্ত মানুষের বাস্তব পরিবেশের চাপে, প্রয়োজনে উদ্ভুত হয়েছে ভাষা। যেহেতু এ প্রয়োজন যুগে যুগে পরিবর্তিত হয়েছে তাই ভাষারও বিবর্তন ঘটেছে। ইন্দো-ইউরোপীয় থেকে রবীন্দ্রনাথ পর্যন্ত ‘গান গেয়ে তরী বেয়ে কে আসে পারে’— এই চরণটি বিভিন্ন যুগে বিভিন্ন ভাষান্তরে কী ভাবে বিবর্তিত হয়েছিল বানানে ও উচ্চারণে এ তিনি আনুপূর্বিক বলে যেতেন। বলা বাহুল্য, এ উদাহরণ সৃষ্টির পিছনে বহু পরিশ্রম ছিল। শুধু কালে নয়, স্থানের পরিবর্তনে ভাষার বিবর্তনও তিনি অত্যন্ত মনোজ্ঞরূপে বলতেন বাংলাদেশেরই নানা আঞ্চলিক বৈচিত্র্যে। সুনীতিকুমার শুষ্ক তত্ত্বকে বোঝাতেন অজস্র পরিচিত অর্ধপরিচিত এবং অপরিচিত উদাহরণ দিয়ে। ক্রমে ক্রমে অর্ধপরিচিত হয়ে উঠত পরিচিত এবং অপরিচিত হত অর্ধপরিচিত। একটা কারণ ছিল, তিনি জানতেন শ্রোতারা সে সব জানে না। কিন্তু সে জন্যে কিছু মাত্র তাচ্ছিল্য ছিল না তাঁর বাগভঙ্গিতে, যেন একটু প্রণিধান করলেই ছাত্ররা সবই বুঝবে। তাঁর এই প্রত্যয় প্রতিফলিত হত অকৃপণ ভাবে জ্ঞানভাণ্ডার উজাড় করে দেওয়ার মধ্যে, এবং সত্যিই উৎসাহী ছাত্রের বিশ্বাস জন্মাত কতকটা পরিশ্রম করলে তাঁরা অন্তত ওঁর মূল বিবক্ষিতটি মোটামুটি ধরতে পারবেন। পারতেনও। এবং এখানে অধ্যাপক হিসেবে তাঁর চূড়ান্ত সার্থকতা। মৃতবিদ্যার জড় পিণ্ড বিকর্ষণ করে ছাত্রকে, জীবিত বিদ্যার স্পন্দন আকর্ষণ করে, প্রলুব্ধ করে জ্ঞানলাভে, প্রবৃত্ত করে নবতর সাধনায়। অধ্যাপকরূপে তাঁর আলস্য ছিল না। নিত্য নতুন জ্ঞান সংগ্রহ করছিলেন বলে রোজ নতুন জ্ঞান পরিবেশন করতে পারতেন যা খুব কম অধ্যাপকের সাধ্য ছিল। আর ছিল অনুপুঙ্খ সম্বন্ধে কঠোর সতর্কতা, বারবার নিজের বক্তব্যকে উদাহরণকে নিজে যাচাই করে নিতেন স্থূণানিখাতন্যায়ে, যাতে কোনও মতেই কোনও ভুল তথ্য না বলেন। ভাসাভাসা জ্ঞান ছিল তাঁর ঘোর অপছন্দ; কোনও বিষয় জানতে চাইলে আকর গ্রন্থ ছাড়া অন্য কিছুতেই ভরসা পেতেন না, প্রায়ই একাধিক আকর গ্রন্থের আশ্রয় নিতেন। ইতিহাস, ভূগোল, দেবকল্পনা, সমাজ, নৃতত্ত্ব, প্রত্নতত্ত্ব সবই আনুষঙ্গিক ভাবে এসে পড়ত এবং অসামান্য সমৃদ্ধ করে তুলত তাঁর দেওয়া তত্ত্ব ও তথ্যকে।
তাঁর ছাত্রছাত্রী কি শুধু কলকাতা বিশ্ববিদ্যালয়ে আশুতোষ বিল্ডিংএ? সেখানে আর ক’জনকে পড়িয়েছেন তিনি? তার শতগুণ জিজ্ঞাসু নিত্য ভিড় করত সুকিয়া স্ট্রিটের বাড়ি থেকে শুরু করে ‘সুধর্মা’ পর্যন্ত; বিদ্যাসাগর কলেজের দিন থেকে মৃত্যুর ক’দিন আগে পর্যন্ত। কাউকে বিমুখ করতেন না, যে এক গণ্ডুষ জলের প্রার্থী হয়ে আসত তাকে কলসি ভরে দিতেন এবং আরও দূরে নদীর সন্ধান দিতেন। এ ব্যাপারে তাঁর ক্লান্তি ছিল না, কার্পণ্য ছিল না। তাঁর সান্নিধ্যে যাঁরাই এসেছেন সকলেরই এক অভিজ্ঞতা, সামান্য জানতে চেয়ে কত বেশি জেনে গেলাম। এটা হত, কারণ সুনীতিকুমারের নিজের ছিল: ‘ভূমৈব সুখং নাল্পে সুখমস্তি। ভূমাত্বেব বিজিজ্ঞাতিসত্যঃ।’ এই ভূমারই সন্ধান দিতে চাইতেন ছাত্রছাত্রীদেরও। যার অঞ্জলিতে যতটা ধরে ততটা সে পেয়েছে, উপচে পড়েছে তাঁর দান। অধ্যাপনা তাঁর শেষ হয়নি। বরং পরিসর বেড়েই চলল, পরিণতি হল ‘জাতীয় অধ্যাপক: মানবিকী বিদ্যা’। এই-ই তাঁর যথার্থ সারস্বত পরিচয়; কোনও একটি বিষয়ের সঙ্গে শুধু তাঁকে যোগ করলে তাঁর ক্ষেত্রে অব্যাপ্তি দোষ ঘটে। মানবিকী বিদ্যাই ছিল তাঁর বিষয়; পারিভাষিক অর্থে শুধু নয়, ব্যুৎপত্তিগত অর্থেও; কারণ তাঁর অধ্যয়ন অধ্যাপনার মূল মন্ত্র ছিল; ‘আমি মানব, মানবের কিছুই আমার পক্ষে অবান্তর নয়। ওই মানবকেন্দ্রিকতা থেকে ভাষাচর্চা এসেছিল বলেই সে চর্চা এত সজীব এবং এত সঞ্জীবনী ছিল। যে দেশে গেছেন সেখানকার ইতিহাস শিল্প সংস্কৃতির পরিপ্রেক্ষিতে দেখেছেন স্থানীয় মানুষকে এবং তার পটভূমিতে দেখেছেন তার ভাষাকে।সুনীতিকুমার নিজে এত বড় পণ্ডিত ছিলেন বলেই বোধহয় পূর্বতন ও সমকালীনদের মধ্যে যাঁরা তাঁর শ্রদ্ধা আকর্ষণ করেছেন তাঁদের প্রায় সকলেরই বিষয়ে তিনি প্রবন্ধে ঋণস্বীকার করেছেন। এই ঋণস্বীকারেরই একটি রূপ পাই তাঁর ‘হেডপণ্ডিতমশায়’ প্রবন্ধে— স্নেহশীল অথচ কঠোর নিয়মনিষ্ঠ হেডপণ্ডিতমশায়, যিনি স্বতঃপ্রবৃত্ত হয়ে এই মেধাবী ছাত্রটিকে এন্ট্রান্স পরীক্ষার পূর্বে বিনা পারিশ্রমিকে বিশেষ পাঠ দিয়েছেন তাঁর প্রতি উচ্ছ্বসিত কৃতজ্ঞতা নিবেদন করছেন সুনীতিকুমার। ইউরোপে গ্রিয়ার্সনের আনুকূল্যে ভারত সরকারের দেওয়া দু’বছরের বৃত্তিতে সরাসরি ডি লিট করতে পেরেছেন এ কথা বারে বারে বলেছেন। বাল্যে মোতিশীল অবৈতনিক বিদ্যালয়ে না পড়তে পারলে তাঁর লেখাপড়াই হত না। এ প্রসঙ্গে বারংবার ওই স্কুল কর্তৃপক্ষের উদ্দেশে কৃতজ্ঞ শ্রদ্ধা নিবেদন করেছেন। প্রতিষ্ঠিত জীবনে প্রয়োজনীয় কাজ ফেলে রেখে পুরনো স্কুলের পারিতোষিক বিবরণী সভায় সভাপতিত্ব করতে যান এবং তখন প্রকাশ্য সভায় অকুণ্ঠ ভাবে বাল্যের সেই অপরিশোধ্য ঋণ স্বীকার করেন। মামাবাড়ির নিতান্ত সাধারণ ‘মানি কাকা’র স্মৃতি কখনও ভোলেননি; ভোলেননি তার একটি কারণ বিশেষ ভাবে মনে রাখবার মতো কোনও গুণই ছিল না এই নেপথ্যচারী নিরীহ, নিরভিমান, সেবাব্রতী মানুষটির। স্বতন্ত্র একটি প্রবন্ধে তিনি ‘মানি-কাকা’কে অমর করে গেছেন। কারণ, এই ধরনের মানুষ বস্তুত পাদপ্রদীপের আলো পায় না, কিন্তু এরাই বাসুকির ফণার মতো সংসারটাকে মাথার ওপরে ধারণ করে থাকে বলে সংসার মসৃণ গতিতে চলে। তাঁর বাল্যস্মৃতিতে এমনি অনেক আপাততুচ্ছ মানুষের কথা পাই। পাই সহপাঠী কিশোর গোরার কথা, যে তাঁর সামনে রবীন্দ্রসাহিত্যের দ্বারমোচন করে।
আবার প্রতিষ্ঠিত মনীষী বা অন্য ভাবে কৃতী পুরুষদের প্রতিও কৃতজ্ঞতা নিবেদন করে তিনি আনৃণ্য অর্জন করেছেন। এঁদের মধ্যে যেমন ব্যাস-বাল্মীকি-হোমারের প্রতি তাঁর লেখায় প্রণতি ইতস্তত বিক্ষিপ্ত ভাবে পাওয়া যায় তেমনই পাই সোক্রাতেস-আলেকজান্ডার-শিবাজী- মহাবীর-নানক-গুরু গোবিন্দ সিং-তানসেন-নামদেব-চৈতন্য-বুদ্ধ-অতীশ দীপঙ্কর-মহাবীরের প্রতি শ্রদ্ধাঞ্জলি। ঈসকিলাস, গ্যেটে, অলবিরুনী ও রামমোহন, বিদ্যাসাগর, বিবেকানন্দ ও রামেন্দ্রসুন্দর ত্রিবেদী সম্বন্ধে বিভিন্ন প্রবন্ধে ঋণ ও শ্রদ্ধা স্বীকার করেছেন। যেমন করেছেন উদারচেতা দারা শিকোহ অথবা দরাপ খাঁ গাজী সম্বন্ধে, যাঁর উদারতা তাঁকে সংস্কৃত শ্লোকে ভারতবর্ষের নানা ঐতিহ্যের দিক বিবৃত করতে প্রবৃত্ত করেছিল। জন বীমস, উইলিয়াম জোনস, গ্রিয়ার্সন, এডওয়ার্ড ডেনিসন রস, ঝ্যুল ব্লখ, ডেভিড জোনস, মনোমোহন ঘোষ এঁদের উদ্দেশে নিবেদিত প্রবন্ধগুলিতে আছে গুরুতর্পণ; আর ভূদেব মুখোপাধ্যায়, বঙ্কিমচন্দ্ৰ, মধুসূদন, ঈশ্বর গুপ্ত সম্বন্ধে প্রবন্ধগুলিতে পাই সশ্রদ্ধ মূল্যায়ন। সমকালীন বহু মনস্বী ও কৃতী ব্যক্তি সম্বন্ধে তিনি নিবন্ধ রচনা করেন যাঁদের প্রতিভার ক্ষেত্র ছিল বিভিন্ন প্রকারের। যেমন গান্ধী, সুভাষচন্দ্র, অ্যালবার্ট শোয়াইত্জার, রাধাকৃষ্ণন, পূরণচাঁদ নাহার, হরেকৃষ্ণ মুখোপাধ্যায়, শিশির ভাদুড়ি, প্রিয়রঞ্জন সেন, প্রবোধচন্দ্র বাগচী, প্রবোধচন্দ্র সেন, বিভূতিভূষণ বন্দ্যোপাধ্যায়, রাজশেখর বসু, গুরুসদয় দত্ত, গোপেশ্বর বন্দ্যোপাধ্যায়, অক্ষয়চন্দ্র সরকার, বটুকনাথ ভট্টাচার্য, বটকৃষ্ণ ঘোষ, হেমেন্দ্রপ্রসাদ ঘোষ, সতীশচন্দ্র রায়, খান আবদুল গফফর খান, রবীন্দ্রনাথ মৈত্র, সজনীকান্ত দাস, জগদানন্দ রায়, সিগমুন্ড ফ্রয়েড, প্রভৃতি। এঁদের মধ্যে কেউ সংগীতে কেউ চিত্রশিল্পে, কেউ ধ্যানে কেউ বা জ্ঞানে, কেউ সাহিত্যে কেউ বিজ্ঞানে, কেউ সমাজ সেবায়, কেউ মনস্বিতায়, কেউ দর্শনে, পালি-প্রাকৃত-চীনা সংস্কৃতিতে, কেউ বৈদিক সংস্কৃতিতে, কেউ বা জৈন সংস্কৃতিতে আপন বৈশিষ্ট্যের চিহ্ন রেখে গেছেন। সুনীতিকুমারের সর্বধর প্রতিভা সকলকে সানন্দে অভিবাদন জানিয়েছে মণ্ডনধর্মী রচনায়, খণ্ডনধর্মী সমালোচনায় নয়। তিনি বলতেন যা অকিঞ্চিৎকর, তা মহাকালের ধোপে টিকবে না; কিন্তু যার মধ্যে যেটুকু স্থায়ী পদার্থ আছে তার উপর আলোকপাত করে তাকে সমকালীন মানুষের কাছে পরিচিত করার একটা দায়িত্ব থাকে। এমনিভাবেই আবিষ্কার করেন মণিপুরপুরাণ রচয়িতা আতোম্বাপু শর্মাকে, এবং তাঁকে বাঙালির সামনে আনেন প্রবন্ধের মধ্যে। তাঁর এই ধরনের গুণগ্রাহী প্রবন্ধের সংখ্যা অনেক।
শ্রদ্ধাষ্পদদের মধ্যে আছেন শিখগুরুরা। শিখ ধর্ম সম্বন্ধে সুনীতিকুমারের বিশেষ আগ্রহের হেতু সম্ভবত শিখদের অসাম্প্রদায়িকতা, উচ্চনীচরহিত সমাজবিন্যাস, ধর্মের কেন্দ্রে একটি গ্রন্থ— গ্রন্থসাহেব-এর সম্মানিত আসন এবং তাঁদের চমৎকার ধর্মসংগীত। যে-সামাজিক রাজনৈতিক পরিপ্রেক্ষিতে শিখধর্মের অভ্যুত্থান তা-ই যেন প্ররোচিত করেছিল বীরত্বের সমাদরে; এর পৌরুষ ও স্বাদেশিকতার দিকটিও তাঁকে বিশেষ ভাবে আকর্ষণ করত, এ কথা তিনি বারে বারে বলেছেন। গুরু নানকের জন্মতিথি রাসপূর্ণিমা তাঁরও জন্মতিথি, এ কথা প্রায়ই তিনি সানন্দে বলতেন।
বিভিন্ন বিষয়ে সুনীতিকুমারের গ্রন্থ ও প্রবন্ধ রচনার সংখ্যা যেমন বিস্ময়কর, তেমনই বিস্ময়কর তাঁর রচনার বিষয়বৈচিত্র্য। এই স্বল্প পরিসরে সমগ্র পরিচয় দেওয়া সম্ভব নয়; সামান্য কিছু উল্লেখ করা যায় মাত্র। ব্যাকরণ, বানান, পরিভাষা থেকে আসেন ভাষাতত্ত্ব ও ভাষাবিজ্ঞানের নানা বিচিত্র অংশ সম্বন্ধে আলোচনায়। ব্যাকরণ শুধু বাংলার? হিন্দি, মৈথিলি আবধি এবং প্রসঙ্গত আরও অন্যান্য ভাষারও। তেমনই ভাষাতত্ত্বে তাঁর মুখ্য চর্চাকেন্দ্র বাংলা হলেও ভারতের সব কটি ভাষা ও সাহিত্য সম্বন্ধেই তিনি শুধু আগ্রহীই ছিলেন না, সেগুলি সম্বন্ধে যথেষ্ট অধ্যয়ন করে জ্ঞান অর্জন করেছেন। ভাষা, সংস্কৃতি, শিল্প, সাহিত্য, লোকাচার, ধর্মচিন্তা, জীবনধারা জানতে তিনি বারংবার পৃথিবীর এ প্রান্ত থেকে ও প্রান্ত পরিক্রমা করেছেন জ্ঞান ও মননের জগতে তাঁর আনাগোনা ছিল ভারতবর্ষে কাশ্মীর থেকে কন্যাকুমারিকা, গুজরাত থেকে আসাম; তাঁর চর্চায় স্থান পেয়েছে দ্রাবিড়, ওড়িশা, নেপাল, মণিপুর, রাজস্থান, পাঞ্জাব, মহারাষ্ট্র— এ সব অঞ্চলের সম্বন্ধে তাঁর আগ্রহ ও জ্ঞান দুই-ই তাঁকে জাতীয় অধ্যাপকের মর্যাদায় স্বমহিমায় প্রতিষ্ঠিত করেছে। এ ছাড়াও তিনি বিশেষ প্রণিধান করে জ্ঞান আহরণ করেছেন ভারতের আদিবাসী কোল, সাঁওতাল, মুণ্ডা, অস্ট্রিক ও দ্রাবিড় সভ্যতা সম্বন্ধে। কিরাতজনকৃতি-তে শুধু আসাম মণিপুর নয়, সম্পূর্ণ উত্তর-পূর্ব ভারতে দূরপ্রাচ্য থেকে যে মোঙ্গোলীয় সভ্যতার অনুপ্রবেশ ঘটেছিল তার গতি, প্রকৃতি, সাংস্কৃতিক দান সম্বন্ধে সম্যক বিস্তৃত আলোচনা তিনিই প্রথমবার করলেন। এবং করলেন কিরাতজনকে উপযুক্ত মর্যাদার দৃষ্টিতে দেখে। মনে রাখতে হবে, সুনীতিকুমার তাঁর গবেষণা শুরু করেন ইন্দো-আর্য ভাষাগোষ্ঠী অবলম্বন করে। এ কাজ যাঁরা করেন তাঁরা সচরাচর ওই ভাষাগোষ্ঠীর বাইরের ভাষা ও সংস্কৃতি সম্পর্কে কতকটা অবজ্ঞার ভাব পোষণ করেন। এ কথা ঠিক যে, পৃথিবীর সংস্কৃতি ভাণ্ডারে ইন্দো-ইউরোপীয় ভাষাভাষী জাতিগুলির দান পরিমাণে এবং গুণগত ভাবে অত্যন্ত সমৃদ্ধ— সাহিত্যে, শিল্পে, ভাস্কর্যে, স্থাপত্যে, সংগীতে, চিত্রকলায়, দর্শনে, ধর্মচিন্তায় এঁদের কীর্তি সুদীর্ঘকাল পৃথিবীর মানুষের কাছে বিশেষ সমাদৃত। সেই পরিবেশে যাঁর মন গড়ে উঠেছিল তাঁর পক্ষে কিরাতজনের কৃতি সম্বন্ধে আগ্রহী হওয়াই এক বিস্ময়কর ব্যাপার।
দুটি ব্যাপারে তাঁর এ আগ্রহ পুষ্টি লাভ করে। প্রথমত ওই সময়টা নৃতত্ত্বের নানা দিকের চর্চায় নানা গোষ্ঠীর মানুষের কৃতি উদ্ঘাটিত হচ্ছিল, পুরাকীর্তিও দেখা দিচ্ছিল প্রত্নতাত্ত্বিকের গবেষণায়, ফলে গোষ্ঠী-নিরপেক্ষ ভাবে মানুষের কীর্তি ধীরে ধীরে সম্মানের দাবি করছিল। এবং এ বিষয়ে ভারতবর্ষের পরিপ্রেক্ষিতে বিষয়টিকে উপযুক্ত মর্যাদা দেওয়ার কৃতিত্ব সুনীতিকুমারেরই। দ্বিতীয়ত, তাঁর বিশ্বপর্যটন তাঁকে নিয়ে গিয়েছিল পৃথিবীর বহু অপরিচিত প্রান্তে, তথাকথিত আর্যগোষ্ঠীর সীমানার বাইরে। বাইরে ক্ষীণদৃষ্টি এ মানুষটির অন্তশ্চক্ষু এতই তীক্ষ্ণ ছিল যে তিনি সেই সব ‘ব্রাত্য’ জাতির সান্নিধ্যে এসে ‘আর্যামি’র সংকীর্ণতা আর রাখতে পারেননি। তাদের জীবনবোধ, জীবনধারা দুই সম্বন্ধেই তাঁর একান্ত আগ্রহ এক নতুন জগতে তাঁকে দাঁড় করিয়ে গেল যেখান থেকে শেখবার বোঝবার অনেক কিছু আছে। অস্ট্রিক, দ্রাবিড় ও আর্যদের তুলনায় তিব্বতি গোষ্ঠীর এই কিরাতজনের দান ভারতীয় সংস্কৃতিতে অপেক্ষাকৃত স্বল্পভার; তবু দীর্ঘকালের সাযুজ্য আর্য ও কিরাতদের বাধ্য করেছিল কিছু দেওয়া নেওয়ায়। এ গ্রন্থে তারই পরিচয়।
মানবিক কোনও কিছুই তাঁর সাধনার বাইরে নয়। তাঁর চোখে ভারতীয় সংস্কৃতি শুধু আর্য নয়, বহু বিভিন্ন উপাদানে গঠিত; তার কোনওটিই উপেক্ষা করা যায় না। শ্রদ্ধার দৃষ্টি একমাত্র যথার্থ দৃষ্টি— এ বোধ তাঁকে অনুপ্রেরিত করত এ ধরনের আলোচনায়। এই দৃষ্টিতে তাঁর নিজের দেশের ও বিদেশের সমস্ত সভ্যতা সংস্কৃতিকে তিনি সম্মানের চোখে দেখতে শিখেছিলেন, কোনওটিকেই তাচ্ছিল্য বা অবজ্ঞা করতে পারতেন না। দূর প্রাচ্য পরিভ্রমণ করেন রবীন্দ্রনাথের সঙ্গে; শ্যাম, বালি, জাভা, সুমাত্রা ও ইন্দোনেশিয়া সম্বন্ধে প্রচুর পড়াশোনা করে যাত্রা করেছিলেন। এ তাঁর স্বভাবসিদ্ধ গুণ; বোম্বাই গেলেও যেমন বলিভিয়া গেলেও তেমনি; পূর্বাহ্নে, যথোপযুক্ত পড়াশোনা করে, মানসিক প্রস্তুতি সম্পূর্ণ করে আরব, তুর্কি ও ইরানীয় সভ্যতার বিশিষ্ট চরিত্র ও মানবসভ্যতায় তাদের বিশেষ দানগুলি জেনে নিয়ে নূতনতর তত্ত্ব আহরণ করে দৃষ্টিভঙ্গির পরিমার্জনা করেন। ইরানিয়ানিজম গ্রন্থে ইরান সম্বন্ধে তাঁর বক্তব্য বিধৃত আছে। চিন জাপানেও একাধিকবার যান সে সভ্যতাকে কতক জেনে, কতক আরও জানবার জন্যে। আফ্রিকা, যেখানে কম ভারতীয়ই সশ্রদ্ধ ভাবে যায়, সেখানে তিনি গভীর আগ্রহে তাঁদের জীবনযাত্রা ধর্ম সংস্কৃতি ও শিল্প সম্বন্ধে জ্ঞান অর্জন করে আসেন; ত্রিপোলি, ঘানা, য়োরুবা, ইথিওপিয়া, প্রভৃতি অঞ্চলগুলি সম্বন্ধে প্রবন্ধ রচনা করেন। পুরো মহাদেশকে যে-চোখে দেখেন তা ধরা পড়ে তাঁর অ্যাফ্রিকানিজম: দি আফ্রিকান পার্সোনালিটি বইতে। শ্বেতাঙ্গসুলভ অবজ্ঞার দৃষ্টিতেই ঔপনিবেশিক মানুষ আফ্রিকাকে দেখতে অভ্যস্ত ছিল; সুনীতিকুমারের শিক্ষাদীক্ষাও এই আবহাওয়াতেই; কিন্তু তাঁর দৃষ্টিতে কোথাও আফ্রিকার মানুষ ঊনমানবরূপে দেখা দেয়নি— এ বইতে এই জিনিসটি বিশেষ ভাবে মুগ্ধ করে। তিনি বিশিষ্ট এক সভ্যতার ধারক হিসেবেই তাঁদের দেখেছেন এবং শ্রদ্ধার সঙ্গে চিত্রিত করেছেন। মোঙ্গোলিয়াও তাঁর দৃষ্টিতে ধরা দিয়েছে তার আপন সংস্কৃতির বৈশিষ্ট্য নিয়ে। নানা উপলক্ষে বারবার ইউরোপে গেছেন সুনীতিকুমার। প্রথমে ছাত্ররূপে ইংল্যান্ড ও ফ্রান্স, পর্যটকরূপে গ্রিস ও ইটালি। পরে বারবার নানা উপলক্ষে আমন্ত্রিত হয়েছেন সভায় সম্মেলনে যোগ দিতে, প্রবন্ধ পাঠ করতে, সভাপতিত্ব করতে। এক দিকে যেমন ইউরোপের প্রাচীন সংস্কৃতি কেন্দ্রগুলি সম্বন্ধে তাঁর কৌতূহল তাঁকে বারবার নিয়ে গেছে ইংল্যান্ড, ফ্রান্স, জার্মানি, পোল্যান্ড, চেকোশ্লোভাকিয়া ও সুইডেনে, অন্য দিকে তেমনি অপেক্ষাকৃত স্বল্প পরিচিত আর্মেনিয়া, জর্জিয়া, লাটভিয়া, তবিলিসি ও রোমানিয়া সম্বন্ধে অনুসন্ধিৎসা তাঁকে পৌঁছে দিয়েছে এই সব দেশে। ঈগরের প্রাচীন গাথার আকর্ষণে গেছেন রুশ দেশে প্রাচীন কবিকে কেন্দ্র করে যে উৎসব তাতে যোগ দিতে। আমেরিকায় গেছেন অধ্যাপনা করতে ফিলাডেলফিয়া বিশ্ববিদ্যালয়ে (১৯৫১-৫২ সালে)। প্রচুর ঘুরেছেন সে বারে এবং পরেও। কিন্তু তাঁর নিজস্ব আকর্ষণ মুখ্যত দক্ষিণ আমেরিকার মায়া, আজতেক ও ইউকাটান সভ্যতায়; এর জন্যে দক্ষিণ আমেরিকায় তিনি ব্যাপক ভাবে ঘুরে ওই লুপ্ত সভ্যতাগুলির ধ্বংসাবশেষ দেখেন। ওই সব ধর্মের মূল দেবকাহিনিগুলি আগেই পড়া ছিল। এ বারে তাদের রেখে-যাওয়া কীর্তিস্তম্ভ ও প্রত্নবশেষগুলির সঙ্গে সেগুলিকে মিলিয়ে বুঝতে চেষ্টা করেন। ফিরে এসে এ সব নিয়ে প্রবন্ধ লেখেন।
সুনীতিকুমারের ভাষাতত্ত্ব চর্চা তাঁকে প্রধানত নিয়ে গিয়েছিল প্রাচীন সাংস্কৃতিক পীঠস্থানগুলিতে। উপলক্ষ ছিল: তারাস শেভচেঙ্কোর সার্ধশতাব্দী পূর্তি অথবা শোথা রুশতাভেলির গ্রন্থরচনার অষ্টম শতক পূর্তি। এই সব উপলক্ষে রুশ দেশের প্রাচীন অতীত মূর্ত হয়ে উঠত। তেমনই অন্যান্য দেশের ওই ধরনের সাংস্কৃতিক অনুষ্ঠানে তাঁর কাছে দূর অতীত স্পষ্ট হয়ে উঠত। পৃথিবীর সকল দেশের প্রাচীনতম মহাকাব্যে তাঁর বিশেষ অধিকার ছিল, উৎসাহ ছিল; সেই সব মহাকাব্যে দেশগুলির প্রথমতম উচ্চারণ নিহিত আছে; তাদেরপ্রথম আশা আকাঙ্ক্ষা স্বপ্নসাধনা ওই আদি মহাকাব্যে একটি চিরন্তন রূপ পেয়েছে। পরবর্তী কালের রচনায় তেমনটি আর হয়নি। ভাষার জন্যে, ভাষাতত্ত্বের জন্যে তো বটেই, আবার সে সব দেশের সংস্কৃতির আদিপর্বের বিশুদ্ধতম যে রূপটি মহাকাব্যগুলির মধ্যে রয়ে গেছে— সে কারণেও সুনীতিকুমারের কাছে সংস্কৃতি ও মহাকাব্যের অঙ্গাঙ্গী যোগটা স্পষ্ট ছিল। এবং এ সবের কেন্দ্রে ছিল মানুষ। ভাষা যে বলেছে সেই মানুষ, স্বপ্ন যে দেখেছে সেই মানুষ, যে স্বপ্নকে মহাকাব্যে রূপ দিয়েছে সেই মানুষ। সব কিছু অন্বেষণার কেন্দ্রে এই মানুষই তাঁর গবেষণার, জিজ্ঞাসার বস্তু। এই জিজ্ঞাসা তাঁকে অতীতে নিবদ্ধ থাকতে দেয়নি, অতীত থেকে বর্তমানে অনবরত সঞ্চরণ করিয়েছে, তাড়িয়ে নিয়ে বেরিয়েছে পৃথিবীর প্রত্যন্ত প্রদেশে, টেনে নিয়ে গেছে মেক্সিকো থেকে মণিপুর, মস্কো থেকে ম্যানহাটান।
যা কিছু দেখেছেন তা নিয়ে ভেবেছেন। জ্ঞানভাণ্ডারে তাঁর সঞ্চয় এত বিপুল পরিমাণে ছিল যে একটা অভিজ্ঞতার সমান্তরাল বা সংশ্লিষ্ট বহু বিভিন্ন অভিজ্ঞতা অন্তর্নিহিত যোগসূত্রে গ্রথিত হয়ে সংহত রূপ পরিগ্রহ করেছে। এই বার সেগুলি গ্রন্থ বা প্রবন্ধের রূপ পেয়েছে। সুনীতিকুমারের ভাষায় ইংরেজিতে বা কোনও কোনও ক্ষেত্রে বাংলায়ও উনিশ শতকীয় বাক্যগঠন বৈশিষ্ট্য দেখা দিত। যদিও পরবর্তী কালে চলতি বাংলায় লিখতে গিয়ে তিনি উনিশ শতকীয় আড়ষ্টতা ত্যাগ করেন। চলতি বাংলায় তাঁর লেখাগুলিতে এখনও তাঁর কণ্ঠস্বর শুনতে পাওয়া যায়— যেমন জীবন-কথা, পথ-চলতি, বৈদেশিকী, পশ্চিমের যাত্রী, রবীন্দ্র সংগমে দ্বীপময় ভারত ও শ্যামদেশ। এ বাংলা তাঁর শৈশবের শেখা বাংলা, বাড়িতে-বলা বাংলা; এ বাংলা শুধু পশ্চিমবঙ্গের বিশিষ্ট বাগ্ধারা-সমন্বিত নয়, এর উপমা, রূপক, অনুকারী অব্যয়, বাক্যবিন্যাস সবই উত্তর কলকাতার আড্ডার বাংলা যার সঙ্গে শুদ্ধ লিখিত বাংলার বহু যোজন ব্যবধান। এই রচনাগুলি তাই ব্যক্তির বৈশিষ্ট্যে উজ্জ্বল, এর সঙ্গে মিল রাজশেখর বসুর বাংলার এবং উত্তর কলকাতার শিক্ষিত ব্যক্তির চলিত আড্ডার বাংলার। বেশ বুঝতে পারা যায় স্কুলে কলেজে, ইউনিভার্সিটি ইনস্টিটিউটে, শনিবারের চিঠি-র দফতরে এই বাংলার জীবন্ত অভিব্যক্তি বহু বৎসর ধরে ক্রমে ক্রমে তাঁর ব্যক্তিত্বের গভীরে কোন রসায়নে এক বিশেষ রূপ পরিগ্রহ করে। এই ‘কলকাত্তাই’ বাংলায় নানা গ্রন্থ রচনা করে তিনি একে সাহিত্যে যেন একটি স্থায়ী আসন দিয়ে গেলেন।
বাংলায় না লিখলেও তাঁর চলত। ইংরেজিতে লিখেই তিনি ও-ডি-বি-এল প্রকাশের সঙ্গে সঙ্গেই যশস্বী হয়েছিলেন। ইংরেজিতে যা তিনি লিখেছিলেন তার সুবাদেই বৃহৎ পৃথিবীর বিদ্বজ্জন তাঁকে চিনেছিল। তবু তিনি বাংলায় লিখেছিলেন বিস্তর এবং এর মধ্যে মনে হয় তাঁর দেশসেবার প্রেরণা ছিল। তিনি যা জেনেছেন ভেবেছেন তা তিনি দেশবাসীকে উপহার দিতে চেয়েছিলেন তার মাতৃভাষায়।
যদিও তাঁর শতকরা নব্বই ভাগ লেখার বিষয়ই তথ্যে ও আলোচনায় গম্ভীর, তথাপি সুনীতিকুমারের লেখায় একটি বিশেষ সদগুণ হল তাঁর রসবোধ। নানা অভিজ্ঞতার মধ্যে কিছু কিছু হাসির ব্যাপার এলে উনি তৎক্ষণাৎ সেটিকে হাস্যরসে রঞ্জিত করে পরিবেশন করতেন, আলাপে ও রচনায়। আরও উপভোগ্য হত এই কারণে যে তিনি নিজেকে নিয়ে হাসতে জানতেন। পাণ্ডিত্যের ভার তাঁকে কখনওই গুরুগম্ভীর করে তোলেনি। বহু প্রত্যক্ষদর্শীর কাছে নানা বিষয় নিয়ে পরিহাস করতে জানতেন। ইংরেজিতে দুটি প্রবন্ধ আছে, ‘কলকাতার ছাত্রজীবন’ও ‘কলকাতার হোস্টেল জীবন’ নিয়ে। তার মধ্যে তথ্য সবই আছে, তবে অনেকটাই আছে হাস্যরসে সিক্ত, তাই আরও উপভোগ্য। সংস্কৃত অলংকার শাস্ত্রে বলে হাস্যরসের বর্ণ শুভ্র। হাসির উপাখ্যান বলার পর ওঁর প্রাণখোলা হাসি দেখে এ কথার সত্যতা বোঝা যেত। নানা হাসির গল্পের সঞ্চয় ছিল তাঁর। একটা বলতেন, যুদ্ধক্ষেত্রে তরুণ সৈনিকের মৃত্যুর পর সেনাপতি খোঁজ করলেন সদ্যবিধবার কাছে কে গিয়ে যথাসম্ভব কোমল ভাবে খবরটা দিতে পারবে। একজন রাজি হল। সে মৃত সৈনিকের পাড়ায় উচ্চৈঃস্বরে খোঁজ করতে লাগল, ‘Does Peter Walter’s widow live here? মৃতের স্ত্রী বেরিয়ে এসে বলল, আমি তাঁর স্ত্রী’। ‘O, I tell you, you are no longer his wife, you are now his widow, for, he died on Monday.’ এমনি নানা গল্প বলতেন। সাধারণত সুনীতিকুমারের পরিহাসগুলি নির্মল হাস্যরসে ভরা, তাতে ব্যঙ্গ বিদ্রূপের পরিবর্তে থাকত বুদ্ধিদীপ্ত শাণিত উক্তি অথবা থাকত ঘটনাগত হাস্যরস কিংবা অস্থানে মূর্খতার বা দাম্ভিকতার অপপ্রকাশ১৯৬২ সালে ডাবলিনে যান ও সেখানে মাইলস ডিলন নামে পণ্ডিত-প্রবরের সঙ্গে সারস্বত সখ্যের সূত্রপাত হয়। কেলটিক ভাষা ও সংস্কৃতি চর্চায় সুনীতিকুমার এঁর কাছে নানা সাহায্য পেয়েছিলেন। ওই বছরই যুক্তরাষ্ট্র, হাওয়াই, জাপান ও ফিলিপিনসে যান। প্রশান্ত মহাসাগরীয় দ্বীপগুলির বিচ্ছিন্নতা তাদের সংস্কৃতিকে কীভাবে রূপায়িত করে ও বহু বিভিন্ন মহাদেশীয় সংস্কৃতির তরঙ্গ কেমন করে এই সব দ্বীপে আছড়ে পড়ে তাদের প্রভাবিত করে সে নিয়ে চিন্তার সূত্রপাত এই ভ্রমণেই। ম্যাসাচুসেটস ইনস্টিটিউট অব টেকনলজি, হার্ভার্ড বিশ্ববিদ্যালয় ও স্থায়ী আন্তর্জাতিক ভাষাতত্ত্ব সমিতির সভায় যোগ দেন, একটি প্রবন্ধ পাঠ করেন এবং সর্ব সদস্যের সভায় সভাপতিত্ব করেন। দেশে ফিরে তৃতীয়বার সর্বসম্মতিক্রমে বিধান পরিষদের সদস্য নির্বাচিত হন।
১৯৬৩-র জানুয়ারিতে ভারত সরকারের ‘পদ্মবিভূষণ’ সম্মানে ভূষিত হন। এর পর আন্নামালাই বিশ্ববিদ্যালয়ে বক্তৃতা: বিষয় ছিল ‘ড্রাভিডিয়ান’; ১৯৬৫ সালে এটি পুস্তকাকারে প্রকাশ করেন আন্নামালাই বিশ্ববিদ্যালয়। এ সবের সঙ্গেই চলে দেশের মধ্যে নানা কর্মকাণ্ডের সঙ্গে সংযোগ। কাঁচড়াপাড়ায় বঙ্গসাহিত্য সম্মেলনে যোগ দেন ওই ১৯৬৩ সালেই। কলকাতায় তামিলচর্চার সংস্থা ভারতী তামিল সংঘম-এর সভাপতি হয়েছিলেন সুনীতিকুমার। মে মাসে হায়দ্রাবাদে ভাষাতত্ত্ব সভায় যোগ দেন। নেপালরাজের আমন্ত্রণে কাঠমাণ্ডুতে, ‘নেপাল ও ভারত’ নামে একটি প্রবন্ধ পাঠ করেন। অক্টোবরে মরাঠাওয়াডা বিশ্ববিদ্যালয়ে (ঔরঙ্গাবাদ) আমন্ত্রিত হয়ে ‘রবীন্দ্রনাথ’ বিষয়ে একটি বক্তৃতা দেন; ওই বিশ্ববিদ্যালয় ১৯৬৫ সালে এটি গ্রন্থাকারে প্রকাশ করেন।
পরের জানুয়ারিতে দিল্লিতে আন্তর্জাতিক প্রাচ্যবিদ্যা সম্মেলনে যোগ দেন আয়োজক সমিতির সভ্যরূপে। মে-জুনে রাশিয়ায় তারাস শেভচেঙ্কোর সার্ধশতবার্ষিকী উপলক্ষে কিয়েভ, কানিয়েভ, শেভচেঙ্কোভা ও মরিন্টসিতে যান এবং লিথুয়ানিয়ায় ভিলনিউ ও ল্যাটভিয়ার রিগাতেও যান। মস্কোতে এশীয় ও আফ্রিকীয় সাহিত্যিক সম্মেলনে যোগ দেন জুন মাসে। এর আগে তাঁর অনুপস্থিতিতেই ভারত সরকার তাঁকে জাতীয় অধ্যাপকের (মানবিকী বিদ্যা) পদ দিয়ে সম্মানিত করেন। কমনওয়েলথের ভারতীয় প্রতিনিধিরূপে জামাইকা যান লন্ডন হয়ে। ফেরবার পথে পোর্তো প্র্যাস (হাইতি) যান আফ্রিকান ‘ভুদু’ ধর্ম সম্বন্ধে জ্ঞানলাভ করার জন্যে।
১৯৬৪ সালের ডিসেম্বরে অর্ধশতাব্দীর জীবনসঙ্গিনী কমলা দেবীর মৃত্যু হয়। ছোট একটি পুস্তিকা রচনা করেন তাঁর স্মৃতির উদ্দেশে। সেই মাসের শেষ দিকে কটকে সর্বভারতীয় বঙ্গসাহিত্য সম্মেলনে সভাপতিত্ব করেন। ফেব্রুয়ারি মাসে বিধান পরিষদ থেকে অবসর গ্রহণ করেন জাতীয় অধ্যাপকের দায়িত্ব গ্রহণ করবার জন্যে। মার্চ-এপ্রিলে গেলেন ইম্ফল, মণিপুর-পুরাণ রচয়িতা আতম্বাপু শর্মার স্মারক বক্তৃতা দিতে। এই ধরনের রচনা ও উৎসাহের মধ্যে দেশের উপেক্ষিত ও অজ্ঞাত সংস্কৃতি সম্বন্ধে সুনীতিকুমারের স্বতঃস্ফূর্ত কৌতূহল, আগ্রহ ও শ্রদ্ধা সূচিত হয়। যেমন এর পরেই তিনি যান গ্যাংটকে (সিকিম), চো-গিয়ালের অভিষেক উপলক্ষে। উপলক্ষ যাই হোক, প্রকৃত উদ্দেশ্য স্থানীয় সংস্কৃতির স্বরূপ সম্বন্ধে সরেজমিনে অভিজ্ঞতা অর্জন। এ উদ্দেশ্য সারাজীবন তাঁকে তাড়না করে ফিরেছে, পৃথিবীর সর্বপ্রান্তে এমনকী স্বগৃহের উপান্ত প্রদেশেও নিয়ে গেছে।
ভারতবর্ষের মধ্যে প্রথম দিল্লি বিশ্ববিদ্যালয়ই সুনীতিকুমারকে সাম্মানিক ডি লিট উপাধিতে ভূষিত করে ১৯৬৪-রই ডিসেম্বর মাসে। এই সময়েই ভারত সরকার প্রতিষ্ঠিত রুশ-বিদ্যাচর্চার সংস্থা স্থাপিত হয় এবং সুনীতিকুমার তার সভাপতি হন। এ সংস্থা রুশ-ভারত যুগ্ম প্রচেষ্টায় গঠিত।
১৯৬৬-এর ফেব্রুয়ারিতে মহীশূরে ভারত সরকার প্রতিষ্ঠিত চিন-বিদ্যা-কেন্দ্র পরিদর্শন করেন সুনীতিকুমার। পরে তিব্বতি শরণার্থী কেন্দ্রটিও দেখে আসেন। কুর্গে বক্তৃতা দেন। ভারতের যে সব দেশের সঙ্গে শিক্ষামন্ত্রক সাংস্কৃতিক বিনিময় কর্মসূচি স্থাপন করেন সেগুলি পরিদর্শন করতে পাঠান সুনীতিকুমারকে; এগুলি ছিল কায়রো, আদ্দিস আবাবা, আথেন্স, বুখারেস্ট, প্যারিস, লন্ডন, প্রাগ, পূর্ব বার্লিন, মস্কো, রিগা, ডিলনিউস ও এরেভান। তেহরানে অনুষ্ঠিত বিশ্ব-ইরানবিদের সম্মেলনে সুনীতিকুমার দীর্ঘ এক প্রবন্ধ পাঠ করেন। এই যাত্রাতেই ইস্পাহান, শিরাজ, পার্সিপোলিস ও নকশ-ই-রুস্তম দেখে আসেন। এ অঞ্চলে দূর অতীতের যেমন আম্মামীনিয় সাম্রাজ্যের ধ্বংসাবশেষ ও কীর্তিস্তম্ভের গৌরব এখনও বিদ্যমান, অন্য প্রান্তে সুনীতিকুমারের অতিপ্রিয় গ্রন্থ শাহনামা-র স্মৃতিপুত নগরীগুলিও এখানে আছে। সেপ্টেম্বর-অক্টোবরে আমন্ত্রণ সোভিয়েট ইউনিয়নে, এ বার শোথা রুশ-থাবেলির অষ্টম শতবার্ষিকী উপলক্ষে প্রবন্ধ পাঠের জন্যে আহ্বান। রুশ-থাবেলি জর্জিয়ার জাতীয় কবি, এঁর মহাকাব্য বেফখিস ট্-কাওসনি (ব্যাঘ্রচর্মে মানুষ) গ্রন্থটির পুনর্মুদ্রণ তখন আসন্ন। আর্মেনিয়া গেলেন ফেরবার পথে ও সেখানকার কিছু বিদ্বজ্জনের সঙ্গে আলাপ করলেন। এর পূর্বেই আর্মেনিয়া সম্বন্ধে তাঁর প্রাক-প্রস্তুতি ছিল, বই পড়ে। তাঁর লেখা আর্মেনিয়ান হীরো— লেজেন্ডস অ্যান্ড দি এপিক অব ডেভিড অব সাসুন; এ বার ডেভিড সাসুন-এর দেশে গিয়ে সে-সংস্কৃতিটিকে প্রণিধান সহকারে দেখে এলেন। অক্টোবরে সিমলার ইনস্টিটিউটে বক্তৃতা করেন ইন্দো-ইউরোপীয় সংস্কৃতি ও ভাষাতত্ত্ব সম্বন্ধে— প্রধানত ইরান বাল্ট্ ও আর্যদের সম্বন্ধে। ওই বছরের শেষে বিশ্বভারতী বিশ্ববিদ্যালয় তাঁকে সাম্মানিক ‘দেশিকোত্তম’ উপাধি দেয়।
১৯৬৭-র মে মাসে ভারত-চেকোস্লোভাকিয়ার মৈত্রীবন্ধন দৃঢ়তর করবার জন্যে চেকোস্লোভাকিয়া তাঁকে একটি স্বর্ণপদক দেয়। ওই বছর অগাস্টে মিশিগানে সপ্তবিংশতিতম আন্তর্জাতিক প্রাচ্যবিদ্যা সম্মেলনে যোগদান করেন। পরের মাসে বুখারেস্টে আন্তর্জাতিক ভাষাতত্ত্ব সম্মেলনে যোগ দেন। এই বারে ফেরবার পথে আথেন্স, আঙ্কারা, ইস্তাম্বুল ও তেহরান ভ্রমণ করে আসেন। এই সব দেশের স্থানীয় সংস্কৃতির নানা দিকে যাঁরা চর্চা করেছেন তেমন বেশ কয়েকজন মনীষীর সঙ্গে তাঁর সখ্য হয়। পরেও পত্রবিনিময় চলে। অক্টোবরে সিমলায় ‘ভাষা ও সমাজ’ সম্বন্ধে বক্তৃতা দেন। ১৯৬৮-র জানুয়ারিতে মাদ্রাজে তামিলবিদ্যার এক সম্মেলনে প্রবন্ধ পাঠ করেন, বিষয়: ‘তামিল ও দ্রাবিড় ভাষাতত্ত্ব ও সংস্কৃতি সম্বন্ধে কিছু চিন্তা’। পরের মাসে রবীন্দ্রভারতী বিশ্ববিদ্যালয় তাঁকে সাম্মানিক ডি লিট উপাধি দেন। ফেব্রুয়ারি মাসে সাহিত্য অকাদেমির সহকারী সভাপতি নির্বাচিত হন।
এপ্রিলে বিশ্বভারতীতে বিশ্ব-সাহিত্য ও রবীন্দ্রনাথ সম্বন্ধে ‘নৃপেন্দ্রচন্দ্র বন্দ্যোপাধ্যায় স্মারক’ বক্তৃতা দেন। দীর্ঘকাল ধরে রবীন্দ্র-সাহিত্য অধ্যয়ন করেছিলেন এবং ধীরে ধীরে বিশ্বসাহিত্যের পরিপ্রেক্ষিতে রবীন্দ্রনাথের স্থান ও দান সম্বন্ধে তাঁর একটি বোধ গড়ে ওঠে। তিন বছর আগে মরাঠাওয়াডায় প্রদত্ত বক্তৃতামালারই পূর্ণতর, পরিণততর সংস্করণ বিশ্বভারতীর এই বক্তৃতা। কৈশোরেই রবীন্দ্রসাহিত্য প্রীতির উন্মেষ হয়, তাঁর যুক্তি চিন্তায় এবং বোধে ও বোধিতে রবীন্দ্রনাথ ক্রমে ভারতীয় সাহিত্যের সীমা ছাড়িয়ে বিশ্বসাহিত্যের পটভূমিতে উত্তীর্ণ হন। বিশ্বসাহিত্যের আদিপর্বের সমস্ত সাহিত্যগ্রন্থ তিনি বিশেষ যত্ন করে পাঠ করেন; পরবর্তী পর্বের সকল তাৎপর্যপূর্ণ সাহিত্যগ্রন্থও। ফলে এই গুরুত্বপূর্ণ মূল্যায়নে তাঁর এক ধরনের অধিকার জন্মেছিল।’
১৯৬৮-র মে মাসে প্রকাশিত হয় বাল্টস অ্যান্ড আরিয়ান্স ইন দেয়ার ইন্দো-ইউরোপীয়ান ব্যাকগ্রাউন্ড গ্রন্থটি। বাল্টিক সভ্যতা ও ভারতীয় আর্য সভ্যতার আদিমতম পশ্চৎপট যে ইন্দো-ইউরোপীয় সংস্কৃতি, সেইখানে এ দুইয়ের ভাষাগত, চিন্তাগত, প্রাতিষ্ঠানিক ও সাংস্কৃতিক যে মিল ও সংযোগের ক্ষেত্র তার স্বরূপ উন্মোচন এবং কিছু দূর পর্যন্ত তার বিবর্তন অনুধাবন করেছেন এ গ্রন্থে। এ কাজ তৎকালে পৃথিবীতে যে ক’জন করতে পারতেন সুনীতিকুমার যে তাঁদের মধ্যে বিশিষ্ট ভাবে অধিকারী তাতে কোনও সন্দেহ নেই। বইটি ছোট কিন্তু তথ্যে পূর্ণ এবং কত বিভিন্ন উৎস থেকে যে সে সব তথ্যের সংকলন এবং নির্ভরযোগ্য ভাবে সেগুলির প্রতিষ্ঠাপন তা দেখলে সত্যিই বিস্ময়বোধ হয়।
এই বছর অগাস্টে সুনীতিকুমারের নিজের অধ্যয়ন ও অধ্যাপনাক্ষেত্র কলকাতা বিশ্ববিদ্যালয় তাঁকে সমাবর্তন উৎসবের বক্তৃতা দিতে আমন্ত্রণ জানায়। অক্টোবরে হায়দ্রাবাদে ওসমানিয়া বিশ্ববিদ্যালয় তাঁকে সাম্মানিক ডি লিট উপাধি দেয়। ১৯৬৯-এর জানুয়ারিতে লন্ডনের আন্তর্জাতিক ধ্বনিবিজ্ঞান সংস্থার সভাপতি নির্বাচিত হন। আন্তর্জাতিক ভাষাতত্ত্বের ক্ষেত্রে যাঁর প্রথম ও প্রধান চর্চা, তাঁর জীবনে এই সম্মান একটি বিশেষ তাৎপর্য বহন করে। আন্তর্জাতিক ভাষাতত্ত্বের জগতে এটি একটি শীর্ষস্থানীয় স্বীকৃতি। ফেব্রুয়ারি মাসে এশিয়াটিক সোসাইটি সুনীতিকুমারকে ‘রবীন্দ্র ফলক’ দিয়ে সম্মানিত করে। ওই মাসেই দিল্লিতে য়ুনেস্কোর সহযোগিতায় অনুষ্ঠিত মধ্য এশিয়া সম্বন্ধে আন্তর্জাতিক সম্মেলনে যোগদান করেন। মার্চে কলকাতা বিশ্ববিদ্যালয় তাঁকে সাম্মানিক ডি লিট উপাধি দেয়। মে-জুন মাসে মাদুরাই বিশ্ববিদ্যালয়ের গ্রীষ্মকালীন পাঠচক্রে ‘ভারতবর্ষে ভাষাতত্ত্ব’ সম্বন্ধে চারটি বক্তৃতা করেন। কবি তিরুবাল্লুবরের জন্মের দ্বিসহস্রবর্ষপূর্তি উপলক্ষে মীনাক্ষীমন্দিরে সুনীতিকুমার কবি সম্বন্ধে বক্তৃতা দেন।
১৯৬৯-এর জুনে প্রকাশিত হয় সুনীতিকুমারের আর একটি গ্রন্থ, ইন্ডিয়া অ্যান্ড ইথিওপিয়া: ফ্রম দ্য সেভস্থ সেঞ্চুরি বি সি। খ্রিস্টপূর্ব সপ্তম শতাব্দী থেকেই ইথিওপিয়া ইতিহাসে অবতীর্ণ, সেই সময় থেকে আধুনিক কাল পর্যন্ত ভারতবর্ষের সঙ্গে তার নানাবিধ সংযোগের বিবরণ এ গ্রন্থে। বাণিজ্যে যার সূত্রপাত, তা পারস্পরিক আদানপ্রদানের দ্বারা ক্রমেই কেমন ভাবে উভয় সংস্কৃতিকে প্রভাবিত করে তার বিবর্তন দেখাবার জন্যে নানা উৎস থেকে উপাদান সংগ্রহ করে একটি পরিণতির ইতিহাস রচিত হয়েছে এ গ্রন্থে। ওই বছরে ডিসেম্বর মাসে সাহিত্য অকাদেমির পক্ষ থেকে অনুষ্ঠিত গুরু নানকের পঞ্চশতাব্দীপূর্তি উপলক্ষে যে সভা আয়োজিত হয় তার সভাপতিত্ব করেন সুনীতিকুমার। পরে কলকাতায় তিন দিনব্যাপী যে সভা চলে ওই উপলক্ষে সেখানেও সভাপতিরূপে উপস্থিত থাকেন। পরের বৎসর জানুয়ারি মাসে ওই বিষয়ে মাদ্রাজে একটি আলোচনাসভার আয়োজন হয়, সেটিরও উদ্বোধন করেন। এই বছরে দ্বিতীয়বার এশিয়াটিক সোসাইটির সভাপতি নির্বাচিত হন। এই দু’বারই সুনীতিকুমারের প্রেরণায় ও সাহায্যে সোসাইটি অনেক তাৎপর্যপূর্ণ সভা, প্রকাশনা, আলোচনা ও অন্যান্য কাজ নিষ্পন্ন করে।
১৯৭১ সালে তাঁর বহু সাধের ও সাধনার একটি গ্রন্থ প্রকাশিত হয়: ওয়লর্ড লিটারেচার অ্যান্ড টেগোর। এটি ১৯৬৮ সালে বিশ্বভারতীতে প্রদত্ত ‘নৃপেন্দ্রচন্দ্র বন্দ্যোপাধ্যায় স্মারকবক্তৃতা’। রবীন্দ্রনাথ সম্বন্ধে তাঁর প্রায় সারাজীবনের চিন্তা এতে একটি সামগ্রিক রূপ পায় বিশ্বসাহিত্যের পরিপ্রেক্ষিতে। ১৯৬৬-তে তেহরান-এ ভারততত্ত্ব সম্পর্কে আন্তর্জাতিক সম্মেলনে যা বলেন তাকে একটি গ্রন্থে সংহত রূপ দিয়ে প্রকাশ করেন ১৯৭২ সালে ইরানিয়ানিজম। ছাত্রাবস্থায় যে অবেস্তা পাঠ শুরু হয় তারই সঙ্গে ধীরে ধীরে সংযুক্ত হয় ইরানীয় সভ্যতা সংস্কৃতি সম্বন্ধে তাঁর চিন্তা; ছোট একটি গ্রন্থের পরিসরে চিন্তাপ্রসূত বহু তত্ত্ব এ গ্রন্থে স্থান পেয়েছে। এর পরেই জয়দেবকে নিয়ে ছোট একটি পরিচিতি-পুস্তক রচনা করেন সাহিত্য অকাদেমির জন্যে; প্রকাশকাল ১৯৭৩। সুনীতিকুমার একেবারেই কবি জয়দেবের ভক্ত ছিলেন না, তবু কী পরিশ্রম করে জয়দেব সম্বন্ধে যাবতীয় জ্ঞাতব্য তথ্য সংকলন করেছেন, এবং ধ্বনি সম্পদের জন্যে যেটুকু সম্মান তাঁর প্রাপ্য তা তুলে ধরেছেন এ গ্রন্থে। এ দিকে কোনও সময়েই নিজের বিষয় ভাষাতত্ত্ব থেকেও সরে যাননি বরং এ বিষয়ে দৃষ্টির প্রসার ঘটছিল। এবং ১৯৭৪-এ প্রকাশ করলেন ইন্ডিয়া: আ পলিপ্লট নেশন, অ্যান্ড ইটস লিঙ্গুইস্টিক প্রব্লেমস ভিজাভি ন্যাশনাল ইন্টিগ্রেশন। বহুভাষাভাষী ভারতীয়দের ভাষাগত সমস্যার পরিপ্রেক্ষিতে জাতীয় সংহতির সমস্যা সম্বন্ধে এতে আলোচনা করেছেন। ১৯৭৬-এ বন্ধু অমিয় চক্রবর্তীর কন্যা শেমন্তীর বিবাহ উপলক্ষে সংক্ষিপ্ত হিন্দু বিবাহ পদ্ধতির সঙ্গে উপনয়ন পদ্ধতির সংক্ষিপ্ত পরিচিতি হিসেবে সম্পূর্ণ একটি গ্রন্থ রচনা: আ শর্টেন্ড আর্য-হিন্দু-বৈদিক ওয়েডিং অ্যান্ড ইনিশিয়েশান রিচুয়াল। উপনয়ন ও বিবাহ সম্পর্কে বৈদিক মন্ত্রগুলি তিনি তাঁর রুচি অনুসারে এতে সাজিয়ে দিলেন। লক্ষণীয়, ১৯৭৭-এ শ্রাদ্ধ সম্বন্ধে অনুরূপ একটি গ্রন্থ লেখার কথা ভেবেও লিখতে পারলেন না। বললেন, ‘যুক্তিতে মানতে পারছি না।’ অর্থাৎ যেখানে আত্মা, পরলোক, জন্মান্তর, কর্মবাদ, স্বর্গ, নরক, ইত্যাদি এসে পড়ে সেখানে তাঁর অযৌবনসিদ্ধ যুক্তিনিষ্ঠা এ সবের পরিপন্থী হয়ে দাঁড়িয়ে লেখনীকে স্তব্ধ করে দেয়। সাতাশি বছরের বৃদ্ধের পক্ষে ওই কারণে এ সম্বন্ধে না-লেখাটা বিশেষ গৌরবের। এ সবের ফাঁকে ফাঁকে কিছু কিছু প্রবন্ধ রচনাও চলছিল। বিশেষ উল্লেখযোগ্য ১৯৭৫-এ দিল্লিতে আন্তর্জাতিক রামায়ণ সম্মেলন থেকে ফিরে রামায়ণ বিষয়ে একটি পূর্ণাঙ্গ তথ্যপূর্ণ গ্রন্থরচনার সংকল্প করেন। এ প্রসঙ্গে ১৯৭৬-এর ১৩ ফেব্রুয়ারি ন্যাশনাল লাইব্রেরিতে যে বিতর্কসভা হয় সেখানে তাঁর জ্ঞানের দৃঢ়তা, তথ্যসম্ভার ও যুক্তি পরম্পরা সমস্ত শ্রোতাকে মুগ্ধ করে। এ নিয়ে লিখবার সময় পেলেন না।
চোখের ছানিতে কষ্ট পাচ্ছিলেন শেষ দিকে ক-বছর ধরেই। এর মধ্যে ডেঙ্গুজ্বর স্বাস্থ্যের উপরে একটা বড় রকমের আঘাত হানল। চোখে অস্ত্রোপচারের জন্যে মনে মনে প্রস্তুতই শুধু ছিলেন না, দৃষ্টি ফিরে পেলে কী কী করবেন, লিখবেন তার পরিকল্পনাও চলছিল; এমনই তীব্র ছিল তাঁর জীবনমুখিনতা। ১৯৭৭-এর ১৭ মে নার্সিংহোম গেলেন; ১৮ মে অস্ত্রোপচার সার্থক ভাবেই হল। চোখ বাঁধা অবস্থাতেই বলেন প্যারিসে তৃতীয় বিশ্ব সংস্কৃত সম্মেলনে প্রাচীন গ্রিক, প্রাচীন হিব্রু ও প্রাচীন সংস্কৃত সাহিত্য পৃথিবীকে যে কী মননসম্পদ দিয়েছে তার উপরে প্রবন্ধ মুখে মুখে বলবেন। ছাত্রী তার অনুলিপি প্রস্তুত করলে তিনি সেটি প্যারিসে পাঠাবেন। অর্থাৎ জীবন থেকে এক চুলও সরে যাননি। বরং শেষ পর্যন্ত সমস্ত কর্মশক্তিকে পরিশ্রমে ও প্রয়াসে সমুজ্জ্বল করে তুলতে উৎসাহী ছিলেন।
সময় হল না। সময় হল না আরব্ধ জীবনকথাটিও শেষ করবার। ২৪ তারিখে বাড়ি ফিরলেন সুস্থ দেহেই। ২৬ তারিখে কাজও করলেন, মুখে মুখে দুটি চিঠির উত্তর শ্রুতিলিপির মতো বলে গেলেন একান্ত সচিবকে। পরম আগ্রহে প্রতীক্ষা করছিলেন চশমা পাবার, অর্থাৎ নতুন উদ্যমে কাজ করবার।
২৯ মে দুপুরে শরীর খারাপ হল, বেলা চারটেয় চলে গেলেন। দীর্ঘ রোগ ভোগ যে তাঁকে করতে হয়নি, এই একটি মাত্র সান্ত্বনা। কিন্তু সাতাশি বছর বয়সে যিনি দেহে মনে সজীব, সক্রিয় তাঁর এই প্রয়াণকে অকাল প্রয়াণ বলেই মনে হয়। এর আকস্মিকতা তাঁরই শেষ দিকের উপলব্ধিকে প্রমাণ করল: বিশ্বনিয়ন্তা নেই, মঙ্গলময় বিশ্ববিধান নেই। কিন্তু কতটুকু নিতে পারে মৃত্যু এই মৃত্যুঞ্জয় প্রাণ থেকে? কত বাকি রইল যা তাঁর দেশবাসীর চিরদিনের প্রেরণাস্থল হয়ে রইল সারস্বতসাধনায় যা উত্তরপুরুষকে উদ্দীপিত করবে সুচিরকাল ধরে। অসামান্য প্রতিভাবলে পৃথিবীর বিদ্বৎসমাজে তাঁর একটা স্থায়ী আসন ছিল; তাই বিদেশি পণ্ডিতেরা এ দেশে এলেই তাঁর সন্ধান করে তাঁর সঙ্গে যোগাযোগ স্থাপন করতেন। এশিয়াটিক সোসাইটি বা ভারতীয় জাদুঘরে সুনীতিকুমার তাঁদের অনেকেরই বক্তৃতার ব্যবস্থা করতেন। যেমন কলকাতা বিশ্ববিদ্যালয়ে অধ্যাপনাকালে মুখ্যত সেখানকার ছাত্র-অধ্যাপক এবং গৌণত সংশ্লিষ্ট বিষয়ের সুধীবৃন্দ সুনীতিকুমারের কল্যাণে তাঁর পরিচিত বহু বিদেশী পণ্ডিতের বক্তৃতা শুনতে পেয়েছেন— ইউনিভার্সিটি ইনস্টিটিউট অথবা সাধারণ বক্তৃতাকক্ষে। ভারতবর্ষের বিভিন্ন অঞ্চল থেকেও পণ্ডিতরা কখনও কখনও তাঁর টানে কলকাতায় এসে অনুরূপ ভাবে বক্তৃতা দিয়েছেন, যেমন তিনিও পণ্ডিত-বন্ধুদের আমন্ত্রণে অসংখ্যবার দেশে ও বিদেশে বহু বিচিত্র বিষয়ে বক্তৃতা করেছেন। মানবিকী বিদ্যাচর্চায় এই ধরনের পারস্পরিক আদানপ্রদান, সারস্বত ক্ষেত্রে নিমন্ত্রণ-প্রতিনিমন্ত্রণ যে কী পরিমাণ স্বাস্থ্যকর হয়ে উঠেছিল তা তৎকালের ওই ভাবে শিক্ষিত মনীষীদের কাজ দেখলেই বোঝা যায়। আর বোঝা যায় এঁদের তিরোধানের পর ওই ভাবের আদানপ্রদান কত সংকুচিত হয়ে পড়েছে তা দেখেও।