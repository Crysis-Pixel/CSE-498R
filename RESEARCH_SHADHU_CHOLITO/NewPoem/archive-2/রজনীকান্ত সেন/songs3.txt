প্রভু	নিলাজ হৃদয়ে কর কঠিন আঘাত,
কর	দুষ্ট কলঙ্কিত এ শোণিত পাত॥
পাষাণ কঠিন প্রাণে রুদ্ধ বেদন
সুফল হইবে নাথ, করালে রোদন
প্রভু	সরাও এ গুরু ভার নিবার প্রমাদ
করাও হৃদয় ভাঙি শুধু অশ্রুপাত॥
এই অস্থি , মাংস, মজ্জা, এই চর্ম, মেদ,
এ হৃদয়, সবি প্রভু, পরিপূর্ণ ক্লেদ
প্রভু	অনিয়মে আনিয়াছি দেহে অবসাদ
সঞ্চয় করেছি প্রাণে বিষম বিষাদ॥
তুমি নাকি দয়াময় পাপীর শরণ
কোথা বসে দেখিতেছ ঘৃণিত মরণ?
প্রভু	মৃদু প্রতিকারে ব্যাধি হবে না নিপাত
তীব্র ভেষজ মোরে দেহ বৈদ্যনাথ॥



মোহ রজনী ভোর হইল জাগ নগরবাসী। 
পূর্ব গগনে সূর্য কিরণ, দুঃখ তিমির নাশি॥
আর্য্য কীর্তি-মধুর গান
বিহগ ঢালিছে অমিয়-প্রাণ
যশ-পরিমল পূর্ণ পরশে কুসুম উঠিছে হাসি॥
পাশরি সকল দুঃখ দ্বন্দ্ব
প্রাণে প্রাণে মিলনানন্দ
জাগ জাগ হের জগৎ উৎসব অভিলাষী॥
কত মরকত, কাঞ্চন-মণি,
জ্ঞান, ধরম নীতির খনি,
কুন্ঠিত নহ, লন্ঠিত হেরি অতুল বিভব রাশি। 
অলসে ঘুমায়ে রহিও না আর
উৎসবে ঢালো প্রাণ তোমার। 
হাসিছে বিশ্ব হেরি তোমারে ক্ষণিত সুখ বিলাসী॥



সেকি তোমার মত, আমার মত, রামার মত, শ্যামার মত,
ডাকলা, কুলো-ধামার মত, যে, পথে ঘাটে দেখতে পাবে?
সে কি কলা-মূলো কুমড়ো কাঁকুড়, বেগুন, শশা, বেলের মত?
পেয়ারা, আতা, তাল কি কাঁঠাল, আম-জাম নারিকেলের মত?
সেকিরে মন মুড়কি মুড়ি, মন্ডা, জিলিপি, কচুরি,
যে তাম্রখন্ডে খরিদ হয়ে উদরস্থ হয়ে যাবে?
সে তো হাট-বাজারে বিকায় নারে, থাকে নাতো গাছে ফলে,
দিল্লী-লাহোর নয়, যে রাস্তা করিম চাচা দেবে বলে। 
মামলাতে চলে না দাওয়া, ওয়ারিস সূত্রে যায় না পাওয়া,
সে যে নয় মলয় হাওয়া, যে বাহার দিয়ে বেড়িয়ে যাবে। 
সে যে যোগী ঋষির সাধনের ধন, ভক্তি মূলে বিকিয়ে থাকে,
সে পায় সর্ব্বং সমপিংত মস্ত বলে যে জন ডাকে। 
মন নিয়ে আয় কুড়িয়ে মনে, ব্যাকুল হ তার অন্বেষণে,
প্রেম নয়নে সঙ্গোপনে, দেখবে, যেমন দেখতে চাবে॥



তিমির নাশিনী মা আমার-
হৃদয় কমলোপরি, চরণ কমল ধরি
চিন্ময়ী মূরতি অখিল আধার॥
নিন্দি তুষার কুমুদ শশী-শঙ্খ, শুদ্র বিবেক বরণ অকলঙ্ক,
মুক্তি মূণ্যময়, শ্বেত রশ্মিচয়
দূর করে তমঃ তর্ক বিচার॥
ওই করিল করুণমায়ী দৃষ্টি,
সম্ভব হইল জ্ঞানময়ী সৃষ্টি;
আদি-বাগ ধর, বীণ-সুধা স্বর
জাগ্রত করিছে নিখিল সংসার॥
কালিদাস-ভবভূতি, মহাকবি, বাল্মিকী, ব্যাস, ভাগবত ভারবি,
ও পদ-ধূলি বলে লভিল ধরাতলে,
অক্ষয় কীর্তি, পরম সৎকার॥
জ্যোতিষ-গণিত কাব্য শুভ-হসে—,
ভগবিত! ভারতি! দেবী! নমসে—;
দেহি বরপ্রদে স্থান অভয়পদে
ত্বরিতে দূর কর মোহ আঁধার॥



আমায় পাগল ক’রবি কবে?
মা’ মা বলিতে অবিরত ধারে দু’নয়নে ধারা ববে॥
আমি, হাসব, কাঁদব, আপন মনে, নির্জনে নীরবে;
আমার, পাগল মনের যত কথা মা, তোরি সঙ্গে হবে॥
ওকে বেঁধে রাখ বলে সবাই ছুটবে কলরবে;
থাদের প্রলোভনের চাটুবানী মা, আমার পায়ে, পড়ে রবে॥
তোর কাজে মা ক্ষুধা, তৃষ্ণা, শীতাতপ সব সবে;
আমার প্রাণ রবে তোর চরণ তলে দেহ রবেভবে॥
মা’ মা বলিতে এ অজপা ফুরায়ে যাবে যাবে;
সেদিন পাগলা ছেলে বলে জাপ্টে ধরে
আমায় কোলে তুলে লবে॥



সেই চন্দ্র সেই তপন সেই উজল তারা। 
সেই হিমাদ্রি সেই গঙ্গা সেই সিন্ধু ধারা॥
সেই ভীম অতল জলধি নাহি যার কূল কিনারা। 
সেই কুঞ্জ কুসুম পুঞ্জ অলিকুল মাতোয়ারা॥
সেই হলদিঘাট, যার মোছেনি রক্তধারা। 
সেই পাণিপথ, সেই চিতোর করিছে সবে ইসারা॥
পর পদতল লেহনপটু স্বজন বন্ধু যারা। 
দৈন্য দুঃখ আনিল গেহে এমনি লক্ষ্মীছাড়া॥



ও তুই ভাবিস কি সে তোরি মতন পাতলা রে?
দর কি রে তারকানাকড়ি, বড় জোর আধলা রে?
অমনি যেমন তেমন করে, আয়, বলে ডাক দিলে পরে,
তখনি হাজির হবে, মানবে না ঝড় বাদলা রে?
পাপের রাস্তা পেয়ে সোজা, পাপ করেছিস বোঝা বোঝা;
তোর একাদশী, রোজা, চুলোয় যাবে, পাগলারে!
তার জাল জগৎ বেড়া, ফাঁক নাই তার সবই ঘেরা,
কৈ পুঁটি আদি কার, পড়ে রুই কাতলা রে!



স্নেহ-বিহ্বল, করুণা ছলছল, শিয়রে জাগে কার আঁখি রে!
মিটিল সব ক্ষুধা, সঞ্জীবনী সুধা এনেছে অশরণ লাগি রে। 
শ্রান্ত অবিরত যামিনী জাগরণে,
অবশ কৃশতনু, মলিন অনশনে;
আত্মহারা সদা, বিমুখী নিজ সুখে,
তপ্ত তনু মম, করুণা ভরা বুকে
টানিয়া লয় তুলি, যাতনা তাপ ভুলি বদন পানে চেয়ে থাকি রে!
করুণে বরষিছে মধুর সান্ত্বনা,
শান্ত করি মম গভীর যন্ত্রনা
স্নেহ অঞ্চলে মুছায়ে আঁখিজল,
ব্যথিত মস্তক চুম্বে অবিরল
চরণ ধূলি সাথে আশীষ রাখে মাথে, সুপ্ত হৃদি ওঠে জাগি রে!
আপনি মঙ্গলা, মাতৃরূপে আসি
শিয়রে দিল দেখা পুন্য স্নেহ রাশি;
বক্ষে ধরি চির পীযূষ নির্ঝর,
নিরাশ্রয় শিশু অসীম নির্ভর,
নমো নমো নমঃ জনন দেবী মম! অচলা মতি পদে মাগি রে!



কেড়ে লহ নয়নের আলো, পাপ নয়ন কর অন্ধ;
চির যবনিকা পড়ে থাক নে, নিবে যাক্ রবি তারা চন্দ্র!
হরে লহ শ্রবণের শক্তি, থেকে যাক্ জলদের মন্দ্র;
সৌরভ চাহিনা, বিধাতা রুদ্ধ কর হে নাসা রন্ধ্র। 
স্বাদ হর হে, কৃপাসিন্ধু, চাহিনা ধরার মকরন্ধ;
স্পর্শ কর, হে হরি, লপ্ত করে দাও অসাড় নিস্পন্দ। 
তুমি মূর্তিমান হয়ে এস প্রাণে, শব্দ স্পর্শ রূপ রস-গন্ধ;
এনে দাও অভিনব চিত্ত ভুঞ্জিতে সে মিলনানন্দ॥



আর কি ভরসা আছে	তোমারি চরণ বিনে
আর কোথা যাব, তুমি না রাখিলে দীন হীনে?
নিতান্ত কলুষিত ভ্রান্ত বিষয় মদে,
কৃতান্ত ভয় ভীত শ্রান্ত জীবন পথে,
ঘোর বিভীষিকা মাঝে তারিনী কি তারিবি নে?
কি মোহ মদিরা পানে বৃথা এ জনম গোল,
নয়ন মেলিয় দেখি শমন নিকটে এল,
কোলে নে করূনাময়ি! অকিঞ্জন এ মলিনে?



যদি পার হতে তোর মন থাকে পথিক,
যা রে, খেয়া ঘাটের পাটনি এসেছে॥
কারও কাছে নেয়না কড়ি, এমনি গুণের মাঝি,
কানা, খোঁড়া, অন্ধ, আতুর, সবার উপর রাজি।  (গো)
খেয়া ঘাটের পাটনি এসেছে॥
নাম শুনেছি দয়াল মাঝি কেউ জানে না বাড়ি,
ঝড় বাতাসে ডর করে না, জমায় সোজা পাড়ি। 
খেয়া ঘাটের পাটনি এসেছে॥
সার কাঠের সেই অক্ষয়-বজরা চলে আপন বলে,
যে দিক থেকে বাতাস উঠুক, সোজা যাবে চলে।  (গো)
খেয়া ঘাটের পাটনি এসছে॥
যদি বেলাবেলি ঘাটে যাবি, হালকা হয়ে চলবি;
খুলে ফেল্ তোর পায়ের বেড়ি, ফেলে দে তোর তলপি।  (গো)
খেয়া ঘাটের পাটনি এসেছে। 

