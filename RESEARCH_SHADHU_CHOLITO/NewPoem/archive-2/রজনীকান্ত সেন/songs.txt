রজনীকান্ত সেন


আজি দীন নয়ন সজল করুণ, কেন রে পরাণ কাঁদে—
লুটাইয়া অবসাদে?
সোনার স্বপন ভাঙ্গিল নিয়তি নিঠুর চরণাঘাতে!
মরমের কোণে লুকাইল আশ,
কোরকে ঝরিল কুসুম সুবাস,
তপ্তবেদনা বহিয়া, বাতাস
মুরছি পড়ে বিষাদে!
অন্ধ তিমির উজলি কিরণে,
আনি জাগরণ সুপ্ত নয়নে,
উদলি অরুণ পূর্ব-গগনে,
ডুবে গেল পরভাতে!
দেখরে জ্ঞান-সাগর যাত্রী,
উষার তোদের আসিল রাত্রি;
কে আর অকূলে লয়ে যাবে তরী—
কে আর যাইবে সাথে?



কোন্ সুন্দর নব প্রভাতে,
তুমি উদিলে, ধরা জাগিল হে!
স্নিগ্ধ মলয় বহিল মন্দ,
বনকুসুম
তব বদনচুম্ব মাগিল হে!
দুখ মিনগনে, ধরাবাসিজনে,
আনন্দকিরণে ভাসিল—
মোহ-জলদ সরিল, সবারি হৃদয়—
আঁধার টুটিল হে;
জয় মঙ্গল রূপী নবরবি রবে
সবে বন্দন গাহিল হে!
আবার সান্ধ্যগগনে সি-মিত করিণে
চলিরে, নিভিল উজল ভাতি হে,
অস-, নিখিল ব্যস্ত, দিয়ে গেলে
দুখরাতি হে,
সবে ডুবিল ঘোর অন্ধ তিমিরে,
নিরাশায় চিত ভরিল হে!
আর কি কভু এ ভাগ্য-গগনে
উদিবে করুণা করিয়া?
দাঁড়াও! সৌম্য-মুরতি হেরি,
এ তৃষিত নয়ন ভরিয়া
তবে মিলনের ভয়ে বিরহ ভীতি
হৃদয় আকুল করিল হে। 



তব, শান্তি-অরুণ- শান্ত-করুণ
কণক কিরণ পরশে,
জাগে প্রভাত হৃদি-মন্দিরে,
চরণে নমিয়া হরষে!
আরতি উঠে বাজিয়া ধীরে,
সৌরভ ছুটে মৃদু-সমীরে,
প্রেম-কমল হাসে,
ভাসে শান্ত মরম সরসে। 
সংশয়, দ্বিধা, তর্ক দ্বন্দ্ব,
দূরে যায়, বিমলানন্দ,
পানে জ্ঞান নয়ন সফল,
প্রীতি-অশ্রু বরষে!



বিবেক বিমল জ্যোতিঃ
জ্বেলেছিলে তুমি হৃদয় কুটীরে;
তোমারি আলোকে তোমারে দেখেছি;
তোমারি চরণ ধরেছি শিরে!
যৌবনে, হরি, ছাইল ভীষণ
অবিশ্বাস-ঘন-মেঘে;
বহিল প্রবল পাপ পবন;
ডুবাইল ঘোর অন্ধ-তিমিরে। 
আরো একবার এস, প্রভু, এস,
দীপ্ত মিহির রূপে,
পাপ যামিনী পোহাইবে ঊষা
উদিবে পুন্য কিরণে, ধীরে। 



দীন নিঝর, ক্ষীণ জলধারা
ঝরে ঝর ঝর গিরি অরণ্যে,
কে করে সন্ধান, অতি ক্ষুদ্র প্রাণ,
অতিশয় তুচ্ছ, অতি নগন্যে। 
অতিক্রমি যাবে পাষাণের স’পে,
নেমে, আসে ভীম-সোতস্বতীরূপে,
প্লাবি দু্ই কুল, এ বিশ্ব ব্যাকুল
ছুটে আসে লয়ে পিপাসা দৈন্যে। 
ক্ষুদ্র বীজ যবে হয় অঙ্কুরিত,
ভঙ্গুর, পেলব, ক্ষুদ্র, সঙ্কুচিত,
ক্রমে মহাবৃক্ষে হয়ে পরিণত,
ফল-পুষ্প ছায়া বিতরে অন্যে। 
যদিও এ বাহু নহে কর্ম-ক্ষিপ্র,
তথাপি উদ্যম অবিচল, তীব্র;
বাধা পদে দলি, ধীরে যাও চলি,
বিপদে, সম্পদে স্মরি শরণ্যে। 



আর কি ভাবিস্ মাঝি বসে
এই বাতাসে পাল তুলে দিয়ে
হাল ধরে থাক্ কসে। 
এই হাওয়া পড়ে গেলে,
স্রোতে যে ভাই নেবে ঠেলে,
কুল পাবি নে, ভেসে যাবি,
মরবি যে মনের আপসোসে। 
মিছে বকিস আনাড়ি,
এই বেলা ধরে রে পাড়ি;
পাঁচ পীর বদর বলে,
পুরো মনের খোশে। 
এমন বাতাস আর রবে না,
পারে যাওয়া আর হবে না,
মরণ সিন্ধু মাঝে গিয়ে,
পড়বি নিজ কর্মদোষে। 



আর কি আমাকে দিতে পারে সে মনোবেদনা?
সখিরে, ভালবাসিতে, আসিতে, আর সেধ না। 
নিশীথে মাধবী বনে, দেখা হল সখা সনে,
অমনি প্রাণে সে রহিয়া গেল, বিরহ আরহল না। 
দিয়ো না তাহারে বাধা, এস বলে কেন সাধা?
আমার চির-মিলনের দেশে নাহি বিরহ যাতনা;
আখি মুদি হিয়া মাঝে সে মধু মাধুরী রাজে,
মানসে চরণ পূজি, পরশে নাহি বাসনা। 



ও ত ফিরিল না, শুনিল না, তব সুধাময় বানী,
প্রভু ধর ধর আন তব পানে টানি!
না চিনে তোমারে, না করে তত্ত্ব,
অন্ধ-বিধির মদির মত্ত,
পথে চলে যেতে, টলে পড়ে পা-দুখানি!
পতিত কি এক মহাবর্ত-ভ্রমে,
পরিশ্রান্ত পিপাসিত পথ-শ্রমে,
ঢাল সুধাধারা, ফিরাইয়া ঘরে আনি!



নয়ন-মনোহারি কে;
গহন বনচারি কে;
নব বকুল মাল উরে, প্রেম অভিসারি কে!
নূপুর পদ চঞ্চলে,
চপলা খেলে অঞ্চলে,
হরি-মিলন এস- হৃদি প্যারী অনুকারি কে!
কুমকুম সুগিন্ধ তবু চর্চিত সুচন্দনে;
মালতী সুগন্ধ লুটে পীন কুচ-বন্ধুনে;
দলিত পদে বল্লবী;
চ্যূত কুসুম মঞ্জরী,
মধুর মৃদু গীতি চির-মুক শুক শারী কে। 



স্থান দিয়ো করুণায় তব চরণ তলে,
যদি না পারি লভিতে নিজ-ধরম বলে!
দৃঢ় পণ করি পাপ করিব না আর
করিব না বলে, পাপ করেছি আবার
তবু তোমারে না আমি ডাকি,
আপন গরবে থাকি,
ব্যর্থ পুরুষকার করম-ফলে। 
নিজ বলে বল করা, বিফল কেবলি;
তব বলে বলী হলে, তবে বলি বলী। 
ঠেকিয়া তোমারি দিকে;
মোরে কাঁদাইয়া ধুয়ে লহ নয়ন-জলে। 



তোমার নয়নের আড়াল হতে চাই আমি
তোমারি ভবনে করি বাস;
তোমারি তো আমি খাই পরি, তবু
তোমারেই করি পরিহাস!
তুমিই দিয়েছ জ্ঞান ভকতি,
তুমিই দিয়েছ ইচ্ছা শকতি,
তবু তোমারে জানিনে চরণ চাহিনে,
নাহিক তোমাতে অভিলাষ!
করিনে তোমার আজ্ঞা-পালন,
মানিনে তোমার মঙ্গলশাসন,
তোমার সেবা নাহি করি, তবু কেন, হরি,
লোকে বলে মোরে হরিদাস। 



ওমা উমা, এ আনন্দ কোথা রাখি বল্
নগরে উঠেছে কি আনন্দ কোলাহল। 
সবাই বলে ও রানী মা! নাইক উমার গুনের সীমা,
পায়ের ধুলো দিয়ে, হেসে, নাশে অমঙ্গল। 
ও নয়, মা, সামান্য মেয়ে, তুই ধন্য হলি ওরে পেয়ে,
যে-ঘরে যায়, ধনে জনে সেই ঘরই উজল। 
লক্ষ লক্ষ মূর্তি ধরে অর্বিভূতা লক্ষ ঘরে,
শক্তিরূপা ব্রক্ষ্মময়ী বলছে ভক্তদল!
জন্ম অন্ধ ছিল কজন মা মা বলে কল্লে ভজন,
উমা হাত বুলিয়ে নয়ন দিল-দেখবি যদি চল। 
ওমা গৌরি! একি কান্ড পাগল কল্লি এ ব্রক্ষ্মন্ড
আমার শুধু চক্ষে ঠুলি, এমনি কর্মফল!
না, না, উমা, দিসনে নয়ন, ভাঙিসনে মা, সুখের স্বপন,
তুই আদ্যাশক্তি, ভাবতে আমার চক্ষে আসে জল। 
স্বপ্ন যদি হয়, মা তারা, করিসনে মা, স্বপ্নহারা। 
আমি কন্যাহারা হতে নারি আমার এক মেয়ে সম্বল॥
