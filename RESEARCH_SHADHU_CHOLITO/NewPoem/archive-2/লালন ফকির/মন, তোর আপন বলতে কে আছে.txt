মন, তোর আপন বলতে কে আছে

লালন ফকির


মন, তোর আপন বলতে কে আছে।
তুমি কার কাঁদায় কাঁদো মিছে॥
সারা নিশি দেখ মনুরায়—
নানান পক্ষী এক বৃক্ষে রয়,
খাবারবেলায় কে কারে কয়
দেহ-প্রাণ তেমনি সে যে॥
থাক সে ভবের ভাই-বেরাদর
প্রাণ-পাখী সে নয় আপনার,
পরের মায়ায় মজিয়ে এবার
প্রাপ্ত-ধন হারায় পাছে॥

মিছে মায়ার মদ খেও না,
প্রাপ্ত-পথ ভুলে যেও না,
এবার গেলে আর হবে না,—
পড়বি কয় যুগের পিছে॥
আসতে একা আ'লি রে মন,
যেতে একা যাবি ত মন
সিরাজ সাঁই বলেরে, লালন,
তুমি কার নাচায় নাচো মিছে
