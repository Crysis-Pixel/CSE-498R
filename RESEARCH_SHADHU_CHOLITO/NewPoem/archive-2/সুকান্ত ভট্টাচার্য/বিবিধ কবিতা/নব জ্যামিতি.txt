“নব জ্যামিতি”র ছড়া

সুকান্ত ভট্টাচার্য


Food Problem [একটি প্রাথমিক সম্পাদ্যের ছায়া অবলম্বনে]

সিদ্ধান্ত:
        আজকে দেশে রব উঠেছে, দেশেতে নেই খাদ্য;
        ‘আছে’, সেটা প্রমাণ করাই অধুনা ‘সম্পাদ্য’।

কল্পনা:
        মনে করো, আসছে জাপান অতি অবিলম্বে,
        সাধারণকে রুখতে হবে অতি দৃঢ় ‘লম্বে’।
        “খাদ্য নেই” এর প্রথম পাওয়া খুব ‘সরল রেখা’তে,
        দেশরক্ষার ‘লম্ব’ তোলাই আজকে হবে শেখাতে।

অঙ্কন:
        আত্মনিয়ন্ত্রণের দাবীর ক্ষুদ্র বিন্দু থেকে,
        প্রতিরোধের বিন্দুতে নাও ঐক্য-রেখা এঁকে!
        ‘হিন্দু-মুসলমানে’র কেন্দ্রে, দুদিকের দুই ‘চাপে’
        যুক্ত করো উভয়কে এক প্রতিরোধের ধাপে।
        প্রতিরোধের বিন্দুতে দুই জাতি যদি মেলে,
        সাথে সাথেই খাদ্য পাওয়ার হদিশ তুমি পেলে।

প্রমাণ:
        খাদ্য এবং প্রতিরোধ উভয়েরই চাই,
        হিন্দু এবং মুসলমান মিলন হবে তাই।
        উভয়ের চাই স্বাধীনতা, উভয় দাবীই সমান,
        দিকে দিকে ‘খাদ্যলাভ’ একতারই প্রমাণ।
        প্রতিরোধের সঠিক পথে অগ্রসর যারা,
        ঐক্যবদ্ধ পরস্পর খাদ্য পায় তারা॥
