ওহে জগত কারণ

অতুলপ্রসাদ সেন


ওহে জগত কারণ ! একি নিয়ম তব?
এ কি মহোৎসব, এ কি মিলন নব?
গ্রহ ডাকিয়া গ্রহে মিলন মাগে?
অনু অনুকে ডাকে চির অনুরাগে।
হৃদয় হৃদয়ে ডাকে প্রেম-সোহাগে,
অখিল নিখিল ভরা এ কি আহবান রব?
যে নিয়মে জীবগণ সুখ-দুখ-অন্ধ;
প্রেম-পারিজাতে, প্রভু, একি মকরন্দ?
দুইটি অন্তর তাই দুরান-র হতে,
করিছে শপথ আজ মিলি একসাথে,
‘প্রেম হইবে রথী জীবনের রথে,
তুচ্ছ দৈন্য, অতি তুচ্ছ বিভব।’




মিছে তুই ভাবিস মন

অতুলপ্রসাদ সেন


মিছে তুই ভাবিস মন।
তুই গান গেয়ে যা গান গেয়ে যা আজীবন।
পাখিরা বনে বনে, গাহে গান আপন-মনে;
ওরে নাই বা যদি কেহ শোনে,
তুই গেয়ে যা গান অকারণ।
ফুলটি ফোটে যবে ভাবে কি কাল কি হবে?
না-হয় তাদের মতন শুকিয়ে যাবি
গন্ধ করি বিতরণ ।
মনোদুখ চাপি মনে হেসে নে সবার সনে,
যখন ব্যথার ব্যথীর পাবি দেখা
জানাস প্রাণের বেদন।
আজি তোর যার বিরহে নয়নে অশ্রু বহে
ওরে হয়তো তাহার পাবি দেখা
গানটি হলে সমাপন।




আয়, আয়, আমার সাথে ভাসবি কে আয়

অতুলপ্রসাদ সেন


আয়, আয়, আমার সাথে ভাসবি কে আয়!
আজ আমার জোড় লেগেছে ভাঙা ভেলায়!
ঐ দেখ চাঁদের আলো ঐ শোন কলকল
কেমনে থাকবি বল শুকনো ডাঙায় ?
আয় তোরা কুল ভুলানো কুল ভুলানো এই দরিয়ায়!
নায়ে মোর নাই কিছু নাই তাই সবার লাগি হবে রে ঠাঁই।
ভুলেছি কুলের বালাই, ভেসেছি তাই।
কে তোরা বাঁধা বাটে, কে তোরা বাঁধা ঘাটে,
সুখেতে থাকিস যদি থাক তোরা ভাই।
যার আঁখি ছলছল চল চল আমার এ নায়!
ঐ দেখ সুরধনী ছোটে কার ডাকটি শুনি;
আমিও ডাক শুনেছি ‘আয়, ‘আয়, আয়!’
চল আজ স্রোতের সনে, ছুটি সেই ডাকের পানে,
যেখানে জীবন মরণ সব ভেসে যায়!
যেখানে যাবে জানা সেই অজানায়।



পরের শিকল ভাঙিস পরে, নিজের নিগড় ভাই।
আপন কারায় বন্ধ তোরা, পরের কারায় বন্দী তাই।
হা রে মুর্খ, হা রে অন্ধ, ভাইয়ে ভাইয়ে করি দ্বন্দ্ব।
দেশের শক্তি করিস মন্দ তোদের তুচ্ছ করে তাই সবাই।
সার ত্যজিয়ে খোসার বড়াই! তাই মন্দিরে মসজিদে লড়াই।
প্রবেশ করে দেখবে দু’ভাই অন্দরে যে একজনাই।
দেশ-মাতার আর বিশ্ব-মাতার ম্লেচ্ছ কাফের এক পরিবার।
নয় তুরস্ক, নয়কো তাতার জন্ম মৃত্যু এই যে ঠাঁই।
ভিন্ন জাত আর বংশ, এক জাতি তাই একশো অংশ।
হিন্দুরে, তুই হবি ধ্বংস, না ঘুচালে এই বালাই।
ভাইকে ছুঁলে পদতলে শুদ্ধ হোস তুই গঙ্গাজলে,
ওরে সেই অচ্ছৎ ছেলেই তুলে কোলে তুষ্ট হন যে গঙ্গা মাঈ॥
খাবি নে জল ভাইয়ের দেওয়া? খাসনে অন্ন তাদের ছোঁওয়া?
ওরে শবরীর আধ খাওয়া মেওয়া রঘুনাথ তো খেলেন তাই।
তোরাই আবার সভাস’লে হাঁকিস সাম্য উচ্চরোলে
সম-তন্ত্র চাস সকলে বিশ্ব প্রেমের দিস দোহাই।
জাতির গলায় জাতের ফাঁস, ধর্ম করছে ধর্মনাশ,
নিজের পায়ে, পারলি পাশ, দাসত্ব ঘোচে না তাই।
ছাড়, দেখি রে রেশারেশি কর প্রাণে প্রাণে মেলামেশি।
তখন তোদের সব বিদেশী দাস না বলে বলবে ভাই॥




মোর আজি গাঁথা হল না মালা

অতুলপ্রসাদ সেন


মোর আজি গাঁথা হল না মালা,
পরের তোলা ফুলে ভরা ডালা।
তুলিব ফুল যত আপন মনোমত,
যদিও কাঁটা শত দিবে জ্বালা।
যদিও খুঁছিলে চামেলি নাহি মিলে,
সাজাব বনফুলে তার গলা।
একেলা তরু ছায় গাঁথিতে সে মালায়
যদিও বেলা যায়-যাক বেলা॥



চাঁদিনী রাতে কে গো আসিলে?
উজল নয়নে কে গো হাসিলে?
মোহন সুরে ধীরে মধুরে
পরাণ-বীণায় কে গো বাজিলে?
হেম-যমুনায় প্রেম-তরী বায়,
ডাকে আমায় ‘আয় গো আয়’-
প্রভাতবেলায় সোনার ভেলায়
কেমনে চলে যাবে হায়!
তব সে ফুলে যাবে কি ভুলে
যে ভালোবাসা বাসিলে?



এসো গো একা ঘরে একার সাথী।
সজল নয়নে বল রব কত রাতি!
সুনীলআকাশে চন্দ্র বিকাশে,
তামস নাশে;
এ আঁধারে হাসিবে তব্ মুখ ভাতি।
তোমারে গোপন ব্যথা জানাব গোপনে,
তোমারে কুসুমমালা পরাব যতনে।
তব সঙ্গ মাগি আছি আমি জাগি
সরব-তেয়াগী;
তব চরণ লাগি আছি কান পাতি॥



ওগো নিঠুর দরদী, এ কি খেলছ অনুক্ষণ।
তোমার কাঁটায় ভরা বন,তোমার প্রেমে ভরা মন॥
মিছে দাও কাঁটার ব্যথা, সহিতে না পার তা ;
আমার আঁখিজল তোমার করে গো চঞ্চল,
তাই নয় বুঝি বিফল আমার অশ্রু বরিষণ।
ডাকিলে কওনা কথা, কি নিঠুর নিরবতা॥
আবার ফিরে চাও, বল, ‘ওগো শুনে যাও;
তোমার সাথে আছে আমার অনেক কথন॥



নীচুর কাছে নীচু হতে শিখলি না রে মন,
তুই সুখি জনের করিস পূজা, দুঃখীর অযতন।
মূঢ় মন, সুখি জনের করিস পূজা, দুঃখীর অযতন।
নীচুর কাছে নীচু হতে শিখলি না রে মন।
লাগে নি যার পায়ে ধুলি, কি নিবি তার চরণ ধুলি,
নয়রে সোনায়, বনের কাঠেই হয় রে চন্দন।
মূঢ় মন, হয় রে চন্দন।
নীচুর কাছে নীচু হতে শিখলি না রে মন।
এ মোধন মায়ের মতন, দুঃখীটুতেই অধিক যতন,
এ ধনেতে ধনি যে জন, সেই তো মহাজন।
মূঢ় মন, সেই তো মহাজন।
বৃথা তোর কৃচ্ছসাধন, সেবাই নরের শ্রেষ্ঠ সাধন,
মানবের পরম তীর্থ দীনের শ্রীচরণ।
মূঢ় মন, দীনের শ্রীচরণ।
মতামতের তর্কে মত্ত, আছিস ভুলে পরম সত্য,
সকল ঘরে সকল নরে আছেন নারায়ণ।
মূঢ় মন, আছেন নারায়ণ।
নীচুর কাছে নীচু হতে শিখলি না রে মন।



জল বলে, চল মোর সাথে চল,
কখনো তোর আঁখিজল হবে না বিফল।
চেয়ে দেখ মোর নীল জলে, শত চাঁদ করে টলমল।
বধুরে আন ত্বরা করি,
কূলে এসে মধু হেসে ভরবে গাগরি;
ভরবে প্রেমে হৃদকলসী, করবে ছলছল।
মোরা বাহিরে চঞ্চল, মোরা অন্তরে অতল,
সে অতলে সদা জ্বলে রতন উজল।
এই বুকে ফোটে সুখে হাসিমুখে শতদল;
নহে তীরে, ওই নীরে হ’রি রে শীতল॥




একা মোর গানের তরী

অতুলপ্রসাদ সেন

একা মোর গানের তরী ভাসিয়েছিলাম নয়ন-জলে।
সহসা কে এলে গো এ তরী বাইবে ব’লে
যা ছিল কল্পমায়া, সে কি আজ ধরল কায়া?
কে আমার বিফল মালা পরিয়ে দিল তোমার গলে।
কেন মোর গানের ভেলায় এলে না প্রভাত-বেলায়?
হলে না সুখের সাথী জীবনের প্রথম দোলায়।
বুঝি মোর করুণ গানে ব্যাথা তাঁর বাজল প্রাণে,
এলে কি দু’কুল হতে কূল মেলাতে এ অকূলে॥




আর কতকাল থাকব ব’সে দুয়ার খুলে, বধূ আমার!
তোমার বিশ্বকাজে আমারে কি রইলে ভুলে, বধূ আমার।
বাহিরে উষ্ণ বায়ে মালা যে যায় শুকায়ে,
নয়নের জল, বুঝি তাও, বধূ মোর, যায় ফুরায়ে।
শুধু ডোরখানি হায় কোন পরাণে তোমার গলায় দিব তুলে, বধূ আমার।
হৃদয়ের শব্দ শুনে চমকি’ভাবি মনে,
ঐ বুঝি এল বধূ ধীরে মৃদুল চরণে;
পরাণে লাগলে ব্যথা ভাবি বুঝি আমায় ছুঁলে, বধূ আমার।
বিরহে দিন কাটিল, কত যে কথা ছিল,
কত যে মনের আশা মন-মাঝে রহিল;
কী ল’য়ে থাকব বলো তুমি যদি রইলে ভুলে, বধূ আমার॥



আমারে এ আঁধারে এমন ক’রে
চালায় কে গো?
আমি দেখতে নারি, ধরতে নারি,
বুঝতে নারি কিছুই যে গো।
নয়নে নাহি ভাতি, মনে হয় চিররাতি,
মনে হয় তুমি আমার চিরসাথী;
একবার জ্বালিছে বাতি, ঘুচিয়ে রাতি
নয়ন ভ’রে দেখা দে গো।
কাঁদায়ে কাঁটার ক্রেশে, কঠিন এই পথের শেষে
না জানি নিয়ে যাবে কোন বিদেশে।
একবার ভালোবেসে, কাছে এসে,
কানে কানে ব’লে দে গো ।
রয়েছিস যদি সাথে, দারুণ এ আঁধার রাতে,
ক্লান্ত মোরে চালিয়ে নে যা হাতে হাতে।
হস্ত আমার শিথিল হলেও
তুই আমারে ছাড়িস নে গো।



পাগলা, মনটারে তুই বাঁধ।
কেন রে তুই যেথা সেথা পরিস প্রাণে ফাঁদ
শীতল বায়ে আসলে নিশি,
তুই কেন রে হোস উদাসী?
ওরে নীলাকাশে অমন ক’রে হেসেই থাকে চাঁদ।
শৈলশিরে সোনার খেলা
দেখিস যবে প্রভাতবেলা,
তুই কেন রে হোস উতলা দেখে মোহন ছাঁদ?
করুণ সুরে গাইলে পাখি
তোর কেন রে ঝরে আঁখি?
কবে তুই মুছবি নয়ন, ঘুচবে মনের ধাঁদ
সংসারেতে উঠলে হাসি
তুই শুনিস রে ব্রজের বাঁশি।
ওরে ভাবিস কি রে সবই গোকুল, সবই কালাচাঁদ?
কতই পেলি ভালোবাসা,
তবু না তোর মেটে আশা।
এবার তুই একলা ঘরে নয়ন ভ’রে কাঁদ।



ওগো, সুখ নাহি চাই।
তোমার পরাণ-পাশে
দিয়ো মোরে ঠাঁই।
তুমি যদি থাক সুখে,
আমারে রাখিয়ো সুখে;
তুমি যদি পাও দুঃখ
যেন দুখ পাই॥
নাহি বুঝি কান্না হাসি,
দারিদ্র্য সম্পদরাশি;
তোমাছাড়া সুখ দুঃখ
সকলি বালাই।




ওগো আমার নবীন সাথী

অতুলপ্রসাদ সেন

ওগো আমার নবীন সাথী, ছিলে তুমি কোন বিমানে?
আমার সকল হিয়া মুঞ্জরিছে তোমারি ওই করুণ গানে॥
জগতের গহন বনে ছিনু আমি সঙ্গোপনে,
না জানি কি লয়ে মনে এলে উড়ে আমার পানে।
লয়ে তোমার মোহন বরণ আমার শুকনো ডালে রাখলে চরণ;
আজ আমার জীবন-মরণ কোথা আছে কে বা জানে॥
ঝরে গেছে সকল আশা, ফোটে না আর ভালোবাসা,
আজ তুমি বাঁধলে বাসা আমার প্রাণে কোন পরাণে?



মেঘের দল বেঁধে যায় কোন দেশে,
ও আকাশ, বল আমারে!
তারা কেউ বা রঙিন ওড়না গায়ে,
কেউ সাদা, কেউ নীল বেশে॥
তারা কোন্ যমুনার নীরে ভরবে গাগরি,
কার বাঁশরী শুনল এরা সাগর নাগরী, মরি মরি।
তারা বাজিয়ে নূপুর ঝুমুর ঝুমুর,
যায় চলে কার উদ্দেশ্যে?
কভু বাজিয়ে ডমরু তারা উল্লাসে নাচে,
কভু ভানুর সঙ্গে খেলে হোলি প্রভাতে সাঁঝে, মরি মরি!
তারা বিধুর সনে কী কথা কয়
উজ্জ্বল মধুর হেসে।
আকাশ, বল রে আমায় বল, আমার আঁখি জল
তাদের মতো জীবনখানি করবে কি শ্যামল-আমায় বল রে।
আমি তাদের মতো আমার বধুর সনে মধুর খেলা
খেলব কি দিনের শেষে?
