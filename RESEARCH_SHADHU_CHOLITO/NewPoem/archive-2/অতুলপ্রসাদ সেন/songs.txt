বলো বলো বলো সবে

অতুলপ্রসাদ সেন


বলো বলো বলো সবে,     শত-বীণা-বেণু-রবে,
ভারত আবার জগৎসভায় শ্রেষ্ঠ আসন লবে।
ধর্মে মহান হবে,     কর্মে মহান হবে,
নব দিনমণি উদিবে আবার পুরাতন এ পূরবে।
আজও গিরিরাজ রয়েছে প্রহরী,
ঘিরি তিন দিক নাচিছে লহরী;
যায়নি শুকায়ে গঙ্গা গোদাবরী, —এখনও অমৃতবাহিনী।
প্রতি প্রান্তর, প্রতি গুহা বন,
প্রতিজনপদ, তীর্থ অগণন, কহিছে গৌরব-কাহিনী॥
বিদুষী মৈত্রেয়ী খনা লীলাবতী, সতী সাবিত্রী সীতা অরুন্ধতী,
বহু বীরবালা বীরেন্দ্র-প্রসূতি, আমরা তাঁদেরই সন্ততি।
অনলে দহিয়া রাখে যারা মান,
পতিপুত্র তরে সুখে ত্যজে প্রাণ, —আমরা তাঁদেরই সন্ততি॥
ভোলেনি ভারত ভোলেনি সেকথা, অহিংসার বাণী উঠেছিল হেথা,
নানক নিমাই করেছিল ভাই সকল ভারত-নন্দনে।
ভুলি ধর্ম-দ্বেষ জাতি অভিমান,
ত্রিশ কোটি দেহ হবে এক প্রাণ, একজাতি প্রেম-বন্ধনে॥
মোদের এদেশ নাহি রবে পিছে,
ঋষি-রাজকুল জন্মেনি মিছে,
দু’দিনের তরে হীনতা সহিছে, জাগিবে আবার জাগিবে।
আসিবে শিল্প ধন বাণিজ্য,
আসিবে বিদ্যা বিনয় বীর্য, আসিবে আবার আসিবে॥
এসো হে কৃষক কুটির—নিবাসী,
এসো অনার্য গিরি—বনবাসী,
এসো হে সংসারী, এসো হে সন্ন্যাসী, —মিলো’ হে মায়ের চরণে॥
এসো অবনত, এসো হে শিক্ষিত,
পরহিত-ব্রতে হইয়া দীক্ষিত, —মিলো’ হে মায়ের চরণে।
এসো হে হিন্দু, এসো মুসলমান,
এসো হে পারসী, বৌদ্ধ, খ্রিস্টিয়ান্,—মিল হে মায়ের চরণে॥





উঠোগো ভারতলক্ষ্মী

অতুলপ্রসাদ সেন


উঠোগো ভারতলক্ষ্মী! উঠো আদি জগত-জন-পূজ্যা,
দুঃখ দৈন্য সব নাশি, করো দূরিত ভারত-লজ্জা।
ছাড়োগো ছাড়ো শোক-শয্যা, করো সজ্জা
পুনঃ কমল কনক ধন-ধান্যে।
জননী গো লহ তুলে বক্ষে, সান্ত্বন-বাস দেহ তুলে চক্ষে;
কাঁদিছে তব চরণতলে ত্রিংশতি কোটি নরনারী গো।
কাণ্ডারী নাহিকো কমলা দুঃখ-লাঞ্ছিত ভারতবর্ষে,
শঙ্কিত মোরা সব যাত্রী, কাল-সাগর-কম্পন দর্শে,
তোমার অভয় পদ-স্পর্শে, নব হর্ষে,
পুনঃ চলিবে তরণী শুভ লক্ষ্যে
জননী গো, লহ তুলে বক্ষে, সান্ত্বন-বাস দেহ তুলে চক্ষে;
কাঁদিছে তব চরণতলে ত্রিংশতি কোটি নরনারী গো।
ভারত-শ্মশান করো পূর্ণ পুনঃ কোকিল-কূজিত কুঞ্জে,
দ্বেষ-হিংসা করি’ চূর্ণ, করো পূরিত প্রেম-অলি-গুঞ্জে,
দূরিত করি পাপ-পুঞ্জে, তপঃ-তুঞ্জে,
পুনঃ বিমল করো ভারত পুণ্যে৷
জননী গো, লহো তুলে বক্ষে, সান্ত্বন-বাস দেহ তুলে চক্ষে;
কাঁদিছে তব চরণতলে ত্রিংশতি কোটি নরনারী গো॥




মোদের গরব, মোদের আশা, আ-মরি বাংলা ভাষা

অতুলপ্রসাদ সেন


মোদের গরব, মোদের আশা, আ-মরি বাংলা ভাষা!
তোমার কোলে, তোমার বোলে, কতই শান্তি ভালবাসা।
কী যাদু বাংলা গানে! গান গেয়ে দাঁড় মাঝি টানে,
(এমন কোথা আর আছে গো!)
গেয়ে গান নাচে বাউল, গান গেয়ে ধান কাটে চাষা॥
ঐ ভাষাতেই নিতাই গোরা, আনল দেশে ভক্তি-ধারা,
(মরি হায়, হায়রে!)
আছে কৈ এমন ভাষা, এমন দুঃখ-শ্রান্তি-নাশা॥
বিদ্যাপতি, চণ্ডি, গোবিন্, হেম, মধু, বঙ্কিম, নবীন;
(আরও কত মধুপ গো!)
ঐ ফুলেরই মধুর রসে বাঁধলো সুখে মধুর বাসা॥
বাজিয়ে রবি তোমার বীণে, আন্‌লো মালা জগৎ জিনে!-
(গরব কোথায় রাখি গো!)
তোমার চরণ-তীর্থে আজি জগৎ করে যাওয়া আসা॥
ঐ ভাষাতেই প্রথম বোলে, ডাক্‌নু মায়ে “মা, মা,” বলে;
ঐ ভাষাতেই ব’লবো ‘হরি’, সাঙ্গ হ’লে কাঁদা হাসা॥





হও ধরমেতে ধীর, হও করমেতে বীর

অতুলপ্রসাদ সেন


হও ধরমেতে ধীর,         হও করমেতে বীর,
হও উন্নতশির—নাহি ভয়।
ভুলি ভেদাভেদ-জ্ঞান,         হও সবে আগুয়ান,
সাথে আছে ভগবান—হবে জয়।
নানা ভাষা, নানা মত, নানা পরিধান,
বিবিধের মাঝে দেখো  মিলন মহান;
দেখিয়া ভারতে মহাজাতির উত্থান—জগজন মানিবে বিস্ময়!
জগজন মানিবে বিস্ময়॥
তেত্রিশ কোটি মোরা  নহি কভু ক্ষীণ,
হতে পারি দীন, তবু নহি মোরা  হীন;
ভারতে জনম, পুনঃ আসিবে সুদিন—ঐ দেখো প্রভাত-উদয়!
ঐ দেখো প্রভাত-উদয়॥
ন্যায় বিরাজিত যাদের করে, বিঘ্ন পরাজিত তাদের শরে;
সাম্য কভু নাহি স্বার্থে ডরে—সত্যের নাহি পরাজয়!
সত্যের নাহি পরাজয়॥




তোর কাছে আসব মাগো

অতুলপ্রসাদ সেন


তোর কাছে আসব মাগো, শিশুর মত,
সব আবরণ ফেলব দুরে আমার হৃদয় জুড়ে আছে যত।
দৈন্য যে মা মনের মাঝে, ঘুচবে না তা মিথ্যা সাজে,
সব আভরণ করব খালি, দেখবি মা তুই মনের কালি,
শূন্য যে মোর প্রেমের থালি, তাই চরণে করব নত।
মারবি মাগো যতই মোরে, ডাকব আমি ততই তোরে,
ধরব যখন জড়িয়ে হাত, দেখব কেমন করবি আঘাত;
তখন মা তুই পাবি ব্যথা, ব্যথা দিতে অবিরত।
মনের হরষ মনের আশে; বলব সরল শিশুর ভাষে,
সুখের খেলনা হাতে পেয়ে, তোর কাছে মা যাব ধেয়ে;
তোর স্নেহাশীষ মাথায় লয়ে, ভবের খেলা খেলব যত॥




দাও হে, ওহে প্রেমসিন্ধু

অতুলপ্রসাদ সেন


দাও হে, ওহে প্রেমসিন্ধু! দাও এ নবীন যুগলে
তোমার প্রেমের মধুর বিন্দু সুর-নর-চিত-বাঞ্চিত।
যে প্রেমের শুধু প্রেম পরিণাম,
তোমাতে উদয় তোমাতে বিরাম,
বিষয়-বাসনা, ধন-জন-মান যে প্রেম করে না লাঞ্চিত।
দুইটি হৃদয় হয়ে একাকার,
স্বার্থের বাঁধ করিয়া বিদার
বিশ্বের বুকে চলুক উদার কখনো না হয়ে কুঞ্চিত।
টেনে লও, ওহে প্রেম পারাবার,
তব শুভ কোলে হৃদি দুজনার,
তোমার মধুর কঠোর শাসনে, কখনো কোরো না বঞ্চিত॥



দে মা দেখা সময় কালে

অতুলপ্রসাদ সেন


দে মা দেখা সময় কালে
তুমি হর্তা কর্তা সর্বকালে॥
যে তোমারে পূজা করে
সে থাকে সদা কুশলে
কর্ম ধর্ম সকল তুমি
জানবে লোকে কালে কালে॥
তুমি যারে ভালোবাস
মরণ নাই তার কোনো কালে
মৃত্যুঞ্জয়ী নাম ধরো
মৃত্যু পালায় নাম শুনিলে॥
দয়াময়ের রাজ্যে তুমি
আছো মাগো কৌতূহলে
আমি হিসেব করে দেখলাম আবার
জগৎ আছে তোমার কোলে॥
দয়াময়ের নামটি তোমার
দেও মা আমার হৃদ কমলে
আমি জন্ম দুঃখ দিয়া বিদায়
পড়ে থাকব চরণ তলে॥



নমো বাণী বীণাপাণি, জগত-চিত্ত-সস্মোহিনী,
নমো বাদ-সংগীত মাতঃ.ভারতী ভরতারিণী।
সৌরলোক গীতচালিত, দ্যুলোকে ভুলোক গীতমুখরিত;
ষড় ঋতু ষড়রাগরঞ্জিত বন্দে চরণে বন্দিনী।
সুপ্ত স্মৃতি পুনঃ জীবিত, শান্ত তৃপ্ত তাপিত চিত,
সুখী জন সদা নন্দিত তব সংগীত চন্দে।
প্রেমমুখর মুরলী রন্ধ্র, সমরে ডমরু মরণমন্দ্র,
গীত আদি-বেদ মন্ত্র তব সংগীত ছন্দে।
নমো ঈশ্বর নন্দিনী।



সংসারে যদি নাহি পাই সাড়া,
তুমি তো আমার রহিবে।
বহিবারে যদি না পারি এ ভার,
তুমি তো বন্ধু, বহিবে।
কলুষ আমার, দীনতা আমার,
তোমারে আঘাত করে শতবার;
আর কেহ যদি না পারে সহিতে,
তুমি তো বন্ধু, সহিবে।
যাক ছিঁড়ে যাক মোর ফুলমালা,
থাক পরে থাক ভরা ফুলডালা।
হবে না বিফল মোর ফুল তোলা-
তুমি তো চরণে লইবে।
দুঃখেরে আমি ডরিব না আর,
কন্টক হোক কন্ঠের হার,
জানি তুমি মোরে করিবে অমল
যতই অনলে দহিবে॥



তোমায় ঠাকুর বলব নিঠুর কোন মুখে?
শাসন তোমার যতই শুরু ততই টেনে লও বুকে।
সুখ পেলে দিই অবহেলা
মরণ মাগি দুখের বেলা;
তবু ফেলে যাওনা চলে, সদাই থাক সস্মুখে।
প্রতিদিনের অশেষ যতন,
ভুলায় দেয় ক্ষণিক বেদন;
নিত্য আছি ডুবিয়ে তাই পাসরি প্রেমসিন্ধুকে।
সুখের পিছে মরি ঘুরে
তাই তো রে সুখ পালায় দুরে;
সে আনন্দ, ওরে অন্ধ, বন্ধ মনের ।
ভুলে যে যাই সবাই আমার,
নই তো ভিন্ন আমি সবার;
দশের মুখে হাসি রেখে কাঁদব আমি কোন দুখে?
ভবের পথে শূন্য থালি,
বেড়াই ঘুরে দীন কাঙালী,
দৈন্য আমার ঘুচবে যবে পাব দীনবন্ধুকে!



তাহারে ভুলিবে বলো কেমনে?
গাঁথা যে সে তব শত গানের যতনে।
কী হবে রুধিয়া দোর?
ভাঙা যে হৃদয় তোর,
মানিবে না মন-চোর বাহিরের বারণে॥
যাবি কোন দুর বিজনে পাসরিতে সেই জনে?
সেথাও তো গাহে পাখি কাননে।
সেথাও তো ফোটে ফুল,
বরষা বিরহাকুল;
সেথাও তো ওঠে চাঁদ রজনীর গগনে॥

