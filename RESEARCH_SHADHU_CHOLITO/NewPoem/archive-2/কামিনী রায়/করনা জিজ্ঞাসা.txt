কর'না জিজ্ঞাসা

কামিনী রায় 


মোরে প্রিয় কর'না জিজ্ঞাসা,
সুখে আমি আছি কি না আছি।
ডরি আমি রসনার ভাষা;
দোঁহে যবে এত কাছাকাছি,
মাঝখানে ভাষা কেন চাই;
বুঝবার আর কিছু নাই ?
হাত মোর বাঁধা তব হাতে,
শ্রান্ত শির তব স্কন্ধোপরি,
জানিনা এ সুস্নিগ্ধ সন্ধ্যাতে
অশ্রু যেন ওঠে আঁখি ভরি।
দুঃখ নয়, ইহা দুঃখ নয়,
এইটুকু জানিও নিশ্চয়।
নীলাকাশে ফুটিতেছে তারা,
জাতি যুথী পল্লব হরিতে;
অতি শুভ্র, অত্যুজ্জ্বল যারা,
আসে চলি আঁধার তরীতে।
ভেসে আজ নয়নের জলে
কি আসিছে, কে আমারে বলে?

(২)

সুখ সে কেমন যাদুকর,
তাকাইলে হয় অন্তর্ধান,
ডাকিলে সে দেয় না উত্তর,
চাহিলে সে করে না তো দান।
দুঃখ যে হইলে অতীত
সুখ বলি হয়গো প্রতীত!
সুখ সাথে আছে, কি না আছে,
কোন নাই প্রশ্ন মিমাংশার,
চলিছে সে পার্শ্বে কিবা পাছে;
সুখ দুঃখ চেনা বড় ভার;
আমরা দুজনে দু'জনার,
পিছে পাছে দৃষ্টি কেন আর?
ওগো প্রিয় মোর মনে হয়,
প্রেম যদি থাকে মাঝখানে,
আনন্দ সে দূরে নাহি রয়।
প্রাণ যবে মিলে যায় প্রাণে,
সঙ্গীতে আলোকে পায় লয়,
যত ভয়, যতেক সংশয়।
        