ডুব দে মন কালী বলে

রামপ্রসাদ সেন


ডুব দে মন কালী বলে।
হৃদিরত্নাকরের অগাধ জলে।।
রত্নাকর নয় শূন্য কখনো,
দু-চার ডুবে ধন না পেলে।
তুমি দম-সামর্থ্যে এক ডুবে যাও,
কুলকুণ্ডলিনীর কূলে।।
জ্ঞানসমুদ্রের মাঝে রে মন,
শক্তিরূপা মুক্তা ফলে।
তুমি ভক্তি করে কুড়ায়ে পাবে,
শিব-যুক্তি মতন চাইলে।।
কামাদি ছয় কুম্ভীর আছে,
আহারলোভে সদাই চলে।
তুমি বিবেক-হলদি গায় মেখে যাও,
ছোঁবে না তার গন্ধ পেলে।।
রতন মাণিক্য কত, পড়ে আছে সেই জলে
রামপ্রসাদ বলে, ঝম্প দিলে,
মিলবে রতন ফলে ফলে।।
