মলেম ভুতের বেগার খেটে

রামপ্রসাদ সেন


মলেম ভুতের বেগার খেটে। 
আমার কিছু সম্বল নাইকো’ গেঁটে॥ 
নিজে হই সরকারী মুটে, মিছে মরি বেগার খেটে। 
আমি দিনমজুরী নিত্য করি, পঞ্চভূতে খায়গো বেটে॥ 
পঞ্চভূত, ছয়টা রিপু, দশেন্দ্রিয় মহা লেঠে। 
তারা কারো কথা কেউ শোনে না, দিন আমার গেল ঘেঁটে॥ 
যেমন অন্ধজনে হারা দণ্ড পুনঃ পেলে ধরে এঁটে। 
আমি তেমনি মত ধরতে চাই মা, কর্মদোষে যায় গো ছুটে॥ 
প্রসাদ বলে ব্রহ্মময়ী, কর্মডুড়ি দে না কেটে। 
প্রাণ যাবার বেলা এই কর মা, ব্রহ্মরন্ধ্র যায় যেন ফেটে॥ 