যাও গো জননি জানি তোরে

রামপ্রসাদ সেন


যাও গো জননি জানি তোরে
(আমি জানি তোরে পাষাণ মেয়ে)
তারে দাও দ্বিগুণ সাজা মা, যে তোর খোসামদি করে॥
পেয়েছ পিতার ধর্ম বুঝিলাম কর্মের ব্যবহারে। 
এমন হাভাতে নির্দয়া মা দয়াময়ী নাম কোন বিচারে॥ 
মা মা বলে পাছু পাছু যেজন স্তুতি ভক্তি করে। 
দুঃখে শোকে দগ্ধে তারে দাখিল করিস যমের ঘরে॥ 
অল্পে কি রে পাওয়া যায়, ক্ষীণ আলে বারি ধায়। 
যে জন হয় শক্ত তার ত্রিকাল মুক্ত জোর জবরে॥ 
চোখে আঙ্গুল না দিলে পরে, দেখ্ বি না মা বিচার করে। 
ওমা হরের আরাধ্য পদ, ভয়ে দিলি মহিষাসুরে॥ 
যে দু কথা শোনাতে পারে, যে জনা হেতের ধরে। 
তার হয়ে আশ্রিত সদা থাকিস মা পরাণের ডরে॥ 
রামপ্রসাদ কৃতার্থ হবে, যদি কৃপাকণা ঝুরে। 
সাধ রে শ্যামার রাঙা পদ এ নব ইন্দ্রিয়পুরে॥ 