নাম ব্রহ্ম বটেশ্বর
সেও তো আমার পতি ভার
মনের সঙ্গে রসনার
খাবার সময় দেখার
কমলাকান্তের কালী,
হৃদে বসো উপায় বলি
এ বিষয় উচিত হয়
চৌকি দিয়ে থাকা॥



মায়ের মূর্তি গড়াতে চাই, মনের ভ্রমে মাটি দিয়ে। 
মা বেটি কি মাটির মেয়ে, মিছে খাটি মাটি নিয়ে॥ 
করে অসি মুণ্ডমালা, সে মা-টি কি মাটির বালা,
মাটিতে কি মনের জ্বালা দিতে পারে নিভাইয়ে?
শুনেছি মার বরণ কালো, সে কালোতে ভূবন আলো,
মায়ের মত হয় কি কালো, মাটিতে রং মাখাইয়ে?
মায়ের আছে তিনটি নয়ন, চ্ন্দ্র সূর্য আর হুতাশন,
কোন্ কারিগর আছে এমন, দিবে একটি নিরমিয়ে?
অবিনাশনাশিনী কালী, সে কি মাটি খড়বিচালি?
সে ঘুচাবে মনের কালি, প্রসাদে কালী দেখাইয়ে॥ 



ইথে কি আর বিপদ আছে।
এই যে তারার জমি আমার দেহমাঝে।
যাতে দেবের দেব সুকৃষাণ হয়ে, মহামন্ত্রে বীজ বুনেছে॥ 
ধৈর্যখুঁটা, ধর্মবেড়া, এদেহে চৌদিক ঘিরেছে।
এখন কাল চোরে কি করতে পারে, মহাকাল রক্ষক হয়েছে॥ 
দেখে শুনে ছয়টা বলদ, ঘর হ’তে বাহির হয়েছে।
কালীনাম-অস্ত্রের তীক্ষ্ণধারে, পাপতৃণ সব কেটেছে॥ 
প্রেমভক্তি সুবৃষ্টি তায়, অহর্নিশি বর্ষিয়েছে।
প্রসাদ বলে কালীবৃক্ষে, চতুর্বর্গ ফল ধরেছে॥ 



আর ভুলালে ভুলবো না গো।
আমি অভয় পদ সার করেছি, ভয়ে হেলব দুলব না গো॥ 
বিষয়ে আসক্ত হয়ে বিষের কূপে উলব না গো।
সুখদুঃখ ভেবে সমান, মনের আগুন তুলবো না গো॥ 
ধনলাভে মত্ত হয়ে, দ্বারে দ্বারে বুলব না গো॥ 
আশাবায়ুগ্রস্থ হয়ে, প্রেমের গাছে ঝুলব না গো।
রামপ্রসাদ বলে দুধ খেয়েছি, ঘোলে মিশে ঘুলব না গো॥ 



আর তোরে না ডাকব কালী।
তুই মেয়ে হয়ে অসি ধরে লেংটা হয়ে রণ করিলি॥ 
দিয়াছিলি একটা বৃত্তি তাওতো দিয়ে হরে নিলি।
ঐ যে ছিল একটা অবোধ ছেলে, মা হয়ে তার মাথা খেলি॥ 
রামপ্রসাদ বলে মা গো এবার কালী কি করিলি।
ঐ যে ভাঙ্গা নায়ে ভরা তুলে লাভে মূলে ডুবাইলি॥ 



অভয় পদে প্রাণ সঁপেছি৷
আমি আর কি যমের ভয় রেখেছি৷৷
কালী নাম কল্পতরু হদৃয়ে রোপণ করেছি৷
আমি দেহ বেচে ভবের হাটে দুর্গানাম কিনে এনেছি৷৷
দেহের মধ্যে ছজন কুজন তাদের হরে দূর করেছি৷
এবার শম্ন এলে হদৃয় খুলে, দেখাব তাই বসে আছি৷৷
কালীনাম মহামন্ত্র আত্মশির শিখায় বেঁধেছি৷
রামপ্রসাদ বলে দুর্গা বলে, যাত্রা করে বসে আছি৷৷



আমি তাই অভিমান করি

রামপ্রসাদ সেন


আমি তাই অভিমান করি।
আমায় করেছ যে মা সংসারী॥ 
অর্থ বিনা ব্যর্থ জীবন সংসারে সবারি।
ওমা তুমিও কোন্দল করেছ, বলিয়ে শিব ভিখারী॥ 
জ্ঞানধর্ম শ্রেষ্ঠ বটে, দানধর্ম তদুপরি।
ওমা বিনা দানে মথুরাপারে যাননি সেই ব্রজেশ্বরী॥ 
নাতোয়ানি কাচ কাচ মা, অঙ্গে ভষ্মভূষণ পরি।
ওমা কোথায় লুকাবে বল, তোমার কুবের ভাণ্ডারী॥ 
প্রসাদে প্রসাদ দিতে মা, এত কেন হ’লে ভারি।
যদি রাখ পদে, থেকে পদে, পদে পদে বিপদ সারি॥ 


আমি নয় পলাতক আসামী।
ওমা কি ভয় আমায় দেখাও তুমি॥ 
বাজে জমা পাওনি যে মা, ছাটে জমি আছে কমি।
আমি মহামন্ত্র মোহর করা, কবচ রাখি সালতামামি॥ 
আমি মায়ের খাসে আছি ব’সে, আসল ক’সে সারে জমি।
এবার তোমার নামের জোরে, থাকব ধ’রে নিষ্কর ক’রে লব ভূমি॥ 
প্রসাদ বলে খাজনা বাকি, নাইকো রাখি কড়া জমি।
যদি ডুবাও দুঃখ-সিন্ধু-মাঝে, ডুবেও পদে হব হামি॥ 


আমি ক্ষেমার খাসতালুকের প্রজা।
ঐ যে ক্ষেমঙ্করী আমার রাজা॥ 
চেন না আমারে শমন, চিনলে পরে হবে সোজা।
আমি শ্যামা মা’র দরবারে থাকি, অভয় পদের বইরে বোঝা॥ 
ক্ষেমার খাসে আছি বসে, নাই মহালে শুকা হাজা।
দেখ বালিচাপা সিকত নদী, তাতেও মহাল আছে তাজা॥ 
প্রসাদ বলে শমন তুমি, বয়ে বেড়াও ভূতের বোঝা।
ওরে যে পদে ও পদ পেয়েছ, জান না সে পদের মজা॥ 


আমি কি দুঃখেরে ডরাই।
ভবে দেও দুঃখ মা, আর কত চাই॥ 
আগে পাছে দুঃখ চলে মা, যদি কোনখানেতে যাই।
তখন দুঃখের বোঝা মাথায় নিয়ে দুঃখ দিয়ে মা বাজার মিলাই॥ 
বিষের কৃমি বিষে থাকি মা, বিষ খেয়ে প্রাণ রাখি সদাই।
আমি এমন বিষের কৃমি মাগো, বিষের বোঝা নিয়ে বেড়াই॥ 
প্রসাদ বলে, ব্রহ্মময়ি, বোঝা নাবাও ক্ষণেক জিরা।
দেখ সুখ পেয়ে লোক গর্ব করে, আমি করি দুঃখের বড়াই॥ 


আমি কবে কাশীবাসী হব।
সেই আনন্দকাননে গিয়ে, নিরানন্দ নিবারিব॥ 
গঙ্গাজল-বিল্বদলে বিশ্বেশ্বরনাথে পূজিব।
ঐ বারাণসী-জলে-স্থলে, ম’লে পরে মোক্ষ পাব॥ 
অন্নপূর্ণা অধিষ্ঠাত্রী স্বর্ণময়ীর শরণ লব।
আর বম্ বম্ বম্ ভোলা ব’লে নৃত্য ক’রে গাল বাজাব॥ 


আমি ওই খেদে খেদ করি।
ঐ যে তুমি মা থাকিতে আমার জাগা ঘরে হয় গো চুরি॥ 
মনে করি তোমার নাম করি, আবার সময়ে পাসরি।
আমি বুঝেছি আশয় পেয়েছি, জেনেছি তোমার চাতুরী॥ 
কিছু দিলে না পেলে না, নিলে না খেলে না,
সে দোষ কি আমারি।
যদি দিতে পেতে, নিতে খেতে, দিতাম খাওয়াতাম তোমারি॥ 
যশ অপযশ সুরস কুরস সকল রস তোমারি॥ 
ওগো রসে থেকে রসভঙ্গ কেন কর রসেশ্বরী।
প্রসাদ বলে মন দিয়াছ মনেরে আঁখঠারি।
ওমা তোমার সৃষ্টি দৃষ্টিপোড়া মিষ্টি বলে ঘুরে মরি॥ 





আমি এত দোষী কিসে

রামপ্রসাদ সেন


আমি এত দোষী কিসে।
ঐ যে প্রতিদিন হয় দিনযাওয়া ভার, সারাদিন মা কাঁদি বসে॥ 
মনে করি গৃহ ছাড়ি, থাকব না আর এমন দেশে।
তাতে কুলালচক্র ভ্রমাইল, চিন্তারাম চাপরাশী এসে॥ 
মনে করি গৃহ ছাড়ি, নামসাধনা করি ব’সে।
কিন্তু এমন কল করেছ কালী, বেঁধে রাখে মায়াপাশে॥ 
কালীর পদে মনের খেদে, দীন রামপ্রসাদে ভাষে,
আমার সেই যে কালী, মনের কালি,
হ’লেম কালি তার বিষয়বশে॥ 


আমার কপাল গো তারা।
ভাল নয় মা, ভাল নয় মা, ভাল নয় মা কোন কালে॥ 
শিশুকালে পিতা মলো, মাগো, রাজ্য নিলে পরে।
আমি অতি অল্পমতি, ভাসালে সায়রের জলে॥ 
স্রোতের শেহালার মত মাগো ফিরিতেছি ভেসে।
সবে বল ধর ধর, কেহ নাবে না অগাধ জলে॥ 
বনের পুষ্প বেলের পাতা, মাগো, আর দিব আমার মাথা।
রক্তচন্দন রক্তজবা দিব মায়ের চরণতলে॥ 
শ্রীরামপ্রসাদের এই বাণী, শোন গো মা নারায়ণি।
তনু-অন্তকালে আমায় টেনে ফেল গঙ্গাজলে॥ 


আমার অন্তরে আনন্দময়ী।
সদা করিতেছেন কেলি।
আমি যেভাবে সেভাবে থাকি, নামটি কভু নাহি ভুলি।
আবার দু’আঁখি মুদিলে দেখি, অন্তরেতে মুণ্ডমালী॥ 
বিষয়বুদ্ধি হইল হত, আমায় পাগল বোল বলে সকলি।
আমায় যা বলে তাই বলুক তারা, অন্তে যেন পাই পাগলী॥ 
শ্রীরামপ্রসাদে বলে, মা বিরাজে শতদলে।
আমি শরণ নিলাম চরণতলে, অন্তে না ফেলিও ঠেলি॥ 


আমায় ছুঁয়ো না রে শমন আমার জাত গিয়েছে।
যে দিন কৃপাময়ী আমায় কৃপা করেছে॥ 
শোনরে শমন বলি আমার জাত কিসে গিয়াছে।
আমি ছিলেম গৃহবাসী, কেলে সর্বনাশী, আমায় সন্ন্যাসী করেছে॥ 
মন রসনা এই দুজনা, কালীর নামে দল বেঁধেছে।
ইহা ক’রে শ্রবণ, রিপু ছয়জন, ডিঙ্গা ছেড়ে চলে গেছে॥ 
যে জোরে একঘরে আমি, সে জোর আমার বজায় আছে।
প্রসাদ বলে বেজাত ম’লে যম যেন আসে না কাছে॥ 


আমায় কি ধন দিবি তোর কি ধন আছে।
তোমার কৃপাদৃষ্টি পাদপদ্ম, বাঁধা আছে শিবের কাছে॥ 
ও চরণ উদ্ধারের মা, আর কি কোনও উপায় আছে।
এখন প্রাণপণে খালাস কর, টাটে বা ডুবায় পাছে॥ 
যদি বল অমূল্য পদ, মূল্য আবার কি তার আছে।
ঐ যে প্রাণ দিয়ে শব হ’য়ে, শিব ও পদ বাঁধা রেখেছে॥ 
বাপের ধনে বেটার স্বত্ব, কাহার বা কোথা ঘুচেছে।
রামপ্রসাদ বলে, কুপুত্র ব’লে আমায় নিরংশী করেছে॥ 
