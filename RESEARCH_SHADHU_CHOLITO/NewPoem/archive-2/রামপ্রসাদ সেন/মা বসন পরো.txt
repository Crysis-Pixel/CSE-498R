মা বসন পরো

রামপ্রসাদ সেন


মা বসন পরো ।
বসন পরো, বসন পরো, মা গো বসন পরো তুমি ।
চন্দনে চর্চিত জবা, পদে দিব আমি গো ॥
কালীঘাটে কালী তুমি, মা গো কৈলাসে ভবানী
বৃন্দাবনে রাধাপ্যারি, গোকুলে গোপিনী গো ॥
পাতালেতে ছিলে মা গো, হয়ে ভদ্রকালী ।
কত দেবতা করেছে পুজা, দিয়ে নরবলি গো ॥
কার বাড়ি গিয়েছিলে, মা গো কে করেছে সেবা ।
শিরে দেখি রক্তচন্দন, পদে রক্তজবা গো ॥
ডানি হস্তে বরাভয়, মা গো বামহস্তে অসি ।
কাটিয়া অসুরের মুণ্ড, করেছ রাশি রাশি গো ॥
অসিতে রুধিরধারা, মা গো গলে মুণ্ডমালা ।
হেঁট মুখে চেয়ে দেখো, পদতলে ভোলা গো ॥
মাথায় সোনার মুকুট, মা গো ঠেকেছে গগনে ।
মা হয়ে বালকের পাশে উলঙ্গ কেমনে গো ॥
আপনি পাগল, পতি পাগল,
মা গো আরো পাগল আছে ।
ওমা, রামপ্রসাদ হয়েছে পাগল,
চরণ পাওয়ার আশে গো ॥