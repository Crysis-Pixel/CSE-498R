মন, তোর এত ভাবনা কেনে

রামপ্রসাদ সেন


মন, তোর এত ভাবনা কেনে?
একবার কালী বলে বস রে ধ্যানে॥ 
জাঁক-জমকে করলে পূজা অহংকার হয় মনে মনে। 
তুমি লুকিয়ে তাঁরে করবে পূজা, জানবে না রে জগজ্জনে॥ 
ধাতু-পাষাণ মাটির মূর্তি, কাজ কি রে তোর সে গঠনে?
তুমি মনোময় প্রতিমা করি, বসাও হৃদিপদ্মাসনে॥ 
আলোচাল আর পাকা কলা, কাজ কি রে তোর আয়োজনে?
তুমি ভক্তি-সুধা খাইয়ে তাঁরে, তৃপ্ত কর আপন মনে॥ 
ঝাড়-লণ্ঠন বাতির আলো, কাজ কি রে তোর সে রৌশনে?
তুমি মনোমর মাণিক্য জ্বেলে দেও না, জ্বলুক নিশিদিনে॥ 
মেষ-ছাগল-মহিষাদি কাজ কি রে তোর বলিদানে?
তুমি ’জয় কালী’ ’জয় কালী’ বলে, বলি দেও ষড়্ রিপুগণে॥ 
প্রসাদ বলে, ঢাক ঢোল কাজ কি রে তোর সে বাজনে?
তুমি ’জয় কালী’ বলি দেও করতালি, মন রাখ সেই শ্রীচরণে॥ 