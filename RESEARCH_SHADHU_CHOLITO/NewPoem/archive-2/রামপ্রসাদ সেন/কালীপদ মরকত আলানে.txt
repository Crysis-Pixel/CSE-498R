কালীপদ মরকত আলানে

রামপ্রসাদ সেন


কালীপদ মরকত আলানে, মনকুঞ্জরেরে বাঁধ এঁটে।
কালীনাম তীক্ষ্ণ খড়গে, কর্মপাশ ফেল কেটে॥ 
নিতান্ত বিষয়াসক্ত, মাথায় কর বেসার বেটে।
ওরে একে পঞ্চভূতের ভার, আবার ভূতের বেগার মর খেটে॥ 
সতত ত্রিতাপের তাপে, হৃদিভূমি গেল ফেটে।
নবকাদম্বিনীর বিড়ম্বনা, পরমায়ু যায় ঘেঁটে॥ 
নানা তীর্থপর্যটনে, শ্রমমাত্র পথ হেঁটে।
পাবে ঘরে বসে চারি ফল বুঝনা রে দুঃখ চেটে॥ 
রামপ্রসাদ কয় কিসে কি হয়, মিছে মোলেম শাস্ত্র ঘেঁটে।