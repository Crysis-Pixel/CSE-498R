ছি-ছি মনভ্রমরা দিলি বাজী

রামপ্রসাদ সেন


ছি-ছি মনভ্রমরা দিলি বাজী।
কালী-পাদপদ্ম-সুধা ত্যজে বিষয়-বিষে হলি রাজী॥
দশের মধ্যে তুমি শ্রেষ্ঠ লোকে তোমায় কয় রাজাজী।
সদা নীচসঙ্গে থাক তুমি রাজা বট রীতি পাজী॥
অহঙ্কারমদে মত্ত বেড়াও মন যেন কাজির তাজী।
তুমি ঠেকবে যখন শিখবে তখন করবে কালে পাপোশ বাজি॥
বাল্য জরা বৃদ্ধ দশা ক্রমে ক্রমে হয় গতাজি।
পরে চোরের কোটায় মন টুটায় যে ভজে সে মত্তগাঁজি॥
কুতুহলে প্রসাদ বলে জরা এলে আসবে হাজী।
যখন দণ্ডপাণি লবে টানি কি করিবে ও বাবাজী॥