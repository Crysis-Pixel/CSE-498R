চিকন-কালরূপা 

রামপ্রসাদ সেন


চিকন-কালরূপা সুন্দরী ত্রিপুরারি-হৃদে বিহরে।
অরুণ-কমলদল, বিমল-চরণতল, হিমকর-নিকর রাজিত নখরে॥
বামা অট্ট অট্ট হাসে, তিমির-কলাপ নাশে,
ভাষে সুধা অমিত ক্ষরে।
ভ্রমে কোকনদদল, মধুকর চঞ্চল,
লঘুগতি পতিত যুবতী-অধরে॥
সহজে নবীনা ক্ষীণা, মোহিনী বসনহীনা,
কি কঠিনা দয়া না করে।
চঞ্চলাপাঙ্গ প্রাণহর, বরষিত শরখর, কত শত শত রে॥
কহে রামপ্রসাদ কবি, অসিত মায়ের ছবি,
ভাবি ভাবি নয়ন ঝরে।
ও পদ-পঙ্কজ-পল্লবে বিহরতু, মামক মানস আশ ধরে॥