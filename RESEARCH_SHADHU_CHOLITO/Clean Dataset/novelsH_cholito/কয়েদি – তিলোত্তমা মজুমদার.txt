এই ঘর তার জন্য। অন্য কতজনের ছিল ইতঃপূর্বে। কোনও অন্ধকারে পোকায় কাটা জাবদা খাতায় তাদের ঠিকুজি কুলুজি লেখা আছে এমনটাই স্বাভাবিক। মা কে, বাপ কে, বউ কোথায়, নাম কী, পেশা কী, বাচ্চাকাচ্চা কয়টি ও কী কী। বউ যদি না থাকে, কেন নেই? নাকি ছিল, ছেড়ে চলে গেছে? চোদ্দোপুরুষের প্রসঙ্গ ওই খাতায়। পরিবারে কারো অপরাধের ইতিহাস আছে? ঠিক এভাবে জিজ্ঞেস করে না, বলে, ফ্যামিলিতে কারো ক্রাইম হিষ্ট্রি আছে?

উন্মাদের চিকিৎসালয়েও এবংবিধ প্রশ্ন করা হয়। বস্তুত, উন্মাদ আর অপরাধীর যে অণুপরিমাণ তফাত, তা নির্ণয় করা মহাশক্ত। উন্মাদের ক্ষেত্রে অবশ্য বংশ আসে। পরিবার না, ফ্যামিলি না, সোজা বংশ। বংশে কেউ পাগল ছিল?

এই তথ্যসমূহ নিশ্চয় সভ্যতা, সমাজ ও সংস্কৃতির পক্ষে অপরিহার্য,নইলে এতসব জানতে চাইবে কেন? কিন্তু তথ্যসংগ্রাহকের ভাবখানা এমন যেন একজন অপরাধ করে ফেলেছে, তার অর্থ, এর মৃত পূর্বজনেরা সব পাপী, জাত অথবা অজাত ভবিষ্যের প্রজন্ম পাপ, অন্যায়, অপরাধের কাণ্ডারি। আরে, ঠাকুরদাদার বাবার নাম কেউ মনে রাখে না, বংশে পাগল ও পাপী ছিল কি না, তা কে বলবে? তদুপরি, পাপ ও পাগলামি, দুইই লুক্কায়িতভাবে করা যায়। বিশেষত, অন্যায়, অবিচার, অপরাধ, পাপ মনুষ্যে সাক্ষীসাবুদ ডেকে, ইতিহাস লিখে সম্পন্ন করতে কখনো আগ্রহী নয়। আর পাগলামির চেয়ে গোপনীয় আর কী আছে? যে উন্মাদনা প্রকাশ্য, তা ব্যক্তিক হলে লজ্জা। অসম্মান। ব্যঙ্গ। হতাশা। সেইসঙ্গে দুর্বহ বোঝাও বটে। অতএব, পূর্ণাঙ্গ পাগল ঘুরে বেড়ায় পথে পথে। কিংবা শেকল-বাঁধা দশায় কোনও ঠিকানাহারা ঘরে।

আর যে উন্মাদনা সামষ্টিক, তার ক্ষমতা সমুদ্রের উত্তাল ঢেউ। কে তাকে ধরে রাখবে? কে করবে নিরাময়ী শুশ্রূষা? কে রোধ করবে অবধারিত ভাঙন ও বিধ্বংস? কে তাকে বলবে শুদ্ধ মানবতাবিরোধী পাগলামি?

ওঃ! বীভৎস তথ্যসমৃদ্ধ খাতা। আর ওই খাতা কখনো আলোয় থাকতে পারে না। অন্ধকার ভেদ করার শক্তি ধরে আলোকরশ্মি এবং কতিপয় অন্তর্ভেদী চোখ। এবং ভেদমাত্র বহু বিশুদ্ধ সত্য, মিথ্যের মিশ্রণে পুনর্গঠিত সত্য, আদৌ যা সত্য ছিল না, সেই সত্যাসত্য উন্মোচিত হয়। সে ভয়ানক ব্যাপার।

বিশুদ্ধতা কী?

বিশুদ্ধি কীভাবে নির্ণয় করা যায়?

কে ঘটনার শুদ্ধতা-অশুদ্ধতা নির্ধারণ করে?

কী তার প্রক্রিয়া?

বিশুদ্ধতা কি আদৌ অস্তিমান? শুদ্ধ সত্য। বিশুদ্ধ বায়ু। নির্মল সত্য। বিশুদ্ধ হৃদয়। অমল সত্য। অস্ত্রোপচারের বিশুদ্ধ উপকরণ। বিশুদ্ধ সত্য। বিশুদ্ধ জল। সত্য। সত্য। সত্য। এহ, তিন সত্য?

সত্য? সত্যই বা কী? সত্য ঘটনা। সত্য বর্ণনা।

সত্য কীভাবে গণনা করা যায়?

সত্য আর মহাশূন্যতা কি একাকার নয়? এই দুইয়ের পক্ষে বিশেষণ কি অর্থহীন নয়?

অন্তরীক্ষের ওই অন্তহীন মহাশূন্যতায় যত তারা জ্বলে, সকলই বিশুদ্ধ সত্য নয়। বহু মৃত নক্ষত্র কালের পথবাহী মিথ্যার অস্তিত্ব।

সে কেমন? সে কী?

সে হল জীবনের মরীচিকা। মৃত অতীতীভূত জ্যোতিষ্কের ছবি মাত্র। যেমন দর্পণে প্রতিবিম্বিত মুখ। তুমি দেখো, এক অন্য তুমি। কিন্তু সে অনস্তিত্ব। আলোর কৌতুকক্রীড়া। এক বারান্দায় একটি আয়না রাখা ছিল। ছোটো। ওই, দাড়ি কাটার জন্য এক কৃপণ আয়না। একটি মোরগ দাঁড়াল তার সামনে। অমনি দেখে, এইয়ো, আরও এক মুশকো মোরগ। দিল ঠুকরে। তৎক্ষণাৎ প্রতিবিম্বও দিল পালটা ঠোকর। ঠোঁটে ঠোঁট। চোখে চোখ। বুকে বুক। মুখে মুখ। এ ডানা ফাঁপায়, নিমেষে সে-ও। লেগে গেল মাংসরক্তহাড়চামড়া পালক ইত্যাদির সঙ্গে আলোকপিণ্ডের লড়াই। এর হাতে চাক্কু বেঁধে দিলে ওর হাতেও চাক্কু। দক্ষিণপন্থা আর বামপন্থার গোলমাল ছাড়া আর সব হুবহু।

আলোর পিণ্ড কি সত্য সম্ভব?

ওহ ওহ রিঙ্গণে সক্ষম শিশু মেয়ে, চতুষ্পদী ছুটে ছুটে গতিময়তায় বিভোর, হাসছে খলখল কলকল। গাছপালার ফাঁক দিয়ে ঢুকেছে রোদ্দুর, খণ্ড খণ্ড রোদ্দুরের পিণ্ড। মেয়ে সেগুলি তুলে নিচ্ছে করতলে। যতবার তোলে ততবার গড়িয়ে যায় যেমন ছিল তেমন। এক লিঙ্গবান, থাকত পাশের বাড়ি, রোদ্দুর-কুড়ানি শিশুমাংস দেখে লোলুপ কামুকতায় ধরল চেপে, নরম আর ফুটো, নরম আর ফুটো, নরম আর ফুটো, মাত্র একটা ফুটোর মধ্যে অধীর অসংযত শিশ্ন বিদ্ধ করার তীব্র তাড়নায় সেই কলকলে খলখলে শিশু মেয়েকে নারীকল্পে পরুষ হাত করে দিল রক্তাক্ত, ঘাড় ভেঙে লটকানো, মৃত্যুনীল, নরম নরম মাংসের পিণ্ড। তারপর…

সত্য। সত্য। এই সত্য। নির্মম সত্য। কে বলে, কে বলে সত্যের বিশেষণ নেই?

নেই।

কারণ?

কারণ সত্য মাত্রই নির্মম। সত্য মাত্রই বিশুদ্ধ, অবিমিশ্র। তাই সত্য বলে কিছু নেই।

মোরগের গল্পটা সত্যি না?

একেবারে নির্ভেজাল সত্যি।

নির্ভেজাল। নির্মম লাগছে না তেমন।

নির্মম। নিষ্ঠুর। মিথ্যে মোরগের সঙ্গে সত্যি মোরগের যুদ্ধটা সত্যি। ফলে মিথ্যের সঙ্গে যুঝতে যুঝতে, যুঝতে যুঝতে, মোরগটা ধ্বস্ত, শ্রান্ত, বিভীষিকাগ্রস্ত।

এর মধ্যে ভয় আসে কোত্থেকে?

ভয় নয়, ত্রাস। কারণ যুদ্ধ শুরু হল কিন্তু সে জানলই না সে বিজয়ী, না পরাজিত। নিজের সঙ্গে নিজের লড়াইয়ে ভীষণ ভয়। যখন তুমি জানোই না, তুমি সর্বস্ব দিয়ে লড়ছ আসলে তোমারই বিরুদ্ধে।

মোরগটা বোকা।

তা হতে পারে। মোরগের ওইটুকু মাথায় আর কত বুদ্ধি ধরা সম্ভব।

মোরগের গল্পটা একটা সিংহের গল্পের মতো। সেই যে এক হরিণবাচ্চা খেতে চাইল সিংহ, তখন, কুয়োর মধ্যে আরও পরাক্রমশালী এক কেশরীর বাস, এই বলে পশুরাজকে হরিণ নিয়ে গেল কুয়োপাড়ে, আর জলে নিজের প্রতিচ্ছবি দেখে লড়াই করার জন্য পশুরাজ দিল লাফ ইত্যাদি ইত্যাদি।

ওটা কি হরিণ ছিল, না খরগোশ?

শেয়াল হলেই বা কী।

গল্পটা কাঁচা।

কেন?

হরিণ বা খরগোশ, বা শেয়ালের প্রতিবিম্ব সম্পর্কে ধারণা আছে, আর সিংহ শুধু অজ্ঞ?

যুক্তি আছে। তবে শোনা যায়, দেহবল বেশি হলে বুদ্ধিবল হ্রাস পায়।

শোনা তো অনেক কিছুই যায়। যেমন, যুধিষ্ঠির নামে একজন রাজা ছিল, সে সবসময় সত্য বলত। যত্তসব।

সে আবার কী! যুধিষ্ঠির যত্তসব কী করে হয়?

এইজন্য হয়, সদা সত্য কেহ বলিতে পারে না। সদা সত্য বলিবে শেখাতে হয় কেন? কারণ, কেহ সদা সত্য বলে না।

মোরগের গল্পটা?

সম্পূর্ণ সত্য। নিজের চোখে দেখা।

তুমি যা দেখিবে তাহাই সত্য।

তুমি যা রচিবে তাহাই সত্য।

ঘটনাই কি সত্য? নাকি সত্যই ঘটনা?

ঘটনা, ঘটনা। সত্য, সত্য।

সত্য ঘটনার তবে কী গতি? কিংবা ঘটনার সত্যতা?

সত্য ঘটনা মায়া। ঘটনার সত্যতা বিভিন্ন পর্যবেক্ষণের সমাহার।

সত্য মায়া? এ কি সত্য?

সত্য, সকলই সত্য। যাহা আমরা বিশ্বাস করিতে চাই তাহাই সত্য।

মিথ্যাও কি আমরা বিশ্বাস করিতে চাই না?

মিথ্যা আমরা বিশ্বাস করাতে চাই।

তাহলে কি আমার মিথ্যা, তোমার সত্য?

একটা বটবৃক্ষ বেশ বেড়ে উঠেছিল। চমৎকার সবুজ ডালপালা। কত পাখি আসে। বসে। গান গায়। কত পথিক, ফিরিওয়ালা, ফুচকাওয়ালা, রিকশাওয়ালা তার নীচে বিশ্রাম নেয়। সেই বটের ঠিক পিছনে একটা উঁচু বাড়ি। এক নারী সেখানে বন্দিনি। বাইরে বেরুবার অধিকার নেই কারণ স্বামীর সন্দেহবাতিক। সে স্বামী রাখে, না স্বাধীনতা? স্বামী খেতে-পরতে দেয়। আদর করে। বিবাহবার্ষিকী বা জন্মদিনে উপহার বরাদ্দ। মাঝে মাঝে নামকরা রেস্তরাঁ থেকে খাবার। শুধু, কোনও পুরুষের চোখে চোখ রাখলেই স্বামী হারামির মতো আচরণ করে। নারী একবার কাগজওয়ালার বিল মেটাতে গিয়ে অসাবধানে লোকটার চোখে চোখ রেখেছিল, কারণ বিলের পরিমাণ বিষয়ে তার মনে প্রশ্ন জাগে, সেই সঙ্গে, হিসেব বুঝে নেবার কালে, বুঝি-বা, কাগজওয়ালার সঙ্গে তার একটু হাত ছোঁয়াছুঁয়ি ঘটে। স্বামী সেই স্পর্শ কামমোহিত বলে বিশ্বস করল, তার কাছে সেই সত্য হল, ফলে, অপর এক সত্য, দামি চামড়ার জুতো দিয়ে পিটিয়ে নারীর চামড়া ফাটিয়ে রক্তাক্ত করে দিল স্বামী। তাহলে কি স্বামী যে তাকে আদর করে, তা মিথ্যা ভালোবাসা? ছদ্ম? ছদ্মের প্রতীকায়িত রূপ সত্য। আর ভালোবাসা ছদ্ম ছিল না। কারণ, প্রহৃত হতে হতে নারী ভাবছিল, এই সন্দেহ আসলে প্রেমের উন্মাদনা, প্রণয়ের অধিকার। তারপর যখন স্বামী নিজেই তার ক্ষতয় প্রলেপ, তখন ভালোবাসা সত্যি সত্যি সত্যি, তিন সত্যি।

আসল কথায় আসা যাক।

সব কথাই আসল কথা। তুমি কোন কথা আসল বলো?

বটগাছ।

না। আসল ছিল সত্য ও মিথ্যা।

না। প্রকৃত বিষয়, নারী স্বামী রাখে, না স্বাধীনতা রাখে?

ওঃ, নারী সত্য। বটগাছ সত্য। স্বামীর প্রেম সত্য। শুধু স্বাধীনতা বলে জগতে কিছু নেই, এই ভাবনাও সত্য হল। এই পৃথিবী আসলে এক বিপুল জেলখানা, বিশ্বাস করল সেই নারী। কিন্তু জেলখানা থেকে, খাঁচা থেকে, বন্ধন থেকে বেরুতে চাওয়া যে অপর এক সত্য। তাই, সেই নারী জানালার কাছে দাঁড়ায়। দেখে বটগাছ বাড়ছে। বেড়েই চলেছে। সে ভাবে, আর কয়েক বছর, তারপরেই গাছ জানালার কাছে এসে যাবে। তখন গাছ স্পর্শ করবে সে। আর কাউকে ছুঁতে খুব ইচ্ছে করে। আর কাউকে একেবারে কাছ থেকে দেখতেও খুব ইচ্ছে করে।

তারপর?

সে বটগাছের প্রতি তার কামনা নিবেদন করে। বলে এসো, আর-একটু কাছে এসো। আমার কাছে এসো। বিস্তার করো তোমার সবল শাখা। স্বাধীন পাখিরা এসে বসুক আমার জানালার কাছে, তোমার ডালে।

বটগাছ কী বলত তাকে?

বলত, আসছি। আমি আসছি। দু-দণ্ড দাঁড়াও। একদিন সক্কাল সক্কাল হল কী…

কী হল? কী হল? স্বামী কিছু করল?

বিদ্যুৎ দপ্তরের লোক এসে গাছের মগডাল থেকে শুরু করে ওপরের যত শাখা দিল কেটে।

ওঃ।

সেই নারী বৃক্ষচ্ছেদনের শব্দ পেয়ে জানালার কাছে এসে ওই ছিন্ন শাখা দেখে আর্তনাদ করে বলল, এ কী? এ কী? এই, এই, শুনছ? শুনতে পাচ্ছ? তোমরা গাছ কাটছ কেন? বিদ্যুতের তারে গাছ লাগছে বউদি। না কাটলে চলবে? অ্যাক্সিডেন্ট হয়ে যাবে তো।

তারপর?

স্বামী এল। বলল, ওরা ঠিক কাজই করছে। তুমি ফোপরদালালি করছ কেন? এক রিকশাচালক, বৃদ্ধ, জীবনের অনেকখানি দেখে নেওয়ার পর সে মদ্যপান করত হরদম এবং তখন সে হয়ে উঠত নির্ভীক, বলল, মাথার ওপর ছাতা হল বটবৃক্ষ, একটু বসতুম, গরমে ছায়া পেতুম, সইল না। এক পরিবেশপ্রেমী ছিল পাড়ায়। সে এসে বলল, বিদ্যুতের তার অন্যভাবেও আলাদা করে দেওয়া যায়। তার জন্য এভাবে গাছ কাটার কী দরকার? পুকুর বুজিয়ে ফেলা হচ্ছে, গাছ কেটে ফেলা হচ্ছে, প্লাস্টিকে অকেজো হয়ে যাচ্ছে নিকাশী ব্যবস্থা। এক চক্রান্তের বেষ্টনী সমাজকে খেয়ে ফেলছে। এর থেকে মুক্তির উপায় কী?

সেই নারীর কী হল?

কে জানে? কিন্তু একটা বটগাছের শাখাকর্তন কতগুলি সত্য ব্যাখ্যা করল? ওই নারীর কাছে বটগাছ মুক্তির আকর্ষণ ছিল, শাখার ছেদন তার পক্ষে মর্মঘাতী, বিদ্যুৎ দপ্তরের লোকের কাছে ওই কর্ম নীতিঋদ্ধ, দায়িত্বিক। রিকশাচালকের কাছে ওই কর্ম অন্যায়, অবিচার, বুঝি বা সর্বহারার ওপর ধনিকশ্রেণির হৃদয়হীন শোষণের মতো, যা কমিউনিস্ট সত্য। আবার ধনতান্ত্রিক সত্য এই যে, রিকশাওয়ালা হুকিং করে বিদ্যুৎ চুরি করছে, অন্যের প্রাণ বিপন্ন হতে পারে জেনেও নিজের ছায়া পাবার স্বার্থ তাকে তাড়িত করে, সে দিনে পরিশ্রম করার পরিবর্তে সুরাপান করে ঘুমোতে চায়, এরা সামাজিক সম্পদ বিকাশের অন্তরায়।

আরও কিছু বলবে নাকি?

ওই নারী, যে স্বামী বেছে নিয়ে স্বাধীনতা বিসর্জন শ্রেয় ভাবছে, যে মনে করে জগৎ এক অনন্ত অসীম কারাগার, এই গৃহ হতে বাইরে তার জীবিকা কী হবে? কে তাকে খাওয়াবে? যদি খাওয়ায়, তার বিনিময়ে সে কী চাইবে? যদি কোনও ব্যবস্থা করা না যায়, সে কি বিশ্বজোড়া ব্রথেল বা যৌনপল্লির বাসিন্দা হয়ে যাবে না? সেই ভয়ংকর শৃঙ্খল সে বইতে পারবে কি? সে অনুমান করেছে, স্বামী লোকটির শৃঙ্খল তুলনায় বহন করা সহজ। এর মধ্যে সমাজ ও আইনের জলছাপ আছে।

আর?

স্বামীর সন্দেহপ্রবণতা যে মানসিক অসুস্থতা, এই সত্য নারী গ্রহণ করে না। এই সত্য তার কাছে মিথ্যা হয়ে যায়। তাহলে বটবৃক্ষজনিত সত্য একেক দৃষ্টিকোণে একেক স্বরূপে সত্য, এক অসুস্থতা যুগপৎ সত্য ও মিথ্যা। তাহলে কি এই দাঁড়ায় না, তুমি যা রচিবে তাহাই সত্য। তুমি যা বিশ্বাস করিবে তাহাই সত্য।

মাঝে মাঝে নিজেকে কেমন ধোঁয়া-ধোঁয়া মনে হয় না? সত্য কি তাহলে ধোঁয়া? শীতের বিকেলে মাটির কাছাকাছি জমাট হয়ে থাকে, সন্ধ্যার কুয়াশায় ভিজে ওঠে, রাত্রির শিশিরে ধুয়ে যায়। সব মিলে হয়ে ওঠে ঘটনা।

সত্য নিরাকার। স্থানকালব্যক্তি নিরপেক্ষ। ঘটনা বিচ্ছিন্ন তথ্যের সমন্বয়। সত্য ঘটনা অর্থ অনেক নির্ভরযোগ্য তথ্যসমাহার।

তা-ই হবে। বেশি ভাববার কী দরকার? ভাবনাচিন্তা হল অশেষ ও অসীম অন্ধকার গুহায় ঢুকে পড়ার মতো।

ভাবনা আলোর মতো। যখন দেহ আছে, মন আছে, বুদ্ধিও বর্তমান, কিন্তু শুধু একটা কুঠুরিতে বসবাস, তখন চিন্তন আলো, চিন্তন উত্তাপ, চিন্তাই জীবন।

অন্ধকার ঘরে সেই এক জাবদা হিসেবের খাতা কি এই জীবন ধারণ করে না? সেই জীবন কি সত্য নয়?

সত্য ও মিথ্যা। শুদ্ধ ও ভ্রান্ত। রুপোলি পোকারা এবং বল্মীক কীট তা জানে।

আর জানো তুমি।

অনেক বছর আগে অগণিত সত্য, অর্থাৎ সত্য ঘটনা, যার আসল সংখ্যা কারো কারো জানা ছিল কিন্তু সেগুলি মিথ্যের সঙ্গে মিশিয়ে দেওয়া হয়, ফলে তথ্যের মর্ম অগুনতি কল্পসংখ্যায় রূপান্তরিত, সেই সমস্তই এক সুগভীর কুয়ো খনন করে, সেই কুয়োয় যখন তলানি ভূত্বকের কঙ্কাল দেখা যাবে বলে মনে করা হচ্ছে, সেই গণনাতীত সত্যগুলি নিক্ষেপ করে অত্যন্ত ভারযুক্ত ও নির্ভরযোগ্য ধামা চাপা দেওয়া হয়। এই ঝুঁকিপূর্ণ বিরক্তিকর কর্ম সমাধা করার উদ্দেশ্য অচিরেই সফল হয়। সত্য সকলই সত্য স্মরণাতীত হয়ে গেল।

সত্যে ভেজাল?

দিন যায় দিন যায়। কত দিন, কারো হিসেব রাখার দরকার পড়েনি, ওই গভীর ভূস্তরে নানাবিধ গলিত, অর্ধগলিত, কঠিন বাস্তবের সঙ্গে থাকতে থাকতে সত্যগুলি বস্তুত অতি ক্ষমতাশালী ও ক্ষুধার্ত হয়ে পড়ে। ক্ষমতা যত বাড়ে ক্ষুধাও বাড়ে তত, এই নিয়ে সত্যজগতে কিছুমাত্র সংশয় ছিল না। সুতরাং ভেজাল ও নির্ভেজাল সত্যগণ কী খাই কী খাই করে হন্যে হয়ে বুভুক্ষু সব ওই কুয়ো থেকে গলগল করে পিলপিল করে বেরিয়ে পড়তে লাগল। কারণ সত্যকুল বলসংগ্রহ করলে অপ্রতিরোধ্য হয়ে পড়ে, তাই ওই সেই ভারী ও নির্ভরযোগ্য ধামা টুকুস করে তুলে ফেলা কিছুই সমস্যা হল না। তারা বেরিয়ে পড়ল এবং নির্বিচারে চোখ খেতে লাগল। সে এক ঐতিহাসিকভাবে ঘটে-চলা জঘন্য ব্যাপার। জনগণ সব দৃষ্টিহীন হয়ে যাচ্ছে। সবাই পরস্পরকে সন্দেহ করছে। দায়ী করছে। যে মিথ্যাকে সত্য বলে চালাবে, তারও দৃষ্টি নেই। সে নিজেই মিথ্যা ও সত্যের হাতে লোফালুফি হয়ে যাচ্ছে। প্রতারকের এর চেয়ে বড়ো শাস্তি অথবা পরাজয় আর কী হতে পারে?

যে প্রতারক, প্রাপ্ত শাস্তিকেও সে প্রতারিত করে নিজের অনুকূলে ব্যবহার করে।

সুযোগ পেলেই ছোবল আর বিষদাঁত?

নাহ। শুধু সাপের মতো কেন হবে? বেচারা নিরীহ প্রাণী।

তাহলে মানুষই মানুষের উদাহরণ হয়ে থাক।

আব্বার কী? দিব্য দেখা যায় কে কার চোখ খুবলে নিচ্ছে। গলগল করে সত্য অসত্য কুয়ো থেকে বেরিয়ে যাবার পরেই কলঙ্ক, কুৎসা, স্ক্যাম, কোজেনেজ, সোনার ইট, প্রতারণা, কেলেঙ্কারি, দুর্নীতি, যড়যন্ত্র, আসাধুতা, ভ্যানসিপ্পু। একেবারে মহাকাণ্ড। পিলপিলপিলপিলপিলপিল।

সেই মহাকাণ্ড ঘটে যাবার পর সব জাবদা খাতা অন্ধকারে রাখা থাকে। মানবজাতির প্রগতি ও সভ্যতার এ এক আহরণ বটে। কেউ জানতে চাইলেই বলা হয়, সব আছে, একদিন সব অন্ধকার সরে গিয়ে পরদা ফাঁস হয়ে যাবে। অথচ পরদা ফাঁস হওয়ার আগেই কত লোকের বেমালুম ফাঁসি হয়েছে। কত নতুন সত্য ও নতুনতর মিথ্যা গভীর কূপান্ধকারে নিক্ষিপ্ত হয়েছে। নবাবিষ্কৃত দুর্ভেদ্য ধাতু দ্বারা নির্মিত ধামা চাপা দিয়ে প্রবাহিণী নদীর মুখ ঘুরিয়ে দিয়ে বলা হয়েছে এই অভিমুখ আদি ও অকৃত্রিম। জোর গলায় বলতে পারলে, যা বলা হল, কিছুদিনের জন্য হলেও তা-ই সত্য। একেই বলা হয় বিজ্ঞাপন। ঢাক ঢাক ঢাক ঢাক গুড় গুড় গুড় গুড়। আমি আমি আমাকে দেখো আমাকে কেন আমি সত্য আমি অবিমিশ্র আমি আসল সুতি আমি আসল রেশম আমি আসল জনদরদি আমি সেরা দেশপ্রেমিক। দেশ ছাড়া কিছুই বুঝি না।

হুমম দেশপ্রেম একেবারে নির্ভেজাল জিনিস।

নির্ভেজাল।

খুব আকর্ষণীয়।

খুব।

বাজারদর দারুণ।

সাংঘাতিক।

তাই প্রতিযোগিতাও খুব।

বাজার থাকলে হাড্ডাহাড্ডি তো হবেই।

দেশপ্রেম খাঁটি। প্রেমিক কি খাঁটি?

বলা কঠিন। খাঁটি মধু কি গাঁজিয়ে যায় না?

কিন্তু, দেশপ্রেম খাঁটি হলে কি স্বাধীন দেশের পক্ষে চিন্তার বিষয় নয়?

বুঝলাম না।

পরাধীন দেশে দেশপ্রেম স্বাধীন ও ন্যায়িক, স্বাধীন দেশে তা শৃঙ্খলিত, সন্দেহের অন্তর্গত, ন্যায়ের পক্ষে অতি সূক্ষ্ম।

সে কীরকম?

পরাধীন দেশে ব্রিটিশ হত্যা করেছে বলে স্বাধীন দেশ মূর্তি গড়ে, মালা দেয়, ইতিহাসের পাতায় ছবি রাখে, ছোটোদের দেশপ্রেমে উদবুদ্ধ করতে জীবনী পড়ায়। স্বাধীন দেশে নেতা-মন্ত্রী হত্যা করো, ফাঁসি হবে, দেশদ্রোহী বলে দেগে দেবে, জাবদা খাতায় তোমার চোদ্দোপুরুষ অপরাধী ছিল লিখে রাখবে। তোমার সন্তানের হাতে উলকি করে দেবে—মেরা বাপ চোর হ্যায়। মেরা মা রেন্ডি।

কারণ?

পরাধীন দেশে দেশপ্রেম মানবিকতার সর্বোত্তম উৎকর্ষ। স্বাধীনতা অর্জিত হওয়ামাত্র রাষ্ট্রপ্রেম পুরস্করণীয়। দলপ্রেম কাম্য ও ক্ষমতাপ্রণেয়। দেশপ্রেম ব্যাধি। অথবা নির্বোধি। অথবা দেশদ্রোহিতা। অথবা সবই।

দেশ স্বাধীন হলে দেশপ্রেমের মৃত্যু ঘটে?

না। সংজ্ঞা বদলে যায়। তবে আদিরূপের যে ক্ষীণ ধারা অমর অশ্বত্থামার মতো বেঁচে থাকে কোনও কোনও হৃদে, তা এক ব্যাধি যে, তাতে কোনও দ্বিমত থাকতে পারে না।

অনেকেই এর বিরুদ্ধে আপত্তি ও অনাস্থা জ্ঞাপন করবে।

কেউ আপত্তি করতে পারে। কিন্তু আপত্তি করা মানেই সে বক্তব্যের সঙ্গে একমত নয়, তা প্রমাণ হয় না। আপত্তি বা সমর্থন, দুইই, না অবিমিশ্র, না নির্ভেজাল। এরা অবশ্যই শর্তাধীন ও স্বার্থযন্ত্রের প্ররোচনাসাপেক্ষ। বিশেষ দেশপ্রেম অত্যন্ত মূল্যবান ও গুরুত্বপূর্ণ অসুখ। তার পক্ষে-বিপক্ষে মিথ্যাচারের অলঙ্ঘ্য স্তূপ। সুতরাং প্রশ্ন উঠতেই পারে, গুচ্ছ মিথ্যাভাষণে দেশপ্রেমের কোন পরিচয়?

যদি মিথ্যাচার করি, সে-ও দেশের ভালোর জন্য। বিশ্বাস রাখতে হবে।

শুধুই মিথ্যাচার?

যদি কাউকে নির্যাতন করি, বিশ্বাস রাখতে হবে, দেশের ভালোর জন্য।

শুধু নির্যাতন?

যদি হত্যা করি, বিশ্বাস, বিশ্বাস, দেশের ভালোর জন্য।

ব্যক্তিহত্যা, না গণহত্যা?

যেকোনও।

কোনটি অধিক ন্যায়ধর্মী?

যেকোনও।

কী উপায়ে হত্যা নীতিসম্মত? একটা বুলেট? নাকি একটু একটু করে মারা? পীড়ন করে। সন্ত্রাসে। বহু পুরস্কারের সম্ভাবনা ঝুলিয়ে।

হত্যার উদ্দেশ্য দ্বারা পদ্ধতির নির্বাচন করতে হয়।

রাষ্ট্ররক্ষাকল্পে সমস্ত হত্যাই তবে ন্যায়িক?

নিশ্চয়। কারণ রাষ্ট্র দেশপ্রেমিক, দেশহিতৈষী, দেশপরিচালক, আইন ও নীতিসম্মত সত্তা।

সে এমত বিশ্বাস করে। সে নিজেকেও মনে করে দেশপ্রেমিক একজন। যথার্থই দেশপ্রেমী ও দেশমাতৃকার সেবক সে, বিশ্বাস করে।

 প্রথমাবধি সে বুঝেছিল দেশপ্রেম বরণীয় পেশা হতে পারে। একটি অজানা পথে চলতে চলতে যদি কেউ এমন কোনও বিভাজিকায় উপনীত হয়, যেখানে কোনও পথনির্দেশিকা নেই, তখন অচল সিকি বা আট আনি সহায়। টস। মাথা পড়লে দক্ষিণে, লেজ পড়লে বামে। সে দক্ষিণে যাওয়া সাব্যস্ত করে এবং যাবতীয় নীতি দেশহিতকর বিবেচনা করে কারণ শেষ পর্যন্ত বিবেচনা বিশ্বাসে উপনীত হয়, বিশ্বাস পেশায় পরিণত হয়, পেশার দায়িত্ব স্থির করে কর্ম, সেই কর্মসাধন হয়ে দাঁড়ায় জীবন, সেই জীবন ভুল করে কোনও মানব বা মানবীর প্রেমে আচ্ছন্ন হলে কোনও না কোনও কুঠুরিতে আবদ্ধ হওয়া তার নিয়তি।

অনেকেই মনে করে, দক্ষিণ শান্ত, দখিনা বাতাসের মতো মলয়ানিল, দক্ষিণপন্থী দেশভক্তির অর্থ কেবল সহন, কেবল ধৈর্য, শুধুই অনুরোধ, অথবা অনশন মাধ্যমে আত্মপীড়ন দ্বারা অপরের করুণাভিক্ষা, আর বামপন্থা মানেই রে রে রে রে রণপা, অস্ত্রের ঝলক, বন্দুকের নল থেকে বেরুনো ধোঁয়া ও আগুন, হয়তো যথার্থ, কিংবা যথার্থই, তবে রাজনৈতিক ও দেশপ্রেমিক দক্ষিণপন্থার আপাতশান্ত নকাব উড়ে গেলে পড়ে থাকে অস্ত্রের ঝলক, বন্দুকের নল থেকে বেরুনো আগুন ও ধোঁয়া, মাটিতে পেতে রাখা মাইন, জলে চুবিয়ে রাখা সলিলনিবাসী যুদ্ধজাহাজ ইত্যাদি। অতএব, মোদ্দা ব্যাপার, দেশপ্রেমের সঙ্গে বারুদের নিবিড় যোগ। রক্তেরও। বোতলের রক্ত নয়। যে রক্ত প্রাণহরণী। যে রক্ত প্রবাহিত হতে থাকলে ভূমিজিহ্বা শোষণ করে নেয়।

বামপন্থা নির্দয় মারকুটে মশাল আগুন বোমা গুলি হত্যা প্রতিহত্যা হিংসা প্রতিহিংসা। দক্ষিণ দয়া করুণা ক্ষমা ছিছি হিংসা ছিছি আগুন ছিছি বোমা ছি ছি ছি কিন্তু আত্মরক্ষার্থে গুলি। জনগণের নিরাপত্তায় গণহত্যা। দেশরক্ষার্থে মাটি খুঁড়ে দেওয়াল ভেঙে কঙ্কালের অতীত নিয়ে লাগিয়ে দেওয়া করুণাময় ধর্মযুদ্ধ। এই দাঁড়াচ্ছে তাহলে?

দক্ষিণপন্থার হিংস্রতায় দয়ার আবরণ নিয়ে তার কখনো আপত্তি ছিল না। গোড়া থেকে যদি দেখা যায়, এক ভূমিখণ্ডের নাম দেশ, দেশের অধিকার অর্জনের মাধ্যম অস্ত্র, রক্ত ও প্রাণ, তার নাম স্বাধীনতা। কিন্তু এখানেই বিষয় থেমে থাকে না। এরপর সেই স্বাধীনতার রক্ষণাবেক্ষণের প্রশ্ন আসে। তার জন্যও দরকার অস্ত্র। রক্ত অনুসরণ করে অস্ত্রকে। রক্তের পশ্চাদ্ধাবন করে প্রাণ। রক্তের অনুসরণ করে মৃত্যু, এমনও বলা যায়।

তবে স্বাধীনতার রক্ষণাবেক্ষণ কেজো কথা। নিষ্প্রাণ। নিরাপত্তা, রক্ষা বা প্রতিরক্ষা উঁচু উদ্ধত দুর্গপ্রাকার। ভিতরকার প্রাণরব ও হৃদিপদ্মসুগন্ধ মোক্ষণ সেখানে নেই। বরং কোনও প্রেমের জন্য প্রাণ ও রক্ত শব্দগুলি অনেক বেশি লাগসই। সে নিজে অন্তত তা-ই মনে করে।

প্রাণ দাও, প্রাণ নাও, প্রাণ সমর্পণ করো, সমর্পিত প্রাণ ধারণ করো।

তাহলে কূপস্থিত সত্যের মধ্যে এই সত্যও কি নিক্ষিপ্ত, যে, প্রেম প্রকৃতপক্ষে দুইখানি প্রাণ জড়িয়ে দেয়? তোমার ও আমার। আমার ও তার। তার ও দেশের। আমার ও দেশের।

সে তার জন্য বরাদ্দ ঘরে বসে সেই সত্যকুলের কথা ভাবে, যারা আপনা-আপনি গভীর কুয়ো থেকে বেরিয়ে এসেছিল। সেই সত্যদের প্রত্যেকের নিশ্চয় নিজস্ব যুক্তি ছিল। সত্য যে যুক্তি ছাড়া কিছু নয়, সে খুব ভালো জানে। কতবার এই কথা বোঝাবার চেষ্টা করেছে।

লোকে সাধারণত একটা ঘটনাকে বলে সত্য। ঘটনা তো ঘটনাই। প্রকৃত সত্য ঘটনার ব্যাখ্যা। একটি ঘটনায় তিনজন যুক্ত থাকলে সত্য তিনরূপে উপস্থাপিত হবে। দেশপ্রেমও তদ্রূপ সত্য।

কিন্তু সত্য কী, সত্য কেমন, এই ভাবনা তাকে আচ্ছন্ন করেছে, করে চলে নিরন্তর, কিন্তু একদিন সে হঠাৎ জেনে ফেলল প্রেম। আরও এক ব্যাখ্যাতীত। আরও এক সত্তাহীন অস্তিত্ব।

প্রেম দেখতে কেমন?

কে জানে।

প্রেম কী।

কে জানে।

প্রেম কোথায় থাকে?

বিশ্বাস করতে ভালো লাগে, থাকে হৃদয়ে। রক্তস্রোতে মিশে সে ক্রমাগত শুদ্ধ হয়, শুদ্ধতর হয়।

সত্য বলো, তুমি কি জানো না, প্রেম নেমে আসে নাভিতলে?

জানি।

আশ্রয় করে যৌনাঙ্গ?

জানি। তাতে কী? প্রেম কামমোহিত হলে তাৎক্ষণিক যৌনতায় অবস্থান করে। কিন্তু তার আবাস হৃদিপদ্ম।

মানুষে মানুষে ভালোবাসা হলে ধ্রুবতারা রচিত হয়, এইটে বিশ্বাস করে সে ভারী আনন্দে আছে।

তার এই বিবিধ জ্ঞান এই ঘরে মাঝে মাঝে পায়চারি করতে চায়। খুব একটা সুবিধা হয় না। ঘরখানি অনেকটা ওই সত্য ফেলার কুয়ো ধরনের। কুয়োটা ছিল অপ্রশস্ত ও অতলস্পর্শী। এই ঘর অপরিসর, কিন্তু সুউচ্চ। কত? চোদ্দো ফুট, আঠেরো, কুড়ি, একশো, অভ্রংলিহ। অনেকদিন সে ঠাহর করার চেষ্টা করেছে, তারপর ভুলে গেছে।

এই প্রকোষ্ঠে থাকতে শুরু করার পর, সবার আগে সংখ্যা ভুলে যাওয়া তার প্রধান সাফল্য। কেননা তার জীবন থেকে গণনার প্রয়োজনীয়তা ফুরিয়েছে। সে বরং দিক বিষয়ে সচেতন। কারণ, এই কারাকক্ষে একমাত্র পশ্চিমে একটি জানালা। খুব উঁচুতে। যা, সঠিকভাবে, জানালা না বলে বড়ো ঘুলঘুলি বলা চলতে পারে। তাতে গরাদ দরকার ছিল না। ওই উঁচু দেওয়াল বেয়ে কে উঠবে? যদি ওঠে, লোহার গরাদ বাঁকিয়ে চুরিয়ে ভেঙে, নিজের শরীর সরীসৃপ করে বেরুতে হবে। আপাতভাবে অসম্ভব হলেও কেউ তাতে সক্ষম হতেও পারে, কারানির্মাণকারীগণ এমত ভেবেছে নিশ্চয়।

 ধরা যাক, এই ঘরে থাকতে থাকতে একটা মানুষ ক্রমে টিকটিকি হয়ে গেল। অসম্ভব নয়। যেকোনও মানুষ যখন-তখন টিকটিকি হতে পারে। তাহলে সে অনায়াসে দেওয়াল বেয়ে ওই ঘুলঘুলি পর্যন্ত চলে যেতে পারে। যদি তখন এই দেশে নেমে আসে সায়ংকাল, সে একঝলক রক্তালক্তক সূর্যাস্ত সৌন্দর্য দর্শন করতে পারে।

অথবা, যদি টিকটিকি না হয়ে সে তক্ষক হয়?

মানুষের পক্ষে তক্ষক হওয়া বেশ মুশকিলের বলেই তার মনে হয়। একবার গভীর জঙ্গলে দেশদ্রোহী ধরতে গিয়ে সে তক্ষক দেখেছিল। তার মনে হয়, প্রাণীটা বোকা ধরনের। টিকটিকি তক্ষকের চেয়ে ছোটো হলেও অনেক বেশি চতুর। তবে মানুষ মাকড়সা হতে পারে। বাচ্চারা মাকড়সা মানুষের গপ্প খুব পছন্দ করে। করাই উচিত। অতগুলি হাত-পা, নানা রং, বহুতর বিষবান অথবা গরলবতী, চমৎকার বাইতে জানে, সবচেয়ে বড়ো কথা, মানুষের সঙ্গে মাকড়সার এক জায়গায় হুবহু মিল। মাকড়সা অত্যাশ্চর্য জাল বুনে শিকার ধরতে পারে। সত্য মিথ্যের নকশায় বোনা অমোঘ সেই জাল।

মাকড়সা ছাড়াও, বাদুড় মানুষরাও বেশ জনপ্রিয়। কিন্তু বাদুড়ে তার আগ্রহ নেই। পথ ভুলে একবার একটা চামচিকে ঢুকে পড়েছিল। উড়ন্ত ঘুরন্ত সেই প্রাণী প্রজাপতি ভেবে সে প্রীত হয়ে উঠল। কিন্তু চক্রাকারে নামতে নামতে তার গায়ে ঠোকর খেয়ে সেটি মুখ থুবড়ে পড়তে সে হতাশ বোধ করেছিল।

তবু তো একটা প্রাণী। তার এক বন্ধু তাকে সান্ত্বনা দেওয়ার চেষ্টা করল।

হুমম মশাও তো প্রাণী। মাছি, পিঁপড়ে, আরশোলা বাদ যায় কেন?

বন্ধু নীরব।

সে আপনমনেই বলে উঠল, চামচিকে হল বাদুড়ের ভাইপো। খুদে। ব্যাঙা ব্যাঙা হাত-পা। একটুখানি ডানা। দেখলে মায়া হয়, আবার গা ঘিনঘিন করে।

চর্মচটিকা না এসে বাদুড় এলে কি ভালো হত?

বাদুড় এই ঘরে আসে না। উলটো ঝুলে থাকার কোনও উপায় নেই এখানে। বাদুড় দেওয়াল বেয়ে ওই পশ্চিমি বাতায়ন পর্যন্ত যেতে অক্ষম। তা ছাড়া, প্রকট দিনের আলোয় যারা মগডালে উঠে উলটো ঝুলে থাকে, যে গাছের ডাল আশ্রয় করে, বিষাক্ত মলবর্জন করে হত্যা করে তাকেই, তাদের সে চিরকাল ঘৃণা করেছে। সেইসব দেশদ্রোহীরা কি বাদুড় মানুষ নয়?

তাদের কথা মনে হলে সে আজও দেওয়ালে থুতু ফেলবে। তখন তার কল্পিত দেওয়াল বাওয়া লোক তরতর করে উঠে যাবে জানালায়। সেই টিকটিকি মানুষ বুঝি-বা তার জন্য অপেক্ষা করবে এক মরণলাফ। মুক্তির জন্য এক মরণোন্মুখ লম্ফন। নাকি জীবনের জন্য? জীবনের জন্য মরণের আশ্রয়? নাকি মুক্তির জন্য? জীবন? মুক্তি? জীবন? মুক্তি?

মৃত্যুই কি জীবন থেকে প্রাণের মুক্তি? নাকি প্রাণের মুক্তি মৃত্যুর মুখ থেকে তাকে জীবনে ফিরিয়ে আনে?

নাকি জীবনই এক নিরন্তর মরণ, মৃত্যুতে যার সমাপ্তি।

তাহলে প্রাণ কী?

প্রাণ সেই অগ্নিহোত্র যা জীবনের হুতাশনে মৃত্যুর যজ্ঞ করে।

ওঃ। তার বিশ্বাস করে ভারী আরাম হয়েছিল, ভালোবাসাই প্রাণ।

অবশেষে তার মনে হয়, প্রাণের মুক্তির জন্যই ভালোবাসা। জীবন তো জীবনই। বেঁচে আছে, ব্যাস। কেমন জীবন, সেটা নিয়ে ভাবা যেতে পারে, তবে মুক্তির জন্য জগতে চিরকাল, এক অপেক্ষমাণ করাল গ্রাসের কবলে পড়তে হতে পারে জেনেও, ওই লম্ফন ছাড়া উপায় নেই। তার আগে দেওয়াল বেয়ে চলার কসরত এক জীবনসত্য যা মানুষকে অসম্ভব সম্ভব করার প্রেরণা দেয়। আর অস্তগামী রবিচ্ছবির আকর্ষণীয় সৌন্দর্য জীবনে প্রাপ্ত প্রেমের ফুলকি, যত ক্ষুদ্র ও ক্ষণপ্রাণ হোক, সেই সুন্দরের দ্বারা মন একই সঙ্গে তৃপ্ত ও তৃষাকাতর হয়।

সে এক আশৈশব প্রেমিক। দেশপ্রেমিক। কর্মসূত্রে সে দেশপ্রেম মার্জিত, উন্নত, কার্যকরী ও দায়বদ্ধ করেছে। আনুগত্য অভ্যাস করেছে। লৌহচক্রে ছুরি, কাঁচি, দা ঘষে ঘষে যেমন ধারালো ও ঝকঝকে করা হয়, সেইরকম, তার বোধের মধ্যে একমাত্র মন্ত্র সমুজ্জ্বল ছিল, দেশের জন্য মারো কিংবা মরো। আনুগত্যের অভ্যাস সেই বিশ্বাসে, প্রকাশ্য প্রশাসক ও প্রকাশ্য বৈরুদ্ধ রাজনৈতিকতা অব্যর্থ দেশপ্রেম। আর গোপন সন্ত্রাসী গেরিলা আক্রমণকারী, যারা শাসনলোভী কিন্তু গুপ্ত গর্তবাসী, তারা দেশদ্রোহী।

এক গোপন গেরিলা যোদ্ধার দল, যারা নিজেদের প্রকৃত দেশসেবক এবং গরিবের সত্যিকার বন্ধু বলে দাবি করে, তারা একবার এক খণ্ডযুদ্ধে পরাস্ত হয় এবং ধরা পড়ে। যুদ্ধ হয়েছিল ঘন অরণ্যে, যা পর্বতসংকুল। সময় বর্ষাঋতু। খরস্রোতা নদ ও নদীরা মহাশক্তিময়ী জলবেগে বয়ে চলেছে কত বৃক্ষকাণ্ড, পাথর ও আদিম ভীমপ্রস্তর ভাসিয়ে নিয়ে, সেখানে, রাষ্ট্রের দেশপ্রেমী প্রতিনিধিদলের জয় হওয়া সত্ত্বেও তিন রাত্রি বিজয়ী ও বিজিত জঙ্গলে একত্রবাস করতে বাধ্য ছিল। তার ফলে, জয়ী দেশপ্রেমী দলের দুজন আহত বিনা চিকিৎসায় মারা যায়, আর দেশদ্রোহীগণের অধিকাংশ যুদ্ধে প্রাণ দেওয়ার পর যে কজন জীবিত ছিল, তাদের একজনের দুই হাত উড়ে ছিঁড়ে বেরিয়ে গিয়েছিল। বহু রক্তপাতে সে যখন মারা যাচ্ছে, সে একটি সিগারেট চাইল। এই কক্ষবাসী দেশপ্রেমীর তার জন্য করুণা হচ্ছিল এই ভেবে যে, এ প্রতিপক্ষ না হয়ে স্বপক্ষ হলেই বা কী ক্ষতি ছিল? অস্থায়ী ছাউনির নীচে সেই বলশালী ও প্রতিযোধী তরুণের মুখে সে একটি জ্বলন্ত সিগার দেয় এবং ধূমপানে সাহায্য করে। তরুণ সিগার টানে, সে বের করে নেয়, তরুণ ধোঁয়া ছাড়ে। সে আবার সেই সিগার তার ঠোঁটে সেঁধিয়ে দেয়। তরুণ যন্ত্রণায় কাতর ছিল। সেই অবস্থায় উভয়ের খানিক বাকবিনিময় ঘটে। তরুণ তাকে সিগারেটের জন্য ধন্যবাদ দিয়ে বলেছিল, এই মুহূর্তে, যখন আমার প্রাণ বেরিয়ে গেলে আমি খুশি হতে পারব, তখন এই সামান্য সিগারেট দিয়ে তুমি আমার বন্ধুত্ব অর্জন করেছ।

সে বলে, আমি তোমার বন্ধুত্ব স্বীকার করছি। এমনকী তুমি আমার ভাই হলেও আমার আপত্তি থাকে না। কারণ, আমরা আসলে একই মায়ের সন্তান। দেশমাতৃকার এক কোলে আমি, এক কোলে তুমি। তুমি সন্ত্রাসবাদী, আমি শান্তিকামী।

ভাই, তোমরা সন্ত্রাসবাদের নামে যে হত্যা করো, অন্ধকার কারাগারে বীভৎস পীড়ন করে পচিয়ে মারো, আদিম অসভ্য কায়দায় ফাঁসি দাও, তা কি ওই সন্ত্রাসের আরেক রূপ নয়?

তোমাদের ভয় দেখানো বন্ধ করার জন্য আমরা ভয় দেখাই। তোমাদের খুনোখুনি আটকাবার জন্য আমরা খুন করি। শান্তি প্রতিষ্ঠা ও জনসাধারণের নিরাপত্তা প্রদান আমাদের লক্ষ্য।

আমরা তাদের কাছেই সন্ত্রাসবাদী যারা জনসাধারণকে প্রতারণা করে একটি নির্দিষ্ট শ্রেণির ক্ষমতা ও সুখ নিরাপদ করে। সাধারণ মানুষ আমাদের ভালোবাসে। তারা জানে, আমরাই তাদের এনে দেব সেই স্বপ্নের দেশ, যেখানে শোষণ নেই, অত্যাচার নেই, বিভেদ নেই, ফাঁসি নেই, ভয় দেখিয়ে পিটিয়ে বাকস্বাধীনতা হরণ করা নেই।

সাধারণ জনগণ কারা বন্ধু? আমিও তাদের একজন। তোমাদের উদ্দেশ্য কখনো আমার সমর্থনযোগ্য মনে হয় না।

উদ্দেশ্য শুধু নয়, আদর্শ, লক্ষ্য। এক স্বপ্নের দেশ গড়ার লক্ষ্য।

সে এক স্বপ্নের দেশই বটে। ভাই, লুকিয়ে দুচারটে পুলিশ মেরে, ওজনদার লোকজন অপহরণ করে অর্থসংগ্রহ ও অস্ত্র কেনা, চোরাপথে আসা মারণাস্ত্র কিনে, আত্মগোপন রেখে খুনখারাপি, এভাবে স্বপ্নের দেশ গড়া যায় না।

দেশ কতরকম হয়, তা কি জানো তুমি?

কী বলতে চাও?

এক-একজন মানুষ বুকের ভিতর কত দেশ বয়ে বেড়ায় জানো কি তার সন্ধান?

দেশ একটাই হয়। একমেবাদ্বিতীয়ম অন্য সমস্ত ভূখণ্ড অন্য দেশ।

না ভাই। একজন মানুষের বুকের ভিতর অনেক দেশ। আমার গ্রাম এক দেশ, আমার জেলা আরেক, আমার রাজ্য, সে-ও এক দেশ, আমার জাতি-পরিচয়, তারও আছে ভিন্ন দেশ, আমার ভাষা, তার দেশও রাখা আছে হৃদয়ে।

এ তো বিচ্ছিন্নতাবাদ।

না। বহু খণ্ড একত্রিত করতে পারলে বৃহৎ গড়ে ওঠে। এই যে তুমি যে হাতে আমাকে মেরেছ, অস্ত্র ধরেছ, যে হাতে আমার মরণাপন্ন ঠোঁটে গুঁজে দিচ্ছ সিগারেট, সেই হাতটুকুই কি তোমার পুরো শরীর?

না।

তোমার অঙ্গপ্রত্যঙ্গ সুঠাম ও সবল রাখতে সর্বত্র পাঠাতে হয় না কি খাদ্যরস? শক্তিপ্রদায়ী বস্তু?

তার সঙ্গে দেশপ্রেমের কী?

বৃহৎ দেশপ্রেম সঞ্চার করতে গেলে ওই ছোটো ছোটো দেশ ও তার প্রতি মায়া বুঝতে হবে। তুমি যদি আমার ভাষার কণ্ঠরোধ করো, যদি আমার গ্রামের ফসল লুণ্ঠন করো, আমার জাতি পরিচয় ঘৃণা করো, যদি আমার জেলা, আমার রাজ্য অবহেলিত, অপুষ্ট থাকে, তবে আমি নিঃস্বার্থ কীভাবে হতে পারি? কীভাবে বলতে পারি, আমার বুকের মধ্যে রাখা ছোটো ছোটো দেশ অর্থহীন? প্রিয় বন্ধু, আমাদের বুকে গুলি করার আগে একবার এগুলো ভেবে দেখো।

লুটপাট, ডাকাতি আর ত্রসন, এই আদর্শ দিয়ে তোমরা সেই বুকের ভিতর রাখা ছোটো ছোটো দেশ লালন করো? কী সাংঘাতিক প্রেম! ওই প্রেম ওই আদর্শ আমি পায়ে মাড়িয়ে যাওয়ার উপযুক্ত বলেই মনে করি।

আমাদের আদর্শ ও নীতিকে অসম্মান কোরো না ভাই। একদিন আমাদের জয় হবে। আমি থাকি বা না থাকি, আমাদের আদর্শ থাকবে, কারণ আমাদের মতবাদ প্রগতি ও সভ্যতার ধ্বজাধারী। তোমাদের ফাঁসি দেওয়া সভ্যতা তার নাগাল পায় না।

ভাই, তুমি এক স্বপ্নিল তরুণ। আরেকটা সিগারেট চাও? দেশ ভালোবাসলে দেশদ্রোহী হওয়ার দরকার পড়ে না। ফাঁসিতেও তোমার খুব আপত্তি।

কারণ ফাঁসি নিষ্ঠুর।

হত্যা মাত্রই নিষ্ঠুর, কারণ মানুষ মমতা ও নির্মমতার সংজ্ঞা তৈরি করে রেখেছে। জীবন ও মরণ পরস্পরের পক্ষে এতই অপরিহার্য হয়ে পড়ে যে নিষ্ঠুরতার ধারণা ছেঁড়া মোজার মতো ফেলে দিতে হয়।

দাও, আরেকটা সিগারেট দাও। আমার বুকের মধ্যে কষ্ট হচ্ছে। মাঝে মাঝে দৃষ্টি ঝাপসা হয়ে আসছে। হয়তো একটু পরেই আমি মরে যাব। তার আগে বলে রাখি, আমার এই দেশকে আমি ভালোবাসি। আমার কাছে তারাই দেশদ্রোহী যারা দেশ পরিচালনার নামে দেশ বিক্রি করে দিচ্ছে। জনসাধারণকে নিরাপত্তা দেওয়ার নামে জনগণের টাকায় বিদেশি অস্ত্র কিনছে, মাথায় ঋণের বোঝা নিয়ে জন্মাচ্ছে নিষ্পাপ শিশুরা। দেশের কাজের নামে স্বার্থসিদ্ধি করছে। তোমার মতো লোক তাদের দালালি করছ যারা, তোমরা, তারা, সবাই আমাদের চোখে দেশদ্রোহী।

তোরা কী করিস? শেয়ালের গর্তে সেঁধিয়ে থাকা ছাড়া তোরা যা করিস সব ভুল, সব বেঠিক, সব অন্যায়, সব বেআইনি, দুর্নীতি, আদর্শহীন, শালা তোলাবাজ, খুনে, ডাকাত, ইঁদুরের আদর্শ দিয়ে স্বপ্নের দেশ গড়তে চাও? শালা তোমার স্বপ্নের গায়ে মুতি। তোমার আদর্শের গায়ে।

সদ্য পাতানো সেই ভাই অথবা বন্ধু হলেও হতে পারত তরুণের ঠোঁটে ঝুলে পড়ল জ্বলন্ত সিগারেট। প্রবল হাওয়ায় এমন হওয়া সম্ভব মনে করে সে উত্তেজিত কুকথা সংহত করে সিগারেট পুনরায় যথাস্থানে দিতেই আবার তা ঝুলে পড়ল এবং কেউ সৎকার না-করায় অভিমানী অগ্নিরেতা দ্রুত ছাই হয়ে যেতে থাকল।

একজন দেশদ্রোহীর মৃত্যুতে তার দুঃখ হয়নি। পরিস্থিতি এতই খারাপ, দুর্যোগ এমন যে তাদের অস্থায়ী শিবিরের কাপড় ফুলে ফেঁপে উঠছিল। নদীর শব্দ উচ্চনাদ গর্জন। দুর্ভেদ্য দেওয়ালের মতো বৃষ্টির জলধারা। তার মধ্যে স্বপক্ষীয় আহতদের যথাসাধ্য সেবা করতে করতে সে ভাবতে বাধ্য হয়েছিল, এই দুর্গম পাহাড়ে, এই মৃত্যুফাঁদে ভরা জঙ্গলে, এই অবাধ্য অবিশ্বস্ত জলধারার পাশে জঙ্গলের দুর্বল ডালপালা ও আলতো টিনে ছাওয়া ঘরে এই দেশদ্রোহীরা শীত গ্রীষ্ম বর্ষা কাটিয়েছিল। শুধুমাত্র এই যাপন তাদের দেশদ্রোহের পাপ ও অপরাধ থেকে মুক্তি দিয়ে বিপ্লবী বা বিদ্রোহী করে তোলে না কি? অনৈতিক উপায়ে অস্ত্র ক্রয় করে তারা আদর্শবাদী গেরিলা যুদ্ধে নেমেছিল। পথ আলাদা হলেও, মতপার্থক্য থাকলেও তাদের দেশদ্রোহী না দেগে বিরুদ্ধবাদী বলা যায়। নিজের আদর্শের প্রতি আস্থা না থাকলে, নিজের স্বপ্নের প্রতি ভালোবাসা না থাকলে এভাবে দিনযাপন সম্ভব? কোন সেই প্রেরণা? শুধুই সাময়িক ক্ষমতা অধিকার করার মোহ? সত্যিই তাদের হৃদয়ে পুঞ্জীভূত দেশ বোঝার চেষ্টা হয় না।

 কিন্তু সেই স্বীকারে কে নমিত হবে? বরং তারা দেশদ্রোহী নামে চিহ্নিত হয়ে থাকবে, কারণ বিপ্লব বা বিদ্রোহ উদবেগ উৎকণ্ঠার কারণ হলেও দেশদ্রোহিতার মতো ঘৃণার সঞ্চার করে না। রাষ্ট্রীয় কাঠামো কঠিন ও সুবিধাজনক করতে শুধু প্রেম হলে চলে না, ঘৃণাও প্রয়োজন।

 আচমকা উৎসারিত ক্ষণপ্রভার আলোয় সেই বর্ষণবিহ্বল রাত্রে, মৃত তরুণের দেহ বহন করে সে বেহদ্দ মাতালের মতো বলে উঠেছিল, বলো ভাইসব, বিপ্লব দীর্ঘজীবী হোক।

তার সহকর্মীরা এই মহারঙ্গে হেসে ওঠে এবং এই অভিযানের জয় তাদের দেশের পক্ষে শান্তিসুরক্ষা মনে করে পরিতোষ পায়।

তাহলে? কাউকে রাখতে গেলে কাউকে মারতে হবে।

সহসা প্রবল হাওয়ায় ছাউনির কাপড় উড়তে লাগল উলটে যাওয়া ছাতার মতো। যেটুকু বন্ধন, তখুনি যাবে টুটে, আর তারা স্রেফ ওই ঠান্ডা বৃষ্টিতে ভিজে মরে যাবে।

সে তখন কাঁধে বিপ্লবী বহন করা দশায় ছাউনির একটি অংশ ধরে নিজেদের জড়িয়ে ফেলল। শিব যেমন উমার দেহ কাঁধে তাণ্ডব নেচেছিল, সেই প্রক্রিয়ায় সে ছাউনির কাপড়ের প্রান্ত তার জ্যান্ত শরীর ও বিপ্লবীর মৃতদেহের ভারে চেপে রাখে, অন্যরা শিবির মেরামত করে নেয় দ্রুত হাতে, আর সেই সময় ওই শীতলীভূত হতে থাকা দেহখানিকে তার বিরক্তিকর বোঝা বোধ হয়।

 নিজেকে সে মৃতদেহ থেকে ছাড়িয়ে ভিজে চুল থেকে ঝরে পড়া জল মুছতে থাকে। তার মনে পড়ে, স্বপক্ষীয় একজনকে ওই দেশদ্রোহীরা মাত্র তিন মাস আগে বীভৎস অত্যাচার করেছিল। প্রতিদিন সেই দেশভক্ত বেতনভোগী সৈনিকের দেহের খানিকটা অংশ তারা কেটে ফেলত। জঙ্গলের জোঁক ও রক্তপায়ী পিঁপড়েরা তাকে খুবলে খেয়ে যেত। যন্ত্রণায় বিবশ কাতর এক যুবককে তিল তিল করে খুন করার প্রক্রিয়া কেন্দ্র করে তারা স্থানীয় গ্রাম থেকে সংগ্রহ করা ভেড়ার বাচ্চা কেটে ঝোল রান্না করে ভোজন করত।

সে নিজে একটি পাহাড়ের চূড়ায় আরোহণ করে এই ডেরায় নিঃশব্দ আক্রমণের মানচিত্র তৈরি করেছিল। বহুবিধ কসরত তার আয়ত্তে। উঁচু প্রাচীর বেয়ে তুঙ্গে ওঠা ও অবতরণ সেগুলির মধ্যে একটি। তবে সে কাজের জন্য শক্ত দড়ি-টড়ি লাগে, লোহার আঁকশি, মস্ত ডালের কাঁটার মতো মাথা। সেসব এখানে, এই কক্ষে পাবে না। বিনা উপকরণে দেওয়াল বেয়ে ওঠার চেষ্টা করেছিল সে। প্রথমদিকে ওই পশ্চিমের উঁচু জানালা দিয়ে জিদ্দি সুযোগসন্ধানীর মতো অনুপ্রবিষ্ট আলোকে সে লক্ষ করত, কীভাবে দেওয়াল বেয়ে যায় টিকটিকি, আরশোলা, মাকড়সা। সবার কাছেই কিছু না কিছু শিক্ষণীয়। কিন্তু তা বললে কী হবে? টিকটিকি বা মাকড়সা মানুষ সে হতে পারেনি।

 কোন সুদূর অতীতে সে এক দার্শনিকের কথা শুনেছিল, নাম মনে নেই, অথবা আবছা মনে পড়ে সেই নাম ডায়োজেনেস, তিনি এক পিপের মধ্যে বসবাস করতেন। রাজার আদেশ লঙ্ঘন করার ক্ষমতা ছিল তাঁর। মুক্ত পুরুষ। তাহলে কি রাজার আদেশ অমান্য করাই মুক্তি? আর তার জন্য পিপেতে থাকলেই হবে? না নাহ। সে অনায়াসে দেখতে পায় পুব দেওয়ালে আঁকা অসংখ্য দর্শনের বই, যেগুলির মধ্যে সত্য, মিথ্যা, মায়া, বাস্তব, নীতি, নীতিবিরোধ ও মুক্তির বিষয়ে বহু মত ও পথের হদিশ আছে। কারণ এই প্রত্যেক বিষয় বহু সংজ্ঞায়িত, বিতর্কিত, অনন্ত সম্ভাবনাময়। মুক্তিও বহুবিধ। তোমার মুক্তি আমার মুক্তি একরকম না-ও হতে পারে।

কিন্তু বিষয় যখন রাজার আদেশে এসে ঠেকে, তখন সে নিজেকে ডায়োজেনেসের মতোই মুক্তিকামী ভেবে দাঁতে নখ কাটে। ডায়োজেনেস বাস্তবিক একজন মুক্ত মানুষ, নাকি সম্রাট আলেকজান্ডার তাঁর মুক্ত থাকা নিরবরুদ্ধ রেখেছিলেন বলেই সেই মুক্তি সম্ভব হয়েছে? রাজা মুক্তি দিয়ে রেখেছেন বলেই তিনি মুক্ত। অর্থাৎ, মুক্তির মুক্ত থাকা, যা কিছু শর্ত বা কারো নির্দেশের অপেক্ষক।

সেদিক থেকে দেখলে, সমাজের সকল নিয়ম অবজ্ঞা করা ডায়োজেনেস, যিনি পিপের মধ্যে বসবাস করেন, ময়লা থাকেন, চেয়েচিন্তে ভোজন করেন, জনসমক্ষে হস্তমৈথুন ইত্যাদি, যাঁর কাছে সভ্যতাই অসভ্যতা, কারণ, তা প্রকৃতির বিরুদ্ধতা; তাঁকে মুক্ত রাখেন এবং তাঁর দর্শনাগ্রহে স্বয়ং সেই আবর্জনা ও দুর্গন্ধ পিপের আবাসে উপস্থিত হলেন যে সম্রাট, তিনি কি অধিক পরিমাণে মুক্তচিত্ত নন?

সে বিচ্ছিন্নভাবে সম্রাট ও দার্শনিকের বাক্যালাপ নাটকীয়ভাবে বলে চলে।

সম্রাট। বলুন দার্শনিক ডায়োজেনেস, কী করতে পারি আপনার জন্য?

ডায়ো। সূর্যের আলো আড়াল করেছেন আপনি। সরে দাঁড়ান সম্রাট।

সম্রাট। দার্শনিক ডায়োজেনেস, আপনি ধন্য। আমি আলেকজান্ডার যদি না হতাম, তবে আমি চাইতাম ডায়োজেনেস হতে।

ডায়ো। আমি ডায়োজেনেস না হলেও ডায়োজেনেস হতেই চাইতাম।
সম্রাট আলেকজান্ডার, আমার চোখে তুমিই মহান, তুমি উদার, ক্ষমতার মোহে অন্ধ নও, ক্ষমা ও ধৈর্য তোমার শক্তি। বলো সম্রাট, তুমি কি একমত?

 একেকবার একেক প্রশ্ন তাকে শুয়ে পড়তে বাধ্য করে। শোয়া-বসা ও ফুট আষ্টেক জায়গায় হাঁটা ছাড়া আর কিছুই করার নেই। হাঁটতে সে স্বচ্ছন্দ নয়। পায়ে ভারী শেকল ও বেরি। বাঁধা থাকলে নিজের ছন্দ অনুযায়ী কেউ চলতে পারে না। বসাও কষ্টদায়ক। শুয়ে থাকলে, সে যখন পার্শ্ব ফেরে, শেকলও পার্শ্ব পরিবর্তন করে দ্বিতীয় সত্তার মতো।

এত বছরেও শেকলকে নিজের অংশ করে নিতে সে সক্ষম নয়। চেষ্টাও করেনি। এই আধুনিক বিশ্বে, যখন মৃত্যুদণ্ডের বিরুদ্ধে সরব মানুষ, এবং সেইসঙ্গে ইচ্ছামৃত্যুর পক্ষেও ধ্বজা তোলা হচ্ছে, তখন আদিম শেকল উচ্ছিন্ন করার আন্দোলন কি হতে পারে না আরও এক মুক্তির পথ?

ধরা যাক শেকল ভেঙে বৈপ্লবিক জয়ান্তে কেউ রাজা হল, বা শাসক, রাষ্ট্রীয় প্রধান, আর সেই শাসনের বিরুদ্ধে আবার প্রতিরোধ ও আন্দোলন ঘনিয়ে এল, তখন সেই শেকল-ভাঙা রাজা পুনরায় শেকলের কাছে পৌঁছে যাবে। দ্রোহীর জন্য তুলে নেবে তারই ফেলে যাওয়া শেকল। তাহলে শেকলকে শাসন ও প্রতিবাদ দ্বৈরথের কেন্দ্র বলা যায়। অথবা পিপে হয়ে উঠতে পারে বৈরাগ্য এবং ত্যাগের আশ্রয়। আমার ঘর নেই সংসার নেই জড়িয়ে রাখবার কিছু নেই ছেড়ে দেবারও কিছু নেই, তাহলে তোমার আদেশ তুমি কোথায় আরোপ করবে?

সেদিক থেকে দেখতে গেলে হতদরিদ্ররাই মুক্ত মানুষ। সম্পদকুলীন সমাজ তাদের ডুবন্ত দশায় আঁকড়ে ধরার জন্যও কুটোটি দিতে নারাজ, তাই ছাড়ারও কিছু নেই। তবে ধরা-ছাড়ার মধ্যে একটি বস্তু থাকে। পিঠের চামড়া, মেরুদণ্ড আর পাকস্থলী সমেত বেঁচে থাকা একপ্রকার জ্যান্ত মানুষের জীবন। রাজা স্বয়ং ন্যাংটো হলেও তাঁকে ওই জ্যান্ত মানুষের জীবন থেকে পাকাপাকি বাদ দেওয়া যায় না, কারণ রাজার পোশাক থাকলে তিনি দার্শনিকের বাণী শোনার জন্য স্বয়ং আসেন পিপে অবধি, সিংহাসন থেকে নেমে। আর দার্শনিক নির্ভয়ে বলেন, রাজা, সরে দাঁড়াও। সূর্যের আলো আড়াল করেছ তুমি। আমার কাছে আলো আসতে দাও।

আলো আসতে দাও রাজা। আলো আসতে দাও হে অধিপতি। আসতে দাও আলো ওগো মহীপতি। সমস্ত মোহত্যাগী আমি মুক্তির আলো নিয়ে বেঁচে আছি দেখো।

সম্মান ও ক্ষমা দিয়ে অবজ্ঞা করেছিলেন আলেকজান্ডার ওই দার্শনিককে।

তখন, রাজা, পোশাকে নিজেকে ঢেকে রাখার সাফল্যে আত্মবিশ্বাসী। তিনি জানেন, দারিদ্র্যের আরাধনাও প্রকৃতির ধর্মের বিরুদ্ধাচার। তিনি জানেন চূড়ান্ত মুক্তি বলে কিছু হয় না। সেই সত্য আড়াল করে তিনি তুলে নেন ঝকঝকে সাহসী কুঠার।

ন্যাংটো, নোংরা, লোকের গায়ে প্রস্রাব করে দেওয়া ডায়োজেনেস, নিজের উলঙ্গপনা যাপন করে খুলে দিয়ে গেলেন রাজার উলঙ্গ হওয়া নৈতিকতা ও দারিদ্র্য জারি রাখার অধিকার। আর যে রাজা উলঙ্গ, তাঁর প্রয়োজন কাকপক্ষী চুপ করিয়ে রাখার জন্য সন্ত্রসন। তাই তাঁর হাতে থেকে যায় শোষণ, পীড়ন, অত্যাচারের আদেশ ও মৃত্যুদণ্ডের ক্ষমতা।

সেই ক্ষমতা মিথ্যা ও ভঙ্গুর।

সেই ক্ষমতা উলঙ্গপনার দুর্বল হীনতার আশ্রয়ে নিপীড়নে ঢেকে রাখতে চায় ক্ষমতা হারানোর ভয়। উলঙ্গ শাসকের দল মুক্তি ও সত্য ছুঁতে ভয় পায়। কখনো মোড়ক খুলে দেখে না ওই বস্তু আসলে কী। কিংবা কত কিছু না-হওয়া। কতখানি পূর্ণ, কতখানি শূন্য।

যে যতই মুক্ত হোক, যে যতই হোক সত্যবান, রাজা ক্ষমতাবলে পিঠের চামড়া তুলে ফেলতে পারেন। ভেঙে দিতে পারেন মেরুদণ্ড। অ্যাসিডে পুড়িয়ে দিতে পারেন পাকস্থলী, যাতে ক্ষুধা বলে কিছু না থাকে।

তাহলে দাঁড়াচ্ছে কী?

পুবের দেওয়ালের দিকে তাকিয়ে সে বলে উঠল, পিপেয় ঢুকে মুক্তপুরুষ হয়ে থাকলেই চুকে যায় না। মুক্তি বজায় রাখার জন্য ক্ষমতা অর্জন করতে হয়। যেকোনও রাষ্ট্র তাই ক্ষমতা বাড়িয়ে চলাই বুদ্ধিমানের কাজ মনে করে। সামরিক, অর্থনৈতিক, দর্শন ও সাংস্কৃতিক। এবং দেখো, রাজা সাহসী হোন আর ভিতু, রাজা বহুমূল্য পোশাক পরুন আর ন্যাংটো থাকুন, সত্য ও মুক্তি বিষয়ে তাঁদের ধারণায় তা প্রভাব বিস্তার করে না। সত্য জেনে কেউ ভীত হয়, কেউ নির্ভীক। মুক্তির আকাঙ্ক্ষায় কেউ ত্রস্ত, কেউ বেপরোয়া।

 বইগুলি তার দিকে অভিমানী চোখে তাকিয়ে থাকল। আঁকাবাঁকা ছবির প্রচ্ছদ। এলোমেলো অক্ষরমালা। ওই দেওয়ালের প্রতি তার আর আগ্রহ নেই। বহু দর্শনের বই পড়ে সে এই কুঠুরিতে স্থিত শেকলে বাঁধা। তার জন্য পুবের দেওয়াল কিছুমাত্র দায়ী নয়। সে ওই দেওয়ালকে বলে জ্ঞান। যা নৈর্ব্যক্তিক, স্বয়ংসিদ্ধ, নাভিকুণ্ডের মতো অদাহ্য। জ্ঞানের প্রতি টুকরো মন্তব্য করে সে নিমগ্ন থাকে উত্তরের দেওয়ালে। তার উত্তরায়।

এখন তার ইচ্ছে হল, এই কথাটি সে দক্ষিণের দেওয়ালকে বলে। তার মুখ বেঁধে রাখা নেই। জিভ কেটে ফেলেনি। গলাও টিপে ধরেনি কণ্ঠরোধ উদ্দেশে। ইচ্ছে হলেই সে কথা বলতে পারে। বলল।

আমি দেওয়াল বাওয়া শিখতে পারলাম না। কতবার চেষ্টা করেছি। মেঝে থেকে কমোডের ঘাড়ে। তারপর সিস্টার্নে। আবার কমোডে। মেঝেতে। ঘড়ঘড়ে স্বরে সে বলল।

দক্ষিণের দেওয়াল, যার নাম দিয়েছে সে বন্ধু, বা নাম দেওয়া নয়, ওই দেওয়ালের সঙ্গে বন্ধুত্ব হয়ে যাবার পর, যেহেতু বন্ধুকে নাম ধরে না ডেকেও চলে যায় আজীবন, সেহেতু, বন্ধুই হয়ে গেল সম্পর্কের নাম ও সংজ্ঞা, সেই বন্ধু বলল, এই তো, কতদিন পর কথা বললে। আজকাল চুপ করেই থাকো।

মনে হয়, কথা ভুলে যাচ্ছি। কাল রাতে কী হল শোনো। হঠাৎ পা সোজা করতে পারি না, হাঁটুর ভাঁজে যেন নিজের শিরা নিজেকেই রজ্জুবন্ধন দিয়েছে। যন্ত্রণা। ভীষণ যন্ত্রণা। পা-কে নির্দেশ দিচ্ছি, সোজা করো, ওটা সোজা করো। কী সোজা করব? কী? পায়ের সে কী মেজাজ। বললাম, ওটা, ওটা, ওই যে ওই, কী মুনি যেন? জহ্নু। ধ্যাত্তেরি। বলো-না। আরে যে আস্ত গঙ্গা মুখ দিয়ে পান করে কান দিয়ে বার করেছিল। উফফ। জানু। জানু? তখন গিয়ে পায়ের টনক নড়ল। ওঃ, হাঁটু? তা-ই বলো। তারপর সেই নিয়ে দুই পায়ের কী হাসাহাসি। এ ওর বেড়ি ধরে টানে তো ও এর শেকল নেড়ে দেয় যেন চিবুকে চুমু খাচ্ছে।

ব্যথা কমল? কোন পায়ে?

কোন পায়ে যেন? ভুলে গেছি। কী এসে যায়? ডান-বাম দুই সমান।

তা-ই আবার হয় নাকি? দক্ষিণের দেওয়াল যা, উত্তরের দেওয়ালও কি তা-ই?

মাঝে মাঝে সব একাকার হয়ে যায়, বুঝলে কিনা। বন্ধু আর শত্রু আলাদা করতে পারি না। অবশ্য এখন আর আমার শত্রু নেই কোথাও। যতটুকু যা আছে, সব বন্ধু। আমি তো বাইরে নেই কতকাল। শত্রুদের মুশকিল হল, প্রতিপক্ষকে উত্ত্যক্ত করতে না পারলে, ভয় দেখাতে না পারলে, ক্ষতিসাধনে নিরন্তর প্রবৃত্ত না হতে পারলে তাদের বেঁচে থাকার উদ্দেশ্য হারিয়ে যায়।

আমার তো মনে হয়, তোমার শরীর তোমার শত্রু হয়ে উঠছে। নইলে নিজের হাঁটুর যন্ত্রণায় নিজের পা কখনো হাসাহাসি করে? আর তোমার স্মৃতিশক্তি? সে-ই বা কীরকম লোক? হাঁটু মনে করতে গিয়ে গঙ্গা যমুনা শিব কপিল মুনি কত কী ভাবিয়ে তুলল। একজন যন্ত্রণাকাতর মানুষকে এরকম করতে হয়?

তোমার কি মনে হয় বলো তো? এসবই চক্রান্ত? মস্ত চক্রান্ত? যাতে মুক্তি পেয়ে ওর কাছে যেতে না পারি? বুঝলে, ওই যে আমার পদযুগল, ওরা জেলখানার শেকলে বাঁধা থাকতে থাকতে ওদের লোক হয়ে গেছে। ওরা যে বন্দি, সেই কথা ভুলে ক্ষমতাসীনের সঙ্গ পেয়ে পেয়ে ভাবতে শুরু করেছে ওরাও শেকল। হাহ, যখন ওই শেকল খুলে যাবে, মুক্ত হয়ে যাব আমি, কী হবে তখন? আমি ওদের চলতে বাধ্য করব না? নিয়ে যাব না সেই সেইখানে? ওর কাছে? চলতে না চাইলে বেদম পিটব।

ও হে বন্ধু, তুমি কি বলতে চাও, আমিও তোমায় পাহারা দিতে দিতে ওদের লোক হয়ে গেছি?

কথাটা গায়ে যখন মাখলে তখন সত্যই বলতে হবে। অবশ্য কতকাল হল আমি মিথ্যে বলতেও ভুলে গেছি। প্রয়োজন হয় না।

সত্যিটা কী, শুনি?

সত্যিটা হল, তুমি ওদের লোক, আসলেই ওদের লোক। কিন্তু আমার প্রহরা দিতে দিতে হয়ে গেছ সহৃদয় দেওয়ালবান্ধব। আমার প্রিয় বন্ধু। সে বিষয় নিয়ে এমন গোলমাল হওয়া তোমার পক্ষে ক্ষতিকারক। কোথাও বেফাঁস বলে ফেললে তোমার বেতন হয়তো কাটা যাবে না কিন্তু অবসর ভাতা দেওয়ার সময় অসভ্যতা সৃষ্টি হতে পারে। পা থেকে শেকল খুলে গেলে পা যেমন পুনরায় আমার ইচ্ছেদাস, অন্যান্য অঙ্গের মতোই, তেমনই, তুমি যখন পদ হতে অবসর নাও, তখন তুমিও পদাধিকারীগণের ইচ্ছেদাস।

নিজের পায়ের ওপর রাগ রেখো না বন্ধু। পা হল গতির গতি। তোমার সঙ্গে বন্দি থেকে তার খানিক বিরস লাগলে বলার কিছু থাকে না। জেলখানায় পাহারাদার মস্তি করে খইনি চাপড়ালে কয়েদি কাতর চক্ষে দেখে আর বলে, টুকচা পাব না দাদা? প্রসাদ? হয় হয়। খইনি, ভাব, ভালোবাসা, মতামত বিনিময় হয়। তেমনই তোমার পা ও শেকল বেড়ি। একঘেয়েমি কাটাতে খানিক হাসাহাসি করে। বন্ধুরাও তো করে এমন। আমিও কি করি না?

না না। তুমি আমায় নিয়ে কখনো হাসাহাসি করো না। বন্দি মানুষের গায়ে চাবুকের মারের চেয়ে বেশি এসে লাগে ব্যঙ্গ, এই কথা তুমি সবসময় মনে রেখেছ।

আর উত্তরা? তাঁর কথা কী বলবে?

উত্তরা, উত্তরা আলাদা। ও কারো মতো নয়। তুমি তো জানো। মুক্তি পেলে আমি উত্তরার কাছে চলে যাব।

তুমি নিশ্চিত, তিনি আজও তোমার অপেক্ষায় আছেন?

সন্দেহের কোনও কারণই নেই। তোমাকে বলেছি না? ও আমাকে ভালোবাসে? ও অপেক্ষা করে আছে আমি এই কয়েদখানা থেকে বেরুলেই ও আমাকে নিজের কাছে নিয়ে যাবে।

এই লোহার শেকল খুলতে পারবে কি?

শেকল একদিন আপনি খুলে যাবে।

শেকল খোলা মানেই মুক্তি?

না বন্ধু। মুক্তি আর বন্ধন যেকোনও মুহূর্তে স্থানবিনিময় করতে পারে।

তা পারে।

আবার কখনো কখনো যাকে বন্ধন বলে মনে হয়, তা হঠাৎ ধরে মুক্তির রূপ। কিংবা উলটোটা।

মুক্তি বলে যাকে মানো, সে-ই আসলে বন্ধন?

ডায়োজেনেসের কথাই ধরো। নিন্দাবাদের মধ্যে তিনি মুক্তির পথ সন্ধান করছেন। কিন্তু সমাজের রীতি ও মানসিকতার প্রতি অবজ্ঞা, সন্দেহ, ঘৃণা, অবহেলা আত্মিক বিকাশের পথ হতে পারে না। তিনি সম্ভবত আত্মঘৃণার শিকার। নিজেকেই ঘৃণা করেন বলে তিনি দিনের আলোয় জ্বলন্ত বাতি হাতে হেঁটে যান। কী ব্যাপার ডায়োজেনেস? দিনের বেলায় বাতি হাতে চলেছ যে? একজন মানুষ খুঁজছি। ভাবো, কী অপমান। লোকটা কাউকে মানুষ বলে গণ্য করে না। সূর্যের কিরণও কোনও মানুষ খুঁজে পায়নি। এই লোকের বাতি কী করবে? অর্থাৎ আশপাশে কেউ মানুষ নয়। কেন? বলো, কেন? আমাদের চারপাশে সারাক্ষণ কত ডায়োজেনেস। নিন্দাবাদের মধ্যে তাদের বেঁচে থাকার সার্থকতা। ঘৃণার মধ্যে তাদের তৃপ্তি। তারা কি বন্দি নয়?

যেহেতু তুমি প্রেম এবং বিশ্বাস, ক্ষমা এবং আস্থায় মুক্তি আছে মনে করো, তোমার দৃষ্টিতে নিন্দাবাদ শৃঙ্খল বটে।

ডায়োজেনেস এক অসার্থক, উন্মাদ, বিকৃত মানুষ।

কী এসে যায়?

অবশ্যই যায়। লোকটা এক দর্শনের প্রণেতা। লোকটা একরাশ হাড়ের দিকে তাকিয়ে সম্রাট আলেকজান্ডারকে বলেছিল, ওই স্তূপে তোমার বাপের অস্থি আছে নাকি? আলাদা করে চেনা যাচ্ছে না।

ওঃ।

ঠিক। ওই ওঃ বলা ছাড়া তুমি, আমার বন্ধু, তুমি সুসভ্য কারাপ্রাকার, কী আর করতে পারো? এখানে ডায়োজেনেস সম্রাটত্ব অবমানিত করে মুক্তির স্বাদ নিচ্ছে। মৃত্যুর পর সবাই মাটি হয়ে যাবে, মিশে যাবে পঞ্চভূতে, এই পরিণতি অনিবার্য বলে মৃত্যুর পূর্বেও সমস্ত অস্থি একাকার, এই সমীভবনের চিন্তা গভীর হীনমন্যতা, আত্মঘৃণার প্রকাশ। আমার আত্মকরুণা বা আত্মঘৃণা সহ্য হয় না। প্রেম, শ্রদ্ধা, ক্ষমা ও বিশ্বাস যার নেই, তাদের আমি উন্মাদ, বিকৃতমানস, হিংসুক ও স্বার্থান্বেষী বলে মনে করি। এরা কেউ মুক্ত নয়। কেউ স্বাধীন নয়। আমার শেকল খুলতে পারলেই আমি উত্তরার কাছে চলে যাব। শেকল খুলবেই, খুলবেই।

আমাকে ফেলে যাবে?

না। ফেলে যাব কেন? তুমি থাকবে আমার হৃদয়ে। বন্ধুকে কখনো ফেলে যাওয়া যায় না। তুমি যেখানেই যাও, সে তোমার সঙ্গে সঙ্গে থাকে। কিন্তু তোমার একটা অংশ, সে আমার বন্ধু নয়। সে সাজাপ্রাপ্ত কয়েদির রাষ্ট্রপ্রেরিত প্রহরী। আমি তাকে রেখে যাবার বা ফেলে যাবার কেউ নই। মেয়াদ ফুরোলে তোমার জায়গায় অন্য কেউ, আমার জায়গায় আর-একজন। দক্ষিণের দেওয়াল প্রহরী ভাবলেশহীন মুখ করে দাঁড়াবে, আর সেই নতুন বন্দি ভাববে কবে আমার মুক্তি হবে?

নতুন কোনও অপরাধী কারাগারে অন্তরিন হলেই প্রহরী, কক্ষপ্রাকার, কঠিন ধাতব দরজায় জিনিসপত্র লেনদেন করার এই একফালি জানালা ও অন্ধকারে স্থিত কয়েদির মধ্যে একরকম নতুন সম্পর্ক তৈরি হতে থাকে। হয়তো বন্দি অনুশোচনা দিয়েই তার শাস্তির প্রথম ধাপ শুরু করল।

তা হতেও পারে। তবে অনুশোচনা আসবেই এমন কোনও কথা নেই। কারো কৃতকর্ম সম্বন্ধে সচেতন হওয়ার সঙ্গে সঙ্গেই তা হতে পারে। কারো সময় লাগে। অনেক অনেক দিন। কারো অনুশোচনা বলে কিছু নেই আদৌ। সেরকম মানুষই কিন্তু বেশি। জেলের বাইরেও। তুমি কি মনে করো না, ডায়োজেনেসের প্রতিরূপ কোটি কোটি অপমানব প্রতিমুহূর্তে কত অনুশোচনাহীন অপরাধ করে যাচ্ছে?

জানি।

অপরাধ করেও যাদের অনুশোচনা আসে না, তারা কি জঘন্য রুদ্ধাত্মা নয়? তারা কি নয় জিয়ন্ত প্রাণশোষী প্রেত? তোমার আমার মুক্তির পথও তারা অবরোধ করে না কি?

নিশ্চয়। কিন্তু মুক্তি তোমার কাম্য। আমার নিজেকে মুক্তই মনে হয়।

ওঃ। তুমি মুক্ত। তা-ই না? কতশত অপরাধীর কক্ষপ্রাকার হয়ে দায়িত্ব পালন করছ তুমি মুক্তহৃদয়। তোমার কি কোথাও কখনো গমনের ইচ্ছা হয়?

আমি ইচ্ছা ভুলে গেছি।

সেই তো বন্দিদশা বন্ধু আমার।

সেই মুক্তি বন্ধু। ইচ্ছাই তোমার সবচেয়ে কঠিন শেকল।

না না না। ইচ্ছাই আমার মুক্তি। রইল বিরোধ তোমার সঙ্গে। কিন্তু বাইরের অগণিত অননুশোচক শয়তানের তৈরি কঠোর বন্ধন তোমাকে পীড়িত করে না বলতে চাও?

করে। নিশ্চয় করে।

কৃত অপরাধের অনুশোচনা অপরাধীর হৃদয় শুদ্ধ করবে, এই ভাবনায়, জেলখানাকে বলা হচ্ছে সংশোধনালয়।

তবে?

এই প্রসঙ্গ সমস্তই পরস্পর সম্বন্ধন, আবার পৃথক। যেমন, তোমার চোখে যা মনোবিকার, ডায়োজেনেস তাকে বলেন মুক্তি। তুমি ইচ্ছাকে বলো মুক্তি, আমি বলি আমি মুক্ত ও স্বাধীন, কারণ আমার কোনও ইচ্ছা নেই। অর্থাৎ, মুক্তিও শর্তাধীন ও ব্যক্তিসাপেক্ষ।

হায়, এ আমি কী করলাম! তোমাকে ডায়োজেনেসের নিন্দাবাদে দীক্ষা দিলাম আমি? ডায়োজেনেসের প্রতি আদ্যন্ত ঘৃণা সত্ত্বেও?

দীক্ষিত যদি হয়ে থাকি, তোমার দ্বারা, সে তোমার সখ্যে বন্ধু। তোমার ভালোবাসার শক্তিতে।

না না, দক্ষিণ, প্রিয় বান্ধব আমার, দয়া করে নিন্দাবাদ প্রশ্রয় দিয়ো না, দিয়ো না। মিস্যান্থোপি এক জঘন্য জিনিস। দেখো দেখো আমার শেকল, আমার পায়ের অস্থি ভেঙে গুঁড়িয়ে দিতে চায়। তোমার মনে পড়ে, শেষ কবে আমার শয্যার উপকরণ বদলে দিয়েছিল? ওই আমার উপাধান। নরম বালিশে তুলোর বীজ থেকে বেরিয়ে এসেছে শক্ত খোলের পতঙ্গ। বালিশের গায়ে শ্যাওলা আর পোকাদের রাশি রাশি ডিম। আর, আর দেখো আমার বিছানার চাদর, তোশক, পচা মাংসের গন্ধ ভরে আছে। রাস্তার ভিখিরিও এর চেয়ে ভালো চাদরে শোয়। আমার ধারণা, ডায়োজেনেসের মদের পিপে এখানকার চেয়ে অনেক বেশি বাসযোগ্য ছিল। তবুও, তবুও আমি মানবীয় মাধুর্য বাঁচিয়ে রাখতে চাই। নিন্দা ও সন্দেহ মানুষকে জঘন্য কারাগারে বন্দি করে। সেই কারাগার চিন্তনে, সেই বন্দিশালা তাদের হৃদয়। ডিকেন্স, স্বয়ং ডিকেন্স বলছেন, নিন্দাবাদ আনন্দের ঘাতক।

বন্ধু, তুমি যা নিয়ে জীবন যাপন করো, আমিও তা-ই নিয়েই করি। তোমার সমস্ত কথা আমি জানি। যা জানি না, বোলো তুমি। তোমার বিছানায় প্রতিটি কীট ও শৈবালের জন্ম-মৃত্যুর তথ্য রাখা আমার কাজ। তুমি সেখানে শয়ন করো, আমি দেখি। আমার মধ্যে নিন্দাবাদ প্রবেশের জায়গা নেই।

কিন্তু চারিদিকে থিকথিক করছে বিবেকহীন অমানুষের দল, তারা তোমাকে প্রভাবিত করতে পারে। নিন্দা ও সন্দেহের পথ সহজ, আনন্দ ও বিশ্বাসের পথ কঠিন। বিবেকবর্জন আত্মসুখের সহায়, আত্মানুসন্ধান ও অনুশোচনা আত্মমোহের পরিপন্থী।

যাদের অনুশোচনা নেই, তারা অন্য জাত। যাদের আত্মানুসন্ধানের সময় লাগে, তারা কি নিজের ভিতর প্রতিরোধক্ষমতা তৈরি করে নেয়? আত্মপক্ষ সমর্থনের?

অপরাধের সঙ্গে আত্মপক্ষ সমর্থনের একেবারে সরলরৈখিক সম্পর্ক। তুমি পথেঘাটে এখানে-ওখানে দেখবে, ছোটোখাটো অপরাধ, যেগুলির জন্য কেউ নালিশ করতে থানায় ছোটে না, সেখানেও স্বপক্ষ সমর্থন থাকে। তাৎক্ষণিক স্বতোৎসারিত অনুশোচনা ও ক্ষমা প্রার্থনার শিক্ষা সভ্যতার প্রগতিতে খুব গুরুত্বপূর্ণ অথচ বিরল বলেই আমার ধারণা। খুব কম লোক তা আয়ত্ত করতে শিখেছে। আমি দুঃখিত, আমার অন্যায় হয়েছে, আমি ভুল করেছি, এই স্বীকারোক্তির মধ্যে যে অমল আত্মমর্যাদা, তাকে খেয়ে ফেলে অহংকারী অশিক্ষিত আত্মপক্ষ সমর্থনের বাতুলতা।

কিংবা এই বাতুলতাও এক সত্য যা আমরা অন্ধকারে রাখতে স্বস্তি বোধ করি।

তা বটে। বাতুলতা অসত্য হয় কী করে? বাতুলতা বাস্তব। তারই বৃহত্তর রূপ বৃহদাকার অপরাধে।

নিজ অপরাধমনস্কতা গোপনের ফন্দি যদি বাতুলতা হয়, সেই সত্যাপলাপ কি আত্মপক্ষ সমর্থনের প্রয়োজনীয় প্রতিরোধক্ষমতার পথ তৈরি করে?

তাকে যদি তুমি প্রতিরোধক্ষমতার পথ বলো, ভুল হবে না। যার তাৎক্ষণিক অনুশোচনা আসে না, তার ওই প্রতিরোধক্ষমতা প্রবল। কিন্তু ধীরে ধীরে তা ক্ষয়প্রাপ্ত হয়। অপরাধী যখন পাকড়াও হয়, প্রথম ধাক্কায় তার আত্মবিশ্বাসে আঘাত লাগবেই।

যদি পাকা অপরাধী হয়? যদি হয় মিথ্যায় ওস্তাদ?

তাদেরও আত্মবিশ্বাসে ধাক্কা লাগে, প্রকাশ করুক আর না করুক। ধৃত হলে যে বাস্তব প্রক্রিয়ার মধ্যে দিয়ে সে যায়, পোড়খাওয়া না হলে তার চিন্তাপ্রক্রিয়া কিছুক্ষণের জন্য বিভ্রান্ত হবে। পুলিশ, থানা, জিজ্ঞাসাবাদ, স্বীকারোক্তির জন্য প্রহার, বিচারের নামে অনির্দিষ্টকাল ধরে আদালত গমন ও উকিলের জন্য অর্থব্যয়, জেলখানায় বসবাস ও সেখানকার অত্যাচার, ইত্যাদি জটিল, কঠিন, নির্মম, নিষ্ঠুর পথ অতিক্রম করতে করতে প্রতিরোধ বিশেষ বাকি থাকে না। মনে হয়, কেন করলাম? কী দরকার ছিল? এই তো সামান্য জীবন। অন্যায় অপরাধ না করেই দিব্য বেঁচে থাকা যায়। এই আর কী।

সে আর কজনের মনে হয়?

তাও বটে।

তোমার কী মনে হয় বন্ধু?

আমি কোনও অপরাধ করিনি। তাই আমার কোনও অনুশোচনা নেই।

হ্যাঁ। তুমি আমাকে অনেকবার বলেছ সেই কথা।

তুমি আমাকে বিশ্বাস করো না? তুমি এর মধ্যেই সন্দেহবাদের ভিতরে প্রবেশ করেছ?

না বন্ধু। আমার কর্তব্য, কয়েদিকৃত অপরাধ বিষয়ে বিশ্বাস ও অবিশ্বাসের ঠিক মধ্যবিন্দুতে অবস্থান করা।

এর অর্থ কী?

তুমি ও তোমার অপরাধসমূহ আমার চোখে একাকার হয় না। আমি কয়েদির বিচারক নই। আমি প্রহরী মাত্র।

ঠিক, ঠিক বলেছ।

তুমি বলো, বলো সেই কথা। অপরাধী ধরা পড়ে বিচারপ্রক্রিয়া পর্যন্ত চলতে চলতে নিজের জোর হারাতে থাকে?

হারাবেই, এমন নয়। অপরাধমনস্তত্ত্ব বহুমুখী। এমন অপরাধীও বর্তমান, যে ধৃত হলে আরও জোরের সঙ্গে পরবর্তী কৃত্য বিষয়ে চিন্তা শুরু করবে।

সংশোধনাগার অপরাধী মাত্রেরই শুদ্ধি ঘটায় না, আমি দেখতে পাই।

তুমি বহুদর্শী। তবে সব রকমের দোষীদের একত্রিত করে আরও সবিস্তারে ভাবতে গেলে, এ কথাও বলা চলে, বিচারের জন্য অপেক্ষমাণ ওই সুদূর সারি, যেন মহাপথে ভিক্ষাপাত্র হাতে হতাশ বিধ্বস্ত মানুষের মিছিল। চোখ-মুখ ভাবলেশহীন, পঙক্তিতে দাঁড়িয়েছে, কিন্তু কেন তা ভুলে গেছে, সত্যিই ভোলেনি, কিন্তু ভুলে থাকছে, কারণ তাদের আছে আরও বহু ভাবনা যা বিচার প্রার্থনার কুহকে ক্ষীণ, অপুষ্ট, অসম্পন্ন।

আহা। তাদেরও ঘর-পরিবার আছে।

ওই সুদীর্ঘ প্রতীক্ষাও কারাবাস।

প্রকৃত অপরাধী হোক বা না হোক, বিচারপ্রার্থীর জন্য এই দিগন্তস্পর্শী লাইনে দাঁড়ানো শাস্তিভোগ।

তখন অনুশোচনার রূপ বদলে যায়। নিরপরাধ অভিসম্পাত দেয় ঈশ্বরকে। দুর্ভাগ্য থেকে সৌভাগ্যের সিঁড়ি খুঁজে পাবার জন্য যাকে বিশ্বাস করার নয়, তার নির্দেশেও হয় একান্ত নির্ভর। এই দুর্দশা থেকে যেকোনও প্রকার নিষ্কৃতি কাম্য, এমনকী পলায়ন, যে দোষ সে করেনি তাকেই কবুল করে নেওয়া যাতে একরকম নিষ্পত্তি হয়। কিংবা ধৈর্য ও হতাশার অসহনীয় বিন্দুতে আত্মহত্যার সিদ্ধান্ত। গলায় ফাঁস দেওয়ার আগে কী ভাবে তারা? আমারই কেন এরকম হল, জগতে এত লোক থাকতে? কী ভাবে? যা লিখে যায় তা-ই কি? আর পারলাম না। ক্ষমা করো। কিংবা যে তার কপালে দুর্ভাগ্যের দগদগে ঘা করেছে, যার ওপর নিরন্তর নির্যাতনের ভনভনে মাছি উড়ে উড়ে এসে বসে, রসরক্ত চুষে খায়, জ্বালা-যন্ত্রণা ক্রমান্বয়ে বাড়িয়ে চলে, সেই দায়ভাগীর কথা মনে পড়ে, লিখে যায়, আমার মৃত্যুর জন্য সে দায়ী। ওঃ, ভাবো বন্ধু, নিজেকে নিজে হত্যা করার সময়ও যদি কেউ প্রিয়জনের কথা না ভাবে, ভাবে শত্রুর কথা, তার চেয়ে দুখী আর কে।

অপেক্ষমাণের সারিতে অপরাধীর আচরণ অন্যতর কি?

কী জানো, দোষ স্বীকার করলে বিচারের পথ হয় সংক্ষিপ্ত। না করলে যাত্রাপথ দীর্ঘ থেকে দীর্ঘতর হয়। তখন ওই প্রতিরোধক্ষমতার পরীক্ষা, ক্ষমতা ফুরোলে হয়তো অনুশোচনার পর্ব, অথবা যেভাবে মানুষ অপ্রয়োজনীয় স্বতোৎসারিত গাছ আগাছা বলে নির্মমভাবে কেটে ফেলে, সেভাবেই অনুশোচনার অনুবর্তী না হয়ে ভালো ও মন্দের ভেদাভেদজ্ঞানের সঙ্গে রফা করে নেয়। অবশেষে সংশোধনাগার থেকে বেরিয়ে আসে কারখানা থেকে বেরুনো বর্জ্য পদার্থের মতো শয়তান হৃদয়হীনেরা। বর্জ্য যেমন মেশে কল্যাণী নদীজলে, তেমনই।

বন্ধু, তোমার কোনও অনুশোচনা নেই। জানতে ইচ্ছে হয় তোমার আত্মপক্ষ সমর্থনের প্রক্রিয়া। তা কি বিবেকবান? নাকি বিবেকবিবর্জিত?

আমাকে তুমি বিবেকহীন বলো?

আমি সামান্য প্রহরী। আমি কিছুই জানি না। কিছুই বুঝি না। আমি শুধু জানি, এই কাজ। তুমি আমাকে বলেছ বন্ধু, আমি আপ্লুত হয়েছি।

দক্ষিণের দেওয়াল, তুমি কি জানো না, কোনও অপরাধই নয় অপরাধ যদি তার পক্ষে যথার্থ ব্যাখ্যা, যুক্তি অথবা স্বপ্ন থাকে।

ব্যাখ্যা বুঝলাম। যুক্তি অথবা স্বপ্ন, সে কীরকম?

খুব সহজ। যা করেছি দেশের জন্য। যা করেছি ধর্মের জন্য। যা করেছি ঈশ্বরের আদেশে করেছি। আমি নিঃস্বার্থ। আত্মোৎসর্গ করেছি আমি।

যে নিজেকে উৎসর্গ করেছে, সে কি ক্ষমতাসীন শাসকের দণ্ড গ্রহণ করে?

গ্রহণ করে না, বরণ করে। কারাবাস, অত্যাচার, নিপীড়ন, দণ্ড সমস্তই বরণ করে বন্ধু, কারণ আত্মোৎসর্গের আদর্শ মানবের হৃদয় বদলে দেয়। তারা কৃতকর্ম অপরাধ গণ্য করে না, কর্তব্য বোধ করে। দণ্ডের রজ্জু অনায়াসে ফুলের মালার মতো গলে পরে। সুখের সঙ্গে পরে না। দুঃখের সঙ্গেও পরে না। আদর্শবাদী যখন মৃত্যু অনিবার্য জেনেও কর্তব্য স্বীকার করে, তার মন সাধারণ দুঃখ-সুখের মধ্যে থাকে না আর। চেনা জগতের নৈতিকতা ও আবেগ অতিক্রম করে যেতে হয়।

তুমি কি তাদের কথা বলছ, যারা নিজের শরীরে বিস্ফোরক বেঁধে মৃত্যুচুম্বনের জন্য জড়িয়ে ধরে বধ্যদের?

তারা এই আদর্শবাদীর দলে পড়ে। নিশ্চয়।

এই পদ্ধতি যুক্তিসংগত মনে করো তুমি?

প্রয়োজনের নিরিখে নিশ্চয় সংগত।

সেই প্রয়োজন কি নিরপেক্ষ হতে পারে?

কোনও প্রয়োজন নিরপেক্ষ হতে পারে না।

আমি এক কয়েদিকে পেয়েছিলাম, যে দেশের এক গুরুত্বপূর্ণ সৌধ, সেখানকার বসবাসকারী সমেত ধ্বংস করতে এসে ধরা পড়েছিল।

দক্ষিণের দেওয়াল আনমনে বলে যায়। বলতে বলতে একটি বিড়ি জ্বালায়। দু-টান দিল কি দিল না, অদূরবর্তী প্রহরী বিড়ির ভাগ নিতে এগিয়ে এল। দু-টান দিয়ে নিঃশেষিত বিড়ির অপেয় অংশ ফেলে দিয়ে বলল, মাইরি, তোর ডিউটি আমার হলে ভালো হত।

আমি দক্ষিণের দেওয়াল। ফিক্সড। তুই আমার মতো এক জায়গায় থেকে যা।

না। এই ঠিক আছি।

তাহলে সমস্যা কী?

লোকটা, আমার সেলের নতুনটা, টোটাল বাইশটা খুন করেছে।

খুনে লোক।

লাস্ট শালার এক খানকিকে মেরে খালে ফেলে দিয়েছিল। ওতেই ধরা পড়েছে।

ও খুনে, কাকে কখন কীভাবে কোতল করবে, ওর ব্যাপার। তোর অসুবিধা হয় কেন?

শালার বাইশটা খুন।

বাইশটা স্বীকার করেছে। আরও বেশি হতে পারে। তাতে কী? হননের সংখ্যার কাছে শাস্তির উপযুক্ত প্রয়োগ চিরকাল হেরে বসে থাকবে।

লোকটার দৃষ্টি নজর করিস। তোর পেচ্ছাব পেয়ে যাবে।

না। আমার পাবে না। তুই ক্যাবলাচোদা, ওর চোখে চোখ হাতে হাত রেখে বসে থাকিস নাকি?

আরও কিছু ব্যক্তিগত সমস্যার কথা বলে সে চলে গেল।

প্রহরী দক্ষিণ পুনরায় বলতে লাগল সেই ছেলেটির কথা যে আদর্শ ও অত্যাচারের মধ্যে দোদুল্যমান।

আদর্শ ও অত্যাচার, নাকি আদর্শ ও অপরাধবোধ? অনুশোচনা?

হয়তো সব। হয়তো কোনওটা নয়। শুধু সেই ভিনদেশি কয়েদি নিজের মৃত্যুর ছায়া দেখতে পেয়েছিল বলে খানিক উন্মাদ হয়ে ছিল।

বহু অপরাধী আত্মকৃত অপরাধের ভার বইতে না পেরে উন্মাদ হয়ে যায়।

শাস্তির পরিণতি সইতে পেরেও উন্মাদ হয় কত।

যে নির্দোষ, অথচ দোষী সাব্যস্ত, তার পক্ষে মানসিক ভারসাম্য হারানো বিস্ময়কর নয়। ওই পরদেশি ঘাতক কি অপরাধসাধনে ছিল?

ছিল।

বেশ। বলে যাও।

আদর্শের লক্ষ্য পূর্ণ করতে গিয়ে সে অনেক নির্দোষ মানুষকে হত্যা করে। সে যখন বিচারাধীন, আমি, এই দক্ষিণের দেওয়াল কয়েকদিন তার প্রহরায় নিযুক্ত ছিলাম। তোমাকে মিথ্যে বলব না, সে আমার অন্তর স্পর্শ করেছিল।

কী করত সে?

সে ছিল সন্ত্রাসবাদী। মাত্র একুশ বছরের তরুণ।

তারুণ্যই তোমার অন্তরে কারুণ্যের কারক?

অংশত সম্ভব। প্রথমদিকে সে সারাদিন গুম হয়ে থাকত।

তারপর?

সেই বন্দি কাঁদত। দেওয়ালে মাথা ঠুকত। বিচার শেষ হওয়ার আগেই যাতে সে নিজেকে খুন করে না ফেলে তার জন্য তাকে বেঁধে রাখা হল। শুধু খাবার সময় তার হাতের শেকল খুলে দেওয়া হত।

আর?

উদ্যত বন্দুকের সামনে সে স্নান করত, আহার করত, নিতান্ত অনিচ্ছায়। শৌচালয়েও তাকে নজরবন্দি থাকতে হয়। তাকে দেওয়া হত উচ্চমানের খাবার। কারণ বহু চক্রান্ত বিষয়ক তথ্য পাবার জন্য রাষ্ট্র তাকে কিছুকাল জীবিত ও সুস্থ চায়। প্রত্যেকদিন সে জেরাঘরে যায় আর ধ্বস্ত হয়ে ফিরে আসে। একটু একটু করে সে ফুরিয়ে আসছিল।

আহা, তরুণ কি সুদর্শন?

নিশ্চয়। আমার যেকোনও তারুণ্যই বড়ো সুন্দর মনে হয়।

এইজন্যই তুমি দক্ষিণ। সার্থকনামা তুমি।

একাকী, নিপীড়িত, ব্যথিত ও অসহায়, আর্তস্বরে বলত তার ওপর প্রযুক্ত অত্যাচারের কথা। শুধু আমিই সেসব শুনেছি।

কেমন সেই অত্যাচার?

গোপন তথ্য নিষ্কাশনের জন্য তার নাক ডুবিয়ে দেওয়া হল গরম চায়ের কাপে।

আর?

কাচের কাগজ চাপা দিয়ে ফাটিয়ে দেওয়া হয় নখ।

আর?

মুখে পুরে দেওয়া হয় গোটা গরম সেদ্ধ আলু।

বাঃ, কতদিন আলুসেদ্ধ ভাত খাইনি।

যেদিন তাকে উলটো করে ঝুলিয়ে দেওয়া হয়, সেদিন সে আর তার কুঠুরিতে ফিরে আসেনি। তাকে হাসপাতালে যেতে হয়েছিল। ফিরে আসার পর ভেঙে পড়া কান্নার মধ্যে সে বলে ওঠে, ওরা আমাকে মেরে ফেলছে না কেন? আমি যা জানি, সব বলেছি। আসলে আমি কিছুই জানি না। ওরা বিশ্বাস করছে না কেন? মরতে ভয় পাই না আমি। কিন্তু এই অত্যাচার আর সহ্য করতে পারছি না। ওরা বোঝে না কেন, যাদের হয়ে কাজ করেছি তাদের কাউকে আমি চিনি না।

সন্ত্রাসবাদীরা মরতে মরতেও মিথ্যে বলে। ওদের মিথ্যাচারের প্রশিক্ষণ দেওয়া হয়।

কিংবা এক একুশবর্ষীয় তরুণ হয়তো সত্য বলেছিল।

একুশ হোক আর এগারো, সন্ত্রাসবাদী মানেই মিথ্যুক ও ঘাতক।

তার ঘরে খাবার নেই, পরিবারে শিশু, নারী, বৃদ্ধদের চিকিৎসার পয়সা নেই।

না থাকলেই হত্যা ও ত্রসনের পথ নিতে হবে?

নিজের ঘর নেই, জমি নেই, লেখাপড়ার সুযোগ নেই, রোজগারের পথ নেই, এমন হাজার নেইয়ের মাঝখানে প্রতিদিন গুচ্ছমূল কন্দের মতো গজিয়ে ওঠে অগণিত অস্তিত্ব।

ওঃ, দক্ষিণ, প্রিয় দক্ষিণ, সন্ত্রাসের কারবারি নিয়ে আমার অভিজ্ঞতা তুমি জানো না। ওরা তোমার মাথা খেয়ে ফেলতে পারে। যতই নিরেট মাথা হোক, চিবিয়ে খেয়ে ফেলে।

ওদের খিদে পায়। বন্ধু। খিদের চেয়ে দুঃসহ আর কী হতে পারে? বরফে ঢাকা দুরন্ত শীতের উন্মত্ত বায়ু ভাঙা ঘরের ফোঁকর গলে ঢুকে পড়ে অপর্যাপ্ত আচ্ছাদন পরাস্ত করে।

আহা।

দারিদ্র্য। হতাশা। দীর্ণজীর্ণ নিঃস্বপ্ন জীবনে যদি কেউ বলে অনেক অনেক টাকা পাবে। তোমার পরিবারের ভবিষ্যৎ নিশ্চিত করার মতো ঢের টাকা। বিনিময়ে? তোমাকে আদর্শে বিশ্বাস করতে হবে, যা করছ ধর্মের জন্য। সে তৎক্ষণাৎ বিশ্বাস করে। বিশ্বাস বই তো কিছু নয়। বিশ্বাস ছাড়া আর কী আছে?

বিশ্বাস? নাকি লোভ?

লোভ? হ্যাঁ। হতে পারে। জীবনের লোভ। বেঁচে থাকার লোভ।

লোভ ও আদর্শ একত্রে পরিবেশন করে যারা, কী বলল সেই তরুণকে?

তারা বলল, তোমাকে বিশ্বাস করতে হবে, ঈশ্বর তোমাকে, তোমার মতো আরও কয়েকজনকে, তাঁর উদ্দেশ্য সিদ্ধ করার জন্য এই পৃথিবীত পাঠিয়েছেন। ঈশ্বরের ইচ্ছাই তোমার ইচ্ছা করে তুলতে হবে।

শুনে কী বলেছিল সেই তরুণ?

বলেছিল, আমার ইচ্ছা হয়, সপরিবারে, গ্রামের সকলকে সঙ্গী করে, আমাদের এই অত্যাশ্চর্য সুন্দর ভূখণ্ড ও তার অধিবাসীদের জীবন নিরাপদ, সম্পৎশালী, শিক্ষিত ও সম্মানজনক করতে পারতাম যদি। কিন্তু ঈশ্বর আমাকে সেই সুযোগ কেন দিচ্ছেন না?

কী বলল তার নেতা?

বলল, ঈশ্বরের ইচ্ছা পূরণ করো, তিনিও তোমার বাসনা পূর্ণ করবেন।

তারপর?

সেই তরুণ জিজ্ঞেস করল, ঈশ্বরের ইচ্ছা কী?

নেতা বলল, শত্রু শাতন করতে হবে। তা-ই তো।

তা-ই বলল বটে। তখন সেই তরুণ বলল, না আমি কারো ক্ষতি করেছি, না কেউ আমার ক্ষতি করেছে। তাহলে আমার শত্রু থাকে কী করে? কে আমার শত্রু? আমার গ্রামে কাউকেই আমার শত্রু মনে হয় না।

বেশ, বেশ।

তখন সেই নেতা বলল, শত্রু অনেকরকম হতে পারে। ঈশ্বর জীবনযাপনের যে বিধান দিয়েছেন, যারা তার বিরুদ্ধাচার করে, তারাই শত্রু। তরুণ বলেছিল, কার শত্রু তারা? ঈশ্বরের শত্রু হওয়ার ক্ষমতা কার? সেই নেতা তখন গর্জন করে বলে, যা বলছি তা করো। বসে বসে তোমার প্রশ্নের জবাব দেওয়া আমার কাজ নয়। ঈশ্বর আমার কাছে পাঠিয়েছেন তোমাকে। তুমি যদি এই সুযোগ গ্রহণ না করো, ঈশ্বর ক্রুদ্ধ হবেন। অজন্মা, অতিমারী বা পশুরোগে উজাড় হয়ে যাবে তোমাদের গ্রাম। আর যদি যা বলছি, তাতে সম্মত থাকো, জীবনে সুখই সুখ, মজাই মজা।

 তরুণ রাজি হয়ে গেল? গাঁয়ে ফিরে জুটিয়ে আনল আরও কতক স্বপ্নের চাবুক হাঁকানো তরুণ? তারা সকলেই লোভী ও ঘাতক হয়ে গেল?

তরুণ জিজ্ঞেস করেছিল, তাকে কী করতে হবে। সেই নেতা পরিষ্কার বলে, শত্রু নিকেশ করতে হবে। আগেই তো বললাম। আমাদের অগণিত শত্রু। তাই গণহত্যা দ্রুত বৈরী নাশ করবে। পারবে করতে?

কী বলল? তরুণ কী বলল? কেমন মাথা চিবিয়ে খায় ওরা, দেখছ তো?

তরুণ দ্বিধান্বিত ছিল। বলল, হত্যা করা পাপ। হয়তো পারব না। একটাও মোরগও আমি কখনো মারিনি।

অতঃপর?

সেই নেতা ফের বলল, শেষ সুযোগ, ভেবে দেখো, পরিবার সুখে-সম্পদে থাকবে। গ্রাম থেকে আরও কয়েকজন যদি আনতে পারো, তবে সারা গাঁ হয়ে উঠবে বিত্তশালী।

তরুণের চোখ ধাঁধিয়ে দিল স্বপ্নের চাবুক।

সে বার বার জিজ্ঞেস করল, পরিবার সুখে থাকবে তো? কোনও কষ্ট পেতে হবে না তো তাদের? নেতা সমূহ অধিগ্রহণ সম্ভাবনায় উৎসাহের সঙ্গে বলল, ধর্মের নামে শপথ, থাকবে। যা করছ, ধর্মের জন্য। এই কাজে তুমি যেমন শত্রু হত্যা করে পুণ্য অর্জন করবে, তেমন শত্রুকে দুর্বল ভাবার কারণ নেই, তারা বর্বর, তোমাকে হত্যা করতে পারে। সেই মৃত্যু বীরের মৃত্যু। সেই মৃত্যু সারাজীবনের সঞ্চিত পুণ্যের সমান। তুমি অক্ষয় স্বর্গবাস করবে। ধর্মের জন্য নিজেকে বলি দাও, ধর্ম তোমাকে অমর শহিদ করে রাখবে। পরিবারে তোমার উত্তরসূরি দুধে-ভাতে থাকবে, মাথা উঁচু করে বলবে, ওই উনি ছিলেন মহান। তোমার অর্থহীন জীবন অর্থপূর্ণ করে দিতে পারে কে? ধর্ম। ধর্ম কী? ঈশ্বরের বাণী ও নির্দেশিত পথ। তুমি-আমি তাঁর ইচ্ছার অধীন।

বেশ। আমার চেনাপথেই এগোচ্ছে তোমার কাহিনি। তা-ই হোক। সে রাজি। রাজি? মরতেও রাজি?

মরা? বিশ্বাসের মধ্যে নিজের মরে যাওয়ার কথাও আছে নাকি? তার গ্রামের বন্ধুরা জিজ্ঞেস করেছিল। একজন বলল, অনেকেই এই কাজ করে বড়োলোক হয়ে গেছে। আর-একজন বলল, মরতে একদিন হবেই, তাহলে ঈশ্বরকে সন্তুষ্ট করেই মরা যাক, পরিবার ভালো থাকবে। সুতরাং তারা হত্যাকারী হওয়া মনস্থ করল।

মারতে যাওয়া আর মরতে যাওয়া সবসময় একসঙ্গে চলে।

কিন্তু যে পরিবারের ভালো থাকার জন্য এমন সংকল্প, যে পরিবারের স্নেহ-ভালোবাসা জীবনের একমাত্র অবলম্বন, সেইসব ফিরে পাবার জন্য, তারা সত্যি ভালো আছে দেখার জন্য যদি বেঁচে না থাকে, তাহলে লাভ কী?

দেখা যায় বইকী, নিশ্চয় দেখা যায়, কারণ আদর্শায়িত হত্যার সংকল্প ঈশ্বরের আদেশ, সেই আদেশ পালন করলে তুমি স্বর্গলাভ করবে, যেখান থেকে চাইলেই পরিবারকে দেখা যায়।

এ নিয়ে কোনও সংশয় থাকে না যে স্বর্গ সেই চূড়ান্ত লক্ষ্য যেখানে কামনা অনির্বাণ কিন্তু বাসনার কোনও স্থান নেই। কেননা বাসনা রচিত হওয়ার মতো কোনও শূন্য পরিসর থাকে না সেখানে। অতএব এক নিকৃষ্ট অবস্থান থেকে স্বর্গলাভের আকর্ষণে সে প্রথমে আদর্শ বিষয়ক শপথ নেয়, মারব নয়তো মরব। তার ওপর স্বয়ং ঈশ্বর যে কর্তব্যভার অর্পণ করেছেন, আরও কোটি তরুণ থাকা সত্ত্বেও এই পবিত্র কর্মসাধনে তাকেই নিযুক্ত করেছেন, এই বিশ্বাসেও সে অবিচলিত থাকার প্রতিজ্ঞা নেয়। তবে হত্যা সত্যি পবিত্র কি না এ বিষয়ে সে দ্বিধাগ্রস্ত ছিল।

নিশ্চয় পবিত্র। হত্যার উদ্দেশ্য দেখে বুঝতে হবে তা পাপ না পুণ্য। লোকে কি বলি দেয় না? পশুপক্ষী? ঈশ্বর চান বলেই তো দেয়।

পশুপক্ষী বলি, আর নরবলি কি এক?

ঈশ্বর চাইলে এক। দেখো না কি, পাহাড়ের ধস কত গ্রাম ধ্বংস করে দেয়? বন্যায় ডুবে মরে কত মানুষ? খরায় শুকিয়ে মরে? ভূমিকম্পে? পুণ্যার্থে পুণ্যধামে যাত্রা করেও দুর্ঘটনায় মারা যায়? আর কিছু না হলেও, পুণ্যকামীর পায়ে পিষে মরে যায় কত পুণ্যার্থী? ঈশ্বর চান বলেই এমন ঘটে। পুণ্যমানের দ্বারা পুণ্যবানের পদদলন ও হত্যা। মন্দিরের ভিতর, দরিদ্র অসহায় বালিকাকে বেঁধে দিনের পর দিন পুরোহিত তাকে ধর্ষণ করে, তার সঙ্গীরাও করে, চূড়ান্ত নির্যাতনের পর হত্যা করে ও কলার খোসার মতো রাস্তায় ফেলে দেয়। সে-ও কি ঈশ্বরের ইচ্ছা নয়?

দ্বিধা থেকে সংকল্পে, জিজ্ঞাসা থেকে স্বর্গলাভের স্বপ্নে স্থিত হওয়ার পথে, কারাগারে নিক্ষিপ্ত জীবনে অত্যাচারের কোনও বর্ণনা ছিল না তার কাছে। সে মরে যেতে পারে, এই তথ্য দিয়েছিল, কিন্তু যদি ধরা পড়ে যায়, শত্রুরা কীভাবে তার বিচার করবে, এই কথা কখনো বলেনি কেউ। বলেনি, তার পশ্চাদ্দেশে ঢুকিয়ে দেওয়া হতে পারে জীবন্ত সাপের বাচ্চা। তার শিশ্নে লাগিয়ে দেওয়া হতে পারে রক্তপ জোঁক। তবে, তাকে সতর্ক করা হয়েছিল বটে, কাউকে, কোথাও, এই প্রশিক্ষণকেন্দ্র সম্পর্কে কোনও তথ্য দিলে তার পরিবার বলে কিছু থাকবে না।

সে-ও ঈশ্বরের আদেশ, বলেছে নিশ্চয়?

অর্থলোভ, সুখ ও নিরাপত্তার বিনিময়ে কিনেছিল যে আদর্শ ও বিশ্বাস, তা-ই দিয়েই সে শেষ পর্যন্ত শান্তভাবে ফাঁসির দড়ি গলায় পরেছিল। কিন্তু দৈহিক ও মানসিক নির্যাতনের অজ্ঞাত পথ পেরোতে সে বার বার বলেছে, এর চেয়ে ভালো তার মুণ্ড কেটে নেওয়া। কিংবা গুলি করে মারা। ”কেন আমি ধরা পড়ে গেলাম? কেন মরে গেলাম না? কেন? কেন? কেন?” এই বলে মাথা খুঁড়ত সে।

সে তোমার হৃদয়ে বাস করে, বুঝতে পারলাম।

তাহলে বলো, দক্ষিণের দেওয়াল প্রশ্ন করে, টাকা দিয়ে আদর্শ খরিদ করা যায়, ঠিক যেমন মেথ, কোকেইন, ক্রিস্টাল, মদ।

মেথ? মেথ্যাম্ফেটামাইন? আর আদর্শ? হ্যাঁ। মিল আছে। দুইই টাকা দিয়ে কেনা যায়। কিনতে হয়। বা, একটু রেখেঢেকে বলা ভালো, আদর্শ প্রতিষ্ঠার জন্য, প্রবহণের জন্য অর্থব্যয় করতেই হয়। আদর্শেও প্রাণ দিতে হয়, মেথ বা যেকোনও অপরিমিত অভ্যাস মৃত্যুর কারণ হতে পারে। কিন্তু কাঁচা নর্দমার জলে যে সর পড়ে, তার সঙ্গে দুধের সর কি এক করবে তুমি? একজনকে, বা ধরো, একশো অভুক্ত মানুষের মধ্যে দশজনকে এক সপ্তাহ পেট ভরে খাওয়ানোর পর যদি দাবি করা হয়, দেশে দারিদ্র্য বলে কিছু নেই, তা যেমন কোনও নির্দিষ্ট আদর্শ বা কল্যাণকর লক্ষ্য প্রতিষ্ঠা করে না, তেমনই ওই ছেলেটির পরিণতি। সে একা দরিদ্র ছিল না, তার প্রতিবেশী, তার গ্রাম, তার রাজ্য, দেশ সর্বত্র অগণিত অভুক্ত, কর্মহীন, নিরাপত্তাহীন মানুষ। তার আদর্শগ্রহণের বিনিময় ক্ষুদ্র স্বার্থের অন্বেষণ। যা করেছে ধর্মের জন্য, যা করেছে পরিবারের জন্য, যা করেছে গ্রামের জন্য, ঈশ্বরের নির্বাচন যে সে নিজে, এই বার্তা ঈশ্বর স্বয়ং তাকে না দিয়ে কেন একজন দালাল পাঠালেন, এই প্রশ্ন সে করতেই চায়নি।

হয়তো এই প্রশ্ন সে করতে শেখেনি। সাপের কামড়ে মৃত্যু হলে যারা বলে, মা মনসা দয়া করেছে, তারা ঈশ্বরের দালালদের প্রায় ঈশ্বর বলেই মানে, কারণ, চরম গরিব মানুষ সেই দালালরূপী ঈশ্বরের ওপরেই নির্ভর। তাদের কাছে আদর্শ বিক্রয় অতি সহজ, এটাই স্বাভাবিক।

তুমি কি বলতে চাও, আদর্শের নামে, ঈশ্বরের মিথ্যা নির্দেশ, স্বর্গের ভুয়ো স্বপ্ন ও পরিবারের আর্থিক নিরাপত্তার লোভ দেখিয়ে ওই ছেলেটিকে ব্যবহার করা হয়েছে?

হ্যাঁ, ব্যবহার। ওই ধ্বংস ও হত্যা যদি এতই পবিত্র কর্তব্য, ঈশ্বরের দূতগণ অন্তরালে না থেকে প্রকাশ্য যুদ্ধে নামে না কেন?

কোনও যুদ্ধই প্রকাশ্য নয় বলে।

সে কীরকম?

বন্ধু, যুদ্ধ হয় অন্তরালে, ঠান্ডা ঘরে হুইস্কি পান করতে করতে যুদ্ধ করে আধুনিক পৃথিবী। বাইরে যা কিছু দেখা যায়, গুলি, বোমা, মিসাইল, মাইন, ট্যাঙ্ক ইত্যাদি ধ্বংসের উপায় মাত্র।

যারা বীর সেনানী, তারা কি দেশের জন্য প্রাণ দেয় না? তারা কি আদর্শবাদী নয়?

অবশ্যই আদর্শবাদী। তবে আদর্শ জিনিসটা আপাতভাবে যত সহজ সরল নিটোল নির্মল বলে ভাবতে ভালো লাগে, আদপে তা নয়। ওই তরুণের জীবন ও মৃত্যু এই ধারণা দেয়, হৃদয়ে আদর্শ গেঁথে দেওয়া এক প্রক্রিয়া। দেশের জন্য, রাষ্ট্রের জন্য, ক্ষমতার জন্য, কত রকমের যুদ্ধ হয় তুমি জানো না।

আমি সামান্য প্রহরী, আমারও কিছু আদর্শ আছে। সে তো কেউ গেঁথে দেয়নি।

দিয়েছে। নিঃশব্দে গেঁথে দিয়েছে তোমার সমাজ।

ওই ছেলেটি অত্যাচারে প্রায় উন্মাদ হয়ে গিয়েছিল। প্রলাপের মতো খেদোক্তি করত সে। ঠিক অনুশোচনা নয়, দুর্বোধ্য যন্ত্রণার অজানিত ভাষ্য, যা আমি অনুশোচনা বলেই ভেবেছি। তার কাছে ওই আদর্শ বিক্রয় করে যদি নির্দিষ্ট প্রক্রিয়ার মধ্যে দিয়ে গেঁথে দেওয়া যেত, তার অনুশোচনা হত না?

হতে পারে। আবার না হতেও পারে। কারণ চিন্তন হল নদীর মতো। জোর করে তুমি তার বাঁক ঘুরিয়ে দিতে পারো, কিন্তু আপন শক্তিতে তা ভেঙে পথ করে নিতে পারে।

অর্থাৎ আজ যা আদর্শ বলে মনে হচ্ছে, কাল তা অপকর্ম বোধ হতে পারে। অনুশোচনাও জন্মাতে পারে?

ঠিক।

কিন্তু ধরো, তার কাছে তথ্য আদায়ে সফল হতে পারেনি বলে যে অত্যাচার, তা কি অপরাধ নয়? কোন আদর্শে তারা সে কাজ করে? রাষ্ট্রের প্রতিনিধিরা যেহেতু তা করে, তাকে রাষ্ট্রকৃত অপরাধ বলা চলে না?

তারা আদর্শে অত্যাচার করেনি, আদর্শের পথ রক্ষা করার কর্তব্যে ওই উপায় নিয়েছে।

কী সেই আদর্শ?

দেশ রক্ষা করা। দেশের শত্রু সম্পর্কে তথ্যসংগ্রহ, তার উদ্দেশ্য, ভবিষ্যৎ পরিকল্পনা ইত্যাদি যত বেশি জানা যায়, দেশের জনগণ তত বেশি সুরক্ষিত থাকে।

সেই তরুণকে হত্যা করে দেশ কতখানি নিরাপদ হল?

তোমাকে বলেছি, আদর্শ সরল বস্তু নয়। ওই তরুণকে তুমি কাছ থেকে দেখেছ, তার বিলাপ, প্রলাপ, তার রূপ ও যন্ত্রণা তোমাকে তার প্রতি সহানুভূতিশীল করেছে। কিন্তু সে তোমার আমার দেশের কত নিরপরাধ হত্যা করেছে। কত পরিবার অসহায়, বিষাদাচ্ছন্ন, প্রিয়জন হারানোর বেদনায় কাতর। ওই তরুণ যেমন তার দারিদ্র্যের জন্য দায়ী নয়, ওই প্রাণ হারানো নাগরিকগণও নয়, তবে কেন এই হত্যা? কেন দেশ ওই তরুণের প্রতি সহানুভূতিশীল হবে? সে তো এক্ষেত্রে এক সন্ত্রাস সৃষ্টিকারী হননকামী আদর্শের প্রতিনিধি। গণহত্যা করে সে যে গণবিক্ষোভের বিস্ফোরণ ঘটিয়েছে, রাষ্ট্রকে তা নিয়ন্ত্রণে রাখতে হবে, রাষ্ট্র তাকে ক্ষমা করতে পারে না।

সকলেই এই হত্যা, এই তরুণের মৃত্যুদণ্ড মেনে নিতে পারেনি।

একশো কুড়ি কোটি নাগরিকের দেশে কোনও বিষয়ে সার্বিক ঐকমত্য সম্ভব নয়।

তা বটে।

যদি ছেলেটি ওদের, ওই অত্যাচারীদের একজনকে বন্দি করে আপন ধর্মযোদ্ধাদের ডেরায় নিয়ে যেতে পারত, সেখানেও একই প্রক্রিয়া চলত। এমনকী আরও বীভৎস, আরও ভয়ংকর, আরও সুদূরপ্রসারী সন্ত্রাস। অপরাধই বলো আর সুকৃতি, সমস্ত কিছু বহু মাত্রায় ব্যাখ্যা করা যায়। নদীর মতো।

এই তো একবার নদীর উপমা দিয়েছ।

আবার দিলে আপত্তি আছে? নদীবাঁধ দেওয়া জলাধার যেমন আবাদি ভূমির জলসেচ নিশ্চিত করে, জলবিদ্যুৎ দিয়ে অন্ধকারে আলো জ্বালে, তেমনই জলাধার নদীবাঁধ লঙ্ঘন করে বন্যায় ঘর ভাসিয়ে দেয়। ওই জলাধারের জন্য নদীর অপরাপর নির্ভরশীল ভাগীদার বঞ্চিত হতে থাকে। তাহলে নদী বন্ধু, না শত্রু? বাঁধ জরুরি, না অর্থহীন? জলাধার নির্মাণের আদেশ দিয়েছে যে রাষ্ট্রশক্তি, সে জনগণের মঙ্গল চায়, নাকি সে কোনও ফন্দিবাজ?

চূড়ান্ত সিদ্ধান্ত অসম্ভব। কিন্তু বন্ধু, অনেক আগে তোমায় যে প্রশ্ন করেছিলাম, তার জবাব তুমি এড়িয়ে গিয়েছ।

তুমি আমার একমাত্র বন্ধু, তোমার কাছে কী লুকোব যে এড়িয়ে যাব? কথা বলতে বলতে প্রসঙ্গান্তরে চলে যাই আর কী। অনুশোচনার কথা যদি বলো, তবে এই পরিস্থিতিতে নিজেকে নিয়ে আসার জন্য অনুশোচনা হয়। আমি অপরাধ করিনি, হঠকারিতা করেছি, এই শোচনা।

সে কেমন?

আমি সময় নিয়ে, সুপরিকল্পিত উপায়ে, লোকটাকে মেরে ফেলতে পারতাম। কেউ আমার কিছুই করতে পারত না। আমার উত্তরাকে আমার আশ্রয় থেকে কেউ সরিয়ে নিতে পারত না। সেই অবিমৃশ্যকারী হননের জন্য এই কারাবাস, যা আমাকে তার সান্নিধ্য থেকে বঞ্চিত করেছে। আমি তাকে ভালোবেসেছি। আমার প্রথম প্রেম ছিল আমার দেশ। সে আসার পর বুঝলাম, দেশ ও আমি যে প্রেমবন্ধনে সংযুক্ত, তার সংজ্ঞা আর এই ভালোবাসা ভিন্নার্থক। আমার জীবনের একমাত্র ভালোবাসা, সেই প্রেমপথে যে বাধাই আসুক, আমি ভেঙে ফেলতে চাইব, যে বাধা হয়ে দাঁড়াবে, তাকে খুন করে ফেলব। সেগুলোর জন্য আমার এতটুকু অপরাধবোধ নেই। আমি অপরাধ করিনি। ভুল ভুল ভুল করেছি সাক্ষ্যপ্রমাণ রেখে খুন করে। অনুশোচনা হয় ওই অবিমৃশ্যকারিতার জন্য। বোকার মতো। নিরেট নির্বুদ্ধির মতো। অথচ আমি প্রশিক্ষিত, ঠান্ডা মাথায় হত্যার জন্য প্রশিক্ষিত। দেশপ্রেমের আদর্শে, প্রয়োজনে, গণহত্যার জন্য গড়েপিটে নেওয়া একজন মানুষ।

কী বলছ?

হ্যাঁ, যা বলছিলাম। বোকা আমি। অথচ আমি বোকা নই। প্রেম মানুষকে বোকা করে দিতে পারে বলে শুনি, সে ব্যাপারে কিছু জানা আছে?

আমিও শুনেছি। বোধহয় কথাটা ঠিক। আমার মনে হয় প্রেম, আদর্শ, ক্ষমতা, লোভ মানুষকে মোহাবিষ্ট রাখে। মোহ উন্মত্ততা। উন্মাদনা বুদ্ধিভ্রংশকারী।

না না। প্রেম মোহ হতে পারে না। না। তুমি অন্তত প্রেমকে মোহ বলতে পারো না কিছুতেই।

আমি কিন্তু ভালোবাসা বলিনি। প্রেম মোহ। ভালোবাসা মোহমুক্ত।

ঠিক। এইবারে ঠিক বলেছ। আমি তাকে প্রেম করেছিলাম। কবে সেই প্রেম ভালোবাসা হয়ে গেছে। আর আমার কোনও মোহ নেই। দেশের জন্য যে আদর্শ গ্রহণ করেছিলাম, তার কর্তব্যভার আমাকে ছেড়ে গেছে। আমারও তাকে প্রয়োজন নেই। যাক।

তাহলে? এইবার?

আমি শুধু চাই, পশ্চিমের দেওয়াল ভেঙে বেরিয়ে পড়ব একদিন। মুক্তি। ওই যে ওপরের জানালা দিয়ে চিতা থেকে ধোঁয়া উঠে আসে, তার কাছে সারাদিন কত খবর। তাল রাখতে পারি না। দুনিয়া দ্রুত বদলে যাচ্ছে। চিতাকাঠ ছেড়ে বিদ্যুৎচুল্লির জন্য অপেক্ষা করে মৃতদের লাইন। মৃতদেহ পচে ফুলে ওঠে। গন্ধ ঢালে। কিন্তু শোকার্তের অনুভবে যে পচন লাগে, তাকে চাপা দেবে কোন অগুরু? আমি জানি অন্তরে পচনের গন্ধ।

সেইসব ধুয়েমুছে ফেলতে হয়।

সেইসব ধুয়ে ফেলতে এই ঘরের বাইরে তার কাছে যাওয়া ছাড়া আর কোনও কিছুই চাওয়ার নেই আমার। বাকি পৃথিবীর কিছুই আমি বুঝি না।

বোঝো না বলে কি ভয়? কেন বোঝো না?

বুঝি না, কারণ, প্রতিনিয়ত যে পরিবর্তন বিশ্বের, তার খবর রাখতে একদিন আমি ভুলে গেলাম। আমার শেকল, বেড়ি, আমার দেওয়াল ও ঘুলঘুলি, আমার শয্যার কীট ও বালিশের শ্যাওলা, আমার মুক্তির উপাসনায় ঘোর ব্যস্ত হয়ে গেলাম। কিন্তু, আমি তাতে ভয় পাই না। কিছুই ভয় পাই না।

তোমার কাছে এই আমার প্রত্যাশা। ভয় যেন না পাও তুমি। ভয় পাওয়া খুব লজ্জাজনক।

মানুষ মানুষকে ভয় দেখাতে পছন্দ করে। তবে তুমি ভেবো না। আমার আর কোনও ভয় নেই। এখান থেকে ছাড়া পেলেই আমি মুক্ত। হ্যাঁ। একেবারে মুক্ত। যাবজ্জীবন কারাবাস শেষ হয় না কি?

সবকিছুই একদিন না একদিন শেষ হয় বন্ধু।

ঠিক। ঠিক বলেছ।

দক্ষিণের দেওয়াল কিছুক্ষণ নীরব থেকে বলল, তাহলে এখন তোমার মুক্তি জেলখানা থেকে বেরুনোর অপেক্ষায়?

আমি রোজ তার জন্য একটু একটু করে তৈরি হচ্ছি।

আমার মুক্তি ঠিক কীরকম, সেটাই এখনও বোঝা হল না। যখন ছোটো ছিলাম, স্কুলে পড়তাম, পড়ার চেয়ে খেলা লাগত ভালো, কিন্তু খেলার চেয়ে পড়তেই বাধ্য ছিলাম বেশি। মনে হত, স্কুল পেরোলেই মুক্তি। বিড়ি ফুঁকে আর আড্ডাবাজি করে কলেজের দু-তিন বছর শেষ হয়ে গেল। যে বন্ধুদের একদিন না দেখলে রাতে ঘুম আসে না, তারা সবাই গেল ছড়িয়ে। যদি কখনো দেখা হয়, কেউ হতাশায় নুয়ে পড়ে এক ছিলিম তামাক খেতে ভুলে যায়, কেউ সাফল্যের অহংকারে চিৎকার করে বলে, চলে আয় একদিন, বিদেশি মাল আছে, খাওয়াব। ছিলিমের সুস্বাদু আগুন অভিমানী কিশোরীর চিতার মতো নিভে আসে। কলেজের গেটের সামনে একা একা দাঁড়িয়ে মনে হল, আমি কখনো আদর্শের কথা ভাবিনি, কলেজে কেউ রাজনৈতিক মতবাদের জ্ঞান দিতে এলে গাঁজার ধোঁয়া একমুখ ছেড়ে উড়িয়ে দিয়েছি। লেখাপড়া যেটুকু, তার পেছনে মা-বাবাকে সন্তুষ্ট রাখাই ছিল মূল উদ্দেশ্য। বুঝলাম, কত নগণ্য আমি।

তুমি কারাপ্রহরী, রাষ্ট্রীয় নিরাপত্তারক্ষী, বুক দিয়ে অপরাধী সামাল দাও, তুমি নগণ্য হও কী করে?

তুমি বন্ধু, তাই আমাকে গণ্য করো। আসলে আমি সোজা দাঁড়িয়ে থাকা দেওয়াল বই কিছুই নই। নিজের তুচ্ছতা বুঝতে পেরে, একটা জলভরা দিঘি যদি শূন্য করে দেওয়া যায়, ওই ক্লেদাক্ত গর্ভ থেকে যেমন নিরুচ্চার হাহাকার ওঠে, আমার মধ্যে তা-ই উপস্থিত হল। মনে হতে লাগল একটা জীবিকা আঁকড়ানো ছাড়া আমার মুক্তি নেই। যে যা বলল, তা-ই করতে করতে এই চাকরি।

নিশ্চয়। তুমি মুক্ত। তুমি নিজেই তার ঘোষণা করেছ। তোমার কর্তব্যই তোমার মুক্তি।

যারা বেকার থেকে গেছে তারা বলল, তুমি তো ভাগ্যবান, একেবারে লগনচাঁদা। চাকরি জোটালে, তাও সরকারি।

সরকারি চাকরির প্রতি ঈর্ষা আছে বটে তাদের, যারা সেই বস্তু অধিকার করতে ব্যর্থ হয়েছে।

প্রথমে আমারও নিজেকে ভাগ্যবান মনে হয়েছিল। মাস গেলে টাকা পাই, বেতন এবং উপরির লুকোনো খাম। জেলখানায় সব কর্তা ও কর্মী তার হকদার। কখনো বেতনের চেয়ে উপরি বেশি পাই। সংসার সচ্ছল। ওই খাম এমনই স্বতঃপ্রতিষ্ঠ, সমান্তরাল আর্থিক কাঠামো যে দুর্নীতি, সে কথা কখনো ভাবিনি। নিজেকে মনে হয় অপরাধীদের মধ্যে একজন পবিত্র মানুষ।

তুমি অবশ্যই পবিত্র দক্ষিণের দেওয়াল। কারণ একমাত্র পবিত্রহৃদয় আমার বন্ধু হতে পারে।

একদিন হল কী, প্রহরীদের পাণ্ডা ডেকে হাতে একখানা প্যাকেট ধরিয়ে বলল, ”তোর তো ২০-র সেলে ডিউটি? ওখানে ১২২ নম্বরের হাতে এটা দিবি। কেউ যেন জানতে না পারে। আবার ফেরত আনবি। কাউকে বললে মাইরি পায়খানায় ডিউটি করিয়ে দেব। টুকটুকে চেহারা নিয়ে দাঁড়াবি আর হুমদো বাঞ্চোতগুলো ধরে চোদন দেবে।

জেলখানার মধ্যে জেলখানা।

ভাই, সেইদিন, এক মুহূর্তে আমি হয়ে গেলাম নিষ্পাপ প্রহরী থেকে পাপীদের টফি সাপ্লায়ার। অন্যতর পাপাচারী।

পাপ কী, আর পুণ্যই বা কী?

কারারক্ষী হয়ে নিজের মধ্যে দেশসেবার পবিত্র আদর্শবোধ যতটুকু শ্যাওলা ফেলেছিল, হুমকির ব্লিচিং পাউডারে সব খসে গেল।

কচি বয়স ছিল তো, পশ্চাদ্দেশের মায়া হওয়ার কথাই। ভয় তো আরও বেশি। হেহ হেহ হেহ।

বদলির চাকরি। এই জেল থেকে ওই জেল, সব জায়গায় কোনও শক্তিমানের আদেশ, মোলায়েম খিস্তি আর প্রহরার নামে দাগি দুর্ধর্ষ পাষণ্ড লোকগুলোর খিদমত খাটতে খাটতে আমি একখানা দেওয়ালই হয়ে গেলাম অবশেষে। হিলহিলে ঘিনঘিনে। কিন্তু সামান্য, তুচ্ছ। কারাগারের চারপাশে ওই কেমন বিশাল শক্তিমান প্রাচীর, তাদের পায়ের ধুলোর মতো। যখনই ওদিকে তাকাই, মনে হয় কত সামান্য আমি। কত হীন। এই হীনমন্যতা থেকে মুক্তি নেই।

তবে দেখছি তুমি মুক্তমানব নও।

এক অর্থে মুক্ত। কারণ আমি কিছুই চাই না।

কেন? হীনমন্যতা থেকে মুক্তি? চাও না?

না। চেয়ে কী লাভ? যাবে না। আমার নগণ্যতা থেকে পালাবার ক্ষমতা নেই আমার।

এত সহজে পরাস্ত হবে?

পরাজয় নয়। আত্মানুসন্ধান। তুমি কী, কতখানি, বুঝতে পারলে বাসনার অবসান হয়। মুক্তির বাসনাও তো বন্ধন।

হীনমন্যতা বন্ধন নয়?

না। আমি জানি আমার হীনতাবোধ আছে।

নিজেকেই নিজে ঠকাচ্ছ তুমি। তুমিও আমারই মতো মুক্তিসন্ধানী বন্ধু।

ধরা যখন পড়েই গেছি, তখন বলি, কীসের থেকে মুক্তি চাই? জানি না।

খোঁজো, খোঁজো।

মেয়েটা জন্মাবার পর খুব আনন্দে ছিলাম কদিন। একদিন একটা লোক এল। জেল খাটতে এল আর কী। দিব্যি ভদ্র সুন্দর শিক্ষিত। রেপিস্ট। খুনি। একটা তিন বছরের বাচ্চাকে রেপ করে মেরে ফেলেছে। একটা তিন বছরের বাচ্চাকে! রেপ! ভাবতে পারো? তারপর গলা টিপে মেরেছে। আরে, ওই বাচ্চা তো ওর চাপেই মরে গিয়েছিল। ওর আবার গলা, তাও টিপে মারা। এরা মানুষ? কোনও মানুষ এ কাজ করতে পারে?

মানুষই পারে।

মানুষ হিংস্রতম।

কোনও কোনও শ্বাপদ নিজের ছানাদের খেয়ে ফেলে। কিন্তু শিশুদের যৌননির্যাতন করতে শেখেনি এখনও।

তা বটে।

এই বীভৎস অমানুষতার কাহিনি আমি অন্তত হাজারখানেক জানি।

ঠিক। ঠিক বলেছ। জেলখানায় এসে বুঝেছি ধর্ষণ কত বিচিত্র, ভীষণ, কদর্য ও নির্মম হতে পারে। মানুষের উগ্র কামনা এমনই নিঠুর, তার সঙ্গে জ্যান্ত কচি বাচ্চার কাঁচা মাংস ছিঁড়ে খাওয়ার কোনও পার্থক্য নেই। এখানে শিক্ষিত-অশিক্ষিত ভেদ নেই, ভদ্র-অভদ্র বলে কিছু নেই, পিতা-কন্যা নেই, বয়সের বিচার নেই। বেঁচে থাকা যেন এক মস্ত চোদনাগার।

বেঁচে থাকা আলোকিত ভালোবাসাও কি নয়?

সেই লোকটা, আমার দেখা প্রথম ধর্ষক, খুব জানতে ইচ্ছে করত, কীভাবে ওই কাজ ও করতে পারল। জেলখানায়, বুঝলে, চোর ডাকাত খুনি দাঙ্গাবাজ সব্বাই একাকার, কিন্তু ধর্ষককে কেউ সহ্য করে না। নির্যাতন ও গণপ্রহারে সে জর্জরিত হয়ে যায়। অথচ যারা রেপিস্টকে ঘেন্না করে, তাদের মধ্যেও থাকতে পারে ধর্ষক, জেলে সহবাসী বন্দিদের মধ্যে যৌনবুভুক্ষু পশ্চাদ্দেশ ধর্ষণ জেলের সর্বজনবিদিত ঘটনা। এমনকী, কোনও কোনও জেলকর্মীও গোপনে কাম চরিতার্থ করে। মেয়েদের কারাকক্ষ থেকে বেছে নেয় কামনার শরীর, অথবা কোন সুদর্শন তরুণ বা কোমল কিশোর।

নরকের মধ্যে নরক। নরকের মধ্যে স্বর্গ।

কিন্তু বাইরে থেকে কোনও ধর্ষকের প্রবেশমাত্র মেয়েদের প্রতি শ্রদ্ধা ও সহানুভূতি, নৈতিক আদর্শ ইত্যাদির বিস্ফোরণ ঘটে যায়। ভণ্ডামোয় জগৎ ভরা।

আবার তুমি নিন্দাবাদী হয়ে উঠছ। আবার ডায়োজেনেস?

ডায়োজেনেসের কী দেখলে?

ভণ্ডামোয় জগৎ ভরা, এই দর্শন প্রতিপন্ন করাই লোকটার উদ্দেশ্য।

তুমি কি তা মনে করো না?

আমার মনে করায় কী যায় আসে?

এখানে তুমি বলো, আমি শুনি। আমি বলি, তুমি শোনো।

মনের গতি যে কত বিচিত্র তা মনও জানে না। ধর্ষকের প্রতি ঘৃণার বিস্ফোরণের কারণ মূলত ধর্ষণ বিষয়টির প্রতি ঘৃণা। যদি কেউ এই জঘন্য অপরাধ করেও ধরা না পড়ে, তার নিজের প্রতি ঘৃণা ও অপরাধবোধ থাকতে পারে, সেই বোধের একরকম ভার আছে। নিজের কাছে নিজের সম্মান হারানোর ভার বহন সহজ নয়। তার থেকে রেহাই পেতে সে এই আচরণ করে, বাইরে বোঝাতে চায় সে ধর্ষণকারীকে খুনও করে ফেলতে পারে। নিজেই নিজেকে মিথ্যা নৈতিকতার চাদরে ঢেকে দেয়।

সে তো ভণ্ডামি হল।

না। ঠিক ভণ্ডামো নয়। নৈতিক প্রকাশের মধ্যে দিয়ে সে নিজেকে খানিক শোধন করে নিতে চাইল হয়তো। তার মনে হতে পারে, এই ন্যায়িক প্রতিবাদ, মানবিক ধর্মের প্রতি আনুগত্যের প্রদর্শন তার পাপ কিছু ধুয়ে দিতে পারে।

হয় এমন? সত্যি?

অথবা হতে পারে, তার ঘরে কেউ এর শিকার, সেই প্রতিশোধ সে এভাবে তুলল। অথবা আরও অন্ধকার, আরও আরও ঘোর তমোময় মানসিকতা এমনও হওয়া সম্ভব, কারো মনে মেয়ে দেখামাত্র সম্ভোগের ইচ্ছা জাগে, পৃথিবীতে অগণিত পুরুষ নারীকে সম্ভোগদাসী ছাড়া আর কিছুই ভাবতে পারে না যেহেতু, তাদের এমন মনে হতে পারে, শালা তুই ভোগ করে এলি আর আমি পাই না। জিঘাংসা জাগ্রত হয়। প্রহারের মধ্যে দিয়ে সেই হীন কামনা তারা চরিতার্থ করতে চায়।

তুমি যখন এমন বিশ্লেষণ করো, আমার সব সঠিক মনে হয়। তর্কের কোনও সম্ভাবনাই থাকে না।

ধর্ষণ ঘৃণ্য অপরাধ মানে যেকোনও ধর্ষণই ঘৃণ্য। কারান্তরালে তা ঘটে চলে কারণ, নৈতিক বোধ যদি লোপ করে দেওয়া যায়, অপরাধই তখন হয়ে ওঠে স্বাভাবিক ক্রিয়া। নৈতিকতা হল দিদিমা-ঠাকুমার বঁটির মতো। রোজ তরকারি কুটতে কুটতে ধার কমে যায়। নিয়মিত ধার না দিলে বঁটি হয়ে যাবে অচল। তাতে জং ধরবে। আবার ব্যবহার না করে ফেলে রাখলেও মরচে তার পরিণতি।

বঁটি নৈতিকতা আর তরকারি কোটা রোজকার চিন্তাদীন কর্মাভ্যাস। এই বোঝাতে চাইছ তো? প্রতীকায়ন। কোনও বঁটিওয়ালি শুনলে ওই বঁটি নিয়েই তোমায় তেড়ে আসবে।

এই খুপরিতে আমায় আর কে পায়, তুমি ছাড়া? বলো, তোমার প্রথম ধর্ষক দর্শনের কথা বলো। বলো তোমার মুক্তির ভাবনা। তুমি এত ভালো শ্রোতা যে আমি তোমার কথা থামিয়ে নিজেই অনর্গল বলতে থাকি। বলো।

তুমি কথা বললে ভালো লাগে। সত্যি বলব? অন্য কারো সঙ্গেই আমার কথা বলতে ইচ্ছে করে না। শুধু মেয়ে আর তুমি।

তোমার কন্যা তোমার অন্তরে ভালোবাসার ধ্রুব স্পন্দন।

সে আমার প্রাণ। আমার প্রাচীর হয়ে দাঁড়িয়ে থাকা জীবনের শক্তি।

আমি যদি বোকার মতো, আবেগতাড়িত হঠকারিতা না করতাম, হয়তো তোমার মতো আমারও ফুটফুটে এক মেয়ে থাকত।

থাকত বই কী।

বলো, বলো কী বলছিলে? তোমার ডিউটি অফ করার সময় হয়ে এল। বলতে থাকো।

না না। এখনও আছি কিছুক্ষণ।

ওঃ, এই ঘরে সারাক্ষণই সন্ধ্যা। কিংবা আমার চোখে পরদা পড়ে গেছে।

ডাক্তারি পরীক্ষা করিয়ে নাও। বলো তো আমি রিপোর্ট করতে পারি।

আরে না। মুক্তির পর একেবারে ওর কাছে গিয়ে ডাক্তার দেখাব। এখানে আমি বাতিল, তা কি জানো না তুমি? জীবননাট্য দেখার সুযোগ কেড়ে নিচ্ছে জীবন। সে যাক। তোমাকে পেয়ে আমি ঘ্যানঘেনে বালকের পর্যায়ে নেমে আসি। বলো তোমার বাকি কথা।

সেই প্রথম দেখা ধর্ষক, তাকে রাখা হল ১২-র ঘরে। একেবারে মার্কামারা এগারোজনের সঙ্গে। সবাই জানে মার খেয়ে মরবে, শুধু সময়ের অপেক্ষা। দু-দিন শান্তিতে কেটে গেল। তৃতীয় রাতে ১২-র সর্দার বলল, এই যে, ভদ্রলোক, ইদিকে আয় দিকি। আমার গা-হাত-পা টিপে দে তো একটু। ম্যাজম্যাজ করছে। লোকটা তেরিয়া হয়ে বলল, আমি কি কারো বাপের চাকর? এরপর কী হতে পারে তুমি জানো।

অনুমান করি।

মুখ বেঁধে রামধোলাই। তারপর গুনে গুনে হাট্টাকাট্টা ৬ জন, মতান্তরে ৮, লোকটার পশ্চাদ্দেশ ফুঁড়ে দিতে লাগল। মনে পড়ে ওই বাচ্চাটার কেমন লেগেছিল? মনে পড়ে? মালুম হচ্ছে এখন? এইসব সময় আমরা প্রহরীরা চোখ-কান বন্ধ করে ফেলি তুমি তো জানোই। আধমরা দশায় গেল হাসপাতালে, সেখান থেকে যখন ফিরল, একেবারে ভাঙাচোরা, কুঁজো, খুঁড়িয়ে চলা একটা লোক। তাগড়া জোয়ান থেকে কোলকুঁজো আধবুড়ো।

আহাহাহা।

কেউ কেউ বলল, শাব্বাশ, যেমন কুকুর তেমন মুগুর। বুঝুক কত কষ্ট পেয়েছিল বাচ্চাটা।

বুঝুক, বুঝুক।

আমি ভাবতে লাগলাম, লোকটার পশ্চাদ্দেশ ছিন্নভিন্ন হয়ে গেলেও ও কখনো বুঝবে না একটা তিন বছরের বাচ্চার যন্ত্রণা কতখানি ছিল, কেমন ছিল। কারো পক্ষে তার তুলনীয় শাস্তি খুঁজে পাওয়া অসম্ভব। অত্যাচারের বিনিময়ে অত্যাচার হল, এই যা। ওকে ওই সেলে আর পাঠানো হল না। গেল মোটের ওপর শান্ত ৫-এর ঘরে।

তারপর?

দক্ষিণের দেওয়াল একটানা বলে যায়, শিক্ষিত লোক। ধর্ষক ও খুনি হলেও তাকে ভদ্রলোক বলা হয়। জেলে সে বুঝেছে, সমাজে সহানুভূতির বোধ অত্যন্ত শ্রেণিসচেতন। তাকে মন থেকে ঘষে তুলে ফেলা জন্মদাগ তোলার মতোই। শিক্ষিত, মধ্যবিত্ত সেই লোক জঘন্য অপরাধী হলেও জেলের আধিকারিক ও অন্যান্য কর্মীর চোখে লোকটা ভদ্রলোকই থেকে গেল। ভালো ব্যবহারের বিনিময়ে সে জেলের মধ্যে নির্দিষ্ট সময় চলেফিরে বেড়াবার অনুমতি পেল। ইনার প্যারোল। আপিসে কিছু কিছু কাজও সে করে দেয়, যেমন করেছ তুমি বন্ধু, এই বন্দিত্ব অনেক শিথিল ছিল না তোমার?

ছিল।

অনেকদিন। তা-ই না?

এতকাল পর সেই সময়টুকু ক্ষণস্থায়ী বোধ হয়।

দুঃখ হয় বন্ধু, সেই সময়কার তুমি, সেই যুবকের জন্য দুঃখ হয়। সে তার প্রেমিকার বাবাকে খুন করার অপরাধ সত্ত্বেও একজন উচ্চশিক্ষিত সুদর্শন যুবক, একনিষ্ঠ দেশহিতব্রতী রাষ্ট্রীয় দায়িত্ববান, এক হৃদয়বান প্রেমিক হিসেবেই সে কারাগারে ছিল সমাদৃত ও খুব দ্রুত জেলখানার পরিসরে চলাফেরার অধিকারও সে লাভ করে, যতদিন না, যতদিন না…

প্রহরী আত্মসংবরণ করে ও প্রসঙ্গে ফিরে আসে। সে বলে চলে, একদিন একজন অপরাধ মনস্তত্ত্বের গবেষক সেই শিশুঘাতী কয়েদিকে জিজ্ঞাসাবাদ করতে এল।

 দক্ষিণের দেওয়াল তার প্রহরায় ছিল। সে একেবারে অভিব্যক্তিহীনভাবে সেই প্রশ্নোত্তর পর্বের সাক্ষী। সে তার বর্ণনা দিতে লাগল।

 গবেষক বলে, আপনার বিচার চলাকালীন আমি আদালতে যেতাম।

ও।

আপনি কি আগে কাউকে যৌননির্যাতন করেছেন?

করেছি।

যোনিভেদী ধর্ষণ? নাকি স্তনপীড়ন বা অন্য কিছু?

যখন যেমন সুযোগ পেয়েছি।

কীরকম?

আমার বাড়িতে রান্না করতে আসত এক মাসি। তাকে রেপ করেছিলাম।

তখন আপনার বয়স কত? ওই মাসির বয়স? যদি জানা থাকে।

কলেজে পড়তাম। ধরুন কুড়ি-একুশ। মাসি, ঠিক জানি না, মধ্যবয়সি।

ধরা পড়েননি, বা আপনার বিরুদ্ধে তিনি থানায় অভিযোগ করেননি?

একটা রফায় এসেছিলাম। তাকে টাকা দিতে হত।

এ ছাড়া? আর কজন?

বাসে-ট্রামে সুযোগ নিয়েছি। যতখানি নেওয়া যায়। বুঝতেই পারেন।

বোঝা নিয়ে আমার কাজ নয়। তথ্য নিয়ে কাজ।

বড়ো বুক দেখলেই হাত, ইয়ে, পেছনে ঠেকিয়ে ভিড়ের মধ্যে, ইয়ে…

এই তিন বছরের বাচ্চা মেয়ে, এ তো আপনার প্রতিবেশীর কন্যা, তা-ই না?

হ্যাঁ।

চেনাজানা হয়ে গিয়েছিল?

হ্যাঁ। গদনকে নিয়ে রোজ বিকেলে বেড়াতে যেতাম।

গদন? বাচ্চাটা? তাকে কোলে নিয়ে ঘুরতেন?

হ্যাঁ। অবশ্যই?

যৌননির্যাতনের ইচ্ছা হত?

হ্যাঁ। আঙুল, মানে ওই হিসির জায়গায়, যখন বলত, লাগে লাগে, ব্যথা, ছেড়ে দিয়েছি।

কতদিন এমন করেছেন?

দু-তিন মাস হবে।

কখনো মনে হয়েছে, অপরাধ করছেন?

অপরাধ? না, ঠিক অপরাধবোধ না, ভয় হত, যদি ধরা পড়ে যাই।

ধর্ষণের কথা কি হঠাৎ মাথায় আসে, নাকি পরিকল্পিত?

না। পরিকল্পনা কিছু ছিল না। কোলে ঘুমিয়ে পড়েছিল। আমি ইয়ে, মানে আঙুল দিচ্ছিলাম, হিসি করে ফেলল। ঘরে নিয়ে গিয়ে বিছানায় শুইয়ে দিলাম। ভিজে প্যান্টি খুলে ধুয়ে মেলে দিলাম।

বাচ্চারা প্যান্টি পরে না। ইজের পরে।

ইজের, হ্যাঁ, মানে আমি তফাত জানতাম না।

গদন তখনও ঘুমোচ্ছিল?

হ্যাঁ। সর্দিকাশি হয়েছিল। কাশির ওষুধ খেয়ে একটু বেশিই ঘুমোচ্ছিল।

আচ্ছা। তারপর? কীভাবে আপনার মধ্যে যৌন ইচ্ছা জাগে?

ঠিক মনে নেই। ওর ওই হিসির জায়গাটা, ওটা দেখতে দেখতে উত্তেজিত হয়ে গেলাম। আর কিছু মনে নেই।

আপনি কি সচেতন ছিলেন যে একটি শিশুকে ধর্ষণ করছেন?

হ্যাঁ। কিন্তু নিজেকে আটকাতে পারিনি।

কয়েদির বন্ধু দক্ষিণের দেওয়াল বলে চলে, আলাপচারিতা শুনতে শুনতে মনে হল, এ কোন ভয়ংকর মানুষদের মাঝে আমি মেয়েকে নিয়ে এসেছি! এই জঘন্য পৃথিবীতে কেন আমি সন্তানের জন্ম দিলাম?

পৃথিবী কখনো আজকের চেয়ে বেশি নিরাপদ ছিল না।

অপ্রতিরোধ্য ত্রাস, ঘৃণা, কষ্ট, আরও কত কী আমাকে পাকে পাকে শক্ত করে বেঁধে ফেলল। আমার ভিতর থেকে গলগল করে বেরিয়ে গেল আনন্দ। আমার মেয়েকে পাবার নির্মল আনন্দ। শরীর থেকে সব রক্ত বের করে ফেললে যেমন ফ্যাকাশে হলুদ হয়ে যায় মানুষ, সেইরকম আমার চিত্ত। কিছুতেই ভুলতে পারি না যৌনসন্ত্রাস ও লালসার পৃথিবীতে আমার মেয়েকে নিরাপদ থাকতে হবে। আমি, এক জেলখানার কর্তব্যরত প্রহরী, তাকে কোন নিরাপত্তা দিতে পারি?

বন্দি হে, তুমিও এই জেলখানায় বন্দি।

নিরন্তর ত্রাস ও উদবেগ, ভয় ও কল্পিত যন্ত্রণার মধ্যে আমি সত্যি বন্দি হয়ে আছি। আর কত বন্দি হব ভগবান?

বহুরকম গুমখানা। বহুরকম কয়েদখানা। কতক বাইরে, কতক ভিতরে।

এর থেকে মুক্তি কোথায়?

তোমার কিছুই চাওয়ার নেই দক্ষিণ, তবু কত চাওয়া। মানুষের এই তো পরিণতি।

বন্ধু, তুমি অন্তরে ভালোবাসা লালন করো, তোমার জীবনের উদ্দেশ্য তুমি মুক্তি পেলে উত্তরার কাছে ফিরে যাবে।

কী জানি, মুক্তি পেলে তার কাছে যাব, নাকি তার কাছে গেলে আমার মুক্তি হবে, সঠিক বুঝতে পারি না। ভালোবাসা মানেই কি মুক্তি?

ঠিক, ঠিক বলেছ। ভালোবাসা মানেই মুক্তি। অন্তত কিছুক্ষণের জন্য হলেও মুক্তি। মেয়ে যখন কাছে থাকে, কত কথা বলে, কত ঝগড়া, অভিযোগ, আবদার, কত জ্ঞান তার, কত স্বপ্ন, আমার কিছুক্ষণের জন্য মনে হয় কয়েদখানায় বন্দিদের ফুটিয়ে তোলা হাসনুহানার গন্ধ পাচ্ছি। কোথাও কোনও অপরাধ নেই, ভয় নেই। ভালোবাসার আবেশে আমি কিছুক্ষণের প্যারোল পেয়ে যাই।

তা-ই যদি হয়, কারাবাসী হয়েও যদি আমি অন্তরে ভালোবাসি, তাহলে কি আমি মুক্ত নই বন্ধু?

মনে মুক্ত। দেহে বন্দি। আর দেহ যেহেতু মনের মন্দির, সেহেতু মুক্ত পাখনা থাকতেও তার পায়ে শেকল পরানো।

তাই তো, তাই তো আমি এখন সশরীরে বেরুতে চাই।

আচ্ছা, বেরিয়ে প্রথমেই কি তুমি যাবে নরসুন্দরের কাছে?

কেন জিজ্ঞেস করছ?

তোমার চুল কাটা হয় না কতদিন। চুলে জট পড়েছে। নখ বড়ো হয়ে বেঁকে গেছে, ময়লায় হলুদ। এখানকার নাপিত আর তোমার নখ কাটতে চায় না। তোমার চুলে কালো উকুন, গায়ে সাদা উকুন। স্নান করো না নিয়মিত। তোমার দেহত্বক ক্ষতয় ভরে উঠেছে। দগদগে ঘায়ে মাছি ভনভন করে। সত্যি বলতে কী, তোমার অঙ্গে অত্যন্ত দুর্বাস, কারণ বেশ কিছু বছর হল তুমি দাঁত মাজা ছেড়ে দিয়েছ। শৌচের পর তুমি নাকি জল ব্যবহার করো না, অনেকে বলে। এই জেলখানায় তুমি পাগল বলেও পরিচিত। তোমার কি উচিত নয়, প্রেয়সীর কাছে যাবার আগে পরিষ্কার-পরিচ্ছন্ন হয়ে যাওয়া?

না।

না?

না বন্ধু। আমার ওর কাছে লুকোবার কিছু নেই। পরিষ্কার ঝকঝকে হয়ে ঈশ্বরের নিকটতম অবতার সেজে আমি যাব না। আমি যা, তা-ই। যেমন, তেমন।

যদি তোমার দুর্বাস, ময়লা, দগদগে রস চোঁয়ানো ঘা তাঁকে বিরূপ করে?

কই, তুমি তো আমার প্রতি বিরক্ত নও। তুমি তো ঘৃণায় মুখ ফিরিয়ে নাওনি।

আমি যে তোমার অন্তর দেখতে পাই।

কী দেখো তার মধ্যে?

ভালোবাসায় দ্রব, সুন্দর, ভালোবাসায় সুন্দর। দেখতে দেখতে আমিও তোমায় ভালোবাসি। কয়েদিকে ভালোবেসে ফেলা নিষেধ সত্ত্বেও।

সে-ও আমায় ভালোবাসে। কতখানি ভালোবাসে তুমি জানো না।

আমাকে বলো, কতখানি সেই প্রেম?

ওর বাবাকে হত্যা করলাম, রক্ত-মাখা শরীর আমার, বললাম, এই আমি, তোমার পিতার হন্তারক।

কয়েদি বলে চলল।

দেখো, যা করেছি, তোমার জন্য। যা করেছি প্রেমের জন্য।

হ্যাঁ হ্যাঁ, তা-ই।

এই মুহূর্তে আমাকে ভালোবাসো তো?

হ্যাঁ হ্যাঁ বাসি।

চিরকাল এভাবেই ভালোবাসবে?

হ্যাঁ হ্যাঁ, বাসব।

অপেক্ষা করবে তো?

হ্যাঁ হ্যাঁ করব।

কোন এক অতল বিশ্বাসের ঘোর থেকে কয়েদি বলে চলল, পিতার মৃতদেহের সামনে দাঁড়িয়ে, পিতার রক্ত মাখা ঘাতককে সে বলেছে, ভালোবাসি। অপেক্ষা করব। এভাবে কেউ কাউকে আগে ভালোবাসেনি। আমি তাকে, সে আমাকে।

বেশ।

কারাগার থেকে বেরিয়ে আমি প্রথমেই চলে যাব ওর কাছে। ভালোবাসা। হ্যাহ, বুঝলে, ওই একটাই শক্তি আমাকে জীবিত রেখেছে। লোহার শেকলে ঘষে ঘষে আমার পায়ের চামড়া ঘেয়ো, খসখসে, চটচটে। গন্ধ। আমি তাকে দুর্বাস বলতে পারি না।

পারো না? দুর্বাসকে যদি সৌরভ বলো, তাহলে সত্যের অপলাপ হয় না কি?

তুমি যা রচিবে তাহাই সত্য। তুমি যা চাহিবে তাহাই সত্য। আমার দেহে কোনও দুর্গন্ধ নেই।

কেন নেই?

আমারই ত্বক, যা একদা স্পর্শ করেছিল আমার প্রিয়তমাকে, তার ওপর ভনভনে মাছি এসে বসতে চায়, আমি বলি, অল্প রস পান করে চলে যাও। তিরতির ডানা কাঁপে। কী এক আরাম ছড়িয়ে তারা উড়ে যায়। আমি হাত বুলিয়ে দিই শক্ত খরখরে কুঞ্চিত ত্বকে, যেন পুঁজরক্তক্ষতময় পুষ্করিণীর পাড়ে জমে-ওঠা ছালচামড়ার অসহায় কর্কশ পাহাড়।

আমি ওষুধ আনিয়ে দিয়েছিলাম, লাগাওনি?

হ্যাঁ হ্যাঁ। তুমি দিলে, আমি লাগাব না? সেইসব অব্যর্থ মলম দিয়ে আমি নম্রভাবে বলি, সেরে ওঠো। তার কাছে যেতে হবে একদিন।

প্রহরী দক্ষিণের দেওয়াল খানিক চুপ করে রইল। তার মনে আছে, মেয়ের সেদিন এক বড়ো পরীক্ষার ফল বেরিয়েছে। খবর পেল। আনন্দে-উচ্ছ্বাসে অন্য কয়েকজন সহকর্মীকে মিষ্টি খাওয়াতে গিয়ে বন্দিকেও দিল। তখনও এত সখ্য হয়নি। বন্দি বলল, সারাদিন এখানেই কেটে গেল, ঘরে ফেরার পথে বিরিয়ানি নিতে ভুলো না। এখনকার মেয়ে, নিশ্চয় চকোলেট ভালোবাসে, নিয়ো।

বাড়ি ফিরে বলল, হ্যাঁ রে, খবর পেলাম পাশ করেছিস। কিন্তু কেমন পাশ হলি? কতয় কত পেলি?

মেয়ে রাগ করে বলল, যাও, আমি ফেল করেছি। খুব সুন্দর চোখ মেয়ের। বড়ো, টানা, বাঙময়। সেখানে টলটল করছে অভিমানী অশ্রু। কক্ষনো তুমি থাকো না। আমার জন্মদিনে না, স্কুলের ফেস্টে না, কোনও সিনেমায় যাবার সময় না, রেস্তরাঁয় না। শুধু কাজ কাজ আর কাজ। কী কাজ? জঘন্য অপরাধীদের পাহারা দাও। ওদের বাঁচিয়ে রেখে লাভ কী।

ওরকম বলতে নেই।

বলব, বলব, একশোবার বলব। সব্বাই বলে। ওদের মেরে ফেলে না কেন? দেশের টাকা বাঁচে তো। জনগণ কেন মাথার ঘাম পায়ে ফেলা রোজগার থেকে ট্যাক্স দেবে, আর সেই টাকায় অপরাধী পোষা হবে? কেন?

অপরাধীরাও জনগণ। তাদের পরিবার, বন্ধু, আত্মীয় সকলেই জনগণ।

না। তারা সমাজের জঞ্জাল।

অপরাধী মাত্রই জঞ্জাল নয়। আজ এই প্রসঙ্গ থাক মা।

কেন থাকবে? যদি সব অপরাধীকে মেরে ফেলা হত, তাহলে পৃথিবীতে আর কোনও শয়তান থাকতই না। কোনও জেলখানা থাকত না কোথাও। তোমাকেও পাহারা দিতে হত না। তুমি আমার আনন্দের দিনগুলোয় থাকতে আমার সঙ্গে, বাবা। কষ্ট হয় তোমার জন্য। তুমি আর বন্দিরা। সারাদিন। রোজ রোজ। জেলখানার দেওয়াল না বলে আমি তোমায় কয়েদিও বলতে পারি না বাবা?…

সরল মনে সত্য সরলভাবে প্রতিভাত হয়। একটা বন্দিশালায় সব শালাই বন্দি। ওই আকাশ-ছোঁয়া পাঁচিলগুলো কী সাংঘাতিক নিথর। দুর্ভেদ্য। কিন্তু ওরাও বন্দি। আকাশের দিকে মুখ তুলে তাকাবার উপায় নেই।

 কথাগুলি সে কয়েদি বন্ধুকে বলল। কয়েদি একমত। বলল,হ্যাঁ, ওরা নিথর। বোবা। দৃষ্টিহীন। কিন্তু ভীষণ শক্তিমান। শুধু কান নিয়ে প্রভুর আদেশ পালন করে যায়। ওরা যদি চলতে পারত, কী ভয়ংকর, হেঁটে যাচ্ছে দুর্দমনীয় কান।

কান?

নিশ্চয়। বিশ্বে সবচেয়ে শক্তিমান হল কান। কানের মাধ্যমে, কান দ্বারা, কানের নির্দেশনায় নির্ধারিত হয়ে যায়, তুমি যোগ্য, না অযোগ্য। তুমি প্রতিভা, নাকি থান ইট। তুমি অনুগত, নাকি বিশ্বাসঘাতক।

মাথায় ওদের কান-প্যাঁচানো বৈদ্যুতিক তারের ঝুড়ি।

কাঁটাতার নয়? আমি যখন প্রথম এসেছিলাম, গোল করে প্যাঁচানো কাঁটাতার ছিল।

দুইই আছে। কিছুতেই যাতে ওদের টপকে যেতে না পারো, তার জন্য, দরকার হলে ওরা লোহায় তৈরি ব্রজবিদ্যুতের মুকুট নিয়ে দাঁড়িয়ে থাকবে।

কী যেন পড়ে তোমার মেয়ে?

ভুলে গেছ? এই সেদিন তোমাকে তার চাকরির সংবাদ দিলাম।

দিয়েছিলে? আচ্ছা? চাকরি?

নগরের পুরভবনে। কম্পিউটার নিয়ে কাজ।

বাঃ, ক্যালকুলেটার এসে যোগ-বিয়োগ গুণ-ভাগে খুব সুবিধে হয়েছিল, আমার মনে আছে। আমিও কিনেছিলাম। দরকার হত না খুব একটা। হিসেবের সময় কোথায়? টাকা পেয়েছি তুলোর মতো। গোনাগুনতির কথা ভাবতেও হয়নি।

ক্যালকুলেটার না, কম্পিউটার।

ওঃ, দুটো আলাদা জিনিস। আমি কক্ষনো কম্পিউটারের পক্ষে ছিলাম না। বিপুল জনসংখ্যার দেশে শ্রমনিবিড় কাজ দরকার। যত বেশি মানুষকে কাজে লাগানো যায়।

সেটা ঠিক। আবার ভুল। দেশ নিজের একক অবস্থান নিয়ে অনড়ভাবে টিকে থাকতে পারে না, আমার মেয়ে বলে। বিশ্বের প্রগতি কখনো অস্বীকার করে চলা যায় না। বিজ্ঞান ও প্রযুক্তি সমস্ত নিষেধ ও প্রতিবাদের ঊর্ধ্বে। তুমি চাও বা না চাও, সে তোমাকে অধিকার করবেই। প্রত্যেকটি দেশ পরস্পরের সঙ্গে যুক্ত। সারা বিশ্ব এখন একটি গ্রাম, এই ভাবনাই অত্যাধুনিক।

গ্রাম কেন বলো তো? সারা বিশ্ব একটি শহর নয় কেন?

তোমার কী মনে হয়?

প্রযুক্তি বিশ্বের মানুষের মধ্যে দূরত্ব কমিয়ে দিয়েছে, গ্রামে সবাই পরস্পর পরিচিত, বিপদে-সম্পদে সঙ্গী।

গ্রাম ভাবনার মধ্যে শান্তি আছে। জীবন অনেক ধীর। যাপন সাধারণ। কিন্তু গ্রাম কি নিঃশত্রু? ঈর্ষাহীন? স্বাতন্ত্র্যের পক্ষপাতী?

না। দুরাচার ও নির্যাতন, শোষণ ও প্রতিশোধপরায়ণতা সেখানে অনেক বেশি প্রত্যক্ষ।

বিশ্বগ্রাম কথাটির মধ্যে কোনও প্রতারণা আছে কি না তা নিয়ে কেউ ভাবে না।

যেমন?

ধরো, কোনও ছোট্ট দেশ স্বাতন্ত্র্য ধরে রাখতে চায়, বিশ্বগ্রামের ধারণা তার পক্ষে চোখরাঙানি নয় কি?

চোখরাঙানি?

আমরা যেমন চাই তেমন হও দিকি, নইলে ঘাড় ধরে আমাদের মতো বানিয়ে দেব।

তুমি বলছ বিশ্বগ্রাম একটি বিশ্বকারাগার?

কারাগার নিয়ে কেউ ভাবে না।

মুক্তি নিয়েও ভাবে না কেউ।

ক্যালকুলেটার থেকে কম্পিউটারের যাত্রাপথে কোথাও লোহার শেকলের পরিবর্ত তৈরি হল না। বিশ্ব নাকি একটি গ্রাম। তা ভাবতে আপত্তি নেই। শুধু পাশের বাড়িতে ঢিল মারার মতো দেশে দেশে যুদ্ধ আটকানো যায়নি। দুগ্ধজাত পদার্থের মতো বিকিয়ে চলে মারণাস্ত্র।

জেলখানা আজও নির্যাতনের সেরা জায়গা।

বিচার এখনও প্রহসন। কারণ বিচার তথ্য বোঝে, যুক্তি বোঝে না।

না না। যুক্তিজাল বিস্তার করেই তো উকিলবাবুরা বিচারকের টনক নড়িয়ে দেয়।

সে তো ওই সাক্ষ্য আর তথ্যের ক্রিয়া। আমি বলছি, অপরাধ বলে যা ভাবা হচ্ছে, তার সম্পর্কে আরও বিশ্লেষণী, আরও সংবেদনশীল ও যুক্তিনিষ্ঠ হওয়া প্রয়োজন। ওই তোমার যারা ধর্ষককে মেরে সুখ পায়, তারা কি জানে না, বহু নিরপরাধ অপরাধের মিথ্যে বোঝা নিয়ে আসে জেলখানায়। সত্য ও মিথ্যার খিচুড়ি থেকে চালের চাল ডালের ডাল আলাদা করতে পারবে বিজ্ঞান?

মেয়ে বলে, বিজ্ঞান সেইসব আবিষ্কারকেই গুরুত্ব দেয়, জনজীবনে যার চাহিদা আছে।

জনজীবনে সত্য ও মিথ্যা একেবারে দুধের দুধ জলের জল করে দিলে খুব সমস্যা। তার চাহিদা থাকবে কেন? তবে সত্যিকার অপরাধী আর চক্রান্ত বা পরিস্থিতির শিকার হওয়া মিছে অপরাধী নির্ণয় হোক, জনজীবনে তার চাহিদা নিশ্চয় থাকা দরকার।

তাও আবার হয় নাকি? অপরাধ কি ভাইরাল জ্বর যে ঘরে ঘরে তার জন্য প্যারাসিটামলের চাহিদা থাকবে? আর চাহিদাই যদি না রইল, বিজ্ঞান সে নিয়ে ভাবতে যাবে কেন?

সেটা প্রযুক্তির গল্প। বিজ্ঞান কখনো চাহিদার দিকে তাকায়নি।

মেয়ে বলে, বিজ্ঞানের লব্ধ জ্ঞান শেষ পর্যন্ত মানুষ নিজের কাজেই লাগিয়ে ফেলে। ঠিকই বলে। মঙ্গলে যান পাঠাল, এখন ভাবা হচ্ছে, যদি ওখানে বসত করা যায়। চাঁদে জমি কিনে রাখা যাচ্ছে। তো ধরো, মঙ্গল কেমন, প্রথমে এই জানা উদ্দেশ্য ছিল, একটু জানা হতেই ঘরবাড়ি হয় কি না দেখছে। তার মানে কী দাঁড়াল, বিজ্ঞান লক্ষ্যে পৌঁছোলে জ্ঞানে নেমে আসে, জ্ঞান অবতরণ করে প্রযুক্তিতে।

তার মানে মানুষ আজও পিঁপড়ের মতোই একটা প্রাণী।

সে কীরকম?

দেখোনি, ঝড় বৃষ্টি ভূমিকম্প যা-ই আসুক, ওদের জ্ঞানের নাড়ি টনটন করে ওঠে। ওদের খাদ্য আর ডিম বিপন্ন বোধ করলেই কাতারে কাতারে সেগুলি বহন করে নিয়ে যায় কোনও নিরাপদ জায়গায়। এমনকী আমার বালিশের তলায় পর্যন্ত। খাদ্য ও ভবিষ্যৎ প্রজন্ম বাঁচিয়ে রাখার আর্তি। এর মধ্যে মানুষ কীসে আলাদা বলতে পারো?

একরকম হলেই বা কী এসে যায়? শেষ পর্যন্ত সবাই তো কেষ্টর জীব।

এই তো ভগবানের লাইনে চলে এলে।

না এসে পারা যায়? তিনিই মুক্তি। তিনিই বিপত্তারণ।

এই তো দিব্য মুক্তির পথ পেয়ে গেছ।

তিনি মুক্তির মুক্তি। তিনি মুক্তেশ্বর।

বিপদ তাড়ানো যদি ভগবানের কাজ, তাহলে বিপদ প্রেরণ করেন কে?

আমার মা বলত, ভক্তকে বিপদে ফেলে পরীক্ষা করেন ভগবান। ভক্ত কতখানি অনুগত, কত তার বিশ্বাস, বুঝেশুনে তাকে উদ্ধার করেন।

মা-কে এই সংবাদ কে দিয়েছেন?

জানা হয়নি। বোধহয় আত্মোপলব্ধি।

তা হবে। কিন্তু আমি দেখছি, ঈশ্বরও জননেতার মতো বিশ্বাস, আনুগত্য ও ভক্তির জন্য কাঙাল। এমনকী আচরণেও মিল পাওয়া যাচ্ছে। বিপদে ফেলে বিপদ থেকে উদ্ধার করা, আনুগত্যের অভাব বুঝলে বিপদপঙ্কে ডুবিয়ে মারা, ভক্তি কম পড়লে পায়ে বেড়ি পরিয়ে বন্দিশালায় প্রেরণ, একরকম না?

তুমি তোমার দিক থেকে দেখছ। আমি যে কিছুই না করে, কিছুই না বুঝে বালের জেলখানায় দক্ষিণের দেওয়াল হয়ে রইলাম, সেইবেলা?

তুমি কী হতে চেয়েছিলে? মেয়েদের গণশৌচালয়ের দেওয়াল?

আমি দেওয়াল হতেই চাইনি। শুনছ? এই প্রহরা, এই বিশাল পাঁচিলের জঙ্গল, এই বিড়িখেকো সহমর্মিতা, পাতাখোর বন্ধুত্ব, ছিলিমের ধোঁয়ার মতো নিরুৎসাহী দিন, কুৎসিত জঘন্য অপরাধীদের নিশ্বাস গায়ে মাখার নারকীয় জীবন আমি চাইনি। আমি বন্দি হয়ে গেছি। আমার মেয়ে ঠিক বলে। বন্দি। আমি বন্দি। আমি বন্দি।

শান্ত হও দক্ষিণ, আমার মা বলত, তোমার যখন কোনও কষ্ট হবে, কোনও অভাব বোধ হবে, তুমি আরও বেশি কষ্ট পাওয়া মানুষের কথা ভাববে, আরও বেশি অভাবগ্রস্তের দিকে তাকাবে। তখন তুমি নিজেকে সুখী ভাববে। তোমার কোনও অভাববোধ থাকবে না।

তোমার মা একজন বিদুষী নারী।

সন্দেহ নেই। তিনি ছিলেন মেয়েদের কলেজের অধ্যাপিকা। কিন্তু ওই কথাগুলো তুমি মেনে নিলে নাকি?

হ্যাঁ। গভীর সব কথা। মানতে ক্ষতি কী। তুমি অবশ্য বলেছ, বিনা তর্কে কোনও উপদেশ মেনে নেওয়া মূর্খামি। অথচ ছোটোবেলা থেকে আমরা বিনা প্রশ্নে বড়ো হয়েছিলাম। প্রশ্ন করা ছিল অবিনয়, নিন্দনীয়। এখন তোমার মায়ের উপদেশ বিষয়ে তর্ক তুলে লাভ নেই, কারণ আমার সামনে শুধু তুমি, একজন সত্যিকারের দেশপ্রেমিক অথচ যে এক জঘন্য নিকৃষ্ট হত্যাকারী হিসেবে সাজাপ্রাপ্ত।

আর?

যার বন্দিত্ব আমার চেয়ে দীর্ঘ ও কষ্টকর।

আর?

যে আমার চেয়েও অনড়।

তারপর?

আমার কারাবাসের মেয়াদ আমার চাকরি, তার কারাবাস অনিঃশেষ।

না না না। আমার কারাবাস শীঘ্র শেষ হবে। মুক্তি চাই। আমি মুক্তি চাই।

আমিও চাই। তোমার সঙ্গে কথা বললে বুঝতে পারি বহু বন্ধন থেকে বহুতর মুক্তি কাম্য। প্রথমে কোন মুক্তি চাইব জানি না।

আর যে তোমার সামনে আছে?

সে আছে মুক্তির প্রতীক্ষায়। একমাত্র মুক্তি, এই সংশোধনাগারের বাইরে বেরুনো।

দুই, তার কাছে যাওয়া।

মাত্র দুই।

তুমি বিচলিত?

কীসের বিচলন?

আমি তোমার চেয়ে অধিকতর বন্দিত্ব ও দুর্দশায় নেই?

 তোমার তুলনায় আমার বিচলিত হওয়ার কোনও কারণ আমি নিজেই খুঁজে পাই না।

এ বিষয়ে ঢের তর্ক হতে পারে। সেই তর্ক আমি করব। আজ আমার অনর্গল অবিরাম কথা বলতে ভালো লাগছে। তোমার খারাপ লাগছে না তো?

প্রথমত খারাপ লাগছে না। দ্বিতীয়ত, যদি লাগত, তবু আমি তোমার সঙ্গে কথা চালিয়ে যেতাম, কারণ বন্ধুর ভালো লাগার জন্য এটুকু আমাকে করতেই হত। কিন্তু আমি ভাবছি অন্য কথা।

যা-ই ভাবো, নিচু গলায় ভাবো।

কেন? ভয় কাকে? কীসের ভয়?

আমার আর ভয় কীসের? ছাড়া পেলেই আমি তার কাছে চলে যাব। আমি তোমার জন্য বলি। বন্দির সঙ্গে প্রহরীর বন্ধুত্ব অনেকের অশালীন মনে হতে পারে।

তুমি কি ভাবো, এসব চাপা আছে? কারাগারের কান কত লম্বা তুমি জানো না?

তা অবশ্য।

তুমি মনে মনে কথা বললেও ওরা শুনতে পায়। এই যে রোজ চে লিখছ, সেই নিয়ে এখন বিস্তর হাসাহাসি।

কীসের হাসি?

বলে পাগল। দেওয়ালে কেউ চে লেখে নাকি এখন? লিখতে হয় ব্যাবসা সত্য জগৎ মিথ্যা। লিখতে হয় তালিবান।

এরা কি চে-র চেয়েও চে-তর?

তার আমি কী জানি? ওরা বলে। আমি শুনি।

বেশ করো। আমার চে গভীর হচ্ছে। আমার মুক্তিমান চে। ওদের কথা ছাড়ো। কত আসে, কত যায়। চিরস্থায়ী নাম মিকেলেঞ্জেলো। স্পার্টাকাস। প্লেটো। অয়লার কিংবা ধরো গ্যালিলিও, ব্যোদলেয়র।

ওসব লেয়ার-টেয়ার ছাড়ো। কী একটা বলছিলে, তা বলো। আমি চে বুঝি না, লেয়ারেও আমার ব্যুৎপত্তি নেই।

একটা বিড়ি ধরাবে? দু-টান দিয়ো। বলছিলাম…

ঠিক দু-টান কিন্তু। তোমার খুপরিতে জ্বলন্ত বিড়ি ঢুকেছে জানলে চাকরি যাবে।

বন্ধু দেওয়াল বিড়ি ধরাল। লোহার দরজার তলা দিয়ে সেঁধিয়ে দিল। খানিক পরেই একই পথে ফিরে এল জ্বলন্ত অবশেষ। সে বলল, বলছিলাম, নিজেকে অতখানি বন্দি মনে হচ্ছে যখন, খানিক আমোদ করে নাও। জ্বালা কমবে।

দাঁড়িয়ে দাঁড়িয়ে কোমরের হাড্ডি ক্ষয়ে গেল শালা। এখানে নাকি আমোদ করব।

তোমার হাতে আগ্নেয়াস্ত্র আছে।

তো? ও তো মরা।

শবসাধনা করো। মড়া জাগিয়ে তোলো। শ্মশানের গন্ধের মধ্যে পুনরুজ্জীবনের গন্ধ লুকিয়ে থাকে, থাকে বিদ্রোহ পোড়ার গন্ধ। ঘৃণা পুড়তে থাকার সৌগন্ধ। পোড়া প্রেমের সৌরভ। তুমিও তোমার বন্দুক বাজাও। বন্দিত্ব একপ্রকার মৃত্যু। আর বন্দুক বিশল্যকরণী।

ধুসস।

বাজাও বাজাও। বারুদের গন্ধে, শাসানোর শব্দে, আগুনের ঝলক ও উত্তাপে নিজেকে ক্ষমতাবান মনে হবে। ক্ষমতার স্বাদ পেলে নিজেকে আর বন্দি মনে হয় না কিছুক্ষণের জন্য হলেও। আমার পদযুগলে আর শেকলে কেমন ক্ষমতা ও অক্ষমতার গলাগলি, বললাম না? চালাও বন্দুক। বন্ধু। গুলি করো। কীরকম চনমনে লাগবে দেখো।

সে তোমার দশা দেখেই বুঝতে পারছি। কিন্তু অকারণে বন্দুক চালালে আমার চাকরি যাবে।

অকারণে কেন? তুমি বলবে আমি পালাবার চেষ্টা করেছিলাম। আত্মরক্ষার জন্য, রাষ্ট্রীয় নিরাপত্তার দায়িত্বে, একজন দাগি সমাজবিরোধীর উদ্দেশ্য ব্যর্থ করে দিতে তুমি গুলি চালিয়েছ। এভাবেই তো কত বিপ্লবীর মৃত্যু ঘটে। পুলিশ ও অপরাধীর পলায়ন নাট্যানুষ্ঠান, যেখানে পালানো অভিনয়, গুলি অব্যর্থ ও আসল।

ওসব আমার দ্বারা হবে না ভাই।

হবে বন্ধু, হবে। আগুনের অমর্যাদা কোরো না। নাও। শুরু করো।

তুমি পালাবার চেষ্টা করেছ তা কেউ বিশ্বাস করবে না। কোথা দিয়ে পালাবে? কীভাবে?

হুমম তুমি বলবে আমি ওই খাবারদাবার দেওয়ার ফোঁকর গলিয়ে মাথা বের করেছিলাম। শক্ত দাঁতে কামড়ে ধরেছিলাম তোমার কোমরের বেল্ট। ইত্যাদি।

ওই ফোঁকর দিয়ে মাথা গলানো সম্ভব নয়।

কে বলে? দুনিয়ায় এমন কোনও ছিদ্র নেই যেখান দিয়ে মানুষ মাথা গলায় না।

ধুস। মাঝে মাঝে তোমার কথার অর্থ বুঝি না আমি।

দরকার কী? আমিও মাঝে মাঝে নিজের কথা বুঝি না। তাতে কিছু এসে যায় না। তোমার চাকরির জন্য দরকার রাজার আদেশ বুঝতে পারা। আর আমি চাই কথা। যেকোনও কথা। যেমন, তুমি যে বললে, বিজ্ঞান থেকে জ্ঞানে, জ্ঞান থেকে প্রযুক্তিতে অবতরণ, তা, সেটা উত্তরণ নয় কেন? উত্তর দাও।

সত্যি বলব? এসবের উত্তর আমি জানি না। তবে তোমার সঙ্গে থাকতে থাকতে আমার একটা স্বভাব গজিয়েছে।

স্বভাব গজায় নাকি? স্বভাব তো স্ব ভাব, ও নিজের মধ্যেই থাকে। বলো অভ্যাস।

অভ্যাস বেশি চর্চা করলে স্বভাবে পরিণত হয়। মেয়ে বলেছে।

তা, আমার সঙ্গদোষ তোমায় কী স্বভাব দিল?

প্রশ্ন করা। নিজের মধ্যে নিজে ভেঙে ভেঙে দেখা, প্রিজমে সত্যি সূর্যের দেখা মেলে কি না।

সূর্যের সাত রং। আসলে আরও অনেক বেশি রং। আমাদের চোখ ধরতে পারে না।

তা হবে। কিন্তু মেয়ে যখন বুঝিয়ে দেয়, মনে হয়, এর চেয়ে সঠিক আর হতে পারে না। সে যেন অব্যর্থ টিকা। দিলেই রোগ থেকে মুক্তি।

কী বোঝায় মেয়ে?

সে বলে, বিজ্ঞান যতক্ষণ নিজেকে প্রশ্ন করবে ও উত্তর খুঁজতে খুঁজতে এগোবে, ততক্ষণ জ্ঞান বৃদ্ধি হবে রিজার্ভ ব্যাঙ্কে রাখা সোনার মতো, আর সেই সঙ্গে প্রযুক্তির জটিলতম প্রয়োগ মানুষের কাজের পথ সরলতর করে তুলবে। আলাদা করে ভাবলে এই যাত্রাপথে জ্ঞানের বৃদ্ধি ও প্রযুক্তির উন্নতি ঘটে কিন্তু যদি বিজ্ঞান, জ্ঞান ও প্রযুক্তিকে ত্রিমাত্রিক ক্ষেত্রে ফেলে অবস্থান ও গতিপথ বিবেচনা করা যায়, তাহলে যে কেউ বুঝতে পারবে বিজ্ঞান থেমে গেলে জ্ঞান ও প্রযুক্তির অগ্রগতি অসম্ভব। তাহলে, বিজ্ঞান একদিকে স্বয়ং সঞ্চরমাণ অন্যদিকে সে দুটি অপেক্ষক সত্তার বিকাশ ঘটায় যারা স্বয়ংসম্পূর্ণ নয়। তাহলে বিজ্ঞান একদিকে আরোহণ করে এবং অন্যদিকে অবরোহণ করে।

এই তিনজনকে কি ট্রেনের ইঞ্জিন ও কামরার মতো সরলরৈখিক সম্পর্কে ফেলা যায় না? যারা সংযুক্ত, নির্ভরশীল, কিন্তু একমুখী?

সে কথা আমিও মেয়েকে বললাম। মেয়ে বলল, সেটা সেই তার কৈশোরে দেখা দুনিয়ার মতো হবে, যখন সে মনে করত সমস্ত অপরাধীকে মেরে ফেললে জগৎ অপরাধমুক্ত হয়ে যায়।

ঠিক বুঝলাম না।

সে তো জানত না, অপরাধবিহীন সমাজ অসম্ভব। সে বুঝত না, যাকে অপরাধী বলা হচ্ছে, সে কোনও কিছুর সাপেক্ষে অপরাধী বিবেচিত হতে পারে, সে নির্দোষ হতে পারে ইত্যাদি। আজ সে জানে নিষ্পাপে পাপ ঢুকিয়ে দেওয়াই অপরাধের কাজ। নিত্যনতুন ভাইরাসের মতো নিত্য মানুষের মধ্যে তৈরি হয় অপরাধের ইচ্ছা। সে জানে, অপরাধীরও আছে জীবনের অধিকার, সেই অধিকার কেউ কেড়ে নিতে পারে না।

বটে?

আমার মেয়ে প্রাণদণ্ডের ঘোর বিরোধী। সে বলে, প্রাণদণ্ডের চেয়ে বড়ো বর্বরতা আর নেই। কোনও শর্ত, কোনও বিচার, কোনও উদ্দেশ্য দ্বারা প্রাণদণ্ডের অসভ্যতা সমর্থন করা যায় না।

আর কী বলে?

সে বলে, মানুষের সমাজ গঠনের মধ্যে কোনও মেধার পরিচয় নেই। সবকিছু, সব নিয়ম, সব দৃষ্টিভঙ্গি আবার নতুন করে গড়ে তোলা দরকার। মানুষের স্বাতন্ত্র্য স্বীকার করার যুগ এসে গেছে। যে কেউ তার নিজের সাপেক্ষে কোনও কাজ প্রয়োজনীয় বিবেচনা করে। এই স্বতন্ত্র সত্তার পাশে নিরন্তর একজন বিচারক থাকে বলেই একজন অপরাধী বিবেচিত হয়। বিচারক না থাকলে প্রত্যেক অপরাধী নিজে নিজের কার্যক্রম বিষয়ে গ্রহণযোগ্য যুক্তি প্রতিষ্ঠা করতে পারত। সমাজের পুরো ব্যবস্থা ও মানুষের সঙ্গে মানুষের সম্পর্কের নির্মাণবিধি সম্পূর্ণ অন্যরকম হত।

তা হত। একেবারে নৈরাজ্যবাদী অবস্থানের চূড়ান্ত হয়ে যেত। মেয়েকে বোলো, ব্যক্তিস্বাতন্ত্র্যবাদের ধারণা তখনই সম্ভব যখন ব্যক্তিস্বার্থবাদ অতিক্রম করা যায়। আর তোমার মেয়ের মতে চললে কি বিজ্ঞান জ্ঞান ও প্রযুক্তির রেলগাড়ি গড়ে উঠত?

তা বলতে পারি না। মেয়ে বলেছিল, বিজ্ঞান এখানে দাত্র। তাই গ্রহিত্রর সঙ্গে তার সরলরৈখিক সম্বন্ধ অসম্ভব।

বিজ্ঞান দাতা কেন? দাতা-গ্রহীতার ব্যাখ্যার মধ্যে সৃষ্টিকর্তা ঈশ্বর ও জীবনদাতার চিন্তার সাদৃশ্য আছে। সেই চিন্তা একরকম বন্দিত্ব। সে-ও এক শৃঙ্খল। কোনও দাতা ও গ্রহীতা একই সরলরেখায় আসতে পারে, যদি পরস্পরের সম্বন্ধ অন্য দৃষ্টিতে ব্যাখ্যা করা যায়। বিজ্ঞান সার্থক হত না যদি জ্ঞান সঞ্চয় না হত, যদি জ্ঞান আত্মপ্রশ্ন না করত, জ্ঞান অর্থহীন হয়ে যেত যদি না তার প্রয়োগ ঘটানো সম্ভব হত। অর্থাৎ তিনটি বিষয়, পরস্পর নির্ভরশীল। শুধু তা-ই নয়, প্রযুক্তির জটিলতর যাত্রা সরলতর পথের সন্ধানে জ্ঞান উদবুদ্ধ করে, জ্ঞান আত্মানুসন্ধান করে উত্তর না পেলে বিজ্ঞানের মুখাপেক্ষী হয়।

তা-ই হবে।

বেশ, তর্কে অবসান চিহ্ন বসিয়ে দিলে।

তর্কে বহু দূর। তার চেয়ে ভালো লাগে যখন তুমি নিজের কথা বলো। কিংবা আমি বলি আমার কথা।

আমার আজ বড়ো ভালো লাগছে। তার কথা মনে পড়ছে।

এমন একদিনও কি যায় যেদিন তোমার তাঁকে মনে পড়ে না?

না। মনে পড়ে। সারাক্ষণ। ধরো, এই তোমার সঙ্গে কথা বলছি, সমান্তরালভাবে তার কথা ভাবছি। এমনকী, যখন হত্যা করছিলাম, তখনও আমি তাকেই ভাবছিলাম।

ওঃ।

যেন মনের ভিতর মন, চিন্তার ভিতর চিন্তা। সেই ভিতরের চিন্তার ওপর আমার কোনও নিয়ন্ত্রণ নেই। সে স্বরাট। যকৃতের মতো। কিংবা হৃৎপিণ্ডের মতোও বলতে পারো।

কী যে তুমি বলো।

মাঝে মাঝে কী মনে হয় জানো? আমি তো কয়েদি হতে চাইনি, আমার আদর্শ ছিল, লক্ষ্য ছিল, স্বদেশানুগত্য ছিল, মানুষের মঙ্গলের জন্য আমি নিজেকে উৎসর্গ করেছিলাম। রাষ্ট্রীয় পরিকাঠামো ও তার অভ্যন্তরে পচন, দুরভিসন্ধি ও দুর্বৃত্তি, দুর্নীতি একেবারে নিঃশেষ করে দেবার ব্রত ছিল আমার। তার জন্য সমস্ত আদেশ আমি নিঃশর্তে নির্বিচারে পালন করেছি।

নিশ্চয়। তুমি একজন সত্যিকারের দেশপ্রেমিক।

তুমি যখন আনুগত্যের ব্রত গ্রহণ করো, তোমাকে নিজের মনের ভিতরকার বিচার ও জিজ্ঞাসা ভুলে যেতে হবে। আনুগত্য অর্থ তুমি অন্য কোনও ব্যক্তি বা প্রতিষ্ঠানের শুভানুধ্যান বিশ্বাস করো। তোমার লক্ষ্য ও তোমার পরিচালকের লক্ষ্য এক। তোমাকে কেউ কিনতে পারে না, কিন্তু যখন তুমি নিজেকে উৎসর্গ করেছ, তখন তোমাকে প্রতিপালন করার দায়িত্ব সেই কেন্দ্রীয় সত্তার যেখান থেকে তুমি পাও নির্দেশ ও ক্ষমতা। আমার সেই আত্মনিবেদিত জীবনে আমি মুহূর্তের জন্যও বন্দি এমত বোধ করিনি। ওঃ, কী প্রবল ছিল সেইসব দিন।

বলো, বলো। তোমার সেই জীবনের কথা বলো।

কত প্রদীপ্ত লক্ষ্যের প্রতি ধাবমান, হত্যা করেছি ধানের খেতে আগুন লাগিয়ে দেওয়া পচা বিকল্প রাজনৈতিক ছদ্ম দেশহিতব্রতীদের, হত্যা করেছি বহু বহু দুর্বৃত্ত, দুর্নীতিবাজ, উদ্যত ছিলাম দেশের নিরাপত্তার স্বার্থে দুরভিসন্ধিধারী নাগরিক চিহ্নিত করে মৃত্যুদণ্ড দেওয়ার পবিত্র দায়িত্বগ্রহণে।

হ্যাঁ হ্যাঁ। তা-ই তো।

কিন্তু একটা খুন, মাত্র একটা খুন আমার যাবতীয় পবিত্র কর্মের ইতিবৃত্ত হনন করেছে। দেশহিতব্রতে যে হত্যা, তার জন্য আমি অপরাধী গণ্য হইনি। কয়েদ হইনি। ব্যক্তিগত ভালোবাসা নিরাপদ করতে চেয়ে যে হনন, তা আমাকে কয়েদখানায় ঢুকিয়ে দিল। অর্থাৎ, তুমি যখন নিজেকে নিবেদন করেছ, তোমার জীবনে আর ব্যক্তিগত বলে কিছু থাকে না। উৎসর্গীকৃত তুমি, যে কর্মের জন্য আরও আরও বেশি দায়িত্ব ও ক্ষমতা লাভ করছ, আরও নির্ভরযোগ্য ও মহিমান্বিত, সেই একই কর্মানুক্রম যদি তুমি করে ফেলো ব্যক্তিগত জীবনের স্বার্থে, সঙ্গে সঙ্গে তুমি হয়ে যাও অপরাধী।

তা-ই তো দাঁড়াচ্ছে।

ওই লোকটা, আমার প্রেমিকার পিতৃদেব, বিপুল অঙ্কের অনুদান দিত, দলের হয়ে গ্রহণ করে যে নৈর্ব্যক্তিক তহবিল, সবাই তার ওপর নির্ভর। কিন্তু এককভাবে দলের কেউ ওই অনুদান পকেটে পুরলে সে হবে ঘুষখোর। পূর্বেকার সমস্ত মহিমা, মুছে যাবে মুহূর্তে। কেউ তার পাশে থাকবে না তখন। সেই হল নিয়ম।

সে যাক। তোমার কথা বলো।

আমার কোনও অনুশোচনা নেই। অভিযোগ নেই। সেইসব আদর্শবাদ আমার বুকের ভিতর চুপচাপ তালাবন্দি আছে, আমার মায়ের টিনের তোরঙ্গে রাখা লেপ-কম্বলের মতো। সঙ্গে আমার শীতের পোশাক, ছোটোবেলার ছোটো ছোটো পোশাক, যেগুলি নিয়ে মা মাঝে মাঝে গন্ধ শুঁকত ওই রোদ্দুরে দেওয়ার আগে।

আর বলত, দেখ, এর মধ্যে তোর ছোটোবেলার গন্ধ। দুধ-দুধ। মিষ্টি-মিষ্টি।

হ্যাঁ। দুধ-দুধ। মিষ্টি-মিষ্টি। কিন্তু আমি কখনো সেই গন্ধ পাইনি। ন্যাপথলিন আর সারাবছর চাপা এক সোঁদা গন্ধ শুধু।

অতীতের গন্ধও।

এখন, ওই পশ্চিমের শ্মশানে কোনও ভালোমানুষ পুড়তে থাকলে যে গন্ধ আমি পাই, বুঝলে, তার সঙ্গে আমার ওই অব্যহৃত নীতি ও আদর্শের গন্ধে মিল আছে। কিন্তু মায়ের মতো, তোরঙ্গ খুলে আমি বছরে অন্তত একবার তার আঘ্রাণ নিতে চাই না।

তুমি কী চাও?

আমি শুধু তার কথা ভাবি। ভালোবাসার কথা। কত-না ভালোবেসেছি আমি তাকে, সে আমাকে। পৃথিবীতে কেউ কাউকে এমত ভালোবাসে না।

এমন তো নয় যে তুমি আসলে তোমার ভালোবাসাকেই ভালোবাসো? এক লুকোনো দর্পণে তুমি তোমার ভালোবাসার প্রতিবিম্ব যেই দেখলে, অমনি স্থির হয়ে গেলে। তোমার পলক পড়ে না। তুমি নিশ্চল। আস্তে আস্তে তুমি স্বচ্ছ হয়ে যাচ্ছ। কেউ তোমাকে দেখতেও পাচ্ছে না। কিন্তু তুমি আছ, আর তোমার ভালোবাসা।

তোমার মেয়ের নীতিকথামূলক পাঠ্যপুস্তকে পড়েছ বুঝি?

ধরেছ ঠিক। কিন্তু এভাবেই কি মানুষ মুছে যায় না? আদর্শবাদী কত মানুষ? তুমি এক আদর্শ নিয়ে যাদের পবিত্র হত্যা সাধন করেছ তারাও অন্য এক আদর্শের বাহক। তারা মুছে গেছে।

সে যাক গে। ও নিয়ে আর ভাবি না। ওদের মূর্তি প্রতিষ্ঠা করে গলায় মালা দেওয়ার পবিত্র দায়িত্ব ছিল না আমার। আমরা ওদের আদর্শ মুছে ফেলতে চেয়েছি বলেই ওদের হত্যা করেছি। ঠিক যেমন দুরারোগ্য ও সংক্রামক ব্যাধি আক্রান্ত প্রাণী মেরে ফেলতে হয়।

তুমি তোমার হত্যা ও খুন নিয়ে কিছু বলো না সচরাচর। আজ তোমার কথা শুনে আমার মেয়ের সেই পরীক্ষার ফল বেরুবার দিন মনে পড়ছে। হাসিও পাচ্ছে অল্প।

হ্যাঁ, মেয়ে বলেছিল, সব অপরাধীকে ধরে নিকেশ করে দেওয়া হচ্ছে না কেন? তাহলেই জগৎ থেকে অপরাধ নির্মূল হয়ে যাবে। বিশ্ব হবে নির্মল। সরল বালিকার সরল কথা। হাসি তো পাবেই।

কয়েদি কথা বলল না আর। ভাবতে লাগল। তার ভালোবাসার সেই নারী, যার সঙ্গে এমন কত কথা সে বলত। ভারী ও গভীর অর্থপূর্ণ। অথবা অর্থহীন। অথবা বিদ্রুপাত্মক। কিংবা প্রেমাবেগপূর্ণ। যা-ই হোক-না কেন, শেষ পর্যন্ত তাদের নিষ্পত্তির পথ ছিল ভালোবাসা। সেই ছিল তার দিনশেষের ঝুলিভরা আনন্দের সঞ্চয়।

 আজ সে কাছে থাকলে, এই ময়লা ছিন্ন পরিচ্ছদ, বাঁকানো গুটিয়ে ওঠা হলুদ নখর, চিটচিটে জটা-ধরা উকুনের আবাস কুন্তলদাম, দেহের খাঁজে আন্ডাবাচ্ছা নিয়ে জাঁকিয়ে সংসার পেতে-বসা সাদা চাম উৎকুনের দল কিছুতেই পাত্তা পেত না। সর্বাঙ্গে ঘা-চুলকুনি থাকত না এতটুকু। সব কাজের পর, স্নানান্তে, সে ওই বাড়ি গিয়ে বসত এক কাপ চা নিয়ে। প্রিয়তমার কোলে মাথা রেখে শুয়ে পড়েছে কত, যখন আশপাশে কেউ নেই। সে হাত বুলিয়ে দিত চুলে। কী ঘন আর নরম চুল আপনার, বলত। আরামে কোলই কোলবালিশ করে ঘুমিয়ে পড়েছে কিংবা সম্পূর্ণ জেগে উঠেছে তার যোনিরসপানের ইচ্ছায়। সেই যোনি এক আশ্চর্য মধুকুঞ্জ। একদা এইসব নিয়েই তার দিবসরজনি কেটেছে। হ্যাঁ। নিশ্চয়। প্রেয়সী আজও এই বন্দির অপেক্ষায় আছে।

সে ঘুমিয়ে পড়তে লাগল। দেওয়ালও নির্বাক। ঘেয়ো দুর্গন্ধ, কীট ও মললিপ্ত ঘুমন্ত দেহের ওপর খেলা করে কোঁৎকা ও হোঁৎকা ইঁদুর। তার ভুক্তাবশেষ খেয়ে পুলকিত, পুষ্ট। আরশোলা শুকনো খরখরে ঠোঁটের ওপর বসে শুঁড় নেড়ে ইতিহাস ঘাঁটতে থাকে প্রত্নতাত্ত্বিক চুম্বনের ভাঙাচোরা দু-একটি খোলাম সংগ্রহ প্রত্যাশায়।

 ইদানীং তার তেলচিটে মলিন বালিশ ও শিয়রে যত্নে রাখা সত্যিকার বইপত্রের আড়ালে, পুবের দেওয়াল ঘেঁষে বিড়ে পাকিয়ে ঘুমোয় এক বৃদ্ধ দাঁড়াশ। কোনও ছুঁচো বা ইঁদুর স্বেচ্ছায় আত্মবলি দিতে এলে খায়, নয়তো উপোস। কখনো বাইরে যাবার প্রয়োজন হলে তার আঁশটে শীতল শরীর কয়েদির ঘুমন্ত শরীরের ওপর দিয়ে চলে যায়, ফিরে আসে। কয়েদি টের পায়, আবার পায়ও না। সবার সঙ্গেই অলিখিত সমঝোতা। শুধু মাংসকীটদের সে কিছুতেই মেনে নিতে পারেনি।

উত্তরের দেওয়ালে চাপ চাপ শ্যাওলাটে দাগের ভিতর সে যে প্রেমিকার মুখ দেখে অজস্র, যেন ওই দেওয়াল উত্তরার শরীর জুড়ে সজ্জিত তার প্রেয়সীর অজস্র ফোটোগ্রাফ, কেউ এসে রোজ সেগুলি নতুন করে সাজিয়ে দিয়ে যায় আর কয়েদি গভীর অভিনিবেশে দেখে, সেরকম, দেখতে দেখতে একদিন হঠাৎ অপরিসর মেঝেয় গটগট করে চলেফিরে বেড়ানো ম্যাগট দেখে চিৎকার করে ওঠে। সেই ভীষণ গর্জন শুনে ছুটে এল কারারক্ষীরা বন্দুক তাক করে। ক্রমে সেই মাংসকীটেরা ছেয়ে ফেলতে লাগল বালিশ বিছানা দেওয়াল বই কালো ছোপ ধরে যাওয়া শৌচাগার। তার মনে হচ্ছিল, সে পাগল হয়ে যাবে। এত এত এত কীট তার মাথায় ঢুকে পড়ছে। মনে, বুকে, চিন্তায়। সে গর্জন করছে, মেরে ফেলো। মারো, মারো ওদের। মাংসভুক কীট। কোন সাহসে ওরা উত্তরার শরীরে বাইতে যায়?

কোথায় কীট? কীসের কীট?

অবশেষে চিকিৎসক আবিষ্কার করেন, কয়েদির ঊরু কুরে কুরে খেয়ে ফেলেছে কীট। উকুনের দংশনে, নাকি ইঁদুর কামড়ে দিয়েছিল, ক্ষতমুখে গজিয়ে ওঠা মাংসকীট হৃষ্টপুষ্ট খসে পড়ছে টুপটাপ।

এ তো ভীষণ যন্ত্রণা। এভাবে মাংস খেয়ে নালি করে দিয়েছে। সহ্য করলে কী করে?

পারি। আমি পারি। আমাদের ট্রেনিং নিতে হয়। আগে ওদের মারুন। ঘর ছেয়ে গেছে। উত্তরার শরীরে বাইছে।

উত্তরা?

দেওয়াল। উত্তরের দেওয়াল। ওখানেই ছবি দেখতে গিয়ে আমি ওই শয়তানের বাচ্চাগুলোকে দেখে ফেলেছি। উফফ, কত যে। হাজার হাজার। নাকি লক্ষ লক্ষ। আমার মাথায় ঢুকে গেছে, বুকে, হৃৎপিণ্ডে। আমার বই খেয়ে ফেলছে। বালিশ ফুটো করে দিচ্ছে।

অত নয়। দিনের পর দিন তুমি শুয়ে ছিলে নিশ্চয়। ওগুলো তোমার ঊরু কামড়ে ছিল। যেই দণ্ডায়মান হলে, খসে পড়ল কিছু। তুমি এখন হাসপাতালে থাকবে কিছুদিন। তোমার সেল পরিষ্কার করা হবে।

একটাও কীট যেন না থাকে ঘরে।

তুমি যদি গায়ে পুষে না রাখো, ঘরেও থাকবে না। এবার বলো, উত্তরের দেওয়ালে কীসের ছবি?

ছবি। আমি দেখতে পাই। মুখ। শুধু পরিচিত মুখ, অবয়ব, ভঙ্গিমা। পুবের দেওয়ালেও আছে। জ্ঞান। জ্ঞানের ছবি।

নারী দেখো বুঝলাম, অ্যাপোফেনিয়ায় ভুগছ তুমি। ওষুধ খেতে হবে। কিন্তু জ্ঞান দেখতে পাও, সে কীরকম?

আরে না। সেরকম কিছু নয়। পুবের দেওয়ালে সব বই রাখা। কিছু খোলা, কিছু বন্ধ। সব পৃষ্ঠা আমার পড়া। ওকেই বলি জ্ঞান।

কোনও কথা শুনতে পাও? কেউ কথা বলে ওঠে?

আমার কান একেবারে ঠিক আছে ডাক্তারবাবু।

হঠাৎ কোনও লোক দেখতে পাও? মনে হল, পাশে বসে আছে, কী কিছু বলে সরে গেল?

আমার চোখও মোটের ওপর ঠিক আছে। তবে আমি বুঝতে পারছি আপনি জানতে চাইছেন আমি হ্যালুসিনেশন দেখি কি না। দেখি না। আপনি নিশ্চয় বলবেন না, ওই কুঠুরিতে আমার স্বাস্থ্যরক্ষার জন্য রোজ সর্বাঙ্গাসন ও প্রাণায়াম করা উচিত?

হ্যালুসিনেশন না দেখলেও তুমি অ্যাপোফেনিয়ায় ভুগছ। আমি তোমাকে আসনের পরামর্শ দিতে চাই না, তবে তোমাকে দিনে আধা ঘণ্টা মাঠে হাঁটার অনুমতি যাতে দেওয়া হয়, আমি দেখব।

শেকল-বাঁধা অবস্থায়?

সে তো থাকতেই হবে।

আপনি আমার ঊরু সারিয়ে দিন। আমারই মাংসভুক কীট আমাকেই ছেয়ে ফেলছে, এটা হতে দেওয়া যায় না। এই দুর্নীতির বিরুদ্ধেই আমরা সক্রিয় ছিলাম। এখন আর সেসব প্রসঙ্গ তুলে লাভ নেই। শুনে রাখুন, আমি অ্যাপোফেনিয়ায় ভুগছি না, কারণ ওটা কোনও রোগ নয়। বিশেষ শৈল্পিক ক্ষমতা বলা যায়। যাদের অনুভব করার ক্ষমতা নেই তারা ভাবে পাগলামো।

অ্যাপোফেনিয়া কাকে বলে জানো তুমি?

আরও সঠিকভাবে বলতে গেলে আমার মধ্যে যা সক্রিয় তার নাম প্যারিডোলিয়া। স্যাঁতা-পড়া দেওয়ালে আমি যদি রূপমঞ্জরীদের দেখতে পাই তার জন্য আপনি আমাকে ওষুধ দেবেন, আর ওই অসভ্য ম্যাগট, যারা আমারই খাচ্ছে আর আমাকেই চোখ রাঙাচ্ছে তাদের হত্যা করবার কোনও তাগিদ নেই?

অবশেষে সে হাসপাতাল থেকে স্বক্ষেত্রে ফিরে এক সযত্ন কুটির পেয়েছিল যার আঙিনা পরিচ্ছন্ন, গোবরমাটি লেপন-করা দেওয়ালে গেরিমাটির সুন্দর আলপনা। উত্তরের দেওয়াল উত্তরার ভিজে ভিজে শরীরে নতুন নতুন বিভঙ্গে নতুনতর ছবি। পুবের দেওয়ালে এক পোঁচ কলিচুনের আস্তর। জ্ঞান মুছে দেওয়া উদ্দেশ্য নিশ্চয়। দক্ষিণের দেওয়াল বন্ধুর কোনও পরিবর্তন নেই। পশ্চিমে চে-লেখা মুক্তির দেওয়ালে আলকাতরা দিয়ে চে -কে গোল করে দেওয়া। বিছানা বালিশ কম্বল নতুনের মতো, যেমন নতুনের মতো তার দেহ ও পোশাক।

চে-কে কালো গোল্লা দেওয়ার উদ্দেশ্য সে বোঝার চেষ্টা করেনি। দাগা বুলোনো গভীর চে আলকাতরায় মোছা যায় না। আগুনে পোড়ানো যায় না। জলে ভাসানো যায় না। তবে হ্যাঁ, কালো দিয়ে তাকে দাগিয়ে দেওয়া যায়।

যে মানুষের মুক্তিদাতা, স্বয়ং মুক্তি, তার কালোই কী আর সাদা কী।

সেই সময় চিকিৎসক তাকে পাগল প্রতিপন্ন করতে ব্যর্থ হলে প্রতিজ্ঞা করিয়ে নেন, ওই দীনের কুটিরে সে যেন প্রত্যহ কিছুক্ষণের জন্য হলেও চলাফেরা করে। সে বলে, শেকল খুলে দিন। চলব। ফিরব। ওই কুঠুরি থেকে কোথাও পালাব না। আমি পালাতে শিখিনি। পলায়ন ঘেন্না করি। যেদিন চে খুলে দেবে মুক্তির দুয়ার, সেদিন যদি কেউ বাধা দিতে আসে, আমি তাকে হত্যা করে মুক্তির ধ্বজা উড়িয়ে চলে যাব।

শেকল খোলার আমি কেউ নই। আমার কাজ চিকিৎসা করা।

সবাই তা-ই বলে। আমিও বলতাম। সিদ্ধান্ত নেবার আমি কেউ নই। আমি নির্দেশ পালন করি মাত্র। ঠিক আছে। আমি শেকল নিয়েই চলব, ফিরব, কুঠুরির এ মাথা থেকে ও মাথা। মাংসকীটের বসতি হতে দেব না নিজেকে।
অচিরেই সে প্রতিজ্ঞারক্ষার দায় থেকে নিজেকে মুক্ত করে। অনতিবিলম্বে শান্ত নিপাট কুটির হয়ে ওঠে জেলখানার একক কক্ষকোষ। এখানে ভোর ও সন্ধ্যার বিশেষ তফাত নেই। শুধু ভোরে পশ্চিমের জানালা থাকে অন্ধকার, সন্ধ্যায় হালকা কমলা আলো শ্মশানের ধোঁয়ায় মিশে ঢুকে পড়ে। বর্ষায় সেই আলো চাপা পড়ে মেঘে। বৃষ্টির ছাট এলে সে দুই হাতে সাপটে নেয় মেঘবারি। সিক্ত স্নিগ্ধ বাতাস ঢুকে পড়লে ব্যাকুল জিজ্ঞাসা করে, তার সঙ্গে দেখা হয়, জলীয় বাতাস? ও ভালোবাসে তোমায়। গায়ে-পড়া দু-চার দানা জলের স্বাদ নিতে চেটে নেয় খানিক।

 বিজলি বাতি আছে ঘরখানায়, ওই টুঙ্গিতে, অতি স্বল্পালোক। ওই আলোকেই সে বই পড়ে। এর আগে এক কারাপ্রধান তার বইয়ের ব্যবস্থা করেছিলেন। সে কারান্তরিন হওয়ার আগে থেকে, অনেক আগে থেকেই, তারা পরস্পর পরিচিত ছিল। একজন হত্যাকারী সাব্যস্ত হয়ে সে জেলখানায় এলে সেই জেলার বলেন, তার খুনি হয়ে ওঠা ঘটনাচক্র ছাড়া কিছু নয়। সে দেশহিতৈষী, মেধাবী ও অনুগত, সে অপরাধমনস্ক নয়। সদাচার ও নিয়মানুবর্তিতা দ্বারা সে নিজের বন্দিদশা খানিক শিথিল করে তুলতেও পারে।

একজন বন্দি হিসেবে, জেলখানার ভিতর দেশাত্মবোধ ও মেধার পরিচয় রাখার প্রয়োজন হয় না খুব একটা। সুযোগও হয় না সচরাচর। তবে নিয়মানুবর্তী না হয়ে সে নিরুপায়। জেলখানা নিজের নিয়মে সক্কলকে চালিয়ে নেয়। বহুজনীন কক্ষগুলিতে চলে অপরাধতত্ত্ব বিস্তার করে চলা বিশেষ আইন। দেশের বিচারব্যবস্থা যে আইনে পরিচালিত তার সঙ্গে এই কক্ষাভ্যন্তরীণ কানুনের কোনও মিল নেই, সামঞ্জস্যরক্ষার কোনও দায় আছে বলে কেউ মনে করে না। যে যত বড়ো অপরাধী, যত বেশি দাগি, যত নির্মম, সে জেলের রাজা। তার ইচ্ছাই আদেশ। তার নির্দেশই বিচার।

 সেই অসদাচার, নির্যাতন, নিষ্ঠুরতার নিরন্তর প্রতিযোগিতার মধ্যে তাকে প্রবেশ করতে হয়নি ওই কারাপ্রধানের আনুকূল্যে। সে এক প্রশান্ত, গম্ভীর, বৃদ্ধ হননকারীর কক্ষে স্থান পেয়েছিল। পাঁচ ওয়াক্ত নমাজি সেই বৃদ্ধ শান্ত ও নিরুৎসুক। কিছুকাল একত্রে থাকার পর কারাপ্রধান প্রেরিত বইগুলি তিনি চেয়ে নিয়ে পড়তেন। অবশেষে দুই ভিন্ন বয়সি কয়েদির মধ্যে একরকম সম্ভ্রম সম্পর্ক তৈরি হয়। বৃদ্ধ একদিন তাকে বলেন, বিধর্মী বিবাহ করায় তিনি তাঁর পুত্র, পুত্রবধূ ও তাদের দুই মাসের সন্তানকে হত্যা করেছেন।

সেই বৃদ্ধকে দেখলে কখনো এমত নৃশংস বোধ হয় না। এমন সৌম্যকান্তি, সদাচারী, এমন অকপট। কারাগারে অধিকাংশ অপরাধী নিজেকে নিরপরাধ বলে থাকে। অপরাধের ভার বইতে না পেরে অনেকে লুপ্তস্মৃতি অথবা পাগল হয়ে যায়। সেই বৃদ্ধ এর মধ্যে পড়েন না। বৃদ্ধ বলেছিলেন, তার উপস্থিতি তাঁকে নিজের ছেলের কথা মনে পড়িয়ে দেয়। সে তখন খানিক বিব্রত বলে, তাহলে আমি আপনার সঙ্গে থাকলে আপনার কষ্ট।

না। আমি কি তা-ই বললাম? আমার ভালো লাগে। আমার ছেলেকে আর কোনওদিন দেখতে পাব না। তোমাকে দেখি।

নিশ্চয়।

আজকে আমি জানি, আমার ছেলে সত্যিকারের ধার্মিক ছিল। তার বিবিও ছিল তা-ই। কারণ তাদের কাছে সবচেয়ে বড়ো ধর্ম ছিল ভালোবাসা। প্রেম। তারা আমার নিষেধ অমান্য করেছিল, কিন্তু আপন হৃদয়ের বাণী মেনে নিয়েছিল।

ঠিক।

সেই মেয়েটি, যে ছিল আমার ছেলের বউ, মুসলমান ছেলেকে প্রেম করেছে বলে কত মার খেয়েছে তার বাপ-মায়ের কাছে, আরও কত অত্যাচার, সহ্য করতে না পেরে পালিয়ে এসেছিল আমাদের কাছে। নিজের বাবা-মায়ের ওপর যে ভরসা হারিয়েছিল, আমাদের কাছে সেই ভরসার আশায় এসেছিল।

তারপর?

আমার ছেলের মা, আমার বিবি, বলল, ”আশ্রয়প্রার্থীকে ফেরালে পাপ হবে। এমন গুনাহ কোরো না।” ও তবে আমাদের ধর্ম নিক আগে, আমি হুংকার ছেড়ে বললাম। ছেলের আম্মি বলে, ”ধর্ম কি জোর করে চাপানো যায়? না তা করা উচিত? সে আমাদের এখানে থাকতে থাকতে যদি মনে করে ভগবানকে আল্লাহবলে ডাকবে, তা-ই হবে।”…

কত সুন্দর কথা।

হ্যাঁ। সুন্দর। আমি মেনে নিলাম। আমি তার কথা ফেলতে পারতাম না। দুঃখ দিতে পারতাম না তাকে। আশায় আশায় থাকলাম, বউয়ের মন পরিবর্তন হবে, সে আমাদের একজন হবে। আমরা তাকে স্থান দিয়েছি, সেই কৃতজ্ঞতায় সে ঈশ্বরকে আল্লাহ ডাকবে।

ডাকল না?

সে আমার বংশ প্রসব করল, কিন্তু কই, ইসলাম গ্রহণের কথা কিছু তো বলে না। আমার ভিতর রাগ জ্বলে। ভীষণ রাগ। বিবিকে বললাম, এই শিশুর ধর্ম কী? আমার বিবি ছেলেকে জিজ্ঞেস করল। ছেলে বলল, ”এ মানুষের সন্তান, মানুষ। অজ্ঞান শিশুর ওপর ধর্ম চাপিয়ে দেওয়া অপরাধ। সে বড়ো হোক, জানতে-বুঝতে শিখুক, নিজের সিদ্ধান্ত নিজে নেবে।”…

আমিও তা-ই মনে করি। ঠিক বলেছিল সে।

কিন্তু আমার কাছে ঠিক লাগেনি। মনে হল, ওরা সব বিশ্বাসঘাতক। আমাকে ঠকিয়েছে। আল্লাহতালাকে ঠকিয়েছে।

জি, আল্লাকে ঠকায় কার সাধ্য? যদি আল্লাহ বা ঈশ্বর কেউ থাকেন আদৌ।

তুমি নাস্তিক?

আমি ভালোবাসায় বিশ্বাস করি। আমাকে নাস্তিক বলা চলে কি?

সে তো আমি জানি না। তবে আজ আমার মনে হয়, ভালোবাসাই একমাত্র ধর্ম। ভালোবাসতে পারলে স্নেহ, প্রেম, দয়া, ক্ষমা, সেবা সমস্ত সদগুণ আয়ত্ত করা যায়।

জি জি। আমিও এই বিশ্বাস নিয়ে আছি।

আমার পায়ে একটা ফোড়া হয়েছিল। বিশাল। লাল হয়ে ফুলে গেল। পাড়ার ডাক্তারের কাছে গেলাম। কী এক দাওয়া দিল, ফেটেফুটে একাকার। দুর্গন্ধ পুঁজ, কালো রক্ত। আমার বিবি কাঁদতে লাগল। ছেলের বউ এসে বসল আমার পায়ের কাছে। যত্ন করে পরিষ্কার করল ক্ষত। ছড়িয়ে পড়া রক্তপুঁজ। রোজ সে এসে আমার পায়ের কাছে বসত। পুঁজ পরিষ্কার করে ওষুধ লাগিয়ে দিত। পেটে বাচ্চা ছিল, অসুবিধা হয় বুঝি, কিন্তু নির্লজ্জভাবে পা বাড়িয়ে দিয়েছি আমি। সেবা করুক। এটাই তো ওর কাজ। দয়া করে আশ্রয় দিয়েছি। অহংকারে আর ধর্মের নামে অন্ধ উত্তেজনায় আমার মাথায় তপ্ত লাভা বইত, লাভা। মনে হত, ছেলেটা ওই মেয়ের জন্য ধর্মচ্যুত হয়েছে। ও নাস্তিক হয়ে গেছে।

যার ভালোবাসা আছে, সে কখনো নাস্তিক নয়।

সে কথা তুমি কার কাছে বলবে ছেলে? বাচ্চার কী নাম রাখবে? দুনিয়া নামের ওপর ধর্মের মার্কা দিয়ে রাখেনি? সরকারি ফর্ম ভরতে গেলে রিলিজিয়ন কী লিখবে? মানবধর্ম? বাতিল করে দেবে। স্কুলে ভরতি করতে যাও, পরীক্ষায় বসো, চাকরিতে ঢোকো, ধর্ম তোমাকে ছাড়বে না। ওরা কি নাকাল হয়নি? বাচ্চার বার্থ সার্টিফিকেট আনতে গিয়ে নাম রাখল নীলাঞ্জন ইসলাম মৈত্র। বউমা ছিল মৈত্র। আমি চেয়েছিলাম নীলাঞ্জন মৈত্র ইসলাম রাখা হোক। আমাদের পরিবারের বাচ্চা। আমাদের হক আছে পারিবারিক পদবি দেওয়ার। ছেলে শুনল না। ওর কাছে নিরপেক্ষতা সবার ওপরে। আমি অপমানিত বোধ করলাম। আমার বিবি কষ্ট পেল।

আসলে এসবের কোনও মূল্য নেই। এইসব পালটে যাবে একদিন। নিশ্চয়। দেখবেন। নাম বলেই কিছু থাকবে না আর। মানুষ হয়ে যাবে নম্বর। এই যেমন এখানে আপনি ৬৪ আমি ২২৯। ওই দিয়েই আমাদের চেনা যায় না কি? ধর্মানুগত প্রাচীন দেশ চীন এখন রিলিজিয়ন বাদ রেখে চলেছে। ওদের লক্ষ্য ক্ষমতা ও সম্পদ বৃদ্ধি। ওদের লক্ষ্য সৎ ও সাম্যের দেশ গড়ে তোলা। প্রগতিশীল ও বিজ্ঞানমনস্ক হওয়াই মানবসভ্যতার চূড়ান্ত উৎকর্ষ, এই উপলব্ধি হওয়ার পর ওরা দেখেছে ধর্ম সমাজের পুরোনো বাসন। ফুটো কড়াই যাকে বলে। এখন আর এসবের দরকার নেই। ওরা জানে, মগজ ও শ্রমশক্তি ঠেসে দিতে হয় উৎপাদনে, ব্যাবসায়। আপনি দেখবেন, ওদের ক্ষমতা একদিন সব দেশের উন্নয়নমাত্রা ছাড়িয়ে যাবে।

রিলিজিয়ন বাদ রাখা মানে ঠিক কী? সরকারি ফর্ম ও বাচ্চাদের পরিচয়পত্রে ধর্মীয় নাক না-গলানো?

তার চেয়ে বেশি। আমরা মনে করি, রাষ্ট্র ধর্মভাবনার বাইরে থাকবে। সব দিক দিয়ে। ধর্মের প্রতি ব্যক্তির আনুগত্য থাকবে কি না, সে নিয়েও ভাবিত হবে না। এমনকী ধর্মাচরণ নিষিদ্ধ, এমনটাও ঘোষণা করার কোনও অধিকার রাষ্ট্রের থাকবে না। একজন নাগরিক ঘুমিয়ে কী স্বপ্ন দেখবে তা যেমন রাষ্ট্র নিয়ন্ত্রণ করতে পারে না, তেমনই হবে ধর্মভাবনার স্থান।

তোমরা কারা আমি জানি না। তবে তোমাদের স্বপ্নের চীন দেশে ইসলামধর্মাবলম্বী জনগণ ভালো নেই। তাদের ধর্মত্যাগ করতে বাধ্য করা হয়। অর্থাৎ ধর্মাচারহীন রাষ্ট্র ধর্মের ভিত্তিতে নাগরিকের বিচার করছে। হস্তক্ষেপ করছে তার চিন্তায়। তুমি যে বললে রাষ্ট্র স্বপ্ন নিয়ন্ত্রণ করতে পারে না, তা ভুল। মানুষ যে জীবন যাপন করে, তা-ই নিয়েই স্বপ্ন দেখে। জীবনের রূপরেখা রাষ্ট্র দ্বারা প্রত্যক্ষ ও পরোক্ষভাবে নিয়ন্ত্রিত হয়।

খানিকটা। কিন্তু যে জীবন কেউ যাপন করতে চায়, তার স্বপ্ন সে স্বাধীনভাবেই দেখে না কি?

দেখে না। কারণ তার চাওয়া তৈরি হয় প্রাপ্ত জীবনের অসন্তোষ ও অতৃপ্তির নিরিখে। নিরাপত্তার নিরিখেও। চীন কীসের নিরিখে তোমাদের স্বপ্নের দেশ? আমাদের দেশ অতি প্রাচীন সময় থেকেই মগজ ও শ্রম সার্বিকভাবে উৎপাদনে ব্যয় করতে শিখেছে। কে-ই বা শেখেনি? গ্রিস, পারস্য, পেরু, মিশর, অতীতের চীন, কে নয়? যে দেশ বলে ধর্ম বলে কিছু নেই, অথচ ধর্ম কেড়ে নিতে চায়, সে ভণ্ড। যা নেই তা তুমি কীভাবে কেড়ে নেবে? সাম্যের নামে প্রতিবাদের কণ্ঠরোধ চীনে হয়নি? চীন কী করে তোমার চোখে সৎ হয়ে গেল?

চীন আমাদের স্বপ্নের দেশ নয়। ওই দেশ যে নৈতিক আদর্শের কথা বলে, তাকে নিজেই লঙ্ঘন করে। কিন্তু ওই নৈতিক আদর্শটি প্রশংসনীয়। জিনিসটা ভালো, কিন্তু তার অপব্যবহার হচ্ছে। কুমির যদি বাঘছাল পরে শিকারে যায় তাহলে ওই কৃত্তিবাসের মহিমা কম পড়ে না। কুমিরের প্রতারণা ধরা পড়ে। ওই দেশ এখনও নাগরিকের স্বাধীনতা কুক্ষিগত রাখে। আমরা তার সমর্থক নই। গণতন্ত্র কোনওরকম ফ্যাসিবাদ সমর্থন করে না। চীন, স্পষ্টত এখন ফ্যাসিস্ট কমিউনিস্ট। চীনের চেয়ারম্যান আমাদের চেয়ারম্যান যারা বলত তারা ছিল স্বপ্নবাদী, আবেগে ভেসে-চলা লক্ষ্যহীন যুবগোষ্ঠী। আমরা তাদের চেয়ে অনেক বেশি প্রগতিশীল। আমি জানি, চীনে বহু মুসলমানকে জোর করে শুয়োরের মাংস খাওয়ানো হয়। ঠিক একইভাবে হিন্দুদের জোর করে গোভক্ষণে বাধ্য করা হয়েছে অন্য কোথাও। অর্থাৎ, ধর্মের মূল উদ্দেশ্য বেশি মানুষের কাছে পৌঁছোতেই পারেনি। কিছু খাওয়া বা না-খাওয়া, কিছু পরা বা না-পরার মধ্যে ধর্ম আটকা পড়ে গেছে। ধর্ম চিন্তা ঋদ্ধ করবে, এই ছিল উদ্দেশ্য, কিন্তু ধর্ম চিন্তা হীন করেছে, নিকৃষ্ট করেছে মানবিকতা, ধর্ম উদ্দেশ্যপালনে ব্যর্থকাম। অথচ একটা শক্তিমান প্রতিষ্ঠান হয়ে বসে আছে। যে প্রতিষ্ঠান প্রকৃতপক্ষে রাজনীতি ছাড়া কিছু নয়। ক্ষমতার মোহ ছাড়া কিছু নয়। এই যেমন আপনি। আপনার পরিবারের মধ্যেও ধর্মান্ধতা আপনাকে ক্ষমাহীন, হৃদয়হীন, স্নেহ-মায়াহীন ঘাতক করে তুলল।

সে তো ধর্ম নয় বাবা। সে অধর্ম। দেখো, সব ধর্মেই কী করতে হবে না করতে হবে, তার জন্য বইপত্র আছে। যাকে বলে ধর্মগ্রন্থ। সেখানে ন্যায়নীতির সঙ্গে সঙ্গে পালনীয় কর্তব্য নির্দেশ করা আছে। এমনকী, সেই সকল সদাচার কতখানি অমোঘ, তার প্রমাণের জন্য অনেক গল্প আছে। কে জানবে সেগুলি সত্য কাহিনি কি না। সাতশো-আটশো-হাজার বছর আগে একটা লোক, মেয়েমানুষ কি পুরুষমানুষ কোন অসদাচারের জন্য কী ফল ভোগ করেছিল, অথবা গ্রন্থকথিত নির্দেশ পালন করে কী প্রকার অভীষ্ট লাভ করেছিল, আজ তা পরীক্ষা করে জানা যাবে না। সুতরাং তোমাকে নির্বিচারে বিশ্বাস করতে হবে। বিশ্বাস ছাড়া জীবন অচল। এই অপ্রমাণ ও বিশ্বাসের বাধ্যতা কখনো তোমাকে ধর্মের মূল দিক নির্দেশ করে না। তোমাকে আচরণে প্রবৃত্ত করে। নিত্যকর্ম অতি সহজ কাজ। একবার অভ্যাস হয়ে গেলে তোমার শরীর স্বয়ংক্রিয় যন্ত্রের মতো সেগুলি পালন করে যাবে। আর মন যাবে কোথায়? ধর্মের মধ্যে যে নিগূঢ় বাণী, যেখানে দয়া ও প্রেম সাধনের কথা বলা আছে, সহিষু�তা ও পরোপকারের কথা বলা আছে, সেগুলি এতই কঠিন, এমনই অসাধ্য যে মন একে বুঝতে চাওয়ার কষ্ট করতে না চেয়ে প্রবৃত্তির দাসত্ব করবে। আল্লাহর কাছে প্রার্থনা করতে করতে সে ভাবতে থাকবে কীভাবে প্রতিশোধ নেওয়া যায়, কীভাবে ক্ষমতা কেড়ে নেওয়া যায়, কীভাবে ভয় দেখানো যায়, দুর্বলের পিঠে লাথি মেরে কোন উপায়ে দাসত্ব করানো যায়। এখানেই সে থামে না। এর মধ্যে কেউ কেউ ছদ্ম অবতার। তারা ধর্মের নামে ধর্মগ্রন্থে প্রবেশ করিয়ে দেয় রিরংসা। পাপ ও পুণ্যের বিকারগ্রস্ত ধারণা। লিখে দেয়, আচরণই ধর্ম, তোমার হাতে তুলে নাও হত্যা, তুলে নাও হিংসা ও ঘৃণা।

আপনি ঠিক কী বলতে চাইছেন? কথায় বলে, মরা মরা জপতে জপতে রামনাম লাভ করা যায়। অর্থাৎ, আচরণ থেকে নৈতিক দীক্ষায় পৌঁছোনো সম্ভব।

হাজারে একজনের পক্ষে সম্ভব। যে চিন্তক, যে দূরদর্শী, যার চিন্তায় ভালোত্ব প্রবেশ করেছে নানা পথে, যে ধীমান, তার পক্ষে সম্ভব।

ধীমান, চিন্তক ও দূরদর্শী ব্যক্তি ধর্ম ও নৈতিকবোধ স্বার্থে পরিচালিত করতে পারে।

সেই তো বললাম, ছদ্ম অবতার। তারা মানুষের মনে প্রভাব বিস্তার করার ক্ষমতা রাখে, ঠিক যেমন রাখে একজন সৎ বা অসৎ রাজনৈতিক নেতা। ধীশক্তি যাদের সাধারণ, সাধারণ কামনা-বাসনা, সাধারণ লক্ষ্য, তারা প্রভাবিত হতেই পছন্দ করে। তাদের ভিতরকার শক্তি অলস, তারা চায় শক্তিমান কেউ তার হয়ে আদর্শ ও নৈতিক ভাবনাগুলো ভেবে দিক। তারা শুধু অনুসরণ করবে। সাধারণ জনমনে এই আলস্য ধর্মের প্রকৃত উদ্দেশ্য ও লক্ষ্য ব্যর্থ করার এক বড়ো কারণ।

আপনি কী ছিলেন? কে ছিলেন? আপনার ভাবনায় এতখানি বিশ্লেষণী দক্ষতা, আপনি কী করে পুত্রহন্তা হতে পারেন?

আমি কী ছিলাম, সেই পরিচয়ের আজ আর কোনও মূল্য নেই। যে কথাগুলি তোমাকে বললাম, সেইসব আমার কারাবাসকালীন আত্মবিশ্লেষণের ফল। আমার সেই উপলব্ধি যা আগে হয়নি, আমিও একজন সাধারণ চিন্তালস ব্যক্তি বলে। আমার ছেলে ধর্ম ঠিক উপলব্ধি করেছিল। সে নৈতিকতায় এমন উচ্চতার ছিল, যেখানে সেই সময় আমি পৌঁছোতে পারিনি। আজও পারিনি। তখন আমি বুঝিনি সত্যি ভালোবাসা কাকে বলে। পুত্রস্নেহ বলে যা ভেবেছি, সে ছিল দখলদারি মনোবৃত্তি। আজ আমি জানি, আমি আমার ছেলেকে কতখানি ভালোবাসতাম, সে আমাকে ভালোবাসত কত। তার জীবনের পথে আমি ছিলাম প্রধান বাধা, তাতেও সে আমাকে কখনো আঘাত করেনি, তর্ক করেছে, অশ্রদ্ধা করেনি, আমার আচরণে দুঃখ পেয়েছে, কিন্তু নিজের সিদ্ধান্তে অবিচল থেকে প্রমাণ করেছে তার মেরুদণ্ড ভাঙা সহজ নয়। আমার জীবনে সে ছিল আনন্দের উৎস। সে ছাড়া আমি আর তার আম্মু কিছুই ভাবতে পারতাম না। তার জন্মের পর তাকে বুকে নিলে মনে হত, স্বর্গীয় সুখ একেই বলে। দ্রুতই সে বড়ো হয়ে গেল। এতই বড়ো, কে জানে, আমি বোধহয় তাকে ঈর্ষাও করতে শুরু করলাম।

কী বলছেন? আপনার দ্বন্দ্ব ছিল ধর্ম নিয়ে, মানে রিলিজিয়ন।

সে আমার চেয়ে অনেক বেশি শিক্ষিত হল, আরও অনেক বেশি উপার্জনের পথ পেয়ে গেল, আরও অনেক বড়ো সম্মানের অধিকারী হল, অথচ আমার প্রতি তার বিনয় ও আনুগত্য একই রকম থাকার কারণে, আমি, তার আব্বাজান, মনে করলাম, সে অধিকার বহির্ভূতভাবে এই সাফল্য উপভোগ করছে, ওই সমস্তই আমার, এবং সে আমার দাসানুদাস। তাই, সে যখন জানাল এক বিধর্মী মেয়েকে সে ভালোবেসেছে, তাকে বিয়ে করতে চায়, আমার মনে হল এ তো স্পর্ধা। এ তো বিদ্রোহ। আমাকে সে কীভাবে অতিক্রম করতে পারে? আমি, আমি, তার জন্মদাতা, তার অভিভাবক। আমি! আমার অমতে জীবনের এত বড়ো সিদ্ধান্ত নেওয়ার কোনও অধিকার তার নেই। এই সমস্তই কি ঈর্ষা নয়? সে তো এক আত্মনির্ভর, পরিণত মানুষ, সে তখন নিজেই নিজের অভিভাবক। তাও আমি তাকে উত্যক্ত করতে লাগলাম। আমার মেরুদণ্ড তার মতো ঋজু নয়, আমি ধর্ম ধর্ম শুরু করলাম। যেভাবে দুর্নীতিগ্রস্ত রাজনৈতিক নেতা জনগণের মধ্যে ধর্মের নামে বিদ্বেষ ও বিভাজন ঘটায়, ঠিক সেভাবেই।

পিতা সন্তানকে ঈর্ষা করতে পারে?

নিশ্চয়। আমি নিজেই তার উদাহরণ। এমনকী, আজ আমার অকপটে স্বীকার করতে বাধা নেই, তার নির্বাচিত মেয়েটি বড়ো বেশি সুন্দরী ছিল। তার ডিগ্রিও ছিল আমার ছেলের সমান। সে যদি মুসলমান হত, আমি হয়তো তাহলেও ওদের বিয়ে আটকাবার ছলছুতো খুঁজতাম।

ওঃ! কেন? কেন? একজন পিতা কেন তার সন্তানের প্রেমের পথে বাধা হয়ে দাঁড়ায়? হ্যাঁ? কেন?

মানুষের মন অতল অন্ধকার কুয়ো। যত নীচে নামো, তত নির্মম ক্লেদাক্ত সত্যের মণ্ড পাবে।

এর কিছুই কি আপনি আগে বোঝেননি? খুন করার আগে?

আমি তখন নির্বোধ, অন্ধ, বিকারগ্রস্ত, ঈর্ষাকাতর ও ক্রোধে জ্বলছি। বাইরে কঠিন হিমশৈল, ভিতরে আগুন। আমি ঠান্ডা মাথায় কিনে আনলাম ঘুমের ওষুধ। অনেক ভাবলাম, কীভাবে খুন করব। ভাবতে ভালো লাগত।

আপনার স্ত্রী কিছুই টের পাননি?

না। ধর্মপরায়ণতার নিখুঁত সাজপোশাক দেখে আমার সঙ্গে সহমত না হয়েও সে ছিল আমার প্রতি অনুগত ও শ্রদ্ধাশীল। সে বিশ্বাস করেছিল, যা করি, সবই ধর্মের জন্য। সে ছেলের বিয়ে সমর্থন করল, কিন্তু ছেলের বউ যখন বলল, চাকরির ইন্টারভিউ দিতে যাবে, সে আমার অভিভাবকত্বের কথা স্মরণ করিয়ে দিল। আমি বললাম, এ বাসায় কি সে নাস্তাপানি পাচ্ছে না? নাকি তার বাচ্চার ডায়াপার কেনার পয়সা নেই? আমার বিবি বলল, এত লেখাপড়া করা মেয়ে ঘরে বসে থাকবে? তোমার অনুমতি চায়, দিয়ে দাও। বাচ্চার জন্য আমি তো আছিই। আমি বলে ফেললাম, একবার পা বাড়িয়ে দেখুক, খুন করে ফেলব। আমার বিবি চমকে উঠে বলল, এসব কী কথা? ছেলের বউ শান্তভাবে বলল, রাগারাগির দরকার নেই। যতদিন সবার মত না পায়, সে ঘরেই থাকবে। আমার মনে হল, এটাও আমাকে অপমান করা। দেখো, আমি কত ব্যক্তিত্বময়ী, আমি কারো মতের জন্য পায়ে ধরি না। বরং আমি সান্ত্বনা দিচ্ছি তোমায়, তুমি করুণার পাত্র। বিবি আমার কথা শুনে বলেছিল, মেয়েটার মুখের দিকে দেখেছ কখনো? অমন সুন্দর চোখের তলায় কালি পড়েছে। বাপের ঘরেও সে তম্বি সয়েছে। এরকম একটা ভালো মেয়ে, তাকে অত্যাচার করেছে আমার ছেলেকে ভালোবাসে বলে। জন্তুর মতো আটক রাখত, জানো তা? অমনি কি পালিয়ে এসেছিল নাকি? ওখানেও বন্দি ছিল, এখানেও তুমি বন্দি করে রাখবে? তোমার নিজের মেয়ে হলে পারতে?

তিনি, আপনার স্ত্রী, মহানুভব।

হ্যাঁ। সে এক মহৎ হৃদয় মহিলা। ব্যক্তিত্বই আলাদা। এমন শান্ত, মায়াময়ী। তার কাছে আমার যাবতীয় উগ্রতা প্রশমিত হয়ে যেত। ভালোবাসার নরম নিরাপদ চাদরে সে জড়িয়ে রেখেছিল গোটা সংসার। নিজের এতটুকু চাহিদা নেই। সে দিতে জানত। দিতে পারা বিরলতম গুণ, তা-ই না? কিন্তু তার ওই মেয়ের প্রতি স্নেহ ও সহানুভূতি দেখে আমার ইচ্ছা হল, মেয়েটাকে কুচি কুচি করে কেটে ফেলি। তারপর ওর বাপের পোষা কুত্তা দিয়ে খাওয়াই। সবসময় ঘোরের মধ্যে থাকতাম। প্রত্যেকটি নৃশংসতার পরিকল্পনায় বুঁদ। দেখলাম, আমার রক্ত দরকার। হিংস্রতাই খুনের চরম আনন্দ। যত নির্মম যত নিষ্ঠুরতা, তত তৃপ্তি।

আপনার স্ত্রীকেও খুন করার কথা ভাবতেন?

নাহ, ভেবেছিলাম, আমি ওকে ভালোবাসি। ওর ক্ষতি করা সম্ভব না আমার পক্ষে।

তাঁর পুত্রঘাতী হয়ে চরম ক্ষতি করলেন তো।

এখন সে কথা আমি জানি। এখন জানি, আমি ছিলাম প্রভু। না পিতা, না স্বামী, না প্রেমিক। উগ্র লোকেরা মনে মনে খুব একা ও অসহায়। বিবি আমার সেই অসহায়তা অনুভব করে আমাকে পরমাদরে তার স্নিগ্ধতা দিয়ে আগলে রেখেছিল। সে ছিল আমার আশ্রয়। ভালোবাসা টাসা কিচ্ছু নয়। ওই আশ্রয়ের লোভে আমি তাকে বাঁচিয়ে রাখতে চেয়েছিলাম। একটুও ভালোবাসতাম যদি, আমি খুনি হতে পারতাম না।

ভালোবেসেও খুনি হতে পারে কেউ।

পারে না। সেই ভালোবাসা মিথ্যে। মায়া। তার কোনও অস্তিত্ব নেই।

আপনি বলুন, কীভাবে আপনি খুনের পরিকল্পনা করলেন।

কাগজে খুঁটিয়ে পড়েছি খুনের নানাবিধ পন্থা। চার মেয়ে আর তাদের মা-কে ধরে কুয়োয় ফেলে দিল তাদের বাবা, চাচা, নানা, নানি। ভাইকে মেরে ভাই ঘরের মেঝে খুঁড়ে পুঁতে ওপরে সিমেন্টের বেদি করে দিল। হোটেলে প্রেমিকাকে ঘুমের ওষুধ খাইয়ে নলি কেটে খুন। সব দেখেশুনে মনে হল এটাই রাস্তা। একরাত্রে কড়া ঘুমের ওষুধ মেশানো খাবার খেয়ে সবাই বেহুঁশ।

ধরা পড়ে যাবেন, জানতেন না?

ধরা পড়ব, জেল হবে, ফাঁসি হবে, হোক। আমি ওসব ভাবিনি খুব একটা। শুধু ভাবতাম, ওরা পাপী, ধর্ম লঙ্ঘন করেছে। ওদের বেঁচে থাকার অধিকার নেই। ওদের বাচ্চা তো দুই ধর্মদ্বেষী শয়তানের বাচ্চা। অকম্পিত হাতে ওটাকেই আগে মারলাম। এইটুকু একটা মাথা। সরু লিকলিকে গলা। কাঠি-কাঠি হাত-পা। বিবি বলত, মুখখানা অনেকটা আমার মতো। ওর পাশবালিশ চেপে ধরলাম মুখে, একটুক্ষণের মধ্যে নীল হয়ে গেল। তারপর মারলাম মেয়েটাকে। মারার আগে, আমি ধার্মিক মানুষ, মনে পড়ল, একটান মারলে অধর্ম হবে, তাই প্রথমে গলায় ছোটো টান দিলাম, তার রোগা ফরসা শরীর একটু কেঁপে উঠল। মুখখানা এত সুন্দর, ঘুমন্ত মুখে এত সরলতা, এক মুহূর্ত মুগ্ধ হয়ে তাকিয়েছি, তার গলায় মটরদানা সোনার হার রক্তে ঢেকে যাচ্ছে, হঠাৎ চোখ দুটি খুলে গেল। আমি একেবারে পাকা খুনির মতো নলি কেটে দিলাম।

এত কিছু দেখতে পেলেন কী করে? ঘরে আলো জ্বালা ছিল? কারো ঘুম ভাঙল না এতটুকু?

যদি ঘুম ভাঙত, আমাকে ঠেকাতে পারত কেউ? আমি কি তখন মানুষ? হ্যাঁ, আলো জ্বেলে নিয়েছিলাম। আমার চোখ রক্ত চাইছিল। তবু, ছেলেকে মারার আগে আমার এই শয়তান হাত কেঁপে উঠল। কান্না পেয়ে গেল। মারব? ওকে মারব? বুকে করে বড়ো করেছি। কখনো এমন কোনও অন্যায় করেনি যাতে আমি বিব্রত হই। বরাবর ভালো ছেলে। নিশ্চিন্তে অসাড়ে ঘুমোচ্ছে। হঠাৎ পাশ ফিরে ও বউয়ের রক্তে ভেসে যাওয়া শরীর জড়িয়ে ধরল। ওই প্রেম দেখে একটানে ওর গলার নলি কেটে দিলাম।

তখন আর দুই পোঁচ দেওয়ার কথা মনে এল না?

না। আমার রিরংসার অবসান হল। না ধর্ম না অধর্ম, না পাপ না পুণ্য, না জীবন না মৃত্যু, কিছুই আমাকে ছুঁতে পারল না।

তারপর?

ছেলেটা খাবি-খাওয়া মাছের মতো শ্বাস নিল, একটু কাঁপল। মরে গেল। মেয়েটাকে জড়িয়েই। মেয়েটা খাবি খায়নি কিন্তু। একবার ছটফটাল, দুটো পা কুঁকড়ে গেল। মনে আছে, আমি একটানে কাঁথা দিয়ে বাচ্চাটাকে ঢেকে দিলাম। তারপর আমার বউয়ের পাশে গিয়ে শুয়ে পড়লাম।

কী দিয়ে? মানে অত সহজে নলি কাটা, মানে আপনার হাতে কী ছিল?

ছুরি। খুব পাতলা কিন্তু মারাত্মক ধারালো। একগুচ্ছ কাগজ মসৃণভাবে কেটে দেয়।

কী করলেন? ওটা? ফেলে দিলেন?

নাহ, আমার হাতেই ছিল। ঘুমের ঘোরে পাশে পড়ে গেছিল। যখন জ্ঞান এল, অনেক লোক। পুলিশ। আমার স্ত্রীকে হাসপাতালে নিয়ে গিয়েছিল। সেইদিনের কথা আমার ভালো মনে পড়ে না। আমি যেন ঘুমন্ত অবস্থায় থানায় চলে গিয়েছিলাম। লুকোনোর কিছু ছিল না। কোর্টে আমার স্ত্রী, মানে আমার বিবিকে আসতে হত, হিজাবে মুখ ঢেকে রাখত। ওই মুখ আর দেখিনি। বিচার শেষ হওয়ার দিন থেকে সে আর আমার মুখ দেখেনি। সেইটাই কি আমার সবচেয়ে বড়ো সাজা? নাকি আমি যে ছেলেকে বলতেই শিখলাম না, আমি তাকে কত ভালোবাসি, সেইটাই। আমি মৃত্যুদণ্ড প্রার্থনা করেছিলাম। কিন্তু আমার বিবি ব্যবস্থা করল যাতে যাবজ্জীবন হয়।

যাতে আপনার আত্মোপলব্ধি হয়।

হয়তো। অথবা, কে বলতে পারে, সে আমায় ভালোবেসেছিল বলেই হয়তো বাঁচিয়ে রাখতে চেয়েছিল। আমার মধ্যে খবিশ বাস করত। খবিশ জানো?

শয়তান।

শুধু শয়তান না, নোংরা শয়তান। কিন্তু আমার স্ত্রী ছিল পবিত্র। তাই আমার মৃত্যুকামনা করতে পারেনি।

তাহলে একবারও দেখা করলেন না কেন?

ভালোবাসা সবসময় কাছে টানে না, দূরেও ঠেলে দেয়। আমার ভাই আছে, বোন আছে। কেউ আসে না। কেন আসবে? আমি কি মানুষ? তুমি এখানে আসার আগে আগে আমার বিবি তার ছেলের কাছে চলে গেছে। আমিও যাব যেকোনও দিন। তাই যখনই সুযোগ পাই, ভালোবাসার কথা বলি। ক্ষমার কথা, পরোপকার ও প্রকৃত ধার্মিকের কথা। তবে নিজের কথা বলি না। তোমাকে বললাম। তোমাকে দেখে আমার ছেলের কথা মনে হয়। মনে হয় বুকে জড়িয়ে ধরি।

সে তখন বৃদ্ধকে কদমবুসি করে। পদচুম্বন ঠিক নয়। পায়ের ধুলো নেওয়া। বৃদ্ধ তাকে জড়িয়ে ধরে বলেন, আমি খুব ভালো করে জানি না তোমার অপরাধ কী। জানার দরকার নেই। তুমি আমার ছেলের মতো। আমি তোমার জন্য দোয়া করব। আমি পাপী মানুষ, কিন্তু আল্লাহ রহমান রহিম। তাঁর কাছে সিজদা করো।

এই বৃদ্ধ জেলখানাকে সংশোধনাগারে পরিণত করেছেন বলেই তার মনে হয়েছিল। ইনি প্রকৃতই সিদ্ধপুরুষ। নিজেকে এমন ব্যবচ্ছেদ করা যে সম্ভব, সে আগে জানত না। বৃদ্ধের প্রতি তার একপ্রকার আকর্ষণ জন্মায়। পুত্রহন্তা ও শিশুঘাতী ব্যক্তির প্রতি যে ঘৃণা জাগে, ওই বৃদ্ধের প্রতি তার সঞ্চার হয় না। তিনি যখন তাঁর কাহিনি বলে চলেন, উদবেগহীন, যেন শরতের ভরা নদে ভেসে যাওয়া পাল-তোলা নৌকা, মনে হয়, অন্য কারো কাহিনি বর্ণনা করছেন।

যতই ভাবলেশহীন বিবরণ দিন, রাতে সে ঘুমোতে পারছিল না। নারী ও শিশুঘাত সে ভাবতে পারে না। এবং, সেই হনন কতখানি অর্থহীন। বৃদ্ধের জন্য তার অন্তরে বেদনা সঞ্চার হতে লাগল।

সে যে এপাশ-ওপাশ করছে, বৃদ্ধ চোখ বন্ধ করেও বুঝতে পারলেন। বললেন, আমার পাপের কাহিনি শুনিয়ে তোমার মনের ভার বাড়িয়ে দিলাম।

সে বলে, আমি পাপ-পুণ্য মানি না। আমি জানি ন্যায় অথবা অন্যায়। আপনার জন্য আমার কষ্ট হচ্ছে, কারণ জীবিত থেকেও আপনার নরকযন্ত্রণা হচ্ছে।

দোজখ তো মানো না তুমি।

যন্ত্রণার মাত্রা বোঝাতে বললাম। আপনি আমাকে এভাবে সব বললেন কেন?

তোমাকে দেখে আমার ছেলের কথা মনে হয়। এ ঘরে যারা থেকে গেছে, তারা আমাকে ঘৃণা করেছে, ভয় পেয়ে অন্য সেলে চলে যাবার চেষ্টা করেছে। কারো সঙ্গে দুটো মনের কথা বলার সুযোগ হয়নি। এই জেলখানায় অপরাধের গল্প ঘুরে ঘুরে বেড়ায়। ও বউকে খুন করেছে। ও বন্ধুকে মেরেছে। এ ওকে ঘৃণা করে অপরাধের মাত্রা বিচার করে। তুমি যেখানেই যাও, সর্বত্র বিচারক বসে থাকে রায় দেবার জন্য।

না না। আমি সেরকম ভাবিনি।

তুমি, তুমি অন্যরকম। তোমাকে বলতে ইচ্ছা হল। বুক হালকা হল। কেউ যদি নিজের থেকে নিজেকে বিচ্ছিন্ন করে নিজের পাপ দেখতে পারে, তবেই সে ধর্মের পথে চলতে পারবে। আমি সেইটুকুই করার চেষ্টা করছি। তুমি আমার ছেলের মতো। আমাকে ক্ষমা কোরো। পারবে? এই পাপী বৃদ্ধ মরার আগে এইটুকু জানুক, অন্তত একজন তাকে ক্ষমা করেছে।

আমি আপনার বিচার করিনি। আপনাকে ঘৃণাও করিনি। আপনি অনুতাপে পুড়ে যাচ্ছেন। আপনি নিঃস্ব, ক্লান্ত, আল্লাহর করুণাভিখারি। আমি আপনার কী বিচার করব? কেনই বা করব? ক্ষমার কথা যদি বলেন, একজনের কথা আপনাকে বলতে পারি। অন্তরে ভালোবাসা থাকলে ক্ষমা আসে। আমি তাঁকে দেখে শিখেছিলাম।

কার কথা বলছ?

একজন ইমামসাহেবের কথা। তাঁকে দেখে মনে হয়েছিল, ঈশ্বর বলা যায়। এক নির্বাচনী মিছিল থেকে শহরে হিন্দু-মুসলিম দাঙ্গা লাগল। হিন্দুরাই ছিল মূল উদ্যোগী। তারা মরল কম। ক্ষয়ক্ষতিও তাদের কম। মুসলমান পাড়ায় অনেকগুলি ঘর পুড়ল, মারা গেল কজন, তার মধ্যে ছিল ষোলো বছরের একটি ছেলে। ওখানকার মসজিদে ইমামসাহেবের ছেলে। এমনিই রাস্তা দিয়ে যাচ্ছিল সে। রাজনীতির সঙ্গে এতটুকু যোগ নেই, স্কুলের শেষ পরীক্ষা দিয়ে ফলের অপেক্ষায়। কয়েকজন তাকে ধরে ঢুকিয়ে দিল একটা ঘরে। বাইরে থেকে দরজা আটকে আগুন দিল।

আহাহাহা, এরা মানুষ নয়, খবিশ। আল্লাহতালা কখনো এদের ক্ষমা করবেন না।

আপনি অনুমান করতে পারছেন, পরিস্থিতি কতখানি উত্তপ্ত। অন্যান্য মৃত্যুর চেয়ে অনেক বড়ো হয়ে উঠল ওই কিশোরের মৃত্যু। প্রশাসন তৎপর হল। শহরে কারফিউ জারি হল। কিন্তু পরিস্থিতি এমন যে মারাত্মক দাঙ্গা লাগবে যেকোনও সময়। তখন ইমামসাহেব ক্রোধে ফেটে পড়ার অপেক্ষায় থাকা প্রতিবেশীদের বার্তা দিলেন, তিনি তাঁর ছেলের মৃত্যুর প্রতিশোধ কামনা করেন না। চান না, ছেলের মরদেহ রাজনৈতিক প্রচারসর্বস্বতার অংশ হোক। চান না, ধর্মের নামে উগ্র হয়ে উঠুক তাঁর সমধর্মী ভাইয়েরা। প্রতিশোধ তাঁর সন্তান ফিরিয়ে দেবে না। বরং মারদাঙ্গায় আরও অনেক মায়ের কোল শূন্য হয়ে যাবে। তাতে ইমামসাহেব ও ছেলের মায়ের দুঃখ কমে যাবে না। আল্লাহর করুণার ওপর নির্ভর করে, ছেলের স্মৃতি নিয়ে বাকি জীবন ঠিক কাটিয়ে দিতে পারবেন।

আল্লাহতালার কী করুণা।

যারা উন্মাদনার কবলে পড়ে শয়তান হয়ে উঠেছিল, তারা সাধারণ মানুষ, তাদের ঘরে বিবি-বাচ্চা আছে। আরও অনেক মানুষের ভালোর জন্য, আরও অনেক প্রাণঘাত থেকে শহর বাঁচাবার জন্য ইমামসাহেব ও তাঁর বিবি ওই লোকগুলোকে ক্ষমা করলেন। তিনি বললেন, আমার ছেলের হত্যাকারী, তারা কারা আমি জানি না। কৃতকর্মের জন্য তারা নিশ্চয় অনুতপ্ত হবে। আল্লাহতালাদের মার্জনা করুন।

এতখানি মহৎ হতে পারে মানুষ?

তিনি ইমাম। কোরানের আয়াত তাঁর মুখস্থ। ক্ষমার ওই প্রতিমূর্তিকে আমি শ্রদ্ধা করি। তিনি আমাকে চেনেন না, কিন্তু আমি তাঁকে মনে রাখব আজীবন।

বৃদ্ধ নিজের শয্যা থেকে উঠে এসে তার পাশে বসলেন। মাথায় হাত রেখে বললেন, খুনের আসামি তুমি, সে কথা শুনেছি। যার চিন্তায়, যার বিচারে এতখানি দরদ, এত শ্রদ্ধা, যে ঈশ্বরের মতো মানুষকে জেনেছে, সে কেন খুনি হয়ে গেল? বাবা, তোমার সারাজীবন যে বাইরে পড়ে রইল।

আমার ভালোবাসা কেড়ে নিতে চাইল যে।

কে?

লোকটা, যে আমার স্ত্রী হতে যাচ্ছিল, তার বাবা।

বৃদ্ধ আর একটিও কথা বলেননি। কোনও কৌতূহল নেই, উপদেশ নেই। কম্পিত হাতে তিনি হয়তো মনে মনে নিজের ছেলেকে স্মরণ করেই চুলে হাত বুলিয়ে দিতে লাগলেন। এমন স্নেহের স্পর্শে সে ঘুমিয়ে পড়েছিল।

বৃদ্ধ কখন ঘুমিয়েছিলেন, আদৌ ঘুমিয়েছেন কি না সে জানে না। ফজরের নমাজ পড়ার অব্যবহিত পরে তিনি অসুস্থ হয়ে পড়লেন। তাঁকে হাসপাতালে নিয়ে যাবার সময় আর জ্ঞান ছিল না। সাত দিন পর তাঁর ইন্তেকাল হল। বৃদ্ধের ওষ্ঠাগত প্রাণ সম্ভবত অপেক্ষা করছিল ভিতরের ওই কথা, যার কিছু কিছু তিনি আদালতে ব্যক্ত করেন, যার অনেকখানি বুকে চেপে রেখেছিলেন, সেগুলি প্রকাশের জন্য। সেই প্রথম সে উপলব্ধি করে, কথা, চিন্তার ভিতর জমে-ওঠা অজস্র কথা প্রকাশ চায়। প্রকাশ এক উপশম।

বৃদ্ধ গত হলে তার কিছুদিন শূন্য লাগত ভিতরটায়। তাকেও কেউ দেখতে আসে না। তার অপেক্ষমাণ প্রিয়তমাও নয়।

জেলার বলেছিলেন, কিছু লাগলে আমাকে বলবে। আমি যতদিন এখানে থাকি, তোমার কোথাও কোনও অসুবিধে হবে না। বলো, তুমি কি কিছু চাও?

 সে বলে, না চাইতেই আপনি আমাকে অনেক দিয়েছেন। জেলখানার নোংরা জীবনের বাইরে রেখেছেন আমাকে। বই এনে দিচ্ছেন। কিছুক্ষণ আপিসে কাজ করার অনুমতি দিয়েছেন। আমি কৃতজ্ঞ। শুধু যদি জানতে পারি, ও কেমন আছে।

কারাপ্রধান খানিক চুপ থেকে বলেন, শোক কাটিয়ে উঠছে।

আমাকে একটা দিন না দেখে থাকতে পারে না তো। আসে না কেন? কোর্টে আমার বিরুদ্ধে সাক্ষী দিয়েছে বলে? ওকে বলবেন, ও কোনও অন্যায় করেনি। যা সত্যি তা-ই বলেছে। যা সত্যি, আমিও তা-ই বলেছি। আমিও কোনও অন্যায় করিনি।

আমি তোমার কথা ওকে বলব।

আসতেও বলবেন।

ভেবে দেখো, বাড়ির লোক ওকে আসতে দেবে কি?

তা ঠিক। কিন্তু ও তো আমার জন্য অপেক্ষা করবে। আমাকে কত কথা বলার থাকবে ওর। আমিও যে ওকেই বলি সব। সমস্ত। এমনকী সেইসব রাষ্ট্রীয় নিরাপত্তাজনিত দায়িত্ব আমার, যা অপ্রকাশ রাখার শপথ নিতে হয়, সেইসবও ও জানে, কারণ আমরা ভালোবেসে একটিই সত্তায় পরিণত হয়েছি। আমাদের পরস্পরের কাছে লুকোনোর কিছু নেই। যদি এমন কিছু থাকে, যা এখুনি ওকে বললে ওর নিরাপত্তা বিঘ্নিত হবে, সেইসব আমি পরে বলব। ও জানবে। সব জানবে। আমি বুঝতে পারছি, আমার সঙ্গে দেখা করার জন্য ও কত অধীর। যতদিন হোক, ও অপেক্ষা করবে।

নিশ্চয়। কেন করবে না?

দেখা না হোক, আমরা চিঠি বিনিময় করতে পারি।

এখনই নয়। যাক আর কিছুদিন। শোনো, কিছুদিন পর এই জেল থেকে তোমাকে অন্যত্র পাঠিয়ে দেওয়া হবে।

ওঃ। আচ্ছা। দূরে পাঠিয়ে দেওয়া হবে? এরকম ভাবা হচ্ছে কি, আমি ওর ক্ষতি করতে পারি? সে তো অসম্ভব। আমি ওর ক্ষতির কথা চিন্তাও করতে পারি না।

তোমার অপরাধের নিরিখে তোমার সাজা হয়েছে। এক জেল থেকে অন্য সংশোধনাগারে পাঠানো সাধারণ নিয়ম ছাড়া কিছু নয়।

 আবার কি আমি এই জেলে ফিরে আসব?

আসতেও পারো। এক কারাগার থেকে অন্যটায়, এক জেলখানা থেকে আরেক জেলখানায় ঘুরে চলাই দস্তুর।

তখন ওর সঙ্গে দেখা হবে।

দেখা হবে নিশ্চয়।

আমি কি আপনার দেওয়া বইগুলো সঙ্গে নিতে পারি?

এগুলো তো পড়া হয়ে গেছে তোমার। যেখানে যাবে, যাতে এখানকার মতো সুবিধা পাও, আমি তা দেখব।

সে ফিরে এসেছিল। সাত বছর পর।
ইদানীং বই দেখলেই তার ভয়-ভয় করে। মনে হয়, চোখের আলো নিভে যাচ্ছে, এই গোপন সংবাদ ঠিক জেনে যাচ্ছে অক্ষর। অথচ, ভয় থেকে নির্ভয়ে যাওয়াও এক মুক্তির সাধনা।

 মুক্তি কয় প্রকার ও কী কী?

হেহ, কারো পক্ষেই তা বলা সম্ভব নয়। মুক্তি এক অনিঃশেষ ছিদ্র, যতই ভরো-না কেন, খালি হয়ে যায়।

যখন অসম্ভব ভয় ঘাড় কামড়ে ধরে আর শিরদাঁড়া শিনশিন করতে থাকে, সে পশ্চিমের দেওয়ালে কালি ফুরিয়ে যাওয়া কলমের ডগা দিয়ে লেখে চে।

 প্রথম প্রথম ছোটো করে লিখত। যেমন লেখে লোকে। একদিন হঠাৎ মনে হল, আচ্ছা, যদি তার বাহুপরিমাণ ব্যাসার্ধ নিয়ে সে একটি বৃত্ত নেয়, আর তার মধ্যে অর্ধবৃত্তীয় এ-কার দিয়ে ব্যাস বরাবর এঁকে নেয় চ-এর ডাঁটি, লিখে ফেলে মস্ত চে, আর যখনই ভয় করে তখনই তার ওপর দাগা বুলিয়ে চলে, একদিন না একদিন ওই চে নিশ্চয় ভেদ করে যাবে সিমেন্ট, তারপর ইট এবং ইট ও সিমেন্টের প্রগাঢ় সম্পর্ক গড়ে দেবার জন্য গেঁথে দেওয়া লোহার শিক, সেইসবও গলিয়ে বা ভেঙে, বেরিয়ে যাবে চে। পশ্চিমের দেওয়াল ভেদ করে এনে দেবে উদার মুক্তি। আঃ। কবে আসবে সেই দিন?

আসবে। নিশ্চয় আসবে। সে তখন স্নান-টান সেরে পরিপাটি চুল আঁচড়ে ইস্ত্রি-করা পাজামা-পাঞ্জাবি পরে তাকে বলবে, আজ শুধু হিঞ্চের শুক্তো আর ঘি সহযোগে তোপসে মাছ ভাজা।

সঙ্গে বাসমতী চালের গরম ভাত তো থাকবেই। উত্তরা ওই চাল ছাড়া খেতে পারে না।

বাসমতী চালের গন্ধ মনে আছে?

গন্ধ? ওই যে জানালা দিয়ে ক্রমাগত আসে। কয়েদখানার দেওয়ালের ওপারেই শ্মশান। কত কে পুড়ে যায়। পুড়তেই থাকে, পুড়তেই থাকে। শ্মশান একজন সদাব্যস্ত লোক। তার প্রেয়সীর বাবা লোকটার মতো। কত যে কারবার। কত যোগাযোগ।

ওই বাড়ি গেলেই একেকদিন একেকরকম গন্ধ পাওয়া যায়। কারণ ওদের অনেক ব্যবসায়ের মধ্যে এক গন্ধদ্রব্যের ব্যবসায়। বাড়িতে সুগন্ধি ছড়িয়ে রাখা ওর বাবার মূল্যবান শখ। কোনওটা কামোদ্রেক করে। কেউ ঘুম পাড়িয়ে দেয়। এটা হল প্রেমে পড়ার আগের মুহূর্তের গন্ধ। সেই মেয়ে রিনরিনে স্বরে হাসি মাখিয়ে বলে।

সে আবার কী!

জানেন না? পূর্বরাগের গন্ধ। এরকম অনুরাগের গন্ধ আছে। ছেলেদের আর মেয়েদের আলাদা। মেয়ে, নাকি কিশোরী, লজ্জিত স্বভাবে মুখ নিচু করল।

অনুরাগের গন্ধ মাখার দিন যদি আসে তোমার, আমাকে ডাকবে তুমি? তার প্রথম প্রকাশ্য প্রস্তাব। প্রেমের ঢেউ লাগলে প্রস্তাব করতে হয়। সে শুনেছিল। সে সুদীর্ঘ ছাত্রজীবনে লেখাপড়ার বাইরে সম্পূর্ণ নিবেদিত ছিল দেশ বিষয়ক ভাবনা ও কর্মে। সহপাঠিনী বা আশপাশে অপরাপর মেয়েরা তার হৃদয়ে প্রেমের ঢেউ তোলেনি। যাকে দেখে তার পৃথিবী উঠল দুলে, সে ওই একফোঁটা মেয়ে। বয়সে তার চেয়ে ছোটো। অনেকটাই। কত? ঠিক সতেরো বছর। বয়সের ব্যবধান মুছে ফেলেছিল ওই মেয়ে নিজেই। প্রগলভ নয়, কিন্তু স্পষ্টবাক। বয়ঃসন্ধির মহালগ্নে দাঁড়িয়ে, কিন্তু আয়নায় আত্মপ্রতিবিম্ব প্রতি মোহগ্রস্ত নয়। মেধাবিনী, ব্যক্তিত্বশালিনী। এবং রমণীয়। অনুরাগের গন্ধ মাখার কথা শুনে সে বলল, সেই গন্ধ কি আপনি পাননি?

আলাদা করতে পারি না। এত সৌরভ। এত সৌগন্ধ। মনে হয়, আমার হাড়মাংস সব গলে গলে গন্ধে বিলীন হয়ে যাচ্ছে।

আমি পেয়েছি। এক-এক গন্ধের ধর্ম এক-একরকম। কিছু গন্ধ শুধু বিশেষ একজনের সান্নিধ্যে পাওয়া যায়। হাজার দামেও বাজারে আপনি তা কিনতে পাবেন না। সেইরকম আঘ্রাণের আমি অধিকারী।

কী?

আপনার অনুরাগের গন্ধ। পারফিউম মাখার দরকার নেই আপনার। কস্তুরী হরিণ আপনি।

তাহলে কী হবে? আমি তোমায় না দেখে থাকতে পারি না। তোমার বাবার কাছে কাজের ছলে ছুটে আসি।

আপনি একদিন না এলে আমারও সেই দিনটি মিছে হয়ে যায়। ভালো লাগে না কিচ্ছু।

এভাবে বোলো না। মনে হয়, তুমি আমার। তোমাকে হারাতে পারব না, তাই তোমাকে পাবার আগে দু-চার কথা বলা দরকার।

আমি কি তাহলে পাইনি আপনাকে? ভালোবাসেন না আপনি আমায়?

এক অপূর্ব প্রেমে আমি ভালবেসেছি তোমাকে, একমাত্র তোমাকেই।

আমিও যে ভালোবাসি আপনাকে। একমাত্র আপনাকেই। আমার প্রেম, আমি দাবি করতে পারি অপূর্ব, কারণ আর কাউকেই আমি এভাবে ভালোবাসিনি আগে।

আমি যেন আনন্দে উন্মাদ হয়ে যাব।

আপনি উন্মাদ হলেও আমি আপনাকে সঙ্গে নিয়ে বাঁচব।

এভাবে আমায় গ্রহণ করলে তুমি?

এভাবে আমি আমাকে দিয়ে দিলাম, আপনাকে, আপনি গ্রহণ করলেন কি?

ওঃ, আমি যেন কল্পনাতীত কিছু পেয়ে যাচ্ছি, জানো।

আপনি মিতবাক। বাকসংযম আপনাকে আরও আকর্ষণীয় করে। তাই এই মুহূর্তে ওই অনাবশ্যক অতিকথনে আমি বিরক্ত হচ্ছি। আমাকে পাওয়া যদি আপনার কল্পনার অতীত হত, আপনি আমার কাছে আসতেন না।

দূর থেকেও ভালোবাসা যায়, যেমন আমরা ভালোবাসি চাঁদ।

চাঁদ আমাদের মুগ্ধ করে। অমানিশায় ঢেকে গেলে আপনি চাঁদের জন্য কিছু করার কথা ভেবেছেন এ পর্যন্ত?

আমি চাঁদের জন্য কিছু করি সেই ক্ষমতা আমার নেই, আছে সূর্যের, আছে পৃথিবী গ্রহের।

যে ধরাছোঁয়ার বাইরে তাকে ভালোবাসা যায় না। প্রেম? হ্যাঁ। হতে পারে। একপাক্ষিক মুগ্ধতায় ভরা প্রেম, তার মধ্যে ভালোবাসা আছে বলে আমি মনে করি না।

তাহলে? ভালোবাসা কী?

প্রেমের উদবেল কামোচ্ছ্বাসের পর আসে ভালোবাসা। কামোচ্ছ্বাস অন্যায় নয়, কিন্তু ওই কাল পেরিয়ে, ভালোবাসায় পৌঁছে, তবেই কামবিমণ্ডিত প্রেমস্বাদ গ্রহণ করা উচিত।

আমি কামাতুর হয়ে আসিনি তোমার কাছে।

সে আপনি বলতে পারবেন। কামাতুরতা চাইলে গোপন রাখাই যায়। লোকে অহরহ রাখছে। একেবারে কাণ্ডজ্ঞান না হারালে কেউ কাম উৎকট করে তোলে না। আমিও তুলি না। আপনি আমার কাছে এলে আমার মনের ভিতর আনন্দের জোয়ার, আর আমার শরীরের ভিতর কামোচ্ছ্বাস।

এই কথাগুলি আমাকে বোলো না।

কেন? আপনাকে বলতে পারব না কেন? লজ্জায়? আপনার কাছে আমার কীসের লজ্জা? ভয়ে? আপনি কামতাড়িত হয়ে আমায় কামড়ে দেবেন, এই ভয়ে? আপনি সেইরকম যদি মনে করতাম, ভালোবাসতেই পারতাম না।

ভালোবাসা সম্পর্কে তোমার ধারণা বলো, আরও বলো। আমি বুঝতে চাই।

বেশি কিছু বলার নেই। ভালোবাসার সংজ্ঞা দেয় পণ্ডিত মানুষেরা। ভালোবাসা কি বলে বা লিখে বোঝানো যায়? চুমু খেতে কেমন লাগে, কেউ বলে বোঝাতে পারবে? হ্যাঁ, তুলনা করে উদাহরণ দেওয়া যায়। যেমন আমার মনে হয়, চুমু যেন লিচু খাওয়ার মতো। কখনো তা টুসটুসে পাকা কালোজাম খাবার মতোও হতে পারে।

আমি কাল তোমার জন্য দারুণ লিচু আর কালোজাম নিয়ে আসব।

চেরি আর পাকা পিচ?

আনব।

তাহলে শুনুন, ভালোবাসা হল, মারিগুটিকায় আক্রান্ত বাসবদত্তাকে নিতে আসা সন্ন্যাসী উপগুপ্ত। কিংবা কৃষ্ণ গোকুল ছেড়ে গেলে যমুনার পারে আজীবন অপেক্ষমাণ রাধারানি।

আর কৃষ্ণর চলে যাওয়া কী তাহলে?

ওই যে, মুগ্ধতা ও মুগ্ধতার অবসান। কামাতুরতা ও তার তাৎক্ষণিক প্রয়োগ। এক বাঁশি দুজনে বাজালেই কি ভালোবাসা হয়?

তাহলে?

আমি আপনাকে ভালোবেসেছি। আমি নিজেকে আপনার সঙ্গে একাকার করে দিয়েছি। আপনি কি তা উপলব্ধি করেন?

করি। নিশ্চয়।

যা-ই করুন, যেখানেই যান, আপনি আমার কাছে ফিরে আসবেন? আমি অপেক্ষা করব।

আমি, যে আমি এখানে তোমার সামনে, তার বাইরেও এক আমি থাকে, তাকে তুমি জানো না। আমি শপথবদ্ধ, আমি তোমাকে জানাতেও পারি না। তাই আমার সংশয়, আমাকে না জেনে তুমি চূড়ান্ত সিদ্ধান্ত নিয়ো না। আইনের চোখে তুমি এখনও পরিণতমনস্ক নও।

আইন পরিণত মনের সীমা নির্ণয় করেছে সাধারণ বিকাশের ওপর ভিত্তি করে। ব্যতিক্রম কি থাকে না? আমার নিজের সম্পর্কে সব সিদ্ধান্ত এতকাল বাবা নিয়েছে, শুধু এই একটি বিষয় আমি বাবার হাতে তুলে দিতে পারব না। আমি নিজেকে আপনার সঙ্গে মিশিয়ে দিয়েছি, আপনি উপলব্ধি করেছেন। আজ থেকে আমার ও আপনার মধ্যে আর কোনও গোপনীয়তা নেই। আপনাকে শপথ ভাঙতে হবে না। আমি জানি আপনি কী ও কতখানি।

কী জানো?

মাত্র কিছুদিন আগে যে দশজন সন্ত্রাসবাদী, কাগজে যেমন বলেছে, জঙ্গলে নিহত, যারা রাষ্ট্রের কাছে আত্মসমর্পণ করার জন্য আলোচনায় বসতে এসেছিল, তাদের মুখোমুখি আপনি ছিলেন সরকারি প্রতিনিধি।

তোমার জানার কথা নয়। আমার এ ধরনের কাজের কোনও লিখিত আদেশনামা নেই।

আমি এখনও বড়ো হইনি এবং কিছুই বুঝি না এই মর্মে আমাদের বাড়িতে আসে যত ক্ষমতাশালী লোক, তারা আমাকে কোলে বসিয়ে গূঢ় ও গোপন আলোচনা সেরে নিতে থাকে।

আমি বা আমার সঙ্গে যারা আসে, তারা কখনো এমন করেনি। তোমার বাবা তোমাকে আলোচনার মধ্যে ডাকেননি।

আপনারা তেমন ক্ষমতাশালী কোথায়? আপনাদের সঙ্গে বাবার মামুলি কথাই হতে শোনা যায়। আপনারা আসেন, কারণ এখানে সরকারিভাবে বেসরকারি লেনদেন নিরাপদে সারা যায়। আমি কোন স্তরের ক্ষমতাশালীর কোলে উঠব, বাবা বিচক্ষণতার সঙ্গে সেই সিদ্ধান্ত নেয়।

তোমার বাবাকে আমি সজ্জন বলেই জানি। একজন আদর্শবাদী ব্যক্তি।

রাজনৈতিক আদর্শ ব্যক্তির নৈতিক চরিত্রের অববাহিকায় প্রবাহিত না-ও হতে পারে। রাজনৈতিক আদর্শভাণ্ডারে বাবা বিপুল অঙ্কের অনুদান দেয়। সৌজন্য ও মেধাবী নির্দেশ দেয় নিয়মিত। বাবা বেসরকারিভাবে একজন সরকারি মাথা। ক্ষমতাশালীদের সঙ্গ করে এবং তাদের একজন। আর আমার নিরিখে, তারাও বাবার মতো।

কী?

আপনি হাঁ করে থাকবেন না। আপনার কাছে আমার লুকোনোর কিছু নেই। লজ্জার কিছু নেই। আপনাকে হারাবার ভয় নেই। আপনি কি কখনো এমন মহিলাকে প্রণাম করেননি, যিনি মায়ের মতো? তাহলে, আমি কেন সেইসব লোকের আদরের পুতুল হতে পারি না, যারা আমার বাবার মতো?

কোলে বসে আদর আর প্রণাম এক নয়।

রাজনীতি আর ব্যবসায়ের সূক্ষ্ম পার্থক্য কী জানেন?

ভাবতে হবে।

আপনার মতে দুইই এক, নাকি আলাদা?

বললাম তো, ভাবতে হবে।

গন্ধদ্রব্য ছাড়াও বাবার কত ব্যবসায় ছড়িয়ে পড়ছে। আরও ব্যাবসা, আরও টাকা, আরও ক্ষমতা। একলা বাবা পারে কি? আমি না দেখলে বাবাকে কে দেখবে? বাবা আমাকে না দেখলে কে দেখবে? তাই বাবাও আমাকে কোলে নেয় যখন ইচ্ছে। আদর করে চুমু খায়, আর আমার গায়ে বাসবদত্তার মারিগুটিকা উঠতে থাকে। বাবা আমার সারা শরীরের সব গন্ধ জানে এবং আমার বিষয়ে যাবতীয় সিদ্ধান্ত নেয়।

আমি এগুলো সহ্য করতে পারছি না। কষ্ট হচ্ছে।

হোক কষ্ট। আমার জন্য কষ্ট ভোগ করবেন না আপনি?

নিশ্চয় করব।

আর এক বছর পর, আমার নিজস্ব টাকায় হাত দিতে পারব, আমি সেই সন্ন্যাসীর হাত ধরে চলে যাব যার অপেক্ষায় ছিলাম।

আমি তোমাকে বুঝতে পারছি না। বয়ঃসন্ধি অনেক সময় হ্যালুসিনেশন দেখায়।

কীরকম?

যেমন তুমি বলছ।

মিথ্যা বলছি না। কেন বলব? যাকে ভালোবাসি তাকে মিথ্যা বললে ভালোবাসার আর রইল কি?

হ্যাঁ। বিশ্বাস ও সততা। আমি নিজেকে উন্মোচন করি, তারপর তুমি যেদিন যখন চাইবে, আমার কাছে চলে আসবে।

আমি ধন্য, আপনি আমাকে উদ্ধার করার জন্য ব্যস্ত হয়ে উঠছেন না।

ভালোবাসায় উদ্ধার বলে কিছু হয় না। উদ্ধারের পর আসে কৃতজ্ঞতা। মানুষ কৃতজ্ঞতার কাছে বন্দি হয়ে যায়। ভালোবাসা মানে মুক্তি। সেখানে কোনও বন্ধন থাকবে না। শোনো, এ কথা ঠিক যে আমার সামনেই গুপ্তঘাতকের হাতে মারা গেছিল ওরা দশজন।

আপনি তো দেখেছেন কে মারল, তাহলে আর ঘাতক গুপ্ত কোথায়?

আমি গুপ্ত রেখেছি, কারণ প্রিয়তমা, ঘাতকদের মধ্যে আমিও একজন। কিন্তু ঈশ্বর জানেন আর তুমি জানো, যা করেছি দেশের জন্য। যা করেছি মানুষের জন্য।

দেশের জন্য বলাই ঠিক হবে। আমার সমর্থন আছে। মানুষের জন্য বললে ওই যে মানুষগুলো মারা গেছে, তারা বিচার চাইতে আসবে।

কার কাছে বিচার চাইবে?

আপনার কাছে। কারণ ওরা আপনার সঙ্গে গোপন আলোচনায় বসেছিল যাতে দেশের ভালো করার পন্থা বিষয়ে সম্মিলিতভাবে ঐকমত্যে উপনীত হওয়া যায়। যাতে, ওরা আর সন্ত্রাসবাদী থাকবে না, আত্মসমর্পণ করে শান্তিকামী হয়ে যাবে। ভাবুন, আপনাকে ওরা ক্ষণমাত্র হলেও বিশ্বাস করেছিল। লোকে তো তার কাছেই বিচার চায় যাকে বিশ্বাস করে। শেষ মুহূর্তের ওই বিশ্বাসের শক্তি একত্র করে ওরা শেষতম ক্ষণের বিশ্বাসঘাতকতার বিচার চাইবে। তখন আপনি মধ্যস্থতাকারী, আপনিই ঘাতক, বিশ্বাসঘাতক, বিচারক আপনিই।

না না। আমি বলতে চাইছিলাম, যা করেছি দেশের মানুষের ভালোর জন্য।

সেই। দেশের মানুষ। দেশের ভালো বললে আপনার উচিত হাজার হাজার গাছ লাগানো। সেগুলি বাঁচিয়ে রাখা। লালনপালন করা। উত্তপ্ত গলন্ত হিমবাহ ঠান্ডা করে তার হিমবন্ত সত্তা রক্ষা করা। আপনার উচিত বাতাসের কার্বন যৌগ ন্যূনতম অবস্থানে নিয়ে আসা যাতে সূর্যের ক্ষতিকারক রশ্মি আমাদের দেশের গায়ে না লাগে। আপনার কর্তব্য, পাহাড়ের হাতে ফিরিয়ে দিন পাহাড়ের কৌমার্য, নদনদী আবর্জনামুক্ত করে প্রত্যর্পণ করুন তার গভীর অববাহিকা।

প্রিয়তমা, প্রেয়সী আমার, আমার ক্ষমতা অতি সামান্য। তাই দিয়ে যা পারি, তা-ই করে চলেছি।

নিশ্চয়। সে বিষয়ে আমার সন্দেহ নেই। রাষ্ট্র আপনার ওপর গুরুদায়িত্ব দিয়ে একটু নিশ্চিন্তে ঘুমোতে পারে। আপনি ও আপনারা দেশের মানুষের নিশ্চিন্ত ঘুমের জন্য পরিকল্পিত বিশ্বাসঘাতকতা ও হত্যার গুপ্ত সাক্ষী হয়ে যান। কিন্তু ওরা ও আপনারা, উভয়েই যখন দেশের ভালো চাইছেন, তাহলে কেন ওদের হত্যা করা হল?

দেশের মানুষের ভালো করার নামে ওরা সাধারণ নাগরিক খুন করে সন্ত্রাস সৃষ্টি করছিল।

উদ্দেশ্য?

যাতে ওদের হাতে ক্ষমতা আসে।

এতখানি একাকার করে দেওয়া কি ঠিক?

কীসের একাকার?

ক্ষমতা অর্জন করতে গেলে আস্থাও সংগ্রহ করতে হয় না কি? যত সাধারণ লোক ওরা মারে, তার বহুগুণ বেশি লোক ওদের ভালোবাসে। সেইসব মানুষের সাহায্যে ওরা দিনের পর দিন আত্মগোপন করে যুদ্ধ চালিয়ে যায়। সেই ভালোবাসা যত বাড়বে, যে রাষ্ট্রশক্তির বিরুদ্ধে ওদের যুদ্ধ ঘোষণা, সেই শক্তির ক্ষয় হবে বলেই আপনারা তাদের সঙ্গে সমঝোতা করার ছদ্মপ্রস্তাব দিয়ে, ভুলিয়েভালিয়ে সামনে এনে হত্যা করেন।

ওরা ক্ষমতা বৃদ্ধির জন্য হত্যা করতে পারে, ওরা ইঁদুরের মতো গর্তে লুকিয়ে থাকতে পারে, ওরা ধ্বংসের রাস্তা নিতে পারে, কিছু মানুষকে এই ধারণা দিয়ে ভালোবাসাও আদায় করে যে, তারা ক্ষমতাসীন হলে, এক ভূস্বর্গ গড়ে ফেলবে, যেখানে অসাম্য নেই, দুর্নীতি নেই, শোষণ নেই। কতদিনে গড়ে তুলবে? তোমার কী মনে হয়?

বলা সম্ভব নয়।

কীভাবে গড়ে তুলবে? সমাজ, রাজনীতি, অর্থনীতি, এর মধ্যে কোনটা রাতারাতি পালটে দেবার ক্ষমতা রাখে ওরা?

রাতারাতি পালটে দেবে, এমন জাদুশক্তির কথা ওরা বলে না।

বলে না, কারণ তা সম্ভব নয়। যে রাষ্ট্রীয় ক্ষমতা সমস্ত সমস্যা সমেত অতি ধীরে এগিয়ে চলেছে, শৈবালদামে ভরা অনতিগভীর সংকীর্ণ নদের মতো, তার বহমানতা নিন্দাজনক, হতাশাব্যঞ্জক, তার উজ্জীবন প্রত্যাশার অতীত, কিন্তু পলিতে ভরে-ওঠা উদর, পানায় আকীর্ণ জলের সহিষু�তা সকলের চোখ এড়িয়ে যায়।

আপনি বলতে চান, এ দেশের পরিচালনব্যবস্থা ত্রুটিহীন?

একবারও আমি তা বলিনি। তাহলে ওই দামোদর নদের তুলনা দিলাম কেন?

দামোদর কোথা থেকে এল?

দামে পূর্ণ উদর। উপমা মাত্র। রাষ্ট্রপরিচালনব্যবস্থা যার হাতেই আসুক, ওই সমস্যার বহর নিয়ে তাকে চলতে হবে। গোপন হত্যা ও কয়েকটি গ্রামে অধিকার স্থাপন করে প্রমাণ করা যায় না, আমরা পবিত্র, ওরা কলুষিত। না, না, হয় না এমন।

আপনি ওদের গোপন হত্যার বিরোধী, এবং আপনিই একজন প্রশস্ত ঘাতক।

সেই। কোনও এক রাজনৈতিক দর্শনের নামে, লুকিয়েচুরিয়ে ওরা অস্ত্র কিনলে, ওরা মানুষ মারলে বিপ্লব, আর রাষ্ট্রের শক্তি ওদের দমন করলে অন্যায়, ফ্যাসিবাদী আচরণ, গণতন্ত্রের কণ্ঠরোধ।

রাষ্ট্র দেশের সর্ববৃহৎ প্রতিষ্ঠান, সবচেয়ে বেশি ক্ষমতাধর, তাকে ধৈর্য ধরতে হবে। ক্ষমতা থাকলেই তার যথেচ্ছাচার করলে তা উগ্র স্বৈরাচার। গণতন্ত্রে তার স্থান নেই।

আর জঙ্গলে পাহাড়ে লুকিয়ে, অপহরণ, তোলাবাজি, হত্যা চালিয়ে যাওয়া আদর্শ বিপ্লব।

ওরা কি অন্যায়ের বিরুদ্ধে প্রতিবাদ করে না? ভূমিহীন কৃষক, প্রান্তেবাসী শ্রমিক, অরণ্যে যাদের শিকড়ের অধিকার, সেই আদিবাসীদের জন্য কি ওরা যুদ্ধ চালিয়ে যাচ্ছে না?

যাচ্ছে। আরও বহু সংগঠন ও প্রতিষ্ঠান সেই সামাজিক অথবা রাজনৈতিক কাজ করে, তাদের ইঁদুরধর্ম নেওয়ার প্রয়োজন পড়ে না।

বার বার ইঁদুর ইঁদুর করবেন না। বৈপ্লবিক পন্থায়, ক্ষমতাসীন প্রতিষ্ঠানের বিরুদ্ধে গেরিলা যুদ্ধ স্বীকৃত পথ। কিউবা বিপ্লবের কথা কি আপনি জানেন না? চে-র জানেন না কি দক্ষিণ আমেরিকায় তাঁর অবদানের ইতিহাস?

বিপ্লবের সংজ্ঞা হয়ে গেছে যে, তার নাম চে। মুক্তির প্রতীক হয়ে গেছে যে, তার নাম চে। বিশ্বের সব দেশে, সবচেয়ে জনপ্রিয় ছবি হয়ে আছে যে, তার নাম চে।

তাহলে?

তাহলে কী, আমার হৃদয়েশ্বরী? সামাজিক-রাজনৈতিক বিপ্লব কোনও প্যাটার্নের মধ্যে পড়ে না। বাঁধা ছকে বিপ্লব হয় না কখনো। প্রত্যেক দেশের নিজস্ব ধর্ম আছে। রিলিজিয়ন নয়, ধর্ম, অর্থাৎ লক্ষণ, মাটির গুণ, গন্ধ, মানুষের চিন্তার প্রক্রিয়া। তাকে বাদ দিয়ে গেরিলা যুদ্ধ সফল হতে পারে না।

কেন পারে না?

বৈপ্লবিকতা দুইরকম, তা-ই না?

যেমন?

এক, আকস্মিক গণঅভ্যুত্থান, যাকে বলা হয় বিদ্রোহ। দুই, দীর্ঘ সময় নিয়ে অল্প অল্প করে বদলে দেওয়া, সেই পরিবর্তন শুশ্রূষার মতো। গেরিলা যুদ্ধ এর মধ্যে পড়ে না। কারণ, বিপ্লবের ধিকিধিকি জ্বলতে থাকা অঙ্গারে এই যুদ্ধ বারুদ, এবং ক্ষমতায়নের পর তার কাজ ফুরিয়ে যায়। বিপ্লবের কাজ তখনও অনেক বাকি থাকে। কারণ বিপ্লব ইতিবাচক ও গঠনমূলক না হলে, আবার জনমনে হতাশা ও বিক্ষোভ তৈরি হবে, আগুন নিভবে না।

তখন আবার এক গেরিলা যুদ্ধ নতুন ক্ষমতায়ন ঘটাবে।

তাহলে প্রশাসনিক স্থায়িত্ব কীভাবে তৈরি হবে? দেশবাসী যদি শুধু মারে আর মরে, কীভাবে তৈরি হবে শান্তি আর নিরাপত্তা?

আপনি বলতে চান, উগ্র বিপ্লব অসার্থক?

আমি কী করে সে কথা বলতে পারি? ইতিহাস বলে। এ দেশে এই পদ্ধতি এখনও সফল নয়। যদি ক্ষেত্র প্রস্তুত থাকে, হয়তো সফল হবে। আমাদের দেশে এত বিভিন্নতা, এত লোক, এখানে পরিবর্তনের গতি বাড়িয়ে তোলা কঠিন।

চীন কি করছে না?

চীন? সেখানে তিয়েন আন মেন স্কোয়্যারে কী হয়েছিল, তুমি কি ভুলে গিয়েছ জ্ঞানী মেয়ে?

আমি জনসংখ্যার কথা বলছিলাম।

চীন তাদের সেই প্রাচীন প্রাকারের মধ্যে নিজেদের লুকিয়ে রাখে কেন, বলতে পারো? ওদের দেশে শৃঙ্খলা আছে, শৃঙ্খলও দেশের এ প্রান্ত থেকে ও প্রান্ত ছড়ানো। ওদের আর্থিক উন্নতি আছে, শোষণও আছে।

চীন এখন মহাশক্তিমান এবং কমিউনিস্ট শাসনের সফল উদাহরণ। মানেন তো আপনি?

প্রিয়তমা, হয়তো কোনও কোনও সময়, তর্কের উদ্দেশে, আমিও চীনের গুণকীর্তন করি। তোমার চে আমারও সবচেয়ে প্রিয় নেতা। কোথাও কোথাও গেরিলা যুদ্ধ প্রয়োজন হয় এবং এই যুদ্ধ দ্বারা কোনও স্বাধীনতার স্বপ্ন বাস্তবায়িত হয়।

শুধু এ দেশের চে-ভক্ত বিপ্লবীদের প্রতারণা ও হত্যা করা ন্যায়সম্মত, এই আপনার বক্তব্য?

আমি ওদের হত্যা না করলে ওরা আমায় মারত। খবর ছিল।

এ কথাও রাষ্ট্র আপনার মতো ঘাতককে বলতে শেখায়।

তুমি সন্ত্রাসবাদের পক্ষে, আমি বিশ্বাস করি না।

সন্ত্রাসের ধারণা যেভাবে দেওয়া হয়, আমি তা মানি না।

কী তোমার ব্যাখ্যা?

সাধারণ নাগরিককে খুন করাই সন্ত্রাস? অন্য কিছু নয়?

যেমন?

রাজা, তোমার সিংহাসনের পায়াগুলো নড়বড়ে, এই সত্য বলামাত্র, যে বলছে, তার গায়ে আগুন লাগিয়ে দেওয়া সন্ত্রাস নয়?

আর?

পাঁচ লাখ লোক বাসমতী চালের ভাত, মাংসের রোগান জোস খাচ্ছে আর একশো কোটি রেশনের দোকানে মাথা খুঁড়ছে কাঁকর ও পোকা-লাগা চালের জন্য, এই প্রতিবেদন যেমনই ছাপা হল, খসে পড়ল বিজ্ঞাপনের লোহার খাঁচা, সন্ত্রাস নয়?

তারপর?

তারপর সেই গ্যাস বেলুনের কেচ্ছা তো আপনি খুব ভালো করেই জানেন। চোপসানো বেলুন নিয়ে পুনরায় গ্যাসের লাইন পড়ামাত্র একজন লেখক, এক সাংবাদিক, এক সমাজসেবী, শ্রমিক সংগঠনের এক প্রতিবাদী পাণ্ডাকে লোপ করে দেওয়ামাত্র দেখুন কত্ত মনীষী বশ্যতার ধ্বজা উড়িয়ে চুপ।

ভয় দেখালেই ভয় পেতে হবে?

সামরিক শক্তি, গোপন হত্যাকারী, জেলখানা আর পুলিশকে ভয় করে না কে? উদ্দেশ্যই তো তা-ই। ভয় পাও, মুখ বুজে থাকো, নয় মরো। যারা ভয় পেল না, যারা বলল, মারতে যারা চায়, আমরা তাদের মারি, হয়ে গেল উগ্র সন্ত্রাসবাদী।

বেশ, বুঝলাম। আর?

পেট্রোল পাম্পগুলো দাউদাউ জ্বলছে। চুপচাপ ছাঁটাই হয়ে গেল ১৯ কোটি লোক, ২৪ কোটি কর্মী বেতন পাচ্ছে ৭ মাস অন্তর কেননা পেট্রোল পাম্পে আগুন এই অজুহাতে ক্ষতি প্রদর্শন করতেই পারে নিহিত সন্ত্রাস, বলতেই পারে, আয় নেই, মাসান্তে বেতন পাবে না, চাইলে থাকো, চাইলে চলে যাও। কোথা যাবে? সমস্ত দরজা বন্ধ। তবু তো চাকরি আছে, তবু তো সাত মাস পর হাতে কিছু আসে, লোকে জানবে লোকটা কাজে যায়, এখনও মাথা উঁচু করে হাঁটে। সন্ত্রাস নয়? এগুলি সন্ত্রাস নয়?

এই সমস্তই অন্যায়। কোনও রাষ্ট্রীয় ব্যবস্থা রাতারাতি পালটানো যায় না বলেই যারা বোঝাচ্ছে, হাতে ক্ষমতা পেলেই তারা স্বপ্ন দিয়ে তৈরি সে দেশ করে ফেলবে, তাদের মিথ্যাচার আমরা বন্ধ করে দিতে চাই। এ কথাই বোঝাতে চাই তোমায় বালিকা।

আমাকে বালিকা বললে আমার যুক্তির ধার কমে যায় কি?

না সোনা। ঋজু ও নির্ভয় তোমার বক্তব্য। ধারালো তোমার যুক্তি। আমি সম্মান করি তোমার ভাবনা। কিন্তু তুমি যাদের হয়ে এত কথা বলছ, তাদের পথে আস্থা রাখে না যারা, চলতে চায় না তাদের সঙ্গে, তাদের ঘরে ধর্ষণ, তাদের পাকা ধানের ক্ষেতে আগুন, লুকোনো মাইনে বিস্ফোরণ। কেউ ফাঁসি, কেউ গুলি, কেউ হাঁসুয়ার কোপ। যারা স্বাধীন পথে চলতে দিতে নারাজ, তারা কোন স্বপ্নের দেশ গড়বে?

এগুলো বিচ্ছিন্ন ঘটনা।

প্রিয়াঙ্গনা, বিশ্বাস ভালো, কিন্তু বিশ্বাসে অন্ধত্ব ভালো নয়। ওরা সরল সাধারণ লোক মারে, কেউ কথা না শুনলেই তাকে পুলিশের চর দাগিয়ে খুন করে। ওরা সন্দেহবাতিকগ্রস্ত, নির্মম। দরিদ্র কৃষকের মুন্ডু কেটে ঘরের দাওয়ায় রেখে চলে যেতে ওদের হাত কাঁপে না। তাই আমরা ওদের মারি।

হয়তো আর কেউ ওই মর্মান্তিক কাজ করে ওদের নামে অপবাদ দেয়, যাতে ওদের সংগঠন দুর্বল হয়ে যায়। ওরাই খুন করে, তার প্রমাণ কী?

প্রমাণ থাকে, আবার থাকেও না। কিন্তু কাজের ধরন থাকে, খবর সংগ্রহ করার লোক থাকে। ওরা মিথ্যার স্বপ্নজাল বোনে, সেই জাল কেটে আমরা নিরাপদ করি সাধারণ মানুষের ভবিষ্যৎ।

নিরাপদ? হাহ।

মারা ও মারণ, খুন ও হনন, হত্যা ও প্রতিহত্যার পথ এখুনি প্রত্যাহার করার নীতি গণনিরাপত্তার স্বার্থে গ্রহণ করা যাবে না। দুনিয়ার কোনও রাজনৈতিক ক্ষমতা পথকণ্টক জিইয়ে রাখে না, আমাদের সেই নীতি বজায় রাখতে হচ্ছে। কিন্তু তার জন্য গোপনীয়তা আবশ্যক বলে কি তোমার মনে হয় না?

নিশ্চয়। অত্যাবশ্যক। অন্য দেশ আক্রমণ করে খুল্লমখুল্লা গণহত্যা করা যায়, দেশের ভিতর তা করতে হয় চুপিচুপি। আমার তাতে আপত্তির কী থাকতে পারে? আমি যে গোপন বৈপ্লবিক কর্মকাণ্ড সমর্থন করি আর গোপন রাষ্ট্রীয় পুনর্নির্মাণ মানতে পারি না তা তো নয়। আমার বিশ্বাস আটকাচ্ছে কে?

না। আমি তোমাকে কখনো আটকাতে চাইব না, যতক্ষণ না, নিজের ক্ষতি হয় এমন কিছু করতে উদ্যত হচ্ছ তুমি।

ওই বিশ্বাসের ভিতর আমি আমার ভেতরের দ্রোহানল জ্বেলে রাখি, আপনি জানেন না।

জানাও আমাকে। আমি তোমার সব জানতে পারি না কি?

নিশ্চয়, নিশ্চয় পারেন।

বলো, আমায় বলো, কেন ওই জ্বালা? কেন যন্ত্রণা? কেন দুঃখ?

আমার নিজের জীবন এক ফিসফিসে হিলহিলে পিচ্ছিল আদরের ঘাট। তবু এ জীবন আমার অতি প্রিয়। কিন্তু তার চেয়েও প্রিয় আপনি। যারা আপনাকে বা আপনাদের খুন করার চক্রান্ত করেছিল, তাদের জন্য আমার একটুও কষ্ট নেই।

ওরা যদি আমাকে হত্যা করত, আমার মৃত্যু তোমাকে কোন অনুভবে ডুবিয়ে দিত বলে তোমার মনে হয়?

ঠিক বুঝি না। ওরকম কল্পনা করিনি তো। তবে মাঝে মাঝে ভাবি, আপনি যদি আর না আসেন!

কেন আসব না?

কোনও কারণে, ধরুন আমাকে আর ভালোবাসেন না আপনি, খুব খারাপ লাগবে।

কেন সোনা? কেন এমন হবে? আমি তোমাকে ভালোবাসি, এই আমার সত্য। সত্যের চেয়ে সম্মাননীয় কিছু নেই, ভালোবাসার চেয়ে ধ্রুব কিছু নেই।

আপনি যদি আর ভালো না বাসেন, যদি আর না আসেন ফিরে, মনে হয়, আকাশে তারা দেখতে দেখতে ঘুমিয়ে পড়ব, আর জাগব না। আপনাকে ছাড়া সূর্য ওঠা ঠিক কেমন, ভুলে গেছি।

ও সোনা। আদরের প্রিয়তমা আমার। এমন ভাবে না। ভাবতে নেই।

ভাবনা আসে যে। আপনি আমায় ভুলে যাবেন না তো?

না না না। তোমাকে না পেলে আমি পাগল হয়ে যাব।

আপনি আর না এলে আমি ঘুমিয়ে পড়ব, আর জাগব না।

আর যদি আমরা একসঙ্গে তারা দেখতে দেখতে ঘুমোই, জেগে উঠবে তো?

উঠবই তো। আবার এক নতুন দিন। সুন্দর একটা দিন। কিন্তু ধরুন, আপনারা যাঁরা দেশের ভালো চান, তাঁরা পরস্পরের ভালো চাইতে পারেন না?

একই প্রশ্ন ঘুরিয়ে-ফিরিয়ে করে তুমি নিশ্চিত হতে চাও। বেশ। শোনো, দেশের ভালো চাওয়া খুব ছোটো কথা। আমরা চাই মুক্তি।

ওঃ। স্বাধীন দেশের মুক্তি?

স্বাধীনতা আর মুক্তি এক নয় যে। স্বাধীনতা হল আত্মশাসন, মুক্তি আত্মশৃঙ্খলমোচন।

ঠিক যেন জল থেকে দুধ তুলে নেওয়া, তা-ই না? আপনি খুব সুন্দর কথা বলেন। আমি সারা দিনরাত আপনার কথা শুনতে পারি। একদিন আপনি খুব ঘেমে একেবারে স্বেদাক্ত হয়ে আমার কাছে আসবেন?

কেন বলো তো?

আপনার গন্ধ আমি একটা হাতির দাঁতের কৌটোয় পুরে রাখব।

পাগলি একটা। এরকম করে না।

আমি যদি আপনাকে ভালোবেসে পাগল হয়ে যাই, চিরকালের মতো, এক্কেবারে উন্মাদিনী, এখন যেমন দেখছেন তেমন না, একেবারে হিলিবিলি চুল, গায়ে মাথায় উকুন, দুর্গন্ধ, ময়লা শাড়িতে রজস্বলা নারীর রক্তের ছোপ, গায়ে ময়লার পুরু স্তর, কেউ স্নান করিয়ে দেয় না, চুলের জট ছাড়িয়ে দেয় না, পোশাক পালটাবার জন্য জোর করে না, খাবার ধরে না মুখের কাছে, কেউ ডাক্তারের কাছে নিয়ে যাবার কথা চিন্তাও করে না।

এমন কখনো হবে না। তুমি পাগলি ঠিকই, এখনও সেটা খুব আকর্ষণীয়, মাত্রা ছাড়িয়ে গেলে আমি তোমাকে ডাক্তারের কাছে নিয়ে যাব।

আমি জানালার কাছে বসে আছি। আমার হাত-পা শেকলে বাঁধা। তখন আপনি আমায় মুক্তি দেবেন?

নিশ্চয়। কিন্তু কেউ তোমাকে শেকলে বাঁধবে না। আমি থাকতে তা হতে পারে না। আমি ভালোবাসি তোমাকে। সবকিছু পারি তোমার জন্য।

আমি কঠিন শেকলে বাঁধা, আমার মুক্তি অবধি আপনি আমার কাছ থেকে চলে যাবেন না।

না। যাব না। এক মুহূর্ত চোখের আড়াল করব না তোমাকে।

আমরা কথা বলছি অনর্গল, তবু কথা ফুরোয় না। রাত যায় দিন আসে, দিন যায় রাত আসে, আপনার মনে হয় না অলৌকিক ভালোবাসার আবহমান স্রোতে আপনি আর আমি দুটি ছোট্ট মৌরলা?

হঠাৎ মৌরলা মাছের তুলনা মনে এল যে?

আজ খেয়েছি। মৌরলা মাছের টক। আচ্ছা, আপনি আমাকে ভালোবেসে কী কী করতে পারেন।

তোমার যা দরকার তার সব কিছুই। এই প্রশ্ন করার অর্থ কী? আমাকে বিশ্বাস করো না?

দেশের জন্য যা যা পারেন, সব?

সব।

খুনও করতে পারেন?

আমি কখনো খুন করিনি। খুন অপরাধ।

ওই যে ওদের মারলেন?

সে তো হত্যা। দেশের ভালোর জন্য, দশের মুক্তির জন্য দেশের পক্ষে ক্ষতিকারকদের হত্যা করা। দুই দেশে যুদ্ধ হলে কী হয়? পরস্পরকে হত্যা করে, তা-ই না?

শেষ পর্যন্ত দুইই প্রাণে মেরে ফেলা।

অপযুক্তি। খুন হল ব্যক্তিগত বা স্বার্থান্বেষী গোষ্ঠীর উদ্দেশ্য সাধন করার জন্য প্রাণ কেড়ে নেওয়া। তার মধ্যে মঙ্গল নেই, ন্যায় নেই, নীতি, গৌরব কিচ্ছু নেই। কিন্তু হত্যা বৃহৎ মঙ্গলার্থে আয়োজিত।

খবরের কাগজগুলো সব একাকার করে দেয়। ওদের কাছে সব হত্যা আর হত্যা মামলা। আপনি কী বলতে চাইছেন আমি বুঝেছি। তখন আমাদের বাড়িতে চারটে কুকুর ছিল। একটার খুব খারাপ ধরনের জীবাণুবাহী রোগ হল। বাকি তিনজনের পক্ষে ও হয়ে গেল ক্ষতিকারক, অমঙ্গলজনক আর কী। তখন নৈতিক আদর্শ অনুযায়ী তিনের স্বার্থে এককে হত্যা করা হল। ঠিক যেভাবে আপনারা ওদের গুলি করে মেরেছেন, সেভাবে। আমি সেই দিনই বুঝেছি, বন্দুকে গুলি ভরা থাকলে অনেক ক্ষতিকারক জীবাণুর হাত থেকে বাঁচা যায়।

নিশ্চয়।

কিন্তু, ওই যেটা জানতে চাইছিলাম, ওরাও দেশের মঙ্গল চায়, আপনারাও চান। তার অর্থ, পারস্পরিক মঙ্গল চাওয়া হচ্ছে। কারণ সব তো একই দেশের। চাওয়ার রকম আলাদা। সেই রকমফেরের মধ্যে সামঞ্জস্য আনতে বসে পরস্পর হত্যার চক্রান্ত করতে হয় কেন?

দেশহিতৈষণা হল বক্সিং খেলা। লড়ে যাও। অপর পক্ষ ভূপাতিত হওয়া পর্যন্ত লড়ে যাও। প্রতিদ্বন্দ্বী আর প্রতিপক্ষ, আর কোনও সম্পর্ক নেই। এ এক হিতৈষণা, ও আরেক। এ এক মুক্তিকামী, ও সেই মুক্তিকে বলে দাসত্ব। সুতরাং হিতৈষণা বনাম হিতৈষণা, মুক্তি বনাম মুক্তি, আদর্শ বনাম আদর্শ।

তার জন্য হত্যার কী দরকার?

সবসময় দরকার নেই তো। অনেক হিতৈষণা জেলে বন্দি। বহু আদর্শ আদৌ প্রতিদ্বন্দ্বী না থেকে জনতার দলে ভিড়ে গেছে।

জনতার কোনও আদর্শ নেই নাকি?

না। জনতার আদর্শ হয় না। জনতার চেতনায় শুধু সমর্থন অথবা অসমর্থন। এটাই জনতার চারিত্রিক বৈশিষ্ট্য। জনতাকে একক মানুষের প্রকৃতিতে দেখলে ভুল হবে। আদর্শ, ব্যক্তি থেকে গোষ্ঠী পর্যন্ত পৌঁছোয়। পৃথিবীর কোথাও, কোনওকালে, জনতাকে এক নির্দিষ্ট আদর্শে প্রাণিত করা যায়নি। তবে হ্যাঁ। জনতা আদর্শের ছদ্মবেশ ধরতে পারে।

তাহলে বিপ্লব কী?

আদর্শের গোষ্ঠীবদ্ধ সাময়িক উন্মাদনা। অথবা চাহিদার ভিত্তিতে ছদ্ম আদর্শে ভেসে যেতে থাকা জনসমাবেশের সাময়িক গর্জন।

না না। বিপ্লব আরও বড়ো কিছু বলেই আমার বিশ্বাস। আপনি যে বললেন, বিপ্লবের এক দীর্ঘস্থায়ী, সুদূরপ্রসারী ফলাফলের সম্ভাবনাময় রূপ আছে, সেই ধারণার চেয়েও বড়ো কিছু।

ব্যাখ্যা করো।

করব। নিশ্চয় করব। পরে কোনওদিন। যখন আপনার মতো অনেক বই পড়া হবে, আপনার মতো কথা বলতে শিখব। যখন মানবহত্যার স্পর্ধা হবে আমার, দেশের জন্য, দশের জন্য।

স্পর্ধা নয়। কর্তব্য। দেশহিতব্রতগৌরব।

হ্যাঁ। গৌরব। দেশ ধারণা কী অদ্ভুত, না? ধরুন, চাইলে আমি দেশ ছেড়ে যেতে পারি, কিন্তু যতক্ষণ আমি আছি, দেশ আমাকে ছাড়তে পারে না।

ঠিক যে কারণে একজন মঙ্গলকামী দেশহিতৈষী আদর্শের অন্তরের কারণে মরে, জেলে যায়, গৃহবন্দিও থাকতে পারে, ঠিক সেই জাতীয় কোনও অন্যায়ের জন্য কেউ দেশ থেকে নির্বাসিত হতে পারে।

নির্বাসন শেষ পর্যন্ত স্বীকৃতি নয়? ও আমাদের দেশের, কিন্তু ওকে আমরা বহিষ্কার করছি, কিংবা দেশে প্রবেশের অনুমতি দিচ্ছি না, দেশের মাটিতে পা দিলেই ওকে গুলি করে মারা হবে। ফাঁসিও হতে পারে। সে যা-ই হোক, বলা যাচ্ছে না যে ও আমাদের দেশের না। আর, সেরকমভাবে দেখতে গেলে দেশ থেকে কেউ নির্বাসিত হতে পারে না, নির্বাসন দেয় রাষ্ট্র।

এক জায়গায় দেশ ও রাষ্ট্র অভিন্ন।

ভোরের সূর্য ও ভরা গ্রীষ্মে মধ্যগগনের সূর্য যেমন।

ব্যাখ্যা করো।

দেশ হল ভূমি, সংস্কৃতি, প্রকৃতি, মানুষ ও ভাষা। দেশ আপনার শরীরের স্বেদগন্ধ যা কেউ হাতির দাঁতের কৌটোয় ধরে রাখতে চায়, দেশ আপনার রেখে যাওয়া সত্তা নিরন্তর হৃদয়ে অনুভব করা।

বেশ।

এই যে একটু পরেই আপনি চলে যাবেন, আর আমি একা এই ঘরে, কিন্তু আপনি সারাক্ষণ বিরাজ করবেন, এই হল দেশ। আর রাষ্ট্র দেশের রাজনৈতিক সীমানা। রাজনৈতিক মঙ্গল প্রকরণ। রাষ্ট্রের কাঁটাতার পেরিয়ে যাওয়া নিষেধ। দেশ বুকে করে আমি যেখানে খুশি যেতে পারি।

সুন্দর।

রাষ্ট্র আমার বাবা, যে আমাকে খেয়ালখুশিমতো আদর করে যায়। যার আদর আমার আনন্দ বা বেদনার পরোয়া করে না।

রাষ্ট্রব্যবস্থা নাগরিকের আনন্দবেদনা পরোয়া করতে বাধ্য। তার জন্যই সংবিধান।

বিধান লেখা থাকে।

রাষ্ট্রকে তা মান্য করতে হয়।

চাতুর্যের সঙ্গে অমান্য করতে পারলে বিষয় মানিত হল, এমন প্রতারণা করা যায়। কিন্তু দেশ কখনো প্রতারক নয়।

অদ্ভুত।

আপনি দেশ, আপনি আমাকে আদর করেন সারাক্ষণ, মনে মনে, আমার অস্তিত্ব আদর করেন। এই মুহূর্তে আপনি আমার দেশ। আর ওই জঙ্গলে, যখন আপনি জানেন, আসলে আলোচনা টোনা কিছু নয়, আপনার সহকর্মীরা আপনাকে নিঃশব্দে অনুসরণ করে, আপনার ইশারার জন্য অপেক্ষা করে কখন হত্যা শুরু করা যায়, সেই আপনি রাষ্ট্র।

হত্যা হত্যা হত্যা। বার বার এমন বলছ যেন আমি খুনি, জঘন্য অপরাধী। রাষ্ট্র কি শুধু হত্যাই করে? নিরাপত্তা দেয় না? বিপর্যয়ে নাগরিকের পাশে দাঁড়ায় না? এই যে কোটি কোটি লোক রাতে নিশ্চিন্তে ঘুমোয়, সে ওই কাঁটাতারের সীমানায় বিনিদ্র সৈনিক আছে বলে, সৈনিকের হাতে শক্তিশালী অস্ত্র আছে বলে। সাধারণ নাগরিকের নিরাপত্তার জন্য রাষ্ট্র কতখানি সতর্ক সেই বিষয়ে কোনও ধারণা আছে তোমার? তা ছাড়া রাষ্ট্র কী? রাষ্ট্র রাষ্ট্র! রাষ্ট্র কোনও দেশের রাজনৈতিক পরিকাঠামো মাত্র নয়। একটি স্বাধীন দেশের নিজস্ব পতাকা, সংবিধান, কোষাগার, বিচারব্যবস্থা, সৈন্য ও শাসনতন্ত্র সমন্বিত পরিচয় হল রাষ্ট্র। তুমি যেদিকে আঙুল তুলতে চাইছ, সেটা, হতে পারে শাসনতন্ত্র। রাষ্ট্র নয়।

শাসনতন্ত্র সংবিধান মেনে চলে তো? সংবিধানে লেখা আছে তো, রাজনীতি হল নিরন্তর বক্সিং লড়াই? দেশের ও দশের হিতার্থে সবার আগে দরকার রথের রশি অধিকার করে নেওয়া, তার জন্য প্রয়োজনে ভাই ভাইকে হত্যা করো, বোন বোনের রক্ত খাও, কারণ তুমি মঙ্গলসাধনে ব্রতী? আছে তো? বলুন?

শাসনতন্ত্র নিশ্চয় সংবিধান মেনে চলে। কিন্তু শাসন রাজনীতির একটি অংশমাত্র। রাজনীতির বিস্তার ও জটিলতার সংবিধান রচনা করবে কে?

আচ্ছা, আমাকে দেখাবেন?

কী? তোমাকে দেখাব না এমন কী থাকতে পারে? নিশ্চয় দেখাব।

মৃতদেহগুলির ছবি। যাদের আপনারা মেরেছেন। যারা দেশহিতব্রতী কিন্তু দেশদ্রোহী।

চেয়েছ যখন, দেখাব। তোমাকে আমার অদেয় কিছু নেই। কিন্তু কী করবে তুমি ওই ছবি দেখে? বীভৎস ছিন্নভিন্ন দেহ।

দেখব। দেখব। যদি আপনি মারা যেতেন, তাহলে শহিদ হতেন। আপনাকে কেমন দেখাত, তার খানিকটা আভাস পেতে চাওয়া।

ওঃ, আমি শহিদ হলে কী করবে তুমি?

আপনার বুকে মাথা রেখে খুব কাঁদব, তারপর সহমরণে চলে যাব।

হাহ হাহ, সহমরণের ভাবনা প্রশংসনীয়। তার জন্য ওই রক্তাক্ত, ভয়ানক ছবি কি খবরের মধ্যে দেখে নেওয়াই যথেষ্ট নয়?

না। যদিও খবর বীভৎস রস ও ত্রসনের বেসাতি ছাড়া কিছু নয়। কিন্তু তবু আমি ছবিগুলো কাছ থেকে দেখতে চাই।

কেন? কেন?

বোঝা দরকার, গুলিতে ঝাঁজরা হয়ে যাবার পর মাথা রাখবার মতো বুকের পাটা আদৌ থাকে কি না।

প্রিয়তমা, মৃত্যুর জন্য বুকে একটি মোক্ষম গুলি যথেষ্ট। তাতে মৃতের বুকে মাথা রাখার জন্য পর্যাপ্ত সুবিধেজনক জায়গা থাকতে পারে। কিন্তু কথা হল, একটিই বুক, একটিই গুলি, এমনটা হয় না। এ তো পৌরাণিক দ্বন্দ্বযুদ্ধ নয়। এখন লক্ষ্য এক, গুলি অনর্গল। ক্রমাগত গুলিচালনার মধ্যে বর্তমানের যাবতীয় বীরত্বগাথা।

বুকে মাথা না রেখেই সহমরণে চলে যাব, বলছেন?

হৃৎকম্পন থেমে যাওয়া বুকে মাথা কেউ রাখতেই পারে, সেক্ষেত্রে মুখে-গালে রক্ত লেগে যাবে। তোমার লিপস্টিকের রং রক্তের সঙ্গে একাকার হয়ে যাবে। মৃতদেহ পর্যন্ত পৌঁছোতে দেরি হলে রক্তখেকো পিঁপড়ের কবলেও তুমি পড়তে পারো।

পিঁপড়ে রক্ত খায়?

পিঁপড়ে মাংসাশী, প্রিয়তমা।

তাহলে আমি বুকে মাথা রাখতেই পারব না।

শোনো বালিকা, বুকে গুলি লেগে মৃত্যুর মধ্যে রমণীয় কল্প জড়িয়ে আছে। মাথায়, ঘাড়ে, এমনকী পশ্চাদ্দেশে গুলি লেগেও কারো দিব্য মরণ হতে পারে। তারপর ধরো, বিস্ফোরক, একযোগে বহু লোককে শহিদ করে দেওয়ার কী মেধাবী উপায়!

আপনারা বিস্ফোরক ব্যবহার করেন না? হত্যার জন্য?

ওই যে তুমি বললে সংবিধান, ওখানে তো বলে দেওয়া নেই, প্রতিরক্ষা মানে হয় মরো অথবা মারো।

তাহলে?

নিরাপত্তা নিশ্চিত করার যতরকম উপায়, তার দুই হল গুপ্তঘাত এবং বিশ্বাসঘাতকতা।

স্বীকার করলেন।

সত্য বললাম।

অতঃপর?

সেই হন্তারক সময়ে কী ব্যবহৃত হবে, ছুরি, কাঁচি, বন্দুক, গুলি, মাইন অথবা বিস্ফোরক, এসব বলা নেই। বলা আছে কল্যাণ ও সর্বধর্মসমন্বয়। বলা আছে সাম্য ও সমানাধিকার। প্রিয়তমা, প্রত্যেকদিন, তোমার আমার যাবতীয় আলোচনা পৌঁছোয় পীড়ন, হত্যা অথবা নির্যাতনে। তুমি আমাকে একই প্রশ্ন করো, আমি তোমাকে একই উত্তর দিই।

জীবন অর্থ একই প্রশ্ন ও উত্তরের মধ্যে ঘুরপাক খাওয়া। নয় কি? গ্রীষ্মের হাওয়ায় শুকনো পাতার একদল পাক খেতে খেতে ওড়ে, তারপর আবার একদল, তারপর আবার। এমন উড়তেই থাকে। দৈনন্দিনের একঘেয়েমিতে জীবন সেই কবে থেকেই বন্দি, আপনার মনে হয় না এ কথা?

জীবনকে এভাবে দেখতে নেই। নিজেকে একঘেয়েমি থেকে মুক্ত করতে হয়। না হলে সারাক্ষণ খাঁচার গরাদগুলিই চোখে পড়বে। ওপরের অনন্ত আকাশ, তাকেও মনে হবে কয়েদখানা।

হয়তো আকাশও আসলে বন্ধন।

এভাবে ভেবো না। মুক্তচিত্ত হও।

কীভাবে? হত্যা করে?

না। ভালোবেসে। তুমি আমাকে ভালোবাসছ, তোমার কীসের বন্ধন? তুমি বললেই আমি তোমাকে আমার কাছে নিয়ে যাব।

রোজ আপনি এই কথা বলেন। রোজ আমি মনে মনে এক শেকল ভাঙি, আবার এক শেকল দেখা দেয়।

কীসের শেকল? কোথায়? কে তোমাকে বাঁধে এমন?

বলেছি তো আপনাকে, গন্ধদ্রব্যের ব্যাবসা ছাড়াও আমার পিতৃদেবের ব্যাবসা আরও অনেক। তার মধ্যে একটি, শেকল তৈরির গনগনে কারখানা। প্রতিদিন এক-একটি নতুন শেকল আমার গলায় দিয়ে বাবার তৃপ্তি।

পিতার স্নেহ, আদর, উপহার তোমার শেকল মনে হয়?

যা মনে হয়, তা-ই তো বলব।

নিশ্চয়। তবে অভিভাবকের শাসন ভুল বুঝে নিজেকে বন্দি মনে করার বয়স তোমার। আমি সচেতন করে দিতে চাই। আদর আর শাসন পাশাপাশি না রেখে উপায় নেই। তুমি মন থেকে বন্দিত্ব, শৃঙ্খল, হত্যা, অত্যাচার ইত্যাদি বর্জন করো।

আচ্ছা, আজ আর হত্যা বা শৃঙ্খল নয়, শুধু একটা উত্তর দিন, রক্তের রং যদি লাল না হত, আদৌ রক্ত বলে যদি কিছু না থাকত, হত্যা এত আকর্ষণীয় হত কি?

এর অর্থ কী? প্রিয়তমা আমার।

আমার মনে হয়, রক্তের লালিমা হত্যা গুরুত্বপূর্ণ করে তুলেছে। গাছের রক্ত নেই বলে কত সহজে গাছ মেরে ফেলি আমরা।

ভালোবাসার রং লাল।

ক্রোধের রং লাল।

যৌনতার রং লাল।

নিষেধের রং লাল।

কামনার রং লাল।

আচ্ছা, আপনি রোজ এসে এত কথা বলেন, আমি এত কথা বলি, রাতদিন রাতদিন কথা কথা কথা, আমাকে একটুও আদর করেন না কেন?

তুমি জানো, মনে মনে সারাক্ষণ আমি তোমায় আদর করি।

সে আমি জানিই। আমাকে ছুঁয়ে ছেনে চটকে মটকে আদর করেন না কেন?

তুমি চাইলে নিশ্চয় আদর করব।

আমাকে আদর করুন। ভীষণ আদর করুন যাতে অন্য সব আদর আমি নস্যাৎ করতে পারি।

সে প্রিয়তমাকে জড়িয়ে ধরে, সাহস দেয়, অনাকাঙ্ক্ষিত কোনও আদর তোমার সহ্য করার প্রয়োজন নেই। তুমি তোমার শরীর ও মনের অধীশ্বরী। তুমি সুন্দর। তুমি অনন্যা।

সে খুলে ফেলে ছাইরঙা ব্লেজার। খুলে ফেলে প্রেমিকার সাদা শার্ট। আগ্নেয়াস্ত্র সাবধানে রাখল বিছানার পাশে টেবিলে। প্রেমিকা বলল, সবসময় সঙ্গে রাখো?

রাখতে হয়। ফর সেফটি। সে আলো নিভিয়ে দিতে চাইল। এগিয়ে গেল দরজার দিকে। ছিটকিনি দেওয়া দরকার।

কেউ আসবে না। বলল তার প্রেয়সী।

তবু। সাবধান থাকা ভালো।

আলো নিভিয়ে দেবেন না। আমাকে দেখুন। আমার সবকিছু দেখুন। আমাকে পান করুন। আমার কিচ্ছু যেন আর থাকে।

তোমার সর্বস্ব পান করব আমি।

আমি আপনার লালারসে স্নান করব।

সে চক্ষু ভরে দেখল প্রথম নগ্নিকা।

স্পর্শ করল প্রেমিকার নাভি।

ওষ্ঠ রাখল গালে, চোখে, কপালে, অধরে। হয়ে উঠল প্রেমিক পুরুষ।

পুরুষ।

অনাকাঙ্ক্ষিত পীড়নে কাতর দুই স্তন নরম আদরে ভরিয়ে দিল।

মানবতার নীতি লঙ্ঘন করা আঙুলগুলি নির্যাতন করে যে অপ্রস্তুত যোনি, বিশ্বস্ত ও আর্দ্র জিহ্বায় লেহন করে কত মধুর রস পান করল তার।

প্রেয়সী কাতরস্বরে বলছে, এত ভালো লাগে? এত? আমাকে এত ভালোবাসেন আপনি? আমি আর এক মুহূর্ত আপনাকে ছেড়ে থাকতে চাই না। আপনি আজই আমাকে নিয়ে চলুন। বলুন, যাবেন। বলুন। আজই আমাকে নিয়ে যাবেন।

নিশ্চয়। তুমি চাইছ, আমি আজই তোমাকে নিয়ে যাব। তোমার বাবার সঙ্গে কথা বলব।

বাবার সঙ্গে? বাবা? আমাকে যেতে দেবে না। আমি বন্দি। আপনি বিশ্বাস করেন না? বাবা আমাকে শেষ করে দেবে।

আমি আছি। কেউ তোমার কিছু করতে পারবে না।

বাবাকে জানেন না আপনি।

জানি।

না। জানেন না। আমাকে খেয়ে ফেলে লোকটা।

আর খেতে দেব না।

জানোয়ারের থালায় ফেলে খাওয়ায় আমার শরীর।

এই সব শেষ। সব। আমি তোমাকে আমার কাছে নিয়ে যাব। আজই। এখুনি।

আদর করুন, আরও আরও আরও আদর।

কেউ এসেছে।

না। থামবেন না।

বন্ধ দরজায় করাঘাত বেজে উঠল। দরজা খোলার কড়া আদেশ। পিতৃকণ্ঠ শোনামাত্র সে টের পেল, তার প্রেয়সী প্রস্রাব করে ফেলছে। কাঁপছে সে। খামচে ধরেছে তার পিঠ। বাবা! কী হবে? আজ আসার কথা ছিল না তো। কী হবে?

শান্ত হও। জামাকাপড় নিয়ে বাথরুমে চলে যাও। আমি দরজা খুলে দিচ্ছি। ভয় নেই। আমি আছি।

অতঃপর, এক ক্রুদ্ধ পিতা ও সেই পিতার প্রতি প্রবল ঘৃণা এবং অশ্রদ্ধা হৃদয়ে বহন করা প্রেমিকের মধ্যে শুরু বাকযুদ্ধ।

আমি ওকে সঙ্গে নিয়ে যাব। বলল প্রেমিক।

পিতা বলল, সঙ্গে নিয়ে যাবে? কে হে তুমি? গপ্পগাছা করো, কিছু বলি না। তোমাকে ভালো ছেলে মনে করেছি। তুমিও ওর দিকে হাত বাড়ালে? এক্ষুনি আমার বাড়ি থেকে বেরিয়ে যাও। না হলে পুলিশে দেব।

ওকে আমি সঙ্গে নিয়ে যাব। ও নিজের ইচ্ছায় যাবে। আপনাকে জানানো আমার কর্তব্য, তাই বললাম।

কর্তব্য? আমার মেয়ে প্রাপ্তবয়স্ক নয়। ওর ইচ্ছের কোনও দাম নেই। আমি ওর বাবা, আমি যা বলি ও তা-ই করে। তুমি যদি এখুনি চলে যাও, তোমার এই অন্যায় ক্ষমা করে দেব, যদি আর একটিও কথা বলো, তোমার ভবিষ্যৎ শেষ।

আমি আজ ওকে সঙ্গে নিয়ে যাবই। ভয় দেখিয়ে আমাকে আটকাতে পারবেন না আপনি।

কত টাকা চাও? কত টাকা? তোমাদের মতো খুনে বদমাইশ বাড়িতে আনাই ভুল হয়েছে আমার। বলো, বলো, কত টাকা চাও।

আমি খুনি নই।

ধোয়া তুলসীপাতা! ভাবলে কী করে, তোমার মতো হত্যাকারীর হাতে মেয়েকে তুলে দেব আমি? এত স্পর্ধা হয় কী করে? আমার মেয়ের পায়ের নখের যুগ্যি তুমি নও। একটা বাচ্চা মেয়ের মাথা চিবিয়ে খাচ্ছ। তুমি তো মানুষের ছেলে নও।

আমি কোনও অপরাধ করিনি। আমি খুনি নই। আমি ওকে ভালোবাসি। ও আমাকে ভালোবাসে। ও আমার সঙ্গে যাবে।

ও কখনো তোর সঙ্গে যাবে না। নিজের হাতের দিকে তাকিয়ে দেখ, লাল লাল লাল। তুই খুনি। তুই খুনি।

আমি খুনি নই।

তুই খুনি।

না।

খুনি।

না।

খুনি খুনি খুনি।

না না না।

সে আগ্নেয়াস্ত্র তুলে নিচ্ছিল, সেই মুহূর্তে দেখে ফেলল প্রেয়সীর ভয়ার্ত ফ্যাকাশে মুখ।

এত ভয় লোকটাকে? এত নির্মম এই মানুষ?

তার মনে হল, এই লোকটা বেঁচে আছে কোন অধিকারে? যে মেয়েকে যৌনসম্ভোগের বস্তু মনে করে, যে তাকে বলে খুনি, যে তাদের ভালোবাসার পথে অনতিক্রম্য বাধা, যে মানুষের মতো দেখতে অমানুষ, সে সে সে…

শুধু দুটি আঙুলের টান। অব্যর্থ গর্জন। চিৎকার করে উঠল প্রেয়সী, বাবা…

কপাল ফুঁড়ে বেরিয়ে যাওয়া মারণাস্ত্র ঘটাচ্ছে রক্তপাত। কালচে লাল স্রোত। মেয়ে ঝাঁপ দিতে যাচ্ছে বুকে। সে সাপটে ধরল। প্রেমিকা ধাক্কা দিয়ে সরিয়ে দিল। বিস্ফারিত চোখে তাকে দেখছে। চেঁচিয়ে উঠল, আপনার গায়ে রক্ত। আপনার গায়ে বাবার রক্ত।

এত রক্ত কখন পড়ল তার শরীরে? কোনও হত্যায় সে এমন রক্তস্নাত হয়নি। ওঃ ওঃ। সে বুঝতে পারল। হত্যা নয়। আজ সে খুন করেছে।

প্রেমিকা বলছে, রক্ত ধুয়ে ফেলুন। আপনি চলে যান। ও, কী রক্ত! ধুয়ে ফেলুন।

 সে বলছে, ভালোবাসবে তো আমায়? আজীবন? অপেক্ষা করবে তো? হ্যাঁ?
পবিত্র হত্যার কোনও পুরস্কার নেই। কিন্তু খুনের শাস্তি আছে।

সে যখন হত্যা থেকে খুনে নেমে এল, দেশহিতব্রতীরা কেউ তার পাশে ছিল না। সে যাকে-তাকে খুন করলে বলার কিছু ছিল না। পুরো ঘটনা চাপা দেওয়া যেত। কিন্তু যে মরেছে সে দামি লোক। যে খুন করেছে, তার চেয়ে লক্ষগুণ দামি। অতএব, ব্যবহৃত টিনের কৌটোর মতো পরিত্যক্ত হল সে। কারাপ্রধান তার পরিচিত। অনুকম্পায় নিছক খুনি ভাবতে পারেননি তাকে। মানুষটা নরম, দরদি। জেলকর্মীরা, নিরাপত্তারক্ষী, দীর্ঘমেয়াদি বন্দিগণ তাঁকে ভালোবাসে।

নিষ্ঠুর কারাগারে স্নেহের স্পর্শ দুর্লভ। যদি জোটে, লোকে তা সম্মানে সম্ভ্রমে ভালোবাসায় ভরিয়ে রাখে।

সমস্ত ছেড়ে, সব হারিয়ে, শুধু ভালোবাসা নিয়ে সে এল জেল খাটতে। বিশ্বাস, সেই মেয়ে নিশ্চয় অপেক্ষা করবে। প্রেমপথে আর বাধা নেই। মুক্তি পেলেই চলে যাবে তার কাছে। কবে মুক্তি?



কারাপ্রধানের পরিচিত হওয়ায় তাঁর দরদি হৃদয়ের স্নেহধারা সে পেল অনেকখানি, কিন্তু বুঝল না, কী অমূল্য এই দান। ধরে নিল, এই সমস্তই তার প্রাপ্য। সে ভদ্র, উচ্চশিক্ষিত, সুদর্শন, দেশের সেবায় নিয়োজিত ছিল, দেশহিতার্থে কতবার নিজের প্রাণ তুচ্ছ করে কর্তব্য সম্পন্ন করেছে। কারাপ্রধান তার মূল্য বুঝবেন, এমনটাই স্বাভাবিক। সে, কারাপ্রধানের সহানুভূতি ও স্নেহের প্রাপ্তিতে, ভদ্রতাবশত মুখে কৃতজ্ঞতা স্বীকার করল, অন্তরে বন্দি হয়ে রইল প্রেমিকার ধ্যানমূর্তির আলিঙ্গনে।
সাত বছর পর আবার সে ফিরে এল প্রথম কারাগারে। সেই কারাপ্রধান, তিনিও পুনরায় অধিষ্ঠিত। দেখা হতেই সে, জেলার মহাশয়ের সঙ্গে সৌজন্যবিনিময় না করে জিজ্ঞেস করল, ও কেমন আছে?

সাত বছরে একবারও দেখা হয়নি। চিঠি বিনিময় হয়নি। কথা হয়নি ফোনে।

কারাপ্রধান প্রেমিকার সুপরিচিত, তার জানা আছে। তাই জেলার মহাশয় অদ্ব্যর্থক বললেন, ভালো আছে।

ও জানে? ওকে বলেছেন, আমি এখানে আসছি?

বলেছি বইকী।

আমি এই জেলে ফিরে এসেছি বলে খুব খুশি, তা-ই না?

খুবই খুশি।

ও আসবে না? আমার সঙ্গে দেখা করতে আসবে না?

তেমনটা সম্ভব না হতেও পারে।

বাড়ির লোক ওকে বন্দি করে রাখবে, তা-ই না? তাহলে আমি ওর কাছে যাব। এখন আমি প্যারোল পেতে পারি তো।

আইন মোতাবেক তুমি এখনও প্যারোল পেতে পারো না। আবেদন করো। প্যারোল বোর্ড যাতে তোমার আবেদন অনুমোদন করে, আমি তার জন্য তদবির করব। সদাচারী হলে ব্যতিক্রমী প্যারোল দেওয়া হয় অনেক সময়।

আমি জেলের মধ্যে যথাযথ আচরণ করেছি।

আমি জানি, তুমি যেখানে ছিলে, তোমার যোগ্য আচার ব্যবহার করেছ।

আমার তো আর কেউ নেই। আপনি জানেন। কদিনের জন্য বাইরে যেতে পারলে ওর ভালো লাগবে। আমাকে দেখতে না পেয়ে ও ভেতরে ভেতরে বড়ো দুঃখী, সেরকমই কি মনে হয়নি আপনার?

হ্যাঁ। তা তো ঠিকই।
দিন যায়।

মাস যায়।

বছর পেরিয়ে যায়।

গড়িয়ে গড়িয়ে সময় কেবল যায়। তার সাময়িক মুক্তির অনুমোদন আর আসে না। সে কয়েদখানার ভেতর ঘোরেফেরে, কিছু কাজ করে, বই পড়ে। উকিল এসে মাঝেমধ্যে কিছু পরামর্শ দিয়ে যায়। এখন সে কয়েদখানার পাঠাগার ব্যবহার করতে পারে।

যে ৫-এর কক্ষে সে জায়গা পেয়েছে, সেখানে উপদ্রব বিশেষ নেই। মাঝে মাঝে সেই মুসলমান বৃদ্ধের কথা তার মনে হয়। গত সাত বছরে আর কারো সঙ্গে তার এমন সৌহার্দ্য তৈরি হয়নি।

 প্রেয়সীর সঙ্গে দেখা হওয়ার আকাঙ্ক্ষায় কেটে গেল আরও এক বছর। অধীর হয়ে সে জিজ্ঞেস করল কারাপ্রধানকে, কবে আমি প্যারোল পাবো?

পাবে। নিশ্চয়। বললেন সেই সহানুভূতিশীল কারাপ্রধান। তিনি বৃদ্ধ হয়েছেন। চুল পেকে সাদা। অবসরকাল পেরিয়ে তিনি অতিরিক্ত সময়ের বিশেষ দায়িত্ব পালন করছেন। মধ্য ত্রিশের তরুণ অপরাধীও এই আট বছরে চল্লিশোর্ধ্ব যুবক। বন্ধু নেই, আত্মীয় নেই, সমব্যথী সহকর্মী নেই কেউ। শূন্য একাকী থাকতে থাকতে সে অভাব বোধ করতে ভুলে গেছে। শুধু ভোলে না তার প্রিয়তমাকে, যে অপেক্ষা করে আছে নিশিদিন, একবুক ভালোবাসা নিয়ে।

কিন্তু তার অপেক্ষা আর বিলম্ব সয় না। ধৈর্য ফুরিয়ে আসছে। এত কাছে এসেও, একই নগরে, একই আকাশতলে থেকেও কেন সে প্রিয়তমাকে দেখতে পাবে না? ক্রমে তার সন্দেহ দৃঢ় হচ্ছে, জেলার মহাশয় তার অনুকূলে অনেক কিছুই করতে পারেন, কিন্তু ওই পরিবারের লোকেরা তাঁকে কুমন্ত্রণা দেওয়ায় তিনি নিষ্ক্রিয় রয়েছেন। তাকে ঘিরে চলছে এক বৃহৎ চক্রান্ত।

আমি প্যারোল পাচ্ছি না কেন?

আমি প্যারোল পাচ্ছি না।

আমি প্যারোলের জন্য আপনার পরামর্শ অনুযায়ী সব করছি, তবু পাচ্ছি না কেন?
সে কারাপ্রধানের আপিসের দরজায় প্রহরারত নিরাপত্তারক্ষীকে বলল, সাহেবকে বলো, আমি দেখা করব।

রক্ষী তাকে চেনে। কারাপ্রধান তাকে আপিসঘরে প্রবেশের অনুমতি দিয়েছেন। লোকটি কথা না বাড়িয়ে তার কর্তব্য সম্পাদন করল। কয়েদি কারাপ্রধানকে সরাসরি রুক্ষ প্রশ্ন করল, আপনি বলেছিলেন, দেখবেন, কিন্তু আপনি তো কিছুই করছেন না।

কারাপ্রধানের সঙ্গে আগে সে রূঢ়ভাষী হয়নি। তিনি শান্তভাবে বললেন, আমার হাতে তো কিছু নেই। আমি প্যারোল বোর্ডকে বলেছি। তবে কী জানো, আইন মোতাবেক তুমি এখনও প্যারোলের অধিকারী নও।

এককথা কতবার শুনব? আপনি তো বলেছিলেন, ব্যতিক্রম আছে।

আছে। তার জন্য সবসময় ভালো আচরণ করতে হবে। সেই সঙ্গে, পরিবারের কেউ গুরুতর অসুস্থ, এমন পরিস্থিতি হলে ব্যতিক্রমীভাবে প্যারোল অনুমোদন করা হয়। দেখি কিছু যদি করা যায়। তুমি যে লাইফার ভাই। পরিস্থিতি অসুবিধেজনক, তা-ই না? অপেক্ষা করো।

অপেক্ষা অপেক্ষা। আর কত অপেক্ষা করব? আমার ন্যায্য প্যারোল আমাকে দিতে হবে।

তুমি আইন জানো। প্যারোল তোমার অধিকার নয়। বোর্ড যাকে প্যারোলের উপযুক্ত মনে করবে, তাকে দেবে। নতুন বিধান কিছু তৈরি হয়নি। যা করতে হবে, এর মধ্যেই।

আমি কীসে উপযুক্ত নই, জানতে পারি? দেশের জন্য আমি কর্তব্য করিনি? জেলখানায় ভদ্র আচরণ করিনি?

আরে আইন না থাকলে কী করা যাবে? মাত্র ৮ বছর জেল খেটে লাইফ ইম্প্রিজনমেন্টে প্যারোল হয় না। আমার হাতে যতটুকু ক্ষমতা, তা-ই দিয়ে আমি চেষ্টা করে চলেছি। তুমি ধৈর্য ধরো। আমি কোনও কথা দিচ্ছি না। যদি কিছু করতেও পারি, প্রচণ্ড ঝুঁকি নিয়ে করতে হবে। এসবের জন্য সময় লাগে না? তোমাকে এত কৈফিয়ত আমি দিচ্ছি কেন? যাও। এখন যাও।

আমার উকিল বলে গেছে, আপনি চাইলে করে দিতে পারেন। জেলের মধ্যে কত আইন মানা হয়, আমি দেখছি না? শুধু আমার বেলায় আইন? আপনি যদি ব্যবস্থা না করেন, আমি অনশন করব।

তোমাকে বলছি, একটু ধৈর্য ধরো, ধৈর্য, ধৈর্য।

ধৈর্য? না? সব মিথ্যে। কিচ্ছু চেষ্টা করেননি আপনি। সব সব মিথ্যে। আপনিও ওদের দলে। আপনিও চান না ওর সঙ্গে আমার দেখা হোক।

আমার তাতে কোনও লাভ আছে কি? আমি তোমাকে যতখানি সম্ভব সাহায্য করিনি? আজ তোমার মন স্থির নেই। যাও এখন। আমার কাজ আছে।

আপনি আমাকে তাড়িয়ে দিচ্ছেন? সাহায্য করবেন বলে গাছে তুলে মই কেড়ে নিচ্ছেন? মিথ্যেবাদী! আপনি আমাকে আটকে রাখবেন? ওর কাছে যেতে দেবেন না? আটকে রাখবেন আপনি?

কারাপ্রধান রক্ষীকে ডেকে নির্দেশ দিলেন কয়েদিকে বাইরে নিয়ে যেতে। রক্ষী কয়েদির পিঠে হাত রাখামাত্র তার মাথায় বিস্ফোরণ হল। রক্ষীর অস্ত্র ছিনিয়ে নিয়ে গুলি করল রক্ষীকে, কারাপ্রধানকে, গুলির শব্দে ছুটে আসা জনতাকে।

 মোট কতজন, মনে পড়ে না।

 সে যখন রাষ্ট্রের সুরক্ষার কাজে ব্রতী হয়, প্রাপ্ত প্রশিক্ষণের মধ্যে ক্ষিপ্রতা অভ্যাস করতে হয়েছিল। এতদিনেও সেই ক্ষিপ্রতা ফুরিয়ে যায়নি ভেবে তার খানিক গর্ব হল।

এরপর ঠিক কোন ধরনের বিচার হয়েছিল তার? সে ভুলে গেছে। প্রথম খুনের জন্য তার যাবজ্জীবন কারাবাসের সাজা হয়েছিল। মেয়ের সামনে বাবাকে খুন করা হিংস্র ও গর্হিত। সে কী করে আদালতে বলতে পারত, মেয়ের প্রতি বাবাও ছিল হিংস্র ও গর্হিত। মেয়ে সেই প্রসঙ্গে সম্পূর্ণ নীরব।

দ্বিতীয়বার তার মৃত্যুদণ্ড হওয়া যুক্তিযুক্ত ছিল। সে জানে না, কেন তাকে মেরে ফেলা হয়নি। সম্ভবত তার প্রেয়সী আবেদন করে তাকে জীবিত রেখেছে এই আশায়, একদিন তার মুক্তি হবে।

একটি জীবন অনেকগুলি যাবজ্জীবন কারাদণ্ডে দণ্ডিত। কারাগার তাকে ছাড়বে না। প্যারোলের আশাও আর নেই। কিন্তু মুক্তির আশা সে ছাড়বে কেন? মুক্তি সে অর্জন করবে। পশ্চিমের দেওয়ালে সে চে লিখতে লিখতে গলিয়ে ফেলবে ইট-লোহা-সিমেন্টের আস্তরণ। আর মাত্র কয়েকদিন।

সে ডাকল, বন্ধু।

দক্ষিণের দেওয়াল বলল, বলো। কেমন বোধ করছ? তিন দিন তোমার সাড় ছিল না। তুমি ঘুমিয়ে ছিলে।

আমার চে এবার মুক্তির জন্য তৈরি।

কেমন করে বুঝলে?

শ্মশানের হাওয়ায় আমার প্রেয়সীর গন্ধ পেলাম।

সে কী!

না না। তার শবদেহ পোড়ার গন্ধ নয়। সে আমাকে দেখার জন্য কারাগারের চারপাশে ঘুরে বেড়ায়। আমি যে এই কুঠুরিতে বন্দি, সে জেনে গেছে। শ্মশানে এসে বসে থাকে, তখন গন্ধ আসে। আমার গন্ধ ও হাতির দাঁতের কৌটোয় ভরে রেখেছে। আমি রেখেছি স্মৃতিতে।

তা-ই তো।

চে আমাকে মুক্ত করলেই সে নিজে সঙ্গে করে বাড়ি নিয়ে যাবে। আমার নখ কেটে দেবে যত্নে। স্নান করিয়ে দেবে। আমার সারা শরীরের ঘা পুঁজ পোকা সব সারিয়ে আমায় দেবে সাদা পাজামা আর পাঞ্জাবি। সামনে ধরবে বাসমতী চালের ভাত, ধোঁয়া-ওঠা। সঙ্গে ঘি, নিমপাতা ভাজা, মোচার ঘণ্ট, তপসে মাছ ভাজা আর সর্ষে-ইলিশ।

চমৎকার সব খাদ্য।

আচ্ছা তোমার সেই ইমামসাহেবের কথা মনে আছে? তাঁর কোনও খবর জানো?

কোন ইমামসাহেব?

আরে, সেই যে, সেই যে, বলো-না, যাঁর ছেলে না মেয়ে দাঙ্গায় মারা গেল, তিনি খুনিদের মাপ করে দিলেন। মনে নেই?

না। মনে পড়ছে না। আমাকে কিছু বলোনি।

কাকে বললাম? উত্তরাকে?

কী করে বলি বোলো দেখি।

কাকে বললাম? কী জানো, চে এবার মুক্তি দেবে। ইট-সিমেন্ট-লোহা গলিয়ে পশ্চিমের দেওয়ালে মস্ত ফোঁকর। তা-ই দিয়ে আমি বেরিয়ে যাব। মুক্তি। কেউ আমাকে আটকাতে পারবে না। সে শ্মশানে বসে আছে। আমাকে নিয়ে যাবে। শুধু একটা কথা ভাবছি।

কী কথা?

যদি বলে, তার পিতাকে খুন করেছি বলে সে আমাকে ক্ষমা করেনি, তাহলে ইমামসাহেবের কথা তাকে বলব। কিন্তু ভালো করে মনে পড়ছে না। ইমামসাহেব। ক্ষমা, ভালোবাসা, মুক্তি, ধর্ম।

কী বলছ?

না না। এইবার মুক্তি।

চে লেখার অর্থ কী বন্ধু?

চে মুক্তি। চে চৈতন্য। চে চিৎকার।

তুমি কি লক্ষ করেছ?

কী?

তোমার উত্তরার সব ছবি পুরু শ্যাওলায় ঢাকা পড়েছে। হলদে-কালো শ্যাওলা। কোথায় জলের পাইপ ফেটে কবে থেকে চুঁইয়ে পড়ছে। যেকোনও দিন দেওয়াল ধসে পড়বে। তোমার জন্য অন্য কোনও জায়গার কথা ভাবা হচ্ছে।

সর্বনাশ!

কীসের সর্বনাশ?

চে-র কাজ প্রায় শেষের মুখে। এ সময় অন্য কোনও দেওয়াল ভেঙে পড়লে আমার মুক্তি হবে কী করে?

উত্তরার ছবি মুছে গেল, সে নিয়ে ভাবছ না? খারাপ লাগছে না তোমার?

না না। আমি যেকোনও সময় মুক্ত হয়ে তার কাছে চলে যাব। আর কতদিন তাকে অপেক্ষা করিয়ে রাখব বলো তো বন্ধু। সব কিছুর একটা সীমা আছে।

বন্ধু।



নিঃশব্দ।



বন্ধু। শুনতে পাচ্ছ?

হ্যাঁ হ্যাঁ। আমি বোধহয় আবার ঘুমিয়ে পড়ছিলাম। বলো।

উত্তরার পুরো নাম কী?

উত্তরা নয়।

তার মানে?

তার নাম উত্তরা নয়।

কী নাম তাঁর?

নাম? কী যেন! কী যেন! মনে পড়ছে না।

মনে করার চেষ্টা করো। চে মুক্তি দিলে তুমি কার কাছে যাবে?

সে ঠিক আমাকে চিনে নেবে। অপেক্ষা করে আছে। তার গন্ধ পেয়েছি। তুমি কি খানিকটা এগিয়ে আসতে পারবে? বন্ধু? পশ্চিমের দেওয়ালে ওই চে অক্ষরে খানিক ঠেলা দিয়ে দেখো তো মুক্ত হয় কি না। আমার নিজেকে অনড় মনে হচ্ছে। শরীরটা পাথর। আমার সারা শরীরে কি শেকল পরিয়ে দিয়ে গেছে?

তাঁর নাম কী, বন্ধু? মনে করো। মনে করো। তুমি কার কাছে যাবে?

তার কাছে। ওই যে। সে বলেছিল আমাকেই ভালোবাসবে, আজীবন।

চে মানে মুক্তি। চে মানে চৈতন্য। চিৎকার। বন্ধু, এবার সময় এসেছে। সত্য না-জানা অবধি তোমার মুক্তি নেই। আমরা তোমাকে মুক্তি দেব না।

কোন সত্য? কে তোমরা?

আমাদের সবাইকে তুমি নিজের বন্দিদশায় নিয়ে এসেছ।

ভুবন এক সুবিশাল জেলখানা।

সে তুমি যা-ই বলো, সত্য জানতেই হবে তোমায়। শুনতে হবে তোমার পাপ। জানতে হবে জেলার মহাশয়ের সহৃদয়তার বিনিময়ে তুমি কত বড়ো অকৃতজ্ঞ।

কোন জেলার মহাশয়? কার কথা বলছ দক্ষিণ? তোমার কণ্ঠে অত শৈত্য কেন?

জেলার মহাশয়কে মনে পড়ছে না তোমার? যিনি সবসময় তোমাকে সাহায্য করেছেন, তুমি না চাইতেই তোমাকে দিয়েছেন সম্মাননীয় রাজনৈতিক বন্দির মতো সুবিধা, যিনি কারাপ্রধান হিসেবে এবং একজন মানুষ হিসেবে ছিলেন মহৎ, সবার প্রিয়, তোমাকে প্যারোল এনে দিতে পারেননি বলে যাঁকে তুমি খুন করেছ, সঙ্গে প্রাণ নিয়েছ আরও তিনজনের, সেই তুমি, উন্মাদ ঘাতক, শুনে যাও, তিনি তোমাকে প্যারোল পাইয়ে দিতে পারতেন, তুমি ঠিকই ধরেছিলে। তাঁর ক্ষমতা ছিল। তোমার জন্য ঝুঁকি নিতেও ভয় ছিল না তাঁর।

তাহলে? আমাকে আটকে রাখলেন কেন?

এই তো। মনে পড়েছে তোমার। চমৎকার।

আমার কোনও অনুশোচনা নেই। যা করেছি, ঠিক করেছি। আমার আর তার মধ্যে যে বাধা হবে, তাকে আমি হত্যা করব।

তিনি তোমার প্রেমের পথে কিছুমাত্র বাধা ছিলেন না।

তাহলে? তাহলে? আমি শুধু তাকে দেখতে চেয়েছিলাম। একবার দেখে, একটু কথা বলে, একটু ছুঁয়েই আমি ঠিক খাঁচায় ফিরে আসতাম। কেন তিনি আমাকে আটকে রাখলেন?

কারণ, যার জন্য তুমি পাগল ছিলে, সে বিয়ে করে সুখে জীবনযাপন করছে, এই সত্য তিনি আড়াল করতে চেয়েছিলেন। তুমি, কত কষ্ট পাবে ভেবে তিনি অস্থির হয়ে উঠেছিলেন। তোমার জীবনের একমাত্র অবলম্বন কেড়ে নিতে চাননি।

হতে পারে না। মিথ্যে বলছ তুমি।

তিনি ভয় পেয়েছিলেন, তাঁকে বিবাহিতা দেখলে তুমি হয়তো পুরো পরিবার খুন করে বসবে। তোমার ভিতরের ঘাতককে তিনি ঠিক চিনেছিলেন। যাও, যাও। চলে যাও। মুক্ত তুমি। বিদায় বন্ধু। বিদায়।

পিঠে সত্য, মুক্তি, ক্ষমা, প্রেম ও বিপ্লব। আজকাল যেখানে সেখানে তাকে দেখা যায়। মাথায় ময়লায় জট-পড়া চুল, সারা গায়ে বিজবিজে ঘা, পায়ে লোহার শেকল, ঘা থেকে টুপটাপ খসে পড়ে মাংসখেকো কীট, সম্পূর্ণ উলঙ্গ, অন্ধ ও বধির একটা মানুষ পথেঘাটে শ্মশানে হাসপাতালে জেলখানায় রাজভবনের অদূরে পার্কে ঘুরে বেড়ায়। মাঝে মাঝে চিৎকার করে বলে, চে মানে চেতনা, চেতনা মানে মুক্তি, মুক্তি মানে ভালোবাসা। কখনো নিজেই গুলিয়ে ফেলে। বলে, চে মানে ভালোবাসা, ভালোবাসা মানে মুক্তি, মুক্তি মানে চেতনা। চে মানে সত্য। চে মানে মুক্তি। চে মানে প্রেম।

 এক-আধবার কেউ কেউ শুনেছে, কপালে হাত ঠেকিয়ে সে বলে, ক্ষমা, ক্ষমা, ইমামসাহেব, ক্ষমা। চে মানে ক্ষমা। চে মানে প্রেম। চে মানে ইমামসাহেব। চে মানে দেশ।