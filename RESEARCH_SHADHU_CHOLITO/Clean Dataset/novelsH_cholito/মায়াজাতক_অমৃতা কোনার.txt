ট্রেন থেকে নেমে অন্ধকারের মধ্যেই এগিয়ে গেল বিপ্লব। গ্রাম্য স্টেশন। রাত বারোটা বাজতেই শুনশান। আলো ওই প্লাটফর্ম চত্বরেই সীমাবদ্ধ। অতএব, রাস্তায় উঠলেই ভরসা চাঁদের আলো আর মোবাইলের ফ্ল্যাশ লাইট। এই রাস্তাটায় যে ল্যাম্পপোস্ট একেবারেই নেই তা নয়। আছে হাতে গোনা কিছু। তবে তাদের সবকটায় আলো নেই। বেশ কিছুমাস আগেই নতুন লাইট লাগানো হয়েছিল এই স্টেশন থেকে নেমে বাঁদিকের রাস্তার মুখটায়। কিন্তু একমাস হল সেটা বিগড়েছে। এ অঞ্চলের মাথার নজরদারি কম তা তো স্পষ্ট। কিন্তু এলাকাবাসীদেরও যে খুব গরজ আছে তা নয়। কেউ এ বিষয়ে আবেদনও করেনি আর মাথাও একটু চোখ ঘুরিয়ে দেখেনি। সে যাই হোক! মোদ্দা কথা হলো গিয়ে এই রাস্তায় আলো নেই এবং তা নিয়ে বিশেষ কারো মাথাব্যাথাও নেই।

বিপ্লব সেই পথটাই ধরল। সপ্তাহের ছটা দিন ডিউটি করার পর শনিবার রাত নটা পঁয়ত্রিশের লোকালটা ধরে ওর গন্তব্য স্টেশনে নামে যখন, রাত তখন প্রায় এগারোটা দশ কি পনেরো হয়ে যায়। আজ আবার ট্রেনটা ভালোই টাইমে ঢুকিয়ে দিয়েছে। একদম ঘড়ি ধরে এগারোটা সাত কখনও কখনও বিপ্লব অবশ্য সপ্তাহান্তে বাড়ি ফেরে না। অফিসের কাছে ভাড়া বাড়িটাতে থাকে। ওই বাড়িতেই ও সপ্তাহের বাকি দিনগুলো থাকে। সেই সময়গুলো লাভের বেশ ভালোই রোজগার হয়। সেই জন্যই ছয়দিন টানা কাজ করার পরেও ফেরা যায় না। গত সপ্তাহে এমনই একটা জরুরি কাজ এসে পড়েছিল যার ফলে দুসপ্তাহ পর বাড়ি ফিরছে বিপ্লব। তাই এই সপ্তাহে শুক্রবার ফিরে যাচ্ছে। শনিবারটা ছুটি নিয়েছে। শনি-রবি এখানে কাটিয়ে সোমবার ভোরবেলায় ফিরবে। এইবার আসার সময় সবার জন্যই জিনিসপত্র কিনে এনেছে। ভালো রোজগার হলে মাঝে মধ্যে একটু এমন কেনাকাটা করে আজকাল বিপ্লব। এতে বাড়ির লোকজনও খুশি হয়। তবে প্রতিবেশীদের একটু গাত্রদাহ হয়। বিপ্লবের এই চাকরি আর বাড়তি ইনকাম যে ওদের গরিবের সংসারে হাল ফিরিয়েছে, গ্রামের আর পাঁচজনের চেয়ে একটু বেশিই উন্নত হয়েছে। এই বিষয়টা সবাই ঠিক নিতে পারছে না। কিছু বছর আগেও যাদের টিনের চালা ছিল তাদের এখন একতলা পাকা বাড়ি, টিভি, ফ্রিজ, দামি খাট, আলমারি! কে জানে কোন আলাদীনের প্রদীপ হাতে পেল!


পিঠের ব্যাগটা একবার ঠিক করে নিয়ে জামাকাপড়ের প্যাকেটগুলো দুহাতে ভালো করে জাপটে ধরে পথটার দিকে এগিয়ে গেল বিপ্লব। এই রাস্তায় আলো আছে কি নেই বা গ্রামের অন্য কোনও রাস্তাতেও আলো আছে কি নেই বিপ্লবেরও আর পাঁচজনের মতো বিশেষ মাথাব্যথা নেই। আসলে এই গ্রামটা বিপ্লবের জন্মস্থান হলেও ওর আর এখানে থাকতে ভালো লাগে না। কলকাতার ঝাঁ চকচকে জীবনযাত্রা ওর এখন বেশ পছন্দের। ওর ইচ্ছে আর কয়েকটা বছর পর মোটামুটি একটু ভালো টাকা জমিয়ে কলকাতাতে একটা ছোট দেখে ফ্ল্যাট কিনবে যেখানে ওর মা-বাবা স্ত্রী আর মেয়েকে নিয়ে চলে যাবে এই গ্রাম ছেড়ে। বলতে গেলে এই গ্রামের সাথে চিরতরে সব সম্পর্ক ছিন্ন করে বিপ্লব কলকাতার মতো বড় শহরে নতুন করে সংসার পাতবে। এই স্বপ্ন নিয়ে ও সপ্তাহের সোম থেকে শনি কাজ করার পরেও এক্সট্রা কিছু কাজ করে।

গলিটার মুখ থেকে ডান হাতে বাঁক নিতে একটু থমকে দাঁড়াল বিপ্লব। মনে হল ওর পিছন পিছন একটা পায়ের শব্দ শোনা যাচ্ছে। চারপাশ একেবারেই শুনশান। এই রাতের দিকে ট্রেনে যে বেশি ভিড় হয় এই গ্রাম্য স্টেশনে তা নয়। ফলে বিপ্লব এখন মোটামুটি একাই বললে চলে। ও ছাড়াও যে দুজন নেমেছিল তারা অন্যদিকের রাস্তা ধরে হাঁটা লাগিয়েছিল। সুতরাং বিপ্লবের ধারণা অনুযায়ী এই মুহূর্তে তার পিছনে কারও থাকার কথা নয়। পায়ের শব্দ শুনতেই একটু সজাগ হয়ে উঠল বিপ্লব। চোর ছ্যাঁচোড় হবে কি? অবশ্য বলা যায় না! এইসব আধা মফস্বলে চুরি তো লেগেই থাকে। তার মধ্যে বিপ্লব যে শহর কলকাতায় ভালো মাইনের চাকরি করে তা এ গ্রামের কারও অজানা নয়। হাতে বেশ অনেক টাকার জিনিসপত্রও রয়েছে। ব্যাগেও কিছু টাকা রয়েছে যা সংসার খরচের জন্য দিতে হবে বাড়িতে। সেগুলো সব ছিনতাই করার মতলব নেই তো কারও? কথাটা মাথায় আসতেই নিজের ব্যাগপত্র আর একটু শক্ত করে ধরে জোর পায়ে হাঁটা লাগাল বিপ্লব। কিন্তু তার সাথে সাথে ও বুঝতে পারল পিছনে যে আছে সেও পায়ের বেগ বাড়িয়েছে। একবার পিছন ফিরে দেখে নিল বিপ্লব। ঠিক বোঝা যাচ্ছে না অন্ধকারে কিছুই। তবে কেউ যে একটা আছে কারও যে অস্তিত্ব আছে তা বেশ বোঝা যাচ্ছে। বিপ্লব এবার আর দ্রুত পায়ে হাঁটতে নয় ছুটতে শুরু করল। যতটা পারে জোর দিয়ে ছুটে ওকে পৌঁছে যেতে হবে বড় রাস্তায়। যেখানে গেলে একটু আলো পাওয়া যেতে পারে। যদিও সেখানেও লোকজনের উপস্থিতি শূন্য। এসব জায়গায় ঝুপ করে সন্ধে নামে। রাতও ঘনিয়ে আসে তাড়াতাড়ি। ফলে আদৌ যে কেউ জেগে বসে থাকবে সে আশা করাই বৃথা।


বিপ্লবকে লক্ষ্য করে তার পিছনে থাকা ব্যক্তিও এবার ছুটতে শুরু করেছে। এমন সময় হঠাৎ বিপ্লবের মনে হল সে আর টাল সামলাতে পারছে না। বড় রাস্তায় ওঠার মুখে কিসে যেন একটা হোঁচট খেয়ে রাস্তার পাশেই আছড়ে পড়ল সে। হাতে ধরে রাখা জামাকাপড়ের প্যাকেটগুলো ছিটকে গেল যত্রতত্র। আর ব্যাগটা ডান হাত থেকে গলিয়ে পাশেই পড়ে গেল। প্রচণ্ড ভয়ে সে উপুড় থেকে সোজা হল। তারপর একটু একটু করে ঘষে ঘষে বড় রাস্তায় ওঠার চেষ্টা করতে লাগল। হ্যাঁ এখানে অবশ্য অল্প আলো আছে। তাতেই বিপ্লব বুঝতে পারল। ওর পিছনে থাকা সেই আততায়ী ওর একদম কাছে এসে পড়েছে। কিন্তু এই আততায়ী যে কে, তা বোঝার বিন্দুমাত্র উপায় নেই। তবে এ যে এই গ্রামের কেউ নয় তা বিলক্ষণ বুঝতে পারছে বিপ্লব। তার পরনে কালো রঙের একটা টুপি দেওয়া জ্যাকেট। পায়ে কালো ট্রাকশ্যুটের প্যান্ট। হাত দুটো গ্লাভসে ঢাকা মুখটা হুডির আড়ালে। এমনকি মুখে সার্জিক্যাল মাস্ক। চোখ দুটো দেখা যাচ্ছে না ঠিক করে। বিপ্লবের অত মাথা ঘামাবার সময় নেই এখন। এই ব্যক্তি কে আর কেন তার পিছনে এটাই এখন সবথেকে বড় প্রশ্ন বিপ্লবের জীবনে। এ তো গ্রামের কেউ নয়। এই পোশাক-আশাক একেবারে শহুরে। তাহলে কি শহর থেকে কেউ এল? কলকাতা থেকে কেউ বিপ্লবকে ধাওয়া করতে করতে বিপ্লবের গ্রাম অবধি পৌঁছে গেল আর ও টের পেল না? কিন্তু কেন? কী ওই ব্যক্তির উদ্দেশ্য? তাছাড়া সে যখন এসেছে নিশ্চয়ই এই ট্রেনেই এসেছে! তার মানে সে জানে যে বিপ্লব শনিবার রাতে এই লোকালটা ধরেই বাড়ি ফেরে। সে কি বিপ্লবের সম্পর্কে সব জানে? অগুন্তি প্রশ্ন বিপ্লবের মাথায় হুড়মুড় করে ঝাঁপিয়ে পড়তে লাগল। সেই অজস্র প্রশ্নের জাল ছিন্ন করে একটা প্রশ্নই ওর গলা দিয়ে বেরিয়ে এল কে তুমি?

আততায়ী কোনও উত্তর দিল না। শুধু পকেট থেকে একটা কিছু বের করল। বড় রাস্তার আলোয় তার ফলা ঝিলিক দিয়ে উঠতেই বুঝতে আর বাকি রইল না সেটা কী! আর আততায়ীর উদ্দেশ্যও বিপ্লবের কাছে আর অজানা রইল না। সে চিৎকার করে বলে উঠল, আমাকে ছেড়ে দাও! আমাকে কেন মারবে? আমি কী ক্ষতি করেছি তোমার? আমার ব্যাগে কিছু টাকা আছে। সেগুলো নিয়ে নাও। আমাকে ছেড়ে দাও। কে তুমি? বলছ না কেন?


বিপ্লবের এতগুলো প্রশ্নতে যেন কোনও ভ্রুক্ষেপই নেই আততায়ীর। সে আরও এক পা এগিয়ে এল বিপ্লবের দিকে। এখন সে একদম বিপ্লবের কাছে। এইবার সে আরেকটু ঝুঁকে এসে কলারটা চেপে ধরল বিপ্লবের। বিপ্লব তার হাত ধরে ছাড়ানোর চেষ্টা করলে নিজেকে। কিন্তু পারল না। কী শক্ত মুঠি! আরেকটু কিছু বলতে যাচ্ছিল বিপ্লব। হয়তো ওর বাঁচার শেষ আর্তিটুকু করতে চাইছিল। কিন্তু তার আগেই আততায়ী ডান হাতে ধরে থাকা ধারালো ছুরিটা বিপ্লবের গলার এক প্রান্ত থেকে আর এক প্রান্ত স্পর্শ করে দিয়ে বেরিয়ে গেল। ফিনকি দিয়ে রক্ত বেরিয়ে এল সেখান থেকে। বিপ্লব তার গলাটা দুই হাতে চেপে ধরে ছটফট করতে থাকে। যেন সে রক্ত বন্ধ করার চেষ্টা করছে! নাকি গলার যন্ত্রণাটা কমানোর চেষ্টা করছে। আরও অনেক কিছু বলতে চাইছিল বিপ্লব। কথা তো দূর, যন্ত্রণার আর্তনাদটুকুও করতে পারল না ঠিক করে। শুধু মুখটা বারবার হাঁ হয়ে খাবি খাচ্ছিল। কিন্তু একটা শব্দ মুখ দিয়ে উচ্চারণ হল না গোঙানি ছাড়া।

আততায়ী সোজা হয়ে কয়েক পা পিছিয়ে এল। তার জোরে জোরে নিশ্বাস পড়ছে। যেন কিছুর একটা উত্তেজনা তার শ্বাসপ্রশ্বাসের গতি বাড়িয়ে দিয়েছে। কয়েক সেকেন্ড স্থির হয়ে বিপ্লবের ছটফটানি দেখল। তারপর একটু শান্ত হল। পকেটে থাকা একটা রুমাল দিয়ে ছুরিটাকে ভালো করে মুছে রুমাল সহ ছুরিটা আবার পকেটে ঢুকিয়ে নিয়ে হাঁটা দিল ফেলে আসা পথের দিকে। আর অন্ধকারে মিলিয়ে গেল নিমেষে। বিপ্লবের দৃষ্টি ঝাপসা হয়ে আসছে কিন্তু বিস্ফারিত চোখে সে শুধুমাত্র আততায়ীর মিলিয়ে যাওয়াটুকুই দেখতে পেল। তার মুখ বা পরিচয় কোনওটাই তার আর জানা হল না।

হুইসেল দিয়ে স্টেশনে ঢুকল এখান থেকে শিয়ালদহ যাওয়ার এই রাতের শেষ ট্রেনটা। এগারোটা সতেরোয় সময়। ঢুকল এগারোটা কুড়িতে। স্টেশন চত্বর ফাঁকা। কেবল একটি মানুষ উঠল সেই ট্রেনে। জনমানবহীন কম্পার্টমেন্টে ধীরে সুস্থে গিয়ে বসল একটা জানলার ধারে। ট্রেনটা চলতে শুরু করতেই ফুরফুরে ঠান্ডা হাওয়া এসে ঝাপটা মারল তার দিকে। একটা জোরে শ্বাস নিয়ে সে চোখ বন্ধ করে শরীরটা এলিয়ে দিল পিছনে। যেন পরম শান্তি ছড়িয়ে গেছে তার সারা শরীরে ও মনে।


(২)
কলিং বেলের শব্দ হতেই রান্নাঘর থেকে বেরিয়েই হলঘরের ঘড়িটার দিকে তাকালেন অপর্ণা দেবী। সকাল পৌনে সাতটা। নাহ এখন পেপারওয়ালা বা দুধওয়ালার আসার সময় হয়নি। বরং তার আসার সময় হয়েছে যার জন্য তিনি রান্নাঘরে বিনা চিনির গ্রিন টি বানাচ্ছিলেন। তাঁর মেয়ে। দ্বৈতা। দরজাটা খুলতেই ঘরে ঢুকে এসে ধপ করে চেয়ারে বসে পড়ল সে। পরনে ট্রাকস্যুট। রোজ এই সময় সে জগিং করে ফেরে। কাকভোরে একাই বেরিয়ে পড়ে রাস্তায়। তারপর নিজের পছন্দমতো দিকে চক্কর কেটে বাড়ি ফেরে।

হল তোর জগিং? একটু বিরক্তির স্বরেই প্রশ্ন করলেন অপর্ণা দেবী। তারপর উত্তরের প্রত্যাশা না করেই রান্নাঘরে ঢুকে গেলেন। আর ঠিক চার সেকেন্ড পরে এক কাপ গ্রিন টি টেবিলের উপর রেখে বললেন, কতবার বলেছি ওই কাকভোরে একা বেরোবি না। রাস্তাঘাট ফাঁকা থাকে। আজকাল দিনকাল ভালো যাচ্ছে না। একা মেয়ে চলল ড্যাং ড্যাং করে। কত কিছু বিপদ আপদ হতে পারে। চিন্তায় মাথা খারাপ হয়ে যায় আমার।

এতক্ষণ গ্রিন-টিতে চুমুক দিচ্ছিল দ্বৈতা। এই ডায়লগগুলো ওর চেনা। শুনতে শুনতে রীতিমতো মুখস্থ হয়ে গেছে। এমনকি এইসব কথা যে কোনদিকে এগোচ্ছে তাও বেশ বুঝতে পারছে। অল্প হেসে বলে মা। তুমি কি সত্যিই আমার একা বেরনো নিয়ে চিন্তিত? নাকি

কী নাকি? সব মায়েরই চিন্তা হয়! তুমি পুলিশ বলে কি তোমার মায়ের চিন্তা হবে না?

এইবার জোরে হেসে ওঠে দ্বৈতা, তোমার মেয়ের অন্যদের সুরক্ষা দেওয়া কাজ, রহস্য সমাধানের কাজ। সে নিজে ভয়ে বাড়িতে বসে থাকলে তো হয়েই গেল! কথাটা বলতে বলতেই আবার কলিং বেল বেজে উঠল। ওই! চলে এসেছে! এবার আর দেখে কে! কথাটা বলে গট গট করে শোবার ঘরের দিকে চলে গেলেন অপর্ণা দেবী।


দ্বৈতা দরজা খুলতেই দেখে পেপারওয়ালা ছেলেটা দাঁড়িয়ে আছে। ওকে দেখতেই একটা সিপাহি স্টাইলে সেলাম ঠুকে পেপারটা হাতে এগিয়ে দেয় ম্যাডাম দিদি এই নিন।

দ্বৈতা ওর এই কাণ্ড দেখে বহুবার বকা দিয়ে বলেছে, এসব করিস কেন?

ছেলেটা হেসে উত্তর দেয়, আমার বেশ গর্ব হয় ম্যাডাম দিদি। তুমি কত বড় পুলিশ। আমি তোমার বাড়িতে পেপার দিই। হেব্বি লাগে ব্যাপারটা।

এখন আর দ্বৈতা কিছু বলে না। ও বুঝেছে এ অভ্যাস পাল্টাবে না। তাই হাসিমুখে পেপারটা নিয়ে নেয়। তারপর পেপারটা খুলে প্রতিদিন ডাইনিং টেবিলে বসে কুড়ি মিনিট ধরে পুরোটা পড়ে। আজও তাই করছে।

বলি সারাদিন খুনজখমের খবরে চোখ বোলালে হবে? অপর্ণা দেবী আবার বেরিয়ে এসেছেন ঘর থেকে।

হুঁ? তা কী দেখব খবরের কাগজে খবর ছাড়া? পাত্রপাত্রীর বিজ্ঞাপন?

হ্যাঁ সেটাও তো কাজের জিনিস নাকি! কিন্তু সেই কাজটাও তোমার মাকেই করতে হবে!

তাই বলি! আজ তো আসল টপিকে ঢুকলে না। সাইড দিয়ে বেরিয়ে গেলে। এখন এলে আসল টপিকে। পেপারে চোখ বোলাতে বোলাতে কথাটা বলল দ্বৈতা।

তা আর কী করব বলতে পারিস? আমি চোখ বোজার আগে তোর একটা ভালো বিয়ে দিয়ে একটা সুন্দর পরিবার দেখে নাতিনাতনির মুখ দেখে যাব এইটুকু তো আশা! সেটাও পূরণ করবি না তুই?


মা! কতবার বলেছি তোমাকে। আমি কেরিয়ার নিয়ে ভাবতে চাই। এটাই ভালো আছি। সবার জীবনে বিয়ে বাচ্চা, সংসার প্রায়োরিটি হয় না। ওসব পরে হলেও চলবে। পেপার থেকে মুখ তোলে দ্বৈতা।

পরে? একত্রিশ হয়ে গেছে তোর। খেয়াল আছে? এরপর বাচ্চা হতে কত সমস্যা হয় জানিস?

মা প্লিজ এ কীসব ভুলভাল টপিক নিয়ে শুরু করলে সকাল সকাল। আমাকে ডিপার্টমেন্টে যেতে হবে। তুমি আর দেরি করিও না প্লিজ!

আমার পর তোর কী হবে? তোর বাবা যা কেয়ারলেস! দেখ না এখনও কেমন ঘুমোচ্ছে! আর দাদা তো বিদেশে পড়ে আছে। নিজের বিয়ে নিয়েই হুঁশ নেই। সে দেবে তোর বিয়ে! কেউ ভাববে না তোর বিয়ে নিয়ে!

মা তুমিও বা এত ভাবছ কেন? এই বেশ আছি। ওরাও সেটা বোঝে!

সেই! আমি আর ভাবছি কেন? ভেবেই বা কী লাভ? তোর মতো এই খুনে ধরা মেয়েকে আর কে বিয়ে করবে! যা খুশি কর! ধুর! আমার ভাললাগে না আর! রেগে রান্নাঘরে ঢুকে গেলেন অপর্ণা দেবী।

দ্বৈতা একটা লম্বা নিঃশ্বাস ফেলে পেপারে মন দিল। ও জানে আজকের মতো এই টপিক থামল। আবার কাল নতুনভাবে শুরু হবে। দ্বৈতার মনে হয় ওর মা পারলে স্বপ্নেও ওর বিয়ে দিয়ে দেয়। কোনও বিয়েবাড়ি বা অনুষ্ঠান বাড়িতে গিয়ে এমনভাবে ছেলে খোঁজার প্রচেষ্টা চালায় যে দ্বৈতার মনে হয় ধরিত্রী ভাগ হয়ে যাক ও প্রবেশ করবে এবার। শুধু ও নয়, ওর বাবা আর দাদাও সামনে থাকলে লজ্জায় পড়ে এবং সুযোগ বুঝে কেটে পড়ে। ওর দাদাও বোঝে বোনের বিয়ে হলেই তার টার্ন। মাত্র দুবছরের বড় যেহেতু তাই এখন একটু রেহাই পাচ্ছে বিয়ে থেকে। পঁয়ত্রিশ পার করলে আর দেখতে হবে না। সেই জন্যই লক্ষ্মণরেখার মতো বোনকে বিয়ে দেওয়ার প্রচেষ্টা সেও করে না। সে জানে বোন যথেষ্ট ম্যাচিওর। ওর সময় হলে ও ঠিক সেই সিদ্ধান্ত নেবে। এমনকি সে নিজেও তাই। আর দ্বৈতার বাবা মেয়ের স্বাধীনতায় বা সিদ্ধান্তে কোনওদিন হস্তক্ষেপ করেননি। আজও তাই করতে চান না। তাঁর বক্তব্য, মেয়ে এই সিদ্ধান্ত নেওয়ার মতো হলে ঠিক সেদিন বলবে। দ্বৈতার চিন্তা তাই ওর মাকে নিয়েই। তবে ও মায়ের দিকটাও বোঝে। তাই কায়দা করে মাকে ম্যানেজ করে।


(৩)
লালকালির পেনটা দিয়ে একটা খাতায় লেখা উত্তরগুলো নিজের মতো ঠিক করে নিচ্ছে সুনেত্রা। কয়েকটায় রাইট চিহ্ন কয়েকটায় কাটা তার বাইরেও কিছু মিস করে যাওয়া উত্তর লিখে দিচ্ছে খসখস করে। বাঁ হাতের তিনটে আঙুল দিয়ে ধরে আছে কপালটা।

কী রে কিছু হয়েছে? এক বান্ডিল খাতা টেবিলের উপর রেখে সুনেত্রাকে এক ঝলক দেখে নিয়ে প্রশ্ন করল রোহিনি।

সেরকম কিছু না। ওই মাথাটা বড্ড ধরেছে। আজ তুমি আমার পরের ক্লাসটা নিয়ে নেবে রোহিনিদি? রোহিনির দিকে তাকিয়ে অল্প হাসার বিফল চেষ্টা করে সুনেত্রা।

থার্ড তো? হ্যাঁ নিয়ে নেব আমার তো থার্ড পিরিয়ড অফ! অসুবিধা হবে না!

আমি তোমার ফোর্থ পিরিয়ডটা নিয়ে নেব। এই ক্লাসের টাইমটা একটু রেস্ট নিই। ঠিক হয়ে যাবে!

আরে অত ভাবছিস কেন? চুপ করে বস এখানে। আমি পরপর দুটো নিয়ে নেব। আর দীপালিদিকে বলছি তোর জন্য একটা চা বানিয়ে দিতে।

আমি ঠিক হয়ে যাব

আবার কথা! বলছি না তুই চুপ করে এখানেই বসে থাকবি। কথাটা বলেই সুনেত্রার পাশে বসে ভালো করে ওকে একবার দেখে নিল। তারপর ভুরু কুঁচকে প্রশ্ন করল ঠিক কী হয়েছে বলতো তোর? শুধুই শরীর খারাপ?

হ্যাঁ ওই আর কী! জাস্ট একটু মাথাটা যন্ত্রণা করছে। তুমি ঠিকই বলেছ। গরম চা খেলে ঠিক হয়ে যাবে! আমিই আমি দিপালিদিকে দিয়ে আনিয়ে নিচ্ছি। কথাটা বলেই হাতে ধরে থাকা খাতাটা বন্ধ করল সুনেত্রা। ক্লাস নাইনের ফিজিক্যাল সায়েন্সের স্টুডেন্টদের কিছু খাতা দেখছিল। কিন্তু মনটা ঠিক খাতা দেখায় ছিল না। মাথাটা ধরে বেশ কিছুক্ষণ বসে ছিল সে। এতটাই মাথাযন্ত্রণা করছে যে চোখ খুলে ভালো করে তাকাতে ইচ্ছা করছিল না কিছুক্ষণ আগে। সুনেত্রা সেন এই সরযূ দেবী বালিকা বিদ্যালয়-এর একজন অ্যাসিস্ট্যান্ট টিচার। উঁচু ক্লাসের ফিজিক্স ম্যাম আর ছোট ক্লাসের ফিজিক্যাল সায়েন্স ম্যাম এই দুটো পরিচয়ই এখানে ওর সবচেয়ে বড় পরিচয়।

আমার কাছে একটা ওষুধ আছে মাথা যন্ত্রণার। খাবি?

না গো! আমি খেয়েছি এইমাত্র। তুমি চিন্তা করো না রোহিনিদি। এটা তো আমার নিত্য সঙ্গী। সাইনাসের যন্ত্রণা মনে হয় মৃত্যুদিন অব্দি আমায় ভোগাবে।

দোষ কি শুধু সাইনাসের? রোহিনি অদ্ভুত দৃষ্টিতে তাকাল সুনেত্রার দিকে। যেন ও ওর এতক্ষণের সন্দেহকে মান্যতা দিয়ে অনেক কিছু ধরে ফেলেছে। সুনেত্রা রোহিণীর প্রশ্নে একটু চুপ করে রইল। মাথা থেকে হাতটা নামিয়ে রোহিণীর দিকে কিছুক্ষণ স্থির দৃষ্টিতে তাকিয়ে রইল। সেই দৃষ্টিতে কোনও রাগ বা বিরক্তি নেই। বরং অসহায়তা আছে। রোহিনি সুনেত্রার ডান কাঁধে একটা হাত রেখে বলল, বাড়িতে কি আবার সেই একই প্রবলেম?

একটা দীর্ঘশ্বাস ফেলল সুনেত্রা। তারপর বলল হ্যাঁ!

সমস্যাটা ঠিক কী তোর ইন-লস দের?

আমি! ওদের সমস্যা তো চিরকালই আমি।


আগের মতোই কালও সারারাত ঘুমোসনি নিশ্চয়ই? কথার সুর এবার নরম থেকে চরমে উঠল।

হুম! দুদিকে মাথা নাড়ে সুনেত্রা।

বুঝতেই পেরেছি। এই জন্যই তোর সাইনাসটা চাগাড় দিয়েছে আর চোখ-মুখের ওরকম অবস্থা! সারারাত না ঘুমোলে তোর শরীরটার কী হবে বুঝতে পারছিস? তুই বাইরে আসিস প্রতিদিন। স্কুলে ক্লাস নিতে হয়। তারপর এতটা মেন্টাল প্রেসার! তার ওপর রাত জাগলে আর রাত জেগে জেগে কাঁদলে শরীরটা ঠিক রাখতে পারবি? অসুস্থ হয়ে বিছানায় পড়বি তো! তখন ভালো লাগবে? দাঁতে দাঁত চিপে কথাগুলো বলে চলল রোহিনি। টিচার্স রুমটা মোটামুটি ফাঁকা হলেও দূরের দিকে দুজন কলিগ বসে আছে। সবার সাথে সব কথার আলোচনা চলে না। সবাই

সবার সব সমস্যা বোঝেও না। ফলে যারা সমমনস্ক হয় তাদের কয়েকজনের

ছোট ছোট বন্ধুত্বের দল গড়ে ওঠে। সুনেত্রা, রোহিনি আর পুবালিরও তেমনই একটা দল তৈরি হয়েছে। ওরা নিজেদের মধ্যে নিজেদের সুখ-দুঃখ সব শেয়ার করে। এই ছোট ছোট দলের নমুনা ছাত্রজীবন থেকে কর্মজীবন সর্বত্রই থাকে। সব দপ্তরেই থাকে। এখানেও আছে। তাই রোহিনি যতটা সম্ভব রাগ হলেও নিজেকে সংযত রেখে ধীরে কথাগুলো বলছে।

সুনেত্রা ওর কথা যেন শুনেও ঠিক শোনেনি। কিংবা সেই এক কথা সে শুনেও জানে কোনও লাভ নেই তাই সেদিকে বিশেষ কান না দিয়ে প্রশ্ন করল, আমার সাথেই কেন এমন হল বলতো?

বোকার মতন প্রশ্ন করিস না। এমন ঘটনা আজকাল খুব কমন হয়ে গেছে।

মানছি। কিন্তু আমার সাথে

তুই শুধু তোর কথা বলছিস! তোদের বলেছিলাম আমার ননদের জায়ের প্রবলেমের কথা। ওরা কী করল? তোর মতো ভেঙে পড়ে নিজের ক্ষতি করেনি কিন্তু। ওদেরও তো এই সুখ হয়নি। সাত বছর চেষ্টা করার পরেও যখন কোন ইস্যু হয়নি ওরা কিন্তু একটা বাচ্চাকে অ্যাডপ্ট করল। এই গত সপ্তাহের কথা। তুই জানিস ওরা কত খুশি হয়েছে। অনেক ঝক্কি করে নিয়ম-নীতি মেনে সবরকম আইনি পথ পেরিয়ে বাচ্চাটাকে যখন পেল সে আনন্দ চোখে দেখার মতো। একটু থামল রোহিনি। তারপর সুনেত্রার মাথায় একটা হাত রেখে শান্ত গলায় বলল আরও কতরকম দিক খোলা আছে তো!

তুমি তো জানো রোহিনিদি! এরা কেমন ফ্যামিলি? ভীষণ কনজারভেটেড। অ্যাডপশনের কথা শুনলেই রেগে যাবে। ওরা নিজেদের বংশের সন্তান চায়। তাছাড়া শুধু ওদেরকে দোষ দিই কী করে? খুব কষ্ট হয় জানো! এটা ভাবলে যে আমি আমার সন্তানকে জন্ম দিতে পারব না খুব কষ্ট হয়! যখন এগুলো মাথায় আসে না! তখন মনে হয় কী করলাম আমি? কী এমন খারাপ কাজ করেছি যার শাস্তি পাচ্ছি! সব তো পেলাম কিন্তু ওই সুখটাই পেলাম না। আমি তো আমার সন্তানকে আমার শরীরের মধ্যে ধারণ করে প্রতি মুহূর্তে অনুভব করতে চাই। যদি বলো তার মাঝে কষ্ট আছে তবে সেই কষ্টটাও আমি পেতে চাই। অনেকে তো বলে প্রসব যন্ত্রণা খুব সাংঘাতিক, কেউ বলে সিজারের কষ্ট নাকি সারা জীবন ভোগায়। আমার কিছু যায় আসে না রোহিনিদি। আমি নিজে আমার সন্তানকে এই পৃথিবীর আলো দেখাতে চাই এইটুকু চাওয়া কি আমার খুব অন্যায়? 

বুঝতে পেরেছি। তুই যতটুকু বা অ্যাডপশনের কথা ভেবেছিলি! সেই ভাবনা-চিন্তাটাকেও তোর শ্বশুরবাড়ির লোকজন পাল্টে দিয়েছে। তবে হ্যাঁ সুনেত্রা। তুই অন্যায় কিছু বলিস না। এমনুটা তো প্রত্যেকটা মেয়েই চাই। প্রত্যেকে না চাইলেও বেশিরভাগই এটা চায়। আচ্ছা ছাড়, বাদ দে। তুই বাড়িতে ভালো করে আলোচনা করে ডক্টর কনসাল্ট কর। দ্যাখ কিছু না কিছু ওয়ে আউট ঠিক বেরিয়ে যাবে। আজকাল তো কত ব্যবস্থা হয়েছে।

তিন বছর ধরে চেষ্টা করেছি রোহিনিদি। আমার হাজব্যান্ড ডাক্তারের কাছে অনেক ডাক্তারের কাছেই নিয়ে গেল। কিন্তু তাঁরা সকলেই স্পষ্ট জানিয়ে দিলেন। কোনওভাবেই আমার পক্ষে কনসিভ করা সম্ভব নয়। বাড়ির লোকজন তো এবার আমাকে কেমন যেন সহ্য করতে পারছে না! আমার বর নয়! তবে আমার শ্বশুর-শাশুড়ি যেন প্রতি মুহূর্তে বুঝিয়ে দিচ্ছে আমার কোথাও একটা কমতি আছে। ওঁদের ছেলের দোষ থাকলে কিন্তু এটা হত না। কিন্তু আমার দোষ আছে। খানিকটা আমাকে যেন ঝেড়ে ফেলতে পারলেই বাঁচে।


সত্যিই আমার জাস্ট কিছু বলার নেই তোর শ্বশুরবাড়ির সম্পর্কে। আরে বাবা মানুষের শরীরে সমস্যা হতেই পারে। আর এটা তো কোনও মেয়েরই হাতে থাকে না। তুই এত ব্রিলিয়ান্ট স্টুডেন্ট ছিলিস। একটা সরকারি চাকরি করিস। তুই সংসারের জন্য কত ভাবনা-চিন্তা করিস। ওঁদের জন্য কত ভাবনা-চিন্তা করিস। এগুলোর কোনও মানে নেই? শুধু তুই কনসিভ করতে পারবি না এইটুকুই তোর পরিচয় হয়ে গেল ওই বাড়িতে?

আমি আর পারছি না। আমি এসব কিছু নিয়ে ভাবতে পারছি না। মুখটা দুহাতে ঢেকে ফেলে সুনেত্রা।

কী হয়েছে তোর? এভরিথিং অলরাইট? পুবালি এসে একটু চিন্তিত হয়েই সুনেত্রার পাশে বসল। রোহিনি আর সুনেত্রা একই স্ট্রিমের হলেও পুবালি এই স্কুলের সকলের কাছেই ইংলিশ ম্যাম।

কিচ্ছু ঠিক নেই। সেই এক প্রবলেম। রোহিনি দীর্ঘশ্বাস ফেলে। তারপর বলে তোরা বস। আমি দীপালি দিকে চা দিয়ে যেতে বলি ওর জন্য। আর সুনেত্রা তুই রেস্ট নে। আমি দুটো ক্লাস পরপর করে নেব। কথাটা বলেই বেরিয়ে যায় রোহিনি।

আবার বাড়িতে তোর কনসিভ করা নিয়ে প্রবলেম? ভুরু কুঁচকে প্ৰশ্ন করে পুবালি।

হুম! ক্লান্তভাবে উত্তর দেয় সুনেত্রা। ওর শরীর-মন দুই-ই যেন ভীষণরকম ক্লান্ত!

তোকে একটা কথা বলব সুনেত্রা? কী যেন একটা ভেবে প্রশ্নটা করে পুবালি।

(৪)
কে প্রথম দেখেছিল? ভিড়ের দিকে তাকিয়ে প্রশ্ন করলেন ওসি তরফদার। পুরো নাম নির্মল তরফদার। বয়স পঞ্চান্ন পেরিয়েছে। সকাল সকাল থানায় খবর এসেছিল স্টেশনের কাছাকাছি একটা লাশ পাওয়া গেছে। খবরটা সকালে পৌঁছলেও তিনি একটু গড়িমসি করে ফেলেছেন আর কী! যথারীতি বেলা এগারোটা বেজে গেছে। এসেই পরখ করে নিয়েছেন বডিটা। এত বছরের অভিজ্ঞ চোখ কি আর ভুল পরীক্ষা করবে? বুঝে গেছেন গতকাল রাতের ঘটনা। নৃশংস খুন! চুরি ছিনতাইয়ের এর কেস যে নয় তা তো পাশের প্যাকেটগুলো দেখেই বোঝা যাচ্ছে। এই বিষয়টা অবশ্য বোঝা যেত না যদি প্যাকেটগুলো আরেকটু দূরে পড়ে থাকত। কাছে পড়েছে তাই রক্ত লেগে গেছে। ফলে আর কেউ তুলে নিয়ে যায়নি। নইলে এতক্ষণে ওর একটিও পড়ে থাকত না।

আআমি স্যার! একটা ঢোক গিলে ভিড়ের মধ্যে থেকে উত্তর দিল বছর কুড়ি-বাইশের একটা ছেলে। রোগাটে চেহারা। জামার হাতা দিয়ে বারবার ঘাম মুছছে। বেশ ক্লান্ত লাগছে ওকে।

খোলসা করে বল পুরো ঘটনাটা।

স্যার! আমি রোজকার মতো আজও ভোর সাড়ে পাঁচটার ট্রেন ধরতে যাচ্ছিলাম। যাওয়ার পথে এইখানে আসতেই একটু থামে ছেলেটা। তারপর বলে আমি দেখে প্রথমে বুঝতে পারিনি স্যার। ভেবেছিলাম কেউ অসুস্থ হয়ে পড়ে আছে। অজ্ঞান হয়ে গেছে হয়তো। কাছে আসতেই দেখি খুন হয়েছে। আমি চিৎকার করে উঠি।

তখন স্যার আমরা আসতেছিলাম। ওর অমন চিল্লানো শুনে আমরা ছুটে এলাম! দুজন মাঝবয়সি মহিলা ছেলেটার কথার সূত্র ধরে নিজেদের বক্তব্য রাখল।

তোমরাও কি ওই ট্রেন ধরতে যাচ্ছিলে?

হ্যাঁ ছ্যার! কলকেতায় ক্যাজে যাই তো! আজ আর যাওয়া হল নে!

হুম্! মহিলার কথায় যেন সম্মতি দিয়ে মাথা নাড়লেন ওসি তরফদার। তারপর বডিটার দিকে এগিয়ে গেলেন। বডি এবার নিয়ে যাওয়া হবে ময়নাতদন্তে। তার আগে আরেকবার চোখ বুলিয়ে নিলেন তিনি।

কী বুঝছেন স্যার?পিছনে কনস্টেবল রমাকান্ত বোস। বয়স খুব বেশি না হলেও নামটা তার আদ্যিকালের। চেহারার ছিপছিপে রোগাটে ধরন দেখে সবাই ভাবে এই লোক কী করে পুলিশে চাকরি করে।!

খুনটা রাতেই হয়েছে তা তো দেখেই বোঝা যাচ্ছে। খুনের অস্ত্র ছুরিই মনে হচ্ছে। আর মন হচ্ছে খুনির এর ওপর খুব রাগ ছিল। ছিনতাই করার জন্য তো মারেনি বোঝাই যাচ্ছে। ওসি তরফদার একটা সিগারেট ধরাতে ধরাতে গাড়ির দিকে এগিয়ে গেলেন। রমাকান্তও পিছু নিল।

তাহলে স্যার এ গ্রামেরই কেউ করেছে বলছেন?

তার মানে এ গ্রামে কারও ওর ওপর সেই লেভেলে রাগ ছিল! আবার তার জানাও আছে বিপ্লব কবে কবে আর কখন বাড়ি ফেরে! ওত পেতে বসেছিল অন্ধকারে! ও আসতেই কাম খতম! কিন্তু সেটাও জোর দিয়ে বলতে পারছি কই! এ গ্রামে তো এমন আগে ঘটেনি।

বাইরের কেউ এসে খুন করতে পারে স্যার? মাথা চুলকে প্রশ্ন করে রমাকান্ত।

হুম একেবারে উড়িয়ে দেওয়া যায় না সম্ভাবনাটা।

কিন্তু বাইরের কেউ এখান অবধি এসে খুন করবে? না না স্যার আমার তো তাই মনে হয় না। সেরকম হলে তো বাইরেই কোথাও খুন করতে পারত। এ গ্রামে এসে করতে যাবে কেন?

ওসি তরফদার অল্প হাসেন। তারপর বলেন, খুনির খুন করার জায়গা সে নিজে বাছে। তার সুবিধামতো। এমন কত কেস শুনেছি আগে। যাই হোক। ওর বাড়িতে যেতে হবে একবার। তারপর সেই অনুযায়ী তল্লাশি করতে হবে। মার্ডার ওয়েপনটা পাওয়া গেলে বা স্ট্রং মোটিভ পাওয়া গেলে কেস উঠে যাবে।



কঞ্চি দিয়ে বানানো বেড়ার দরজাটা খোলাই আছে। ওই বেড়ার দরজা পেরিয়ে একটা মাটির নিকোনো উঠোন। আর তার পরেই একতলা ছিমছাম পাকা বাড়িটা। রং করা হয়নি এখনও। তবে সিমেন্টের পরত পড়েছে। এই গ্রামে পাকা বাড়ি নেই তা নয়! তবে সেই সংখ্যাটা গুনে বলা সম্ভব। দরজার বাইরে ভিতরে সর্বত্র লোকের ভিড়। বিপদের সময় পাশে দাঁড়াবে যারা তারাই তো প্রতিবেশী শুভাকাঙ্ক্ষী! তবে এখানে চিত্রটা একটু আলাদা। দাঁড়িয়েছে অনেকেই এসে। কিন্তু সবাই যে দুঃখ পেয়েছে তা নয়! কেউ কেউ এসেছে নিজেদের কৌতূহল নিবারণে। অল্প সময়েই ভালো চাকরি করে ওদের সকলের থেকে পরিস্থিতি ভালো করেছে। কারও টাকা মেরে বড়লোক হল না-কি আর সেই গুন্ডাদের চক্করে পড়ে প্রাণ হারাল কি না সেটা বুঝতে। ওদের পাশ কাটিয়ে যেতে গেলে কানাঘুষো সেসব সমালোচনা ভেসে আসে।

ওসি তরফদার বেড়ার দরজাটার সামনে দাঁড়ালেন। লোকজনদের পাশ কাটিয়ে উঠোন পেরিয়ে এগিয়ে গেলেন বাড়িটার দিকে। একফালি বারান্দায় মাথায় হাত দিয়ে বসে আছে এক বছর বাষট্টির ভদ্রলোক। ঘরের ভিতর থেকে মহিলা কণ্ঠস্বরের কান্নার আওয়াজ। সাথে একটি বাচ্চা মেয়ের। বাড়ির লোকজনের সবাইকে ওখানে যেতে দেওয়া হয়নি। বিপ্লবের বাবাকে এক প্রতিবেশী নিয়ে গেছিল। কয়েক মুহূর্ত শনাক্ত করিয়েই ফিরিয়ে নিয়ে এসেছে। বিপ্লবের স্ত্রী খবরটা পাওয়ামাত্র জ্ঞান হারিয়েছে। তারপর থেকে এতক্ষণ অবধি বার চারেক জ্ঞান ফিরেছে এবং আবার জ্ঞান হারিয়েছে। ওসি তরফদার ভিতরে ঢুকলেন। বিপ্লবের স্ত্রীর জ্ঞান নেই। ওর শাশুড়ি কেঁদে চলেছেন। আর সাথে বাচ্চা মেয়েটাও। ওসি বুঝলেন ওঁদের পক্ষে এই মুহূর্তে উত্তর দেওয়া সম্ভব নয়। তাই বিপ্লবের বাবাকেই প্রাইমারি কয়েকটা প্রশ্ন করে আপাতত চলে যেতে হবে। ওসিকে দেখে একটা প্লাস্টিকের চেয়ার এগিয়ে দিল একজন।

আপনার ছেলের সাথে এখানের কারও কোনও শত্রুতা ছিল? চেয়ারে বসে একটু গলা ঝেড়ে প্রশ্ন করেন ওসি তরফদার।

হ্যাঁ? শত্তুর? সে তো সবাই শত্রুর! কেও ভালো চায় না সার! হাউ হাউ করে কেঁদে উঠলেন ভদ্রলোক।

অমন কতা বলতে পারলে গা? তোমাদের বাড়িতে কোতায় আমরা সব এলাম। এই বেপদের দিনে! আর তোমরা কি না একজন মহিলা রীতিমতো রে রে করে তেড়ে এলেন।

আহ্! ওঁর মনের অবস্থা কি এখন ঠিক আছে? ওসি তরফদারের ধমক শুনে চমকে গেছে মহিলা। ভয়ে দুপা পিছিয়ে গেছে।

রমাকান্তও সুযোগ বুঝে আরও খানিক ভয়টা বাড়িয়ে দিয়ে বলল, বেশি কথা বলার ইচ্ছে হলে আপনাকেই প্রশ্ন করুক স্যার! উত্তরগুলো দিয়ে দিন।

না না আমি তো মহিলা পালাতে যাচ্ছিল। ওসি তরফদার একটা ধমক দিয়ে বলেন, এক পা-ও কেউ এখান থেকে নড়বে না। আমি যতক্ষণ জিজ্ঞাসাবাদ করছি এখানেই সবাই থাকবে।

মহিলা একা নয়, এবার বাকিরাও ভয়ে একটু সিঁটিয়ে যায়। এতক্ষণ যে সমালোচনার গুনগুন শব্দ হচ্ছিল সেটা মুহূর্তে থেমে যায়। থমথমে হয়ে যায় পরিবেশটা।

ওসি আবার বিপ্লবের বাবার দিকে তাকিয়ে প্রশ্ন করেন, সবাই শত্ৰু বলছেন কেন?

ভদ্রলোক একটু কান্না থামিয়ে ধরা গলায় বললেন, ওর ভালো কাজ। শওরে থাকে। রোজগের ভালো। তায় ঘরটা পাকা করল। এসব সইতে পারে না ওরা। কত কতা বলেচে। জোচ্চুরি ট্যাকা! আজ বিপ্লবটা চলে গেল! কে অ্যাতো বড় খেতিটা করলে আবার কান্নায় ভেঙে পড়লেন ভদ্রলোক।

আপনার ছেলে কী কাজ করত কলকাতায়?

একটা হাসপাতালে কাজ করত সার!

কোন হাসপাতাল?

সেইটে জানি নে সার। বউমা জানে। মেয়েটা তো পড়ে আছে জ্ঞান হারিয়ে।

হাসপাতালে ঠিক কী কাজ করত জানা আছে?

ভদ্রলোক উত্তরে দুপাশে মাথা নাড়ে।

কত বছর করছে এই কাজ?

কলকেতায় কাজ করে তা দশ বছর হবে। আগে ওই পাহারাদারের কাজ করত। তিন বছর এই হাসপাতালের কাজে লেগেছে।

বুঝলাম! সিকিউরিটি গার্ড ছিল। কোথায় সেটা জানেন?

না সার। বলত একটা কোম্পানিতে।

ওসি একটা দীর্ঘশ্বাস ছাড়েন। বুঝলেন ইনি বিশেষ কিছুই জানেন না। প্রশ্ন ঘুরিয়ে বললেন, আপনার কি কাউকে সন্দেহ হয়? কে খুন করতে পারে বলে আপনার মনে হয়?

আমি কিচু জানি নে সার! আপনেরা কিছু করেন। আমার বিলুর খুনিকে ধরেন। আপনেরা সব পারেন সার! কথাটা বলেই ওসি তরফদারের পায়ে লুটিয়ে পড়লেন বয়স্ক লোকটা।

আহ্! কী করছেন! উঠুন। এরকম করবেন না। এখানে কারও সাথে বা ওর কাজের জায়গায় কারও সাথে ঝামেলা ছিল কি না যদি মনে পড়ে জানাবেন। উঠে দাঁড়ালেন ওসি।

এই শেষ কথাটা শুনে ভদ্রলোক একটু তাকালেন ওসির দিকে। তারপর ভিড়ের মধ্যে একটা বছর তিরিশের ছেলেকে দেখিয়ে বললেন ওই হারুর সাতে একবার হয়চিল সার।

বিপ্লবের বাবার অঙ্গুলিনির্দেশ দেখে ওসি তাকাতেই দেখেন একটা ছেলে এবার পালাবার উপক্রম করছে। ওসির নির্দেশে রমাকান্ত একলাফে গিয়ে ব্যাটার ঘাড় ধরে টেনে আনে।

পালাচ্ছিলে কেন?

ওসির গম্ভীর গলার প্রশ্নে একবার চমকে ওঠে ছেলেটা। তারপর ঢোক গিলে বলে, ভয় পেয়েচিলাম সার। কিন্তু বিশ্বেস করেন আমি কিছু করিনি। এ বুড়ো যা পারচে তাই বলচে! আমি দিব্যি খেয়ে বলতে পারি সার। আমি কিচু করিনি।

মিছে কতা কইবি না হারু! তুই মারপিট করিসনি বিলুর সাথে?

হ্যাঁ হয়েচিল সার! তা বলে খুন আমি করিনি। কাঁচুমাচু মুখে ওসির পায়ে পড়ে যায় হারু।

কী নিয়ে ঝামেলা ছিল?

দশটি হাজার টাকা চেয়েছিলাম। তা কিছুতেই দিলে না। তাই একটু হাতাহাতি ওর অনেক টাকা তাও দিলে না।

অনেক টাকা কথাটা বিড়বিড় করে ওসি একবার বাড়িটার দিকে তাকালেন।



আসব স্যার? ঊর্ধ্বতন অফিসার অর্ঘ্যদীপ বর্মনের ঘরের দরজার বাইরে থেকে পারমিশন চায় দ্বৈতা।

দরজার দিকে একবার তাকিয়ে নিয়ে মাথা নেড়ে তিনি বলেন, এসো এসো ইয়ং লেডি! বয়স পঞ্চান্ন পার হয়েছে। অপরাধীদের জন্য তিনি ব্রাস আর ডিপার্টমেন্টের কাছে সবথেকে শক্তিশালী স্তম্ভ। তবে দেখতে রাশভারী হলেও লোকটা স্বভাবে বেশ মজার। তাই কাজের সূত্রে কেউ একটু বকাঝকা খেলেও কাজের বাইরে তাকে ভালো কথা বলতেও কার্পণ্য করেন না তিনি। এককথায় মুদ্রার এপিঠ ওপিঠ দুই-ই বেশ ভালো বজায় রেখেছেন ভদ্রলোক।

হাসিমুখে ভিতরে প্রবেশ করে দ্বৈতা। এখন সে শুধু দ্বৈতা নয়। হোমিসাইড ডিপার্টমেন্টের একজন দায়িত্ববান গোয়েন্দা পুলিশ! অফিসার সান্যাল! দ্বৈতা সান্যাল এই ডিপার্টমেন্টে জয়েন করেছে তিন বছর হয়েছে। তবে নিজের কৃতিত্ব বা বুদ্ধির পরিচয় দেখানোর মতো সুযোগ সে এখনও পায়নি। আসলে ডিপার্টমেন্টে আসা ক্রিটিকাল এবং ইম্পর্ট্যান্ট কেসগুলো চলে যায় ওর থেকে বেশি অভিজ্ঞ সিনিয়রের কাছে। দ্বৈতার এটাই আফশোস। ও চায় একটা টাফ কেস ডিল করতে। কিন্তু সে গুড়ে তো বালি!

আরে দাঁড়িয়ে কেন। বোসো!

থ্যাংঙ্ক ইউ স্যার! দ্বৈতা বর্মন স্যারের উল্টো দিকের চেয়ারে বসে পড়ে। তারপর নিজের হাতের ফাইলটা দিয়ে দেয়। কিছু কেস রিলেটেড ডকুমেন্টস ওর দেওয়ার ছিল।

কনগ্র্যাচুলেশন। খিদিরপুরের কেসটায় তোমাদের টিম বেশ ভালো লিড দিয়েছে। হাতে ধরে রাখা ফাইলের পাতা ওল্টাতে ওল্টাতে দ্বৈতার দিকে একঝলক তাকিয়ে নেন তিনি। বেশ বুঝতে পারেন যে মেয়েটা কিন্তু এই প্রশংসায় বিশেষ খুশি হয়নি! আসলে এই কেসটায় দ্বৈতার মনে হয়েছিল ওর কপাল খুলেছে। এতদিনে একটা জটিল কেস ওর ঝুলিতে এসে পড়েছে। কিন্তু কোথায় কী! ভালোই এগোচ্ছিল কিন্তু মাঝখান থেকে কেসটা পুরো একশো আশি ডিগ্রি ঘুরে গিয়ে নারকোটিক্স ডিপার্টমেন্টের এন্ট্রি হয়ে গেল! ব্যস! দ্বৈতার আশা আংশিক পূরণ হয়েই চ্যাপ্টার ক্লোজড হয়ে গেল।

থ্যাংঙ্ক ইউ স্যার!দ্বৈতা আরও কিছু বলতে যাচ্ছিল কিন্তু তার আগেই বর্মন স্যার বলে উঠলেন, আমার একটা ভিসি আছে এখন। তোমাদের সাথে তারপর মিটিং।

এই কথার অর্থ দ্বৈতা বোঝে। এই মুহূর্তে ওঁর ভিসিতে মিটিং যখন আছে তখন বিদায় হওয়ার হালকা আভাস বলতে যা বোঝায় ওটিই দিলেন আর কী!

(৫)
বাস থেকে নেমে রিক্সা নিল সুনেত্রা। এইটুকু রাস্তা। তবুও আজ আর হাঁটতে ইচ্ছা করছে না ওর। মনে হচ্ছে যেন কতদূর ওদের বাড়িটা। হাঁটার শক্তি নেই ওর। পায়ে জোর আসছে না। শরীর কেমন যেন ছেড়ে দিচ্ছে। শরীরের আর কী বা দোষ! মনটাই তো ঠিক নেই। ওর কি মানসিক অসুস্থতা হচ্ছে? কিন্তু ওর এই চাওয়াটাও কি ভুল? এ তো এক স্বাভাবিক চাওয়া! তাহলে ও অস্বাভাবিক কেন? প্রশ্নগুলো সারাক্ষণ মাথার মধ্যে বিরক্ত করে চলেছে। আর তারপরেই পূবালির কথাটা মনে পড়ে গেল। এই শেষ চেষ্টাটা তো করে দেখা যায়! যতই ডাক্তার বলুক সম্ভব নয়? একেবারেই কি নয়?

অদ্ভুত একটা অস্থিরতা কাজ করছে ওর মধ্যে। বাড়ি ফিরে ফ্রেশ হয়েই বিছানায় পড়েছে। খায়নি কিছুই। ওর শাশুড়িমা আজকাল ওর সাথে কথা কম বলে। তাই খায়নি আর এসেই শুয়ে পড়েছে দেখে একবার বলল, সন্ধের খাবার কী খাবে নমিতাকে জানিয়ে দিও।

সুনেত্রা কোনওক্রমে মাথাটা তুলে বলল, আমি কিছু খাব না। তোমরা যা খাবে তাই বলে দাও।

ওর শাশুড়ি আর দ্বিতীয় কথা বলেনি। শুধু বিড়বিড় করতে করতে বেরিয়ে এল, নির্ঘাত মাথাব্যথা। শরীরের আর কী দোষ। সত্যি কথা বললেই একটা অস্ত্র, রাত জেগে কান্নাকাটি। ও করে হবেটাই বা কী? শরীর খারাপটাই হবে। কী জানি কার যে নজর পড়ল আমার সংসারে! যা খুশি করুক। আমার আর ভালোলাগে না কিছু।

সুনেত্রার আর এসবে কিছু যায় আসছে না। ওর কানেও ঢুকছে না কিছু। ও শুধু ভাবছে এই শেষ চেষ্টাটা যেন সফল হয়! আচ্ছা অভীক কি রাজি হবে? ওকে জানানোর পর ও যদি রাজি না হয়? না না বোঝাতে হবে ওকে। কিন্তু ও তো একপ্রকার হাল ছেড়ে দিয়েছে। কথাগুলো ভাবতে ভাবতেই ওর মনে পড়ে গেল সেই প্রথমের দিকের কথা।



ভয়ে ভয়ে ডাক্তারের চেম্বারের পর্দাটার সামনে এসে দাঁড়াল সুনেত্রা। অভীক পর্দাটা তুলে ভিতরে ঢুকতে যাচ্ছে। কিন্তু ও নড়তে পারছে না। ওর পা দুটো কেউ যেন আঁঠা দিয়ে আটকে দিয়েছে মাটির সাথে। কী ভার লাগছে পায়ে। মনে হচ্ছে এই পা তুলতেই পারবে না ও। অদ্ভুত অস্বস্তি, আশঙ্কা আর ভয় ওর ভিতরটা কুঁড়ে খাচ্ছে। ইচ্ছে করছে এক ছুটে পালিয়ে যাবে ও এখান থেকে। দরকার নেই কিছু জানার, কিছু বোঝার। যদি খারাপ কিছু বলে ডাক্তার! তখন কী করে সামলাবে সে নিজেকে? সমস্যাটা অভীক বা ওর যারই হোক! সেই ঝড় তো ওদের দুজনের ওপরেই আছড়ে পড়বে!

ভিতরে ঢুকতে গিয়েও ঢুকল না অভীক। পাশে তাকিয়ে দেখল সুনেত্রাকে। বুঝতেই পারল মেয়েটা সাংঘাতিক টেনশনে আছে। সুনেত্রার হাতটা শক্ত করে ধরে বলল, সমস্যা যারই হোক! যা-ই হোক! তার সমাধান তো থাকবে। এত ভেব না।

সুনেত্রা শুধু তাকায় অভীকের দিকে। কিছু বলতে গিয়েও ঠোঁট কেঁপে ওঠে। অভীকের হাতটাকে আঁকড়ে ধরে ঢুকল ও। ডাক্তারদের চেম্বার বা নার্সিংহোমগুলোয় একটা অন্যরকম গন্ধ থাকে। না খারাপ নয়। আবার রুম ফ্রেশনারের গন্ধ সেটাকে চাপা দিতে চাইলেও পেশেন্টদের নাক সেটা খুঁজে নিয়েই যেন বুঝতে পারে এটাই ডাক্তারের চেম্বার। আজ ওই গন্ধটা রুম ফ্রেশনারের গন্ধের সাথে মিশে নাকে ঢুকতেই সুনেত্রার ভিতরটা গুলিয়ে উঠল। ওর মনে হল আজ যেন গন্ধটা খারাপ কোনও বার্তা বয়ে আনছে।

ওহ মি অ্যান্ড মিসেস বোস! আপনারা এসে গেছেন! বসুন।সুনেত্রা আর অভীককে উদ্দেশ্য করে বললেন গাইনোকলজিস্ট দময়ন্তী ঘোষাল। হাতে বেশ কিছু রিপোর্ট নাড়াচাড়া করে দেখছেন উনি। এগুলো সুনেত্রা আর অভীকের রিপোর্ট। রিপোর্ট নাকি ভাগ্য নির্ধারণের কাগজ? সুনেত্রার মনে হয় এক্ষুনি এখান থেকে ও বেরিয়ে যাবে। দরকার নেই ওর কিছু জানার। আরও কয়েকবার চেষ্টা করলে নিশ্চয়ই ও কনসিভ করতে পারবে। কত মানুষেরই তো বাচ্চা হতে দেরি হয়। ওদেরও সেরকমই কিছু হয়েছে।

কিছু সমস্যা আছে ডক্টর?অভীক আর চুপ না থেকে প্রশ্ন করে। ডাক্তার ঘোষালের মুখটার মিহি হাসিটা মিলিয়ে গেছে। পেশেন্টকে কীভাবে ভালো বা মন্দ খবর জানাতে হবে তা ওঁর জানা।

হুম্! দেখুন! সমস্যা আছে। তবে সেটা আপনার নয়, মিসেস বোসের।

ডাক্তারের মুখে এই কথাটা শোনামাত্র সুনেত্রার পা-টা টলে যায়। ওর মনে হল একটা হার্টবিট যেন মিস হয়ে গেল। এই এই ভয়টাই ও পাচ্ছিল। এই কথাটাই তো ও শুনতে চাইছিল না। আর সেই আশঙ্কাই সত্যি হল!

আমার কী সমস্যা ডক্টর?শুকনো গলায় প্রশ্ন করে সুনেত্রা। এখানে আসা থেকে এই প্রথম ও কিছু বলল।

আপনার মেডিকাল রিপোর্টস বলছে আপনার পিসিওএস আছে। ফুল ফর্মে যাকে পলিসিস্টিক ওভারিয়ান সিন্ড্রোম বলে। এটা থাকলে এমনিতে একটু প্রেগন্যান্সি আসতে ডিলে হয়। কিন্তু সেটা এমন কিছু নয়। একটু নিয়ম মেনে চললেই প্রবলেম সলভ হয়ে যায়। এখন বহু মেয়ের এই সমস্যা।

তাহলে আমারও সমস্যা মিটে যাবে? আমি সবসব নিয়ম মেনে চলব ডক্টর। আপনি শুধু বলুন কী করতে হবে। ব্যাকুল হয়ে ওঠে সুনেত্রা। ওর মনে হয় এই তো! খারাপের মধ্যেও আশার আলো দেখা গেছে।

মিসেস বোস! দেখুন এই সমস্যাটা আজকাল সেরকম সমস্যা নয়। কিন্তু আপনার আরও সমস্যা আছে। আর সেটা খুব রেয়ার একটা কেস। আপনার ইউটেরাসের একটা প্রবলেম আছে। সেটাকে আমাদের মেডিক্যাল টার্মে ইউনিকর্নয়েট ইউটেরাস বলা হয়। আপনার ইউনিকর্ণয়েট ইউটেরাস উইথ ভেরি স্মল ক্যাভিটি। এই ধরনের কেসে কনসিভ করার সম্ভাবনা খুবই কম এবং প্রবলেমেটিক। ইনফ্যাক্ট লাকিলি কনসিভ করলেও মিসক্যারেজের প্রবল সম্ভাবনা। বাকিদের যেমন দুটো ওভারি ওয়ার্কিং কন্ডিশনে থাকে। আপনার একটা। এরকম ক্ষেত্রে আপনার কনসিভ করাটাকথাটা অসমাপ্তই রাখেন ডক্টর ঘোষাল।

সুনেত্রা কেমন অদ্ভুত ভাবে তাকিয়ে আছে ওঁর দিকে। ওর যেন গোটা পৃথিবীটাই পালটে গেল এক লহমায়। অভীক নিজেকে এতক্ষণ শক্ত রেখেছিল। কিন্তু এইবার ওরও অসহায় লাগছে ভীষণ। খুব নার্ভাস লাগছে। কষ্ট হচ্ছে প্রবল। কিন্তু তার সঙ্গে ভয়ও হচ্ছে! সুনেত্রাকে সামলাবে কী করে? ও তো পাগল হয়ে যাবে!



সারা বাড়ি আলোয় আলোকিত! সবাই কী সুন্দর করে সেজেছে। সুনেত্রা, অভীক, সুনেত্রার বাবা-মা, শ্বশুর-শাশুড়ি সবাই উপস্থিত! সবার মুখে হাসি-আনন্দ। পাড়া-প্রতিবেশী কত আত্মীয়-স্বজন সবাই এসেছে। আর সকলের মধ্যমণি হয়ে বসে রয়েছে একটা ছোট্ট বাচ্চা। সে খিলখিল করে হাসছে। সুনেত্রার দিকে তাকিয়ে সে বলে উঠল মা!

মা? এই মা ডাক শুনে চোখে জল চলে এল সুনেত্রার। ওর মনে হল হঠাৎ ওর আনন্দের পারদ ওর আবেগ সব অনেক অনেক উপরে উঠে গেছে। মনে হল যেন চারিদিকে সবকিছু শুভ, সবকিছু ভালো। কী আনন্দ! কী উচ্ছাস! কোথাও একটুও খারাপ নেই! কোনও দুঃখ নেই কোনও কষ্ট নেই! এক ছুটে সুনেত্রা বাচ্চাটার কাছে এসে ওকে কোলে তুলে নিল। বাচ্চাটার গায়ে একটা গোলাপি জামা হাঁটু পর্যন্ত ঢাকা। বোঝা যাচ্ছে না সে ছেলে না মেয়ে। সুনেত্রা ওকে বুকে জড়িয়ে ধরে হাউ হাউ করে কেঁদে উঠল। মনে হল এতদিন ধরে বুকে পাথর চাপা দিয়ে রাখা কান্নাগুলোর এবার বাঁধ ভেঙেছে।

ঠিক এই মুহূর্তে একটা প্রচণ্ড শব্দ হল। ধরমড়িয়ে বিছানায় উঠে বসে সুনেত্রা। চারিদিকে তাকিয়ে দেখে ঘর অন্ধকার। দরজাটা খুলে গেছে। তাই অন্ধকারের মধ্যে ওই খোলা দরজা দিয়ে আলো ঢুকে এসেছে। সুনেত্রা চোখটা আবার বন্ধ করে নেয়। এই আলোর তীব্রতা এই মুহূর্তে ওর ভালো লাগছে না। চোখে অসুবিধা হচ্ছে। মাথার যন্ত্রণাটা বেড়ে যাচ্ছে। দরজায় দাঁড়িয়ে আছে কেউ। কিন্তু চোখ খুলতে ইচ্ছে করছে না সুনেত্রার। এতক্ষণ সবটা তার মানে স্বপ্ন ছিল? এই সুন্দর স্বপ্ন কি ওর জীবনে শুধু স্বপ্নই হয়ে রয়ে যাবে বাস্তবে কি কোনওদিন ধরা দেবে না?

সরি! তুমি ঘুমিয়ে ছিলে। ঘুমটা ভেঙে গেল। আসলে দরজাটা আটকে গেছিল। ভিতর থেকে লকড না। আর বাইরে থেকেও না। অথচ লকের জায়গাটা এমন জ্যাম হয়ে গেছিল! এই অটোলকের মুশকিল। খুব জোরে ধাক্কা দিয়ে খুলতে হল।কথাটা বলতে বলতেই অভীক ঘরে ঢুকে এসে লাইট জ্বালাল। সুনেত্রা চোখ না খুলেই প্রশ্ন করল, কখন এলে?

এই তো! শরীর খারাপ লাগছে না কি?সুনেত্রার চোখ মুখের অবস্থা দেখে অভীক একটু চিন্তিত হয়ে উঠল।

সুনেত্রা মাথা নাড়ল। তারপর আস্তে আস্তে চোখ খুলল। ওর চোখ দুটো লাল হয়ে রয়েছে। ফুলেও আছে। অভীক বুঝল কান্নাকাটি মাথার যন্ত্রণা আর ঘুম সব মিলেই এই অবস্থা হয়েছে চোখের। কাছে এসে ওর মাথায় হাত রেখে জিজ্ঞেস করল, শরীর কি খুব খারাপ লাগছে?

সুনেত্রা নিজেকে সামলাতে না পেরে হাউ হাউ করে কেঁদে ফেলল, আমার আর ভালো লাগছে না অভীক! আর সহ্য করতে পারছি না। সে তো ধরা দিল! কিন্তু আমার স্বপ্নে। আমি যে ওকে বাস্তবে চাই অভীক। আমি আর পারছি না।

অভীক একটা দীর্ঘশ্বাস ফেলে, আবার? তোমাকে তো কতবার বলেছি সত্যিটা মেনে নাও সুনেত্রা! সবার জীবনে সব আনন্দ থাকে না। সব সুখ থাকে না। আমরা দুজন দুজনের সাথে আছি, পাশে আছি এটাও তো আমাদের সম্পর্কের জন্য অনেক। অনেক পরিবারে তো এই সুখটুকুও থাকে না।

আমি তোমাকে কিছু বলতে চাই অভীক।চোখের জল দুহাতের উল্টো দিকের পাতায় মুছে নিল সুনেত্রা।

কী বলবে? আবার কি অ্যাডপশনের কথা? আমি তো তোমাকে বলেছি আমার আপত্তি নেই। কিন্তু মা-বাবা এমন করছে। আমরা পারব যে বাচ্চাটাকে নিয়ে আসব তাকে এখানে সুস্থ পরিবেশ দিতে? মা-বাবা কোনওদিন তাকে মেনে নেবে না। আমি আর তুমি হঠাৎ করে এখান থেকে আলাদা হয়ে চলে যাব একটা বাচ্চাকে দত্তক নিয়ে, সেটাও তো হয় না সুনেত্রা। আমি একটা দায়িত্ব পালন করতে গিয়ে আর একটা দায়িত্ব থেকে এভাবে মুখ ঘুরিয়ে নেব? সেটা কি হয়?

না অভীক দত্তকের কথা নয়!

তবে? কাঁধ থেকে অফিসের ব্যাগটা সাইডের একটা টেবিলে রেখে বিছানার সামনের চেয়ারটায় বসল অভীক।

আইভিএফ।

আইভিএফ?ভুরু কুঁচকে প্রশ্ন করে অভীক।

হুম! পুবালি বলল আজ কথাটা। তখন আমিও ভাবলাম এটা ট্রাই করে দেখা যাক।

দেখো পুবালি আমাদের প্রবলেমটা সম্পূর্ণরূপে হয়তো জানে না। বা মেডিক্যাল কন্ডিশন বুঝবে না। ও তো ডাক্তার নয়। কিন্তু আইভিএফ-এ কি আমাদের সমস্যাটার সমাধান হবে?

আমি জানি না অভীক। আমরা তো কোনও ডক্টরের সাথে আইভিএফ নিয়ে কনসাল্ট করিনি। আমি ডাক্তার নই অভীক। কী হতে পারে আমি জানি না। আমি শুধু এটা জানি আমরা নরমাল প্রসিডিওর-এ কিছু করতে পারলাম না। তাহলে আমরা কি একবার আইভিএফ ট্রাই করে দেখতে পারি না? যদি এবার কিছু হয়? এত ঠাকুর পুজো, এত কিছু করলাম। কত কত জায়গায় মানসিক করেছি। যে যা বলেছে সব করেছি। নিশ্চয়ই মিরাকেল একটা কিছু হবে! আর আগেরবার ডাক্তার তো বলেছিলেন মিরাকেল ঘটে, আমাদের হাল না ছাড়তে। হতাশ না হতে।

আমরা ওঁকে আর কনসাল্ট করিনি ঠিকই। আমরা তারপর তো আরও অনেক ডাক্তার দেখিয়েছি। কিন্তু সকলের তো একই বক্তব্য। যদিও বা কনসিভ করো সেটা

থাক না অভীক। আর ওই কথা আমি শুনতে চাই না। একবার আইভিএফ ক্লিনিকে যেতে চাই আমি। ওখানে একবার কথা বলি প্রয়োজনে দুটো ক্লিনিক ভিজিট করব। একবার ট্রাই তো করি! যদি সেটা সফল হয়ে যায়! যদি প্রেগন্যান্সিটা লাস্ট করে যায়! কোনও ভাবে যদি মিরাকেল ঘটে যায়! আমাদের সাথে আর খারাপ হবে না বলো? আমি শুধু একটা চেষ্টা করতে চাই। আমি আর পারছি না অভীক।আবার অভিককে জড়িয়ে ধরে কাঁদতে থাকে সুনেত্রা।

অভীক কিছু বলতে পারে না। ওরও তো বাবা হওয়ার শখ ভীষণ ও-ও চায় ঘর আলো করে এই সংসারে, ওদের কোলজুড়ে ফুটফুটে একটা সন্তান আসুক। যে হবে ওদের সন্তান! সত্যি বলতে কী, দত্তক নেওয়ায় খারাপ কিছু নেই। কিন্তু প্রথমে কি কেউ দত্তক নেওয়ার কথা ভাবতে পারে? সবাই তো আগে নিজের সন্তান হওয়ার কথাই ভাবে। এতে তো অন্যায় কিছু নেই। সুনেত্রা মানসিকভাবে বিধ্বস্ত হয়ে গেছে, একটা ছোট বাচ্চার থেকেও খারাপ কন্ডিশন এখন ওর। ওকে বাস্তবের মাটিতে টেনে হিঁচড়ে ফেলে কিছু করা সম্ভব নয়। অভীক সেটা বোঝে। ও বড্ড ভালোবাসে সুনেত্রাকে।

না! লাভ ম্যারেজ ওদের নয়। বিয়েটা অ্যারেঞ্জড। কিন্তু কী অদ্ভুতভাবে দুজনের মধ্যে ভালোবাসা, বন্ধুত্ব আর আন্ডারস্ট্যান্ডিং-এর একটা বন্ডিং গড়ে ওঠে মাত্র কয়েকটা মাসে। যার শক্তি এখনও টিকিয়ে রেখেছে এই সম্পর্কটাকে। সুনেত্রার অবস্থা এমন হয়ে গেছিল যে ও খারাপ কিছু করে ফেলতে পারত। নিজের বাচ্চাকে নিজের গর্ভে ধারণ করা এবং জন্ম দেওয়ার জন্য ও মরিয়া হয়ে উঠেছিল। তার জন্য কত উপাচার, কতকিছু! দোষ একা সুনেত্রারও নয়। পরিবার পরিস্থিতি আর চারপাশের মানুষজন সবকিছু ওকে এমন করে তুলেছিল যে ও সন্তানের জন্য পাগল হয়ে গেছিল। তারপর একজন ডাক্তারের সাথে কনসাল্ট করে একটু ঠিক হয়। এই ৬-৭ মাসে চারটে ট্রিপ করে ফেলেছে ওরা। ঘুরতে গেলে ওর মনটা একটু ভালো থাকে। কিন্তু আবার সেখানে যখন কোনও ছোট বাচ্চাকে দেখতে পায় তখন ওর মনের ভেতরটা কী যে হয়।

এইবার ওর মনে এত আশা জেগেছে। যদি এবারও কিছু সমস্যা হয়? ওকে তো রাখা যাবে মা! ওর ডিপ্রেশন চরম মাত্রায় পৌঁছে যাবে। এই ভয়টাই এখন অভীককে তাড়া করে বেড়াচ্ছে।

(৬)
একটা অন্ধকার ঘর। খুব হালকা পাওয়ারের একটা আলো জ্বলছে। যার ফলে ঘরে একটা আলো আঁধারের পরিবেশ সৃষ্টি হয়েছে ঘরটার মধ্যে। ঘরটায় দম মিলিয়ে একটি মাত্র জানলা। সেটা বন্ধ করা। এমনকি দরজাটাও বন্ধ! এই ঘরে থেকে দিন বা রাত বোঝার একটাই উপায়। উপরের দিকের একটা ভেন্টিলেয়ার। দিনের বেলায় ওখান দিয়ে আলো আসে আর রাতে আসে না। সারা ঘরে আসবাব বলতে কেবলমাত্র একটা খাট, একটা ড্রেসিং টেবিল আর একটা আলমারি। এর বাইরে আর কিচ্ছু নেই। ঘরটাও অবশ্য খুব একটা বড় না। সাধারণ ঘরের থেকেও খানিকটা ছোটই বলা চলে।

সিঙ্গেল বেডের খাটটার উপর গুটিসুটি মেরে শুয়ে আছে একটা নারী শরীর। অস্থিরভাবে এপাশ ওপাশ করছে। সে ঠিক বুঝতে পারছে না কি অসুবিধা হচ্ছে তার। শুধু মনে হচ্ছে ফুলে থাকা পেটটার মধ্যে কিছু যেন একটা হচ্ছে। উঠে বসে মেয়েটা। সে গর্ভবতী। পেটে একটা হাত রেখে বোঝার চেষ্টা করে ঠিক কী অস্বস্তি হচ্ছে ওর। তারপর ধীরে ধীরে খাট থেকে নেমে এগিয়ে আসে আয়নার দিকে। ঠিক করে চলতে পারছে না মেয়েটা। একটু পা টেনে টেনে একটু ধীরে ধীরে আর খুব অসুবিধার মধ্যে সে একটু একটু করে এগিয়ে আসে আয়নাটার কাছে। আয়নার পর্দা সরিয়ে দেখার চেষ্টা করে নিজেকে। আলো অন্ধকার ঘরের মধ্যে থাকতে থাকতে ওর মুখ, রং, শরীর সবকিছু কেমন যেন একটা অন্ধকারের ছায়া পড়ে গেছে। নিজেকে দেখতে যে কেমন লাগছে সেটাই ও বুঝে পায় না! মেয়েটা মুখের ওপরে এলিয়ে থাকা চুলগুলো দুই হাতে সরিয়ে দেখে নিজেকে। চোখের তলায় বিস্তর কালি পড়েছিল যেদিন নিজেকে শেষবার ভালো করে দেখেছিল ও। কালিটা এখন ঠিক বোঝা যাচ্ছে না। আসলে ঘরের পরিবেশটা এমন যে ও কালি আর আলাদা করে বোঝা যাবে না। এই সময় সবাই বলে মেয়েদের চেহারা খারাপ হলেও দেখতে ভালোই লাগে। ওকেও কি ভালো লাগছে? কী করেই বা লাগবে? ওষুধ খাওয়াদাওয়া ঠিক হলেও মনের যত্ন কোথায়। নিশ্চয়ই ও দেখতে খুব বাজে হয়ে গেছে! খুব কান্না পায় মেয়েটার। কাঁদতে থাকে ও। পেটের উপর ডান হাতটা রেখে শুধু বলে, আমি এসব চাইনি! চাইনি আমি এসব! না চাইতেই এমন দিন দেখতে হল। এই দিনটার জন্য তো সব মেয়েই স্বপ্ন দেখে। কিন্তু আমার কাছে এভাবে এল কেন এই দিনটা? না আমি তার আনন্দ অনুভব করছি না বাদ দিয়ে থাকতে পারছি। আবার নিজের এই অংশকে অস্বীকারও করতে পারি না। কিসের যেন একটা টানে বেঁধে গেছি।

কান্না থামায় মেয়েটা। তারপর একটা তাচ্ছিল্যের হাসি হেসে বলে, এসব ভেবেই বা কী লাভ? আমি তো আর ধরে রাখতে পারব না তোকে! আমি কী করব? আমার আর কি কিছুই করার নেই? বল! তুই বল তোর আমার সম্পর্ক কি এটুকুই? কেন হল তোর আর আমার সম্পর্ক? আমিতো চাইনি! আর যখন হল তখন কী করে ছেড়ে দিই? শুধু দিন গুনছি তোর থেকে আমি কবে যেন আলাদা হয়ে যাব। তুই তখন থাকতে পারবি আমাকে ছাড়া? আমি থাকতে পারব? কে জানে! সব হয়তো মানিয়ে যায়।

এই শেষ কথাটা বলতে বলতেই হঠাৎ করে একটা যন্ত্রণা অনুভব হয় মেয়েটার। চিৎকার করে ওঠে সে। কিছু একটা ঘটতে চলেছে বুঝি! তবে কি সেই সময় এসে উপস্থিত হল? মেয়েটা কোনওক্রমে পা টেনে টেনে বিছানার কাছে এসে বসে। যন্ত্রণাটা দেখতে মারাত্মক ভাবে বেড়ে যাচ্ছে, আর সহ্য করতে পারছে না। চিৎকার করে ওঠে আর সেই চিৎকারে মনে হয় যেন ওর শরীরের সমস্ত শক্তি বেরিয়ে যাচ্ছে। চেষ্টা করে ও নিজেকে টেনে বিছানায় শোয়াতে। কিন্তু পারে না। মেঝের উপর পড়ে গেল। আর তারপরেই যন্ত্রণাটা আরও বেড়ে গেল। এইবার সে আরও জোরে কোকিয়ে ওঠে। ওর আর্তনাদ আর কান্নার শব্দে গোটা ঘর গমগম করে উঠছে। মেয়েটার মনে হয় ও এবার জ্ঞান হারিয়ে ফেলবে। এই যন্ত্রণা ও আর সহ্য করতে পারছে না। কিন্তু তার মধ্যেও ও শুনতে পেল কিছু পায়ের শব্দ। ওর মনে হল কারা যেন উপরের দিকে উঠে আসছে। কেউ কি ওকে বাঁচাবে? নাকি ওইভাবেই পড়ে থাকবে ও? আর মৃত্যুর মুখে ঢলে পড়বে? হ্যাঁ ওইতো। দরজাটা খুলে গেছে। বাইরের আলো এসে ঢুকছে ঘরের মধ্যে। আর দুটো ছায়া মূর্তি দাঁড়িয়ে আছে। মেয়েটা বুঝল তাদের মধ্যে একটা নারী মূর্তি এবং অন্যটি পুরুষ মূর্তি। তারা দুজনেই ওর দিকে এগিয়ে আসছে। কী যেন বলছে চিৎকার করে। কিন্তু মেয়েটার কানে ঢুকছে না। শুধু একটা ক্ষীণ শব্দ আসছে কানে। ওরা ছুটে আসছে ওর দিকে। ওরা কি ওকে বাঁচিয়ে নেবে। আর বাচ্চাটাকে? ওকে বাঁচিয়ে নেবে তো? মেয়েটার যন্ত্রণার মধ্যেও ওর পেটে থাকা বাচ্চাটার কথা মনে হয়। আর ডান হাতটা অজান্তেই পেটের উপরে উঠে আসে। গর্ভধারিণী মা সকল বিপদ থেকে যেন বাঁচানোর পণ করেছে তার শিশুকে। আর কিছু বুঝতে পারল না মেয়েটা। হাতটা পেটের উপরে দিয়েই ও জ্ঞান হারাল।

(৭)
রাত দেড়টা বাজে। কলকাতা শহর এখনও সজাগ! হ্যাঁ অলিতে গলিতে থাকা বাড়িগুলো ঝিমিয়ে গেছে ঠিকই। কিন্তু বড় রাস্তার বড় বড় স্ট্রিটলাইটগুলো আর দুরন্ত গতিতে ছুটে চলা গাড়িগুলো এখনও শহরটাকে জাগিয়ে রেখেছে। তবে ওই ব্যস্ত বড় রাস্তার থেকে অনেকটা ভিতরে সরে এসে বস্তিগুলো এখন নিঝুম। ঘুপচি গলিগুলো ফাঁকা। এরকমই একটা বস্তিতে ঢোকার রাস্তাটায় হেঁটে চলেছে রতন। কাজ সেরে সে অনেকক্ষণই ফিরে আসতে পারত। কিন্তু কাজের পরে জমে ওদের একটা আড্ডা। সেই ঠেকেই রাত অবধি পড়ে থাকে ও। কতদিন ভোর রাতে বাড়ি ফেরে। সেখানে ভালোরকম খানাপিনা চলে! রোজ খানাটা অবশ্য ওই টুকটাক চাটেই সীমাবদ্ধ। আসল মেইন কোর্স ওখানে পানীয়। সেখান থেকে মোটামুটি পুরো মাতাল অবস্থায় রতন বেরিয়ে এসেছে। টলতে টলতে এসে এই সবে নিজের বস্তির রাস্তাটা ধরেছে। আর গুনগুন করে গেয়ে চলেছে হিন্দি গানের লাইন—ঝুমে জো পাঠান মেরি জান মেহফিল জম্ জায়েগি!

শাহরুখ খানের পাঠানসিনেমাটা বেশ কিছুদিন হল সিনেমা হলে গিয়ে দেখে এসেছিল রতন। শাহরুখ খান ওর প্রিয় হিরো। আরেকটা সিনেমা বেরিয়েছে ওর প্রিয় হিরোর। জওয়ান! সেটাও দেখতে যাবে রতন। আসলে ওর আদব-কায়দা একটু আলাদা। না না। নুন আনতে পান্তা ফুরোনো বস্তির বাকি লোকগুলোর মতন দিন আনি দিন খাই অবস্থায় না খেয়ে টাকা বাঁচিয়ে সিনেমা দেখবে এমন লোক রতন নয়। সে ভারী হিসেবি লোক। তবে ভালো-মন্দ খেয়ে-পরে মাঝে মধ্যে সিনেমা হলে শাহরুখের সিনেমা দেখা কিংবা রেস্টুরেন্টের খাবার এনে খাওয়ানোর মতন সামর্থ্য রতনের আছে। এই এঁদো বস্তিতে ও পড়ে রয়েছে কেবল জন্মস্থান বলে। তবে বেশিদিন না! রতনের ইচ্ছা একটা ভালো জায়গা দেখে ভাড়া উঠে যাবে! তবে তাতেও একটা সমস্যা আছে। ভালো পাড়ায় গিয়ে থাকতে গেলে যেটুকু বিদ্যে ওর আর ওর বউয়ের লাগবে সেটা ওদের নেই। দেখা যাবে সেই পাড়াতে গিয়ে ওর বউ হয়তো কারও সাথে ঝগড়া লাগিয়ে দিল। সেই রিস্কটা নিতে পারছে না রতন। সেই জন্যই আর যেতে পারছে না। ভালো বাড়িতে না যেতে পারলেও রতন পরিবারের লোকদের স্বাচ্ছন্দ্য দেওয়ার চেষ্টা করে। কিন্তু ওর মেয়েটা একদম পড়াশোনায় ভালো না। ক্লাস এইটে পড়ে। কিন্তু কোন একটা ছোকরার সাথে নাকি ঘুরে বেড়ায়। স্কুলে যায় না। রতনের কানে খবর এসেছে। রতন ঝুটঝামেলায় যায় না। ও বুঝে গেছে মেয়েটার দ্বারা পড়াশোনা হবে না। ঠিকই করে নিয়েছে মেয়েটার বিয়ে দিয়ে দেবে। কোনদিন পালিয়ে যাবে! তার চেয়ে ছি ছি হওয়ার আগেই বিয়ে দিয়ে দেওয়া ভালো। ওই ছেলে তখন বিয়ে করতে না চাইলে অন্য ছেলে দেখে বিয়ে দিয়ে দেবে। মেয়েটা বাউন্ডুলে হলেও রতনের ছেলেটা পড়াশোনায় ভালো। ক্লাস সিক্সে পড়ে। ওকে ভালো টিউশনি দিয়েছে রতন। ইচ্ছা আছে কলেজ পাশ করাবে ভালোভাবে। তার জন্য টাকা লাগবে অনেক। তাই হিসাব করে জমিয়ে রাখছে সব। ছেলেটা দাঁড়িয়ে গেলে ও আর কাজ করবে না! চায়ের দোকানটাও বেচে দেবে। ধুর! অত পোষায় নাকি তখন? তাছাড়া তখন সে চাকরিওয়ালা ছেলের বাপ! চায়ের দোকান চালাবে না মোটেই। পায়ের উপর পা তুলে আরামে দিন কাটাবে।

নিজের বস্তির পাড়ায় ঢুকে পড়ল রতন। সবাই মোটামুটি ঘুমিয়ে পড়েছে। দু-একটা বাড়িতে আলো জ্বলছে টিমটিমে। কোনওক্রমে টাল খেতে খেতে যখন বাড়ির গলিটায় বাঁক নেবে তখনই কিসে যেন একটা ধাক্কা খেয়ে হুড়মুড়িয়ে পড়তে যাচ্ছিল রতন। সামলে নিয়েছে কোন মতে। রাগের চোটে গালি বেরিয়ে এল ওর মুখ থেকে শালা! রাস্তার মাঝখানে বস্তা কে রাখলি রে?কিন্তু পরক্ষণেই পিছন ফিরে তাকিয়ে রতনের ভুল ভাঙল। না বস্তা তো নয়। একটা মানুষ মনে হচ্ছে। নিজেকে সামলে কোনওমতে সোজা হয়ে দাঁড়ানোর চেষ্টা করে রতন। চোখ সরু করে বোঝার চেষ্টা করে এটা কে। কিন্তু পেটে যা পড়েছে তাতে ভালো করে তাকানো ওর পক্ষে মুশকিল। একটু কাছে এগিয়ে আসে ও। এটা মানুষ সে বিষয়ে সন্দেহ নেই। কিন্তু কে সেটা বোঝা যাচ্ছে না।

এ কে রে তুই? রাস্তায় দাঁড়িয়ে আছিস কেন?লোকটা কোনও উত্তর দেয় না। রতনের মাথা গরম হতে শুরু করে, কীরে কানে বয়রা নাকি? শুনতে পাস না? রাস্তার মধ্যেখানে দাঁড়িয়ে আছিস কেন?

সেই ব্যক্তি এবারও কোনও উত্তর দেয় না। রতন ভীষণ রেগে গেছে। একে ওর মাতাল অবস্থা। তার ওপর এত রাত হয়েছে! খুব ঘুমও পেয়েছে। তার উপর বাড়িতে যেতে যাবে আর রাস্তার মাঝখানে একটা লোক যদি খাম্বার মতো দাঁড়িয়ে থাকে কেমন লাগে! আর একটু হলে রতন গিয়ে হুমড়ি খেয়ে পড়ত নর্দমাটার মধ্যে। নোংরা নর্দমা—গোটা বস্তির নোংরা জল ওটা দিয়েই পাস করে।

এটা দেখি শুধু বয়রা না। মুখেও বোবা! তবে রে! মাঝ রাতে ইয়ার্কি হচ্ছে আমার সাথে? দাঁড়া! দেখাচ্ছি তোকে মজা শালা! আজকেই তোর নটাঙ্কি শেষ করব আমি।কথাটা বলে রতন রাস্তার আশপাশে কিছ একটা খুঁজতে লাগে। কিছুক্ষণের মধ্যেই পাশে একটা ছোট লাঠি পড়ে থাকতে দেখে। খুব একটা শক্তপোক্ত সেটা নয়। তবু এই অবস্থায় রতনের মনে হয় ওটাই ওর অস্ত্র! হয়তো ছাগল তাড়ানোর মতন করে সামনে দাঁড়িয়ে থাকা ওই মানুষটাকেও এই সরু লাঠির বাড়ি মেরে তাড়িয়ে দেবে এমনটাই ভেবেছে ও। রতন লাঠিটাকে তুলে নেয়। তারপর সামনের প্রতিপক্ষর দিকে এগিয়ে আসে তবে রে শালা! আজ তোরই একদিন কি আমারই একদিন!বলে এগিয়ে আসে। রতনকে এগিয়ে আসতে দেখে সে এইবার একটু নড়েচড়ে দাঁড়াল। মনে হল প্রতিপক্ষর সাথে এইবার যুদ্ধে নামবে সে। তবুও মুখে কোনও কথা বলল না।

রতনও উল্টোদিকের মানুষের প্রস্তুতি দেখে ভিতর থেকে নতুন উদ্যম পেল। ডান হাতে ধরে থাকা লাঠিটা উঁচিয়ে প্রথম প্রহার করতে গেল। আর ঠিক তখনই গ্লাভস পরা হাতে সে রতনের লাঠি ধরে রাখা হাতটা ধরে ফেলে। আর মুহূর্তে এক মোচড় দিতেই লাঠিটা হাত থেকে পড়ে গেল রতনের। ও চিৎকার করে উঠল। তবে সে চিৎকারের শব্দ হওয়ার আগেই সেই ব্যক্তি আর এক হাত দিয়ে রতনের মুখ চেপে ধরল। রতন বুঝতে পারছে না ঠিক কী হচ্ছে। এই লোকটা ওর সাথে এমন ব্যবহার করছে কেন? এইবার সেই ব্যক্তি রতনকে এক ঝটকায় রাস্তায় ফেলে দিল। রতনের এমনিতেই মদ্যপ অবস্থা। ঠিক করে দাঁড়াতে বা চলতে পারছে না। তার উপরে গায়ের জোরটাও কম কম লাগছে। সেখানে একজন এইভাবে গায়ের জোরে ওকে মাটিতে ফেলে দিতে ও বিশেষ প্রতিরোধ করতে পারেনি। হঠাৎ করে রাস্তায় আছড়ে পড়ায় হাঁটুতেও জোর লেগেছে। নিজেকে ধাতস্থ করে একটু ওঠার চেষ্টা করতে লাগল রতন। ওর পিছনে দাঁড়িয়ে থাকা ব্যক্তিটা ওকে খেয়াল করল। আর তারপরেই রতনের কাছে এসে সজোরে একটা হাতে বাড়ি মারল রতনের ঘাড়ে। রতন একটু কোকিয়ে উঠতে গেল। কিন্তু তখনই সেই ব্যক্তি ওর মুখটা আবার চেপে ধরল। তারপর ট্রাউজারের পকেট থেকে দ্রুত বের করে নিল ধাতব অস্ত্রটা। রতন পিছন ফিরে থাকায় বুঝতে পারল না ওর পিছনে দাঁড়িয়ে থাকা এই ব্যক্তি আরেক হাতে বের করেছে ওর মৃত্যুবাণ। আর সময় নষ্ট করেনি সে। ধারালো ছুরিটা বের করেই চালিয়ে দিল রতনের গলায়। ফিনকি দিয়ে রক্তের স্রোত বেরিয়ে এল। রতন ছটফট করতে লাগল। ওর মুখ থেকে এখন সেই হাতটা সরে গেছে। কিন্তু ওর গলা দিয়ে আর আওয়াজ বের হচ্ছে না। যুদ্ধ শেষে শত্রু নিধন করে সেই ব্যক্তি নির্দ্বিধায় সেখান থেকে উঠে চলে গেল। পিছন ফিরে একবারও দেখল না রতনের কাটা ছাগলের মতো ছটফট করতে থাকা শরীরটাকে। আর তারপর কোথায় যেন অন্ধকারে মিলিয়ে গেল সে।

(৮)
নেক্সট কে আছেন? চার নম্বর স্লিপটা যার কাছে আছে তিনি চলে যাবেন।রিসেপশন ডেস্ক থেকে একটি সুন্দর সুসজ্জিত মেয়ে বেশ জোর গলায় কথাটা বলল সামনে বসে থাকা কতগুলো মানুষের উদ্দেশ্যে। এটা একটা ঝাঁ চকচকে আইভিএফ ক্লিনিক। ছোটখাটো নার্সিংহোম টাইপের বলা যায়। পাশাপাশি দুটো বিল্ডিং। এই বিল্ডিংয়ে পেশেন্টের ডাক্তারের সাথে ভিজিট হয় আর পাশের বিল্ডিংয়ে হয় ডেলিভারি বা অন্য এমন ট্রিটমেন্ট যার জন্য ভর্তি থাকতে হয়।

মেয়েটার কথা শুনে সামনে সারিতে বসে থাকা একটি দম্পতি উঠে এগিয়ে গেল সামনের দিকের ঘরটার দরজার সামনে। ভিতর থেকে আর এক দম্পতি দরজা ঠেলে বেরিয়ে এল। আর তারা বেরিয়ে আসতেই এই দম্পতি আবার দরজা ঠেলে ভিতর ঢুকে গেল। ওরা দরজাটার ভেতরে ঢুকে যেতেই সুনেত্রার বুকটা ধক করে উঠল। হাতের আঁকড়ে থাকা টোকেনটাকে দেখে নিল। তাতে লেখা আছে নাম্বার ফাইভ। অর্থাৎ এই যে দম্পতি এক্ষুনি ভিতরে ঢুকে গেল এরা বেরোতেই সুনেত্রাদের ডাক পড়বে। সুনেত্রার খুব ভয় করছে। এখানে আসার আগে মনের মধ্যে যত সাহস ছিল সব যেন কুঁকড়ে কোথায় ভিতরে ঢুকে গেছে। এখন গোটা মন আর শরীর জুড়ে শুধু ভয় আর ভয়ের আবেশ। অভীক সুনেত্রার ডান হাতটা চেপে ধরল। ও বুঝতে পেরেছে এই মুহূর্তে সুনেত্রার মনের ভেতর ঠিক কী চলছে। ভয় অভীকেরও লাগছে। এক প্রকার আশা তো ছেড়েই দিয়েছিল ও। সবকিছুকে স্বাভাবিক জীবনের ছন্দে রাখার চেষ্টা করে যাচ্ছিল। কিন্তু সুনেত্রার এই একটা প্রচেষ্টায় ওর মনের কোণেও আবার আশার প্রদীপটা দপ করে জ্বলে উঠেছে। আর সেই জন্যই অভীকের মনেও ভয়ের সঞ্চার হয়েছে। প্রায় দশ মিনিট সময় পার হয়ে গেল। এই ডাক্তার বেশ অনেকক্ষণ ধরে সব পেশেন্টকে দেখছেন। আসলে এখানে যাঁরাই এসেছেন তাঁদের সকলে একই নৌকার যাত্রী। তাই ডাক্তারের চেম্বারে এখানে শুধু শারীরিক চিকিৎসাই হয় না, মানসিক ভরসাটাও দিতে হয়। ফলে সময় লাগে।

আরও দশ মিনিট পার হতে সেই রিসেপশন ডেস্কে বসে থাকা মেয়েটির সামনে রাখা বেলটা বেজে উঠল। তৎক্ষণাৎ সে আবার বলে উঠল, নেক্সট! নাম্বার ফাইভ! পাঁচ নম্বর টোকেন যার কাছে আছে এবার তিনি যাবেন।

একটা ভারী বরফের চাঁই যেন সুনেত্রার শরীরের উপর থেকে নিচের দিকে নেমে গেল। এইবার ওর পালা। কে জানে ডাক্তার কী বলবেন! এখানে বসে থাকা সকলেরই বোধ হয় সুনেত্রার মতনই অবস্থা। সকলেরই মনের মধ্যে ভয় এবং আশা দুটোই পাশাপাশি বাস করছে। সুনেত্রা আর অভীক উঠে দাঁড়ায়। এবার এগিয়ে যাওয়ার সময় এসেছে।



হ্যাঁ! বসুন। আপনাদের টোকেনটা এখানে রেখে দিন।

সুনেত্রা এবং অভীক ভিতরে ঢুকতেই টেবিলের ওপাশে বসে থাকা ভদ্রলোক কথাটা বললেন। ইনি ডঃ তিমির কর।

টেবিলের উপর একটা ছোট্ট বাক্সের মধ্যে টোকেনটা রেখে দিল সুনেত্রা। তারপর ও আর অভীক টেবিলের এপাশের দুটো রিভলভিং চেয়ারে বসল। ওরা বসতেই ডাক্তারবাবু ওদের ফাইলটা দেখতে চাইলেন। অভীক ওর হাতে ধরে রাখা ফাইলটা ডাক্তারের দিকে এগিয়ে দিল। ডক্টর কর বেশ কয়েক মিনিট ধরে ফাইলটা ভালো করে দেখলেন। তার ভেতরের থাকা প্রতিটা রিপোর্ট এবং বেশ কিছু প্রেসক্রিপশন সবটাই ভালো করে চেক করলেন। তারপর ফাইলটা বন্ধ করে বললেন, আপনারা জানেন নিশ্চয়ই আপনাদের সমস্যার কথা?

সুনেত্রা আর অভীক দুজনেই মাথা নাড়ে। ডাক্তার কর বলেন, দেখুন আইভিএফ প্রসেসটা সম্পর্কে আপনাদেরও জানা উচিত। এখানে নরমাল প্রসেসে যাদের বাচ্চা হয় না অর্থাৎ নরমাল প্রসেসে যাঁরা কনসিভ করতে পারেন না তাঁরাই আইভিএফ চিকিৎসা করাতে আসেন। মেল ডোনারের থেকে স্পার্ম এবং ফিমেল ডোনারের থেকে এগ কালেক্ট করা হয় এবং সেটা আর্টিফিসিয়ালি ফার্টিলাইজ করিয়ে পরিস্থিতি বুঝে মাদার বডিতে প্রতিস্থাপন করা হয়। সেখানে একটা বিষয় খুব ইম্পর্ট্যান্ট। মাদার বডিকে বেবি ক্যারি করার জন্য উপযুক্ত হতে হবে। এখানে আপনাদের রিপোর্ট অনুযায়ী মি বোস আপনার কোনও প্রবলেম নেই। মিসেস বোসের এগ কালেকশনেও কোনও প্রবলেম হওয়ার নয়। সেটা আগে থেকে মেডিসিন দিয়ে ট্রিটমেন্ট করে কোয়ালিটি এনহেন্স করা সম্ভব। কিন্তুএকটু থামলেন ভদ্রলোক। এভাবে সব সমস্যার কথা একসাথে বললে পেশেন্ট পার্টি ঘাবড়ে যায় টেনসড হয়ে পড়ে। এমনিতেই এখানে যারা আসে তারা অনেক ভরসা, অনেক আশা নিয়ে আসে। তাদের আচমকাই এত মেডিক্যাল টার্ম আর কঠিন বাস্তবের কথাগুলো একটানা বলে গেলে মুশকিল।

অভীক বলে, আমার ওয়াইফের আরেকটা কিছু প্রবলেম আছে। সেটা বলছেন?

হ্যাঁ! ওঁর যে প্রবলেমটা আছে তাতে ইউটেরাসের ক্যাভিটি ভীষণই ছোট। আপনারা তো জানেনই যে একটা ফেটাস বড় হয় আস্তে আস্তে মায়ের শরীরে। তাহলে তাকে ক্যারি করতে যতটা জায়গা প্রয়োজন এবং ইউটেরাসকে যতটা স্ট্রং হতে হবে। আপনার সেক্ষেত্রে একটু সমস্যা আছে।

ডক্টর! আমার কেন এই রোগ হল? এর কি কোনও ট্রিটমেন্ট নেই?সুনেত্রার কণ্ঠস্বর কেঁপে উঠল। ইনিও কি তবে কোনও আশা দেবেন না?

দেখুন! এটা কেন হলর উত্তর কিন্তু আমাদের কাছে নেই। মেডিক্যাল সায়েন্সে এটা রেয়ার ডিজিজ। অবশ্য খুব রেয়ার বলা চলে না। প্ৰায় প্রতি চার হাজার জন মহিলার মধ্যে একজনের এই রেয়ার ডিজিটা দেখা যায়। এটা জন্মগত। অর্থাৎ আপনি ইউনিকর্ণয়েট ইউটেরাস নিয়েই জন্মেছেন। পরবর্তীতে সেটা ডেভেলপ করেনি। তাতে আপনার কোনও দোষ নেই। আমি এরকম বলছি না যে কনসিভ একেবারেই করা সম্ভব নয়। এমন ক্ষেত্রেও অনেক সময় কনসিভ করা সম্ভব হয়। কিন্তু যেটা সমস্যা হয় সেটা হচ্ছে মিসক্যারেজের সম্ভাবনা থেকেই যায়। তবে হোপ ফর দ্য বেস্ট! মিরাকেল তো ঘটে। আমরা ট্রাই করে দেখি একবার আইভিএফ সফল হয় কি না। তারপর পরবর্তী ভাবনাটা ভাবা যাবে। তবে তার আগে আপনার যাবতীয় টেস্ট আমাদের ক্লিনিক থেকে করাতে হবে। কারণ এই পুরনো কোনও রিপোর্টকেই আমি সেই ভাবে ভরসা করতে পারব না। এখানে এটাই নিয়ম। সম্পূর্ণটা আমার তত্ত্বাবধানে হবে টেস্টগুলো। দেখি আগে এই সমস্যা সত্যিই আছে কি না।

ডক্টর ঠিক হয়ে যাবে তো সবকিছু?সুনেত্রা প্রশ্ন করল।

ওই যে বললাম। মিরাকেল তো ঘটে। ভগবানের উপর আস্থা রাখুন। প্রে করুন।খসখস করে কিছু লিখলেন ডঃ কর। তারপর আবার বললেন, আপনি চাইলে আজকে কিছু টেস্ট করে নিতে পারেন। আর বাকিটা কালকে করিয়ে নিতে পারেন। যতটা তাড়াতাড়ি সম্ভব আমরা প্রসেসটা শুরু করি। আর হ্যাঁ এই আইভিএফ ট্রিটমেন্ট কিন্তু বেশ কস্টলি! সেটাও মাথায় রাখতে হবে।

আমরা জানি ডক্টর। এটা খরচসাপেক্ষ। আপনি ভাববেন না।কথাটা বলে অভীক উঠে দাঁড়ায়। ডঃ কর ফাইলটা অভীকের দিকে এগিয়ে দেন। তারপর ফাইলটা নিয়ে ওরা ডক্টরের চেম্বার থেকে বেরিয়ে আসে। ওরা বেরিয়ে এসে ডাক্তারের নির্দেশমতো রিসেপশনে যায়। সেখানে রিসেপশনে থাকা মেয়েটি পাশের একটি ছেলেকে বলে ওদের পাশের বিল্ডিংয়ে নিয়ে যেতে। সেখানেই যাবতীয় টেস্ট হয়।

সুনেত্রা ও অভীক রিসেপশনের ছেলেটির সাথে যেতে শুরু করে। এই ছেলেটি পেশেন্ট অ্যাটেন্ডেন্ট। পাশের বিল্ডিংয়ে পৌঁছতেই ওরা বুঝতে পারে এটা একটা নার্সিংহোম। আর এখানে টেস্টও হয় আবার ডেলিভারিও হয়। সুনেত্রা আর অভীক নার্সিংহোমে ঢুকে ফার্স্ট ফ্লোরে উঠতেই সুনেত্রার নজর যায় করিডরের বাঁদিকে একদম শেষ প্রান্তে বন্ধ সাদা দরজাটার দিকে। তার উপরে লেখা আছে ওটি! দরজার বাইরে কয়েকজন চেয়ারে বসে আছে। একজন ভদ্রলোক পায়চারি করছেন। এই পরিবেশ দেখলেই বোঝা যায় ভিতরে কারওর ডেলিভারি হচ্ছে। আর বাইরে পায়চারি করা লোকটি নিশ্চয়ই বাবা হতে চলেছে। সুনেত্রার দৃষ্টি লক্ষ্য করে অভীকের নজরও যায় সেই দিকে। আর তখনই একটা বাচ্চার কান্নার আওয়াজ আসে। বুকের ভিতরটা কেমন করে ওঠে ওদের। একইসাথে আনন্দ আর কষ্ট হয়। সাদা দরজাটা ঠেলে বেরিয়ে এলেন একজন নার্স। তার কোলে এক সদ্যোজাত! কী নিষ্পাপ মুখ। কী সুন্দর দৃশ্য। পরিবারের আনন্দ ভরা মুখগুলো এগিয়ে যাচ্ছে তার কাছে। এমন আনন্দঘন মুহূর্তের সাক্ষী কি কোনওদিন হতে পারবে অভীক আর সুনেত্রা? ওদের দুজনেরই চটক ভাঙে সেই অ্যাটেন্ডেন্ট ছেলেটির ডাকে—স্যার! এদিকে আসুন। আপনাদের টেস্ট এদিকে হবে।একদম ডানদিকের শেষ ঘরটার সামনে দাঁড়িয়ে ছেলেটা। তার ডাক শুনেই ওরা দুজন সেদিকেই যায়। কিন্তু যেতে যেতে দুজনেরই দৃষ্টি বারবার পিছন ফিরে দেখে নিচ্ছিল ওই সুন্দর মুহূর্তটাকে।

(৯)
চোখের জল মুছে সার্টিফিকেটের ফাইলটা ব্যাগে ঢোকায় খুশি। তারপর চেনটা আটকে একটা দীর্ঘশ্বাস ছাড়ে। ও যতই বলুক কষ্ট তো ওর খুব হচ্ছে। মাকে ছেড়ে আজ অবধি কোনওদিন ও থাকেনি। পরিবারে তো সদস্য বলতে ওর মা আর ও। মা-ই মেয়ের জগৎ। আর মেয়ে মায়ের। ও যে ওর মাকে ছেড়ে কীভাবে শহরে থাকবে সেটা ভেবেই ওর কান্না পায়। আবার ওর মা যে ওকে ছাড়া কেমন করে সময় কাটাবে সেটা নিয়েও বেশ বুঝতে পারে না নিজের টিফিনের টাকা জমিয়ে মাকে একটা ছোট্ট টিভি কিনে দিয়েছে যাতে মায়ের সারাটা দিন ওকে ছাড়াও কিছু নিয়ে ব্যস্ত থাকার থাকে খুশির মা সবই বুঝতে পারে খুশির এই প্রচেষ্টা যে তাকে খুশির অবর্তমানে ব্যস্ত রাখার জন্য তা সে ভালো করেই জানে আবার খুশিও সব বুঝতে পারে তার উপর মানে মায়ের যে কোনও কিছুতেই মন ভুলবে না সেটা সে ছাড়া আর কে বা ভালো জানে। সব সময় আনন্দে থাকার একটা অভিনয় করে ও দেখায়, ওর প্যাশন। ওর এতদিনের স্বপ্ন শহরে চাকরি করতে যাওয়ার—এইসব কিছু যখন সফল হচ্ছে তখন ও খুশি আছে ওর মায়ের চোখের সামনে ধরা পড়ে যায় কিন্তু এই সব নাটকের আড়ালে সত্যি কথা তো এটাই যে খুশির মন ভেতর ভেতর কাঁদে আর সেই ডুকরে ওঠা কান্নার শব্দ যাতে বাইরে না আসে তাই মুখে ঝুলিয়ে রাখতে হয় এক টুকরো হাসি। যখন মা সামনে থাকে না তখন ও খুব করে কেঁদে নেয়। এই যেমন এখন ব্যাগ গোছাতে গোছাতে ওর কান্নাই থামছে না। সত্যিই ভেবে পাচ্ছে না ওখানে গিয়ে মাকে ছাড়া ও কী করে থাকবে। ওর মাও ওকে ছাড়া কীভাবে যে দিন কাটাবে সেটা ভেবে পায় না।

না গেলেই তো পারতিস।

কাঁধের উপর মায়ের হাতের স্পর্শ পেয়ে সজাগ হয়ে উঠল খুশি। না না, মাকে কিছু বুঝতে দেওয়া যাবে না। ও যে এতক্ষণ কাঁদছিল এটা কি ওর মা বুঝে ফেলেছে? নিজেকে সামলে নিয়ে পিছন ফিরে হাসিমুখে বলে, না গেলে কি হবে বলো? চাকরি তো করতে হবে! চাকরি করার জন্যই তো পড়াশোনাটা করলাম। তুমিও কত কষ্ট করে আমাদের পড়াশোনা শেষ করালে। আজীবন তোমাকে কী করে কষ্ট করতে দিই বলোতো? এইবার তো আমার পালা! তুমি আরাম করে থাকবে আর আমি চাকরি করে তোমার ইচ্ছা পূরণ করব!

এখানেই না হয় গ্রামের স্কুলে পড়াতিস!

মা এখানে গ্রামের স্কুলে পড়াতে গেলে আমাকে পরীক্ষা দিয়ে সরকারিভাবে যুক্ত হলে ঠিকঠাক মাইনে পাব। আর পরীক্ষা দিয়ে যে এখানে পাওয়া যাবে তার তো কোনও মানে নেই। দেখলে সেই অন্য কোথাও যেতে হবে। তাছাড়া এখানে যদি এমনিই চাকরি চাইতে যাই খুব বেশি মাইনে পাব না। তাতে কি তোমার-আমার চলবে সারাজীবন? তার চেয়ে যে চাকরিটা আমি পেয়েছি কলকাতায়, ওটা করলে একটু টাকাপয়সা আসবে। তাছাড়া এখানে থেকে কী করে সেটা সম্ভব বলো?

আমি জানি রে তোরও খুব কষ্ট হচ্ছে। সে যতই তুই মিথ্যে অভিনয় করে যাস না কেন! মাকে ছেড়ে যেতে তোর কষ্ট হবে না এটা হতেই পারে না। আমি জানি এই গ্রামটা ছেড়ে যেতেও তোর খুব কষ্ট হচ্ছে। হাজার হোক এখানেই তো তোর সব স্মৃতি! আমাদেরই কপাল! যে এইভাবে থাকতে হচ্ছে! তোকে বাইরে যেতে হচ্ছে আর আমি এখানে পড়ে থাকব একা একা। কীভাবে যে দিন কাটবে!খুশির মাথায় হাত রাখেন ওর মা।

মা আমি ওখানে একটু থাকার মতন ঠিকঠাক ব্যবস্থা করে নিই তারপরে তোমাকে নিয়ে যাব চাকরিটা মোটামুটি পাকা হতেই।

নারে মা! এই গ্রাম ছেড়ে আমি যেতে পারব না। এখানেই তো আমার সব চেনাজানা বল। ওখানে গিয়ে সেই ঘরের মধ্যে ঘরে বন্দি! তাছাড়া ওখানকার লোকজনের সাথে কথা বলার মতন অভিজ্ঞতাও তো আমার নেই। ভয়ে ভয়ে ভেতরে থাকতে হবে। তার চেয়ে আমার এই বাড়ি এই গ্রামই ভালো বল? খোলামেলা। সব চেনা মানুষ। তুই বরং ওখানে কিছুদিন চাকরি করে এখানে চলে আয়। তারপর কাছাকাছি কিছু একটা দেখে নিবি। বেশিদিন ওখানে থাকতে হবে না। তখন কাছেপিঠে ভালো ছেলে দেখে তোর বিয়ে দেব! আর প্রত্যেক মাসে কিন্তু এসে আমার সাথে দেখা করে যাবি।আঁচলের খুঁটে একবার চোখের জলটা মুছে নিল খুশির মা।

হ্যাঁ মা। প্রতি মাসেই আমি এসে তোমার সাথে দেখা করে যাব। কিন্তু ওসব বিয়ের কথা বলো না। এখন সেসবের সময় নয় আমার।চোখের জলটা আর আটকে রাখতে পারল না খুশি। যেই মা ওর প্রতিমুহূর্তের সঙ্গী। তার সঙ্গে ওকে দেখা করতে হবে মাসে একবার? ভাবতেই বুকের ভেতরটা দুমড়ে মুচড়ে গেল। কিন্তু কী করবে ও? ওর মা ওকে বড় করতে অনেক কষ্ট করেছে একা হাতে সব দিক সামলেছে। এখন ওরও সময় এসেছে নিজের মাকে একটু সুখের দিন দেওয়ার। সেটা হাতছাড়া হতে দেয় কী করে?

খুশি ওর মাকে জড়িয়ে ধরে বলল, খুব মন খারাপ করবে আমার কিন্তু তবুও আমাকে যেতে হচ্ছে মা! তুমি চিন্তা কোরো না তপন কাকার বুথে আমি ফোন করব ওখান থেকে। আমার কাছে তো মোবাইল নেই। প্রথম মাসে মাইনেটা পাই। তারপর আমার জন্য একটা ছোট ফোন আর তোমার জন্য একটা ছোট ফোন কিনে নেব। তাহলে তুমি আর আমি সব সময় কথা বলতে পারব কেমন!

কিছু বলতে পারে না ওর মা। গলাটা বুজে আসছে। মেয়েকে ছেড়ে থাকার কষ্ট অন্য কিছু দিয়ে ভুলিয়ে রাখা যায় না। মেয়েটা একা ওখানে কী করবে সে চিন্তাও দূর হয় না। চোখের জল মুছে বলে, সব গোছানো হয়ে গেছে তো? আমি কিন্তু গুছিয়ে রেখেছিলাম তোর ব্যাগ। আবার কী এসব ওলটপালট করছিস?

না মা কিচ্ছু করিনি। শুধু ফাইলটা ঢোকালাম। আর তো সবই তুমি দিয়ে দিয়েছ। হাতে বানানো নাড়ু, মুড়কি কত কিছু দিয়েছ!

তা দেব না? আবার যখন সামনের মাসে আসবি তখন আবার এক মাসের এরকম ভরে দেব। হ্যাঁ রে ট্রেন কখন?

এইতো এক ঘণ্টা পর। স্টেশনে গিয়ে দেখি। আর কিছুক্ষণের মধ্যেই বেরোব। তোমাকে আসতে হবে না মা ভ্যানস্ট্যান্ড অবধি। ওখান থেকে আবার তোমাকে একা একা ফিরতে হবে। তুমি এখানেই থাকো।

সাবধানে যাস মা। মনে করে কিন্তু পৌঁছে আমাকে অবশ্যই ফোন করে দিবি। আমি বড্ড চিন্তায় থাকব।

হ্যাঁ মা ফোন করব আমি। তুমি চিন্তা কোরো না।

মাকে একটা প্রণাম করে ঘরের বাইরে বেরিয়ে আসে খুশি। ব্যাগটা কাঁধে চাপিয়ে একটু এগিয়ে যেতেই পিছন ফিরে একবার ওর মাকে দেখে। ওর মায়ের দুচোখ ছাপিয়ে জল নেমেছে। দাঁড়িয়ে আছে দরজাটা ধরে। খুশির কেমন যেন একটা কষ্ট হচ্ছে। কিছুই ভালো লাগছে না। মনে হচ্ছে ও যেন মায়ের থেকে অনেক দিনের জন্য দূরে চলে যাচ্ছে। এই একটা মাস যে কীভাবে কাটাবে কে জানে! কবে যে এসে আবার মায়ের পাশে শুয়ে ঘুমোতে পারবে, মায়ের হাতের রান্না খেতে পারবে তাও জানে না! যখন আসবে তখন মন ভরে মায়ের কাছে থেকে যাবে। ও জানে

চাকরির শুরু সবে। এখন বেশি ছুটি ও পাবে না। তবে যতটুকুনি পাবে তাতেই মায়ের কাছে রাত জেগে হলেও মন খুলে সময় কাটিয়ে যাবে। আর তাকিয়ে থাকতে পারে না খুশি। এবার ওর চোখেও জলের ধারা নেমেছে। সামনে ফিরে এগোতে থাকে। উঠোন শেষে বেড়াটা পার হতেই খুশির মায়ের বুকের ভেতরটা কেমন হু হু করে ওঠে। মনে হলো মেয়েটা এই যে বেরোল না জানি আবার কবে বাড়ি ফিরবে। ইচ্ছা হল এক ছুটে গিয়ে মেয়েটাকে জড়িয়ে ধরে বলবে যেতে হবে না! লাগবে না ওসব কিছুই। যা হবে নুনে ভাতে মায়ে মেয়ে দুজন এখানেই থেকে কাটিয়ে দেব। তুই যাস না।

কিন্তু পারল না। এইসব কষ্টের বাইরেও একটা সত্যি আছে। তা হল মেয়েটার স্বপ্ন। মেয়েটা ছোট থেকেই পড়াশোনা করেছে। খুব কষ্ট করে মায়ের সাথে হাতে হাতে কাজ করেছে। ঘর সামলেছে। ওর মা তো এর ওর বাড়িতে টুকটাক কাজ করে সেলাই করে সংসারটাকে চালিয়েছে। সেই সময় বাড়ির যাবতীয় কাজ তো খুশিই সামলেছে। তার সাথে পড়াশোনাটাও করেছে। ও চিরকালই বলত ও বড় হয়ে চাকরি করবে। সেই যখন চাকরির সুযোগটা এল তখন কী করে ছেড়ে দেয়? এই চাকরিটা অবশ্য হঠাৎ করেই এল। ওদের গ্রামে একটি ছেলে আছে। পড়াশোনা করে একদিন বাইরে চলে গেল। কলকাতা শহরে চাকরি করে। মাঝেমধ্যে গ্রামে আসে। গ্রামের ভালো-মন্দ নিয়ে সে ভাবনাচিন্তা করে। আবার নিজের কাজে ফেরে। এই গ্রামের একটা ছেলের চাকরি ও করে দিয়েছিল। খুশির মা যখন তাকে বলেছিল খুশির পড়াশোনা শেষ হয়ে গেছে, সে চাকরি করতে চায় আর পড়াশোনা করতে চায় না! তখন সেই ছেলেটি বলেছিল সে-ই একটা চাকরির সুযোগ করে দেবে খুশিকে। আর কলকাতার ই একটা এনজিওতে খুশির চাকরি সে পাকা করে দেয়। বড় পরোপকারী ছেলে! খুশিকে সে সব বুঝিয়ে দিয়েছে। তারপর তার সময় মতো সে কলকাতায় ফিরে গেছে নিজের কাজে। আর খুশিকে জানিয়ে গেছে কতদিনের মধ্যে তাকে চাকরিতে জয়েন করতে হবে। সেই অনুযায়ী এনজিওর তরফের অফার লেটারও সে খুশিতে দিয়ে গেছিল। কলকাতায় সে স্টেশনে খুশির জন্য অপেক্ষা করবে। ওখানে গেলেই সব ব্যবস্থা করে দেবে।

সেই সব কাগজপত্র গুছিয়ে নিয়ে খুশি আজ রওনা দিল। আগামিকাল মধ্যে তাকে জয়েন করতে হবে। তার আগে সে ওখানে পৌঁছাবে এবং এনজিওর যে হেড তার সাথে দেখা করে যাবতীয় ফরমালিটিজ পূরণ করবে।

হাঁটতে হাঁটতে বেশ হাঁফ লাগছে অরণ্য গুহর। একটু দাঁড়িয়ে যান। তারপর প্রাণভরে শ্বাস নিয়ে আবার শুরু করেন। প্রতিদিন ভোর সাড়ে চারটেয় উঠে মর্নিং ওয়াকে বেরিয়ে পড়েন। তারপর প্রায় চল্লিশ মিনিট হেঁটে নিয়ে পার্কের ভিতর গিয়ে বসেন। সেখানে নরম সবুজ ঘাসের ওপর সাজানো বেঞ্চের একটায় বসেন। দু-চারটে ফোয়ারা আছে। সেগুলো এখনও চালু হয়নি। সকালে আরেকটু পরে চালু হয়। কিন্তু ওগুলোর নীচে পড়ে থাকা জল ছুঁয়েই যেন ভোরের ঠান্ডা হাওয়া আসে। সেটা খানিকটা উপভোগ করেন ভদ্রলোক। তারপর যখন বাকি মর্নিং ওয়াক করতে আসা লোকজনের ভিড় বাড়তে শুরু করে উনি সেখান থেকে উঠে বাড়ি চলে আসেন। এই ফেরার সময়টা আর হেঁটে ফেরেন না। একটা ক্যাব নিয়ে নেন। কোনওদিন বাড়ির গাড়িটা ডেকে নেন। গাড়ি আসে এই পার্কের বাইরে এবং উনি ফিরে যান। কিন্তু আজকে ব্যাপারটা অন্য। আজ এখনই অল্প দুর্বল লাগছে। ইচ্ছা করছে না আর একটুও পরিশ্রম করতে। সদ্য ভাইরাল জ্বর থেকে উঠেছেন তো! এই ভাইরাল ব্যাপারটা যার যার হচ্ছে ভালোই দুর্বল করে দিচ্ছে। মোটামুটি ওষুধপত্র, ফ্রুটজুস, স্যুপ, সবকিছু নিয়মমাফিক নিয়ে সুস্থ হয়েছেন অরণ্য গুহ। কিন্তু ভিতরে খানিকটা দুর্বলতা এখনও তার আছে। যার জন্য এতটা হাঁটার ফলে একটু কষ্ট হচ্ছে এখন।

পার্কের বেঞ্চে বসে একটা জোরে একটা শ্বাস নিলেন অরণ্য গুহ। তারপর আকাশের দিকে তাকালেন। দু-একটা পাখি দেখতে পেলেন। ম্লান আলোয় চারপাশটা স্নিগ্ধ লাগছে। এই সময়টা উনি একান্তভাবে কিছু পরিকল্পনা সাজিয়ে নেন। যেগুলো আগামিদিনের এবং গোটা জীবনের পরিকল্পনা। তেমনই আজ বেশ কিছু জিনিস মনে মনে ছক কষে নিতে হবে তাকে।


এবছরের ভোটে তাঁর টিকিট পাওয়া পাক্কা। আর সে-কারণেই একটা পলিটিক্যাল হাওয়ার তোড় তাঁর চারপাশে ঘুরপাক খাচ্ছে। দুটো পার্টির দুই দলই তাঁকে নিজেদের প্রতিনিধি বানাতে তৎপর। কিন্তু তিনি তো বেশ বুদ্ধিমান লোক। বুঝে শুনে খেলা খেলেন। সমাজ প্রতিনিধি, সমাজ সেবক অনেকরকম বিশেষণ তাঁর থাকলেও সব থেকে বড় বিশেষণ হওয়া উচিত রাজনীতিবিদ! সকলের উপকার করে যিনি সমাজবিদ হয়ে উঠলেন তাঁর এই প্রতিটা সিঁড়ির পিছনের অন্ধকারে যে কতগুলো রাজনৈতিক খেলা চলেছে তা কেউ জানে না। এই মুহূর্তে যতজন রাজনীতিবিদ আছেন এ রাজ্য, তাঁদের উনি গুনে গুনে গোল দিতে পারেন। পোড়খাওয়া লোক যাকে বলে। উনি মনে মনে ঠিকই করে রেখেছেন কোন দলে যাবেন। সাধারণ মানুষ জানেও না যে অরণ্য গুহ এইবার ভোটে বড় মুখ হয়ে দাঁড়াচ্ছে। দুই দলের কাছে লটারি টিকিটের মতন অরণ্য গুহার নাম। উনি যে দলে যাবেন সেই দলের পাল্লা অবশ্যই ভারী। মনে মনে ঠিক করে রেখেছেন তিনি কোন দলে যাবেন। শুধু আর একটু খেলিয়ে নিচ্ছেন দুই দলকে। যতটা পর্যন্ত খেলানো যায় ততটাই লাভ। নিজের আখের গুছিয়ে তারপরেই ঘোষণা করবেন কার দলে নাম লেখালেন।

কিন্তু এখন যেহেতু কেউ কিছু জানে না তাই খুব স্বাভাবিক একজন মানুষ হয়েই আছেন। মোটামুটি আর পাঁচটা মাস এভাবেই কাটাতে হবে তাঁকে। তারপরে ঘোষণা হবে রাজকীয় সম্মানের। তবে এখন উনি ছাপোষা সাজগোজ, কম দামি পোশাক, গাড়ির ব্যবহার না করা এসব দিয়েই চালান। খুব কমই গাড়ির ব্যবহার করেন। সাধারণ মানুষ অরণ্য গুহর আসল রূপ বা মতলব কোনওটাই না জানলেও কেউ কেউ জানে। তারা জানে মুখের মুখোশের আড়ালে আসল চেহারাটা। সেই সংখ্যাটা হাতে গুনে খুবই কম অবশ্য।

এমনই প্রয়োজনীয় বেশ কিছু কথা ভাবতে ভাবতে হঠাৎ করে চোখ খুলে তাকান অরণ্য গুহ। ওঁর মনে হল কেউ যেন ঠিক পিছনে এসে দাঁড়িয়েছে। কিন্তু পিছন ফিরতেই কাউকে দেখলেন না। হাতের ঘড়িটা একবার উল্টে দেখে নিলেন। এখন মাত্র ৫:২০ বাজে। এই সময় এই মাঠে অন্যরা তো কেউ আসে না। এখানে সবাই মোটামুটি আসতে শুরু করে ৬টার থেকে। নিজেদের যাবতীয় দৌড়ঝাঁপ, হাঁটাহাঁটি সম্পন্ন করে এখানে এসে তারা একটু প্রকৃতির মাঝে কাটায়। এখানে একটা লাফিং ক্লাবও আছে। বেশ কয়েকজন গোল হয়ে দাঁড়িয়ে উপরের দিকে হাত তুলে মন প্রাণ খুলে হা হা করে হাসে। এটায় নাকি হার্ট ভালো থাকে।


পিছনে কাউকে না দেখতে পেয়ে অরণ্য গুহ ভাবলেন ওঁরই ভুল বোঝা হয়তো। তাই সামনে ফিরে চোখটা বন্ধ করলেন। আর ঠিক তখনই আবার তাঁর মনে হল পিছনে সত্যিই কিছু আছে। যেন একটা ফস ফস আওয়াজ হল। নিঃশ্বাসের শব্দ। অতএব পিছনে কারুর অস্তিত্ব নিশ্চয়ই আছে। এইবার পিছন ফিরতেও কাউকে দেখলেন না। কিন্তু আচমকা নিচ থেকে উপরে উঠে দাঁড়াল একটা কালো মূর্তি। মুখ থেকে পা পর্যন্ত কালো পোশাকে ঢাকা। এই ভোর বেলায় এমন অদ্ভুত পোশাকে কে উদয় হল? প্রশ্নটা অরণ্য গুহর মাথায় আসতেই সেই ব্যক্তি নিজের মুখ থেকে মুখোশ খুলে দিল।



আমাকে ডেকেছিলেন স্যার? দরজাটা অল্প ঠেলে বাইরে থেকে প্রশ্ন করে দ্বৈতা।

ডিসিডিডি অর্ঘ্যদীপ বর্মন একবার দেখে নেন ওকে। তারপর মাথা নেড়ে বলেন হ্যাঁ। ভিতরে এসো!

দ্বৈতা বাধ্য মেয়ের মতো ভিতরে ঢুকে এসে দাঁড়ায়। তারপর ওর স্যারের পারমিশনে বসে পড়ে উল্টোদিকের চেয়ারে। এইরকম ডাক যখন পড়ে আর এরকম এক্সপ্রেশন যখন তার স্যারের মুখে থাকে তখন নতুন কোনও কেসের গন্ধ পায় দ্বৈতা। ওর এই কদিনের অভিজ্ঞতায় এটুকু বিষয় বোঝা হয়ে গেছে।

বর্মন স্যার হাতের ট্যাবটা ওর দিকে ঘুরিয়ে বলেন এই যে ক্রাইম প্লেস!

দ্বৈতা দেখল একবার স্ক্রিনটা। তারপর বর্মন স্যারের দিকে তাকাল। বুঝল কেস আসছে।

বস্তির রাস্তার বডিটা পাওয়া গেছে। ভোর থেকে লোকাল থানার ওসি হ্যান্ডেল করছেন। কিন্তু কেসটা আমাদের কাছে এসেছে। এতক্ষণে টুকটাক মিডিয়াও চলে গেছে। তুমি কেসটা ডিল করবে। রওনা কথাটা বলার আগেই বর্মন স্যারের সামনে রাখা ফোনটা বেজে ওঠে। দ্বৈতাকে অপেক্ষা করতে বলে ফোনটা ধরেন তিনি।


হোয়াট? ফোনের ওপাশের কথা শুনে রীতিমতো বিস্ময়ে ফেটে পড়েন অর্ঘ্যদীপ বর্মন। ফোনের ওপাশের বাকি কথা শুনে ফোনটা রেখে দেন। তারপর এক মুহূর্ত থেমে আবার একটা ফোন করেন আমার রুমে এসো। ইটস ভেরি আর্জেন্ট। কথাটা বলেই ফোনটা রেখে দেন ডিসিডিডি।

দ্বৈতা এতক্ষণ ওঁকে ভালোমতো পর্যবেক্ষণ করছিল। এই ধরনের আচরণ বা অভিব্যক্তির অর্থ ও জানে। নিশ্চয়ই খুব সাংঘাতিক কোনও খবর এসেছে। অতএব খুব ইম্পর্ট্যান্ট কোনও কেস। যা ডিসিডিডিকে দুশ্চিন্তায় ফেলেছে। এই দ্বিতীয় ফোনকলটার অর্থও ও জানে। সেই ইম্পর্ট্যান্ট কেস হ্যান্ডেল করতে ডাক পড়েছে আরেক অফিসারের। অতএব এইবারও দ্বৈতার কপাল পুড়ল। কিন্তু কেসটা কী সেটা জানার লোভ সামলাতে পারে না ও। যদিও যেরকম হাবভাব ও দেখেছে তাতে মনে হয় আর কিছুক্ষণের মধ্যেই নিউজফিডে নিউজের লিঙ্ক চলে আসবে।

বর্মন স্যারের কপালে অল্প ভাঁজ পড়েছে। এমনিতে ভদ্রলোক বেশ ঠান্ডা স্বভাবে থাকেন। টেনশন বিশেষ হয় না। কিংবা সেটার প্রকাশ করেন না। কিন্তু সব সিচুয়েশনকে খুব ঠান্ডা মাথায় সামলান। কিন্তু এই মুহূর্তে একটু চিন্তিতই দেখাচ্ছে তাঁকে। কী যেন ভাবতে শুরু করেছেন। হঠাৎ দ্বৈতার দিকে চোখ পড়তেই বললেন তুমি টিম নিয়ে বেরিয়ে পড়। কী প্রগ্রেস হল জানিও।

দ্বৈতা বুঝল ওর কাজে যাওয়ার পালা। কিন্তু কী আর প্রগ্রেস হবে? ওই তো মাতাল লোকের খুন। নির্ঘাত মদের ঠেকের রেষারেষি মাঝরাতের এই খুন ঘটাল। খুনটা যে মাঝরাতের সে বিষয়টা এমনিও চোখ বন্ধ করে বলে দেবে ও। রাতের দিকে কেউ টের পায়নি মানে গভীর রাতের কেস। আর প্রথম সকলের টনক নড়েছে ভোরে। এই দুটো পয়েন্টেই মোটামুটি সময়ের একটা আন্দাজ পাওয়া যাচ্ছে। সেসব তো ঠিক আছে। এমন কিছু বড়সড় ঘোটালা মনে হচ্ছে ওতে নেই। পাতি কেস। কিন্তু এখন যে ফোনটা এল। ওটা খুব ইম্পর্ট্যান্ট। কিন্তু কেসটা কী? দ্বৈতা এবার জিজ্ঞেস করেই বসল, কী হয়েছে স্যার? এনিথিং সিরিয়াস?


অর্ঘ্যদীপ বর্মন একটু চিন্তিত গলায় বললেন, হুম! ভীষণ সিরিয়াস। ইনফ্যাক্ট যত সময় বাড়বে ততই এটা আরও সিরিয়াস হয়ে যাবে।

দ্বৈতার ভুরু কুঁচকে যায় মানে?

বিখ্যাত সোশ্যালওয়ার্কার খুন হয়েছেন। অরণ্য গুহ।

সেকি!

কানাঘুষো শোনা যাচ্ছিল এবার নাকি পলিটিক্যাল পার্টিদের একটা দড়ি টানাটানি চলছিল ওঁকে নিয়ে। ভোটের একটা মুখ হলেও হতে পারতেন! ভদ্রলোকের যা পপুলারিটি! যে দলে যাবেন সেখানেই জেতার প্রবল সম্ভাবনা। কিন্তু এরকম কিছু হয়ে যাবে বিশাল পলিটিক্যাল ঝড় চলবে! খুব প্রেসার আসবে আমাদের উপর। খুনিকে যত দ্রুত সম্ভব ধরতেই হবে।

কখন ঘটেছে স্যার ঘটনাটা?

এইতো! আজকে ভোরের ঘটনা। জানা গেছে ওই সকালের দিকে। যখন লোকের নজরে পড়েছে। এতক্ষণে মাছির মতো ছেঁকে ধরেছে নিশ্চয়ই সাংবাদিকরা! সব আপডেট এখানেই পাবে। কথাটা বলেই ভদ্রলোক ট্যাবে অনলাইনে একটা নিউজ চ্যানেল ওপেন করলেন। লাইভ দেখাচ্ছে সেখানে। রিপোর্টার, ক্যামেরাম্যানে ছয়লাপ! কিন্তু সবটাই একটা নির্দিষ্ট এরিয়ার মধ্যে। পার্কের ভিতরেই! কিন্তু ক্রাইম স্পট থেকে দূরে। লোকাল থানার ওসি আর তাঁর টিম চলে গেছেন।

একজন মেয়ে হাতে বুম নিয়ে ওই জায়গায় দাঁড়িয়ে জোর গলায় বলছে, আপনারা দেখতেই পাচ্ছেন কী পরিমাণ ভিড় এখানে। কাউকেই ক্রাইম স্পটের কাছে যেতে দেওয়া হচ্ছে না। প্রতিদিনের মতো আজও উনি ভোরবেলায় এখানে এসেছিলেন কিন্তু তারপরে কী ঘটেছিল তা কেউ জানে না। জানা গেছে উনি রোজ সাড়ে চারটের সময় বাড়ি থেকে একাই বের হন প্রতিদিন যেমন রুটিন। মুর্নিং ওয়াকের পর এই পার্কে এসে বসেন। আর তারপরেই কিছু হয়। খুনি তাঁকে খুন করে ওই বেঞ্চেই ফেলে যায়। এরপর বাকিরা যখন আসে তারা প্রথমেই তাঁকে দেখতে পায় না। ওইদিকে সবাই একদম শেষে যায় বাড়ি ফেরার আগে কিছুক্ষণ বসতে। তেমনই দুজন ৭.২০ এর সময় খেয়াল করেন বিষয়টা। আর তারপরেই পুলিশে খবর দেওয়া এবং পুলিশের এসে পড়া। আমরা আসার পরেই দেখি সব সিল করে দেওয়া হয়েছে। এত বড় ঘটনা কী করে ঘটল? কে করল এই খুন? আর কেন করল? প্রশ্ন থেকেই যাচ্ছে। এমন জনদরদি মানুষের শত্রু কে বা কারা হতে পারে? আততায়ী কি শুধুই শত্রুতা থেকে এই কাজ করল নাকি এতে রাজনৈতিক গন্ধও আছে? সব প্রশ্নের উত্তর খুঁজছি আমরা। পুলিশ তদন্ত শুরু করেছে। আপনারা থাকুন আমাদের সাথে প্রতি মুহূর্তের আপডেটের জন্য।


খবরটা বন্ধ হতেই দরজায় নক হল। অনুমতি নিয়ে ঘরে প্রবেশ করলেন দেবেশ অধিকারী। দ্বৈতা দিব্যি বুঝল এই কেস ওর ডিপার্টমেন্টের সিনিয়রের কাছে গেছে। দেবেশ অধিকারী প্রবেশ করতেই অৰ্ঘ্যদীপ দেববর্মন দ্বৈতার দিকে তাকিয়ে বললেন, তুমি টিম নিয়ে ওখানে যাও। আমাকে আপডেট দিও। দ্বৈতা বুঝল এটা হচ্ছে বেরিয়ে যাওয়ার সিগন্যাল। ও আর কথা না বাড়িয়ে ওকে স্যার! বলে বেরিয়ে গেল।

(১১)
আয়নায় নিজেকে একবার দেখে সুনেত্রা। সাজ বলতে ওর আর কিছুই নেই। একটা সবুজ রঙের খুব সাধারণ কুর্তি আর সাদা লেগিন্স পরেছে। মুখের লালিত্য, জেল্লা সব হারিয়েছে। আধভিজে চুলটায় কেবল একটা ক্লিপ আটকে রেখেছে। ওর আর কিছুই ভালো লাগে না। ইচ্ছে করে এক কোণে পড়ে থাকতে। আবার কখনও ইচ্ছা করে সবকিছু ছেড়ে কোথাও চলে যেতে। কিন্তু কোথায় পালাবে ও? মানুষের থেকে জায়গার থেকে দূরে সরে থাকা যায়। কিন্তু সত্যির থেকে তো যায় না। ও জানে ওর নিস্তার নেই। ও যেখানেই যাক সত্যিটা মিথ্যে হয়ে যাবে না। তবে শুধু সত্যির জন্যই নয়। আর একটা জিনিস আছে। সেটা টান, দায়িত্ব, বাঁধন বা ভালোবাসা যে নামেই ডাকা হোক না কেন। অভীককে ছেড়ে ও কীভাবে যাবে? ও যে চিরটাকাল ওর পাশে থেকেছে। ওকে আগলে রেখেছে। ও না এভাবে জড়িয়ে থাকলে কবেই সুনেত্রা হারিয়ে যেত। শুধু ওই একজন আছে তাই সুনেত্রার পৃথিবীটা একটু শ্বাস নেয়।

চলো এবার যেতে হবে! টেবিলের উপর রাখা ফাইলটা নিতে নিতে সুনেত্রাকে একটা ডাক দিল অভীক। সুনেত্রার কানে কথাটা গেলেও ও কোনও উত্তর দেয় না। পেটের উপর ডান হাতটা রাখে। ওর খুব ভয় করছে আজ। জীবনে কোনও পরীক্ষায় এরকম ভয় লাগেনি। সেখানে চিরকালই নিজের যোগ্যতার প্রমাণ দিয়ে এসেছে সুনেত্রা। কিন্তু আজ নিজের প্রমাণ সে কী করে নিজে দেবে? এটা তো তার হাতেই নেই। তার শরীর যদি সাথ দেয়, ঈশ্বর যদি আশীর্বাদের হাত মাথার উপর রাখেন, আর ডাক্তারের সব প্রচেষ্টা যদি সফল হয় তবে আজকের পরীক্ষায় সুনেত্রা উত্তীর্ণ হতে পারবে। ওর মনে হয় এটাই যেন ওর জীবনের সব থেকে বড় পরীক্ষা। এর থেকে হয়তো মৃত্যুও অনেক সহজ। অভীক বুঝতে পারে সুনেত্রার মনের অবস্থা। সে নিজেও অত্যধিক চিন্তার মধ্যে রয়েছে। কিন্তু তার প্রকাশ সে নিজের স্ত্রীর সামনে করেনি। সুনেত্রার পিছনে এসে দাঁড়িয়ে একটা হাত ওর মাথার উপর রেখে বলে, এত চিন্তা কোরো না। ভগবান আমাদের জন্য যা ভেবে রেখেছেন তাই হবে। আমরা আমাদের মতো সবরকম চেষ্টা করলাম। সব উপায় অবলম্বন করলাম। এখন যদি কিছু ভালো-মন্দ হয় তা জানবে সবটাই ভগবানের ইশারা! এতে তোমার বা আমার কোনও দোষ নেই।


সুনেত্রা কিছু বলে না। শুধু অভীকের বুকে মুখটা গুঁজে দেয়। ও জানে ওর করতে পারা সব প্রশ্নই শেষ! যেগুলোর উত্তর ওকে কেউ সঠিকভাবে দিতে পারল না আজ অবধি! কেন যে ভগবান ওর সাথেই এমন করল। কেন যে ওর ভবিতব্যটা এমন হল। এর উত্তর কে দেবে ওকে? সুনেত্রার ভিতরে দুশ্চিন্তাটা ওর কণ্ঠ রোধ করে রেখেছে। মনের মধ্যে আসা অন্য কথাগুলোও ও অভীককে বলতে পারছে না। যদি আজ সুনেত্রার ইচ্ছা  পূর্ণ হয়ে যায়! তাহলে যে কী আনন্দ হবে ভাবতেই সুনেত্রার ভেতরটা কেঁপে উঠল একবার। আবার পরক্ষণেই মনে হল যদি আজও খারাপ কিছু হয়? আর ভাবতে পারছে না ও।

এত চিন্তা কোরো না। দেখা যাক কী আছে আমাদের ভাগ্যে! চলো এবার দেরি হয়ে যাচ্ছে। অ্যাপয়েন্টমেন্টের টাইমের একটু আগেই পৌঁছে যেতে চাইছি। অভীক সুনেত্রাকে নিজের বুকের উপর থেকে তুলল। সুনেত্রা মাথা নেড়ে দরজার দিকে এগিয়ে গেল।



টোকেন নাম্বার সেভেন! এবার আপনারা ভিতরে যাবেন।  রিসেপশনের মেয়েটি আগের দিনের মতোই সুন্দর ভঙ্গিমায় কথাটা বলল। সাত নম্বর আজ সুনেত্রাদের। আগের দিন যখন টোকেন নাম্বার ধরে ডাকা হয়েছে তখন মনের মধ্যে একটা অন্যরকম অনুভূতি কাজ করছিল। আর আজকে অন্যরকম! একটা ভয়ের সাথে আশার পরিমাণও সেদিন বেশি ছিল। কিন্তু আজকের অনুভূতিতে ভয়টাই বেশি। ওর মনে হচ্ছে এই শেষ উপায় এরপর হয়তো আর কিছু করার থাকবে না। আজকে ভয়ের পরিমাণটা অনেক অনেক বেশি। হাত-পা কাঁপতে শুরু করে ওর। আর উঠে দাঁড়াতে পারছে না। অভীক ওকে ধরে ধরে নিয়ে যায় দরজাটার সামনে। আগের যে দম্পতি ভিতরে ছিল তারা বেরিয়ে আসতেই ওরা ভিতরে প্রবেশ করে। ওদের দেখেই ডাক্তার কর বুঝতে পারলেন সুনেত্রার অবস্থা। উনি জানতেন ওর প্যানিকের প্রবণতা। তাই প্রথমেই বারণ করেছিলেন বাড়িতে কোনওরকম টেস্ট কিট কিনে টেস্ট করতে। যদি কোনওভাবে কিট ভুল দেখায় তখন অন্য সমস্যা হবে। তাই আজকে চেকআপে এসেছে ওরা। চেকআপ শুরু হয় দ্রুত। আর চেকআপের মধ্য দিয়ে ধরা পড়ে আসল রেজাল্ট। সুনেত্রা বেশ কয়েকবার জিজ্ঞেস করে। ডাক্তার কিছু বলেননি। শুধু বলেছেন বাইরে গিয়ে বলবেন।


টেস্ট শেষে সুনেত্রা বেরিয়ে এসে অভীকের পাশের চেয়ারে বসে। ডাক্তার উল্টো দিকের চেয়ারে বসে বেশ কয়েকটা কাগজ নিয়ে দেখতে থাকেন। সেই কাগজগুলোকে একপাশে সরিয়ে রেখে একটা দীর্ঘশ্বাস ফেলে বলেন, দেখুন। এটা প্রথমবার আপনাদের। অনেকক্ষেত্রেই প্রথমবারে সফলতা আসে। অনেক ক্ষেত্রে আসে না। তখন আবার চেষ্টা করতে হয়। আপনাদের কেসটা ভীষণই কমপ্লিকেটেড। এইবার সফলতা আসেনি।

সফল হয়নি এই কথাটা শোনামাত্র সুনেত্রার পায়ের তলায় মাটি সরে গেল যেন। ও কিছু বলতে পারল না। শুধু বোবার মতন তাকিয়ে থাকল। আর চোখ ফেটে জল বেরিয়ে এল। মনের মধ্যে প্রচণ্ড কষ্ট হচ্ছে। অভীক তো এক প্রকার নিজেকে মানিয়েই নিয়েছিল। কিন্তু এই যে আবার আশার প্রদীপটা মনের মধ্যে জ্বলে উঠেছিল সেটা আজকে ওকে কষ্ট দিচ্ছে বেশি।

ডক্টর কর ওদের পরিস্থিতি বুঝতে পেরে বলেন, দেখুন এতটা ভেঙে পড়ার কিছু নেই। হ্যাঁ প্রথমবার আইভিএফ সফল হয়নি। কিন্তু আপনারা চাইলে আরও ট্রাই করা যেতে পারে। এমন অনেক ক্ষেত্রে হয়েছে যে প্রথমবারের চেষ্টায় কনসিভ করেননি পেশেন্ট। কিন্তু দ্বিতীয়বারের চেষ্টায় কনসিভ করেছেন। এক্ষেত্রে আপনাদের অ্যাসিওর আমি করতে পারব না। কিন্তু চেষ্টা আমি করতে পারি। তবে প্রত্যেকবারই কিন্তু বেশ বিপুল পরিমাণ খরচা আছে। এটাও আপনাদের মাথায় রাখতে হবে। অভীক বুঝতে পারে সুনেত্রার আর কিছু বলার বা বোঝার মতো পরিস্থিতি নেই। ও বলে, আমরা একটু সময় নিয়ে ভেবেচিন্তে আপনাকে জানাব ডক্টর। কারণ ওর যা মানসিক অবস্থা, আবার কোনওভাবে আঘাত পেলে আমার মনে হয় সেটা ওর জন্য ঠিক হবে না। আমরা একটু ভাবনাচিন্তা করি তারপর আপনার সাথে যোগাযোগ করব।

হ্যাঁ নিশ্চয়ই! ডাক্তার কর উত্তর দেন।


চেম্বারের দরজা ঠেলে বেরিয়ে এসে সুনেত্রার কী যে হল। ও এক ছুটে ক্লিনিকের কাঁচের মেন দরজা খুলে বাইরে বেরিয়ে এল। তারপর ঠাঁ ঠাঁ রোদে দাঁড়িয়ে চিৎকার করে কাঁদতে শুরু করল বাচ্চাদের মতো। এই প্রথম সুনেত্রা এভাবে ভাঙল। হয়তো ওর এইভাবে ভাঙার খুব দরকার ছিল! এতদিন ধরে পাহাড়প্রমাণ চাপটা মনের মধ্যে নিয়ে থাকতে থাকতে ও ভেতর ভেতরে শেষ হয়ে যাচ্ছে। আজকে আর সেই পাহাড় প্রমাণচাপ সামলাতে না পেরে অঝোর ধারায় কেঁদে ফেলেছে। যদি কষ্টের বোঝা একটু কম হয়! অভীক সুনেত্রার পরিস্থিতি বুঝতে পারে। সেও এক ছুটে ক্লিনিকের মেইন দরজা টেনে খুলে বাইরে বেরিয়ে আসে। সুনেত্রাকে জড়িয়ে ধরে চুপ করানোর চেষ্টা করে। আঁকড়ে ধরে, যাতে ওর এই বাচ্চার মতো কান্নার আওয়াজ আর ওই কষ্ট আর পাঁচটা লোকের হাসির খোরাক না হয়। মেন গেটের দিকে অভীক সুনেত্রাকে নিয়ে যেতে থাকে এমন সময় একজন মহিলা পেছন থেকে এসে ডাক দেন, একটু জল খাবেন?

কথাটা শুনে অভীক আর সুনেত্রা পিছন ফিরে তাকায়। দেখে নার্সের পোশাক পরা একটি মহিলা দাঁড়িয়ে আছে। প্রথম দিনও ওরা এই মহিলাকে দেখেছিল। আজকেও মহিলাটিকে ওরা দেখেছে এই বিল্ডিং থেকে ওই বিল্ডিং যেতে। অভীক তাকে ধন্যবাদ জানিয়ে বলে, থ্যাঙ্কইউ! একটু জল থাকলে দেবেন 

মহিলাটি হাতে ধরে রাখা জলের বোতলটা অভীকের দিকে এগিয়ে দেয়। তারপর বলে, আগে একটু ওদিকে সাইডে গিয়ে ওনাকে নিয়ে বসুন। তারপর জলটা খেয়ে একটু ঠিক হয়ে নিয়ে বাড়ি যাবেন।

অভীক মহিলার হাতের ইশারায় একপাশে দূরে একটা বেঞ্চ দেখতে পায়। বড় একটা কলকে গাছ সেটাকে ছায়া দিয়ে ঢেকে রেখেছে। সুনেত্রাকে নিয়ে সেখানে গিয়ে বসায় অভীক। তারপর ওকে একটু জল খাইয়ে বোতলটা নার্সের হাতে ফিরিয়ে দিতে দিতে আবার ধন্যবাদ জানায়, থ্যাঙ্ক ইউ।


নার্স ভদ্রমহিলাটি অল্প হাসেন, না না এতে ধন্যবাদের কী আছে! ওনার এ মুহূর্তে একটু জলের প্রয়োজন ছিল। মানুষ হয়ে মানুষের এটুকু উপকার করব না!

অভীক উঠে দাঁড়ায়, এটুকুও আজকাল সব মানুষ ভাবে না। যাই হোক! আমরা এবার আসি। ওর শরীরটা বিশেষ ভালো না। বেশিক্ষণ এখানে থাকা আমাদের ঠিক হবে না।

মহিলাটা একবার এদিক ওদিক তাকিয়ে নেয়। তারপর সুনেত্রার পাশে এসে দাঁড়িয়ে ওর কাঁধে একটা হাত রেখে বলে, আমি জানি আপনার সমস্যাটা কী হয়েছে। আপনাকে দেখে কষ্ট হল তাই একটা কথা বলতে এলাম। জানি না আপনারা কথাটা কীভাবে নেবেন!

কী কথা? ভুরু কুঁচকে যায় অভীকের।

কত মানুষ এখানে আসে। অনেকের ইচ্ছা পূরণ হয়। আবার অনেকের হয় না। আপনাকে দেখে আমার খুব কষ্ট হল। আমার বোনের কথা মনে পড়ে গেল। এরকম সমস্যা ওর ছিল। সব ডাক্তাররাই জবাব দিয়ে দিয়েছিল। কত বছর চেষ্টা করল সন্তানের জন্য। কিছুতেই হল না! এই ক্লিনিকেও ওকে এনেছিলাম। তাও হয় না! ও যখন একেবারে ভেঙে পড়েছিল তখন ঘটনাটা ম্যাজিক এর মত ঘটল।

এই শেষ কথাটা শোনা মাত্রই অভীক আর সুনেত্রা মহিলার দিকে অদ্ভুত দৃষ্টিতে তাকায়। জ্বলজ্বল করছে সুনেত্রার চোখ কৌতূহলে। কোথাও কোনও ম্যাজিক কি ঘটে আদৌ?

ঠিক কী বলতে চাইছেন আপনি? বুঝতে পারলাম না! প্রশ্নটা অভীকই করল।


মহিলা আরেকবার সতর্ক দৃষ্টিতে চারিদিক দেখে নিল। তারপর বলল, আমার কথাটা ভালো করে শুনুন। প্রথমত, আমি যে আপনাদের এ বিষয়ে কথা বলছি এটা নিয়ে কারও সাথে আলোচনা করবেন না। কারণ বুঝতেই তো পারছেন এই ক্লিনিকেই আমি চাকরি করি এদের বিফলতা অন্যের সামনে বলব এটা তো ভালো দেখায় না! আমার চাকরিটা নাও তো থাকতে পারে। কিন্তু আমি যা বলব তা আপনাদেরই উপকারে লাগবে। বলবেন না প্লিজ কাউকে!

অভীক একবার সুনেত্রার দিকে তাকায়। মহিলা ঠিক কী বলতে চাইছে তা ও বুঝতে না পারলেও ভিতর ভিতর একটা উত্তেজনা হচ্ছে সেটা জানার জন্য।

ও আশ্বাস দেয়, আপনি নিশ্চিন্ত থাকুন। আমরা এ বিষয়ে কারও সাথে আলোচনা করব না। কিন্তু বিষয়টা কী সেটা ঠিক বুঝতে পারছি না।

মহিলা এইবার সুনেত্রার কাঁধ থেকে হাত সরিয়ে সুনেত্রার পাশে বসে পড়ে। তারপর খুব ধীরে ধীরে বলে, আমার বোনের এরকমই সমস্যা ছিল। এই ক্লিনিকে আইভিএফ সফল হয়নি। একবার নয় দুবার করেছিল। কিন্তু স্যার জানিয়ে দিয়েছিলেন আমার বোনের পক্ষে মা হওয়া সম্ভব নয়। নিজের গর্ভে ও সন্তান ধারণ করতে পারবে না। তারপর একদিন কাকতালীয়ভাবে ওকে ওর স্বামী অন্য একটি ক্লিনিকে নিয়ে যায়। সেও কোনো বন্ধু মারফত জেনেছিল সেই ক্লিনিকের কথা। এই কলকাতাতেই। সেই আইভিএফ ক্লিনিকের ডাক্তার আশ্বাস দিলেন আমার বোনকে। যেখানে সবাই মুখ ফিরিয়ে নিয়েছিল সেখানে ওই ডাক্তার বললেন আমার বোনের ক্ষেত্রে মা হওয়া সম্ভব। তবে যতদূর জানি সেটা বেশ খরচসাপেক্ষ। উনি সম্পূর্ণ অন্যভাবে ট্রিটমেন্ট করেন। সেসব ডিটেলস আমি জানি না বলতেও পারবনা। আর উনি শুধু আশ্বাসই দিলেন না! আমার বোন ওখানে যাওয়ার পর মাত্র একবারের প্রচেষ্টায় গর্ভবতী হয়। ওর প্রেগন্যান্সি যখন সফল দেখাল তখন থেকে আমাদের পৃথিবীটা যেন অন্যরকম হয়ে গেল।


ওওর কি বাচ্চা হয়ে গেছে? সুনেত্রা এই প্রথম মুখ খুলল। বড্ড ব্যাকুল দেখাচ্ছে ওকে।

হ্যাঁ ফুটফুটে একটা মেয়ে হয়েছে। এইতো চার মাস বয়স।

কথাটা শুনে সুনেত্রার মনের মধ্যে আর আশার প্রবল ঢেউ আছড়ে পড়ল। অভীকও কথাটা শুনে বেশ অবাক হল। যেন আবার দপ করে একটা শিখা জ্বলে উঠল মনের মধ্যে।

কোথায় ক্লিনিকটা? আমিও যাব! উঠে দাঁড়িয়েছে সুনেত্রা। চোখের জল হাতের তালুতে মুছে ওই মহিলার দুহাত ধরে বলে, দয়া করে আমাকে সেখানে নিয়ে চলুন। আমি আর পারছি না।

আমি নিয়ে যেতে পারব না আপনাদের। আমারও এখানে কাজ আছে। ডিউটি টাইমে কোথাও যেতে পারব না। তবে আমি আপনাদের লোকেশনটা বলে দেব।

(১২)
ক্রাইম প্লেসে পৌঁছে গেছে দ্বৈতা। অন্য সময় মিডিয়া মাছির মতো ভন ভন করে বেড়ায়। আজকে একটাও রিপোর্টার নেই। নেই কোনও ছুটে আসা প্রশ্নবাণ। নেই ক্যামেরার ঝলকানি। কারণ সমস্ত লাইমলাইট কেড়ে নিয়েছে অরণ্য গুহ মার্ডার কেস!

বডিটাকে ভালোভাবে পর্যবেক্ষণ করে দ্বৈতা। গলার দাগটা বেশ গাঢ়। রক্ত শুকিয়ে জমাট বেঁধেছে সেখানে। যেখানে যেখানে রক্ত পড়েছে সেই সব জায়গায় শুকনো দাগ রয়ে গেছে। বেশ অনেকক্ষণ হয়ে গেছে বডিটা এভাবেই এখানে পড়ে আছে। লোকাল থানার ওসি প্রাইমারি কাজগুলো সেরে রেখেছেন ঠিকই! কিন্তু দ্বৈতা একবার নিজে সব সময় ক্রাইম স্পট ভিজিট করে আনটাচড অবস্থায় সবটা দেখে নেয়। চারিদিক নিজের চোখে পর্যবেক্ষণ করে।


বডিটা গলির রাস্তার মাঝখানে পড়ে আছে। গলায় ধারালো ছুরি দিয়ে কাটার যে চিহ্ন আছে এতদিনের অভিজ্ঞতায় দ্বৈতা সেটা দেখে বুঝতে পারে যে খুনটা পিছন থেকে হয়েছে। ছুরির স্ট্রোকটা বডির গলার বাঁদিক থেকে ডানদিকে আছে। সামনে থেকে হলে সেটা বডির ডানদিক থেকে বাঁদিকে হত। হ্যাঁ খুনি বাঁ হাতিও হতে পারে। তাহলেও সামনে থেকে হলে স্ট্রোকটা বাঁদিক থেকে ডানদিকে হবে। আর পিছন থেকে হলে ডান থেকে বাঁ। কিন্তু এক্ষেত্রে খুনি বাঁহাতি নয়। কারণ সামনে থেকে হলে সেই দাগ হয় ছোট। পিছনের দিক থেকে হলে বড়। অতএব, এই দুটো ফ্যাক্টর লাগিয়ে দ্বৈতা এটুকু বুঝেছে। তবে সেটা পোস্টমর্টেমে আরও ক্লিয়ার হবে। লোকটার জামাপ্যান্টের অবস্থা শোচনীয়। রাস্তায় পড়ে ধুলো লেগেছে। তার সাথে রক্ত মিশেছে। আর হালকা মদের গন্ধও আছে। ওটাও পোস্টমর্টেমেই ধরা পড়বে যে মৃত্যুর আগে সে কতটা পেটে ঢেলেছিল। বডিটার পাশে একটা সরু লাঠি পড়ে ছিল।

দ্বৈতা অনিকেতকে ডেকে বলল কত এটা কালেক্ট করে রাখতে হবে। কাজে লাগতে পারে।

কথাটা শুনে দ্বৈতার পাশে এসে দাঁড়াল অনিকেত। তারপর সম্মতি জানিয়ে মাথা নেড়ে বলল, হ্যাঁ ম্যাম। অনিকেত দ্বৈতার জুনিয়র অফিসার। ওকে বেশিরভাগ কেসে অনিকেতই অ্যাসিস্ট করে।

ভিক্টিমের বডি পর্যবেক্ষণ করে উঠে দাঁড়ায় দ্বৈতা। ওর পিছন থেকে একটা পুরুষালি কণ্ঠ ভেসে আসে কী বুঝছেন ম্যাডাম?

ও পিছন ফিরে দেখে ইনি অতনু সরখেল। এই থানার ওসি। দ্বৈতা চোখে সানগ্লাসটা পরে নিয়ে উত্তর দেয়, চেষ্টা করছি বোঝার। খুনটা পিছন থেকে হয়েছে।

সেসব তো পোস্টমর্টেমে পরিষ্কার হয়েই যাবে। কেন হয়েছে কিছু বুঝলেন?

তদন্ত হোক!

ওই দেখুন! আরে এটায় অত ভাবনার কিছু আছে বলে মনে হচ্ছে আপনার? কেসটা সিম্পল, ওই মদের ঠেকের রেষারেষি বুঝলেন!

হুঁ? সিম্পল বলছেন?

তা নয় তো কী! 

এত সিম্পল যখন তাহলে মদের ঠেকে খুন হল না কেন?

ওই সময় করেনি। একটু আড়ালে এসে করতে চেয়েছিল। যাতে কেউ দেখতে না পায়।

হুম! মদের ঠেকের রেষারেষি যখন, মাতাল অবস্থায় হটকারিতা না করে বুদ্ধি খাটিয়েছে বলছেন? তবে মাতালদের আড্ডায় থাকলে তারও মাতাল হওয়ার প্রবল চান্স। কিন্তু এর খুনির তো তা দেখছি না। রীতিমতো গায়ের শক্তিতে মাতাল ভিক্টিমকে কাবু করে পিছন থেকে ছুরি চালিয়ে দিল! স্ট্রোকটা দেখেছেন? লাইনিংটা পারফেক্ট। আর আমার এই অ্যাসাম্পশন আর আপনার কথা যদি একসাথে মেলাতে হয় তাহলে বলতে হয় খুনি ওই মদের ঠেকের। কিন্তু সবাই মদ খেলেও সে খায়নি।

এই তো! দেখেছেন কেমন হিসেব মিলে গেল। আমার কথাটা কিন্তু উড়িয়ে দেবার মত নয়। সহজ কেস কিন্তু!

হুম! বেশ সিম্পল। হাসল দ্বৈতা।

ওসি ভদ্রলোক একটু গলা ঝেড়ে নিলেন। বুঝলেন দ্বৈতার ইঙ্গিত। একটু গম্ভীরভাবে বললেন দেখুন তদন্ত করে যদি অন্য কিছু পান!

এই শেষ কথাটা শুনে দ্বৈতা একটা দীর্ঘশ্বাস ছাড়ল। ও জানে এই কথাটার মানে কী! আসলে গোয়েন্দা-পুলিশ বা সাধারণ গোয়েন্দারা যেভাবে রহস্যকে খুঁজে বের করার চেষ্টা করে হয়তো সবকিছুর মধ্যে তারা একটা রহস্য দেখতে পায়। আর সেটা বাকিরা খুব একটা স্বাভাবিকভাবে দেখে না। সাধারণ মানুষ বা অন্য পুলিশ অফিসাররা সেটাকে নিয়ে হয়তো হালকা ব্যঙ্গ করে। দ্বৈতাও জানে এই কেসটা খুব বেশি জটিল হয়তো নয় যে ওকে সকলের কাছে একজন যোগ্য গোয়েন্দা পুলিশ হিসাবে চিহ্নিত করবে। তবে কেসটা একেবারে জলভাতও নয় অন্তত এটুকু বোঝা গেছে। আরও কিছু টুকটাক এভিডেন্স খোঁজার জন্য দ্বৈতা চতুর্দিকে চোখ ঘোরাতে থাকে। কিন্তু সেরকম কিছুই আর দেখে না।

অনিকেত আমি একটু ভিক্টিমের পরিবারের সাথে কথা বলব! কথাটা বলেই অনিকেতকে ইশারা করে দ্বৈতা। অনিকেত বুঝতে পারে এখানে রাস্তা হালকা করে ভিক্টিমের পরিবারের কাছে পৌঁছে যেতে হবে। সেই মতো এগিয়ে যায় ওরা।

ঘরটা বিশেষ বড় না। বস্তির ঘর যেমন হয় আর কী! মাঝখানে পার্টিশন দিয়ে দুটো শোয়ার ঘর করা হয়েছে একটা টিনের দরজা দিয়ে ঢুকতে সামনে একফালি জায়গা পড়ে। আর তারপরই পার্টিশনটা। এই একফালি জায়গায় এক কোণে রান্নার সরঞ্জাম। পার্টিশনের দুদিকে দুটো ঘর। এছাড়া আর কোনও জায়গা নেই। ডানদিকের ঘরটায় একজন মহিলা বিধ্বস্ত অবস্থায় খাটের উপর হেলান দিয়ে বসে আছে। ঘরটা বস্তির হলেও তার ভিতরের আসবাব খুব একটা কম দামি নয়। বোঝা গেল এদের পরিস্থিতি খুব একটা খারাপ নয়। এই মহিলা নিশ্চয়ই ভিক্টিমের স্ত্রী! তাকে ঘিরে আরও কয়েকজন মহিলা বসে আছে। পাশেই একটা বাচ্চা ছেলে কাঁদছে। বোঝা গেল এটা ভিক্টিমের ছেলে। আর তার পাশে একটি মেয়ে দাঁড়িয়ে আছে। তার চোখ দিয়ে জল পড়ছে। কিন্তু যেভাবে কাঁদছে মনে হচ্ছে বেশ সতর্ক। পাছে ওর কান্না দেখে সবাই হাসাহাসি করে! বাঁদিকের ঘরটায় আসবাবপত্র ঠাসা। সেখানেও একটা খাট আছে। সেখানেও এই প্রতিবেশীদেরই অনেকে বসে আছে। দ্বৈতা ডানদিকের ঘরটায় ঢুকতেই মহিলাগুলো একটু ব্যস্ত হয়ে সরে দাঁড়াল। একজন একটা প্লাস্টিকের চেয়ার এগিয়ে দিল। দ্বৈতা হাত নেড়ে বলল, লাগবে না! তারপর রতনের স্ত্রীর কাছে এসে দাঁড়িয়ে প্রশ্ন করল, রাতেরবেলায় আপনার স্বামী বাড়ি ফেরেনি যখন। আপনি খোঁজ করেননি?

মহিলা কেমন যেন হয়ে আছে! নেতিয়ে নেতিয়েই উত্তর দিল না! দ্বৈতা একটু গলা ঝেড়ে নিয়ে প্রশ্ন করল কেন?

এবার মহিলা কোনও উত্তর দেওয়ার আগে মেয়েটি বলল, মার কথা বলতে হয়তো একটু কষ্ট হচ্ছে। আমি বলি?

বেশ!

বাবা তো অনেকদিন রাতে বাড়ি ফেরে না। ওই আড্ডাখানায় থেকে যায়। আমরা ভেবেছিলাম কালকেও হয়তো তাই হয়েছে। তাই আমরা আর কোনও ফোনও করিনি।

কথাটা বলতেই মেয়েটার হাতে ধরে থাকা মোবাইলটা বেজে উঠল। তাতে হিন্দি গানের রিংটোন। বড্ড বেশি ঝম্পর ঝম্পর গান। দ্বৈতার বিরক্ত লাগে। কিন্তু কিছু বলাও যায় না এসব ক্ষেত্রে। যার মোবাইল সে নিজের ইচ্ছামতন গান রেখেছে তাতে দ্বৈতার কথা শুনে সে চেঞ্জ করবে কেন? দ্বৈতা লক্ষ্য করে মেয়েটার হাতের মোবাইলটা দামি! স্যামসাং-এর মডেল। অন্ততপক্ষে ২৫ হাজার দাম হবে ওটার। মধ্যবিত্ত সকলের কাছে ২৫ হাজারের মোবাইলটা একটু দামি। হ্যাঁ ব্যবহার অনেকেই করে কিন্তু দামি এটা অস্বীকার করতে পারে না।

দ্বৈতা প্রশ্ন করল এই ফোনটা কার? 

মেয়েটা বলল আমার! যে রিংটোনটা হচ্ছিল মেয়েটা ফোন কেটে সেটা বন্ধ করে দেয়।

কে কিনে দিয়েছে এটা?

মেয়েটা একটু অবাকভাবে উত্তর দিল, কে আবার। বাবা কিনে দিয়েছে। এ বছর বলেছিল একটা ব্লুটুথ হেডসেটও কিনে দেবে। কথাটা বলে মেয়েটা একটু নাক টেনে কেঁদে নিল। এইটার জন্য ওর যে একটু বেশিই দুঃখ হয়েছে তা বোঝা গেল।

দ্বৈতা প্রশ্ন করল তোমার বাবা কী করতেন?

চায়ের দোকান আছে।

আর কিছু করতেন না?

না বাবার দোকানটা খুব চলতি। অনেক রোজগার হয়। এখানে তো থাকব না আমরা বেশিদিন। এটাই বলেছিল বাবা। বলেছে একটা ভালো পাড়ায় বাড়ি ভাড়া নিয়ে চলে যাব। কিন্তু দেখুন তার আগে কী সব হয়ে গেল। কথাটা বলে মেয়েটা আবার কেঁদে উঠল। এবার একটু বেশি জোরে কেঁদে ফেলেছে। ভালো বাড়িতে উঠে যাওয়ার দুঃখটা বেশিই চেপে ধরেছে ওকে।

আচ্ছা বেশ! এমন কি কোনও কথা মনে আছে যে তোমার বাবার কারও সাথে কোনও শত্রুতা ছিল বা নতুন করে হয়েছে! উনি কি এমন কোনও কথা বলেছেন?

মেয়েটা একটু মাথা চুলকে তলিয়ে ভাবার চেষ্টা করে কিন্তু সেরকম কোনও উত্তর খুঁজে পাচ্ছে না। পাশ থেকে বাচ্চাটা বলে ওঠে, দিদি কিছু জানে না। দিদির বাবার সাথে বেশি কথাই বলা হয় না। বাবা ওর উপর রেগে থাকে। পড়াশুনা একদম করে না। কথাটা বলেই আবার কাঁদতে থাকে বাচ্চাটা। দ্বৈতা বাচ্চাটার মাথায় একটা হাত রাখে। তারপর বলে তুমি কি কিছু জানো? বাবা কিছু বলেছিল?

ছেলেটা চুপ করে মাথা নাড়ে। আর আবার কেঁদে ওঠে। বোঝা গেল ওর কষ্টটা সত্যিই খুব হচ্ছে। বাচ্চারা অভিনয় করতে পারে না। যা সত্যি তাই বলে। ওদের মুখ সকল অভিব্যক্তিকে ব্যক্ত করে দেয়। দ্বৈতার প্রশ্নে এইবার রতনের স্ত্রী বলে, গতবছর ওদের মদের ঠেকে একজনের সাথে হাতাহাতি হয়েছিল। কিছু টাকার ব্যাপার নিয়ে।

দ্বৈতা প্রশ্ন করে কী রকম?

মহিলা বলে, আমি পুরো ভালোভাবে জানি না। তবে ওদের মধ্যে থেকেই একজন ওর থেকে কুড়ি হাজার টাকা ধার নিয়েছিল। ছয় মাস পরে দেবে বলে এক বছর পরেও যখন দেয়নি তখন এই ঝামেলাটা হয়।

তাহলে আপনার কি মনে হয় সেই ব্যক্তি খুনি?

জানি না। কে যে মেরে গেল ওকে! এখনও বিশ্বাস করতে পারছি না। ওই রকম দেহটা দেখব কোনওদিন ভাবিনি। আমার সব শেষ হয়ে গেল। কথাটা বলে হাউমাউ করে কেঁদে উঠল রতনের স্ত্রী। পাশ থেকে দুজন মহিলা বলল, ওকে কাঁদতে দে। কেঁদে একটু হালকা হোক। নইলে যে অসুস্থ হয়ে পড়বে।

দ্বৈতা মেয়েটাকে জিজ্ঞাসা করে, তোমার বাবা কোথায় আড্ডা দিত তুমি জানো?

মেয়েটা বলে রঘু কাকার বাড়ির ওখানে। একটা ভাঙা বাড়িতে।

সেটা কোথায়?

আমাদের এই বস্তিটার থেকে বেরোতেই ওই ডান হাতের যে বড় রাস্তাটা চলে যায় তার পরের বস্তিটা। ওটা ওখানেই ভেতরে দিকে।

বুঝলাম! ওখানে কেউ চেনে জায়গাটা? 

হ্যাঁ ওই তো পাশের ঘরে আছে দেবু কাকা। ও নিয়ে যাবে আপনাকে। ঠিক আছে! কথাটা বলে দ্বৈতা উঠে দাঁড়াল। তারপরে বলল আজকে আসি। এরপর কোনও প্রয়োজন পড়লে কিন্তু আবার আসতে হবে না হলে তোমাদের ডেকে পাঠাব। আশা করি তোমরাও চাও তোমার বাবার খুনি ধরা পড়ুক।

মেয়েটা ফ্যাঁচ ফ্যাঁচ করে দুবার নাক টেনে বলে হ্যাঁ তা তো চাই। আর কথা না বাড়িয়ে বাইরে বেরিয়ে আসে ওরা। সাথে অনিকেতও বেরিয়ে আসে। দ্বৈতা ইশারা করে বলে ওই দেবু নামক লোকটিকে নিয়ে মদের ঠেকটা চিনে নেওয়া দরকার। অনিকেত ইশারা বুঝেই তাকে পাকড়াও করতে গেল।

গাড়িতে উঠে দ্বৈতা একটা নিউজ চালিয়ে দিল মোবাইলে। অরণ্য গুহ মার্ডার মিস্ট্রি! নিউজ অ্যাঙ্কার বেশ জোরে জোরে একবার কথাটা বলে অনুষ্ঠানটা শুরু করেছে।

কয়েক মিনিট সময় নিয়ে দ্বৈতা আর অনিকেত মদের ঠেকটা দেখে এসেছে। ঘটনার দিনে মদের ঠেকে সত্যিই একটা গন্ডগোল হয়েছিল। যে লোকটার কথা ভিক্টিমের স্ত্রী জানিয়েছে তার সাথেই ঝামেলা। সকলেই দেখেছিল। কিন্তু এ ভিক্টিম বেরিয়ে আসার কিছুক্ষণ পরও সেখানে ছিল। বাকিরা অবশ্য সন্দেহ প্রকাশ করছে খুনটা সে-ই করেছে। আবার লক্ষণীয় ব্যাপারটা হচ্ছে তার খোঁজও পাওয়া যাচ্ছে না। দ্বৈতা লোক লাগিয়েছে তাকে খুঁজে বের করতে। যদি কাজটা সে করে থাকে তাহলে ধরা পড়লে তার পেট থেকে কথা বার করতে ও জানে। কিন্তু যদি সে না করে থাকে তাহলে খুনটা করল কে! দ্বৈতার মনে এখনও কিন্তু প্রশ্নচিহ্ন রয়ে গেছে। এই কেসটা যতটা না দ্বৈতাকে বেগ দিচ্ছে তার থেকেও বেশি ওর মনে রহস্য জাগিয়ে তুলছে অরণ্য গুহর কেসটা। ওই কেসটার প্রতি ইন্টারেস্ট কিছুতেই ও কমাতে পারছে না। জনদরদি অরণ্য গুহর মার্ডার করল কে? তাও ওরকম কাক ভোরে! খুনের প্যাটার্নটাও বেশ অদ্ভুত! গলায় ছুরি চালানো হয়েছে এই কেসটার মতনই। কিন্তু তার ছুরি চালানো হয়েছে সামনে থেকে এবং তারপরেও বেশ কয়েকবার স্ট্যাব করা হয়েছে বুকের উপর। ক্রমাগত ছুরিটা শরীর বসানো হয়েছে আর তোলা হয়েছে! এই পরিস্থিতিটা দেখেই অনেকের সন্দেহ জাগছে এই খুন ব্যক্তিগত ক্রোধের ফল। তার মানে অরণ্য গুহর মতো এমন নিপাট ভালো মানুষের জীবনে এমন কোনও শত্রু আছে যার তার প্রতি প্রবল রাগ এবং ঘেন্না! যার ফলে সে গড়ায় গলায় ছুরি চালানোর পরেও এতবার বুকে স্ট্যাব করেছে।

অরণ্য গুহ লোকটাকে আপনার কেমন মনে হয়? অনিকেত দ্বৈতার দিকে প্রশ্নটা ছুঁড়ে দিল। পিছনের সিটে বসে দ্বৈতাকে লক্ষ্য করছিল। ও বেশ বোঝে দ্বৈতা এই হাইপ্রোফাইল কেসটার প্রতি ইন্টারেস্টেড।

মোবাইলটা বন্ধ করে দ্বৈতা পিছনে না তাকিয়েই উত্তর দিল, ভদ্রলোককে আমি সামনের থেকে দেখিনি। তবে রিসেন্ট ঘটে যাওয়া ঘটনার পর ওনার একটু ইতিহাস আর বর্তমান ঘেঁটে মেলানোর চেষ্টা করেছি। তাতে আমার যা মনে হল ভদ্রলোকের যে ইমেজ সকলের সামনে আছে তার আড়ালে অন্য কোনও একটা সত্যি আছে।

কীরকম?

সেটা সময় বলবে! আমি এই মুহূর্তে কিছু বলব না। তবে যার এমন নৃশংস মার্ডার হয় এবং প্যাটার্ন বলছে সেটা প্রতিশোধজনিত! তাতে তার ইতিহাসে কিছু তো এমন আছে। এটা ক্লিয়ার

কেসটা পুরো রাজ্যকে হিলিয়ে দিয়েছে ম্যাডাম!

হ্যাঁ! এত বড় একজন সমাজসেবক বলে কথা! যতদূর জেনেছি তাতে তো মনে হল এই বছর ওঁর একটা রাজনৈতিক পদ হয়ে যেতে পারত। তাহলে কতটা হাইপ্রোফাইল কেস ভাবো! রাজ্যের মানুষকে কেন অনেকেরই বসার চেয়ারটাও টলিয়ে দিয়েছে কেসটা।

উনি কেন একা একা সকালে যেতেন? ওতেই তো গন্ডগোলটা হল!

একা না গেলে, পাবলিকের মাঝে সাধারণ হয়ে না মিশলে কি পাবলিকের আইওয়াশ করা যায়? না জনপ্রিয় হওয়া যায়? দ্বৈতা বাঁকা হাসি হেসে পিছন ঘুরে তাকাল।

তার মানে বলছেন এটাও একটা ট্রিক!

আমি শুধু বুঝলাম উনি রাজনীতিটা বেশ ভালোই বুঝতেন। ইনফ্যাক্ট এ রাজ্যের অনেক নেতাদের থেকে তো বেশিই!

কিন্তু ম্যাডাম! যদি এটা শত্রুজনিত কেস হয় তাহলে তো ওঁর প্রিকশন নেওয়া উচিত ছিল। তাও এত অসাবধানতা! উনি যা ধুরন্ধর লোক আপনি যা বলছেন! সেই অনুযায়ী তো লোকটা নিজের শত্রু চিনবে না এমন হতে পারে না!

এই হিসাবটাই মিলছে না। মনে হচ্ছে উনি নিজের শত্রুকে দুর্বল ভেবেছেন! কিন্তু এমন কিসের শত্রুতা যেখানে শত্রু যে আদৌ কিছু করতে পারে এ বিষয়ে উনি ধারণা করেননি

(১৩)
সমস্ত রিপোর্ট দেখলাম আমি! চোখের রিমলেস চশমাটা ডান হাতে খুলে নিলেন ডক্টর সিমন্তিনী দেবরায়! বয়স পঁয়ত্রিশ হয়েছে সবে। সেই তুলনায় উনি যেন আরও একটু বেশিই ইয়ং। রীতিমতো নিজেকে মেন্টেন করেন তা বোঝা যায়। একটা পিওর সিল্কের শাড়ি আর স্লিক মুক্তোর গয়না ওঁর সৌন্দর্যকে আরও বাড়িয়ে দিয়েছে। এই কলকাতা শহরের একজন নামকরা ডাক্তার। ওঁর নিজস্ব আইভিএফ ক্লিনিক নিউ লাইফ বেশ নাম করেছে। তাঁর কাছেই এই মুহূর্তে এসেছে সুনেত্রা আর অভীক

ডক্টর কিছু কি? অভীক একটু সাহস নিয়ে প্রশ্ন করল। সুনেত্রা কেমন যেন আশাবাদী দৃষ্টিতে ডাক্তার দেবরায়ের দিকে তাকিয়ে আছে। সেই নার্সের বলা কথাটা ওর মনে সেদিন থেকেই গেঁথে গেছে। ওর মনে হয়েছে নিশ্চয়ই একটা ম্যাজিক হতে পারে। ওই মহিলার রেফারেন্সে ও এখানে এসেছে বলে মাত্র দুদিনেই অ্যাপয়েন্টমেন্ট পেয়ে গেছে। পরিচিত সোর্স তাই হয়তো তাড়াতাড়ি হয়েছে! তা না হলে এই ক্লিনিকে ডক্টর দেবরায়ের অ্যাপয়েন্টমেন্ট পাওয়া বেশ ঝক্কির ব্যাপার।

সমস্যা আপনার ওয়াইফের বেশ ভালোই আছে। এই ক্ষেত্রে কিন্তু প্রেগন্যান্সি আসার সম্ভাবনা প্রায় নেই ধরে নিতে হয়। খুব রেয়ার আইভিএফের থ্রু এই ধরনের কেসে প্রেগন্যান্সি আসে। আর তার থেকেও কম সংখ্যক প্রেগন্যান্সিতে সেটা ডেলিভারি পর্যন্ত থেকে যায়। যদিও সেই সংখ্যাটা সেই অর্থে আমার নজরে পড়া সেরকম নয়। আর ইটস ভেরি ভেরি রিস্কি। তবে আমি এরকম কেস হ্যান্ডেল করেছি। এবং আপনাদের বললে হয়তো মনে সাহস পাবে আমি সফল হয়েছি।

এই কথাটা শুনে সুনেত্রা চোখে মুখে একটা অদ্ভুত আনন্দের দ্যুতি খেলে গেল, ডক্টর? আপনি এই ধরনের কেসে সফল হয়েছেন? প্রশ্ন করে সুনেত্রা।

ওর ব্যাকুলতা আন্দাজ করে ডক্টর দেবরায় অল্প হাসেন। তারপর বলেন, আমার কাছে এরকম এসেছিল। এছাড়াও বহু এমন জটিল আর কমপ্লিকেটেড কেস আমার কাছে আসে যেগুলোয় প্রেগন্যান্সি আসা প্রায় অসম্ভব। সেগুলোই আমি হয় আইভিএফ-এ প্রেগন্যান্সি এনেছি অথবা বিনা আইভিএফেও। ন্যাচারাল প্রসেসে। কিন্তু সেই দুই ক্ষেত্রে খরচ অত্যন্ত বেশি। তবে আপনার কেসে আইভিএফ ছাড়া কোনও গতি আমি দেখছি না। তাই আমাকে আইভিএফই করতে হবে। কিন্তু এই ট্রিটমেন্টের খরচ কিন্তু নরমাল আইভিএফের থেকে অনেক গুণ বেশি। সেটা আপনারা হ্যান্ডেল করতে পারবেন তো? দেখুন আমি শিওর করতে পারি যে এক থেকে দুইবারের প্রচেষ্টায় আপনার প্রেগন্যান্সি আসবে। আমি চেষ্টা করব প্রথমবারই সেটা সফল হওয়ার। তবে প্রেগন্যান্সি যে আসবেই এর গ্যারান্টিটা কিন্তু আমি দিতে পারি। যেহেতু এরকম কেস আমি আগে ডিল করেছি। তাই প্রসিডিওরটা আমার জানা।

ডক্টর আপনি যে কথাটা বললেন। তারপরে খরচ বহন করতে পারব না এই কথাটার আমাদের কাছে কোনও মানে নেই। আমি এবং আমার স্ত্রী উভয়ই যথাসম্ভব এই চেষ্টা করব। তবে প্লিজ ডক্টর আপনি চেষ্টা করবেন যেন প্রথম ক্ষেত্রেই এই সফলতাটা আসে। না, টাকার জন্য বলছি না। তবে আমার স্ত্রীর মানসিক কন্ডিশন আপনি আশা করি বুঝতে পারছেন। এতবার অসফলতা নেওয়ার মতন মানসিকতা ওর মধ্যে আর নেই। অনেকবার ধাক্কা খেয়েছে ও। এই কারণেই আপনাকে রিকোয়েস্ট করছি।

বেশ। তাহলে আপনারা যদি আমার কাছে ট্রিটমেন্টের রাজি হন তাহলে আপনাদের স্বাগত। প্রসিডিওর আমি আজ থেকে শুরু করে দেবো।

এই প্রথম সুনেত্রা আর অভীক দুজনের মুখে খুশির হাসি ফুটে উঠল। মনে হল যেন বহুদিন পর এত আনন্দ পেল।

আচ্ছা আমার ট্রিটমেন্ট প্রসিডিওরে কিন্তু কিছু বিষয় মাথায় রাখতে হবে। বিষয় বলব না যেহেতু অন্যদের থেকে একটু আলাদা। আমার মতো অনেক ক্লিনিক আছে। তারা এখনও এই প্রসেস স্টার্ট করেনি। তাই আমার এই প্রসিডিওরটা নিয়ে আমি একটু সিক্রেসি মেনটেন করি। বুঝতেই তো পারছেন সব ক্ষেত্রে তো শুধু ট্রিটমেন্টই সব কথা হয় না। অনেক সময় সেটা ব্যবসায়িক স্বার্থেও চলে আসে। আমি খুব স্পষ্ট কথা বলি। তাই আপনাকে সত্যি করে বলছি। না হলে অনেকেই আপনাকে ধোঁয়াশায় রাখবে। যেহেতু আমি আমার ট্রিটমেন্ট নিয়ে এবং প্রত্যেকটা পেশেন্টের ডিটেলস নিয়ে ভীষণভাবে সিক্রেসি মেন্টেন করি। সেগুলোকে কনফিডেন্সিয়াল রাখি। সেই কারণে সমস্ত টেস্ট, ট্রিটমেন্ট সব আমার ক্লিনিকেই হয়। টেস্ট আপনাকে এখান থেকেই করাতে হবে। মেডিসিন এখান থেকেই আমি দেব। আর আপনার পেশেন্টের যে ফাইল সেটা আমার কাছে জমা থাকবে। কারণ হঠাৎ কোনও প্রয়োজন পড়লে সেটা আমাকে হ্যান্ডেল করতে হবে। এমার্জেন্সি পারপাস। বাইরের কোনও ডায়াগনস্টিক সেন্টার বা টেস্ট সেন্টারকে আমি ভরসা করব না আমার ট্রিটমেন্ট-এর ক্ষেত্রে। অনেক সময় এমন হয় তারা ভুলভাল রিপোর্ট দেয়। তখন পেশেন্ট প্যানিক করে। ট্রিটমেন্টে প্রবলেম হয়। এটা কিন্তু আপনাদের ক্ষেত্রে সমস্যা হয়ে দাঁড়াবে। আর সবথেকে বড় এবং ইম্পর্ট্যান্ট কথা হল আমার কাছে ট্রিটমেন্ট চলাকালীন অন্য ডক্টর কনসাল্ট করবেন না।

এই কথাটায় অভীক একটু ভুরু কুঁচকে তাকায় ওঁর দিকে। সিমন্তিনী দেবরায় বিষয়টা খেয়াল করেছেন। ওঁর এই অভিজ্ঞতা আছে। অল্প হেসে বলেন, দেখুন এটার একটা কারণ আছে। আমি যে ট্রিটমেন্টটা চালাব আপনি যদি অন্য কোথাও দেখান তিনিও আপনাকে মেডিসিন দেবেন এবং দুটো মেডিসিন একসাথে চললে কিন্তু আপনার ওয়াইফের চরম ক্ষতি হয়ে যেতে পারে। দুটো প্রসিডিওর সম্পূর্ণ আলাদা। আপনারা তো অনেক জায়গায় দেখিয়েছেন। লাস্টে আমার কাছে এসেছেন। এটুকু ভরসা আমাকে করতে হবে। আর যদি সেটা না পারেন তাহলে আপনারা অন্য জায়গায় অবশ্যই যেতে পারেন। আপনাদের কেসটা কিন্তু আমি ডিল করব না। কারণ আমার কাছে যারা ট্রিটমেন্ট করায় তারা কিন্তু এই শর্ত মেনেই করায়। আমি তাদেরকে রেজাল্টের গ্যারান্টি দিই। কিন্তু আমার অবশ্যই কিছু কন্ডিশন থাকে। তবেই আমি সফল হতে পারব। আর সেটা যদি পেশেন্ট পার্টি মেন্টেন করে তাহলে আমার কাজটা সহজ হয়। এবার বলুন আপনারা কি রাজি?

অভীককে কিছু বলতে না দিয়ে সুনেত্রা বলে, হ্যাঁ আমরা সব মানব, ডক্টর। এত ডাক্তার তো দেখিয়েছি। কেউ তো এমন ভাবে বলতে পারেনি। আপনি যখন এত বড় অ্যাসিওরেন্স দিয়েছেন তখন আর কোথাও আমরা কেন যাব?

আর আপনার কী মতামত মিস্টার বোস? সুনেত্রা অভীকের হাতটা চেপে ধরে। অভীকও মাথা নেড়ে বলে, ও তো বলেই দিয়েছে যা বলার আপনি চিন্তা করবেন না। আমরা আপনার শর্ত মেনে চলব।

ডক্টর দেবরায় অল্প হাসেন। তারপর বলেন, ওয়েলকাম টু নিউ লাইফ! এখন আপনাদের আর কোনও টেনশন নেই। আপনাদের চিন্তাটা আমার উপর ছেড়ে দিন। আর সমস্তরকম ওষুধ, টেস্ট যাবতীয় কিছু এখানেই হবে। এসব কস্ট ট্রিটমেন্ট কস্টের মধ্যেই থাকবে। আপনারা ক্যাশ রেডি রাখবেন। চারটে স্টেপে কালেক্ট করা হবে। যে যে ফেজে যেমন খরচ হবে। মাকে খুব খুশি থাকতে হবে। আজ থেকেই সেই প্রসেস শুরু। একদম একটুও টেনশন বা স্ট্রেস নেওয়া যাবে না। প্রেগন্যান্সি টাইম কেয়ার বা বিফোর প্রেগন্যান্সি কেয়ার খুব ইম্পর্ট্যান্ট। আরেকটা বিষয়। আগে থেকেই সবটা জানিয়ে রাখছি। সাত থেকে আট মাসটা এইসব কেসে খুব রিস্ক থাকে। আপনারা প্রস্তুত থাকবেন। সেরকম হলে কিন্তু এমার্জেন্সি প্রিম্যাচিওর ডেলিভারি করাতে হতে পারে।। তবে তাও চিন্তার কিচ্ছু নেই।

মাডেলিভারিপ্রেগন্যান্সি এই শব্দগুলো কোনওদিন নিজের জন্য শুনব এই আশা একপ্রকার ছেড়েই দিয়েছিলাম ডক্টর। আপনি সেই আশা ফিরিয়ে দিলেন। সুনেত্রা ভীষণভাবে আবেগপ্রবণ হয়ে ওঠে। অভীক ওকে দেখে খুশিই হয়। ডাক্তারের দিকে ফিরে প্রশ্ন করে, প্রথম পেমেন্ট কবে করতে হবে?

এই তো! আমি আজ কিছু মেডিসিন দিচ্ছি। এগুলো ওকে খেতে হবে। এক সপ্তাহ পর ভিজিটে আসবেন। সেদিন ফার্স্ট পেমেন্ট কাউন্টারে করে দেবেন। ওখানে আপনাকে ক্লিয়ারলি সব ডিটেলস দিয়ে দেবে। প্রেগন্যান্সি এসে গেলে সেটা দুমাস কন্টিনিউ করার পর সেকেন্ড পেমেন্ট। দেখতে হবে প্রেগন্যান্সি কেমন চলছে। অকারণে সেইজন্য একদম প্রথমে আমরা পেশেন্ট পার্টির থেকে সব পেমেন্ট নিই না।

আচ্ছা ডক্টর! অভীক ভরসা ও শ্রদ্ধা মেশানো দৃষ্টিতে তাকায়।



বাদাম.ডালমুট.চিঁড়ে ভাজাসব পাবে সব এ ডালমুটবাদাম একটা হকার হাঁক দিতে দিতে খুশির পাশ দিয়ে চলে গেল। খুশি একবার তার দিকে তাকিয়ে হাত ঘড়িটা দেখে নিল। আধ ঘণ্টা হয়ে গেছে সে শিয়ালদহ স্টেশনে নেমেছে। এতক্ষণে বেশ কয়েকটা ট্রেনের নাম ওর মুখস্থ হয়ে গেছে বোর্ড দেখে দেখে। একটা বিরক্তির সুরে খুশি স্বগতোক্তি করল, ধুর! মৃণালদা তো এখনও আসছে না! আমি কোথায় যাব? কিছুই তো জানি না। কাছে ফোন নেই যে ফোন করব। তাছাড়া ওর নাম্বারও তো নেই। কখন যে আসবে! মৃণাল ওদের গ্রামের সেই ছেলেটা যে ওকে চাকরিটা করে দিয়েছে। শেষ যেদিন খুশির সাথে দেখা করে এসেছিল সেদিন সে নিজেই বলেছিল কোন ট্রেনে খুশিকে উঠতে হবে সে কটায় পৌঁছবে আর কোন প্ল্যাটফর্মে খুশিকে দাঁড়াতে হবে। সেই সব অক্ষরে অক্ষরে পালন করে গেছে খুশি। শুধু মৃণালদার দেখা নেই!

খুশি! ডাকটা কানে আসতেই সজাগ হয়ে পিছন ফিরে তাকায় খুশি। হ্যাঁ ওইতো মৃণালদা আসছে। উফ্ এইবার যেন মেয়েটার ধড়ে প্রাণ এল!

অনেকক্ষণ দাঁড়াতে হল না রে? ইস বেচারি। একা এখানে

না না ঠিক আছে!

চল চল! আর দাঁড়িয়ে থাকতে হবে না। চল। কথাটা বলে খুশির কাঁধের বড় ব্যাগটা নিজের কাঁধে চাপিয়ে নিল মৃণাল। তারপর ভিড় কাটিয়ে সুকৌশলে এগিয়ে যেতে লাগল স্টেশনের বাইরের দিকে। খুশিও তার পিছু পিছু এগোতে শুরু করল। ওরা বাইরে এসে একটু হেঁটে রাস্তার উপর আসে। মৃণাল খুশির দিকে তাকিয়ে বলে, দাঁড়া একটা উবের বুক করি। ক্যাবে করে যাব। বাসে উঠে আর কষ্ট করতে হবে না। তাছাড়া সময়ও অনেক লাগবে।

খুশি অবাক হয় মৃণালের কথা শুনে। ও জানে উবের ক্যাব কী! শহর থেকে দুএকবার ওদের গ্রামে ওই গাড়ি ও আসতে দেখেছে। রায়দের বাড়ির বড় মেয়ে এসেছিল। ওরা খুব বড়লোক। তেমনই বড়লোক ঘরে বিয়ে হয়েছে ওর। ওরা যে গাড়িতে চড়ে গ্রামে আসে সে গাড়িতে আজ খুশি চড়বে? শহরে কি এমনই হয়? এসব এলোমেলো প্রশ্ন খুশির মনে ভিড় জমাতেই ওর সামনে সেই গাড়ি এসে হাজির হয়।

নে উঠে আয়! ড্রাইভারের পাশের সিট থেকে মৃণাল বলল। ও যে কখন খুশির ব্যাগটা পিছনের সিটে রেখে সামনে গিয়ে বসেছে খেয়ালই করেনি খুশি। ও আসলে এখনও ঠিক বিশ্বাস করে উঠতে পারছে না যে এটাও ওর সাথে হচ্ছে! যাই হোক সত্যি আর স্বপ্নের দোলাচল নিয়েই পিছনের সিটে উঠে বসে খুশি।

(১৪)
এই যে ম্যাডাম! এইটা রতনের চায়ের দোকান। অনিকেত দ্বৈতাকে হাত দেখিয়ে একটা গুমটি দোকানের দিকে ইশারা করে। দ্বৈতা সেদিকে তাকিয়ে দেখে সেটা বন্ধ। দোকানটা ঘিরে কেমন যেন একটা থমথমে পরিবেশ। পাশেই একটা ডিম টোস্টের দোকান। সেটা খোলা। চায়ের দোকানটা যে বেশ চলতি ছিল সেটা এই এরিয়া দেখলেই বোঝা যায়। দোকানটা বেশ জমজমাট এলাকায়। উল্টোদিকে একটা ফার্টিলিটি ক্লিনিক। তার সামনে বেশ মানুষজনের ভিড়। চায়ের দোকানটা বা এই দোকানটার কাছে শুধু এই ক্লিনিকের লোকজন আসে তা নয়। পাশেই একটা অফিস বিল্ডিং আছে। সেখান থেকেও লোকজন এখানে আসে বোঝা যায়। মোট কথা রতনের যে মোটামুটি একটা ভালো ইনকাম হয় সেটা বোঝা যায়। কিন্তু তা বলে রতনের বাড়ির ভিতরের যে দামি আসবাব আর দামি ফোন দেখে এল দ্বৈতা। সেটাও কি হিসাবে মেলে? আবার মদের ঠেকের বাকি সদস্যদের কাছ থেকেও জেনে এল রতন এই নিয়ে প্রায় পাঁচজনকে টাকা ধার দিয়েছে তাদের সমস্যায়। সেই অ্যামাউন্টটা যোগ করলে দেড় লাখ টাকা দাঁড়ায়। অতএব রতনের কাছে এমনই টাকার জোগান ছিল যে সে দামি ফোন, দামি আসবাব কেনার পরেও বাড়িতে টাকা রেখেও অন্যকে ধার দিতে পারে। সেটা কি শুধুমাত্র এই চলতি চায়ের দোকানটার জন্য? তাছাড়াও দ্বৈতা শুনেছে রতনের খাওয়া-দাওয়া বেশ ভালো। ওদের বাড়িতে সপ্তাহে প্রতিদিনই ভালো খাওয়া-দাওয়া এবং বাইরের রেস্টুরেন্টের খাবার আসে সপ্তাহে একদিন করে। তার উপরে যদি নতুন ভালো সিনেমা হয় তাহলে সেটা রতন রীতিমতন হলে গিয়ে টাকা খরচা করে দেখত। অতএব রতনের কিন্তু এলাহি ব্যাপার-স্যাপার ছিল।

উল্টোদিকের ক্লিনিকটার দিকে বেশ কিছুক্ষণ তাকিয়ে থাকে দ্বৈতা। এখানে বহু দম্পতি এসেছে। কোনও প্রেগন্যান্ট মহিলা ভেতর থেকে বেরিয়ে আসছেন। কিছু বাড়ির লোক নিচে অপেক্ষা করছে। হয়তো ভিতরে কারও ডেলিভারি হচ্ছে। এখানে কী হয় তা দ্বৈতা ছাড়াও বাকিদেরও জানা আছে। এটা একটা আইভিএফ ক্লিনিক। সন্তান হতে সমস্যা আছে যেসব দম্পতিদের তাদের কাছে এটা একটা সমস্যা সমাধানের পথ।

অনিকেত বলল, এখান থেকে জানা যেতে পারে রতনের আর কোনও শত্রুর খবর আছে কি না! না হলে রতনকে হঠাৎ করে এভাবে মারল কে? ওই লোকটা যদি খুন করে থাকে তাহলে তো ওকে খুঁজে পেলেই ঝামেলা মিটে গেল। আর যদি ও না করে থাকে তাহলে তো

সেজন্যই বলছি এখান থেকে কিছু ব্লু আমরা পেতে পারি। আশপাশে জিজ্ঞাসাবাদ করতে হবে। পাশে ডিম টোস্টের দোকানের যে মালিক ছেলেটা আছে তার দিকে এগিয়ে গেল দ্বৈতা। ছেলেটা ব্যস্ত হাতে চটজলদি খাবার বানাচ্ছে। ওর দোকানে আরও একটি ছেলে আছে। সে ঝটপট প্লেটের মধ্যে নিয়ে খাবার সার্ভ করছে দাঁড়িয়ে থাকা কাস্টমারদের। দ্বৈতা গিয়ে দাঁড়াতে ছেলে দুটো একটু থতমত খেয়ে যায়। ওরা মনে হয় আন্দাজ করে নিয়েছে যে এরা পুলিশের লোক। রতনের খুনের খবরটা এতক্ষণে সকলেই প্রায় জেনে গেছে।

এই রতনকে চিনতে? দ্বৈতা ছেলেটার দিকে তাকিয়ে প্রশ্ন করে। ছেলেটা একটু তুতলিয়ে উত্তর দেয়, হ্যাঁ চিনতাম। ম্যাডাম আপনি কি পুলিশের লোক? 

হ্যাঁ! আচ্ছা রতন কেমন লোক ছিল? 

এমনি ভালই ছিল।

কারও সাথে কোনও ঝামেলা?

না ম্যাডাম। সেরকম তো কিছু জানা নেই আমার।

তোমার সাথে সম্পর্ক কেমন ছিল?

আ আমার সাথে? ছেলেটা ঘাবড়ে যায়। তারপর উত্তর দেয়, আমার সাথে কোনও ঝুট ঝামেলা ছিল না ওর ম্যাডাম!

এমন কিছু মনে আসছে যার জন্য রতন মার্ডার হতে পারে? কোনওদিনের কোনও ঘটনা?

আমার তো সেরকম কিছু মনে পড়ছে না ম্যাডাম। এএই তো! এই দাদারাও রতনদাকে চিনত। চা খেত ওর দোকানে। এই যে এনারা ওই অফিসে কাজ করেন। আর ওই যে ওরা দুজন নার্সিংহোমে কাজ করে। আমার দোকানেও আসে, রতনদার দোকানেও আসত। ছেলেটা ওর দোকানের শেডের তলায় দাঁড়িয়ে থাকা কয়েকজনকে দেখায়। ওর এই চিহ্নিতকরণে তারা সকলেই অপ্রস্তুত হয়ে পড়ে। মোট পাঁচজন দাঁড়িয়ে আছে। তিনজন অফিসের এমপ্লয়ি তা বোঝা যাচ্ছে। ফর্মাল শার্ট-প্যান্ট আর গলায় আইকার্ড। বাকি দুজন ওই নার্সিংহোমের সিকিউরিটি গার্ড।

দ্বৈতা ওদের দিকে ফিরে প্রশ্ন করে, আপনারা চা খেতেন রতনের দোকানে? সকলেই মাথা নাড়ে। ভয়ের ছাপ চোখে-মুখে।

রতনকে কেমন মনে হত আপনার? কখনও দেখেছেন কারও সাথে ওর কোনও ঝামেলা হতে?

প্রত্যেকে একে অপরের মুখ চাওয়া চাওয়ি করে। কেউই কোনও উত্তর দেয় না। এদের মধ্যে অফিস এমপ্লয়ি একজন বলে, ম্যাম আমরা তো ওর দোকানে জাস্ট চা খেতে এসেছি বেশ কয়েকবার। এর বাইরে সে কেমন ছিল সেটা বলতে পারব না। তবে মিশুকে লোক।

খবরটা শুনেছেন নিশ্চয়ই?

সকলের মুখ থমথমে হয়ে যায় এই প্রশ্নে। এইবার উত্তর দেয় এই ক্লিনিকের একজন, খবরটা তাহলে সত্যি! ভাবতেই পারছি না। কে খুনটা করল কিছু জানা গেছে?

না! এখনও কিছু জানা যায়নি। সেই চেষ্টাই চলছে।

কথাটা বলেই দ্বৈতা ক্লিনিকটার সামনে গিয়ে দাঁড়াল। তারপর ভালো করে বিল্ডিংটা দেখতে লাগল। তখনই ওর চোখ আটকাল একদম সামনের দিকে একটা সিসিটিভি ক্যামেরায়। ফিরে এসে অনিকেতকে বলল, এই ক্লিনিকের অথরিটির সাথে কথা বলতে হবে। লাস্ট কিছুদিনের ফুটেজ দেখতে চাই। রতনের চালচলন কেমন ছিল দেখা দরকার। আর যদি এক্সট্রা কিছু পেয়ে যাই!



নে এবার গাড়ি থেকে নাম! আমরা এসে গেছি। মৃণালের কথা শুনে গাড়ির জানালা দিয়ে মুখ বাড়িয়ে দেখে খুশি। গোটা রাস্তায় সাঁ সাঁ করে চলতে থাকে গাড়ি আর পেল্লায় বেলায় বাড়ি দেখে চোখ ধাঁধিয়ে গেছে। এইসব রাস্তায় একা পারাপার করাও বিপজ্জনক। ও তো কিছুতেই পারবে না। আর এত জটিল রাস্তা এত বড় শহর কত ফ্ল্যাট বাড়ি! একা একা কোনওদিন রাস্তা জেনে কোথাও যেতেও পারবে বলে মনে হয় না খুশির। এসব কথা যখন খুশি ভাবছিল তখনই গাড়িটা থামে। মৃণালের বলা কথা অনুযায়ী জানলা দিয়ে মুখ বাড়িয়ে খুশি দেখে সাদা রঙের দোতলা বাড়িটা। ছোট্ট আধুনিক স্টাইলে তৈরি করা বাড়ি। সামনে বিশাল বাগান। গাড়ি থেকে নেমে দাঁড়ায় খুশি। জায়গাটার নাম ও জানে না তবে এটুকু বুঝেছে এটা প্রপার কলকাতার কোনও এক জায়গা।

চল! খুশির দিকে তাকিয়ে বলল মৃণাল। গাড়ির ভাড়াটা মিটিয়ে খুশির ব্যাগটা কাঁধে চাপিয়ে ওর পাশে এসে দাঁড়াল। খুশি এখনও একমনে বাড়িটা দেখছে।

কী দেখছিস? এটা তো মালিকের একটা বাড়ি। এর থেকেও সুন্দর বাড়ি আছে ওনার। সে বাড়ি একদম সিনেমার মতো। বাংলো হয় না বাংলো। দুটো ফ্ল্যাট আছে। তুই ভালো করে কাজ কর এখানে। দেখবি নিজের একটা ফ্ল্যাট নিয়ে নিতে পারবি।

আমি অতটাও ভাবি না গো। একটু ভালো ভাড়া বাড়ি পেলেই মাকে নিয়ে এসে আমার কাছে রাখব। মাকে ছাড়া থাকতে ভালো লাগে না।

বেশ! সেসব হবে খন। চল এখন ভিতরে যাওয়া যাক। এখানে তোকে কিছুদিন থাকতে হবে। যতদিন না নতুন ভাড়া বাড়িটায় উঠছিস ততদিন এখানে থাকবি। তাছাড়া কিছু পেপার ওয়ার্ক কিছু ফর্মালিটিস আছে। ওগুলো কমপ্লিট হয়ে যাক।

খুশি মনে মনে বেশ খুশিই হল। এই সুন্দর বাড়িতে ও এখন কদিন থাকবে! আবার মনে মনে একটু দুঃখ হল ওর মাকে যদি কাছে না রাখতে পারত! কটা দিন এমন সুন্দর পরিবেশে একটু থাকতে পারত! ওর মাকে ছেড়ে কোনও আনন্দই যেন সম্পূর্ণ নয় ওর কাছে। কিন্তু কী করবে? কাজ তো করতেই হবে। কাজ না করলে টাকাপয়সা না ইনকাম করলে ওর মাকে একটু সুখের মুখ দেখাবে কী করে? এত বছর মানুষটা ওর জন্য কত কষ্ট করেছে। আজকে তো ওর পালা কষ্ট করে সেগুলো সব ফিরিয়ে দেওয়ার। মায়ের কথা ভাবতে ভাবতে খুশি বাড়িটার মেন গেটের সামনে এসে দাঁড়াল। গেটটা খুলে দিল একজন দারোয়ান। মৃণালকে সে চেনে তা বোঝা গেল। খুশি আর মৃণাল প্রবেশ করল সেই গেটের ভিতরে। সুন্দর বাগান। মাঝখানে নুড়ি বিছানো রাস্তা। সেটা দিয়ে পেরিয়ে গিয়ে সামনের সাদা দোতলা বাড়িটা। দরজায় বেল দিতেই খুলল একজন মহিলা। বোঝা গেল না ইনি কে! পোশাক বেশ পরিছন্ন ও পরিপাটি। খুশিকে এক ঝলক মাথা থেকে পা পর্যন্ত দেখে নিয়ে সে হাসিমুখে বলল, স্যার আপনাদের জন্য ওয়েট করে আছেন। ভিতরে আসুন।

এ কোনওভাবে মালিকের আন্ডারে কাজ করে বোঝা গেল।

ইনি হচ্ছেন রিচা ম্যাডাম। বুঝেছিস? এনজিওর অনেক কাজকর্ম উনিই দেখাশোনা করেন। ওনার আন্ডারেই সমস্ত মেয়েরা কাজ করে। স্যার এনজিওর মালিক। কিন্তু সব দরকারি জিনিসের দেখাশোনা রিচা ম্যাডামই করেন।

হ্যাঁ! বুঝেছি! খুশি মাথা নাড়ে।

তুমি আমি তোমাকে তুমিই বলছি।

হ্যাঁ হ্যাঁ নিশ্চয়ই।

তুমিও আপাতত আমার কাছেই থাকবে। তারপর যাবতীয় কাজকর্ম অন্য মেয়েদের মতন বুঝে নিলে তখন তোমার একটা কোম্পানি থেকে বাড়ি ভাড়া করে দেওয়া হবে। সেখানে থাকবে। আর প্রথম মাসের স্যালারি তোমাকে অ্যাডভান্স দেওয়া হবে। তুমি পাঠিয়ে দিও তোমার মায়ের কাছে। আর আমি শুনেছি মৃণালের কাছে সমস্ত কিছু। তুমি যাবতীয় ডিটেলস মৃণালকে দিয়ে রাখবে। ও মাসে মাসে তোমার থেকে স্যালারি নিয়ে বা কোম্পানির থেকে তোমার স্যালারির মধ্যে কিছু অংশ নিয়ে তোমার মাকে পাঠিয়ে দেবে। আর তুমি যখন নিজে সেগুলো হ্যান্ডেল করতে জেনে যাবে তারপর থেকে তুমি করবে। আপাতত প্রথমদিকে মৃণালই করে দেবে। অসুবিধা কিছু নেই।

খুশির মনটা আনন্দে ভরে উঠল। কাজ করার আগেই হাতে মাইনে পাবে। অ্যাডভান্স মাইনে থেকে তাহলে মাকে কিছু টাকা পাঠাতে পারবে। যাক ওর জীবনের খুশির জোয়ার তবে এল বুঝি!

স্যার, ম্যাডাম সবাই খুব ভালো বুঝলি! এমপ্লয়িদের খুব খেয়াল রাখে। তুই শুধু কাজটা মন দিয়ে করবি। কোনওরকম কোনও ঝামেলাতে যাবি না। তাহলে দেখবি ওনারাও তোকে খুব খুশি করে দেবেন।

ঝামেলা করতে যাব কেন? ভুরু কুঁচকে একবার তাকায় খুশি।

রিচা ম্যাডাম ওর দিকে তাকিয়ে মৃদু হেসে বলেন, আসলে অনেক ক্ষেত্রে হয় কী। লোকে কাজ খুঁজে আসে। কিন্তু কাজ করার সময় বলে এত কাজ করতে পারবো না। বেশি কাজ করতে পারব না! আসলে কী বলো তো। আমরা যেমন এমপ্লয়িদের দিকে, তাদের পরিবারের দিকে খেয়াল রাখব! তেমন তাদেরও তো কাজটা ঠিকঠাকভাবে করতে হবে!

সেটা তো নিশ্চয়ই। কাজ তো করতে হবে। কাজ করার জন্যই তো আমরা এসেছি। তবেই তো ঠিকঠাক স্যালারি পাওয়া যায়।

একদম ঠিক বলেছ। এই তো কী সুন্দর বুঝেছ তুমি! যাই হোক তোমরা দুজনে এখানে বসো। আমি স্যারকে ডাকছি। আমার সাথেই যাবতীয় কথা তোমার হবে। কিন্তু তবুও উনি যেহেতু এনজিওর মালিক, ওনার সাথে একটু কথা বলে নাও। রিচা ভিতরে যেতেই খুশি মৃণালকে প্ৰশ্ন করে, ওনার কি শুধুই এনজিওই আছে?

না না, স্যারের অনেক বিজনেস। এইটা তো একটা এনজিও জাস্ট! এছাড়া স্যারের নিজস্ব ফার্ম আছে। অনেক কিছুরই বিজনেস। আমি এতদিন ধরে আছি স্যারের সাথে। সেজন্য কয়েকটার কথা জানি। আমিও সব জানি না। তবে তোর এত না জানলেও চলবে। তুই শুধুই এনজিওর কথা ভাব। তুই এনজিওতে কাজ করবি। বাকি কথা জেনে হবে কী তোর?

সেতো নিশ্চয়ই! খুশি আর কিছু বলে না। কিছুক্ষণের মধ্যেই একজন ভদ্রলোক নেমে আসে। তার বয়স চল্লিশ থেকে পঁয়তাল্লিশ হবে। একটা সাদা রঙের পাঞ্জাবি পায়জামা পরে আছেন তিনি। খুশির দিকে তাকিয়ে বলেন, নমস্কার আমি অরবিন্দ মিত্র! আমি প্রত্যেক এমপ্লয়ির সাথে পার্সোনালি প্রথম দিন মিট করি। তারপর আর সেভাবে দেখা-সাক্ষাৎ হওয়ার সময় বা সুযোগ হয় না। ওয়েলকাম টু মাই ওয়ার্ল্ড! এই এনজিওতে ভালোমতো কাজকর্ম করো। নিশ্চয়ই তোমার উন্নতি হবে। আর রিচা ম্যাডামের কথা শুনে চলবে। উনিই তোমাকে যাবতীয় কাজকর্ম বুঝিয়ে দেবেন। ওর সাথেই তুমি স্টে করবে প্রাইমারিলি। তারপর কোম্পানির তরফ থেকে তোমাকে একটা রেন্টাল হাউসের ব্যবস্থা করে দেওয়া হবে।

থ্যাঙ্ক ইউ স্যার! খুশি একটা প্রণাম করে নেয় ওঁকে।

আরে না না থাক থাক! এর কোনও প্রয়োজন নেই। কাজটা মন দিয়ে করো তাহলেই হবে। আজ আমি আসি। আমার একটা মিটিং আছে। বেশিক্ষণ দাঁড়াতে পারব না। কথাটা বলে ভদ্রলোক বেরিয়ে আসতে উদ্যত হন। রিচা তাকে দরজার দিকে এগিয়ে দেয়। খুশি বুঝতে পারে বাইরে যে দুটো বড় বড় গাড়ি দাঁড়িয়ে থাকতে দেখা গেছিল তার মধ্যে নিশ্চয়ই একটা ওঁর। দীর্ঘশ্বাস ছাড়ে খুশি। যাক এবার একটু নিশ্চিন্ত হওয়া গেল। রিচা দরজাটা দিয়ে এসে বলে, নাও এখন তুমি কিছু খেয়ে নিয়ে রেস্ট করবে। আমি তোমার খাবারের ব্যবস্থা করি।

খুশি মৃণালের সাথে সোফাটায় বসে। কিছুক্ষণের মধ্যে রিচা এসে হাজির হয়। মৃণাল খুশিকে নিজের মোবাইল ফোনটা দিয়ে বলে, তোর মাকে ফোন করে জানিয়ে দে তুই ঠিকঠাক পৌঁছে গেছিস। আমি পরশু নাগাদ একবার গ্রামে যাব। তোর মাইনের থেকে কিছু টাকা আমি তোর মায়ের হাতে দিয়ে আসব। আর এখন আমার ফোনে তোর মায়ের সাথে কথা বলে নে।

কথাটা শুনে খুশি প্রচণ্ড আনন্দিত হয়। মৃণালের হাত থেকে ফোনটা নিয়ে ওদের তপন কাকার দোকানের ল্যান্ডলাইন নাম্বারটা ডায়াল করল। কিছুক্ষণ রিং হতে তপন কাকা ফোনটা ধরতে খুশি বলে, কাকা মাকে একটু ডেকে দাও না! কয়েক সেকেন্ডের মধ্যে খুশির মা ছুটে এসে ফোনটা ধরে। এই ফোনটারই অপেক্ষায় ছিল ওর মা।

পৌঁছে গেছিস খুশি?

হ্যাঁ মা! আমি মৃণালদার ফোন থেকে ফোন করছি। ওখানে সব ঠিক আছে তো? হ্যাঁ মা আমি পৌঁছে গেছি ওই বাড়িতে। এখন খাওয়াদাওয়া করব। রেস্ট নেব, অফিসের কাজ বুঝে নিতে হবে। ওনারা খুব ভালো জানো তো আমাকে প্রথম মাসে স্যালারি অ্যাডভান্স দেবে আমি তার তার বেশিরভাগটাই তোমাকে কাল-পরশুর মধ্যে পাঠিয়ে দেব। মৃণালদার হাত দিয়ে কিছু টাকা পাঠাব। তুমি একটু ভালো করে থাকো মা। আমি ঠিক করেছি মোটামুটি কোম্পানি আমাকে ভালো ভাড়াবাড়ি যেই দেবে সাথে সাথে আমি তোমাকে এখানে নিয়ে আসব। মনে হয় তাতে এক-দেড় মাস সময় লাগতে পারে। কিন্তু তুমি চিন্তা কোরো না। আমি এখানে খুব ভালো আছি। আর তোমাকেও আমি খুব শিগগিরই আমার কাছে নিয়ে আসব। আর একমাস পরে আমি চেষ্টা করছি তোমার কাছে যাওয়ার। তোমাকে ছাড়া আমারও তো ভালো লাগছে না আমার।

খুশির মা বুঝতে পারে মেয়ের মন খারাপ করছে। নিজের আবেগটাকে লুকিয়ে রেখে তিনি বলেন, না না কষ্ট পেলে হবে না! তোর তো এটাই স্বপ্ন ছিল। বাইরে কাজ করতে যাবি। আরও বড় হবি। এই প্ৰথম প্ৰথম কটা দিন একটু কষ্ট হবে। একটু যেই মানিয়ে যাবে দেখবি ভালো লাগবে। আর আমার কথা ভাবিস না। আমি এখানে খুব ভালো আছি। তুই কিন্তু বেশি টাকা আমাকে পাঠাবি না। আগে নিজের জন্য বেশি করে রাখবি। যেটুকু মনে হবে সেটা পাঠাবি। আর একদম ওখানে কিন্তু কম খেয়ে দেয়ে থাকবি না। ভালো করে খাওয়াদাওয়া করবি। কাজ করতে গেলে পরিশ্রম করতে গেলে মাথা খাটাতে গেলে কিন্তু শক্তি লাগবে। আর তার জন্য ভালো খেতে হবে। তুই ভালো থাকলে জানবি তোর মা এখানে ভালো আছে। বুঝেছিস?

বুঝেছি মা। তুমিও কিন্তু আমার চিন্তা করবে না। জানবে আমি এখানে ভালো আছি।

আমার মেয়ে বড় হয়ে গেছে। দুজনেই হাসাহাসি করে। আরও কিছুক্ষণ সুখ-দুঃখের কথা বলে। তারপর ফোন রেখে দেয়। খুশি মৃণালকে ফোনটা ফিরিয়ে দিয়ে বলে, থ্যাঙ্ক ইউ মৃনালদা। তুমি ছিলে বলে আজ এত ভালো দিন দেখতে পাচ্ছি।

আরে না রে। ওটা কোনও ব্যাপার না। গ্রামের ছেলেমেয়েদের উন্নতি হবে। দুটো কাজ হবে। এটা আমার ভালোই লাগে। তুই খেয়ে নে। মন দিয়ে কাজ করবি। আমি আজকে উঠি। কালকে আসব। তুই যে টাকাটা দিবি সেটা পরশুদিন তোর মায়ের কাছে পৌঁছে দেব। তারপর পরশুদিন তোর মায়ের সাথে ফোনে কথা বলিয়ে দেব। তুই জেনে নিবি তোর মা তোর টাকা পেয়েছে কি না।

না না এভাবে বোলো না। আমি তোমাকে বিশ্বাস করি। 

আরে না না এটা তো প্রথমবার। তুইও জেনে নিবি। কাকিমার মেয়ের প্রথম মাইনে হাতে পেয়ে কেমন লাগছে তোর সাথে একটু কথা বললে বুঝতে পারবি। এখন আপাতত কিছুদিন তুই আমার ফোন থেকে বা রিচা ম্যাডামের ফোন থেকে বাড়িতে ফোন করিস। পরে তোকে ফোন কিনে দেবো তোর মাইনের টাকা দিয়ে। তখন সেটা ব্যবহার করিস। কেমন?

ঠিক আছে মৃণালদা। থ্যাঙ্ক ইউ গো।

এত থ্যাঙ্ক ইউ বলতে হবে না। খেয়ে দেয়ে একটু রেস্ট কর। আমি আসি। আমার কাজ আছে।

আচ্ছা।কথাটা বলতে বলতে খুশির সামনে একটা প্লেটে একটু নুডলস আর একটা কাঁচের গ্লাসে জুস নিয়ে হাজির হয় রিচা ম্যাডাম। তারপর টেবিলের সামনে রেখে বলেন, এগুলো খেয়ে নাও, খেয়ে একটু রেস্ট নাও। রাত্রে আবার তোমার সাথে কথা হবে। কেমন?

খুশি মাথা নেড়ে বলে ঠিক আছে।

মৃণাল ওর ব্যাগটা নামিয়ে দিয়ে চলে যায়। যেতে যেতে একবার পিছন ফিরে তাকিয়ে দেখে নেয় খুশিকে। কি জানি ওর কী মনে হল, একটা করুণ হাসি হেসে খুশিকে বলল, ভালো থাকিস রে। পরশুদিন আর কালকে আবার আসব। তারপর তোর সাথে আর সেরকম দেখা হবে কই! তুইও কাজে ব্যস্ত থাকবি আমিও কাজে ব্যস্ত থাকব। নে এখন রেস্ট নে। কথাটা বলে দরজা দিয়ে বেরিয়ে গেল মৃণাল। ও চলে যেতে রিচা দরজাটা লক করে দিল।

খাবারটা খেয়ে খুশির বড্ড ঘুম পেল। রিচা ম্যাডামের দেখিয়ে দেওয়া দোতলার ঘরে ও গিয়ে নিজের ব্যাগটা রাখল। কী সুন্দর ঘরটা। পরিপাটি করে গোছানো আসবাবপত্র। কিন্তু প্রতিটাই দামি। বিছানাটা কী দারুণ। নরম গদি। তার উপর সাদা ধবধবে চাদর পাতা। মনে হল কতকাল যেন ঘুম হয়নি। ওর মনে হল এই নরম বিছানায় শুয়ে পড়লে ওর দুচোখের পাতায় যেন জন্মের ঘুম নেমে আসবে।

তুমি একটু ড্রেস চেঞ্জ করে ফ্রেশ হয়ে নাও। আমি আসি। কিছু লাগলে এখানে একটা বেল আছে দরজার বাইরে, ওটা প্রেস করে দিও। আমি শুনতে পেয়ে যাব। নিচ থেকে চলে আসব।

ঠিক আছে ম্যাম। কথাটুকু বলতেও বড্ড যেন ক্লান্ত লাগছে খুশির। অনেকটা জার্নির ফলে কি? নাকি অনেকটা টেনশনের পর একটু রিলিফ পাওয়ার জন্য ও জানে না। কিন্তু ওর খুব ঘুম পাচ্ছে। ব্যাগ থেকে জামাকাপড় বের করে বাথরুমের দিকে চলে গেল ও। রিচা ম্যাডাম ঘর থেকে বেরিয়ে গিয়ে দরজাটা বাইরে থেকে টেনে দিল। বাথরুমে ফ্রেশ হয়ে ড্রেস চেঞ্জ করে এসে খুশি ফ্যানটা চালিয়ে বিছানাটার উপর এলিয়ে পড়ল। তারপর মনে হল যেন সেই গ্রামের বিছানা, মায়ের কোলের ধারে শুয়ে ফ্যানের ঠান্ডা হওয়া যেমন ওর মাথায় এসে পড়ছে। মনে হল যেন গ্রামের ঠান্ডা হাওয়া ওর চোখে মুখে লাগছে। চোখ দুটো বুজে এল খুশির।
মিস্টার অ্যান্ড মিসেস বোস! আপনারা আসুন! একটি অল্পবয়সি ছেলে এসে সুনেত্রা আর অভীককে ডাকে। ওরা আবার কয়েকদিন পর এসেছে সেই ক্লিনিকে। আজ ডাক্তার বলে দেবেন সুনেত্রার আইভিএফ সফল হয়েছে কি না। অতএব আজ আবার একটা পরীক্ষার দিন। এই পরীক্ষা হয়তো সুনেত্রার জীবনে শেষ পরীক্ষা হবে। আর সহ্য করার ক্ষমতা ওর নেই। মনে মনে ভাবল যা হবে আজই হবে! এরপর আর এই যুদ্ধ ও লড়তে পারবে না। হয়তো জয়ী হবে না হয় নিজেকে গুটিয়ে ফেলবে। আর হয়তো গুটিয়ে ফেলতে ফেলতে একদিন ও শেষ হয়ে যাবে। অভীকের উঠে দাঁড়ানোর আগেই সুনেত্রা উঠে দাঁড়ায়। অভীক ওর মধ্যে এই বদলটাকে ভালোভাবে নেয় না। ও বুঝতে পারে সুনেত্রার মনের মধ্যে ঝড় উঠেছে। ওরা দুজন ডাক্তারের রুমের দিকে দিকে এগিয়ে যায়। রুম থেকে যে দম্পতি বেরিয়ে এল তাদের মুখে হাসি। সে মনে হয় গর্ভবতী। তার পেটে হালকা একটা বেবি বাম্প দেখা যাচ্ছে। মেয়েটি স্বাস্থ্যের জন্য তার পেটের এই হালকা স্ফীত অংশটা চট করে কেউ দেখলে বুঝতে পারবে না। কিন্তু তার মুখের হাসি দেখে বোঝা যাচ্ছে সে গর্ভবতী। ছেলেটার হাতের ইশারায় অভীক আর সুনেত্রা বুঝতে পারে তাদেরকে চেম্বারে ঢুকতে বলছে। ছেলেটি এই ক্লিনিক এরই। খুব সম্ভবত ও পেশেন্টদের ডিল করে।

আসুন বসুন মিস্টার অ্যান্ড মিসেস বোস 

সুনেত্রা আর অভীক বসতেই ডক্টর ফাইলটা বের করেন। বের করে তার মধ্যে একটু চোখ বুলিয়ে নিয়ে বলেন, ওষুধগুলো সব কন্টিনিউ হয়েছে তো? সুনেত্রা মাথা নাড়ে।

বেশ তাহলে চলুন। টেস্টগুলো করে নেওয়া যাক। এত টেনশন করবেন না! আমি তো আছি। সুনেত্রাকে দেখে ডক্টর দেবরায় কথাটা বলেন। সুনেত্রা ডাক্তারের সাথে পর্দা ঘেরা আরেকটি ঘরে প্রবেশ করে। ওখানে একটা অ্যাটাচড বাথরুমও আছে। সুনেত্রাকে একটা কিট দেওয়া হয় টেস্ট করার জন্য আর তারপর তাকে ওই বেডে শুয়ে আরও কিছু পরীক্ষা করাতে হবে। সুনেত্রা বাথরুম থেকে বেরিয়ে আসতে ডাঃ দেবরায়ের একজন হেলপিং হ্যান্ড ওর থেকে স্যাম্পল কালেক্ট করে নেয়। তারপর সে টেস্ট কিটে সেটা দেয়। সুনেত্রা ডাক্তারের নির্দেশে বেড়ে শুয়ে পড়ে। কিন্তু ওর মনের মধ্যে প্রবল একটা টেনশন কাজ করছে। যে মেয়েটি হাতে কিটটা নিয়ে ছিল সে সুনেত্রার দিকে সেটা ফেরায়। ও দেখে একটু একটু করে তাতে একটা লাল দাগ ফুটে উঠেছে। এরপরে সেই হালকা রংটা ছুটে চলেছে শেষের দিকে। মনের মধ্যে ঝড় বইতে থাকে ওরম। আরেকটা দাগ কি ফুটে উঠবে? নাকি উঠবে না? এই ভাবনায় ওর মাথার ভেতরটা ছিঁড়ে যাচ্ছে যেন। আর তখনই খুব হালকা একটা দাগ ফুটে উঠল কিটে! সত্যিই দুটো দাগ? নাকি একটা? সুনেত্রা ভুল দেখছে কি? ভ্রম হচ্ছে ওর? না না! দুটোই তো। সুনেত্রার মনে হয় ও হয়তো পাগল হয়ে যাবে আনন্দে। এই দুটো দাগ দেখার জন্য ও না জানি কত কত দিন মাস বছর অপেক্ষা করে আছে। কিন্তু ডক্টর কী বলবেন? সত্যিই দুটো দাগ তো?

কনগ্র্যাচুলেশনস মিসেস বোস!

কনগ্রাচুলেশনস? তার মানে সফল হয়েছে ট্রিটমেন্ট? আমি সফল হয়েছি? মনের মধ্যে কথাটা আসতেই কেঁদে ফেলে সুনেত্রা। এ কান্নায় কোনও দুঃখ নেই। এটা আনন্দের কান্না। এতে কোনও কষ্ট নেই। আর তার জন্যই চোখ দিয়ে বেরিয়ে আসছে জলটা।

চেয়ারে বসে বসে দুশ্চিন্তা করছে অভীক। কী জানি ভিতরে কী হচ্ছে? আজ যদি উল্টোপাল্টা কিছু হয় নিতে পারবে না সুনেত্রা! কী করে তখন সামলাবে ও! এইসব আকাশ-পাতাল ভাবনাচিন্তা ওকে কুরে কুরে খাচ্ছে। বড্ড অস্থির লাগছে ওর। না না! ও কি একবার ভিতরে গিয়ে দেখবে? কিন্তু ভিতরে যাওয়া তো বারণ। যদি সুনেত্রার কিছু হয়ে যায়? এভাবে বসে থাকা যাবে না! উঠে দাঁড়াল অভীক। পর্দা ঘেরা ঘরটার দিকে এগোতে যাবে ঠিক তখনই দেখে পর্দা সরিয়ে বেরিয়ে এসেছেন ডক্টর। তাঁকে দেখে প্রশ্ন করতে চেয়েও অভীক কোনও প্রশ্ন করতে পারল না। ওর গলা দিয়ে যেন আওয়াজ বেরোল না। তার পিছন পিছন বেরিয়ে এল সুনেত্রা। ওর মুখটা থমথমে। হাত-পা সরল না। প্রচণ্ড টেনশন হচ্ছে। মনে হল ওর পা দুটো কেউ মাটির সাথে শক্ত করে আটকে দিয়েছে। সুনেত্রা সামনে এসে দাঁড়াল। তারপর অভীকের চোখের সামনে ওর হাতের মধ্যে বন্ধ করে রাখা কী যেন একটা মেলে ধরল। টেস্ট কিট! অভীক সেটার দিকে তাকাল। তাকাতেই ওর মুখের ভাব পালটে গেল। সুনেত্রার দিকে তাকিয়ে বলে পজিটিভ?

মাথা নাড়ে সুনেত্রা। চোখ দিয়ে জল গড়িয়ে পড়ছে। আর কিছু বলতে পারে না। অভীক ওর হাতটা ধরে টেনে এনে চেয়ারে বসায়। তারপর সীমন্তিনী দেবরায়ের দিকে তাকিয়ে দুহাত জোড় করে বলে আপনি আপনি যে আমাদের কাছে কী তা আপনাকে বলে বোঝাতে পারব না। সত্যিই ভগবান!

ডক্টর দেবরায় অল্প হাসেন, এই আনন্দ উচ্ছল মুখগুলো দেখব বলেই এই কাজ করে যাচ্ছি। আপনাদের মুখে হাসি ফোটাতে আমার এই প্রয়াস যেন আজীবন চালিয়ে যেতে পারি! এটুকু প্রার্থনা করবেন।

সুনেত্রা বলে, আপনি যে কী পুণ্যের কাজ করছেন, কী অসাধ্য সাধন করছেন তা আমার মত ভুক্তভোগী মানুষরা জানছে। সবাই জানবে একদিন। আপনার আরও নাম হোক! আরো অনেক বাবা-মার কোল ভরিয়ে দিন। প্রার্থনা করি আমি।

ডক্টর দেবরায় নিজের চেয়ারে বসে বলেন, ধন্যবাদ! এইবার কিন্তু আরও বড় পরীক্ষা। খুব যত্নে থাকতে হবে আপনাকে। ওরকম টেনশন করা যাবে না। খুব কেয়ার নিতে হবে নিজের। খুব সাবধানে থাকতে হবে। কোনওরকম কাজকর্ম করা চলবে না। কোথাও ট্রাভেল করতে পারবেন না। জাস্ট প্রয়োজনে প্রত্যেক কুড়ি দিন অন্তর আমার কাছে চেকআপে আসা ছাড়া আর কোনও ট্রাভেল একদম নয়। আমার সাথে ফোনে সবসময় যোগাযোগ করতে পারেন। আপনাদের সহায়তায় আমি সবসময় ফ্রি আছি! কোনওরকম কোনও যদি প্রবলেম মনে হয় অবশ্যই আমাকে ফোন করে জানাবেন। আর কিছু মেডিসিন লিখে দিচ্ছি। এই কাগজটা আমাদের মেডিক্যাল স্টোরে দেবেন। ওখান থেকে কুড়ি দিনের ওষুধ দেবে। এই প্রেসক্রিপশন ওরা রেখে দেবে। সেটা আবার আমার কাছে এই ফাইলে চলে আসবে।

আচ্ছা থ্যাঙ্ক ইউ ডক্টর। কথাটা বলে ডাক্তারের রুম থেকে বেরিয়ে এল অভীক আর সুনেত্রা। বাইরে এসে ওরা এগিয়ে গেল মেডিক্যাল স্টোরের দিকে। মেডিক্যাল স্টোরটা ওরা আগের দিনে চিনে নিয়েছিল। আগের দিন কয়েকটা ওষুধ নিতে হয়েছিল। সেদিনের মতো আজকেও ওরা মেডিক্যাল স্টোরে গিয়ে কাগজটা জমা দেয় এবং কিছুক্ষণের মধ্যে ছোট ছোট কয়েকটি কন্টেনার ওদের হাতে ধরিয়ে দেওয়া হয়। আগের দিন প্রশ্নটা করবে ভেবেও অভীক করে না। আজ জিজ্ঞাসা করল, মেডিসিন গুলোর নাম? এখানে নাম্বার ওয়ান নাম্বার টু করে লেখা গায়ে লেভেলিংয়ে। আর কোনটা কখন খেতে হবে সেটা লেখা আছে। কিন্তু এগুলোর নাম?

কাউন্টারে থাকা ছেলেটি একবার ভালো করে মুখের দিকে তাকিয়ে নেয় তারপরে বলে, ডক্টর নিশ্চয়ই আপনাদেরকে বলে দিয়েছেন যে আমাদের এখান থেকেই মেডিসিন নিতে হয়।

হ্যাঁ সেটা তো বলেছেন।

এটা আসলে এখানের পলিসি। যাতে কোনও পেশেন্ট বাইরে থেকে মেডিসিন পারচেজ না করে। সেই জন্যই এখানে আমাদের নিজের প্যাকেজিং করা হয়। আর যদি কোনও জিজ্ঞাস্য থাকে তাহলে সেটা আপনি ডক্টরকে করে নিতে পারেন।

সুনেত্রা অভীকের উপর রীতিমতো বিরক্ত হয়ে বলে, না না আমাদের কোনও জিজ্ঞাস্য নেই। তোমার সব বিষয়ে এত প্রশ্ন কেন? জানো তো উনি কী বলেছেন! অভীক একটু চুপ করে গিয়ে বলে, না না ডক্টরকে জিজ্ঞাসা করার দরকার নেই। আমি জাস্ট আপনাকে জিজ্ঞাসা করলাম।

ওকে!

সুনেত্রা অভীককে নিয়ে টানতে টানতে এগিয়ে আসে মেন দরজার দিকে। তারপর বলে, প্লিজ তুমি এখানে আর কোনওরকম প্রশ্ন কোরো না। জানো তো কত সাধ্যসাধনার পরেও আমাদের মনস্কামনা পূর্ণ হচ্ছিল না। এখানে এই ডাক্তারের প্রচেষ্টায় সেটা হল। এখন প্লিজ ওনাকে ওনার মতন ট্রিটমেন্ট করতে দাও। আমাদের বাচ্চা আমরা হাতে পেয়ে যাই। তারপর তোমার যা জিজ্ঞেস করার কোরো তুমি ডক্টরকে। আশা করি উনি তোমাকে বুঝিয়ে দেবেন। আমাদের তো বাচ্চাটা নিয়ে কথা! তার বাইরে কোনও বিষয়ে ইনফরমেশনের দরকার নেই। উনি যা ওষুধ দিয়েছেন সেটাকে তো অবিশ্বাস করাও যায় না। সেই ওষুধ খেয়েই তো আমি প্রেগন্যান্ট হলাম। তাহলে এখন ওনাকে অবিশ্বাস করে কোনও লাভ আছে কি?

অভীক বলে, না না আমি অবিশ্বাস করছি না। তুমি খামোকাই আমাকে ভুল বুঝছ। দেখো তোমাকে তো ওষুধগুলো খাওয়াচ্ছি। আমি সেই জন্যই জানতে চাইলাম। 

দরকার নেই। ছাড়ো না এসব। এখন আমাদের আনন্দের সময়। এই সময় আর কোনও ভাবনাচিন্তা টেনশন আমরা নিতে চাই না। চলো বাড়ি ফিরতে হবে। তারপর আমার বাবা-মা, তোমার বাবা-মা সবাইকে খুশির খবরটা দিতে হবে তো।

হ্যাঁ চলো। অভীকের মুখেও হাসি ফোটে। কত বছরের এই অপেক্ষা দিন আজ এসেছে। দুই বাড়ির সবাই যে কী পরিমাণ খুশি হবে তা ওরা আন্দাজ করতে পারছে।



ঘুম থেকে উঠতে যেমন একটা অস্বস্তি হয় খুশির। উঠে বাথরুমে ঢোকে। তারপর হড়হড় করে বমি করে। চোখে মুখে জল দিয়ে বেরিয়ে আসে। শরীরটা কদিন ধরে ভালো লাগছে না। এখানে এসেছে পনেরো দিনের ওপর হয়ে গেছে। সেদিন যখন খাবার খেয়ে রেস্ট নিচ্ছিল। তারপরে সেই যে ঘুমিয়ে গেছে পরের দিন দুপুর দুটোর সময়ে ঘুম ভেঙেছে ওর। কী অদ্ভুতভাবে ঘুমিয়েছিল! না খাওয়া-দাওয়া, না চান করা! ঘুমিয়ে গেছে পড়ে পড়ে। কিন্তু দুটোর সময় ওঠার পরেই ওর মনে হচ্ছিল শরীরে কেন যেন একটা অস্বস্তি হচ্ছে। মনে হয়েছিল ইউরিনের জায়গায় কেমন যেন একটু হালকা ব্যথা ব্যথা করছে। কেন কী জন্য ও কিছু বুঝতে পারেনি। সবই ঠিকঠাক ছিল। ওই রিচা ম্যাডাম সেদিন ওকে বলেছিল যে ও খুব ক্লান্ত ছিল বলে এমন ঘুমিয়ে ছিল। কিন্তু তাই বলে এত ক্লান্ত যে পরের দিন দুপুর দুটোয় উঠবে। ওঠার পরে সেদিন ফ্রেশ হয়ে খাওয়াদাওয়া করে। বিকালে মৃণাল এসেছিল ওর সাথে দেখা করতে। এসে ওকে স্যালারির টাকা বুঝিয়ে ওর দিয়ে দেওয়া টাকাটা নিয়ে চলে গিয়েছিল। তার পরের দিন আবার এসেছিল। ফোনে ওর মার সাথে কথা বলিয়ে দিয়েছিল। বেশ ঠিকঠাকই যাচ্ছিল তিন-চারদিন। তারপর ওকে এনজিওতে নিয়ে যাওয়া হয়। সেখানেও দেখে অনেক মেয়ে কাজ করছে। এখানে বিভিন্ন রকমের হাতের কাজ করা হয়। কাজের জায়গা দেখে খুশির বেশ ভালো লাগে। ওকে রিচা ম্যাডাম বলে যে আরও কয়েকটা দিন পর ও জয়েন করবে অফিসে। কারণ এখন প্রোডাক্ট ডেলিভারি হতে চলেছে। এখন কাজ কম। এটা হয়ে যাওয়ার পরে আবার নতুন কাজ শুরু হবে তখন ওকে লেগে পড়তে হবে কাজে। এরপরেও দু-তিনদিন অন্তর অন্তর ওর মায়ের সাথে কথা হয় কিন্তু ইদানীং ওর শরীরটা ঠিক ভালো যাচ্ছে না। মনে হচ্ছে যেন সকাল হলেই কেমন একটা অসুস্থ অসুস্থ লাগে। বমি পায়। কিছু খেতে ভালো লাগে না। দুর্বল লাগে। রিচা ম্যাডাম খুব ভালো। ও অসুস্থ আছে বলে এখনও ওকে কোম্পানিতে জয়েন করতে দেয়নি। কিন্তু দুবেলা ওর যথেষ্ট যত্ন নিচ্ছেন। টাইম টু টাইম খাওয়া-দাওয়া, ফল দেওয়া। এমনকি মাঝে মাঝে কিছু ওষুধ এনে খাইয়ে দেন। বলেন যে ভালো হয়ে যাবে তাড়াতাড়ি। সত্যি দিনে এই ওষুধগুলো খাওয়ার পর খুশির মনে হয় বমি বমি ভাবটা একটু কম লাগে। শরীরটা একটু ভালো লাগে। কিন্তু আর একটা টেনশন খুশির মনের মধ্যে হচ্ছে। তিনদিন আগে ওর ডেট ছিল। কিন্তু সেটা হয়নি এখনও। মাঝেমধ্যে এমন চার-পাঁচদিন দেরি হয়। দেখা যাক! কথাগুলো ভাবতে ভাবতে রিচা ম্যাডাম দরজায় নক করে ভেতরে ঢুকে আসে। এসেই খুশিকে বলেন, কী হয়েছে শরীর খারাপ লাগছে আবার?

খুশি বলে, না ওই একটু বমি পাচ্ছিল।

এই খাবারটা আর ওষুধটা খেয়ে নাও।

খুশি খাবারের প্লেটটা হাতে নিয়ে বলে, ম্যাম আমি এবার কাজে জয়েন করতে চাই। আমি কতদিন এভাবে বসে থাকব! আর তাছাড়া প্রথম মাসের মাইনে নিয়েছি, দ্বিতীয় মাসে তো আমাকে কাজের মধ্যে ঢুকতেই হবে। তা না হলে তখনই বা কেন মাইনে পাব?

তোমাকে কি এ বিষয়ে কিছু বলা হয়েছে? তুমি কাজ করতে এসেছ তুমি কাজ করতে চাইছ এটাই তো অনেক বড় কথা! প্রথম মাসে আমরা সব এমপ্লয়ি কে এডভান্স সেলারি দিয়েছি। সেই মাসে কাজ একটু হালকা থাকে। এখন তোমার হঠাৎ করে শরীর খারাপ হয়ে যাবে সেটা তো কারও জানা ছিল না। তার মানে এই নয় যে তোমাকে কাজ থেকে বের করে দেওয়া হবে। সামনের মাসের মধ্যে তুমি ঠিক জয়েন করে যাবে। একটা মাস যাক। আর মাইনে নিয়ে তুমি চিন্তা কোরো না। তুমি ঠিক টাইমে পেয়ে যাবে। আর তোমার মায়ের কাছেও মৃণাল ঠিক টাইমে দিয়ে আসবে টাকা। আচ্ছা তুমি এবার খেয়ে নিয়ে রেডি হয়ে নাও। আজকে ডক্টর আসবেন তোমাকে একটু চেকআপে করতে। দেখি ডাক্তার কী বলেন তুমি কবে থেকে জয়েন করতে পারো!

ঠিক আছে। খুশি মাথা নাড়ে।

খাওয়া-দাওয়া শেষ হতেই রিচা ম্যাডামের ফোনে একটা ফোন আসে। সেটা রিসিভ করে উনি বলেন, হ্যাঁ এসে গেছেন? আচ্ছা দাঁড়ান আমি আসছি। কথাটা বলেই ফোনটা রেখে উনি খুশির দিকে তাকিয়ে বলেন ডক্টর এসে গেছেন। তুমি একটু ভালো করে হাত মুখ ধুয়ে নাও। আমি ওনাকে নিয়ে আসছি।

কিছুক্ষণের মধ্যে রিচা ম্যাডাম একজন ডাক্তারকে নিয়ে উপরে আসেন। এই ভদ্রলোকের বয়স ৪০ থেকে ৪২ খুব সম্ভবত। খুশিকে রিচা ম্যাডাম বিছানায় শুয়ে পড়তে বলে। খুশি শুয়ে পড়ে। ডক্টর স্টেথো দিয়ে ওকে চেকআপ করতে থাকে। তারপর হাত দিয়ে ভালো করে পেটের এপাশ ওপাশ দেখে নিয়ে বলেন, না না সব ঠিকই আছে। অসুবিধা কিছু নেই।

খুশি উঠে বসে। তারপর বলে, কিন্তু ডাক্তারবাবু আমার না প্রত্যেকদিন সকালবেলা হলে কেমন শরীরটা খারাপ লাগে। গা গোলায়। বমি বমি পায়। একদম ভালো লাগে না। শরীরটা খুব দুর্বল মনে হয়।

ডক্টর ওর ওষুধের স্ট্রিপগুলো দেখতে দেখতে উত্তর দেন, ওটা একটু হবে, এখন এরকম হয়।

এখন এরকম হয় মানে? খুশি অবাক হয়ে প্রশ্ন করে।

ডক্টর রিচা ম্যাডামের দিকে তাকিয়ে নেন। রিচা বলে, মানে এই বয়সে একটু এরকম হয়। একটু বেশি খাওয়া-দাওয়ার অনিয়ম হওয়াতেই আমার মনে হয় এটা হয়েছে। তারপর ডাক্তারের দিকে তাকিয়ে আবার বলে, ওষুধপত্র সব ঠিক আছে তো?

ডাক্তার ওঁর দিকে তাকিয়ে বলে, হ্যাঁ এগুলোই কন্টিনিউ হবে। তারপর আমি মেডিসিন যখন চেঞ্জ করে দেব নেক্সট চেকআপে দেখব সেটা।

আবার চেকআপ? আমার কী হয়েছে ডাক্তার বাবু? এতবার চেকআপ করতে হবে? আমার কি খুব খারাপ কিছু হয়েছে?

না না সেরকম কিছুই না। উনি তো বললেন! ডাক্তার অল্প কথায় উত্তর দেওয়ার চেষ্টা করেন

তাহলে আপনি আবার চেকআপের কথা বলছেন?

ওটা আমরা তো বলিই পেশেন্ট যাতে ঠিক হয়েছে কি না বুঝি।

আচ্ছা আর একটা বিষয় আমি জানি না আপনাকে বলা দরকার কি না। তবু জানাই আমার ডেট পেরিয়ে গেছে এখনও হয়নি। বুঝতে পারছি না কোনও অসুবিধা হয়েছে কি না। এর আগেও হয়েছে ৩-৪ দিন দেরি।

ওসব কিছু না। তুমি এখন রেস্ট নাও। ওটা তো মাঝে মধ্যে হয়। ওরকম কখনও একমাসও গ্যাপ হয়ে যায়। ওটা কোনও ব্যাপার নয়। ডাক্তার কিছু বলার আগেই রিচা ম্যাডাম উত্তর দেয়।

একমাস? তার মানে তো কোনও সমস্যা থাকলে হয়? তাহলে কি আমার কোনও সমস্যা হয়ে গেল?

উফ! তুমি এত চিন্তা কোরো না। তুমি বড্ড বেশি ভাবো। এখন রেস্ট নাও। আমি ওনাকে নিচে ছাড়তে যাচ্ছি। কথাটা বলে রিচা ম্যাডাম ডাক্তারের দিকে তাকিয়ে বলে, আসুন আপনি চলুন আমার সাথে। এই কথা বলে রিচা ম্যাডাম আর ডাক্তার ঘরের বাইরে বেরিয়ে যায়। খুশির মনটা কেমন খচখচ করতে থাকে। ওর মনে হয় এরা যেন ওর থেকে কিছু একটা লুকাচ্ছে। আচ্ছা ওর কি খারাপ কিছু হল? সেটা কি ওকে বলতে চাইছে না? যদি খারাপ কিছু হয় তাহলে ও তো ওর মাকে আর কখনও দেখতে পাবে না। তাহলে দরকার নেই এসবের কিছু। ও গ্রামেই ফিরে যাবে। ওর মায়ের কাছে থাকবে যদি চরম খারাপ কোনও রোগ হয় ওর! তাহলে সেই দিনগুলো মায়ের সাথেই কাটাবে। অদ্ভুত একটা বিষণ্ণতা ঘিরে ধরে খুশিকে। ওর মনে হয় এই কথাগুলো জানানো দরকার

এদেরকে। থাকবে না এখানে ও! ওর মায়ের কাছে যাবে! যা হবে হবে। কিন্তু ও মায়ের কাছে থাকবে কথাটা ভাবতেই খুশির মনে হয় এদেরকে এবার বলা দরকার মনের কথাটা। ও বিছানা থেকে ধীরেসুস্থে উঠে ঘরের বাইরে বেরোতে থাকে। তারপর সিঁড়ি দিয়ে নিচের দিকে নামে আর তখনই শুনতে পায় ডাক্তার আর রিচা ম্যাডামের কথোপকথন।

আপনি আর কতদিন লোকাবেন ওর থেকে? ডাক্তার প্রশ্নটা করে রিচা ম্যাডামের দিকে তাকিয়ে।

যতদিন পারা যায়! রিচা ম্যাডাম উত্তর দেয়।

কিন্তু এভাবে সম্ভব নয়। আর এরকম করতে থাকলে তো কোঅপারেট করবে না আমাদের সাথে। তখন কিন্তু খুব মুশকিল হয়ে যাবে। তাছাড়া আর কয়েকদিনের মধ্যে নিজেই বুঝতে পেরে যাবে। আগের কেসগুলোতে কিন্তু এতটা প্রবলেম হয়নি।

হ্যাঁ আগের কেসগুলোতে এতটা প্রবলেম হয়নি। এবার ফালতু কাজ করেছে মৃণাল। মেয়েটা যথেষ্ট শিক্ষিত। বেশি পাকা। অনেক কিছু জানে বোঝে। অন্যান্যবার তো মোটামুটি গ্রামের একেবারে অশিক্ষিত মেয়েগুলোকে নিয়ে আসে। এবার কি করতে যে এই শিক্ষিত মেয়েটাকে নিয়ে এলো?

যাইহোক আপনি কিন্তু সিচুয়েশন হ্যান্ডেল করুন। না হলে প্রবলেমে পড়বেন আর বুঝতেই তো পারছেন ক্ষতি কিন্তু দুজনারই! যার জন্য এত কিছু করা ক্ষতিটা কিন্তু তারও।

বুঝতে পারছি আপনি কথাটা.

এসব শুনে খুশির মাথাটা কেমন গুলিয়ে যায়। এরা কী বলছে এসব? কথা ওর থেকে কী লুকাচ্ছে এরা? এর আগে মেয়েরা এখানে এসেছে মানে? শিক্ষিত-অশিক্ষিত! কী বলছে এরা?

খুশি চেঁচিয়ে ওঠে, কী লুকাচ্ছেন আপনারা আমার থেকে? বলুন! কী জানতে পেরে যাব আমি?

সর্বনাশ করেছে। রিচা ম্যাডাম চিৎকার করে ওঠে।

এখানে এসেছ কেন? চলো চলো উপরে চলো।

না আমি যাব না। আগে বলুন আমার থেকে কী লুকাচ্ছেন?উত্তেজিত হয়ে ওঠে খুশি।

দাঁড়িয়ে আছেন কেন? কিছু একটা করুন!

ডাক্তার তার কথা শুনে নিজের ব্যাগ হাতড়ে একটা ইঞ্জেকশন বের করেন। তারপর তাতে ওষুধ ভরে রেডি হয়ে এগিয়ে আসেন খুশির দিকে। রিচা ম্যাডাম চেপে ধরে রাখে খুশিকে। তারপর সিঁড়িতে বসিয়ে দেয়। কিছুতেই নড়তে পারছে না খুশি। মনে হচ্ছে ও যেন অনেক বেশি দুর্বল হয়ে গেছে এই কদিনেই। ডাক্তার ছুটে এসে ইঞ্জেকশনটা পুশ করে দেয় খুশির হাতে।

কী দিলেন এটা আমাকে? কেন দিলেন? চিৎকার করে ওঠে খুশি। কিছুক্ষণ ছটফট করে চেষ্টা করে উঠে দাঁড়াবার। কিন্তু বেশিক্ষণ পারে না। আরও দুর্বল হয়ে পড়ে। আস্তে আস্তে মনে হয় যেন ও ঘুমিয়ে পড়ছে।

(১৬)
দরজায় কলিং বেলের শব্দ হতে হন্তদন্ত হয়ে ছুটে যান শর্মিলা দেবী। এতক্ষণ খুব দুশ্চিন্তায় কাটছিল তাঁর। দরজার সামনে গিয়ে দাঁড়িয়েও দরজাটা খোলার সাহস হচ্ছে না। আবার কলিং বেল বাজতে চমকে ওঠেন। দরজার ছিটকানি খুলে দরজাটা হাট করতেই দেখা যায় অভীক আর সুনেত্রা দাঁড়িয়ে আছে।

কাঁপা কাঁপা গলায় শর্মিলা দেবী জিজ্ঞেস করেন, এবারেও কি কিছু হয়নি?

সুনেত্রা কিছু বলতেই যাবে অভীক বলে, আমরা ভিতরে আসি আগে মা! তারপর কথা বলছি। শর্মিলা দেবীকে সরিয়ে অভীক আর সুনেত্রা ভেতরে ঢুকে এসে দরজাটা বন্ধ করে।

আমি জানতাম কিছু হবে না। আমাদের কপালে সেই সুখ নেই! কথাটা বলেই কান্নায় ভেঙে পড়েন শর্মিলা দেবী। সুনেত্রা তার হাতটা চেপে ধরে বলে, কেঁদো না। খুশির খবর আছে মামনি।

এই কথাটা শুনে সুনেত্রার দিকে অবাক দৃষ্টিতে তাকান শর্মিলা দেবী। তার ঠোঁট দুটো কেঁপে ওঠে, কী বললে? খুশির খবর?

অভীক মুচকি হেসে বলে, হ্যাঁ সেটাই তো বলতে চাইছিলাম। খুশির খবর আছে। এখনই সুনেত্রার বাড়ি থেকেও ওর বাবা-মা আসবে। ওনাদেরও খবর দেওয়া হয়েছে।

শর্মিলা দেবী সুনেত্রাকে জড়িয়ে ধরেন। বহুদিন পর এমন আদর করলেন উনি নিজের বউমাকে। তারপর জোরে হাঁক পাড়তে থাকেন কি গো শুনছ? তোমার ছেলে বউমা কী বলছে শুনে যাও।

ভিতর থেকে বেরিয়ে আসেন অনিলবাবু, কী হয়েছে? প্রশ্নটা করতেই সবার মুখে হাসি দেখে বলেন, সত্যি? সত্যিই হয়েছে?

হ্যাঁ বাবা। অভীক উত্তর দেয়। সুনেত্রা হাসি মুখে মাথা নিচু করে শোবার ঘরের দিকে চলে যায়। তারপর ঘরের আয়নাটা সামনে গিয়ে দাঁড়ায়। আজকে নিজেকে কেমন যেন সুন্দর দেখতে লাগছে ওর। আসলে কোনও সাজ কোনও গয়নাই মুখের হাসি আর মনের আনন্দর সাথে তাল মেলাতে পারে না। আজ সবাই কত খুশি! এই আনন্দের দিন দেখবে বলে কতদিন অপেক্ষা করেছে ওরা সবাই। সুনেত্রা ওর মা-বাবাকে যখন ফোনটা করেছিল ফোনের ওপাশে সবাই আনন্দে কাঁদছিল। সুনেত্রা তাদের আনন্দ ফোনের এপার থেকে অনুভব করতে পারছিল।



নার্সিংহোমের ডিউটি শেষে বাড়ির দিকে রওনা দেয় লিসা। আজকে ওর ডিউটি ছিল রাত বারোটা অব্দি। একটা পেশেন্টের জন্য আরও একঘণ্টা সময় বেশি লেগে গেল। এই পেশেন্টটা লিসার বেশ খাতিরের পেশেন্ট হয়েছে। মালদার পার্টি! নিজের সুবিধা-অসুবিধা লিসাকে দিয়ে করিয়ে নেয়। তার বদলে মোটা টাকাও বকশিস দেয়। ডেলিভারি হয়েছে পেশেন্টটার। ওর আর ওর বাচ্চার একটু স্পেশালি খেয়াল রাখে লিসা। ওর বাড়ির লোকও বেশ ভালো। এইতো আজকে ২০০০ টাকা ওর হাতে গুঁজে দিল। কাল আর আজকের বকশিস মিলিয়ে। লিসার বাড়ি নার্সিংহোম থেকে খুব বেশি দূরে নয়। একটা অটোর দূরত্ব। কিন্তু রাত যা হয়েছে এই সময় অটো পাচ্ছে না ও। তাই হাঁটা লাগিয়েছে। রাস্তার ফুটপাথ ধরে হেঁটে পাশের গলিটা ধরল লিসা। এটা একটু শর্টকাট। অন্তত কিছুটা সময় কম লাগবে এখন। এইসব গলিগুলো ফাঁকা হয় এইসময়। বাড়িগুলোর আলো নিভে গেছে। সবাই ঘুমিয়ে পড়েছে যে যার মতো। শুধু স্ট্রিট লাইটের আলোগুলো পথ দেখিয়ে নিয়ে যাচ্ছে। সামনে একটু এগোতেই স্ট্রিটলাইটটা অদ্ভুত ভাবে দপ দপ করছে। জ্বলছে নিভছে। মনে হচ্ছে এটা খারাপ হয়ে যাচ্ছে। সেটাকে পেরিয়ে লিসা আর একটু এগিয়ে গেছে। এখানে বাঁ পাশে একটা ছোট ফাঁকা জায়গা আছে। এখন জঙ্গল হয়ে গেছে। হ্যাঁ ফাঁকা জায়গা এখানে থাকার কথা নয়। চারপাশে বড় বড় ফ্যাট গজিয়ে উঠেছে। এই জায়গাটাও ফ্ল্যাট হবে। কিন্তু একটা কী শরিকি ঝামেলায় আইনি জটিলতায় ফেঁসে আছে। তাই এখনও ফ্ল্যাটটা হয়ে ওঠেনি। হঠাৎ লিসার মনে হল ওর পিছনে কে যেন আছে। কিন্তু পিছন ফিরতে কাউকে দেখতে পেল না। নিজের মনের ভুল ভেবে আবার পুরনো ছন্দে এগিয়ে যেতে লাগল। এইবার একটা ছোট কী যেন পিঠে এসে পড়ল। জোরে লাগল ওর। উফ বলে চিৎকার করে উঠল। পিছন ফিরে দেখে একটা পাথরের ঢেলা। তার মানে কেউ নিশ্চয়ই ওকে ছুঁড়ে মেরেছে। এবার দেখার চেষ্টা করে লিসা। কিন্তু কাউকে দেখতে পায় না। সামনে ফিরে দ্রুত গতিতে হাঁটতে থাকে। তখনই ওর মনে হয় ওর পিছনে কেউ যেন ছুটে আসছে। লিসা ছুটতে থাকে। ছুটতে ছুটতে একবার পিছন ফিরে দেখে। একটা লোক কালো রঙের পোশাক পরে। কে এটা? কেন তাড়া করছে ওকে? কী উদ্দেশ্যে লোকটার? একা মেয়ে রাস্তাঘাটে কত রকমের বিপদ হয়। আজ কি তেমনি কোনও বিপদের সম্ভাবনা আছে ওর? প্রচণ্ড ভয় পেয়ে যায় লিসা। প্রাণপণে ছুটতে থাকে। কিন্তু ওর পিছনের ব্যক্তি যেন পায়ের গতি আরও বাড়িয়ে নিয়েছে। ছুটতে ছুটতে রাস্তায় হুমড়ি খেয়ে পড়ে লিসা। বুঝতে পারে ওর বিপদ ঘনিয়ে এসেছে। পিছন ফিরে চিৎকার করে ওঠে, আমার ক্ষতি কোরো না। প্লিজ আমাকে ছেড়ে দাও। ভারী কণ্ঠস্বরে উত্তর আসে তোকে ছেড়ে দেব বলে তো আজ আসিনি!

চমকে ওঠে লিসা! লোক নয়! এ যে একটা মেয়েলি কণ্ঠস্বর। মহিলা? একজন মহিলা ওকে ধাওয়া করছে? কে হতে পারে এ! কী উদ্দেশ্য ওর?

আআমি তোমার কী ক্ষতি করেছি? কে তুমি?

আমি কে সেটা তোর না জানলেও চলবে। তুই আমার কোনও ক্ষতি করিসনি।

তাহলে? তাহলে আমায় তাড়া করছ কেন তুমি? কী চাই তোমার? আমার কিছু চাই না। তোকে কিছু দিতে এসেছি। কারণ তুই অনেকের ক্ষতি করেছিস।

ককী বলছ তুমি? কী ক্ষতি করেছি আমি? আর কী দিতে চাও তুমি?

মৃত্যু! আমি তোকে তোর সব পাপ থেকে আজ মুক্ত করে যাব।

ননা! ছেড়ে দাও আমাকে. বাঁচাও চিৎকার করার শুরুতেই ওর মুখটা চেপে ধরে এই মহিলা। তার মুখ দেখতে পায় না লিসা। তবে তার হাতে উঠে আসা ছুরিটা দেখতে পেয়েছে ও।



রাত দুটো বাজে। একটা ঝোপের ধারে ঢুকে গেল কালো পোশাক পরা সেই ব্যক্তি। একটু আগেই যে নার্স মেয়েটিকে খুন করেছে! ঝোপের অন্ধকার থেকে কয়েক মিনিটের মধ্যে বেরিয়ে এল এক নারী মূর্তি। সেই কালো পোশাকের ব্যক্তিকে আর কোথাও দেখা যায় না। এই নারী মূর্তি ঝোপের আড়াল থেকে বেরোতেই একটু দূরে এসে একটা টোটো দাঁড়াল। মহিলাটি উঠে গেল তাতে। তারপর টোটো চালক তাকে নিয়ে রওনা দিল। রাত প্রায় আড়াইটা যখন বাজতে যাবে তখন তারা এসে থামল একটা বস্তির সামনে। সেখানে দুজনেই নেমে পড়ল। তারপর অন্ধকার গলির মধ্যে ঢুকে পাঁচ নম্বর বাড়িটার সামনে এসে দাঁড়াল। লোকটি বাড়ির তালা খুলে ভিতরে ঢুকতে মহিলাটি তার পিছন পিছন ঢুকে গেল। তারপর দরজা বন্ধ করে দিল। অন্ধকার ঘরে হালকা আলো জ্বালাল মহিলাটি। তারপর গিয়ে দাঁড়াল পর্দা ঢাকা আয়নাটার সামনে। পর্দাটা তুলে দিয়ে নিজেকে অন্ধকারের মধ্যে দেখল কিছুক্ষণ। তারপর চুড়িদারের ওপরের অংশটা একটু তুলে খোলা পেটটার দিকে তাকাল। একদম নিচের দিকে একটা কাটা চিহ্ন। এটা ওকে মনে করিয়ে দেয় জীবনের সবথেকে বড় ঘাটিকে। লোকটা ওর পিছনে এসে দাঁড়ায়। তারপর বলে যতবার তুমি ওই দাগটাকে দেখবে ততবার তুমি মনে জোর পাবে। মেয়েটা পিছনে ফিরে লোকটার বুকে মাথা রেখে হাউ হাউ করে কাঁদতে থাকে। তারপর বলে, ও তো থাকলে পারত! ও আমার কাছে আসার আগেই কেন চলে গেল? লোকটা ওর মাথায় একটা হাত রেখে বলল ওর অপরাধী তোমার অপরাধী আরও অসংখ্য মানুষের ওই অপরাধী গুলোকে তোমায় শেষ করতে হবে। না হলে ওর মতো তোমার মতো কত প্রাণ ওখানে ঝরে যাবে।

(১৭)
মাথাটা ঝিমঝিম করছে খুশির। চোখ খুলতেও পারছে না। বুঝতে পারছে না কেন এরকম লাগছে। অনেক কষ্টে একটু এপাশ-ওপাশ করে চোখটা খোলে তো কিন্তু চোখ খুলতেও দেখে চারপাশে অন্ধকার। বিছানা থেকে কোনওক্রমে নামার চেষ্টা করে। হাতড়াতে থাকে। এইদিকেই তো ছিল সুইচ বোর্ডটা। কী হল এখানে তো কিছু নেই! একটু এগিয়ে গিয়ে খুশি ধাক্কা খায় কিসে যেন একটা। এটা তো একটা ছোট আলমারির মতো এটা তো এখানে ছিল না। হাতড়ে হাতড়ে সেই আলমারিটাকে পার করে গিয়ে দেওয়ালে খুশি পায় সুইচ বোর্ড। সেখানে প্রথমে একটা সুইচ টেপে। কিন্তু সেটা অন করতেও কোনও আলো জ্বলল না। খুশি পরের সুইচটা অন করল। কিন্তু এবারেও কোনও আলো জ্বলল না। ঘরে একটা ফ্যান চলছে সেটা বোঝা যাচ্ছে। সেটা হয়তো অন আছে। সেইটা এখনো হাতে লাগেনি ওর। এইবার আরেকটা সুইচে আঙুল চালাতেই একটা টিমটিমে আলো জ্বলে উঠল। এটা আগের আলোটার মতন জোরালো নয়। কিন্তু সেই আলোতে ঘরের দিকে চোখ মেলে তাকাতেই খুশি চমকে গেল। এটা কোন ঘর? এই ঘরে তো ছিল না ও এতদিন! এটা ওকে কোথায় নিয়ে এসেছে ওরা! তার মানে ওই ইঞ্জেকশনটা খুশি সব কথা একটা একটা করে মনে করার চেষ্টা করল। ওকে ইঞ্জেকশন পুশ করা হয়েছিল। তার আগে ও শুনেছিল যে ওর থেকে কিছু একটা লুকানো হচ্ছে। কিন্তু কী সেটাও জানতে পারেনি। আর তারপরে ওকে ইঞ্জেকশনটা দেওয়া হয়! তার মানে ওটা দিয়ে ওকে অজ্ঞান করা হয়েছে! কিংবা ঘুমের ইঞ্জেকশন ছাড়া আর কিছু

খুশির গাটা গুলিয়ে উঠেছে আবার। বিড়বিড় করে ওঠে, ওরা কোথায় নিয়ে এসেছে আমাকে? আচ্ছা আজকের ঘটনাই তো? না কালকের? কত তারিখ আজ? মাথায় সব কেমন গুলিয়ে যাচ্ছে। খুশি কোনওক্রমে বিছানা থেকে নেমে এসে দরজা ধাক্কা দেয়। প্রচণ্ড জোরে দরজা ধাক্কাতে থাকে আর বলতে থাকে, আমাকে খোলো। কে আছো? কেউ আছো? খুলে দাও দরজা। আমাকে যেতে দাও। আমি বাড়ি যাব। কেন আটকে রেখেছ আমাকে? কী করছ তোমরা আমার সাথে?

খুশির চিৎকার বৃথাই গেল। কোনও শব্দ এলনা বাইরে থেকে। খুশি আবার জোরে জোরে ধাক্কা মারতে লাগল। তাও কোনও শব্দ এল না। ওর গলা শুকিয়ে গেল। হাতে ব্যথা হচ্ছে। শরীরের জোর নেই। আর পারছে না চিৎকার করতে। কোনওক্রমে ওখান থেকে উঠে এসে জল খুঁজতে লাগল। কিন্তু কোথাও জল পেল না। আবার দরজা ধাক্কা দিতে লাগল।

আমার জল তেষ্টা পেয়েছে! কেউ জল দাও!

প্রায় কুড়ি মিনিট ধরে চিৎকার করার পর দরজার ওপাশে শব্দ হল। চিৎকার করে কোনও লাভ নেই! কেউ খুলতে আসবে না! একটা লোকের কণ্ঠস্বর। এই কণ্ঠস্বর খুশি চেনে না। কারা বাইরে? এরা ওকে আটকে রেখেছে কেন? খুশি জোরে জোরে দরজা ধাক্কিয়ে বলে, কে তুমি?

আমি কে সেটা জেনে তোর কোনও লাভ নেই! কর্কশ গলায় উত্তর আসে।

আমাকে আটকে রেখেছ কেন?

তুই এখনও বুঝতে পারছিস না!

না পারছি না আআচ্ছা একটা বারের জন্য খোলো। আমার জল তেষ্টা পেয়েছে। একটু জল দাও। এখানে পাইনি জল।

জল চেষ্টা পেয়েছে?

হ্যাঁ! খুব!

দাঁড়া! কথাটা বলতেই দরজাটা খুলে গেল। ঢুকে এল একজন লম্বা চেহারার স্বাস্থ্যবান পুরুষ। একে খুশি চেনে না। খুশির হাতে একটা জলের বোতল ধরিয়ে দেয় লোকটা। সেটা হাতে নিয়ে আগে অনেকটা জল ঢক ঢক করে খেয়ে নেয় খুশি। তারপর মুখটা মুছে একটা হাঁফ ছেড়ে প্রশ্ন করে, কে তুমি? আমাকে এখানে আটকে রেখেছ কেন? কোথায় নিয়ে এসেছ আমাকে? এখানে তো আমি ছিলাম না। রিচা ম্যাডাম কোথায়?

তোর এত প্রশ্নের উত্তর কেন দেব রে? শুধু এটুকু জেনে রাখ এখন থেকে আগামী বেশ কিছু মাস তোকে এখানেই থাকতে হবে।

কিন্তু কেন?

তুই তো কাজ করতেই এসেছিলিস।

আমার চাকরির দরকার নেই। আমি বাড়ি ফিরে যাব। মায়ের কাছে।

কী করে যাবি?

আআমাকে ছেড়ে দাও। আমি নিজেই চলে যাব! মৃণালদাকে বলো একবার আমাকে শিয়ালদা স্টেশনে পৌঁছে দিতে!

মৃণাল? খানিক হেসে নিল লোকটা। তার পর বলল, তুই এখনও বুঝিসনি ও আমাদের কাজই করেছে। তোকে এখানে দেওয়ার জন্য ও টাকাও পেয়েছে।

মৃণালদা খুশির মাথাটা টাল খেল একবার

তোর কাছে তো সব থেকে বড় অ্যাসেট রয়েছে। কেউ তোকে যেতে দেবে না।

মানে? আ আমি কিছু নিইনি! আমার কাছে কিছু নেই। তোমাদের জিনিস আমি কেন নেব? আমাকে ছেড়ে দাও। আমার কোনও টাকাপয়সা লাগবে না। যে টাকা তোমরা দিয়েছ আমি সেটাও ফিরিয়ে দেব। আমাকে আমার গ্রামে ফিরে যেতে দাও। আমি বুঝতে পারছি তোমরা খারাপ কিছু করতে চাইছ। কিন্তু কী করতে চাইছ সেটা আমি বুঝতে পারছি না। আমাকে এখানে রাখাতে যে তোমাদের কোনও ভালো উদ্দেশ্য নেই সেটা

একি! এর জ্ঞান ফিরে এসেছে! ঘরের ভেতর ঢুকে আসে একজন মহিলা। খুশি এইবার চিনতে পেরেছে তাকে। চিৎকার করে বলে, রিচা ম্যাডাম! আপনি কেন আটকে রেখেছেন আমাকে? ছেড়ে দিন আমাকে! আমার কিছু চাই না। আমি শুধু আমার মায়ের কাছে যেতে চাই। আমি যা শুনেছি আমি সব ভুলে যাব। আমি জানি না আপনারা আমার সাথে কী করেছেন বা কী করতে চাইছেন। আমি শুধু আমার মায়ের কাছে যেতে চাই।

সব হবে। কিন্তু আমাদের কথা না শুনলে তুমি তোমার মায়ের কাছে কেন, কোথাও যেতে পারবে না। আর তোমার মাকেও কোনওদিন খুঁজে পাবে না।

মানে? চমকে ওঠে খুশি।

এখনও কিছু বুঝতে পারছ না?

কী বুঝব? অবাক হয়ে জিজ্ঞাসা করে খুশি। তারপরে ওর কী যেন মনে হতে জিজ্ঞেস করে, আচ্ছা আমাকে সেদিন ইঞ্জেকশন দিয়ে আপনারা অজ্ঞান করে দিয়েছিলেন তাই না? তারপর আমাকে এখানে নিয়ে এসেছেন? এটা কোথায় আর আমি কতক্ষণ এরকম জ্ঞান হারিয়েছিলাম?

দুদিন! রিচা ম্যাডাম সংক্ষেপে উত্তর দেয়।

দুদিন! কেন করছেন আমার সাথে এরকম আপনারা? কী লাভ

আপনাদের?

কারণ তোমাকে আমাদের প্রয়োজন! আরও ভেঙে বলতে গেলে তোমার শরীরটা আমাদের প্রয়োজন।

শরীর! আঁতকে ওঠে খুশি। শরীর শব্দটা শোনামাত্র ওর মনে হয় এরা খুব নোংরা কিছু করাতে চাইছে ওকে দিয়ে।

আরে এত ভাবনাচিন্তার দরকার নেই। তোমার শরীরটাকে আমরা শুধু কিছু মাসের জন্য ভাড়া নিয়েছি।

এসব কী অদ্ভুত কথা বলছেন আপনি? দেখুন আমার সাথে কোনও নোংরামো করার চেষ্টা করবেন না! ভালো হবে না কিন্তু!

জোরে হেসে ওঠে রিচা, ভালো হবে না? তুমি কী করতে পারবে? কী ক্ষমতা আছে তোমার? একটা সাধারণ গ্রামের মেয়ে! আর নোংরামো? কে বলেছে তোমাকে এসব? আমরা কোনও নোংরামো করাই না এখানে। খুব পবিত্র একটা কাজ হয়। 

পবিত্র কাজ? কৌতূহলী দৃষ্টিতে প্রশ্ন করে খুশি।

হ্যাঁ! আর সেটা কী তা তুমি আর কটা দিন পরেই টের পেয়ে যাবে। কথাটা বলে ঘরের বাইরে বেরিয়ে যায় রিচা। আর সঙ্গে থাকা লোকটাকেও ডাক দেয়, চলে এসো! দরজা বন্ধ করে দাও।

লোকটা বেরিয়ে যেতে খুশি ছুটে যায় দরজার কাছে। তারপর কাতরভাবে বলতে থাকে, আমাকে একবার আমার মায়ের সাথে কথা বলতে দিন। আমার খুব মায়ের জন্য মন খারাপ করছে। প্লিজ। দিন না একবার কথা বলতে!

রিচা কী যেন একটা ভেবে বলে, এত উত্তেজিত হচ্ছ কেন সবসময়? এসব ঠিক নয়। যেভাবে বলব নিজের খেয়াল রাখবে। একটুও এদিক ওদিক হলে ভালো হবে না কিন্তু বলে দিচ্ছি।

আআমি তো কিছু করছি না। কী করতে পারব আমি এখানে আপনাদের নজরের সামনে বন্দি থেকে। আমাকে প্লিজ একটাবার মায়ের সাথে কথা বলতে দিন।

রিচা একটা বাঁকা হাসি হাসে। তারপর বলে, হ্যাঁ ডাক্তার বলেছেন তোমার মন ভালো রাখতে! তাহলে তোমার কথা তো শুনতেই হবে! দেব তোমার মায়ের সাথে কথা বলতে! কিন্তু আমার কিছু শর্ত আছে। তোমার মাকে কিছু বলা যাবে না। আর আমার কথামতো সবসময় চলতে

হবে। না খেলে হবে না, ওষুধও যেমন বলব তেমন খেয়ে যেতে হবে। না হলে কিন্তু তোমার মাকে বুঝতেই পারছ আমরা কী করতে পারি! যদি তোমার মায়ের ভালো চাও আর তোমার মাকে এখান থেকে ছাড়া পাওয়ার পর দেখতে চাও তাহলে এই কথা আজ কেন আগামীদিনেও কেউ যেন জানতে না পারে। তুমি যদি আমাদের কথামতো এই কাজেই লেগে থাকতে পারো তাহলে তোমাকে আমরা তোমার মায়ের সাথে দেখা করতে দেব। টাকাপয়সা দেব। মায়ের কাছে যেতে দেব। সব করতে পারবে। শুধু প্রত্যেক সাত থেকে নয় মাস ধরে আমাদের সাথে এই কাজ তোমাকে চালিয়ে যেতে হবে।

সাত থেকে নয় মাস? খুশির প্রশ্নে অদ্ভুত এক বিস্ময়।

ওই যে বললাম তোমার শরীরটা আমরা ভাড়া নিয়েছি কিছু মাসের জন্য! একবার সেই অ্যাসেট আমাদের কাছে চলে আসুক। তারপর তুমি যদি ভালো করে বাঁচতে চাও তাহলে পরবর্তী কাজের জন্য তৈরি হয়ে যাবে। আর তা না হলে ভেবে দেখব তোমার সাথে কী করা যায়। এখন রেস্ট নাও। পরে ফোনে কথা বলতে দেব। ততক্ষণ ভেবে নাও আমার শর্ত মানবে কি না? কথাটা বলে দরজাটা বন্ধ করে দেয় ওরা।

খুশির কেমন পাগল পাগল লাগছে। ও কিছুই বুঝতে পারছে না। আচ্ছা কী বলল ওরা? ওরা ওর শরীরটাকে ভাড়া নিয়েছে। মানে? কথাটা ভাবতেই খুশির আবার গাটা গুলিয়ে উঠল। ও এদিক ওদিক তাকাতে একটা অ্যাটাচড দরজা দেখতে পেল। ওটা নিশ্চয়ই বাথরুমের দরজা! ছুটে গিয়ে সেটা খুলে ভিতরে ঢুকে বেসিনের উপর হুমড়ি খেয়ে পড়ে। বমি করল বেশ কিছুটা। তারপর বেসিনের জলে মুখটা ভালো করে ধুয়ে নিল। এই বাথরুমের দেওয়াল হাতড়ে একটা সুইচ খুঁজে পেতেই সেটা অন করে খুশি। আর তখনই ওর মুখটা বাথরুমের ঝাপসা হয়ে আসা আয়নায় দেখতে পায়। তারপরেই ওর কী যেন একটা মনে হয়! চোখের কোল দুটো বসে গেছে। মুখে কেমন যেন ক্লান্তির ছাপ। ওর বমি পাচ্ছে! ওর অস্বস্তি হচ্ছে! ডেট পেরিয়ে গেছে কবে! তাও এখনও তো কথাটা ভাবতেই বিদ্যুতের গতিতে ওর মাথায় খেলে গেল একটা কথা শরীর ভাড়া নিয়েছে!



জগিং করার সময় মোবাইলে একটার পর একটা গান চলতে থাকে দ্বৈতার। ওর পছন্দের কিছু গান। কানে এয়ার পড় লাগানো থাকে। এই মুহূর্তেও সেটাই করছে ও। সকালের হাওয়ায় নিজেকে ফ্রেশ করে নিচ্ছে। আরও কত লোকজন বেরিয়ে পড়েছে রাস্তায়। কেউ ছুটছে। কেউ দ্রুত গতিতে হাঁটছে। কেউ একপাশে দাঁড়িয়ে ফ্রিহ্যান্ড এক্সারসাইজ করে নিচ্ছে। দ্বৈতা এবার বাড়ির পথ ধরল। ওকে বাড়ি ফিরে আবার রেডি হতে হবে। ওর কেসটায় প্রগ্রেস বলতে বিশেষ কিছুই হয়নি। রতনের সাথে যার ঝগড়া ছিল তাকে খুঁজে পাওয়া গেছে পাঁচদিন পর। ব্যাটা মেদিনীপুরে ওর মাসির বাড়িতে লুকিয়ে ছিল। তাকে ধরেও রাখা হয়েছে। জিজ্ঞাসাবাদ করা হয়েছে বিস্তর। কিন্তু সে ঝগড়া, মদ খাওয়া, গালি দেওয়া এর বাইরে আর কিছুই মনে করতে পারছে না। আসলে মনে করতে পারছে না নয়, ও বলছে না। এখন এর বাইরে আর কিছু ঘটে থাকলে ও বলবে! লোকটা বারবার বলছে, ওকে মারতে যাব কেন! আরও দশ হাজার টাকা ওর থেকেই ধার নেব ভেবেছিলাম। সেদিন ক্যাঁচালটা না হলে ওদিনই কথাটা পাড়তাম! দ্বৈতাও ওর পেট থেকে কথা বের করার আপ্রাণ চেষ্টা করে যাচ্ছে। কিন্তু কোথাও যেন ওর মন সায় দিচ্ছে না। ওর মনে হচ্ছে এই মদের ঠেক, ঝগড়া, এই লোকটা এই সবকিছুর বাইরেও একটা কিছু আছে। একটা কিছু যা ওর নজর এড়িয়ে যাচ্ছে। রতনের এই রমরমা ব্যাপারের হিসাবটাও মিলছে না। এসব লোক ব্যাঙ্কে টাকা রাখে না। ঘরের মধ্যেই গোপন গোপন জায়গায় টাকা লুকিয়ে রাখে। হয়েওছে তাই। দ্বৈতা একটু খুঁজতেই সেই সব টাকা বেরিয়ে আসে। আড়াই লাখ টাকা প্রায়। রতনের শুধু চায়ের দোকান তো থাকতে পারে না। এর পিছনে নিশ্চয়ই আর কোনও ইনকামের সোর্স আছে। হতে পারে সেটার জন্য মারা গেছে! কিন্তু সেটাই বা বের করবে কী করে? দ্বৈতা রতনের বাড়ি থেকে তো এমন কোনও ক্লু পেল না। এসব টাকার হিসাবও পাওয়া গেল না। এমনকি রতনের স্ত্রীও এসব বিষয়ে কিছুই জানে না। বাড়িতে যে এতগুলো টাকা ছিল আর সেসব এদিক ওদিক চোখের সামনেই লুকানো ছিল সেটা জানায় সে নিজেই অবাক হয়ে যায়। দ্বৈতা বুঝতে পারছে না এই কেসের সূত্রটা ঠিক কোথায়!

জগিং শেষে প্রতিদিনের মতো বাড়ি ফিরে দ্বৈতা টেবিলে বসতেই কলিং বেলটা বেজে ওঠে। দরজা খুলে দেখে সেই পেপারের ছেলেটা।

কি ম্যাডাম দিদি, আজকে তো খবরে তোমার নাম আছে।

দ্বৈতা বলে দেখি! পেপারটা ওর হাত থেকে নিয়ে চোখের সামনে রাখতেই প্রথম পেজে বড় বড় অক্ষরে হেডলাইন দেখতে পায় অরণ্য গুহর খুনি এখনও অধরা। এটা দেখেই দ্বৈতার মাথাটা আবার ওই কেসে চলে গেল। এই কেসটাও এখনও সলভ হয়নি। কিছুতেই অরণ্য গুহর খুনির ট্রেস পাওয়া যাচ্ছে না। খুনির মোটিভটাও ঠিক করে বোঝা যায়নি এখনও। কন্ট্রাক্ট কিলারের কাজ নয় বোঝা যায়! অতএব পিছনে প্রতিশোধ এবং শত্রুতার কারণ। কিন্তু কিসের প্রতিশোধ, কেনই বা শত্ৰুতা তা কিছুতেই বোঝা যাচ্ছে না। ওঁর মৃত্যুর শোকে প্রায় গোটা রাজ্যের মানুষই স্তব্ধ। কতরকম সামাজিক কাজের সাথে যে যুক্ত ছিলেন উনি একটা বড় স্কুলের ট্রাস্টি। একটা অনাথ আশ্রম চালান। একটা এনজিওর সাথে যুক্ত। ইনিভেস্টিগেশন চলছে। এই সব জায়গায় খবর লাগানো হয়েছে, ইনফরমেশন কালেক্ট করা হয়েছে। কিন্তু কিছুই সুরাহা হয়নি।

খবরটা খানিকটা চোখ বোলাতেই রাগ হয় দ্বৈতার। ফ্রন্ট পেজে ওদের ডিপার্টমেন্টের নাম এসেছে। যদিও এটা বদনামের সুর। কিন্তু তবুও নামটা সেই ওর সিনিয়রের। এই কেসটা দ্বৈতাকে তো দিতে পারতেন ওর স্যার! দ্বৈতা ঠিক নিজেকে প্রমাণ করে দিত। প্রাণ লড়িয়ে দিত এটা সলভ করতে। যাই হোক। পরের আরও দুটো পাতা ওল্টাতে ছোট্ট করে একটা খবর সামনে এল দ্বৈতার চাওয়ালার রহস্যজনকভাবে খুন! এটা দেখেই মেজাজটা আরও চটকে গেল। বুঝল এটার কথাই বলছিল পেপারের ছেলেটা। পেপারটা হাতে গুটিয়ে নিয়ে দ্বৈতা বলে, তুই এবার যা! আমাকে পেপারটা পড়তে দে!

দরজাটা বন্ধ করে এসে পেপারটা দলা পাকিয়ে টেবিলের উপর রাখল। ধুর! ওর আর আজ ভালো লাগছে না পেপারটা পড়তে। ঠিক এমন সময় মোবাইলটা বেজে ওঠে। সেটা রিসিভ করে ওপাশের কথা শুনতেই চমকে ওঠে দ্বৈতা, কী? আবার খুন! আমি আসছি।

(১৮)
উফ্ মা আবার ফল এখন? সামনের ফলের প্লেটটা দেখেই বিরক্ত হয় সুনেত্রা। এই একটু আগেই সকালের জলখাবার খেয়েছে ও। এক ঘণ্টা হবে হয়তো। এর মধ্যেই ওর শাশুড়ি ফলের প্লেট নিয়ে হাজির। ফল হচ্ছে সুনেত্রার দুচোখের বিষ। কোনওকালেই ফল ওর পছন্দের জিনিস নয়। কিন্তু এখন নিয়ম করে সেটাই থালা ভরে খেতে হচ্ছে। দেখতে দেখতে একমাস কেটে গেছে ওর প্রেগন্যান্সির। মর্নিং সিকনেস, ভমিটিং, উইকনেস এই সবকিছুই ওর মধ্যে দেখা গেলেও এগুলোকে শরীরের অসুস্থতা ভাবেনি সুনেত্রা। বরং ওর অংশ আসার আনন্দে সবকিছুকে ভীষণভাবে উপভোগ করেছে ও।

ওসব শুনব না। ডাক্তারের কথার বাইরে আমি যেতে পারব না। এই সময় ভালোমন্দ খেতেই হবে। তবে বাচ্চার গ্রোথ হবে। চুপচাপ খেয়ে নাও। কথাটা শাসনের সুরে বলেই রান্নাঘরের দিকে চলে গেলেন সুনেত্রার শাশুড়ি। সুনেত্রা জানে এই শাসনের মধ্যে একটা ভালোবাসা আছে। এই ভালোবাসা এই যত্ন এইসব সুনেত্রা কোনওদিন পাবে সেই আশা ছেড়েই দিয়েছিল। একটা বাচ্চা আসার খুশিতে কতকিছু পালটে যায়! ভেবেই অবাক লাগে সুনেত্রার। ওর বাবা-মা একদিন অন্তর একদিন আসছে ওকে দেখতে। স্কুলে সব জানাতে সেখানেও ওকে বলেছে আসার কোনও দরকার নেই। জমানো মেডিক্যাল লিভ, সিএল আর ম্যাটারনিটি লিভেই হয়ে যাবে। ওর খবরটা পেয়ে রোহিণী আর পুবালী যে কী খুশি হয়েছিল। ওকে দেখতেও এসেছিল ওরা। রোজ ফোন করে খবর নেয়।

ফলের প্লেটটা এক হাতে নিয়ে আরেক হাতে টিভির রিমোটটা নিল সুনেত্রা। অনেকক্ষণ ধরে প্যানপ্যানানি একটা সিরিয়াল চলছিল। এইবার একটু চ্যানেলটা চেঞ্জ করে নিউজে দিল। আর তখনই টিভি স্ক্রিনে ভেসে উঠল একটা মহিলার ছবি। তার নাম লিসা। পেশায় একজন নার্স। গতকাল রাতে সে খুন হয়েছে। খবরটা শুনতেই হাত থেকে রিমোট, ফলের প্লেট সব পড়ে যায় সুনেত্রার। ও চিৎকার করে ওঠে অভীক। অভীক ওর এমন ভয়ার্ত চিৎকার শুনে সকলেই ছুটে আসে।

কী হয়েছে? সুনেত্রাকে কাঁপতে দেখে জড়িয়ে ধরে অভীক।

ওওই নার্স! টিভি স্ক্রিনের দিকে ডান হাতের তর্জনী তুলে দেখায় সুনেত্রা। অভীকও সেদিকে তাকিয়ে চমকে ওঠে।

কী হয়েছে অভি? ও ওরকম করছে কেন? অভীকের বাবা আর মা প্রশ্ন করে।

এই নার্সই আমাদের ওই ক্লিনিকের খবর দেন। আর ওনাকে খুন করে দিয়েছে? উত্তর দেয় অভীক। তারপর বিস্মিতভাবে বলে এত ভালো মানুষটা। ওকে খুন করে দিল! কেন করল ওই নার্সকে খুন?

টিভির স্ক্রিনে ফুটে উঠেছে ওই ক্রাইম স্পট, রক্তাক্ত মৃতদেহ আর সুন্দর ছবিটা। বারবার মিলিয়ে মিলিয়ে দেখাচ্ছে। সুনেত্রা সেই ছবি দুটো দেখে কেমন যেন আরও উত্তেজিত হয়ে পড়ছে। ও বারবার বিড়বিড় করে যাচ্ছে, ওনার কে এমন শত্রু থাকতে পারে! ওরকম একটা মানুষকে মেরে দিল! এই তো সেদিন কথা হল আমাদের। এত বড় উপকার করল! আমি আর ভাবতে পারছি না! আমার শরীর খারাপ লাগছে! কথাটা শোনামাত্র পিছনে দাঁড়িয়ে থাকা ওর শাশুড়ি ওর মাথায় হাত বোলাতে বোলাতে বলে, আরে তুই এরকম করছিস কেন? হতে পারে ওর কোনও ব্যক্তিগত শত্রু ছিল। এরকম করিস না! তোর শরীর খারাপ হয়ে যাবে তো!

অভীক একটু ধাতস্থ হতেই ওর মায়ের কথাগুলো শোনে। ও-ও পরিস্থিতি বুঝে সুনেত্রাকে বলে, হ্যাঁ তুমি টেনশন কোরো না। ডাক্তার কিন্তু বলেছে তোমাকে কোনওরকম স্ট্রেস বা টেনশন না নিতে! চলো আর টিভি দেখতে হবে না। কথাটা বলে সুনেত্রাকে একপ্রকার টেনে ঘরের দিকে নিয়ে গেল অভীক।

টিভিতে তখনও খবর চলে যাচ্ছে ক্রাইম সিনে পৌঁছে গেছে গোয়েন্দা দপ্তরের অফিসারেরা.. আপনারা দেখতে পাচ্ছেন দেখা যাচ্ছে দ্বৈতা এবং অনিকেতকে দু-তিনজন রিপোর্টার ছেঁকে ধরেছে। ওরা আসলে অরণ্য গুহর কেসটার থেকে সরে একটু সময় পেয়েছে। তাই জন্য আবার টাটকা একটা মার্ডার সিন কেউ মিস করতে চায়নি। আর এই নার্স মার্ডার কেসে দ্বৈতার কেসটাও নতুন করে হাইলাইটেড হল।



ম্যাম! আপনাদের কী মনে হচ্ছে? খুনটা কি একই খুনির করা? যদি তাই হয় তাহলে কেন এসব হচ্ছে হঠাৎ করে কলকাতায়? এর আগে একটা চাওয়ালা মারা গিয়েছিল। এখন একজন নার্স। আপনাদের কী মতামত? আগের কেসটার কিনারা হয়েছে কিছু? পরপর প্রশ্নগুলো ছুটে এল দুতিনজন রিপোর্টারের কাছ থেকে। দ্বৈতা শুধু বলল, ইনভেস্টিগেশন চলছে। আমরা কোনও ব্লু পেলেই আপনারা জানতে পারবেন।

কিন্তু যদি কলকাতায় পরপর একই ব্যক্তি দুটো খুন করে থাকে তাহলে তো সিরিয়াল কিলিংও হতে পারে! আপনারা কি এরকম কিছু সন্দেহ করছেন? তাহলে আমাদের সাধারণ মানুষের নিরাপত্তার কী হবে?

আমি তো বললাম ইনভেস্টিগেশন চলছে। এর বাইরে আমি কিছু বলতে পারব না। কথাটা বলে এগিয়ে যায় দ্বৈতা। তারপর গিয়ে দাঁড়ায় বডিটার কাছে। ভালো করে লক্ষ্য করে একটা মোটামুটি ভালো সালোয়ার কামিজ পরেছিল লিসা। মুখশ্রীটা মোটামুটি ভালোই। দেখলে বোঝা যায় রীতিমতো মেন্টেন করত নিজেকে। চুল থেকে শুরু করে স্কিন সবেতেই পার্লার ও দামি প্রসাধনের ছোঁয়া আছে। কিন্তু সেই সবকিছুতে লেগে আছে এখন শুকনো রক্ত।

এই খুনটাও রাতের দিকেই হয়েছে আর সামনের দিক থেকেই হয়েছে। অদ্ভুতভাবে এই খুনেও ছুরির ব্যবহার। শুধু পার্থক্য ওই সামনে আর পিছনে। এবার ফরেন্সিক থেকে জানা যাবে একই ছুরি কি না! যদি ছুরি একই হয় তাহলে তো বেশ ভাববার বিষয়। দ্বৈতা ধীর স্বরে বলতে থাকে।

তার মানে একই ব্যক্তি এই দুজনকে খুন করেছে? অনিকেত দ্বৈতার কথা শুনতে পেয়েই প্রশ্ন করে। ওর প্রশ্নটা শুনে দ্বৈতার ভুরু কুঁচকে যায় একই ব্যক্তি যদি পরপর দুটো খুন করে থাকে তাহলে কি তিন নম্বর কোনও সম্ভাবনা থাকে? তিন নম্বর খুন যদি হয় তাহলে কেসটা তো সিরিয়াল কিলিং-এর দিকে চলে যাচ্ছে। কলকাতায় সিরিয়াল কিলিং কিন্তু কেন? আগেরজন একজন চাওয়ালা আজকের জন একজন নার্স। এতে দুজনের মধ্যে পেশাগত পার্থক্য বিশাল কিন্তু দুজনাই টার্গেট। এখন শুধু অপেক্ষা ছুরিটার বিষয়ে জানা। যদি এটাই হয় তাহলে এই কেস কিন্তু আর খুব একটা সাধারণ থাকছে না। কথাটা মাথায় আসতেই উত্তেজিত হয়ে ওঠে দ্বৈতা। তবে খুনের প্যাটার্ন তো মিলছে না। আগের খুনটা পিছন দিক থেকে হয়েছে। এবারেরটা সামনের দিক থেকে সাধারণত সিরিয়াল কিলাররা নিজেদের একটা নির্দিষ্ট প্যাটার্ন ফলো করে। এক্ষেত্রে যদি মার্ডার ওয়েপনটা মিলে যায় তখন একটা সম্ভাবনা থাকবে অন্তত সিরিয়াল কিলিং-এর। অথবা খুনটা এক ব্যক্তির করা কি না এটা বোঝা যাবে। এখন সেটা হলে এই দুজনের মধ্যে কোনও ব্যক্তিগত যোগসূত্র আছে সেটা জানতে হবে।

খুনটাও প্রায় একইরকম তাই না? দ্বৈতাকে এতক্ষণ চুপ থাকতে দেখে অনিকেত আবার একটা প্রশ্ন করল।

হ্যাঁ কিন্তু এটা সামনের দিক থেকে। এইবার দ্বৈতা উত্তর দিল।

অনিকেত একটু ভালো করে লক্ষ্য করে তারপর বলে, ও হ্যাঁ হ্যাঁ আপনি তো বলেছিলেন ওই ছুরির স্ট্রোকটা দেখতে। সেইমতো একটু ভালো করে দেখার চেষ্টা করে দেখে হঠাৎ করে আবার বলে ম্যাডাম ওই অরণ্য গুহর কেসটাতেও সামনের থেকে ছুরি মেরেছিল। তবে ওখানে আবার বুকের উপর বারবার স্ট্যাব করেছে। তিনটে খুন এমন কাছাকাছি সময়ের ব্যবধানে হল! কিন্তু দেখুন কেমন আলাদা আলাদা টাইপের।

অনিকেতের কথাটা শুনতেই কেমন যেন দ্বৈতার মনে হল এমন কী হতে পারে? ওটাও তারপর নিজেকে বুঝিয়ে নেয়! বার বার ওই কেসটায় মাথাটা চলে যাচ্ছে! এই কথা বর্মন স্যারকে বাই এনি চান্স বলে ফেললে আর রক্ষে নেই। কী যে ভাববেন উনি। ভদ্রলোক হয়তো ভাববেন দ্বৈতার কেসটা নেওয়ার ইচ্ছে বলেই এসব মনে হচ্ছে। ওটা একটা হাইপ্রোফাইল কেস! হয়তো এরকম বলতেও পারেন যে শহরে যত ছুরি দিয়ে মার্ডার হবে সবগুলোকেই ও নিজের কেসের সাথে রিলেট করবে! এইসব কথাগুলোকে মাথার থেকে সরিয়ে দ্বৈতা একটা দীর্ঘশ্বাস ছাড়ে। তারপর অনিকেতের দিকে ফিরে বলে, এর মুখে একটা দাগ পড়েছে। মনে হচ্ছে যেন চেপে ধরা হয়েছিল মুখটা। রংটা পরিষ্কার আর নরম মেয়েলি ত্বক তাই দাগটা বেশ স্পষ্ট! রতনের কেসটাতেও কিন্তু চেপে ধরার ব্যাপারটা ছিল। হালকা একটা দাগ ওর মুখেও ছিল।

হ্যাঁ ম্যাম ভাইতো! অনিকেত আবার একবার খুঁটিয়ে দেখার চেষ্টা করে।

দ্বৈতা উঠে দাঁড়িয়ে বলে, এই ক্রাইম সিনের সমস্ত ছবি আর আগের ছবি কালেক্ট করে আমার সাথে ডিপার্টমেন্টে মিট করবে। মনে তো হচ্ছে একই ব্যক্তির কাজ! দেখি পোস্টমর্টেমে কী বলে! আচ্ছা এই মহিলা কোথাকার নার্স ছিলেন?

দাঁড়ান ম্যাডাম। কথাটা বলেই অনিকেত একটু এগিয়ে যায় লোকাল পুলিশ অফিসারের কাছে। ওর সাথেই ভদ্রলোক এগিয়ে এসে দ্বৈতার দিকে তাকিয়ে বলেন নমস্কার ম্যাডাম!

নমস্কার! দ্বৈতাও ভদ্রতা দেখায়।

ইনি মানে এই লিসা সরকার ড্রিমল্যান্ড নার্সিংহোমের নার্স। ভদ্রলোক সোজা উত্তরে চলে আসতে বোঝাই গেল যে অনিকেত প্রশ্নটা আগেই করে নিয়েছে।

এটা কোথায়?

এই তো কাছেই। খুব একটা দূরে না। ওটা একটা নার্সিংহোম কাম আইভিএফ ক্লিনিক।

হোয়াট? রীতিমতো চমকে ওঠে দ্বৈতা।

কী হল ম্যাডাম? ভদ্রলোক বিস্ময়ে প্রশ্ন করেন।

কিছু না। আমি ওই ক্লিনিকে যেতে চাই।

হ্যাঁ চলুন না। আমিও যাচ্ছিলাম ওখানেই। ভদ্রলোক নিজের গাড়ির দিকে এগিয়ে যান। দ্বৈতা আর অনিকেতও ওদের গাড়ির দিকে এগোতে থাকে। গাড়িতে উঠতেই দ্বৈতা ড্রাইভারের উদ্দেশ্যে বলে, ওই জিপটাকে ফলো করে যাবে।

অনিকেত বেশ কিছুক্ষণ ধরে খুসখুস করছিল। এইবার প্রশ্নটা করেই ফেলল, আপনিও ওই ফার্টিলিটি ক্লিনিকের কথাটা শুনে চমকে গেলেন কেন? ওই রতনের দোকানটাও একটা আইভিএফ সেন্টারের সামনে ছিল বলে?

এক্স্যাক্টলি! দ্বৈতা সংক্ষেপে উত্তর দেয়। মিনিট পাঁচেকের মধ্যেই ওদের গাড়ি এসে পৌঁছায় ড্রিমল্যান্ড নার্সিংহোম এর সামনে। গাড়ি থেকে নেমে ওরা তিনজনের ঢুকে যায় নার্সিংহোমের পাশে থাকা আইভিএফ ক্লিনিকটার ভিতর। তারপর রিসেপশন ডেস্কে থাকা মেয়েটিকে দ্বৈতা জিজ্ঞেস করে, আমি আপনাদের এই ক্লিনিকের মালিকের সাথে কথা বলতে চাই। মেয়েটি সহ সকলেই ঘাবড়ে যায় দ্বৈতা আর অনিকেতের পাশে থাকা পুলিশের ড্রেসের লোকটিকে দেখে। ওরা আন্দাজ করে নেয় দ্বৈতা এবং অনিকেতও পুলিশের লোক!

অনেক দম্পতি বসে আছে সামনের চেয়ারগুলোয়। ওরা নিশ্চয়ই ডাক্তারের সাথে ভিজিটে এসেছে। কেউ কেউ প্রেগন্যান্ট, আবার কেউ কেউ হয়তো নতুন এসেছে। এরকম পরিবেশকে উত্তপ্ত করতে চায় না দ্বৈতা। তাই ধীর ও মোলায়েম স্বরে বলে, আপনাদের ক্লিনিকের একজন নার্স লিসা সরকার গতকাল রাতে খুন হয়েছেন। সে বিষয়ে আমরা একটু কথা বলতে এসেছি। এই ক্লিনিকের মালিক কে?

মেয়েটি আমতা আমতা করে উত্তর দেয়, ডক্টর কর!

আচ্ছা! উনি ছাড়া আর কজন ডাক্তার এখানে আছেন?

আরও পাঁচজন ডাক্তার আছেন।

আচ্ছা ডক্টর কর কি পেশেন্ট দেখেন?

হ্যাঁ উনিই মেইনলি পেশেন্টদেরকে ডিল করেন। বিশেষ করে খুব ক্রিটিক্যাল কেস হলে উনি ডিল করেন প্রথমেই। বাকি ডাক্তাররাও পেশেন্ট দেখেন। তারপর প্রাইমারি চেক আপ হয়। কিন্তু সব শেষে ওনার কাছেই যায়।

আচ্ছা ওনার সাথে এখন একটু কথা বলা যাবে?

উনি তো পেশেন্ট দেখছেন!

একটু তো কথা বলতেই হবে আমাদের সাথেও। আপনাদের ক্লিনিকের নার্স যখন খুন হয়েছেন! মালিককে তখন আমাদের সাথে কোঅপারেট তো করতেই হবে।দ্বৈতার গলার সুর একটু কঠিন হতেই মেয়েটা সুড়সুড় করে ফোনটার দিকে সরে গিয়ে গলার স্বর খাদে নামিয়ে বলে, হ্যাঁ হ্যাঁ ম্যাডাম আমি খবর দিচ্ছি স্যারকে! কথাটা বলেই মেয়েটা ফোনটা নিয়ে ডায়াল করে। বোঝা গেল ডাক্তার করকে ফোনটা করেছে। এক মিনিটের মধ্যে ফোনটা রেখে বলল, ম্যাম আপনারা ভিতরে যেতে পারেন।

কোন দিকে? দ্বৈতা প্রশ্ন করে।

ও আপনাকে নিয়ে যাবে। বলে পাশে ছেলেটিকে ইশারা করে।

ছেলেটা বলে, আসুন আমার সঙ্গে।

দ্বৈতা অনিকেত এবং সেই অফিসার চেম্বারে ঢুকতেই ডাক্তার কর সিট ছেড়ে দাঁড়িয়ে বলেন, বসুন!

দ্বৈতা হাত নেড়ে বলে, ইটস ওকে। আমরা জাস্ট কয়েকটা বিষয়ে জানতে এসেছি।

হ্যাঁ বলুন।

আপনি খবরটা দেখেছেন নিশ্চয়ই?

না প্রথমে দেখা হয়নি। একটু আগে নিউজটা পেয়েছি।

সেই বিষয়েই আপনার সাথে কথা বলতে এসেছি।

আচ্ছা!

লিসা সরকার কেমন ছিলেন?

ভালো। কাজের দিক থেকে বেশ সিনসিয়ার। এমনি তো কোনও প্রবলেম ছিল না।

ওর সাথে কি কারও কোনও সমস্যা ছিল এখানে বা অন্য কোথাও? মানে আপনারা কি কিছু জানেন?

দেখুন আমি এই বিষয়ে কিছু বলতে পারব না। নার্সদের সাথে আমার খুবই প্রফেশনালি কথা বার্তা হয়। ওদের মধ্যে যদি কারও সাথে কারও কিছু সমস্যা থেকে থাকে সেটা আপনি ওদের সাথে কথা বলেই বুঝতে পারবেন। মানে বাকি নার্স বা আদার্স এমপ্লয়ি যারা রয়েছে তাদের সাথে কথা বললে আপনি বুঝতে পারবেন। তবে আমার মনে হয় না আমার এই ক্লিনিক বা নার্সিংহোমে কারও সাথে কারওর এরকম স্তরে ঝামেলা আছে। আর লিসার ব্যক্তিগত জীবনে কী সমস্যা আছে বা ওর কারও সাথে কোনও সমস্যা ছিল কি না এই বিষয়ে আশা করি আমরা কেউ বলতে পারব না! অন্তত আমি তো জানি না। গতকাল ওর কটা অব্দি ডিউটি ছিল আপনি সেটা আমাদের চার্ট মানে রোস্টার দেখলে বুঝতে পারবেন। কালকের রোস্টার আমার এমপ্লয়িদেরকে বললে ওরা দিয়ে দেবে। আমি যেটা শুনলাম, ওর কালকে একটু রাতের দিকেই ডিউটি ছিল। বোধ হয় বারোটা সাড়ে বারোটা অবধি কিন্তু মনে হয় একটু লেট করে বেরিয়েছিল। কোনও পেশেন্টকে ভিজিট করার জন্য লেট হয়েছিল। পুরো ডিটেলস আপনি নম্রতার থেকেই পেয়ে যাবেন।

নম্রতা কে?

রিসেপশনে যে মেয়েটার সাথে আপনাদের একটু আগে কথা হয়েছে ওর নামই নম্রতা। ও-ই আপনাকে রোস্টার ডিটেলস এবং বাকি এমপ্লয়ি যারা লিসার সাথে কাজ করত তাদের ডিটেলস দিয়ে দেবে।

আচ্ছা থ্যাঙ্ক ইউ!

অফিসার একটা কথা জিজ্ঞাসা করছি। ডক্টর কর একটু চিন্তিত ভাবে প্রশ্ন করেন।

হ্যাঁ বলুন!

এই ঘটনাটাতে আপনারা আমার ক্লিনিক আর নার্সিংহোমকে ইনভল্ভ করবেন না তো?

এটা তো তদন্ত করলেই বলতে পারব যে আপনাদের ইনভলভ হতে হচ্ছে কি না! তবে আপনাদের এমপ্লয়ি যখন! একটু তো টানাটানি হবেই।

দেখুন আমি আপনাকে বলতে পারি ওর এই খুনের পেছনে কোনওভাবেই আমাদের নার্সিংহোম বা ক্লিনিক ইনভলভড নয়। দেখবেন যাতে আমাদের রেপুটেশনে কোনও এফেক্ট না পড়ে।

সেটা সময় বলবে। আমি চেষ্টা করব শুধু সত্যিটা বের করার। আসি! হাতজোড় করে নমস্কার জানিয়ে চেম্বার থেকে বেরিয়ে যায় দ্বৈতা এবং অনিকেত। ওরা রিসেপশনের দিকে এগোলে ওদের সাথে থাকা লোকাল থানার অফিসার প্রাইমারি কাজগুলো মিটিয়ে নেওয়ার জন্য বেরিয়ে যান। রিসেপশন ডেস্কে দ্বৈতা বেশ কয়েকজনের নাম জানতে পারে যাদের সাথে গতকাল ছিল লিসার ডিউটি। এদের সাথে বেশিরভাগ সময় ওর ডিউটি পড়ে। তাই এদের সাথে ওর বন্ধুত্ব একটু বেশিই। দ্বৈতা তাদের সাথে দেখা করার কথা বলতেই জানা যায় তাদের ডিউটি আবার আজ রাতে। নম্রতা জানায় তাদের সাথে এখন দেখা করা যাবে না! দ্বৈতা আবার তার ফর্মে ফিরে আসে। একটু জোর গলায় বলে, আপনি এক  ঘণ্টার মধ্যে এদের সকলকে ডেকে পাঠান। আমি কিছু জিনিস জিজ্ঞাসা করব।

(১৯)
আচ্ছা মা বড় হলে কি সবাই পাল্টে যায়? বিছানায় মায়ের পাশে শুয়ে প্রশ্ন করে ছোট্ট মেয়েটা। ওর মা ওর মাথায় চুলে বিলি কেটে দিতে দিতে বলে, ওমা পাল্টে যাবে কেন? হ্যাঁ দেখতে সবাই পাল্টে যায় ঠিকই। কিন্তু মানুষটা তো একই থাকে।

মা স্বপ্নগুলো কি সত্যি হয় বড় হলে?

হ্যাঁ হয় তো! ছোটবেলায় সবাই কত স্বপ্ন দেখে বড় হয়। এই হব। সেই হব। কারওর স্বপ্ন সত্যি হয়। আর কারও কারও স্বপ্ন স্বপ্নই থেকে যায়। বড় হয়ে তারা অনেক কিছু হবে ভাবলেও হওয়া আর হয়ে ওঠে না।

মা আমার স্বপ্ন সত্যি হবে? আমিও একটা স্বপ্ন দেখি জানো! আমার মনে একটা ইচ্ছা আছে।

হ্যাঁ হবে তো! কী ইচ্ছা আছে বল! 

আমি বড় হয়ে একটা ভালো চাকরি করব। ভালো জায়গায় যাব। আর তোমাকেও নিয়ে যাব। তখন তোমাকে আর কাজ করতে হবে না। আমি চাকরি করব আর তুমি পায়ের উপর পা তুলে আরাম করবে।

ওরে বাবা! বোকা মেয়ে আমার! আমি পায়ের উপর পা তুলে আরাম করব কি না জানি না। তবে তুই বড় হয়ে খুব ভালো চাকরি করবি। আমার আশীর্বাদ রইল। তারপর তোর ভালো বিয়ে দেব। নাতিপুতির মুখ দেখব। তারপর আমার শান্তি।

না না মা, আমি বিয়ে-টিয়ে করব না। ওসব হলে তো দূরে চলে যেতে হবে তোমার থেকে। তা হবে না। আমি তোমার কাছেই থাকব।

আচ্ছা হয়েছে পাকা মেয়ে। নে এবার তাড়াতাড়ি ঘুমিয়ে পড়। দুপুর অনেক হল তো!

মা আমি বড় হয়ে গেলেও তুমি এভাবেই আমার মাথায় বিলি কেটে ঘুম পাড়িয়ে দেবে। তুমি পাল্টে যাবে না কখনও। দেখো আমিও পাল্টে যাব না। মেয়েটা চোখ বন্ধ করে। চারিদিকে অন্ধকার হয়ে আসে। আর ঘুম নেমে আসে দুচোখে।

হঠাৎ প্রচণ্ড চিৎকারের শব্দ হয়। খুশির ঘুম ভেঙে যায়। ধড়ফড় করে বিছানায় উঠে ডেকে ওঠে মা মা কোথায় গেলে? এইতো তুমি আমার মাথায় বিলি কেটে দিচ্ছিলে! থমকে যায় খুশি। সম্বিত ফিরতেই ও নিজেকে আবিষ্কার করে সেই আধো অন্ধকার ঘরে। এতক্ষণ তবে স্বপ্ন দেখছিল! অন্তত স্বপ্নের মধ্যে দিয়ে ছোটবেলায় ফিরে যেতে পেরেছিল। ফিরে যেতে পেরেছিল ওদের বাড়ির সেই বিছানাটায়। মায়ের পাশে শুতে পেরেছিল! মায়ের হাতের স্পর্শটুকু পেয়েছে। খুব কান্না পায় খুশির। এ কেমন জীবন পেল ও? ওর তো ইচ্ছা ছিল বড় হয়ে চাকরি করবে। কিন্তু এ কোথায় এসে পড়ল! সবার স্বপ্ন পূরণ হয় না! ঠিকই বলেছিল ওর মা। কিন্তু ওর মা যে আশীর্বাদ করেছিল খুশির স্বপ্ন পূরণ হবে! তাহলে কী হল এটা? এমন নরকে কী করে এসে পড়ল ও? না ও চাকরি পেল। না ওর মায়ের ইচ্ছামতো ভালো বিয়ে হল। তবে একটা কথা ফলেছে! কথাটা ভাবতেই চমকে ওঠে খুশি। পেটের উপর হাত রাখে। এ কার অংশ? কার অস্তিত্ব? কাকে বহন করছে ও ওর শরীরে? এই লোকগুলো ওর সাথে কী করেছে, কীভাবে করেছে খুশি কিচ্ছু জানে না। শুধু জানে ওর শরীরে একটু একটু করে বেড়ে উঠছে একটা প্রাণ। এভাবে মা হতে কে চায়? খুশি তো চায়নি! ওর সাথে কেন এমন হল? কিচ্ছু করার নেই ওর। কাউকে কিচ্ছু জানাতে পারছে না। এরা খুব সাংঘাতিক। ওর মাকে যদি কিছু করে দেয়? এই ভয়ে খুশি আরও কিছু করতে পারছে না। ও বিশেষ কিছু করতে অবশ্য পারবে না। চিৎকার কেউ শুনতে পাবে না। ওকে বাঁচাতে কেউ আসবে না। ওর কাছে কোনও ফোনও নেই যে ও কাউকে খবর দেবে। কিন্তু যেটা খুশি করতে পারত সেটা হচ্ছে ওর মধ্যে বেড়ে ওঠা এই প্রাণটাকে শেষ করে দেওয়া। কিন্তু ও তো একটা মানুষ! কী করে করতে পারে এমন? তাই সেটাও করতে পারেনি। বহুদিন হল খুশির মায়ের সাথে কথা বলতে পারেনি। ওদের গ্রামের লোক হয়ে মৃণালদা কী করে এমন কাজটা করল ওর সাথে? আচ্ছা ওর মা কি ওর ফোনের আশায় বসে থাকে? ওরা নাকি খুশির মাকে জানিয়ে দিয়েছে খুশি কাজে খুব ব্যস্ত। সময় হলে ঠিক ফোন করে নেবে। খুশির খুব ইচ্ছে হয় ওর মায়ের সাথে একটু কথা বলার। ও খুব করে অনুরোধ করবে রিচা ম্যাডামকে! ও প্রমিস করবে ওর মাকে কিছু জানাবে না। যেন একটু কথা বলতে পারে। ওই সুযোগটুকু যেন ওরা করে দেয়। মনে মনে এমনটাই ভাবছিল খুশি। হঠাৎ খুব জোরে একটা চিৎকার শুনতে পায়। এই চিৎকারে গোঙানি, আর্তনাদ, কান্না সবকিছু মিশে আছে। একটা মেয়ের গলার স্বর। এই আওয়াজটাতেই তো ওর ঘুমটা ভেঙেছে!

কার চিৎকার? ওই রিচা ম্যাডাম তো নয়। ওই মহিলার গলার স্বর তো এমন নয়। খুশি চমকে যায় তারমানে ও ছাড়াও আরও কেউ আছে এখানে? সেও কি খুশির মতোই এই চক্রান্তের শিকার হওয়া নিরীহ মেয়ে? খুশি ওর বাথরুমের দিকের দেওয়ালের কাছে যায়। আওয়াজটা এখান থেকে জোরালো পাওয়া যাচ্ছে। সেখানে গিয়ে জোরে জোরে দেওয়ালে চাপড় মারে আর প্রশ্ন করে, কে আছো? কে আছো এখানে? তুমিও কি আমার মতোই কেউ? তোমাকেও আটকে রেখেছে?

খুশি বুঝতে পারে মেয়েটা ওর পাশের ঘরে নেই। মনে হয় তার পরের ঘরটায় আছে। তাই খুশির আওয়াজ সে হয়তো শুনতে পাচ্ছে না। খুশি বাথরুম থেকে বেরিয়ে এসে নিজের দরজায় কান পাতে। শুনতে পায় হন্তদন্ত হয়ে সিঁড়ি দিয়ে উঠে আসছে কারা। রিচা ম্যাডাম আর ওই লোকটা! ওদের দুজনের গলার আওয়াজ খুশি শুনতে পাচ্ছে। ওরা চিৎকার করে বলছে, মনে হচ্ছে ওর কিছু একটা সমস্যা হয়েছে! সাত মাস সবে! ছুটে যায় ওরা। ঘরটার দরজা খুলে যায়। সেই শব্দ খুশি পাচ্ছে। চিৎকার করে ওঠে রিচা ম্যাডাম, সর্বনাশ! মেঝেতে পড়ে গেছে! ব্লিডিং শুরু হয়ে গেছে। এক্ষুনি ডাক্তারকে ফোন করতে হবে।

কথাগুলো শুনতেই খুশির গলাটা শুকিয়ে আসে। ওর মতন সত্যিই আরও কেউ এখানে আছে। তার মানে খুশি একা নয়! এটা একটা বড়  প্রতি কুক্ষিা নয়। এটা একটা বড় র‍্যাকেট। হঠাৎ খুশির মনে পড়ে যায় সেই দিনের কথাটা। যখন রিচা ম্যাডাম ওই ডাক্তারকে বলছিল এর আগে যারা এসেছে তারা কম শিক্ষিত। তার মানে এরা এই কাজ অনেক মেয়ের সাথে করেছে এবং খুশি ছাড়াও এখনো অনেক মেয়ের সাথেই করছে। কিন্তু মেয়েদেরকে প্রেগন্যান্ট এরা কেন করছে? কী উদ্দেশ্য এদের? খুশি ভাবতে থাকে ওর পেটেই বা কার সন্তান? কেউ কি ওর অজান্তে সেই অজ্ঞান অবস্থায় ওর সাথে নোংরামো করেছে? কিন্তু তার কোনো চিহ্ন তো খুশি দেখেনি। অন্তত কিছু তো সে খেয়াল করবে! না এমন কিছু তো খেয়াল করেনি। তাহলে কীভাবে হল এইসব? মেয়েটার ব্লিডিং হচ্ছে। বাচ্চাটার কী হবে? মেয়েটার কী হবে? ওরা খুশিকে বলেছিল অ্যাসেট আছে খুশির কাছে। এই বাচ্চাটার কথাই বলেছিল। ওরা ওদের অ্যাসেটকে নিয়ে নেবে সেটা খুশি বুঝে গেছে। এটাই হয়তো ওদের বিজনেস! কিন্তু তারপর তার সাথে কী করবে, কাউকে বেচে দেবে কি না কিছুই খুশি জানে না। ও বুঝতে পেরেছে খাওয়া-দাওয়া ওষুধপত্র এসব কিছু খেয়াল রাখা ডাক্তারের চেকআপ সবরকম যত্ন করা ওই বাচ্চাটার জন্যই। আচ্ছা বাচ্চাটাকে নিয়ে নেওয়ার পর ওরা কী করবে? ওরা তো বলেছিল খুশি যদি ওদের সাথে আরও কাজ করে তাহলে ভালো। তা না হলে তার মানে কি আবার ওরা খুশির সাথে এমন কিছুই করবে? নিজের বিছানার উপর বসে পড়ে খুশি। কাঁদতে থাকে। ও কি একটা বাচ্চা বানানোর মেশিনে পরিণত হল? কিন্তু এরকম চলতে থাকলে তো শরীরে কিছুই থাকবে না আর। ও তো শেষ হয়ে বাবে। এমনিও এদের কথা না শুনলে এরা তো খুশিকে মেরে ফেলতে পারে। আর খুশির মায়ের কী হবে? মনে মনে কি ওর মা টের পাচ্ছে খুশির সাথে কী হচ্ছে? বুঝতে পারছে যে তার মেয়ে ভালো নেই?

বাইরে হঠাৎ আবার কথার আওয়াজ আসতেই খুশি বুঝতে পারে ডাক্তার এসেছে এবং মেয়েটাকে নিয়ে যাওয়া হচ্ছে কোথাও। মেয়েটার কোনও শব্দ আর আসছে না। মনে হয় জ্ঞান হারিয়েছে। ওর চিৎকারটা এখনও যেন খুশির কানে বাজছে। খুশি দরজাতে জোরে জোরে চাপড় মারে। রিচা ম্যাডামকে বারবার ডাকতে থাকে। কয়েকবার ডাকতেই দরজাটা খুলে দেয় রিচা ম্যাডাম। তারপর ব্যস্ত হয়ে জিজ্ঞেস করে, কী হয়েছে? কোনও অসুবিধা হচ্ছে নাকি তোমার? পেটে ব্যথা করছে?

খুশি বুঝতে পারে ওরা ওই মেয়েটির ঘটনায় বেশ চিন্তিত হয়ে পড়েছে। খুশি বলে, না আমার কিছু হয়নি। ওই মেয়েটার কী হল?

রিচা চমকে ওঠে। তারপর একটু গলা ঝেড়ে প্রশ্ন করে, কোন মেয়েটা?

ওই যে চিৎকার করে কাঁদছিল একটা মেয়ে। আপনি বলছিলেন ওর ব্লিডিং হয়েছে। মেয়েটা বেঁচে যাবে তো?

হ্যাঁ বেঁচে যাবে। মরতে যাবে কেন! তোমার এসব জেনে তো কাজ নেই। তুমি নিজের দিকটা খেয়াল রাখো। কখনও কোনও ছোট অসুবিধা হলেও আমাকে জানাবে। একদম চুপ করে হজম করে যাবে না।

না না! আমি জানাব।

ভালো। কথাটা বলেই রিচা চলে যাচ্ছিল। খুশি পিছন থেকে ডাকল শুনুন না একটু।

বলো। ভুরু কুঁচকে তাকায় রিচা। খুশির গলাটা বেশ মোলায়েম শোনাচ্ছে।

অনেকদিন তো মায়ের সাথে কথা বলিনি। একবার কথা বলিয়ে দিন।

বলেছি না এসব এখন হবে না।

প্লিজ ম্যাডাম একবার বলিয়ে দিন। আমি কিছু বলব না। আমার খোঁজ না পেয়ে দুশ্চিন্তা করছে মা। কেমন আছে সেটাও তো জানতে ইচ্ছা করছে। আমার কাছে তো আপনাদের বাচ্চাটা আছে। বলুন আমার এই টেনশন তো ওর ক্ষতি করবে!

দাঁতে দাঁত চেপে রিচা! বুঝতে পারে খুশি একটু বুদ্ধি করে কথা বলছে। তবে কথাটাও ভুল কিছু বলেনি। খুশির পেটে থাকা বাচ্চাটার একটুও ক্ষতি হলে রিচার কপালে খুব দুঃখ আছে। এমনিতেই আজ একটা ঘটনা ঘটেছে। এরপর আবার একটা কেস হলে খুব চাপ হয়ে যাবে! এসব সম্ভাবনার কথা এক ঝলক ভেবে নিয়ে খুশির দিকে তাকিয়ে বলে দেখ! ওপর চালাকি করবি না ঠিক আছে? তোর মায়ের সাথে কথা বলতে দিচ্ছি। কিন্তু এখানে দাঁড়িয়ে কথা বলবি। আমার সামনে। আর বেশিক্ষণ কথা বলবি না। মহিলার তুমি থেকে তুই-এ নামতে একটু বেশিই সময় লেগে গেল দেখে খুশি মনে মনে হাসল। বুঝতে পারল ওর এই ঝোপ বুঝে কোপ মারায় কাজ হয়েছে। কিন্তু মনের ভাব মুখে আনল না ও। ভালো মেয়ের মতো মাথা নেড়ে বলে, আপনার সামনে দাঁড়িয়ে সব কথা বলব। বিশ্বাস করুন আমি এইসব ব্যাপারে কিছু কথা বলব না। আপনার কোনও চিন্তা নেই। শুধু একটিবার মায়ের সাথে আমাকে কথা বলতে দিন। আমার খুব মন খারাপ করছে মায়ের জন্য।

রিচা খুশির সামনে নিজের মোবাইলটা ধরে বলে, নাম্বার বল। আমি ডায়াল করে দিচ্ছি।

খুশি নাম্বারটা বলতেই রিচা ডায়াল করে ওর হাতে ধরিয়ে দেয়। খুশির ফোন ওপাশে রিং হতেই ওর তপন কাকা ফোনটা ধরল।

হ্যালো!

তপন কাকা! আমি! খুশি বলছি!

খুশি? কি রে এতদিন কোথায় ছিলিস? প্রায় এক মাস হতে চলল তুই কোনও ফোন করিসনি। গেছিস তাও দেড় মাস হয়ে গেছে। তোর মা তো রোজ এসে খবর নেয় তোর ফোন এসেছে কি না। এই চিন্তায় চিন্তায় কদিন শরীরখারাপ বাধিয়ে ফেলল।

সে কী! মার কী হয়েছে?

জ্বর হয়ে গেছিল। এখন ঠিক আছে।

একটু ডেকে দাও না কাকা মাকে।

হ্যাঁ দাঁড়া! ওই দেখো তোর মা-ই তো এদিকে আসছে। কী টান মেয়ে আর মায়ে! কথাটা বলেই জোরে হাঁক দেয় তপন কাকা, ও বউদি। খুশির ফোন গো। শিগগিরি এসো!

সেই হাঁকডাক খুশি ফোনের এপার থেকেও শুনতে পায় বেশ জোরে। খুশির মা ছুটে এসে ফোনটা ধরে।

হ্যালো! খুশি। আবেগঘন কণ্ঠস্বর তার।

মা! ডাকটা ডেকেই কেঁদে ফেলে খুশি। কিছুতেই আর নিজেকে আটকে রাখতে পারে না।

ওও কী কাঁদছিস কেন? কী হয়েছে তোর? কী হয়েছে মা আমাকে বল। খুশির মায়ের গলায়ও কান্নার সুর।

রিচা কটমট করে খুশির দিকে তাকাতেই নিজেকে সামলে নেয় খুশি। কান্নাটা আটকে বলে, কিছু হয়নি মা। অনেকদিন পর তোমার গলাটা শুনলাম তো! তাই নিজেকে আর আটকে রাখতে পারিনি।

তুই সত্যি বলছিস তো? আমার কেমন যেন মনে হচ্ছে তুই ভালো নেই।

না মা! আমি ঠিক আছি। তুমি কেমন আছো? আমার চিন্তায় কেন অসুস্থ হয়ে পড়েছিলে মা? আমার চিন্তা করবে না একদম।

আমার কিছু হয়নি। ও জ্বরজ্বালা কত হয়েছে আগে। তুই কবে আসবি রে? তোকে কতদিন দেখিনি। বলেছিলি যে প্রতিমাসে আসবি। একবার আয় না মা।

খুব জোরে কান্না আসে খুশির। ও কি সত্যিই কোনওদিন আর ফিরে যেতে পারবে? কান্না চেপে রেখে বলে, এখানে কাজের খুব চাপ গো মা। দেখি কবে ছুটি পাই।

তাহলে ও কাজ ছেড়ে দে তুই। আমার কাছে আসতেই তো দিচ্ছে না ওরা তোকে। মৃণাল বলে গেল তোর কাজ হালকা হলেই তুই ফোন করবি, তুই আসবি। দাঁড়া আমি মৃণালকে বলব এমন কাজ দিল আমার মেয়েটাকে, যে সে মায়ের কাছেই আসতে পারছে না। আবার দেখ কাজ দেওয়ার আগে তো বলেছিল প্রতিমাসে আসতে পারবি। না না, মৃণালের সাথে কথা বলতে হবে।

মা মা তুমি আমার কথা শোনো। মৃণালদা অন্য অফিসে কাজ করে তো। ও ভেবেছিল যা তাই বলেছে। ছাড়ো! তুমি ভালো থাকো মা। তুমি সুস্থ থাকলে, ভালো থাকলে জানবে আমিও খুব ভালো থাকব। তুই ভালো আছিস তো? খুশি আমার কেন জানি না তোর গলাটা ভালো ঠেকছে না।

না না মা, ওই তোমার সাথে অনেকদিন পর কথা বলছি তো! একটু কান্নাকাটি করেছি তাই এরকম লাগছে।

রিচা এদিক থেকে চোখের ইশারায় খুশিকে ফোন রাখার কথা বলে। খুশি সেটা দেখে নিয়ে ওর মাকে বলে, মা খুব শিগগিরই আমি তোমার কাছে ফিরে আসব।

এই কথাটা শুনে ওর মায়ের মনটা কেমন যেন হু হু করে ওঠে। ভিজে গলায় বলে, এমন ভাবে বললি কেন রে? আয়। আয় চলে আয় আমার কাছে। করতে হবে না এসব চাকরি-বাকরি। চলে আয় তো! আমরা মা-মেয়ে এখানে অল্পেস্বল্পে কাটিয়ে দেব। ওই স্কুলের চাকরিটা তো করবি বলছিলিস, ওটাই করবি। চলে আয়!

যাব মা। একটা কথা বলব মা?

হ্যাঁ বল!

তোমার মনে আছে মা, একদিন আমি বলেছিলাম সবার স্বপ্ন কি সত্যি হয়? তুমি বলেছিলে কারও কারও হয় আর কারও কারও হয় না, স্বপ্নই থেকে যায়। তোমার দেখা আমার জন্য বা আমার দেখা নিজের জন্য একটা স্বপ্ন মা স্বপ্নই রয়ে গেছে।

এরকম বলছিস কেন?

তুমি নিজে ভাবলে বুঝতে পারবে। আচ্ছা, আমি এবার রাখছি মা আমাকে ডাকছে অফিস থেকে।

রাখছিস? কতদিন কথা হয়নি। এত তাড়াতাড়ি রেখে দিবি? খুশির বুকটা ফেটে যাচ্ছে কষ্টে। কান্না দলা পাকিয়ে উঠে আসছে গলা দিয়ে। ওর মায়ের সাথে জানে না আবার কবে কথা বলতে পারবে। অনেক অনেক কথা বলতে ইচ্ছা করছে ওর মায়ের সাথে। কিন্তু রিচা ম্যাডাম বারবার চোখ রাঙাচ্ছে। খুশি বলে, আমি আবার ফোন করব মা।

কবে করবি? আমি বসে থাকব তোর ফোনের অপেক্ষায়।

করব মা। খুব শিগগিরই করব। তুমি চিন্তা কোরো না। কথাটা বলে ফোনটা কয়েক সেকেন্ড ধরে থাকে খুশি। ও বুঝতে পারে ওর মাও ওপাশ থেকে ফোন রাখনি। আসলে যতটুকু মুহূর্ত মেয়ের নিঃশ্বাসের শব্দটুকু শোনা যায়! তবু তো সে ফোনে আছে। তারপর তো আবার চাতক পাখির মত অপেক্ষা করে বসে থাকতে হবে কবে মেয়েটা আবার ফোন করবে এই ভাবনা নিয়ে। খুশি ফোন কাটতে পারছে না। ওর প্রচণ্ড কষ্ট হচ্ছে ফোনটা রাখতে। মা তো ফোনটা এখনও ধরে আছে। ও ফোন কাটবে কী করে। ওর হাত থেকে ফোনটা কেড়ে নিয়ে লাইনটা কাট করে দেয় রিচা। খুশি এতক্ষণে চেপে রাখা কান্নাটা এবার উজাড় করে দিল। প্রচণ্ড জোরে চিৎকার করে কেঁদে উঠল। পিছন থেকে সেই মুশকো চেহারার লোকটা হাঁক দিল, ম্যাডাম। রিচা ফিরে তাকাল। খুশি এখন এর নাম জানে। ও শম্ভু। একটা গুন্ডা! এই বাড়ি আর রিচার বডিগার্ড যেন।

চিড়িয়াকে বেশি উড়তে দেওয়া ঠিক না। আগের সেই কেসটা মনে আছে তো? ফুড়ুৎ হতে সাহস পেয়ে যায়।

রিচা কী যেন একটা ভেবে একটু বিরক্ত হল। তারপর বলল, ওর ডানাটাও হেঁটেই দিত স্যার। একটুর জন্য এমন কত উড়তে চাওয়া চিড়িয়া মরে গেছে! ও উড়ে গিয়েই বা কী করে নিল? কথাটা বলে রিচা একটা বাঁকা তিরস্কার করে ঘর থেকে বেরিয়ে চলে গেল। খুশি কৌতূহলী দৃষ্টিতে তাকিয়ে থাকল ওদের চলে যাওয়ার দিকে। কী বলতে চাইল ওরা? কে উড়ে গেছিল?



গতকাল আপনাদের সাথে ডিউটি ছিল লিসার? প্রশ্নটা করে দ্বৈতা ওর উল্টো দিকে দাঁড়িয়ে থাকা চারজনের উদ্দেশ্যে। এদের মধ্যে দুজন নার্স, একজন অ্যাটেনডেন্ট এবং একজন ওয়ার্ড বয়। চারজনে একসাথে মাথা নাড়ে সম্মতি সূচক ভঙ্গিত।

আপনাদের সকলকেই জিজ্ঞাসা করছি। লিসা কেমন ছিল?

নার্স মেয়েটি বাকি তিন জনের দিকে তাকিয়ে বলে ভালোই ছিল। অন্তত আমার সাথে ওর খুব ভালো সম্পর্ক ছিল।

দ্বৈতা চোখের ইশারায় বাকি তিনজনকেও একই প্রশ্ন করে। তিনজনে প্রায় একসাথে উত্তর দেয়, আমাদের সাথেও ভালোই সম্পর্ক ছিল।

ওয়ার্ড বয়টা আরও বলে, ওর সাথে কারও এই নার্সিংহোমে বা ক্লিনিকে ঝামেলা ছিল বলে তো আমাদেরও জানা নেই।

আচ্ছা তাহলে এই ঝামেলা সংক্রান্ত প্রশ্নটা আপনাদের কাছে পৌঁছে গেছে? দ্বৈতার এই প্রশ্নে চারজনেই একসাথে ঢোঁক গেলে। তারপর ভয়ের চোটে একে অপরের মুখের দিকে তাকায়। অ্যাটেনডেন্ট মহিলাটি আমতা আমতা করে বলে, আজ্ঞে ম্যাডাম না মানে এই কথাগুলোই তো আলোচনা হচ্ছিল। আসার সময় শুনলাম। সবাই একই কথা জিজ্ঞাসা করছিল একে অপরকে। আমরাও সে থেকেই বুঝলাম!

বেশ! বুঝলাম! দ্বৈতা মাথা নাড়ে। তারপর জিজ্ঞাসা করে, ওঁর ব্যক্তিগত জীবন সম্পর্কে আপনারা কেউ কিছু জানেন? কারও সাথে কোনও সমস্যা?

বাকি তিনজন মাথা নাড়লেও নার্স মেয়েটি চুপ করে থাকে। দ্বৈতার নজর সেটা এড়ায় না। ও মেয়েটির দিকে তাকিয়ে বলে, তার মানে আপনি কিছু জানেন।

নার্স মেয়েটি দ্বৈতার দিকে তাকিয়ে ভিজে গলায় বলে, না মানে আসলে ওর সাথে থাকতে থাকতে জেনেছি আর কী!

কী জেনেছেন?

ওর একটা বয়ফ্রেন্ড আছে।

আচ্ছা! কী নাম তার?

কুণাল।

সে কোথায় থাকে?

ও থাকে হচ্ছে ওই বেহালার দিকে।

আচ্ছা। এখান থেকে তো বেশ দূর।

হ্যাঁ সাউথ-এর দিকে।

গল্পটা কী?

ওর সাথে এমনি ভালোই সম্পর্ক ছিল লিসার কিন্তু ইদানীং কিছুদিন ধরে শুনছি কিছু ঝামেলা চলছিল।

কীরকম ঝামেলা?

ওদের বিয়ে হওয়ার কথা ছিল আর চার মাস পরে। কিন্তু ছেলেটি নাকি বিয়ে করতে চাইছে না। এই নিয়ে লিসার সাথে বেশ ভালোই ঝামেলা চলছিল। ও খুব আপসেট ছিল। অথচ.

অথচ?

লিসার থেকে ছেলেটি এর মধ্যে বেশ অনেক টাকাই নিয়েছে। সেগুলো ফেরত দিতে চায়নি। যেমন ধরুন একটা বাইক নিয়েছে। তারপরে দামি মোবাইল ফোন, হীরের আংটি। আবার শুনেছিলাম একটা ফ্ল্যাটের টাকা অ্যাডভান্স করেছে, বলছিল লিসা। লোন নেবে বলেছিল।

বাপ রে আপনাদের তো ভালোই প্রতিপত্তি! দ্বৈতা একটু ব্যঙ্গাত্মক সুরে কথাটা বলে। তারপর বলে, আচ্ছা কীরকম মাইনে আপনাদের মানে লিসার কী মাইনে ছিল?

ওই সব কেটেকুটে ৩২ হাজার মতন হবে। কিন্তু ওর অনেক খরচ তো। ওকে ওর ফ্যামিলিকেও দেখতে হয়। মানে ওর অসুস্থ বাবা-মা আছে। ওর একটা ভাই একটা বোন আছে যাদের পড়াশোনা চলে।

তার মানে এতগুলো খরচ চালিয়েও লিসা ম্যাডাম এরকম একটা বখাটে বয়ফ্রেন্ড পুষতেন মাত্র এই কটা টাকায়? তাইতো? দ্বৈতার প্রশ্নের ধরনে নার্স মেয়েটি ঠিক হ্যাঁ বলবে না কী বলবে বুঝে উঠতে পারছিল না। শুধু মাথা নাড়ে।

তা কোথায় পাব ওনার এই বয়ফ্রেন্ডটিকে?

সেটা বলতে পারব না। লিসা কোনওদিন ওর চাকরি-বাকরির কথা কিছু বলেনি। বা কোথায় থাকে তাও জানি না। 

আচ্ছা তার মানে নির্ঘাত বেকার ছিল।

হতে পারে!

বেশ। বাকি ওই লিসার ফোন থেকেই পেয়ে যাব আমরা। কথাটা বলে দ্বৈতা উঠে যাচ্ছিল। কী একটা মনে হতে বলল হসপিটালের কারও সাথে ওর ঝগড়া না-ই থাকতে পারে বাইরে থেকে আসা কোনও কারও সাথে কখনও? আপনাদের এখানে তো অনেক মানুষেরই থাকে পেশেন্ট পার্টিই বেশিরভাগ। কখনও কোনও ঝামেলাঝাটি হয়েছে? মনে পড়ছে এরকম কিছু?

নার্স মেয়েটি একটু ভেবে উত্তর দেয়, না তো। ও পেশেন্ট পার্টির সাথে খুব ভালোভাবে মিশে যায়। খুব ভালো সম্পর্ক থাকে তাদের সাথেও। ইনফ্যাক্ট আগের দিনও ওর একটু লেট হয়েছে ওই জন্য। একজন পেশেন্ট আছেন যার ডেলিভারি হয়েছে সবে। তো তারা বেশ পয়সাওয়ালা। লিসা ওই মহিলার বেশ খাতিরযত্ন করার জন্য বেশি টাকা পায় ওই মহিলার পরিবারের থেকে। মহিলার টুকটাক কাজের জন্যই একটু দেরি হয় সেদিন।

আচ্ছা আপনাদের নার্সিংহোমের ক্লিনিকের সিসিটিভি ফুটেজ দেখতে চাই আমি। এই ধরুন লাস্ট এক মাসের।

এ বিষয়ে তাহলে আমাদের স্যারের সাথেই আপনাকে কথা বলতে হবে।

ঠিক আছে। কথাটা বলে দ্বৈতা অনিকেতকে বলে, ব্যবস্থা করো! লাস্ট এক মাসের ফুটেজ দেখব। দেখি যদি কিছু পাওয়া যায়।

দ্বৈতার কথামতো অনিকেত ডাক্তার করের সাথে কথা বলে ব্যবস্থা করে। এক মাসের ফুটেজ পেয়ে যায়। বিশেষ কিছু পাওয়া যায় না তাতে। দ্বৈতা তখন আগের একটা মাসের ফুটেজ দেখতে চায়। তাতে জাস্ট কিছুদিনের ফুটেজ যেতেই দেখা যায় একটা দম্পতির সাথে কথা বলছে লিসা। দ্বৈতা সেই ছবিটা দেখিয়ে ডক্টর করকে জিজ্ঞেস করে, এরা কারা?

ডক্টর কর বলেন, আমার পেশেন্ট পার্টিই হবে। একটু দাঁড়ান, আমাকে চেক করে বলতে হবে সেদিনের তারিখ দেখে যে কারা হতে পারে।

ডক্টর করের কথামতো সেইদিনের পেশেন্ট পার্টির লিস্ট এনে দেয় নম্রতা। তারপর ভিডিও দেখে নিজেই আইডেন্টিফাই করে এই দম্পতিকে। সে বলে, ওই দিনের ঘটনা আমার স্পষ্ট মনে আছে। কারণ ওই কাপেলের মধ্যে মহিলাটি প্রচণ্ড কান্নাকাটি করছিলেন। এবং ছুটে গ্লাস ডোর দিয়ে বাইরে বেরিয়ে গেছিলেন। আমরা সবাই খুব অবাক হয়েছিলাম তাকে দেখে। অবশ্য বুঝেছিলাম তাঁর কষ্টটা। ওনাদের নাম খুব সম্ভবত মিস্টার অ্যান্ড মিসেস বোস।

ও হ্যাঁ হ্যাঁ! আই ক্যান রিমেম্বার! ডক্টর কর মনে করতে পারেন। বলেন ওনার নাম খুব সম্ভবত সুনেত্রা আর ওর হাজব্যান্ডের নাম অ দিয়ে কিছু একটা! আই থিঙ্ক অভীক বোস! হ্যাঁ ওনারাই ছিলেন।

কিন্তু ওনাদের সাথে লিসার কী কথা থাকতে পারে? দ্বৈতা প্রশ্ন করে।

নো আইডিয়া! ডক্টর কর উত্তর দেন।

নম্রতা বলে, আমার মনে আছে ওইদিন আমার ডেস্ক থেকেই একটা জলের বোতল নিয়ে লিসা ওদের পিছন পিছন গেছিল। মহিলাটি খুব কান্নাকাটি করছিলেন। সেই জন্য লিসা জলের বোতলটা নিয়ে গেছিল। আমাকে বলেই নিয়ে গেছিল।

দ্বৈতা ফুটেজটা আর একবার খেয়াল করে। হ্যাঁ, লিসা সত্যিই ওদেরকে জলের বোতল এগিয়ে দেয়। মহিলাটি জল খায় এবং তারপর লিসার সাথে টুকটাক কিছু কথাও বলে। কিন্তু কী কথা বলে সেটাই ফুটেজে ধরা পড়ছে না।

আচ্ছা এঁরা এখনও এখানে আছেন তো ট্রিটমেন্টের জন্য? আই মিন আপনার পেশেন্ট তো?

ডঃ কর বলেন, না ওনাদের আইভিএফ সফল হয়নি। ওনারা সেকেন্ড ট্রাই করেননি এখানে। আর কন্টিনিউ করেননি আমার এখানে। কথাটা শুনে দ্বৈতা চুপ করে যায়। এই দম্পতিকে অকারণ বিরক্ত করাটা কি উচিত? হয়তো না। লিসা ওদের সাথে একবার কথা বলেছে, জলের বোতল দিয়েছে এই কারণে আজকে দেড় দুমাস পর লিসার মৃত্যুতে তাঁদেরকে খোঁচানোর কোনও মানে হয় না। দ্বৈতা বলে, ওকে! আজকে আমি আসছি, ফারদার কোনও হেল্প লাগলে আপনাদের কিন্তু কোঅপারেট করতে হবে।

ডক্টর কর মাথা নাড়েন, নিশ্চয়ই অফিসার।

দ্বৈতা লিসার বয়ফ্রেন্ডের সাথে কথা বলে। ব্যাটাকে ধমকায় কিন্তু কিছুই ব্লু পায় না। ছেলেটা বেকার। কিচ্ছু রোজগারপাতি নেই। এদিকে লিসার ঘাড় ভেঙে দামি বাইক, ব্রেসলেট, চেন, মোবাইল সব হাতিয়েছে। আর মেয়েটা মারা গেছে সেটাই জানত না।

কীরকম ঢপের বয়ফ্রেন্ড রে তুই? তোর প্রেমিকা খুন হয়ে গেল! আর তুই মদের নেশায় এতই চুর যে সেই খবরও পাসনি? ইউজলেস! আমি না এলে তো এ খবর পেতে তোর আরও সময় লেগে যেত। দ্বৈতা একটু কড়কে দেয় ব্যাটাকে।

আআমি রোজ মদ খাই না ম্যাডাম। ওই মাঝে সাঝে এখনও টলছে কুণাল। কথা বলতে গেলেও কথার খেই হারিয়ে যাচ্ছে।

এ তুই মানুষ তো? তোর গার্লফ্রেন্ড খুন হয়েছে। কানে ঢুকছে কথাটা? আর কে খুন করেছে বা কীভাবে হয়েছে এসব প্রশ্ন না করে তুই মদ নিয়ে পড়েছিস! শালা আরও দুএকটা গালি গালাজ দিতে গিয়ে থেমে যায় অনিকেত। ও রীতিমতো রেগে গেছে। এরকম হলে ওর মুখ থেকে অনেক কিছু ঝরতে থাকে।

অ্যাঁ? কে মারল ওকে? এখনও ঢুলছে কুণাল।

যদি বলি তুই করেছিস! দ্বৈতা ওর কলার চেপে ধরে।

অ্যা! না না ম্যাডাম, এ কী বলেন আমি তো ওকে ভালোবাসতাম! কতকিছু দিত ও আমাকে এই যে দেখুন এই মদটাও ওর টাকায় কেনা আমার সোনার ডিম পাড়া মুরগিকে আমি কেন জবাই করব? একটু বমকে যায় ওর প্রতি সন্দেহের তির দেখে।

অনিকেত আর সহ্য করতে না পেরে এক চড় কষিয়ে দেয় কুণালের গালে। কুণালের মনে হল পুরো পৃথিবীটা ঘুরে গেল!

অনিকেত ওর দিকে ফিরে জিজ্ঞেস করল, এবার কেটেছে মদের নেশা? এই তোদের মতো কিছু পাবলিকের জন্যই আজকাল মেয়েরা ছেলেদের বিশ্বাস করে না! তারপর দ্বৈতার দিকে ফিরে বলল, সরি ম্যাডাম। আপনার পারমিশন নিইনি। দ্বৈতা মুচকি হাসে। অনিকেত ছেলেটা ভালো। দেখতেও মন্দ নয়। তবে স্বভাবে একটু বেশিই সরলসিধে! তার মধ্যে বেচারার কোনও গার্লফ্রেন্ডও নেই। কিন্তু মনের মধ্যে একটা যে ইচ্ছে আছে সেটা বোঝা যায়। ওইজন্যই গার্লফ্রেন্ড বিষয়টা ওর কাছে একটু সেন্সেটিভ!

বেশ করেছ! এটার একটু দরকার ছিল। নে এবার বল বিয়ে করতে রাজি ছিলিস না কেন?

বিয়ে? ওই মালকে কেন বিয়ে করব? ও তো বুড়ি! আমার বয়সি একদম। গ্রামে আমার মা আমার জন্য মেয়ে দেখেছে। তাই প্ৰথমে বেগ নিয়ে কথা বলতে শুরু করলেও পরক্ষণেই ওর মনে পড়ে যায় এই মাত্র একটা দাগ ওর গালে পড়েছে।

বাহ্ রে! জিনিস নেওয়ার বেলায় প্রেম করার বেলায় ওর বয়স ম্যাটার করেনি। আর বিয়ের সময় কচি মেয়ে চাই! অনিকেত, ওকে আরও ঘা কতক দিয়ে বেরিয়ে! আমি বাইরে ওয়েট করছি। কথাটা বলে দ্বৈতা বেরিয়ে যায়। অনিকেতকে দেখেই কুণাল বমকে গেছে! একটু আগের চড়টা মনে করে গালে হাত চলে গেছে। অনিকেতও ছাড়ার পাত্র নয়। আরও কয়েকটা থাপ্পড় কষিয়ে হাতের সুখ মিটিয়ে নিয়েছে।

বাইরে অনিকেত আসতেই বলে, এই কি খুন করেছে ম্যাডাম? তাহলে ব্যাটাকে এখুনি নিয়ে যাই!

দ্বৈতা বলে, এই ব্যাটা কিছু করেছে বলে মনে হচ্ছে না। পোস্টমর্টেম রিপোর্ট এসে যাবে। ডক্টর আমাকে ফোন করে জানালেন ছুরির দাগ মিলে গেছে। ওটা একই মার্ডার ওয়েপন। অতএব খুনি একই!



দ্বৈতার মাথা কাজ করছে না। এই সন্ধেবেলায় খাবার না খেয়ে চার কাপ চা খেয়ে নিয়েছে। তবুও মাথাটা খুলছে না। দুটো খুনের মাঝে লিঙ্ক দুটো। আইভিএফ ক্লিনিক, একটা খুনি আর তার ছুরি। যদিও আইভিএফ ক্লিনিক দুটো আলাদা। আর তো কিছুরই মিল নেই। ও বুঝতে পারছে না কীভাবে এই কেসটা সলভ করবে। তবে এটা বুঝতে পারছে এই খুনি খুব বুঝে শুনে তার টার্গেট চুজ করছে! র‍্যান্ডমলি টার্গেট বেছে নেওয়া হয়নি। কিছু তো কারণ আছে এই খুনগুলোর পিছনে।

নে এই কটা ছবি দেখ তো! দ্বৈতার মা ওর বেডরুমে ঢুকে আসেন। বিছানার উপর বসেই মোবাইলটা দ্বৈতার সামনে রাখে।

আরে কিসের ছবি? এখন এসব

আরে দেখই না! চারটেই তো ছবি এনেছি। তোকে বেশি বাছতে বলছি না। এর মধ্যে বেছে একটা সিলেক্ট কর তো দেখি! একটু কথাবার্তা এগোই তারপর তোর পছন্দ না হলে বিয়ে-টিয়ে করবি না। সে দেখা যাবে তখন।

মানে? তুমি আবার আমার বিয়ে নিয়ে পড়েছ? উফ মা! আমার এখন প্রচণ্ড টেনশন! আমি এখন পারছি না এসব নিয়ে ভাবতে।

তোমার মাথায় কবে টেনশন থাকে না! যখনই তোমাকে বিয়ের কথা বলি তখনই তোমার মাথায় অনেক টেনশনের পাহাড় এসে যাবে! আজকে আমি কিছু শুনব না কিন্তু! আমার দিব্যি। চারটে ছবির মধ্যে দেখ একটা!

দ্বৈতা এবার বিরক্ত হয়ে যায়। বলে, তুমি এসব ছবি-টবি বাদ দাও তো! মারাত্মক কেসে ফেঁসে আছি আমি। এটা সলভ করতে না পারলে তোমার মেয়ের ফেস লস হবে। কী সব চলছে কলকাতায় তা তো জানো না! আর একটাও খুন হলে রিস্কে পড়ব কিন্তু আমি। কেসটার ইনভেস্টিকেশন আমি করছি।

সারাদিন তো ডিপার্টমেন্টে এসব খুন-ডাকাতির কথা নিয়ে আলোচনা করিস। বাড়িতে অন্তত বন্ধ রাখ! এখানে মাথাটা একটু ফ্রেশ রাখ। না হলে তুই তো পাগল হবি আমাদের কেউ পাগল করে দিবি। মোবাইলটা দ্বৈতার দিকে আরেকটু এগিয়ে দেয় ওর মা। দ্বৈত বোঝে ওর মা এই মুহূর্তে নাছোড়বান্দা! ও বলে, এই চারটে ছবির মধ্যে তোমার পছন্দ যেটা, তার সাথে কথা বলে নাও। তারপর আমি দেখব।

আচ্ছা বেশ! তুই তো এই চারটে ছবি দেখলি না! বলছি আগের আরও দুটো ছবি আছে তো। ওই দুটো একসাথে মিশিয়ে নিয়েই একেবারে দেখব? নাকি

মানে? এই তো বললে চারটে আছে। আবার আগের দুটো কোথা থেকে এল?

আগেরগুলো থেকে তো মাত্র কয়েকটা আমি পছন্দ করে রেখেছিলাম গত মাসে কিন্তু তোকে আর দেখানো হয়নি। এখন তাহলে এই চারটের সাথে ওই দুটো মিশিয়ে তারপরে যেমন মনে হয় ওই একটা-দুটো পছন্দ করি। তারপর কথা হবে খন!

দ্বৈতার মায়ের বলা কথাগুলোর মধ্যে কী যেন একটা আছে! যেটা দ্বৈতার মাথায় ক্লিক করে কিন্তু ও ঠিক ধরতে পারছে না ব্যাপারটা। ওর মাকে বলল, আরেকবার কথাটা বলো তো!

কী কথা?

ওই যে বললে চারটা ছবি আছে। আরও দুটো ছবি.

ও ওটা! বললাম তো! চারটে তো এই রিসেন্ট বেছে রাখা। আগের গুলোর কথা তো আমিই ভুলে গেছিলাম। কিন্তু তোকে যখন ছবি দেখাতে এলাম তাই ভাবছিলাম এই সুযোগে পুরনো ছবি দুটোর কথাও বলে ফেলি। দ্বৈতার মা মেয়ের এই ছবি সম্পর্কে আগ্রহ দেখে বেশ খুশি হলেন।

দ্বৈতার মনে হল ওর মাথাতে যেন টিউব লাইট জ্বলে উঠল। তড়াক করে লাফিয়ে উঠে ল্যাপটপটা স্টাডি টেবিল থেকে নিয়ে আসে বিছানার উপর।

ওর মা বলে, কিরে কী হল? তুইও কি ম্যাট্রিমনি সাইট খুলবি নাকি?

মা প্লিজ উল্টোপাল্টা কথা বোলো না।

বলছিলাম যে তোর অ্যাকাউন্ট তো আমি একটা ক্রিয়েট করেই রেখেছি। তাহলে ওইটাই হ্যান্ডেল কর। নতুন করে আর খুলিস না।

উফ্! তোমার কি ম্যাট্রিমনি আর এই বিয়ে ছাড়া আর কিছু মাথায় আসছে না? তোমাকে বললাম না ওই চারটে আর দুটো মিলিয়ে যে ছটা ছবি তুমি দেখে রেখেছ ওর মধ্যে যেটা পছন্দ হয় সিলেক্ট করো। তার সাথে একটু কথা এগিয়ে দেখো। তারপর আমাকে বলবে। তখন আমি দেখব পছন্দ হয় কি না তাকে। এখন প্লিজ আমাকে আর বিরক্ত কোরো না। আর হ্যাঁ আর এক কাপ চা দিয়ে যাও মা প্লিজ!

আনছি দাঁড়া! দ্বৈতার মা বেশ খুশি খুশি মনে মোবাইলটা নিয়ে চলে যায়। কতদিন পর মেয়ে অবশেষে ছেলে দেখাতে মত দিয়েছে।

দ্বৈতা ল্যাপটপ অন করে। গুগল সার্চ বার খুলে কিছু একটা সার্চ করতে থাকে। তারপর মোবাইলটা হাতে নিয়ে একটা ফোন করে বলে, একটু দেখো তো গত তিন-চার মাসের মধ্যে আমাদের কেসের সাথে মিল আছে এমন কোনও মার্ডার কেস আছে কি না? হয়তো খুব একটা গুরুত্বপূর্ণ নাও হতে পারে। কিন্তু দেখবে যে কোনও কেসের সাথে এই আমাদের কেসটার মতন কোনও ছোট হলেও মিল আছে কি না। ফোনটা রেখে দ্বৈতা আবার ল্যাপটপের মধ্যে মুখ গোঁজে। আর বেশ কয়েকটা পুরনো নিউজপেপার পড়তে থাকে। খুঁজে খুঁজে সিলেক্ট করে তার মধ্যে দেখতে থাকে পুরনো খবর। ইতিমধ্যে আরও এক কাপ চা দিয়ে গেছে ওর মা। আর বলে গেছে এখন আর চা পাওয়া যাবে না। উনি ছবি সিলেক্ট করবেন মন দিয়ে। দ্বৈতার কানে সেসব কিছুই ঢোকেনি। ও এখন দ্রুত গতিতে ল্যাপটপের স্ক্রিনে একের পর এক নিউজ পড়ে চলেছে। এইসব খবর ঘাঁটতে ঘাঁটতে প্রায় দেড় ঘণ্টা বেরিয়ে গেল। দ্বৈতা এখনও কিছু পায়নি। ওদিকে অনিকেতও কিছু জানায়নি। একটু চায়ে চুমুক দিয়ে চোখটা বন্ধ করে দ্বৈতা। তারপর ক্লান্ত ভাবে ল্যাপটপ স্ক্রিনে চোখ রাখে। হঠাৎ একটা খবরে ওর চোখ আটকায়। বনগাঁয়ে যেতে গেলে সংহতি বলে এটা খুব ছোট্ট স্টেশন পড়ে। সেটার একটা ছোট খবর বেরিয়েছিল কিছু মাস আগে পেপারে। কিন্তু খবরটা এত ছোট্ট করে দেওয়া যে চোখে না পড়ার মতোই একটা লোক, তার নাম বিপ্লব। সে খুন হয়েছে মাঝ রাতের দিকে আর তার খুন হয়েছে গলায় আঘাতে। জানা যায় সে কলকাতায় চাকরি করত কোনও একটা নার্সিংহোমে। এই কথাটা দ্বৈতার মাথায় সন্দেহ জায়গায়। পরে এই খবরটার কোনওরকম আর আপডেট নেই। তাও দ্বৈতা লক্ষ্য করে আর একটু কিছুক্ষণ বসে আরও কিছু কেস খোঁজার চেষ্টা করে। কিন্তু সেরকম কিছু পায় না আবার এই খবরটারও আর কোনও আপডেট পায় না। এটাকে নোট করে অনিকেতকে একটা ফোন করে বলে, কাল সকালে সংহতি যেতে হবে। একটা মার্ডার কেস পেয়েছি।

তাই নাকি ম্যাডাম? একদম আমাদের কেসটার মতো? আমি কিছুই পেলাম না তো সেরকম।

আমাদের সাথে একটু মিল আছে। অ্যাকচুয়ালি দুটো মিল আছে। লোকটা খুন হয়েছে ছুরি দিয়ে এবং লোকটা কাজ করত কোন একটা নার্সিংহোমে কলকাতায়। এবার কী কাজ, কোন নার্সিংহোম, কী বৃত্তান্ত সেগুলো জানতে আমাদের ওখানে যেতে হবে।

আচ্ছা ম্যাডাম আপনি রেডি থাকবেন। আমি কালকে সকালে গাড়ি, ড্রাইভার নিয়ে চলে যাব।

বেশ! ফোনটা রাখে দ্বৈতা।

অনিকেত তাড়াতাড়ি গাড়ি নিয়ে হাজির হয়। দ্বৈতার মা তাকে অল্প ব্রেকফাস্ট করতে জোর করলে সে না করে দেয়। দুটো বাটার ব্রেড আর এক কাপ চা খেয়ে দ্বৈতা বেরিয়ে পড়ে। ওরা যখন সংহতি পৌঁছায় সবার আগে সব থেকে কাছের থানায় যায়। সেখানে গিয়ে জানতে চায় কেসটার ব্যাপারে। ওসি জানান, বিপ্লবের ক্ষেত্রে খুব বেশি উন্নতি হয়নি। এটুকু জানা গেছে বিপ্লব একটা নার্সিংহোম কাম ক্লিনিকে চাকরি করত। সিকিউরিটি গার্ডের চাকরি। দ্বৈতা তাকে কেস ফাইল চাইলে তিনি সেটা দেখান। তার মধ্যে ক্লিনিকের নাম এবং অ্যাড্রেস লেখা আছে, বিপ্লবের বাড়ির ঠিকানা লেখা আছে। দ্বৈতা জানতে চায়, আপনারা গেছিলেন ওর কাজের জায়গায়?

হ্যাঁ গেছিলাম। কিন্তু সেখানে গিয়েও তেমন কিছু জানতে পারিনি। এমনিতে ছেলেটার সাথে কারওর কোনও ঝামেলা যদিও কিছু ছিল না। কাজের জায়গা থেকে খুনটা হয়েছে বলেও মনে হচ্ছে না। আবার গ্রামে ওর একটা ঝামেলা ছিল একটা ছেলের সাথে। তাকে ধরেওছিলাম। কিন্তু কদিন নজর রাখার পর বুঝলাম ও নির্দোষ। তেমন কোনও অগ্রগতি হয়নি! দেখি কতদূর কী করতে পারি!

দ্বৈতা বলে, পোস্টমর্টেম রিপোর্টটা?

ওই যে ওই ফাইলেই আছে। দেখুন আপনি, হ্যাঁ হ্যাঁ ওই যে! লোকটা হাতের ইশারায় বুঝিয়ে দেয়। সেটা চেক করে দ্বৈতা। সেখানেও সামনে থেকে ছুরি চালানো হয়েছে। ছবিটায় গলার সামনে দিয়ে ছোট্ট দাগে চোখ আটকায় দ্বৈতার। বুঝতে পারে এই কেস ওর কেসের সাথে যুক্ত। তার মানে শুরুটা অনেক আগে থেকেই হয়েছে।

আমি এটা হ্যান্ডেল করছি। আপনি আমাকে যাবতীয় ইনফরমেশন দেবেন। বিপ্লবের কেসটা নিয়ে কোনওরকম কিছু মিস করবেন না।

আপনি হ্যান্ডেল করছেন মানে? এই একটা সামান্য ভদ্রলোক একটু অবাক হন। দ্বৈতা বলে, আপনি কলকাতায় ঘটে যাওয়া দুটো মার্ডার কেস সম্পর্কে শুনেছেন নিশ্চয়ই। একজন নার্স এবং একজন চায়ের দোকানের মালিক। 

হ্যা শুনেছি। এই কদিন আগে যে নার্সটা ওটা বলছেন তো? হ্যাঁ হ্যাঁ, মেয়েটার ছবি তো বারবার দেখানো হচ্ছে। কিন্তু চাওয়ালার কেসটা তো লোকটা মনে করার চেষ্টা করে।

দ্বৈতা বলে, হ্যা ওটা কভারেজ সেভাবে পায়নি। এই দুটো খুন আমার ধারণা, আপনার এই বিপ্লবের সাথে মিলছে।

কী বলছেন কী? চমকে ওঠেন ভদ্রলোক।

তার মানে বলছেন সিরিয়াল কিলিং-এর শুরুটা এই বনগাঁ থেকেই হয়েছে? মাই গড! আমি তো একটা সামান্য খুন ভেবেছিলাম।

সামান্য? হ্যাঁ কেসটা জটিল কিংবা সহজ বলতেই পারেন তবে খুন কি আর সামান্য হয়?

না মানে, ওটাই বলছিলাম আরকি! আমি তো ভেবেছিলাম এটা সিম্পল কেস একটা। যদিও এখনও সলভ হয়নি। কিন্তু সিরিয়াল কিলিং হবে ভাবিনি।

(২১)
এমনিতে সব হেলদিই আছে। চিন্তার কিছু নেই। আপনারা আবার কবে আসবেন আমি বলে দিচ্ছি। তবে যদি কোনওরকম কোনও প্রয়োজনই পড়ে আমাকে ফোন করবেন। কোনও সমস্যা নেই আপাতত সেটা দেখে নিয়েছি। সব প্যারামিটার ঠিক আছে। যেভাবে রেস্টে আছেন ওভাবেই থাকবেন। ফুড চার্ট, মেডিসিন, জল সব ওইভাবেই মেন্টেন করবেন। সুনেত্রার দিকে তাকিয়ে কথাটা বলেন ডক্টর দেবরায়।

অভীক প্রশ্ন করে, আর ওষুধের কিছু চেঞ্জ-এর ব্যাপার নেই তো?

ডক্টর দেবরায় বলেন, না নেই এখনও। এই মেডিসিনগুলোই চলবে। আচ্ছা একটা ইউএসজি করতে হবে। আপনাদের নিয়ে যাবে আমার অ্যাটেনডেন্ট। মিস্টার বোস আপনি বাইরে দাঁড়াবেন। আমরা আপনার ওয়াইফকে নিয়ে ভিতরে যাব। কথাটা বলে সিমস্তিনী দেবরায় একটা বেল টিপলেন। কিছুক্ষণের মধ্যে একজন ফিমেল অ্যাটেন্ডেন্ট ভিতরে ঢুকে আসে এবং সুনেত্রাকে নিয়ে বাইরে বেরিয়ে যায়। পিছন পিছন ডঃ দেবরায়ও যান। আর অভীকও তাদের পেছনে যায়। সুনেত্রা ভিতরে ঢুকে যায়। অভীক বাইরে অপেক্ষা করার জন্য দাঁড়িয়ে যায়। ডক্টর যাওয়ার আগে বলে যান, চিন্তার কিছু নেই। আমরা শুধু পেশেন্টকেই অ্যালাও করতে পারব ভিতরে। সেই জন্য বাইরেই দাঁড়াতে হবে আপনাকে।

অভীক মাথা নাড়ে। সুনেত্রা বেডে শুয়ে আছে। ডক্টর ওর পেটের ওপরে একটা চটচটে জেল দিয়ে ট্রানসডিউসার প্রোবটা ঘুরিয়ে ঘুরিয়ে দেখতে থাকেন। মনিটার স্ক্রিনটা ডাক্তারের দিকে। উনি সেটা দেখে নিয়ে সুনেত্রার দিকে ফিরে বলেন, সব ঠিকই আছে। ঠিকঠাক গ্রোথ হচ্ছে। আচ্ছা এবার একটা সাউন্ড শোনাব! কথাটা বলে প্রোবটাকে আবার সুনেত্রার পেটের উপর ধরলেন ডাক্তার। তারপর সেই শব্দটা শুনতে পাওয়া গেল। ধক ধক করে বেশ জোরে আর দ্রুতগতির একটা শব্দ। শব্দটা থামতেই ডক্টর দেবরায় সুনেত্রাকে বলেন, শুনতে পেলেন?

সুনেত্রা বলে হ্যাঁ!

এটা হচ্ছে হার্টবিট! 

কথাটা শুনেই সুনেত্রার অদ্ভুত একটা আনন্দ হয়।আর সেই আনন্দ তোর চোখে জল চলে আসে। ওর সন্তানের হার্টবিট শুনেছে ও। ওর মনে হয় মনে হয় ও খুশিতে পাগল হয়ে যাবে। এমন দিন যে কোনওদিন পাবে তা একপ্রকার আশাই ছেড়ে দিয়েছিল।

থ্যাঙ্ক ইউ। ডাক্তার দেবরায়ের হাত ধরে বলে সুনেত্রা, আপনি আমার কাছে ভগবানের সমান।

ডক্টর দেবরায় হাসিমুখে বলেন, এটা আমার কাজ!

অভীক বাইরে বেশ কিছুক্ষণ ধরে উসখুস করছে। কে জানে ভিতরে কী হচ্ছে! ওর যে খুব চিন্তা হচ্ছে। কিছুক্ষণের মধ্যেই দরজা খুলে যায়। সুনেত্রা বাইরে বেরিয়ে এসে অভীকের হাতটা চেপে ধরে। অভীক দেখে ওর চোখে জল। ও ঘাবড়ে গিয়ে প্রশ্ন করে, কী হয়েছে? চিন্তার কিছু?

সুনেত্রা বলে, না! আমি এই প্রথমবার ওর হার্টবিট শুনতে পেলাম।

কথাটা শুনে অভীকেরও মনের মধ্যে একটা অদ্ভুত অনুভূতি হয়। এত আনন্দ হচ্ছে ব্যক্ত করতে পারছে না। হয়তো সকলে সামনে আছে তাই! অন্য কোথাও থাকলে হয়তো দুজন দুজনকে জড়িয়ে ধরে খুব কাঁদত। কিন্তু নার্সিংহোমের মধ্যে সেটা পারছে না।



দ্বৈতা আর অনিকেতের গাড়িটা এসে দাঁড়াল নিউ লাইফ ক্লিনিকের সামনে। অনিকেত বলে, ম্যাম এটাই ওই বিপ্লবের কাজের জায়গা।

গাড়ি থেকে নেমে দাঁড়িয়ে একবার নিউ লাইফ ক্লিনিক নার্সিংহোমটা ভালো করে দেখে নেয় দ্বৈতা। তারপর ভিতরে ঢুকে যায়। অনিকেত ও ওর পিছনেই যায়। রিসেপশন ডেস্কে গিয়ে দ্বৈতা জিজ্ঞাসা করে, আপনাদের এখানে বিপ্লব কাজ করত? 

রিসেপশন ডেস্কে, থাকা মেয়েটা উত্তর দেয়, কে বিপ্লব?

দ্বৈতা একটু কড়া গলায় বলে, যার মার্ডার হয়েছে জাস্ট কমাস আগে!

ও হ্যাঁ হ্যাঁ! বিপ্লবদা। মেয়েটা দ্বৈতার দিকে তাকিয়ে উত্তর দেয়। তারপর প্রশ্ন করেন, আপনি? 

দ্বৈতা একটা আইডি বের করে মেয়েটা চোখের সামনে ধরতেই মেয়েটার চোখ দুটো বড় বড় হয়ে গেল। একটা ঢোঁক গিলে বলে, আবার পুলিশ? এই কেস নিয়ে তো তখনই পুলিশ এসেছিল।

দ্বৈতা বলে, হ্যাঁ এসেছিল। কিন্তু কেসটা আনসলভড। ইনভেস্টিগেশন এখনও চলছে। আর যতদিন ধরে ইনভেস্টিগেশন হবে ততদিন যতবার খুশি পুলিশ আসবে কেমন? এবার আপনাদের মালিককে ডাকুন।

মেয়েটা বলে, ডক্টর এখন পেশেন্ট দেখছেন।

হ্যাঁ দেখছেন কিন্তু আমাদেরকেও একটু দেখতে হবে। এই পেশেন্টকে দেখা হয়ে গেলে আমরা ওনার সাথে মিট করব।

মেয়েটা একটা ফোন লাগায় কাউকে। ফোনটা পেয়ে একটা অল্প বয়সি মেয়ে ছুটে ছুটে আসে। এসে বলে, হ্যাঁ বলুন! ম্যাডাম আসছেন। উনি ইউএসজি রুমের ওখান থেকে আসছেন। 

দ্বৈতা দেখে ইউএসজি রুমের দিক থেকে ডক্টর দেবরায় এবং তাঁর পিছন পিছন আর এক দম্পতিও আসছে। তাঁদের দেখে দ্বৈতার কেমন যেন চেনা চেনা লাগে। কিন্তু চিনতে পারে না। একটু বিড়বিড় করে বলে, পিছনের ওই মেয়েটাকে আমার চেনা লাগছে কেন

অনিকেত একটু ইতস্ততভাবে বলে, ম্যাডাম একটা কথা বলব? দ্বৈতা অন্যমনস্কভাবে উত্তর দেয়, হ্যাঁ!

অনিকেত বলে, ম্যাডাম ওই সামনের কাপলকে আমার না কেমন চেনা চেনা লাগছে!

দ্বৈতা তিরের গতিতে অনিকেতের দিকে তাকায়, তোমারও?

ম্যাডাম আপনারও?

ও মাই গড! দ্বৈতা বিস্ময়ে বলে ওঠে।

এরা তো ওই কাপল। লিসা যাদের সাথে কথা বলছিল।

এক্সাক্টলি! দ্বৈতা আর অনিকেতের কথার মাঝে ডক্টর দেবরায় এসে উপস্থিত হন। তারপর শান্ত গলায় বলেন, হ্যাঁ বলুন। বিপ্লবের কেসটার ব্যাপারে আবার আপনাদের কী জানার আছে?

দ্বৈতা বলে, ওই কথায় পরে আসছি। আগে বলুন ওনারা কি আপনার পেশেন্ট?

ডক্টর দেবরায় একটু ভুরু কুঁচকে তাকিয়ে বলেন, হ্যাঁ! কেন?

দ্বৈতা বলে, কিছু না। এই প্রশ্ন-উত্তরটা আমি ওনাদের সাথেই সারব। কথাটা বলে দ্বৈতা এগিয়ে যায় সুনেত্রা আর অভীকের দিকে। তারপর প্রশ্ন করে, আপনারা ডঃ দেবরায়ের পেশেন্ট?

সুনেত্রা মাথা নাড়ে, হ্যাঁ। কিন্তু আপনি?

নমস্কার। আমি দ্বৈতা সান্যাল। লালবাজার থেকে এসেছি। একটা কেসের ইনভেস্টিগেশনে এখানে আসতে হয়েছে।

ও আচ্ছা। সুনেত্রা আর অভীক পরস্পর পরস্পরের মুখ চাওয়া চাওয়ি করে। একজন পুলিশ অফিসারের তাদের কাছে কী প্রশ্ন থাকতে পারে এটাই দুজনে ভাবছে।

আমি আপনাদের একটা কথা জিজ্ঞাসা করতে চাই। দ্বৈতা বলে।

হ্যাঁ বলুন! উত্তরটা অভীক দেয়।

আপনারা ড্রিমল্যান্ড ক্লিনিকে গেছেন কখনও?

অভীক আর সুনেত্রা একে অপরের দিকে আবার তাকায়। তারপর অভীক বলে, হ্যাঁ এখানে আসার আগে আমরা ড্রিমল্যান্ড ক্লিনিকে গিয়েছিলাম।

ওখানে আপনাদের লিসা নামে কোনও নার্সের সাথে আলাপ হয়?

এইবার সুনেত্রা-অভীক দুজনেই বুঝতে পারে ওই মার্ডার কেসের সূত্রেই পুলিশ এসেছে। সুনেত্রা বলে, হ্যাঁ হ্যাঁ ওই যিনি মারা গেলেন তো?

দ্বৈতা মাথা নাড়ে, একদমই!

হ্যাঁ ওনার সাথে আলাপ হয়েছিল। উনি আমাকে এই ক্লিনিকের খবরটা দিয়েছিলেন। খুবই ভালো মহিলা। উনিই সেদিন বলেছিলেন বলে আজ আমি এই ক্লিনিকে এসে উপকার পেয়েছি।

উনি বলেছিলেন বলতে?

ওনার বোনের বেবি হয়েছিল এখানে। ওনার বোনেরও আমার মতন ক্রিটিকাল কন্ডিশন ছিল। আমি ওই ক্লিনিকে গিয়েছিলাম কিন্তু আইভিএফ সফল হয়নি। তাই সেদিন আমি প্রচণ্ড কান্নাকাটি করায় উনি এসে আমাকে বলেন এই ক্লিনিকের কথা। এখানে ডক্টর দেবরায়ের আন্ডারে ওনার বোনের বেবি হয়। এই কথাটা ওনার থেকে জানতে পেরে আমরা এখানে এসেছিলাম। ভাগ্যিস এসেছিলাম! অথচ তারপরে দেখুন কী হল মানুষটার সাথে? এত বড় উপকার যিনি করলেন তিনি এইভাবে ভাবতেই পারছি না! তার এমন শত্রুতা কার সাথে থাকতে পারে!

দ্বৈতা বলে, সেটা আমরা খুঁজে বের করে নেব। আচ্ছা লিসা আপনাদেরকে বলেছে যে ওর বোনের বেবি হয়েছে?

হ্যাঁ!

কিন্তু লিসার তো নিজের বোন বিবাহিত নয়। বা এমন ইনফরমেশন নেই যে তার বাচ্চা হয়েছে।

সে কী? সুনেত্রা অবাক হয়ে তাকায়।

অভীক বলে, আমরা জানি না ওটা ওনার নিজের বোন কি না বা কোনও কাজিন কি না! তবে উনি বোন বলেছিলেন। এটা আমাদের মনে আছে।

দ্বৈতা এইবার ডঃ দেবরায়ের দিকে ফিরে বলে, আপনি আমাকে একটা কথা বলুন তো! লিসাকে আপনি চেনেন?

দেখুন এইভাবে আমি কাউকে চিনি কি না কী করে বলব? আমার সাথে এরকম কারওর দেখা হয়েছে কি না এটা তো আমার মনে রাখা সম্ভব নয়। প্রায় প্রতিদিন অসংখ্য পেশেন্টের সাথে আমার দেখা হয় তাদের পরিবারের সাথে আমার কথা হয়। এভাবে যদি সকলের মুখ মনে রাখতে হয়, নাম মনে রাখতে হয় সেটা তো আমার পক্ষে অসম্ভব ব্যাপার!

সে তো নিশ্চয়ই! কিন্তু লিসার রেফারেন্সেই তো উনি এখানে এসেছেন।

হতেই পারে! আমি এরকম প্রচুর কেস হ্যান্ডেল করেছি! এখন কে লিসা আর কে তার বোন এটা আমার পক্ষে জানা সম্ভব নয়।

দ্বৈতা সুনেত্রার উদ্দেশ্যে প্রশ্ন করে আপনার মনে আছে লিসা তার বোনের নাম বলেছিল?

সুনেত্রা মাথা নাড়ে, না নাম বলেনি। তবে বলেছিল ওর বোনের বাচ্চা এখন বেশ বড়ই। মানে কিছু মাস বয়স তার।

দ্বৈতা ডাক্তার দেবরায়কে বলে, আমি আপনার ক্লিনিক এবং নার্সিংহোমের বিগত ছয় মাসের ফুটেজ দেখতে চাই। যদি তার আগের ও থাকে তাও দেখতে চাই। লিসা এখানে এসেছিল কি না দেখতে হবে। আর বিপ্লবের কেসটা তো আছেই।

তা তো অবশ্যই! কিন্তু অফিসার ছয় মাসের আগের ফুটেজ তো আমরা রাখি না। ইভেন ছয় মাস অবধিও আছে কি না সেটা বলতে পারব না। তবে লাস্ট তিন থেকে চার মাসের ফুটেজ আপনি ডেফিনেটলি পাবেন।

দ্বৈতা একটু তীক্ষ্ণ দৃষ্টিতে ডাক্তার দেবরায়কে আপাদমস্তক দেখে নেয়। ও বুঝতে পারে মহিলা অন্য ধরনের। অনেক কিছুই বলছেন আবার অনেক কিছুই সচেতনে গোপন করে যাচ্ছেন বা দেখাতে বা বলতে চাইছেন না। দ্বৈতা আর অনিকেত সিসিটিভি রুমে যায় এবং বিগত কিছুদিনের ফুটেজ দেখতে থাকে। ওদের সাথে ডক্টর দেবরায়কেও থাকতে হয়। ফলে আজকের যাবতীয় অ্যাপয়েন্টমেন্ট তাঁকে বেশ কিছুক্ষণ পিছিয়ে দিতে হয়েছে।

দ্বৈতা ফুটেজ দেখতে দেখতে প্রশ্ন করে, আপনার কী মনে হয় বিপ্লবের মার্ডার কেন হয়েছে?

সেটা আমি কী করে বলব?

বিপ্লব তো আপনার এখানের এমপ্লয়ি!

দেখুন আমার এখানে অসংখ্য এমপ্লয়ি কাজ করে। তাদের হঠাৎ করে কোনও কিছু হলে কেন হয়েছে সেটা জানা তো আমার পক্ষে সম্ভব নয়। হ্যাঁ আপনার আগে যে অফিসার এসেছিলেন তিনিও প্রশ্ন করেছিলেন এখানে কারও সাথে বিপ্লবের কোনও বিবাদ ছিল কি না। তবে আমি তাকেও যা উত্তর দিয়েছিলাম আপনাকেও দিচ্ছি সে বিষয়ে, আমার মনে হয় এখানে অন্তত বিপ্লবের সাথে কারওর কোনও সমস্যা ছিল না। ওর ব্যক্তিগত কোনো শত্রুতা কারও সাথে ছিল কি না সে বিষয়ে তো আমাদের পক্ষে বলা মুশকিল।

বেশ! আর কিছু বলে না দ্বৈতা। মনিটরের স্ক্রিনের দিকে মনোযোগ দেয়। কিন্তু বেশ কিছুক্ষণ দেখার পরেও এমন কিছুই সন্দেহজনক পাচ্ছে না ও। এই বিপ্লব লোকটা প্রায় অনেক পেশেন্ট পার্টির সাথে ভালোভাবে কথা বলছে দেখা যাচ্ছে। কিছু পার্টিকে দেখা যাচ্ছে বিপ্লবকে আলাদা করে মিষ্টির প্যাকেট দিতে। অনেককেই দেখা যাচ্ছে বিপ্লবের সাথে বেশ ভালোভাবে কথা বলতে। এই আলাদাভাবে বিপ্লবকে মিষ্টির প্যাকেট দেওয়া বা ওর সাথেই বেশির খাতির একটু অন্যরকম লাগলেও এ বিষয়ের উত্তর নিশ্চিত তৈরি আছে এদের সকলের কাছে। নিশ্চয়ই বলবে বিপ্লব মানুষটাই এমন ছিল, বিপ্লব সকলের সাথে খুব ভালোভাবে মিশত! সম্ভাব্য উত্তরগুলো মাথায় উঁকি দিতেই এই প্রশ্নটা আর দ্বৈতা করে না। বেশ কিছুক্ষণ ধরে ফুটেজ দেখার পর বন্ধ করে দেয় সেটা। তারপর হতাশ হয়ে বেরিয়ে আসছিলই সিসিটিভি রুম থেকে। হঠাৎ কী একটা মনে হতে আবার ফিরে গেল। তারপর বলে আচ্ছা আমার মাথাটা বিপ্লবের দিকে ছিল বলে খেয়াল করলাম না। আপনাদের বিল্ডিংয়ের পিছনের দিকের ফুটেজ কোথায়?

এই প্রশ্নটা আচমকা আশা করেননি ডক্টর দেবরায়। উনি প্রথমে একটু থমকে গেলেও তারপর বলেন, আমাদের পেছনের দিকে কোনও সিসিটিভি ক্যামেরা রাখা হয়নি। আগে ছিল। সেটা খারাপ হয়ে যাওয়ার পর থেকে আর নতুন করে লাগানো হয়নি। 

তাহলে পিছনে যখন আপনাদের কোনও টিভি ক্যামেরা নেই তখন আমি নিজের চোখেই পিছনের দিকটা দেখে আসি। দ্বৈতার প্রস্তাবে সম্মতি দিতে মন চায় না ডক্টর দেবরায়ের। কিন্তু উনি নিরুপায়! নিমরাজি হয়ে বলেন, চলুন আমি নিয়ে যাচ্ছি। বলেই একজন অ্যাটেনডেন্টকে নির্দেশ দেন তাঁদের সাথে আসার জন্য।

দ্বৈতা অনিকেতকে বলে, তুমি ইমিডিয়েটলি ড্রিমল্যান্ডে যাও। আর ছয় মাস আগের অবধি লিসার ফুটেজগুলো একটু দেখো তো। ভালো করে চেক করবে। দেখবে ও আর কোনও পেশেন্ট পার্টির সাথে কথা বলছে কি না! আর হ্যাঁ, এরকম যদি আরও পেশেন্ট পার্টি পাও তাহলে ওখানেই নার্সিংহোমে ওদেরকে দিয়ে আইডেন্টিফাই করিয়ে নামের লিস্ট আমাকে হোয়াটসঅ্যাপ করবে। ডু ইট ফার্স্ট। কথাটা বলামাত্র অনিকেত মাথা নেড়ে বলে, ওকে ম্যাডাম!

অনিকেত বেরিয়ে যেতেই দ্বৈতা ওর মোবাইল ফোনটা বের করে। তারপর ডিপার্টমেন্টের আর একজন সহকারীকে ফোন করে বলে, তুমি একটু হ্যাপি ডে নার্সিংহোমে যাও। গিয়ে ওখানে নার্সিংহোম আর ক্লিনিকের ফুটেজে ভালো করে চেক করো রতুনের সাথে বিগত ছয় মাসে কতজন পেশেন্ট পার্টির বারবার কথা হয়েছে বা বেশিক্ষণ ধরে কথা হয়েছে! চা খাওয়ার জন্য শুধু নয়। বেশ কিছুক্ষণ ধরে ভালো মতো কথা। যাদেরকে পাবে তাদের ফটো ওই ক্লিনিকে ভালো করে দেখিয়ে তাদের নামের লিস্ট কালেক্ট করবে। আর আমাকে সেন্ড করো ইমিডিয়েটলি। খুব আর্জেন্ট। ফোনটা রেখে দ্বৈতা বলে, চলুন এবার।

ক্লিনিকের পিছন দিকটা এসে দ্বৈতা দেখে ক্লিনিক আর নার্সিংহোমের পিছন দিকে প্যাসেজটা কানেক্টেড। এখানেও কোনও পার্টিশন আলাদা করে নেই। আর একটা লিফট এখানে আলাদাভাবে আছে যেটা নার্সিংহোমের ব্যাক সাইডে। দ্বৈতা সেটা দেখতেই প্রশ্ন করে, এই লিফটটা কেন?

ডঃ দেবরায় উত্তর দেন, এটা স্টাফদের জন্য। আর তাছাড়া ইমারজেন্সি পারপাস। যদি কখনও কোনও সমস্যা হয় তাহলে এটা ইমার্জেন্সি এক্সিট হিসেবে ব্যবহার করা যায়।

আচ্ছা! আমি লিফটে উঠব। আশা করি এক্ষুনি ওটা ইউজ হচ্ছে না! ডাক্তার দেবরায় এবং তাঁর অ্যাটেনডেন্ট পরস্পর পরস্পরের মুখ চাওয়া চাওয়ি করে কথাটা শুনে।

এনি প্রবলেম? ওদের দেখেই প্রশ্ন করে দ্বৈতা।

না না। চলুন। ডক্টর দেবরায় মাথা নাড়েন। এই লিফটে লিফটম্যান নেই। নিজেদেরই অপারেট করতে হয়। লিফটের কন্ডিশন ভালোই আছে। এবং এটা যে সত্যিই ব্যবহার হয় সেটা বোঝা গেল। দ্বৈতা দেখল লিফটটা শুধুমাত্র সেকেন্ড ফ্লোরেই যায়। অ্যাটেনডেন্ট সেই বাটন প্রেস করতেই উপরে উঠতে শুরু করল লিফট। তারপর যেখানে গিয়ে থামল সেখানে দরজাটা খুলত দ্বৈতা একটু অবাক হল। এটা একটা ছোট রুম। এখানে ওটির বেশ কিছু জিনিসপত্র রাখা রয়েছে। এর সামনের দিকে রয়েছে আর একটা দরজা। সেটা ঠেলতেই দেখল সেটার ওপাশে মস্ত বড় ওটি। এরকম ব্যবস্থা কেন? এটার কী প্রয়োজনীয়তা? দ্বৈতা পিছন ফিরে তাকায়।

ডঃ দেবরায় বলেন, দেখুন এটা আমার নার্সিংহোম। এখানে আমি স্পেশালি যেকোনওভাবে বিল্ডিং বানাতে পারি। ওটি রুমের সাথে আমাদের আর একটা ছোট রুম করা রয়েছে যাতে এমারজেন্সি পারপাস কখনও এই ওটি রুমটাও ব্যবহার করা যায়। আর লিফটটা এখানে এসে কানেক্ট হয় কেন বললাম তো আপনাকে। পুরোটাই ইমারজেন্সি সিচুয়েশনের জন্য ক্রিয়েট করা। দেখুন বিপ্লবের মার্ডার কেস নিয়ে আপনি এখানে এসেছেন। তার সাথে আমার নার্সিংহোমের কোন রুমটা কেমন ভাবে তৈরি! আমার লিফট কোন ফ্লোরে যাবে এগুলো তো আপনার দেখার বিষয় নয়। তাই প্লিজ, আপনি এই ধরনের প্রশ্ন করবেন না আমি উত্তর দিতে বাধ্য নই।

আমাদের না নির্দিষ্ট কোনও দেখার বিষয় থাকে না। আমরা যেখানে যেটা পাই সেখানেই খুঁজে দেখে নিই কিছু সন্দেহজনক আছে কি না! আমাদের কাজের জিনিস থাকলেও থাকতে পারে।

দেখুন আমি কিন্তু এবার আপনার ওপর মহলে রিপোর্ট করতে বাধ্য হবো। আপনি এখানে একটা মার্ডার কেস নিয়ে এসেছেন ভালো কথা। কিন্তু আপনি আমার নার্সিংহোমের পরিবেশকে বিরক্ত করছেন। এগুলো আমরা অনেক হাইজিন মেনটেন করে রাখি। বাইরে থেকে যাকে তাকে যেকোনও ড্রেসে আমরা ওটি রুমে ঢুকতে দিই না।

দ্বৈতা বুঝতে পারে এই মহিলা ইচ্ছাকৃতভাবে যেন তেন প্রকারেণ ওকে সরাতে চাইছে। তবে ওর কথাগুলোকে অযৌক্তিক বলে উড়িয়ে দিতে দ্বৈতা এই মুহূর্তে পারবে না। তাই একটা তীক্ষ্ণ হাসি হেসে বলে, আপনার নার্সিংহোমের হাইজিন আমি নষ্ট করব না। চলুন।

নিচে নেমে নার্সিংহোমের সামনের দিকে আসতেই ডক্টর দেবরায় বলেন, আপনার আর কিছু জিজ্ঞাসা না থাকলে আমি এবার আমার পেশেন্টদেরকে অ্যাটেন্ড করব। তাঁরা অনেকেই অনেক ক্রিটিকাল সিচুয়েশনে থাকেন। অনেকেই প্রেগন্যান্ট! অনেকে আইভিএফ করেছেন জাস্ট! এদের ক্ষেত্রে বেশিক্ষণ ওয়েট করিয়ে রাখা বা এভাবে বসিয়ে রাখা ঠিক না। দ্বৈতা অল্প হেসে বলে, না এই মুহূর্তে আমার আর কিছু জিজ্ঞাস্য নেই। তবে হ্যাঁ আমি এক্ষুনি এখান থেকে যাচ্ছি না। আপনি আপনার পেশেন্টদের অ্যাটেন্ড করুন।

অত্যন্ত বিরক্ত ভাবে চলে যান সিমস্তিনী দেবরায়। ঠিক তখনই দ্বৈতার ফোনে অনিকেত ফোন করে। ফোনটা রিসিভ করে ও, হ্যাঁ বলো। কিছু পেলে?

হ্যাঁ ম্যাডাম! ওই কাপেলের মতোই আরও একটা কাপলের সাথে লিসাকে কথা বলতে দেখা যায়।

গ্রেট! তাদের নাম কিছু জানতে পেরেছ?

হ্যাঁ আমি তাদের নাম আর ছবি আপনাকে সেন্ড করছি।

দ্বৈতা ফোনটা রাখে। তারপর হোয়াটসঅ্যাপ মেসেজ খুলে দেখে অনিকেত একটা ছবি পাঠিয়েছে। যেখানে স্পষ্ট দেখা যাচ্ছে লিসা এবং একদম সুনেত্রাদের মতোই দাঁড়িয়ে আছে আরেকটি দম্পতি। অনিকেত তাদের নামও পাঠায়। দ্বৈতা সেই ছবিটা এই ক্লিনিকের রিসেপশন ডেস্কে দেখায়। মেয়েটি একটু ভুরু কুঁচকে ছবিটা দেখে। তারপর বলে, আমি ঠিক বুঝতে পারছি না, কত মানুষ এখানে আসে। এভাবে চেনা সম্ভব নয়।

বেশ! তাহলে এই যে এই নামটা দেখুন এন্ট্রি করে আপনাদের পেশেন্ট লিস্টে আছে কি না?

সরি ম্যাম! এভাবে আমরা কনফিডেন্সিয়াল ইনফরমেশন দিতে পারব না!

কনফিডেন্সিয়াল? এই ক্লিনিকের এমপ্লয়ি খুন হয়েছে। যেই মেয়েটি এখানে পেশেন্ট পাঠায় সেও খুন হয়েছে। এরপর আপনি কনফিডেন্সিয়াল দেখাচ্ছেন আমাকে? আমি কিন্তু ওই পেশেন্ট পার্টিকে ফোন করে জানব। তখন সেটা আপনাদের জন্য ভালো হবে না! দ্বৈতার কাছে ফোন নাম্বার নেই। সেটা আদায় করতে ওকেই আবার ওই নার্সিংহোমে ছুটতে হবে। অনিকেত পারবে না। ওকেও ওই প্রাইভেসির গল্প দেবে। তার চেয়ে ভয় দেখিয়ে যদি এখানেই তাড়াতাড়ি কাজটা করা যায়।

দ্বৈতার কথায় একটা ঢোঁক গেলে মেয়েটা। তারপর কিবোর্ডে খুট খাট শব্দ করে নামটা টাইপ করে বলে, হ্যাঁ এই নামের একজন পেশেন্ট আছেন।

নিশ্চয়ই এখনও চেকআপে আসেন?

হ্যাঁ।

দ্বৈতার কপালে ভাঁজ পড়ে। ও গভীর চিন্তায় মগ্ন হয়ে যায়। ওই দুজন পেশেন্টকে লিসা এই ক্লিনিকে রেফার করে। অদ্ভুত ব্যাপার। লিসা হয়তো তাদেরকেও বলেছে এই নার্সিংহোমে এলে তাদের সুরাহা হবে! ব্যাপারটা খুব একটা অস্বাভাবিক নয়! যে কেউ যাকে খুশি কোনও নার্সিংহোম বা ক্লিনিক রেফার করতেই পারে যদি সে নিজে কোনও উপকার পেয়ে থাকে। কিন্তু বিষয়টা যে এমনই জলের মতো সহজ স্বচ্ছ নয়। তা দ্বৈতা ভালোই জানে। শুধু সেটার লিঙ্কটা পাচ্ছে না। এখন দেখতে হবে রতনের কেসে কী হয়! আরো এক ঘণ্টা দ্বৈতা ওখানেই কাটিয়ে দেয়। তারপর ওর কাছে আবার ফোন আসে। এইবার যাকে দ্বৈত রতনের ব্যাপারে খোঁজ লাগাতে বলেছিল সে ফোন করেছে। দ্বৈতা ফোন ধরতেই সে বলে, ম্যাডাম ফুটেজ তো ওরা দেখিয়েছে। একটা পেশেন্ট পার্টি পাওয়াও গেছে। ওরা নাম দিতে চাইছে না। কারণ রতন ওদের এমপ্লয়ি নয়। আর বাইরে গিয়ে ওদের পেশেন্ট কার সাথে কথা বলছে তার জন্য পেশেন্ট ডিটেলস দিয়ে ওরা প্রাইভেসি নষ্ট করবে না।

আচ্ছা ঠিক আছে। আমি দেখে নিচ্ছি। ফোনটা রেখে দেয় দ্বৈতা। ওর কেন জানি না মনে হচ্ছে এই পেশেন্টও এখানেই এসেছে। নাম নেই যখন এই ডেস্কের মেয়েটি কিচ্ছু বলবে না। দ্বৈতা ছবিটা নিজে ভালো করে দেখে। তারপর আবার ছুটে যায় সিসিটিভি রুমে। সেখানে গিয়ে বলে, আমি ফুটেজগুলো আরেকবার দেখব।

সিসিটিভি রুমের লোকটা বিরক্ত হলেও কোনও উপায় নেই। সে কোনও কথা না। আবার ফুটেজ চালিয়ে দেয়। দ্বৈতা বেশ কিছুক্ষণ ধরে আরও ভালো করে ফুটেজগুলো দেখে। হঠাৎ ওর নজরে একটা মুখ আসতেই চেঁচিয়ে ওঠে, এই ওয়েট ওয়েট। এখানে পজ করুন। জুম করুন। ডান হাত দিয়ে একটা চাপড় মারে টেবিলের উপরে। মোবাইলের ছবিটার সাথে ভালো করে দেখেয়ে নিয়েছে ভিডিও ফুটেজের মুখটাকে মিলিয়ে। হ্যাঁ তার মানে রতন যার সাথে কথা বলেছিল সেই লোকটাও এই ক্লিনিকে এসেছিল। অনেক কিছু ক্লিয়ার হয়ে গেছে দ্বৈতার। ও আর একটাও কথা না বলে ওই ক্লিনিক থেকে সোজা বেরিয়ে আসে।

(২২)
আয়নার সামনে এসে দাঁড়ায় মেয়েটা। পরনে সেই কালো ট্র্যাকস্যুট। মাথার চুলটা এখন খোলা। নিজের মুখটার দিকে তাকিয়ে থাকে কিছুক্ষণ সবাই একসময় বলত কী সুন্দর রে তোর চোখদুটো! গোটা মুখে নজর কাড়ত ওই চোখ দুটোই। আর এই চোখ দুটো কত কিছু দেখল। এই সমাজের কত নোংরা আর ভয়ংকর দিক যে দেখল! জামার পেটের কাছের অংশটা তুলে একবার দেখল মেয়েটা। সেই কাটা দাগটার একটু নজরে এল। আর নজরে এল কিছু সাদা সাদা দাগ। স্ট্রেচ মার্কস ওগুলো। এইগুলোই তো স্মৃতিগুলোকে তাজা রেখে দিল।

তুমি তৈরি তো?পিছন থেকে প্রশ্নটা আসতেই মেয়েটা ফিরে তাকায়। ওর একমাত্র ভরসার মানুষটা এসে দাঁড়িয়েছে ওর পিছনে। মেয়েটা মাথা নেড়ে চুলগুলোকে গুটিয়ে হাতখোঁপা করে ক্লিপ দিয়ে আটকে নেয় ভালো করে। তারপর মাথার টুপিটা ভালো করে আটকে নেয়। ঘন অন্ধকার বাইরে এখন। কেউ কিছু টের পাওয়ার আগেই ওকে কাজ সারতে হবে। আজ আবার একটা কঠিন কাজ! যতই কঠিন হোক। সফল তো ওকে হতেই হবে।



সকাল সকাল ডিপার্টমেন্টে এসে কিছু হিসাব কষেছে দ্বৈতা। সামনের বোর্ডটার উপর তিনটা ছবি আটকে রেখেছে। প্রথমে বিপ্লবের ছবি। তারপর রতনের ছবি এবং তারপর লিসার ছবি। তিনটি ছবির নিচে লিখে রেখেছে নাম, খুনের ডেট আর ক্লিনিকের নাম। রতনের ছবি আর লিসার ছবি থেকে দুটো তির এনে মিলিয়েছে বিপ্লবের এই ক্লিনিকে।

দ্বৈতা বোর্ডের সামনে থেকে ফিরে এসে অনিকেতকে বলে, এখনও পর্যন্ত হিসাব অনুযায়ী তিনজন দম্পতিকে এই ক্লিনিকে পাঠিয়েছে লিসা এবং রতন। এর আগেও নিশ্চয়ই অনেককে পাঠিয়েছে। সেই লিস্ট এখনও অব্দি আমরা কালেক্ট করতে পারিনি। হতে পারে এটা কোনও বিজনেস! হতে পারে নিউ লাইফ পেশেন্ট কালেক্ট করার জন্য ওদেরকে এজেন্ট হিসাবে রেখে দিয়েছে!

হ্যাঁ ম্যাম এটা তো হতেই পারে! তাহলেও তো সেক্ষেত্রে আমাদের বলার কিছু থাকে না। এটা ওদের বিজনেস পলিসি হতে পারে।

হ্যাঁ হতে তো পারে অনেক কিছু! কিন্তু খটকা তো লাগছে অন্য জায়গায়। সবটাই ঠিক ছিল শুধু এই তিনজন যদি মারা না যেত।

অনিকেত সম্মতির সুরে মাথা নাড়ে। দ্বৈতা আবার বোর্ডের কাছে ফিরে যায় তারপর বলে, আমি এই ব্যাপারটা কিছুতেই বুঝতে পারছি না! এই তিনজনকে মারা হল কেন আর কে খুনি? এই তিনজনের মধ্যে লিঙ্ক সাংঘাতিক কিছু একটা আছে। সাধারণ বিজনেস পলিসি যদি এটা হয় তাহলে তো এদেরকে মরতে হতো না। এরা তিনজনই হিসাবমতো কাজ করছে একটাই কোম্পানির জন্য। লোকে জানে তিনটে আলাদা ক্লিনিকের সাথে এরা ডিরেক্ট কিংবা ইনডিরেক্টলি যুক্ত! কিন্তু আদতে সবাই নিউ লাইফেরই লোক। খুনি একজনই। সে এদের ভালোভাবে ফলো করেছে। টার্গেট সেট করেছে। সুযোগ খুঁজেছে। কিন্তু এদেরই কেন? এছাড়াও আর একটা প্রশ্ন আমার মাথায় খেলছে এই কাপলগুলোকে কেন আইভি এফ ক্লিনিকে যেতে হয়েছে! এদের সমস্যা আছে তাই! তিনটেই আইভিএফ ক্লিনিক। দুটো আইভিএফ ক্লিনিকে এদের এতটাই সমস্যা হল যেটা একমাত্র নিউ লাইফ কিওর করতে পারছে? এখানে আমার অদ্ভুত একটা খটকা লাগছে। আমি জানি না এটা ডক্টরের ক্রেডিট নাকি অন্য কিছু!

অন্য কিছু মানে? আপনি কী বলতে চাইছেন ম্যাডাম? অনিকেত জিজ্ঞাসু দৃষ্টিতে তাকায় দ্বৈতার দিকে।

জানি না অনিকেত। জাস্ট আমার মন বলছে অন্য কিছু একটা থাকতে পারে। সেটা আমি যেন দেখতে পাচ্ছি না!

দ্বৈতার কথাটা শেষ হতেই অনিকেতের ফোনটা বেজে ওঠে। দ্বৈতা সেদিকে ধ্যান দেয় না। ও ভাবতে থাকে ও কিছু মিস করছে। ওর ডাউট হচ্ছে কিন্তু কিছুতেই বুঝতে পারছে না কী! অনিকেত ফোনটা রিসিভ করে আর তারপরে দুএক লাইনের কথাতেই চমকে ওঠে অনিকেত। ফোনটা তড়িঘড়ি রেখে বলে, ম্যাম আপনাকে ফোনে পাওয়া যাচ্ছে না।

দ্বৈতা নিজের জিন্সের পকেটে দেখে ওর মোবাইলটা সুইচ অফ হয়ে গেছে চার্জ আউট হয়ে গিয়ে।

হ্যাঁ! কিন্তু কেন কী হয়েছে?

আবার একটা খুন হয়েছে।

দ্বৈতা উত্তেজিত হয়ে বলে খুন?

হ্যাঁ একটি ছেলে খুন হয়েছে। কাল রাতে।

এক্ষুনি বেরতে হবে। ক্রাইম লোকেশন পেয়েছ?

হ্যাঁ ম্যাডাম!

দ্বৈতা আর অনিকেত রওনা দেয়। গাড়িতে উঠে দ্বৈতা ওর থেকে ডিটেলসে জানতে চায় বিষয়টা।

ছেলেটার নাম মৃণাল। কলকাতায় কাজ করত। বাড়ি গ্রামের দিকে। কোথায় এখনও জানি না। তবে বাড়ি থেকে ফিরছিল, একটু রাত করেই নেমেছে। শিয়ালদা, সেখান থেকে উবের করে এখানের বাড়িতে এসেছিল, ওর বাড়ির কাছেই ওর খুনটা হয়েছে। ওর মোবাইল থেকে উবের ট্রেসটা পাওয়া গেছে।



দ্বৈতা আর অনিকেত ক্রাইম লোকেশনে যায়। পিছন থেকে খুন। মুখে একটা চেপে ধরার দাগ আছে। তবে এইবারের কেসে একটু ধস্তাধস্তি হয়েছে। কিন্তু ব্লু এমন কিছুই পাওয়া যায়নি যাতে খুনি অবধি পৌঁছনো যায়। লোকেশনটা গলির ভিতর। সেখান থেকে ওর বাড়ির দূরত্ব বিশেষ নয়। প্রতিবেশীরা তেমন কিছু বলতে পারছে না। শুধু ও গ্রামের বাড়ি গেছিল এটা বলতে পেরেছে। ছোট পুরনো দোতলা বাড়িতে ভাড়া থাকত মৃণাল। বাড়ির মালিককে ফোন করা হয়েছে। তিনি ব্যাঙ্গালোরে থাকেন। খবরটা পেয়ে আসছেন। তবে মৃণাল একটা প্রাইভেট কম্পানিতে চাকরি করত এটুকু ছাড়া তিনি কিছুই জানেন না। আসলে ঘর ভাড়াটা ঠিক টাইমে চলে যেত অ্যাকাউন্টে তাই আর বাকি খোঁজ রাখেননি। এখানে আশপাশের কেউই ওর কাজের জায়গাও চেনে না। ছেলেটা নাকি একদম কারও সাথে বিশেষ কথা বলত না।

দ্বৈতা ঘরের ভিতরটা দেখে। আসবাব কম। তবে কিছু দামি মদের বোতল আর আলমারি থেকে লাখ খানেক টাকা পাওয়া যায়। আর একটা এনজিওর নামে কিছু কাগজপত্র। যার থেকে জানা যায় ও এই এনজিওতে কাজ করত। মৃণালের মোবাইলটাও বেশ দামি। দ্বৈতা বডির পকেট থেকে ট্রেনের টিকিটটা বের করে দেখে নিয়েছে। বসিরহাটের দিকে। ওর গ্রাম থেকে ফেরার সময়ই মার্ডারটা হয়েছে। ওখানেও একটু টু দিয়ে আসা জরুরি।

ম্যাম কেসের পুরো ডিরেকশনই তো চেঞ্জ হয়ে গেল। এ তো কোনও ক্লিনিক বা নার্সিংহোমের সাথে যুক্ত নয়। এনজিওতে চাকরি করত। একে খুনি মারল কেন? খুনি একই তো?

দ্বৈতার মুখটা থমথমে হয় রয়েছে। ও শুধু গম্ভীর গলায় বলে খুনি একজন। আমি দেখে নিয়েছি বডির উন্ড। কিন্তু খুনির টার্গেট যারা ছিল তাদের সাথে এই ছেলেটাকে টার্গেট লিস্টে রাখার কারণটা বুঝতে পারছি না।

তাহলে তো আমাদের কোনও ভাবনাচিন্তাই সফল হলো না।

জানিনা! আমাকে মৃনালের গ্রামে যেতে হবে একবার। তুমি একটা কাজ করো তো। তুমি যাও দেখো ওর কাজের জায়গা থেকে কী ইনফরমেশন পাও! আমিও গ্রামের জন্য রওনা বিয়ে দেব এক্ষুনি।

ওকে ম্যাডাম! আমি আপনাকে আপডেট দেব।

(২৩)
গাড়িতে মৃণালের গ্রামে পৌঁছতে লাগে পাক্কা চার ঘণ্টা। কিছুটা দেরি ট্রাফিক জ্যামে পড়ার কারণেও হয়েছে। তবে দূরত্বটা মোটেই কম নয়। ট্রেনে গেলে অনন্তপুর নামতে হয়। তারপর দুবার অটো পালটাতে হয়। সে অনেক ঝক্কির ব্যাপার। এই মুহূর্তে দ্বৈতা একাই সেখানে এসেছে। কারণ ওর সহকারী অনিকেতকে দ্বৈতা পাঠিয়েছে সেই এনজিওতে।

মৃনালের বাড়িতে পৌঁছে দ্বৈতা দেখে লোকজনে থই থই। মৃনাল অবিবাহিত ছিল। ওর সবকিছুই ওর বয়স্ক মা। তিনি শোকে কথা হারিয়েছেন। গ্রামের বাকি লোকজন বাড়িটায় থিক থিক করছে। গ্রামের মধ্যে এইরকম বাড়ি সত্যিই দেখার মতো! দোতলা বাড়ি। শহুরে কায়দায় বানানো। মৃণালের চাকরিটা তার মানে বেশ ভালোই ছিল। এই পর্যন্ত যে কটা মার্ডার হয়েছে এই কেসে, তাদের সকলেরই অস্বাভাবিকভাবে অর্থের প্রাচুর্য চোখে পড়েছে। মৃণালের ক্ষেত্রেও এই প্রাচুর্যটা অস্বাভাবিক কিনা জানতে হবে। এমনটাও হতে পারে ওর পোস্ট এমনই যে স্যালারি অনেক বেশি ছিল। বাড়িটা ভালো করে দেখতে দেখতে দ্বৈতার মনের মধ্যে এই কথাগুলোই ঘুরছিল। হঠাৎ ওর সামনে এসে এক বয়স্ক লোক জিজ্ঞেস করে—তুমি কে?

দ্বৈতা তার দিকে ফিরে জানায়, আমি কলকাতা থেকে এসেছি। পুলিশের লোক। মৃণালের কেসটার ব্যাপারে কথা বলতে এসেছি।

পুলিশের লোক শুনে সবাই একটু সতর্ক ভঙ্গিতে একে অন্যের দিকে চাইল। ওই বয়স্ক লোকটাও একটু তফাতে দাঁড়াল। তারপর বলল আসুন। ওর মা তো কথা বলতেই পারছে না। আপনি আমাদের সাথে কথা বলতে পারেন। আরও দুজন লোক এগিয়ে আসে দ্বৈতার দিকে। একজন আবার একটা প্লাস্টিকের চেয়ার নিয়ে এল। বোঝা গেল এনারা গ্রামের অভিভাবকের মতো।

দ্বৈতা হাত দেখিয়ে বলে, এসবের প্রয়োজন নেই। আমি জাস্ট কিছু প্রশ্ন করেই চলে যাব। আপনারা একটু মৃণালের ব্যাপারে বলুন তো! কেমন ছিল ও?

একটা ছেলে এদের মধ্যে থেকেই বলল, ভালো ছেলে ছিল মৃণালদা। শহরে কত ভালো চাকরি করত!

কী চাকরি করত তুমি জানো?

না সেটা জানি না। তবে ভালোই কিছু করত। ওই চাকরি করেই তো এত বড় বাড়ি করল।

মৃণালের কারও সাথে ঝামেলা ছিল? কেউ কিছু জানেন এ বিষয়ে?

এইবার একজন মহিলা বলেন, না না ও ঝামেলা করার মতো ছেলেই না! কত পরোপকারী ছেলে ছিল। গ্রামের একটা ছেলে আর একটা মেয়েকে শহরে চাকরির ব্যবস্থা করে দিয়েছিল ও।

হঠাৎ একজন মাঝবয়সি মহিলা হন্তদন্ত হয়ে ছুটে ঢুকে আসে মৃণালদের উঠোনে। তারপর এসে পাগলের মতো মৃণালের মায়ের কাছে বসে অস্থিরভাবে প্রশ্ন করে, আআমার খুশিটা কোথায়? মৃণালের অমন হল আমার মেয়েটার কী হল? ওর কথা কেউ জানো? কি গো! কেউ কিছু বলো না। কোথায় আমার খুশি জানো?

উনি কে? প্রশ্ন করে দ্বৈতা!

ও তো খুশির মা। আপনাকে বলল না মৃণাল আমাদের গ্রামের দুটো ছেলেমেয়েকে শহরে কাজ করে দিয়েছে। তার মধ্যে একজন ওর মেয়ে।

আর একজন? 

আর একজন অতনু। তিন মাস হল গ্রাম থেকে একবার ঘুরে গেছে।

আর খুশি কোথায়?

সে তো সেই যে গেছে তারপরে আর আসেনি এখানে।

দ্বৈতা খুশির মায়ের কাছে যায়। তারপর প্রশ্ন করে আপনার মেয়ে কতদিন হল এখান থেকে গেছে?

ভদ্রমহিলা দ্বৈতাকে দেখে একটু অবাক হয়। গ্রামের বাকিরা বলে উনি শহর থেকে এসেছেন। পুলিশ অফিসার। এই কথাটা শুনে ওঁর যেন হাতে চাঁদ পাওয়ার মতো হয়। চোখ দুটো মুছে দ্বৈতার পা দুটো ধরেন। তারপর পায়ে পড়ে কাঁদতে কাঁদতে বলেন, আমার মেয়েটাকে খুঁজে দিন ম্যাডাম।

এখান থেকে উঠুন। দ্বৈতা তাঁকে পায়ের কাছ থেকে তুলে প্রশ্ন করে, এর মাঝে আসেনি গ্রামে?

না।

ফোন করেছিল?

এই দুই মাসে মোটে সাতবার কথা হয়েছে ওর সাথে।

কেন? ওর কাছে ফোন নেই?

না। বলেছিল চাকরিটায় জয়েন করে একটা মোবাইলে কিনবে। কিন্তু কেনেনি।

তাহলে আপনার সাথে কীভাবে যোগাযোগ করত?

প্রথম দিকে মৃণালের ফোন থেকে করত, পরে কার যেন একটা ফোন থেকে করেছিল আমাকে বলেনি।

আপনি জানেন ও কোথায় থাকে কলকাতায় বা কোথায় চাকরি করে?

আমি কিছু জানি না। কিন্তু চাকরি করে ওই মৃণালের এনজিওতে।

বেশ! আপনার মেয়ের সাথে লাস্ট কবে কথা হয়েছিল?

তা বেশ কিছুদিন হয়ে গেল।

আচ্ছা আমি দেখছি আপনার মেয়ের কোনও খোঁজ পাওয়া যায় কি না। কথাটা বলেই দ্বৈতা অনিকেতকে একটা ফোন করে বলে, ওদিকের আপডেট কী?

ম্যাডাম এই মৃণাল এনজিওতে কাজ করছে বেশ অনেকদিন হল। আর এই এনজিওর ব্যাপারটা কেমন একটু অদ্ভুত টাইপের। মৃণাল কাজ করে এখানে। পোস্ট জিজ্ঞাসা করছি বলছে ওদের এখানে সকলেরই পোস্ট এবং কাজ কমবেশি একই। মৃণাল নাকি পাবলিক ডিলিং করত।

এনজিওতে কী ধরনের পাবলিক ডিলিং করত?

ওই বলছে নাকি বিভিন্ন জায়গায় যেত। বিভিন্ন গ্রামে যেত। সেখানে ছেলেমেয়েদের ওয়ার্কশপ করাত। আবার কোথাও কোথাও থেকে এমপ্লয়ি নিয়ে আসত।

হুম! আচ্ছা আর একটা খোঁজ লাগাও তো। খুশি বলে একটি মেয়েকে ওদের এনজিওতে কাজ দিয়েছিল। মেয়েটা ওদের গ্রামের মেয়ে। এখন কোনো খবর পাওয়া যাচ্ছে না। ওর ছবি আমি তোমাকে পাঠিয়ে দিচ্ছি। ফোনটা রেখে দ্বৈতা খুশির মাকে বলে আপনার মেয়ের একটা ছবি আমাকে এনে দিন। আমি সেটা পাঠাচ্ছি। দেখছি আপনার মেয়ের নিশ্চয়ই খবর পাওয়া যাবে।

খুশির মা ছুটে বেরিয়ে গেল মৃণালের বাড়ি থেকে। দ্বৈতা এসে মৃণালের মায়ের সামনে হাঁটু গেড়ে বসে। তারপর প্রশ্ন করল মৃণাল এখান থেকেই গিয়েছিল সেদিন?

ওর মা কোনও উত্তর দেয় না। ভাবলেশহীন ভাবে তাকিয়ে আছে সিলিংয়ের দিকে। দ্বৈতা একটু গলা ঝেড়ে নিয়ে বলে দেখুন আমি জানি আপনার মনের অবস্থা ভালো নয়। আমি আপনাকে বেশি জোর দিতে চাইছি না। কিন্তু ওর ব্যাপারটা আমাকে তো তদন্ত করতে হচ্ছে। আপনিও নিশ্চয়ই চান আপনার ছেলের অপরাধী ধরা পড়ুক। কেন কী জন্য এসব হল বা কে করল এটা খুঁজে পেতে গেলে আমায় আপনার সাহায্য নিতে হবে।

এইবার মৃণালের মা জড়িয়ে জড়িয়ে বলেন, যে করেছে তাকে শাস্তি দেবেন। আমাকে একবার তাকে দেখাবেন। আমি জিজ্ঞাসা করব কেন করল? আমার ছেলে তার কী ক্ষতি করেছে? তবে এসব করে কিছুই তো লাভ হবে না। মৃণাল কি আর ফিরবে? দ্বৈতা কিছু বলে না। খুশির মা ইতিমধ্যে এসে উপস্থিত হয়েছেন। একটা ছবি নিয়ে এসেছেন সঙ্গে করে। ছবিটা হাতে নিয়ে দ্বৈতা দেখে একটা অল্প বয়সি মেয়ের হাসি মুখ। সর্বদা যেন হাসি খুশি। ছবিটা থেকে একটা ছবি তোলে তারপর সেটা হোয়াটসঅ্যাপে পাঠিয়ে দেয় অনিকেতকে। কয়েক মিনিটের মধ্যে অনিকেতের কাছ থেকে ফোন আসে। ফোনটা রিসিভ করে কী আপডেট জানতে চাইলে সে বলে খুশি নামে এখানে কেউ কাজ করে না। আর এই ছবি অনুযায়ী কাউকে এখানে কেউ চেনেও না। তবে একজন বলছে একদিন খুশিতে এখানে দেখেছিল। সে একদিন এসেছিল কিছুক্ষণের জন্য জাস্ট ওদের এনজিওটা দেখতে এসেছিল মৃণালের সাথে।

এসেছিল বলছে? আচ্ছা তাহলে খুশি গেল কোথায়?

কোনও আইডিয়া নেই ম্যাডাম। এখানে কেউ কিছু বলতে পারছে না। কিন্তু আমি আপনাকে আরও একটা খুব জরুরি কথা জানাতে চাই। অনিকেতের গলাটা বেশ উত্তেজিত লাগছে। ও অনেকক্ষণ থেকে উসখুস করছে। খুশির ব্যাপারে কথাটা বলতে বলতে বারবার চাইছিল অন্য কিছু বলতে। দ্বৈতা বলে, কী ব্যাপার অনিকেতু কী বলতে চাইছ তুমি?

এই এনজিওর মালিক অরবিন্দ মিত্র। কিন্তু এই এনজিওতে আরেকজনও যুক্ত ছিলেন। বেশ বড় শেয়ার হোল্ডার। কে জানেন?

অনিকেতের কথার মধ্যে এমন কিছু আছে যাতে দ্বৈতার উত্তেজনার পারদ চড়তে থাকে। ওর মনে বেশ কিছু সম্ভাবনা খেলে যাচ্ছে। চাপা গলায় প্রশ্ন করল, কে?

অনিকেতের উত্তর শুনতেই দ্বৈতার মুখের ভাব পালটে যায়।



আসব স্যার?

রুমের বাইরে থেকে দ্বৈতার কণ্ঠস্বর শুনে ফিরে তাকান ডিসিডিডি অর্ঘ্যদীপ বর্মন। তারপর বলেন হ্যাঁ এসো!

দ্বৈতা একটু দ্রুত গতিতে ভিতরে ঢুকে আসে। বর্মন স্যার ওকে ভালো করে লক্ষ্য করে বলেন, কী ব্যাপার বলত এমন আর্জেন্ট কল? তারপরে এইভাবে আসছ! এনিথিং সিরিয়াস?

হ্যাঁ স্যার!

কী বিষয়ে? তোমার কাছে এমন কিছু নিউজ আছে নাকি? খুনিকে পেয়েছ?

ডিটেলসগুলো জানেন তো স্যার! আমি আপনাকে আপডেট দিয়েছিলাম।

হ্যাঁ তোমার কেসটা যে এভাবে সিরিয়াল কিলিয়ের দিকে টার্ন নিয়ে নেবে সেটা তো আমিও বুঝতে পারিনি। কেসটা কিন্তু বেশ শোরগোল ফেলেছে। কথাটা বলেই দ্বৈতাকে বসার চেয়ারের দিকে ইশারা করে আবার বলেন, আমাদের কিন্তু কেসটা তাড়াতাড়ি সলভ করতে হবে। আর একটাও যেন মার্ডার না হয়। এই রিসেন্ট মার্ডারটার আপডেট কী?

স্যার আমি আপনাকে সেটা জানাতেই এসেছি। এই যে রিসেন্ট যে মার্ডারটা হল এর কর্মক্ষেত্র কিন্তু আগের মার্ডারগুলোর সাথে মিলছে না। এ একটা এনজিওতে চাকরি করত। কোনও ক্লিনিক বা নার্সিংহোমের সাথে যুক্ত এরকম কোনও তথ্য এখন অব্দি আমরা পাইনি। কিন্তু দুটো অন্যরকম তথ্য আমরা পেয়েছি।

অন্যরকম তথ্য?

হ্যাঁ। এই এনজিওতে কাজ করতে নিয়ে যাবে বলে একটি মেয়েকে মৃণাল তাদের নিজেদের গ্রাম থেকে নিয়ে যায়। মেয়েটার নাম খুশি। কিন্তু মেয়েটির দুমাসের ওপর হয়ে গেল তার বাড়িতেও ফেরেনি এদিকে এনজিওর কেউ মেয়েটাকে এনজিওতে কাজ করতে দেখেনি। কেবলমাত্র একদিন দেখেছিল একজন মৃণালের সাথে। এখন এই খুশির কোনও খবর পাওয়া যাচ্ছে না। ও কোথায় আছে কীভাবে আছে কিছু ট্রেস করা যাচ্ছে না। ওর বাড়িতেও ফোন বহুদিন করেনি।

তুমি কি এক্সপেক্ট করছ খুশি কোনওভাবে এর সাথে যুক্ত হতে পারে? মানে মৃণাল সেইরকম কিছু কাজ করে থাকতে পারে?

হতে পারে। আবার এটাও হতে পারে যে খুশি নিজেই অনেক বড় বিপদে আছে। কিন্তু তার থেকেও বড় কথা, আর একটা তথ্য পেয়েছি স্যার!

হ্যাঁ বলো!

এনজিওর নাম বললে কিছুটা বুঝতে পারবেন। যুব কল্যাণ সমিতি! ডিসিডিডি কী যেন একটা মনে করার চেষ্টা করেন। হঠাৎ করে উনি থম মেরে যান। দ্বৈতা বুঝতে পারে ওঁর মনে পড়ে গেছে।

হ্যাঁ স্যার অরণ্য গুহ! উনি যুক্ত ছিলেন এর সাথে। উনি এই এনজিওর একজন বড় শেয়ার হোল্ডার। নিশ্চয়ই দেবেশ স্যার ওখানেও কিছু ইনফরমেশন কালেক্ট করেছিলেন যেহেতু উনি যুক্ত ছিলেন। এবং উনি ভালো করেই জানেন যে অরণ্য গুহ এই এনজিওর সাথে যুক্ত ছিলেন। 

তাহলে তুমি কী বলতে চাইছ বর্মন স্যার দ্বৈতার দিকে তাকান।

আমি বলতে চাইছি অরণ্য গুহ মার্ডার কেসটার সাথে এটা রিলেটেড!

কিন্তু তোমার কেস আর ওর কেসটা কিন্তু ডিফারেন্ট!

স্যার আপনি একটু আমার কথাটা শুনুন। এখানে যুক্ত থাকার জন্য আমি ওনার নাম বলছি না। ওনার মাডারের প্যাটার্নটাও দেখুন। সেই ছুরির ব্যবহার, সেই সামনের দিকে একটা স্ট্রোকে মার্ডার। মানছি যে বেশ কয়েকবার স্টাবিং হয়েছিল। আর মার্ডার টাইমিংটাও ডিফারেন্ট। ভোরের দিকে। কিন্তু স্যার অরণ্য গুহকে ভোরবেলা ছাড়া অন্য কোনও সময় একা পাওয়া সম্ভবও ছিল না।

শুধু ছুরি দিয়ে মার্ডার হয়েছে বলে আর এনজিওর সাথে যুক্ত হয়েছে বলে

স্যার উনি যে এনজিওর সাথে যুক্ত ছিলেন সেই এনজিওর ভেতরে বিশাল বড় একটা গন্ডগোল আছে। এটা বোঝা যাচ্ছে। আপনি ভাবুন ওই এনজিওর একজন এমপ্লয়ি খুন হয়েছে। সেই খুন আমার কেসের সাথে রিলেটেড। এবং সেই এনজিওতে কাজ করবে বলে একটি মেয়ে এসেছিল গ্রাম থেকে মৃণালের সাথে। প্লিজ আমাকে একটু সুযোগ দিন। অরণ্য গুহ লিঙ্কটাকে যদি আমরা মিস করে যাই তাহলে কিন্তু আমার মনে হচ্ছে কেসটা সলভ হবে না স্যার। প্লিজ! প্রয়োজনে আমি আর দেবেশ স্যার একসাথে হ্যান্ডেল করতে পারি। আমার জাস্ট ইনফরমেশন লাগবে স্যার। প্লিজ আমাকে একটু পারমিশন দিন।

ওর প্রতি বর্মন স্যার ভুরু কুঁচকে কিছুক্ষণ তাকিয়ে থাকেন। কী যেন ভেবে নিয়ে বলেন, আমি তোমাকে এক্ষুনি কেসের চার্জ দিতে পারব না। তুমি প্রয়োজনীয় ইনফরমেশন ওর কাছ থেকে কালেক্ট করো। যদি তুমি সেরকম কিছু প্রুফ করতে পারো তখন এই কেসের চার্জ আমি তোমাকে দেব। অবশ্য দেবেশ তোমার সাথে থাকবে যদি তুমি চাও!

থ্যাঙ্ক ইউ স্যার! দ্বৈতার মুখে হাসি ফোটে।

(২৪)
দ্বৈতা হাতে ফাইলটা নিয়ে একবার আড়চোখে দেবেশ স্যারকে দেখে নেয়। কেসে মাথা গলানোর জন্য ভদ্রলোক প্রচণ্ড অখুশি তা ভালই বুঝতে পারছে ও। দ্বৈতা ফাইলটা মনোযোগ দিয়ে দেখছে দেখে দেবেশ অধিকারী বলেন তোমার মনে হয় এই দুটো ইন্টারলিঙ্কড? সিরিয়ালকিলার কেসটা এই মুহূর্তে কলকাতাকে বেশ ভয় পাইয়ে দিয়েছে। কিন্তু এটা ওটার সাথে লিঙ্কড না আই থিঙ্ক।

দ্বৈতা ফাইল থেকে মাথাটা তুলে দেবেশ অধিকারীর দিকে তাকিয়ে বলে আপনার কী মনে হয় স্যার? অরণ্য গুহকে কে মার্ডার করেছে?

দেখো আমি যা বুঝতে পারছি! সে কোন কন্ট্রাক্ট কিলার তো নয়। একটা ক্লু পেয়েছি এর মধ্যে। একটা পলিটিক্যাল অ্যাঙ্গেল আছে। ইনভেস্টিগেশনে যা জানতে পেরেছি ভদ্রলোক লাস্ট মোমেন্টে ডিসিশন নিয়ে নিয়েছিলেন রুলিং পার্টির হয়ে খেলবেন এবং এইবারের রুলিং পার্টির বেশ ভালো একটা পজিশন হয়ে যাচ্ছিল। অপজিশন পার্টির কাছে কিন্তু এর খবর ছিল।

দ্বৈতা অল্প হেসে বলে, স্যার এবার আর রাজনীতির গন্ডগোল নয়। সত্যি অন্য সমস্যা!

মানে? দেবেশ অধিকারীর ভুরু কুঁচকে যায়। হাতে ধরে রাখা ফাইলটার একটা নির্দিষ্ট জায়গা থেকে কাগজটা বের করে দ্বৈতা দেবেশ অধিকারীর হাতে দিয়ে বলে, একদম একই মাপের যে ছুরি দিয়ে অন্য খুনগুলো করা হচ্ছিল একদম সেই রকমই একটি ছুরিতে এই ঘটনাটা হয়েছে। তাহলে ছুরিও একই আর খুনিও একই হতে পারে না?

দেবেশে স্যারের চোখ কপালে ওঠে। উনি দ্বৈতাকে বলেন, তোমার রিপোর্টগুলো?

দ্বৈতা ওর মোবাইল থেকে একটা ছবি বের করে ওঁর সামনে ধরে দেখুন এই রিপোর্টে ছুরির যা ডেসক্রিপশন আর আপনার রিপোর্টে মাডার ওয়েপেনের যা ডেসক্রিপশন—দুটো একই। দেশের অধিকারী বুঝতে হয়তো অনেক কিছুই পেরেছেন কিন্তু মানতে একটু নারাজ। তিনি নিজের ফাইলটা দ্বৈতার হাত থেকে নিয়ে বলেন, এর থেকে কি এটাই প্রমাণিত হয় যে কেস দুটো একই হতেই পারে?

না শুধু এটা কেন? এনজিও মিলে যাচ্ছে। খুনের প্যাটার্নও অনেকটা মিলে যাচ্ছে। এর পরেও কি আপনার মনে হয় খতিয়ে দেখা উচিত নয় যে কেসটা ইন্টার লিঙ্কড কি না?

লোকটা আর একটাও কথা বলে না। দ্বৈতা ফাইলটা পুনরায় ওঁর হাত থেকে নিয়ে বেরিয়ে যায় ঘরটা থেকে। তারপর সোজা ডিসিডিডির রুমে এসে নক করে। পারমিশন পেতেই ভিতরে ঢুকে আসে। তারপর ফাইলটা সামনে মেলে ধরে। তার সামনে আগেই রাখা ছিল দ্বৈতার ফাইলটা। দুটোর পোস্টমর্টেম রিপোর্ট খুলে দ্বৈতা বর্মন স্যারকে বলে, স্যার আমি কি কিছু হলেও প্রুফ করতে পেরেছি যে আমার ভাবনায় কিছু পারসেন্ট হলেও সম্ভাবনা আছে?

রিপোর্টগুলো ভালো করে চোখ বুলিয়ে নিলেন ভদ্রলোক। আর পরমুহূর্তেই ওঁর মুখের ভাব পাল্টে গেল। উত্তেজিতভাবে বলেন, আমার তরফ থেকে সম্পূর্ণ সহযোগিতা তুমি পাবে। অ্যান্ড ইফ ইউ ওয়ান্ট তোমার যার যার হেল্প লাগবে তারা প্রত্যেকে তোমাকে এই কেসে হেল্প করবে।

দ্বৈতার মনের ভেতরটা কেমন উত্তেজিত হয়ে ওঠে। ও যে ঘুরপথে সেই অরণ্য গুহতেই মিশবে এটা ও ভাবতেই পারেনি! ওর মনে হচ্ছে এটাই ওর জীবনের সবথেকে বড় পরীক্ষা। নিজেকে প্রমাণ করতে হবে। কিন্তু তার থেকেও বড় কথা, এই সাংঘাতিক আর অদ্ভুত খুনগুলোর কিনারা করতে হবে খুব তাড়াতাড়ি।

ডিপার্টমেন্ট থেকে বেরিয়ে একটা ফোন করে কাকে যেন প্রশ্ন করে যে নাম্বারটা পাঠিয়েছিলাম তার কল ডিটেলসটা পাওয়া গেছে?

ওই পাশ থেকে উত্তর আসে, হ্যাঁ ম্যাডাম কাজ চলছে। আজ সন্ধের মধ্যেই আপনি পেয়ে যাবেন।

ভেরি গুড! কথাটা বলে ফোনটা কেটে দেয় দ্বৈতা।



ডিপার্টমেন্টেই নিজের রুমে বসে আছে দ্বৈতা। ওর মাথা নিচু। চোখটা বন্ধ। দুহাত মুঠো করে জড়ো করে কপালে ঠেকানো। গভীর চিন্তায় মগ্ন। ঠিক এমন সময় অনিকেত এসে হাজির হয়, ম্যাম আসব? মাথাটা তুলে দরজার দিকে তাকায় দ্বৈতা। তারপর মাথা নেড়ে অনুমতি দিয়ে বলে, খুশির ব্যাপারে কোনও আপডেট পেলে?

না ম্যাম! ওই মালিক লোকটা বেশ ধূর্ত। কিছুতেই মুখ খুলছে না। শুধু সংক্ষেপে উত্তর দিয়ে বলছে, আমার মিটিং আছে আমাকে আপনি ডিস্টার্ব করতে পারেন নাখুশির নাম শুনে বলছেন কে খুশি কে হাসি আমি অত বলতে পারব না আমি এই এনজিওর ওনার আমার কাছে হাজার হাজার এমপ্লয়ি আছে শুধু এই বিজনেস নয়, অন্য বিজনেসেও হাজার হাজার এমপ্লয়ি সকলের নাম যদি আমাকে মনে রাখতে হয় তাহলে খুব মুশকিল! উনি এটাও বলেন যদি নাম না থাকে রেজিস্ট্রারে, তাহলে সে কোনওদিন ওখানের এমপ্লয়ি ছিল না। ওর ব্যাপারে কিছু বলাও সম্ভব নয়।

একটা মেয়ে কর্পূরের মতো উবে যেতে পারে না! হয় তাকে মেরে ফেলা হয়েছে অথবা সে নিজে কোথাও পালিয়ে গেছে। জায়গায় জায়গায় খুশির ছবি সার্কুলেট করে দাও। ওকে খুঁজে পেতে হবে আমাদের। কেউ না কেউ নিশ্চয়ই দেখেছে। শিয়ালদা স্টেশন থেকে বিভিন্ন বাস রুট সর্বত্র ছড়িয়ে দাও। আর অরণ্য গুহর বাড়িতে গিয়ে দেবেশ স্যার যা ইনফরমেশন এনেছেন তার বাইরে আর কিছু ওনার সম্পর্কে ওনার ফ্যামিলিও জানে বলে আমার মনে হয় না। লোকটা নিজের ইমেজ যা দেখায় তার বাইরে কিছু তো আছে! দ্বৈতার কথাটা শেষ হতেই দরজার বাইরে আবার নক হয়। ডিপার্টমেন্টের আরেকজন সহকারী এসে উপস্থিত হয়েছে। দ্বৈতা তাকে অনুমতি দিতে সে ভিতরে ঢুকে আসে। তারপর কয়েকটা কাগজ হাতে দেয়।

ম্যাম আপনি যে নাম্বারটা দিয়েছিলেন। এই কাগজে লাস্ট দুমাসের পুরো কল রেকর্ড আছে। ইনকামিং আর আউটগোয়িং। আর ম্যাম আপনি যে আরেকটা নাম্বার দিয়েছিলেন সেই মৃণালের নাম্বার! ওটা থেকে সত্যিই কল এখানে এসেছিল কয়েকবার। আর আপনি যে ডেটটা বলেছেন সেই সময়ের একটা নাম্বার পাওয়া গেছে। এই যে! বলে একটা পেন্সিল দিয়ে মার্ক করে দেয় ছেলেটা। দ্বৈতা সেই নাম্বারটা ভালো করে দেখে। তারপর বলে নাম্বারটা অন আছে?

সুইচড অফ! আমরা করে দেখেছি।

তাহলে এই নাম্বারটার ডিটেলস বের করো। কার নাম্বার, নাম্বারটার লোকেশন সমস্ত কিছু আমার চাই অ্যাজ আরলি অ্যাজ পসিবল।

ওকে ম্যাম। কথাটা বলে ছেলেটা বেরিয়ে যায়।

ম্যাম এই খুনের উদ্দেশ্যটা কী বুঝতে পারছি না। কিন্তু একটা কথা বুঝতে পারছি যে ও যাদেরকে সিলেক্ট করেছে তাদের সাথে ওর অবশ্যই লিঙ্ক আছে।

অনিকেতের কথা শুনে দ্বৈতা আবার ওর বোর্ডটার কাছে যায়। তারপর সেখানে একটা মার্কার দিয়ে কিছু লিখতে থাকে। আর বলতে থাকে, বিপ্লব যে ক্লিনিকের সাথে যুক্ত সেই ক্লিনিকের সাথে ইন্ডিরেক্টলি লিসা এবং রতন যুক্ত। আবার এরা পেশেন্টদেরকে এই ক্লিনিকে পাঠাত। নিশ্চয়ই বিপ্লব তাদেরকে হ্যান্ডেল করত। বা তাদেরকে আইডেন্টিফাই করত! যা খুশি হতে পারে। এদের সবার থেকে আলাদা হচ্ছে অরণ্য গুহ, মৃণাল আর খুশির কেস। এই তিনজন ক্লিনিকের সাথে যুক্ত আর এই তিনজন টোটালি আলাদা। এনজিওর সাথে যুক্ত। এবং বিষয়টা এরকম দাঁড়াচ্ছে যে মৃণাল খুশি সহ অনেককেই নিয়ে আসে এই এনজিওতে কাজের জন্য বেশ! অরণ্য গুহ সেই এনজিওর একজন ভালো রকমের শেয়ার হোল্ডার অরণ্য গুহ খুন হওয়ার পরে খুশি আসে কলকাতায়। এখন প্রশ্ন হচ্ছে, খুশি কোথায়? এই যে ছটা নাম এখানে উঠে আসছে তার মধ্যে পাঁচজন খুন হয়েছে আর খুন একজনই করেছে। আর একজন মিসিং! 

তাহলে খুনিই কি খুশিকে সরিয়ে রেখেছে? অনিকেত প্রশ্ন করে। দ্বৈতা মাথা নাড়ে। বলে, হতে পারে। কিন্তু এরকম সম্ভাবনা সত্যিই আছে কিনা আমি জানি না।

আজব কেস। অদ্ভুতভাবে এনজিও, ক্লিনিক সব মিলে যাচ্ছে আবার মিলছে না। কিছুই মাথায় ঢুকছে না। পরিষ্কার হলে অনেক কিছু পরিষ্কার হয়ে যাবে।

বাকি ক্লিনিকগুলো নয় তেমন তবে নিউ লাইফ সত্যিই একটু অদ্ভুত লেগেছে আমার কাছে। পিছনের দিকে ওদের কোনও সিসিটিভি ক্যামেরা নেই। একটা লিফট আছে পেছনের দিকে যেটা কিনা যায় একমাত্র একটি ওটিতে। ওদের কিন্তু আরও দুটো ওটি আছে। কিন্তু ওই সেজেন্ড ফ্লোরের ওটির মধ্যে আরেকটা ছোট্ট রুম। আমার এই নিউ লাইফ কেমন যেন ভালো ঠেকছে না।

অথচ ম্যাম ওখানকার পেশেন্ট পার্টিদের সাথে যা কথা বলে বুঝলাম সবাই তো ডঃ দেবরায়কে ভগবান বলে। নাকি যাদের একদম বাচ্চা হওয়ার সম্ভাবনা নেই তাদেরও বেবি হয়েছে ওনার আন্ডারে।

হ্যাঁ! ওই দুটো কাপল লিসা যাদেরকে পাঠিয়েছে আর রতনেরটার সাথে আমি একটু কথা বলতে চাই। তুমি তিনজনকে ডেকে পাঠাও তো। ফিমেলদের ডাকার দরকার নেই। ওনারা প্রেগন্যান্ট। কেবলমাত্র ওদের হাজব্যান্ডদের ডাকো।
আপনাদের চিন্তিত হওয়ার কিছু নেই। আমি আপনাদের ডিস্টার্ব করতে চাইনি কিন্তু কিছু কথা যা আমি কেবলমাত্র আপনাদের থেকেই জানতে পারব এবং সেটা আমার কেসে খুব হেল্প করবে। আপনারা যদি প্লিজ কোঅপারেট করেন তাহলে আমার খুব উপকার হয়। দ্বৈতা নম্রভাবে কথাটা বলল ওর সামনে বসে থাকা তিনজন মানুষের উদ্দেশ্যে। এদের মধ্যে একজন হল অভীক আর দুজন নিলয় এবং শুভ্র। তিনজনেই মাথা নাড়ে। অভীক বলে, আমি চেষ্টা করব আমার সাধ্যমতো ইনফরমেশন দিতে যতটুকু জানি। বাকি দুজনও মাথা নেড়ে বলে, আমরাও চেষ্টা করব!

দ্বৈতা মৃদু হেসে বলে, থ্যাঙ্ক ইউ! আমার প্রথম প্রশ্ন আপনার কাছে মিস্টার নিলয়। আপনাদের নিউ লাইফের কথা কে জানিয়েছিল?

নিলয় উত্তর দেয় ওই ড্রিমল্যান্ডের নার্স মেয়েটি লিসা।

বেশ! আপনি তার কথাতেই নিউ লাইফে যান।

হ্যাঁ, উনি আমাদের বলেছিলেন ওনার বোনের বাচ্চা হয়েছে ওই ক্লিনিকে। ওনার বোনের নাকি খুব ক্রিটিক্যাল কেস ছিল। কোনওভাবেই বেবি হচ্ছিল না। সবাই যখন জবাব দিয়ে দেয় তখন এই ক্লিনিকে এসে তার বাচ্চা হয়।

আচ্ছা মিস্টার অভীক, আপনাকেও এই কথাগুলোই বলেছিল না লিসা?

অভীক মাথা নাড়ে।

আপনার ওয়াইফ কি এখন প্রেগন্যান্ট?

নিলয় বলে হ্যাঁ পাঁচ মাস চলছে!

আর মিস্টার অভীক?

আমার ওয়াইফের এই দুমাস ক্রস করেছে।

আর আপনার শুভ্রবাবু? আপনাকে কে জানিয়েছিল নিউ লাইফের কথা?

ওই যে আগের ক্লিনিকের বাইরে যে চায়ের দোকানটা আছে। ওই দোকানের মালিক।

তার মানে রতন!

এরকমই নাম ছিল ওনার।

আচ্ছা আপনার ওয়াইফ

আমার ওয়াইফ চার মাসের প্রেগন্যান্ট।

বেশ! আচ্ছা ওনার বাইরেও অন্য ডাক্তার আপনারা এতো নিশ্চয়ই কনসাল্ট করেছেন এর মাঝে?

তিনজনেই মাথা নাড়ে। অভীক বলে, আগে যাঁদের দেখিয়েছিলাম তাঁরা সকলে জবাব দিয়ে দিয়েছিলেন। আমি আগে যেখানে গেছিলাম উনি বলেছিলেন প্রথম আইভিএফ আনসাকসেসফুল, আবার ট্রাই করা যেতে পারে। তবে সম্ভাবনা খুব কম। তারপর যখন ইনি সফল করে দেখালেন আর দ্বিতীয় কাউকে কনসাল্ট করিনি।

নিলয় বলে, আমার ওয়াইফকে পুরোপুরি না করে দিয়েছিলেন। যে কোনওভাবেই পসিবল নয়। আমি তো ডক্টর দেবরায়কে ভগবান মানি। উনি যা করে দেখিয়েছেন তারপর তাঁকে টপকে অন্য কোথাও গিয়ে সাহস দেখাতে পারিনি।

শুভ্র বলে, আইভিএফ করিয়েছি দুবার। কোনওভাবেই সম্ভব হচ্ছিল না। ওনারা বলছেন আবার ট্রাই করা যাবে কিন্তু তাতে সাকসেস আসবে কি না বলা যাচ্ছে না। বারবার করেও যদি না হয় তাহলে কী হবে ভেবেই ভয় পাচ্ছিলাম। আমার স্ত্রী মানসিকভাবে পুরো ভেঙে গেছিল।

আচ্ছা এই নিউ লাইফে যাওয়ার পর আপনাদের প্রত্যেকেরই ওয়াইফ কি ফার্স্ট টাইমে কনসিভ করেন?

হ্যাঁ! সকলেই সম্মতির সুরে মাথা নাড়ে।

দ্বৈতা বিড়বিড় করে বলে, এমন কী ম্যাজিক আছে ওনার কাছে? যেগুলো সম্ভব নয় সেটাও উনি সম্ভব করে দিচ্ছেন! এবং খুব ভালো মানের একজন ডাক্তার!

আচ্ছা নিউ লাইফকে আপনাদের কেমন মনে হয়? ওখানে কি আপনাদের অড কিছু লেগেছে?

নিলয় এবং শুভ দুজনেই এক বাক্যে বলে, না না আমার তো সেরকম কিছু মনে হয়নি! অভীক একটু চুপ করে যায়। তারপর বলে, দেখুন আমারও তেমন কিছু মনে হয়নি। ঠিক ওর কি না জানি না তবে ওনাদের ট্রিটমেন্ট প্রসিডিওর আর পেশেন্ট হ্যান্ডেলিং অন্যরকম। একটু অন্যরকম লেগেছে আমার। আমি খারাপ বলছি না!

দ্বৈতা একটু সোজা হয়ে দাঁড়ায়। তবে এইবার কি কিছু ক্লু পাবে ও! প্রশ্ন করে কী রকম?

তেমন সিরিয়াস ব্যাপার কিছুই নয়। ওনারা পেশেন্ট ডকুমেন্টস মানে সব রিপোর্ট সবকিছু নিজেদের কাছে রেখে দেন। এটা ওনাদের প্রসিডিওর। আর অন্য কোনও ডাক্তার এই মুহূর্তে দেখানো বারণ আছে। এটা যদিও ওনার কথা অনুযায়ী ঠিকই। যদি অন্য ডক্টর অন্যরকম মেডিসিন বা ট্রিটমেন্ট শুরু করেন তখন সময়া হতে পারে। মেডিসিন ওনাদের থেকে নিতে হয়। আর টেস্টও ওখানেই করাতে হয়। বাইরে করা বারণ।

শুভ্র বলে, হ্যাঁ এটা ওনাদের নিয়ম আমারও প্রথমে একটু অদ্ভুত লেগেছিল। তারপরে বুঝলাম এটা ওনাদের বিজনেস। তা সেটা মেডিসিন হোক বা টেস্ট হোক নিজেদের কাছেই রাখতে চান। আর প্রেগন্যান্সি যখন এল আমার ওয়াইফের তখন আর মনে কোনও দ্বিধা রাখিনি। উনি কিন্তু ট্রিটমেন্ট শুরুর আগেই সৎভাবে সব টার্মস অ্যান্ড কন্ডিশনস বলে দেন। যে রাজি হয় সেই কন্টিনিউ করবে এমনটাও উনি বলে দেন। দ্বৈতা একটা দীর্ঘশ্বাস ছাড়ে। কিছু ক্লু পেয়েছি ঠিকই। কিন্তু সবাই তো ওই ডাক্তার আর ক্লিনিকের নামে সুখ্যাতিই করে।

বেশ ঠিক আছে। থ্যাঙ্ক ইউ সো মাচ। আমার আর কোনো প্রশ্ন নেই। তবে আউট অফ কনটেক্সট একটা কথা জিজ্ঞাসা করব। আপনারা অবশ্য বলতে পারেন যে আমি যা যা প্রশ্ন করছি এগুলো আমার কেসের সাথে কীভাবে রিলেটেড! কিন্তু আপনার তো জানেন পুলিশদের অনেক সময় অনেক রকমের প্রশ্ন করতে হয়। কেসটাকে বোঝার জন্য বা খুনির মোটিভকে বোঝার জন্য। এই লাস্ট একটা করছি কাইন্ডলি আপনাদের একটু মতামতটা দেবেন।

তিনজনেই একে অন্যের মুখ চেয়ে বলে হ্যাঁ বলুন।

আপনারা যুব কল্যাণ সমিতি নামে কোনও এনজিওর কথা জানেন? কোনওভাবে?

সকলেই উত্তর দেয় না তো!

আচ্ছা! আপনার এবার আসতে পারেন।

তিনজন চলে যেতেই দ্বৈতা অনিকেতকে বলে, তুমি নিউ লাইফে যাও। ওখানে একটু সবাইকে জিজ্ঞেস করো তো ওরা কেউ এই এনজিওর কথা জানে কি না! আমি একটু স্যারের সাথে কথা দ্বৈতার কথা শেষ হওয়ার আগেই ওর মোবাইল বেজে ওঠে।

ফোনটা রিসিভ করতেই ওপাশে শোনা যায়, ম্যাম নাম্বারটা ট্রেস করা গেছে। রিচা দাস নামে একজনের নামে রেজিস্টার্ড।

লোকেশন?

আপনাকে হোয়াটঅ্যাপ করেছি এইমাত্র।

দ্বৈতা দ্রুত হাতে ফোনটা কেটে হোয়াটঅ্যাপ চেক করে। তারপর স্বগোক্তি করে বলে, হাইওয়ের দিকে?

ম্যাডাম খুশি কি এখানেই আছে? অনিকেত প্রশ্ন করে।

সেটা জানি না। তবে খুশি যার ফোন থেকে ফোন করেছিল সেই ফোনটা এখানে আছে। আমাদের যেতে হবে।



লোকেশনটা হাইওয়ের উপর। হাইওয়েগুলো সাধারণত একটু ফাঁকা ফাঁকাই হয়। টুকটাক ধাবা আর হোটেল থাকে। কেউ কেউ শখে বাংলো বাড়ি বা বাগানবাড়িও বানিয়ে রাখে। তবে সাধারণত মানুষজন এখানে বাস করে না। কিন্তু দ্বৈতার পাওয়া এই রিচা দাসের তথ্য অনুযায়ী সে এখানে বিগত বেশ কিছুদিন ধরেই আছে। তারও আগে এখানে ছিল কি না সেটা জানা সম্ভব হয়নি। আজকাল প্রযুক্তির দরুন মোবাইল টাওয়ারের হেল্প নিয়ে দিব্যি অনেক ইনফরমেশন কালেক্ট করা যায়। এখন শুধু দেখার ওই লোকেশনে আছেটা কী? কারওর বাড়ি? এই রিচা দাস কে? ওর মোবাইলটা কি ওখানে আছে? নাকি রিচা দাসও সেখানে আছে? আর খুশি? খুশি ওখানে থাক বা না থাক, এই রিচা দাস বা এই মোবাইলের অধিকারী যে সে নিশ্চয়ই জানে খুশি কোথায় আছে!

কথাটা ভাবতে ভাবতে দ্বৈতার গাড়ি হাইওয়ের একটা ধারে এসে দাঁড়ায়। দ্বৈতা আর অনিকেত ছাড়াও ওদের সাথে আরও দুজন অফিসার এসেছে। ওদের বলে রেখেছে যদি সেরকম প্রয়োজন হয় তাহলে আরও টিম ডাকতে হবে, সেই এমার্জেন্সি বুঝে ওরা যেন কল করে দেয়। টিম রেডি আছে। দ্বৈতা ড্রাইভারকে বলে, গাড়িটা এখানেই থাক। বাড়িটা দূর থেকেই দেখে দ্বৈতা। এই বাড়িটা বাস্তবে একটা বাগান বাড়ি! দেখলে চোখ জুড়িয়ে যায়। এলাহি ব্যাপার স্যাপার। সামনে বিশাল বড় বাগান। একদম একটা বাংলো স্টাইলে তৈরি। সুইমিং পুলও আছে। দূর থেকে পুরোটাই বোঝা যাচ্ছে। দ্বৈতা সকলের উদ্দেশ্যে বলে, প্রথমে আমি ভিতরে যাব। তোমরা তিনজন বাইরে থাকবে। দুজন ব্যাকে চলে যাবে একজন ফ্রন্টে থাকবে। সাধারণত এরকম কেসে ব্যাক দিয়েই বেরোনোর চেষ্টা করে ওরা। আর ব্যাক ক্লিয়ার পেলে প্ল্যান চেঞ্জ হতে পারে। অ্যালার্ট থাকবে। দেখা যাক এখানে শুধু রিচা দাস আছে না আরও কেউ আছে!

বাকি তিনজন মাথা নাড়লে দ্বৈতা গাড়ি থেকে নেমে পড়ে। তারপর লুকিয়ে লুকিয়ে এক ধারের পাঁচিলের পাশে এসে দাঁড়ায়। ও বোঝার চেষ্টা করে যে ঠিক কোন দিক দিয়ে এই বাড়ির মধ্যে ঢোকা সম্ভব। চারিদিকে বেশ বড় পাঁচিল দিয়ে ঘেরা। সামনের গেটে ঢোকাটা বোকামোর কাজ হবে। এত বড়ো বাড়িতে নিশ্চয়ই সিসিটিভি ক্যামেরা আছে! ভেতরে সেরকম লোকজন থাকলে তারা সতর্ক হয়ে যাবে। ওরাও অ্যাটাক করতে পারে। তাই দ্বৈতা কোথা থেকে ঢুকবে এটা ভেবে পাচ্ছিল না। হঠাৎ ওর নজরে পড়ে পিছনের দিকের পাঁচিলের পাশে একটা জায়গায় একটা লম্বা গাছ আছে। সেই গাছে উঠতে পারলে পাঁচিলের এক্সেস তো পাওয়া যাবে এছাড়াও গোটাটা দেখাও যাবে। দ্বৈতা ধীর পায়ে সেই গাছটার কাছে এগিয়ে যায়। তারপর কষ্টেশৃষ্টে সেটার উপর চড়ে। একটা ডালের মধ্যে পাতার আড়াল দিয়ে দ্বৈতা দেখে বিশাল বড় লনটার মধ্যে দুটো মুশকো মতো লোক। দেখলে বোঝা যায় এরা বাউন্সার টাইপের। আর বিল্ডিংয়ের পিছন থেকে তেমন কিছু বোঝা যাচ্ছে না। দ্বৈতার মনে হয় এরকম একটা বাংলোতে বাউন্সারের মতো লোক রেখে দেওয়ার কারণ কী? খুশি যেদিন ফোন করে সেটা এখান থেকেই ফোন করেছিল। অন্তত লোকেশন তো তাই বলছে। তার মানে খুশিকে কি এখানে আটকে রাখা হয়েছিল? তাহলে কি এখনও খুশি এখানে আছে? আর খুশিকে কেন আটকে রাখা হয়েছে? কথাগুলো ওর মাথায় আসতেই ও দেখে একটা ষন্ডামার্কা লোক এই বিল্ডিং থেকে বেরিয়ে ওই লোক দুটোর কাছে গেল। তারপর ওদেরকে কী বলতেই ওরা মাথা নেড়ে ভিতরে ঢুকে গেল। দ্বৈতা বুঝল ভেতরে নিশ্চয়ই কিছু একটা হয়েছে। এটাই সুযোগ ওকে এখনই এন্ট্রি নিতে হবে। দ্বৈতা কানে লাগানো ব্লুটুথে জানিয়ে দেয়, এন্ট্রি। সবাই এদিকেই এন্ট্রি! কুইক

দ্বৈতা ওই দেওয়াল থেকে লাফ দেয় কার্নিসে। তারপর সেখান থেকে খুব ধীরে নেমে আসে। বেশি আওয়াজ করা যাবে না। ও দেখে এই জায়গাটা মোটামুটি একটা ক্যামেরা দূরের থেকে রেঞ্জের মধ্যে পড়ছে। তাছাড়া আর কোনও ক্যামেরার ফেস এদিকে নেই। এদিকে অন্ধকারও হয়ে এসেছে। তার মানে সেভাবে ক্যামেরায় আসছে না ও। এলেও কয়েক সেকেন্ডে মিলিয়ে যেতে হবে। ও দ্রুতগতিতে ওখান থেকে সরে বিল্ডিংয়ের দেওয়ালে যতটা সম্ভব সিঁটিয়ে যায়। একটা আবার ডিরেকশন দিল এক্স্যাক্ট আমার জায়গাটায় এখানে সিসিটিভি রেঞ্জ সেরকম নেই। একসাথে এন্ট্রি হবে।

ও বোঝে এখন যখন ভিতরে কিছু একটা ঘটেছে। ওরা সেই কাজে ব্যস্ত। সিসিটিভি এই মুহূর্তে যদি কেউ চেক যদি করে তাহলেও তার সবাইকে খবর দিতে আর ওদের তৎপর হতে সময় লাগবে। সকলে দ্বৈতার মতোই ভিতরে ঢুকে পড়ে। তারপর ওরা খুব সন্তর্পণে এগিয়ে যায় লক্ষ্যের দিকে। বিশাল কাঠের দরজাটা অল্প ফাঁক করে খোলা। দ্বৈতার নির্দেশ মতো বাকি তিনজন পজিশন নিয়ে নেয়। আড়াল থেকে দ্বৈতা লক্ষ্য করে ভিতরে কিছু একটা নিয়ে একটু উত্তেজিতভাবে কথা চলছে। একজন মহিলা বলছে, কী হয়েছে ডক্টর?

তাড়াতাড়ি! ম্যাডাম আজকেই ডেলিভারি করে দেবেন। এটাকে এখন ফেলে রাখলে যেকোনও দিন এমার্জেন্সি ডেলিভারি করতে হতে পারে। আর এখন কোনও রিস্ক নেওয়া যাবে না!

ডেলিভারি! শব্দটা নিজের মনেই বিড়বিড় করতে থাকে দ্বৈতা এখানে হচ্ছেটা কী!

মহিলাটা বলে এটা হয়ে গেলে বাকিগুলো এখন তাও কিছু মাস করে দেরি আছে।

হ্যাঁ। সবকিছু ততদিনে থিতিয়ে যাবে। ডক্টর বললেন।

মহিলাটা উপরের দিকে উঠে গেল। কয়েক মিনিটের মধ্যেই একটা মেয়েকে ধরে ধরে নিয়ে এল। মেয়েটাকে দেখে চমকে যায় দ্বৈতা। কী অবস্থা মেয়েটার! দেখে কী ভীষণ অসুস্থ লাগছে। মেয়েটা প্রেগন্যান্ট! একটা প্রেগন্যান্ট মেয়েকে এরা এভাবে রেখেছে কেন? প্রশ্নটা দ্বৈতা সহ বাকি তিনজনের মনেও উঁকি দিচ্ছে। ওই বাউন্সার টাইপের লোকদুটো মেয়েটাকে সিঁড়ি থেকে ধরে নিল। তারপর ডাক্তারের দিকে এগিয়ে দিল। এদের মধ্যে একজন আর ডাক্তার ওই মেয়েটিকে ধরে বাইরের দিকে নিয়ে আসছে। মেয়েটা এইবার কাঁপা কাঁপা গলায় বলে, ছেড়ে দিন আমাকে। আমি আর পারছি না! বাড়ি যাব! আমি বাড়ি যাব! এভাবে আর পারছি না! ওই মহিলা পিছন থেকে ছুটে এসে মেয়েটার চুলের মুঠি ধরে টান দেয়। তারপর বলে, আর কতবার বলব এসব ন্যাকা কান্না কেঁদে লাভ নেই। বলেছি না এসব করলে বাচ্চাটার ক্ষতি হবে। ওকে ঠিক রাখার জন্যই তোর ন্যাকামো সহ্য করেছি। নইলে কবে

আহ্! প্লিজ! ওকে ছাড়ুন। ওর আর কিছুক্ষণের মধ্যে ডেলিভারি। ওর শরীর খারাপ হলে তখন কিন্তু ডেলিভারিতে সমস্যা হবে। আর তখন কিন্তু আপনিই সমস্যায় পড়বেন।

ডাক্তারের কথাটা শেষ হতেই মহিলাটা ভয়ে মেয়েটার চুলটা ছেড়ে দেয়। তারপর ওই বাউন্সার দুটোর একটার উদ্দেশ্যে বলে, আজ তুই যা ওদের সাথে। ও পাহারায় থাকুক।

সেই লোকটা মাথা নেড়ে ডাক্তার আর মেয়েটাকে নিয়ে বাইরের দিকে এগোতেই দ্বৈতা দরজা ঠেলে ভিতরে ঢুকে যায়। সাথে বাকি তিনজনও চারজনের রিভলভার তাক করা আছে ওদের দিকে।

এত তাড়া কিসের? অনেকক্ষণ ধরে অনেক নাটক দেখলাম। আর একটাও নাটক সহ্য করব না। দ্বৈতাদের আচমকা দেখে সকলেই কয়েক সেকেন্ড থমকে যায়। তারপর একটা বাউন্সার ওর দিকে ছুটে আসতে থাকে। দ্বৈতা তার পায়ের একদম পাতায় জুতোর সাইড ঘেঁষে একটা গুলি করে। ভয়ে ছিটকে যায় লোকটা। পায়ের পাতায় গুলিটা ছুঁয়ে গেছে। রক্ত বেরিয়ে এসেছে।

এটা ট্রায়াল ছিল। গুলি জাস্ট ছুঁয়ে গেছে। পরের গুলিটা একদম মাথায় করব। আর এক পাও কেউ যদি নড়েছে। কথাটা বলতে বলতে দ্বৈতা ভিতরে আরও ঢুকে পজিশন নিয়ে নেয়। সাথে বাকি তিনজনও দ্বৈতা মেয়েটার উদ্দেশ্যে বলে, ভয় পাবে না একদম। চলে এসো এদিকে।

মেয়েটা এতদিনে যেন প্রাণ ফিরে পেল! দুর্বল শরীরটাকে যতটা সম্ভব দ্রুত পায়ে টেনে নিয়ে সে দ্বৈতার সামনে দাঁড়ায়। তারপর কাঁদতে কাঁদতে বলে, আমাকে বাঁচান এই শয়তানগুলোর থেকে। এরা খুব খারাপ।

চিন্তা কোরো না। আচ্ছা রিচা নামে কাউকে চেন?

মেয়েটা আঙুল দিয়ে দেখিয়ে দেয় মহিলাটিকে, ওই যে রিচা ম্যাডাম!

দ্বৈতা তার কাছে গিয়ে প্রশ্ন করে, খুশি কোথায়?

রিচা এদিক ওদিক তাকিয়ে বলে, জানি না!

দ্বৈতা একটা সজোড়ে চড় কষিয়ে বলে, জানিস এবার?

উপরে আছে। কাঁদতে কাঁদতে উত্তর দেয় রিচা। চড় সে মেরেছে এতদিন। এই প্রথম পুলিশের কড়া হাতের চড় খেয়ে পুরো চোখের জল বের করে ফেলেছে।

দ্বৈতা অনিকেতকে বলে উপরে গিয়ে দেখতে। অনিকেত সেই কথা মতো উপরে যেতেই দেখে বেশ কয়েকটা ঘর আছে এখানে। আর সব ঘরের বাইরে এঁটো বাসন পড়ে আছে। অনিকেত প্রথম ঘরের দরজায় তালাটা গুলি মেরে খুলে দেয়। আর তখনই ভিতর থেকে গুটিশুটি মেরে একটি মেয়ে বেরিয়ে আসে। তাকে দেখতেই অনিকেত হাঁক দেয়, ম্যাম এখানে অন্য মেয়েও আছে।

কথাটা শুনতেই দ্বৈতা রিচাকে জিজ্ঞেস করে, কটা মেয়ে আছে?

এখন ছটা।

এখন ছটা মানে আগেও ছিল। কী করিস এদের দিয়ে?

আমি কিছু করি না। আমি শুধু ইনস্ট্রাকশন ফলো করি। এদের দেখাশোনা করি।

সেটা তো দেখিতেই পাচ্ছি।

তোরা কী প্রেগন্যান্ট মেয়েদের ধরে আনিস?

এইবার ওই মেয়েটা বলে, না ম্যাম আমরা কেউ প্রেগন্যান্ট ছিলাম না। ওরা জানি না কীভাবে কী করেছে আমাদের সাথে। জানি না এটা কার সন্তান!

দ্বৈতা অবাক হয়ে প্রশ্ন করে রিচাকে, কী করেছিস এদের সাথে?

আইভিএফ!

হোয়াট?চমকে ওঠে দ্বৈতা। আর তখনই দেখে সিঁড়ি দিয়ে অনিকেতের এর সঙ্গে নেমে আসছে কিছু মেয়ে। ওদের সকলেরই অবস্থা একই। সকলেই প্রেগন্যান্ট। চোখমুখের কী সাংঘাতিক অবস্থা! ভয়াবহ দৃশ্য মনে হচ্ছে যেন সবাইকে একসাথে দেখে। ওদের মধ্যেই দ্বৈতা দেখতে পায় সেই মুখটা। খুশি! এই তো মেয়েটা।

দ্বৈতা ডাকে খুশি?

খুশি জলভরা চোখে তাকায় ওর দিকে। তারপর পরিস্থিতি চারিদিকে তাকিয়ে বুঝতে পারে। ছুটে এসে দ্বৈতার কাছে দাঁড়িয়ে বলে, আআপনি আমার নাম জানেন? আআমি মায়ের কাছে যাব! প্লিজ প্লিজ দ্বৈতা হেসে ওর মাথায় বাঁ হাতটা রেখে বলে যাবে তো! কথাটা শুনে যে কী পরম শান্তি পেল খুশি। মুহূর্তেই তার মুখে হাসি ফুটলো। আর সে জ্ঞান হারিয়ে দ্বৈতার গায়ে ঢলে পড়ল।

(২৬)
চিন্তার কিছু নেই তো ডক্টর? সুনেত্রা প্রশ্ন করে।

না না। তবে খাওয়া-দাওয়া করুন ভালো করে। বেবির ওয়েটগেন আর গ্রোথে কাজে লাগবে। কথাটা বলে ডঃ দেবরায় খসখস করে কিছু লিখে কাগজটা অভীকের দিকে এগিয়ে দিয়ে বলেন, এই ব্লাড টেস্টগুলো করিয়ে নিন আজ এখানে।

অভীক মাথা নেড়ে বলে, আচ্ছা!

ডঃ দেবরায় ওঁর টেবিলের বেলটা বাজান। আর তখনই দরজা খোলার শব্দ হয়। উনি অভীককে বলেন যান এই অ্যাটেন্ডেন্ট আপনাদের নিয়ে যাবে ব্লাড টেস্টের জন্য।

দাঁড়ান ডাক্তারবাবু! ব্লাডটেস্ট তো আমি করব আজ! আপনার। দেখতে হবে ওটা মানুষের না কি অন্য কিছুর? দ্বৈতা ভিতরে ঢুকে আসে। ডঃ সিমন্তিনী দেবরায় আচমকা ওকে দেখেই চিৎকার করে ওঠেন, একি অসভ্যতা! আপনি এখানে এভাবে

অসভ্যতার দেখলেন কী? এটা তো সবে শুরু। আপনার কপালে অনেক দুঃখ আছে অরবিন্দ মিত্রর শালিকা! 

চমকে ওঠেন ডঃ দেবরায়। অভীক আর সুনেত্রা উঠে দাঁড়ায়। ওরা অবাক হয়ে দেখে দ্বৈতাকে। কী বলছে এই অফিসার? কেন বলছে তাও বুঝতে পারছে না। সুনেত্রা ঘাবড়ে গিয়ে প্রশ্ন করে, কী হয়েছে অফিসার?

দ্বৈতা ওর দিকে তাকিয়ে বলে, আপনাদের সাথে চরম বিশ্বাসঘাতকতা হয়েছে।

মানে? চমকে ওঠে সুনেত্রা। অভীক জিজ্ঞেস করে, আমাদের সাথে বিশ্বাসঘাতকতা?

হ্যাঁ!

কী যা তা বলছেন আপনি? রাগে ফুঁসতে থাকেন সিমন্তিনী দেবরায়।

একদম আওয়াজটা নিচে! আপনার সব কুকর্ম আমার জানা হয়ে গেছে। সবকটাকে অ্যারেস্ট করেছি। ওরা আপনার জন্যই ওয়েট করছে। চলুন।

অভীক আর সুনেত্রা চমকে যায়। ওদের কাছে সব অদ্ভুত ঠেকছে। কী বলছেন এই অভীসার তা ওরা বুঝতেই পারছে না। ভয় করছে সুনেত্রার। খুব ভয় করছে।

আপনারা জানেন না কী হচ্ছে এই সেন্টারের আড়ালে! কতরকম বেআইনি কাজ এরা করে চলেছে। আর আপনাদের মতো কিছু নিরীহ মানুষকে ঠকিয়ে চলেছে। আপনাদের ইমোশন আর দুর্বলতার সুযোগ নিয়ে বিজনেস করে যাচ্ছে এরা। কথাগুলো বলে ডক্টর দেবরায়ের দিকে তাকিয়ে দ্বৈতা বলে, আপনি সত্যিটা বলবেন না আমি বলব?

মহিলা কিছু উত্তর দেন না। চুপ করে থাকেন

দ্বৈতা বলে, এরা আপনাদের সাথে সিউডোসাইসিসের মতো নোংরা গেম খেলে!

সিউডো সাইসিস কী এটা? অভীক প্রশ্ন করে।

দ্বৈতা একটু থেমে বলে ফলস প্রেগন্যান্সি।

মানে? কার ফলস প্রেগন্যান্সি? অভীক প্রশ্ন করে।

আপনার স্ত্রীর এবং এখানে আসা আরও অনেকের!

মানে? আমি প্রেগন্যান্ট না? সুনেত্রার পা দুটো টলে যায়। ও ধপ করে চেয়ারে বসে পড়ে। আআমি প্রেগন্যান্ট। আপনি মিথ্যা কথা বলছেন। আমি ওর হার্টবিট শুনেছি। আমার সেইসব সিম্পটম গলাটা কাঁপছে সুনেত্রার। আর কথা বলতে পারছে না ও। দ্বৈতা বলে, মি. বোস আপনার ওয়াইফকে নিয়ে যান। আর এখান থেকে বেরিয়ে একজন ভালো গাইনোকে কনসাল্ট করুন। শুধু এটুকু জেনে রাখুন আমি সত্যি কথা বলছি। আপনার স্ত্রী এবং আরও অনেক মহিলার মধ্যে এটা ক্রিয়েট করা হয়েছে। আর সেটা ক্রিয়েট করেছেন এই দেবরায়।

আমার স্ত্রী প্রেগন্যান্ট নয়? আমাদের সন্তান আসেনি?

এসেছে মি. বোস! আপনাদের সন্তান আছে! কিন্তু আপনার স্ত্রীর গর্ভে নয়। সে বড় হচ্ছে অন্য কারও গর্ভে।

কী? আমি কিছু বুঝতে পারছি না। অভীক অস্থির হয়ে ওঠে।

আমার সন্তান এই যে এই যে আমার শরীরের মধ্যেই আছে। আছে! তুমি বল না প্লিজ ওনাকে। উনি ভুল বলছেন। আমি প্রতিমুহূর্তে ওকে অনুভব করি। উনি কেন বলছেন সে অন্য কারও শরীরে। কার শরীরে এটা কী করে সম্ভব? সুনেত্রা পাগলের মতো করতে থাকে। অভীক কিছুতেই ওকে সামলাতে পারছে না।

দ্বৈতা বুঝতে পারে সুনেত্রার মনের অবস্থা। এমন হওয়াটাই তো স্বাভাবিক! কী অবস্থা এই মানুষগুলোর হবে! ও অভীকের উদ্দেশ্যে বলে আই অ্যাম সরি মি. বোস। কিন্তু আপনাদের সত্যিটা জানাটা খুব জরুরি। আমাকে বলতেই হত!

কিন্তু এটা কী করে সম্ভব? প্লিজ খুলে বলুন অফিসার। আমাদের মাথা কাজ করছে না। আমার স্ত্রীর অবস্থা তো দেখছেন!

বলছি! সব বলছি। আগে এই মহীয়সী মুখ খুলুক!

যা বলার আমার লয়ার বলবে!

লয়ার, জাজ যা খুশি ডাকতে পারেন। কোনও কাজ হবে না। আপনার জামাইবাবুও আমাদের কাছে জামাই আদর পেতে চলেছেন! আরেকজন মানে সো কল্ড সোশালওয়ার্কার অরণ্য গুহও যে আপনাদের সাথে লিঙ্কড সে প্রুফও আমাদের হাতে এসে গেছে। সুতরাং ওপর মহলেও বলে লাভ নেই। দ্বৈতার কথা শুনে ডক্টর দেবরায়ের মুখের অভিব্যক্তি সম্পূর্ণ পালটে যায়। তার পায়ের তলার মাটি যেন সরে গেল। পাশের চেয়ারের হাতলটা শক্ত করে ধরে নেন। এতক্ষণের রাগী ও দাম্ভিক মুখটায় মুহূর্তে কালো ছায়া নেমে এল!

মি. বোস আপনাদের সন্তান এই ডক্টরের দৌলতে অন্য একজনের গর্ভে বেড়ে উঠছে। এবং সেটা ইললিগালি। ফোর্সফুলি। তারা কেউ ইচ্ছুক নয়। তাদের অজান্তে তাদের শরীরে ইমপ্লান্ট করা হয়েছে এই ভ্রূণ। আপনার স্ত্রীর শরীরে সেটা প্রতিস্থাপন করা হয়নি। আপনার স্ত্রীকে ওষুধ ইঞ্জেকশনের মাধ্যমে সিউডো প্রেগন্যান্সি ক্রিয়েট করা হয় যাতে প্রেগন্যান্সির সমস্ত সিম্পটম দেখা যায়। বাকি মেডিক্যাল ব্যাপারস্যাপার উনিই জানাবেন। আমরা এদের পেশেন্ট লিস্ট নিয়েছি। সবাইকে ইনফর্ম করা হয়েছে। সবাই আসছে। আপনাদের সকলের সামনেই ওনাকে মুখ খুলতে হবে।

ওহ মাই গড! এসব কী বলছেন! আআচ্ছা ড্রিমল্যান্ড-এ আমরা গেছিলাম ওখানেও কি?

না ড্রিমল্যান্ড বা অন্য আইভিএফ ক্লিনিকে এমনটা হয় না। সব ক্লিনিক এমন নয়। ওখনে মানুষের সুরাহা হয়। কিন্তু যাদের এক্সট্রিম প্রবলেম থাকে তাদের ওনারা জানিয়ে দেন। হ্যাঁ অনেকেই বিজনেসের জন্য ইচ্ছা করে সেই সব কাপলকে বারবার আইভিএফ করায় আর তারপর জানায় যে পসিবল নয়। আর ওই গেমটারই উলটো গেমটা খেলে এরা। ওই ক্লিনিকেই আপনাদের সাথে দেখা হয় লিসার। যে বেসিক্যালি এই ক্লিনিকের এজেন্ট হিসাবে কাজ করছিল। শুধু লিসা নয়। এমন অনেকেই আছে যারা বিভিন্ন জায়গায় ছড়িয়ে আছে এদের এজেন্ট হিসাবে। কী সাংঘাতিক পরিকল্পনা এদের। একদিকে আপনাদের চিট করছে। আর অন্যদিকে গ্রামগঞ্জ থেকে মেয়েদের বিভিন্ন কারণ দেখিয়ে তুলে আনছে। তাদের সারাটা জীবন নষ্ট করে দিচ্ছে। বাচ্চা তৈরির মেশিন বানিয়ে দিচ্ছে।

আমি সন্তানহীন বাবা-মায়ের কোল ভরিয়ে দিচ্ছি! দাঁতে দাঁত চিপে কথাটা বলেন ডক্টর দেবরায়।

হ্যাঁ কিন্তু তাদের ঠকিয়ে আর কিছু নিষ্পাপ মেয়েদের জীবন নষ্ট করে! এরা কেউ তো সারোগেসি চায়নি। ইন্ডিয়াতে কমার্শিয়াল সারোগেসি ব্যানড। কেবলমাত্র আলট্রুইসিক সারোগেসি লিগাল। যদি আত্মীয়স্বজন বা বন্ধু কেউ চায় তবেই পসিবল! আর আপনি সেখানে নামমাত্ৰ অৰ্থ দিয়ে ফোর্সফুলি সারোগেসি করাচ্ছেন? আপনি কোনও সোশালওয়ার্ক করছেন না। ক্রাইম করছেন!



নিন এবার নিজের দোষটা স্বীকার করুন। কীভাবে আপনি এই কাজগুলো করতেন? ডক্টর দেবরায়ের চেম্বারে দ্বৈতা আর অনিকেত তাকে জেরা করছে। উপস্থিত আছে তার শিকার হওয়া কিছু দম্পতি। সকলের সাথে যোগাযোগ করা যায়নি। কেউ কেউ বিদেশে সেটেল্ড। তাদের নাম্বার চেঞ্জ হয়ে গেছে। তাদের সাথে যোগাযোগের চেষ্টা চালানো হচ্ছে।

যাদের প্রেগন্যান্ট হওয়ার কোনও সম্ভাবনা থাকে না আমি তাদের বিশ্বাস দিই যে আমি নতুন চিকিৎসা পদ্ধতি তে তাদের প্রেগন্যান্সি আনতে পারি। অনেক জায়গায় ধাক্কা খাওয়ার পর তাদের মানসিক অবস্থা এমনিতেই দুর্বল থাকে। ওরা যেন তেন প্রকারেণ নিজেদের বাচ্চা চায় আর আমার এজেন্ট দ্বারা এখানে আসে। যখন ওদের আর কোথাও যাওয়ার নেই ঠিক তখনই আমি তাদের ভরসার একমাত্র জায়গা হই। যাতে ওরা আমার সব কথা শোনে। মানসিকভাব ওদের বিশ্বাস করাই যে ওদের প্রেগন্যান্সি এসেছে। তার জন্য আমি ওদের বাড়িতে টেস্ট করতে বারণ করি। ইঞ্জেকশন দিয়ে হরমোন লেভেলে পরিবর্তন ঘটাই। কিছু এমন কিট আছে আমাদের যাতে সবসময় পজিটিভ শো করে রেজাল্ট। কিছু পিলস দিয়ে পিরিয়ড স্টপ করাই। ওদের মানসিকভাবে এমন করে দিই প্রতি মুহূর্তে প্রেগন্যান্সির কথা বলে যে ওদের মনে হতে থাকে সব সিম্পটমস আছে। কিছু মেডিসনে ওবেসিটি আনি। ফলে শরীরে মেদ বাড়ে। এছাড়াও তাদের ফুল রেস্টে রেখে দিতে বলি। সব মিলিয়ে শরীরে স্থূলতা দেখা যায়। পেটও খানিকটা বাড়ে। ওদের মনে হয় বেবিবাম্প আসছে। অনেক ওষুধের এফেক্টে গ্যাস ফর্ম হয়। ওদের বিশ্বাস করাই যে পেটের ভিতর মুভমেন্ট হচ্ছে। অল্প থামেন ডক্টর দেবরায়।

আপনি এভাবে এত প্ল্যান করে মানুষের দুর্বলতার সুযোগ নিয়ে গেছেন! দ্বৈতার প্রচণ্ড রাগ হয়।

এরা মানতেই চায় না যে কোনওভাবে প্রেগন্যান্সি এদের আসা বা এলেও তা বজায় রাখা সম্ভব নয়। তখনই এই পদ্ধতি নিতে হয়!

বাহ্ কী যুক্তি! তারপর বলুন।

এই কাপলদের থেকে এগ আর স্পার্ম কালেক্ট করে ফার্টিলাইজ করিয়ে অন্য মেয়েদের শরীরে ইমপ্ল্যান্ট করি।

তাদের অজান্তে! 

হ্যাঁ। তাদের সেন্সলেস করা থাকে। কিছু বুঝতে পারে না।

এই কাপলদের মধ্যে যারা ফিমেল তাদেরও একবেলার জন্য এখানে ভর্তি করি। সবটা এমনভাবে দেখানো হয় যাতে মনে হয় তাদের শরীরেই প্রতিস্থাপন হচ্ছে। কিন্তু বাচ্চা বড় হয়ে যায় অন্য একজনের গর্ভে। সকলের ক্ষেত্রে সেটাও হয় না। যেসব মহিলাদের এগ কোয়ালিটি একদমই ভালো না। তাদের ক্ষেত্রে তাদের এগ নেওয়া হয় না। সারোগেট মাদারের বডিতে ফাদারের স্পার্ম ডিরেক্ট ইঞ্জেক্ট করা হয়। এক্ষেত্রে সে আর সারোগেট থাকে না। সেই আসল মা হয়। যেমনটা মিসেস গোস্বামী আর মিসেস আগরওয়ালের ক্ষেত্রে করতে হয়েছিল।

তারমানে এরা বাচ্চার বায়োলজিক্যাল মা নয়?

না বাবা তার হাজব্যান্ডই কিন্তু মা অন্য কেউ।

এই কথাটা শোনার পর কান্নায় ভেঙে পড়েন সেই দুই মহিলা। আমি মানি না! অফিসার এদের মানলাম প্রেগন্যান্সিটা নকল। কিন্তু আমি নিজে ওটিতে গেছি। নিজে আমার বাচ্চাকে জন্ম দিয়েছি। আমার পেটে সেই সিকশনের দাগ আমি বহন করছি। এক মহিলা কথাটা বলতেই আরও দুজন তার সাথে গলা মেলায় হ্যাঁ! আমারও!

নিন বলুন! ওটিতে কী কারচুপি করেন আপনি?

ওদের সি সেকশনের মতো পেট কাটা হয়েছে। পেস্টিং হয়েছে। মেডিসিন দিয়ে ব্লিডিং চালু করেছি। কিন্তু বাচ্চা পিছনের ছোট ওটিতে হয়েছে। সারোগেট মাদারের সি সেকশনের দ্বারা।

যে কারণে ওনাদের বিল্ডিংয়ের ব্যাক সাইডে কোনও সিসিটিভি নেই। ওখানে একোটা লিফট আছে। যা দিয়ে সেই সারোগেট মাদারকে আনা হত পিছনের ওটিতে। আর এখনে ওটিতে নকল ডেলিভারি হত।

হ্যাঁ। ওদের চোখে কালো কাপড় দেওয়া থাকত। তাই ওরা কিছু বুঝতেও পারত না। বাই মেডিসিন খুব অল্প বিএম আনা হয়েছে। আর বলেছি ওদের বিএম কম বাচ্চাকে ফর্মুলা মিল্ক খাওয়াতে হবে। এই সবকিছু চালিয়ে যাওয়ার জন্য ওঁদের বারণ করা থাকত বাইরে কোনও ডক্টর না দেখাতে কোনও টেস্ট না করাতে আর মেডিসিনও আমরা দিতাম নিজেদের লেবেলিং-এ। যাতে কখনও কোনও কিছু বেরিয়ে না আসে। আর ওরাও সেই মুহূর্তে বাচ্চা আসার আনন্দে সব মেনে নিত। সব ঠিকই ছিল। শুধু কে যে

কে যে আপনাদের এই চক্রের লোকগুলোকে একে একে মারতে শুরু করল বুঝতে পারছেন না! ভাগ্যিস সে শুরু করেছিল এই নোংরা সাফাইয়ের কাজ! তাই এত বড় একটা চক্র সামনে এল।

ম্যাডাম আমার তো মনে হয় সে ভালোই! আমরা যাকে খুঁজছি সে অপরাধী নয়। অপরাধী তো এরা! অনিকেতের কথায় দ্বৈতারও মনে হয় ঠিকই তো। কিন্তু সে কে?

(২৭)
দ্বৈতা সব ভিক্টিম মেয়েদের লিস্ট নেয়। যাদেরকে এরা ব্যবহার করেছে সারোগেট হিসাবে। আর তখনই সামনে আসে আরেক তথ্য। এদের ক্রাইম শুধু এখানেই থেমে থাকেনি। তাদের মধ্যে দুজনকে এরা খুন করেছে। তাদের বাড়ির লোকও খোঁজ নেয়নি তেমন। কারণ তারাও বাপ-মা মরা মেয়েগুলোকে ঘাড় থেকে নামাতে পেরে বেঁচে গেছিল। কিন্তু একটা হিসাব কিছুতেই মিলছে না। একটি মেয়ের হদিশ পাওয়া যাচ্ছে না। সে নাকি পালিয়েছিল। তার জন্ম দেওয়া সন্তান নাকি ডেলিভারির মুহূর্তেই মারা যায়। তার নাম জেনে তার গ্রামের বাড়িতে দ্বৈতা যায়। কিন্তু সেখানে সে তারপর আর যায়নি। একটা ছবি দ্বৈতা সেখান থেকে নিয়ে আসে এবং বিভিন্ন জায়গায় সার্কুলেট করে দেয়। যদি কেউ কোনও খবর দিতে পারে!

কী মনে হয় ম্যাডাম? ওই শ্রাবণী বলে মেয়েটি কি মারা গেছে?

দ্বৈতা চোখ বন্ধ করে কিছু ভাবছে। ডিপার্টমেন্টে বসে আছে অনেকক্ষণ। কিন্তু সেই ভাবনার কিছুতেই কূল পাচ্ছে না। ওদিকে মেয়েটারও খবর কেউ দিচ্ছে না। চোখটা খুলে দ্বৈতা বলে, হয় সে মারা গেছে নয় সে মারছে!

আপনি বলছেন মেয়েটিই এই খুনগুলো করছে?

বেঁচে থাকলে নয় কেন? ওর মোটিভ স্ট্রং। সময়গুলো দেখো। সবসময় ফাঁকা জায়গা রাত বা ভোর একা ব্যক্তি!

একা একা একটা মেয়ে এসব করল?

এখানেই একটা খটকা লাগছে অনিকেত। একা ও এই শহরে কী করে থাকবে? ওর তার মানে থাকার জায়গা আছে। খাচ্ছে কী? রোজগার কী করছে? নিশ্চয়ই কেউ আছে যে ওকে সাহায্য করছে। দেখি! ও যদি থাকে! তাহলে কেউ না কেউ তো আমাদের জানাবে! আমাদের নাম্বার তো দেওয়াই আছে।

কথাটা শেষ হতে না হতেই একটা নাম্বার থেকে ফোন আসে দ্বৈতার ফোনে। আননোন নাম্বার।

ম্যাডাম কেউ কি কিছু খবর পেল?

দেখি! কথাটা বলে দ্বৈতা ফোনটা রিসিভ করে।

ওপাশ থেকে একটা পুরুষ কণ্ঠ শোনা যায় নমস্কার ম্যাডাম! আমি আমার নাম বলছি না। কিন্তু আপনি যাকে খুঁজছেন তার খবর দেওয়ার জন্যই আমি ফোন করছি।

কথাটা শোনামাত্র দ্বৈতা ফোনটা স্পিকারে দেয়। তারপর বলে, আপনি কার কথা বলছেন? লোকটা বলে, শ্রাবণীর কথা। ও আমার কাছেই আছে ম্যাডাম। আপনি যদি ওর সাথে দেখা করতে চান তাহলে এখানে চলে আসুন। আমি একটা ঠিকানা বলছি লিখে নিন। চিন্তা করবেন না। আমরা পালাব না। সব স্বীকারোক্তি দিয়ে দেব। আজ আর আমাদের কোনও কাজ নেই। আপনাকে অনেক ধন্যবাদ ম্যাডাম ওই শয়তানগুলোকে সমাজের সামনে আনবার জন্য।

কিন্তু আপনি যে সত্যি বলছেন সেটা বুঝব কী করে?

একটিবার ভরসা করেই দেখুন না ম্যাডাম। আমরা ঠকাব না। কথাটা বলেই লোকটা গড়গড় করে একটা জায়গার কথা বলল। তারপর ফোনটা কেটে দিল। দ্বৈতা ঘুরিয়ে ফোন করল কিন্তু সেটা রিং হিয়ে যাচ্ছে। কেউ ধরছে না। দ্বৈতা একটা ফোন করে এই নাম্বারের ডিটেলস আর কারেন্ট লোকেশন ট্রেস করতে বলে। তারপর একটা টিম নিয়ে বেরিয়ে পড়ে সেই ঠিকানার উদ্দেশ্যে। রাস্তায় ওর লোক খবর দেয় ফোনটার লোকেশন ওখানেই আছে যেখানে দ্বৈতাদের যেতে বলা হয়েছে। চেঞ্জ হয়নি। আর সমীরণ মণ্ডলের নামে রেজিস্টার আছে নাম্বারটা।

জায়গাটা হাইওয়ের ধারে। সেখানে পৌঁছে ওরা দেখে এটা একটা পরিত্যক্ত বিল্ডিং। কাজ বহুদিন যাবৎ বন্ধ। লোকটা সত্যি বলল কি না কে জানে! এখানে যদি অন্য কোনও উদ্দেশ্য থাকে? কথাটা ভেবেই দ্বৈতা টিম নিয়ে এসেছে। ওরা সকলে বাড়িটাকে চতুর্দিক থেকে ঘিরে ফেলে। তারপর দ্বৈতাকে অনুসরণ করে সাবধানে কয়েকজন ভিতরে ঢুকে আসে। কিন্তু ওরা কাউকে দেখতে পায় না। দ্বৈতা কয়েকবার হাঁক দেয়, শ্রাবণী, সমীরণবাবু আমরা এসে গেছি।

কোনও উত্তর আসে না। অনিকেত বলে, ম্যাডাম একটু ভিতরে গিয়ে দেখি। মনে হচ্ছে কেউ প্র্যাঙ্ক করেছে।

দ্বৈতা বলে, আমার কেন জানি না তাই মনে হচ্ছে না। লোকটার কথায় মিথ্যে ছিল না। তোমরা ওদিকটা দেখো। আমি এদিকে দেখছি।

কথা মতো সকলেই খুঁজতে লাগে তাদের। কয়েক সেকেন্ডেই একজন অফিসারের চিৎকার শোনা যায়, ম্যাডাম শিগগিরি এদিকে আসুন। সকলেই সেদিকে ছুটে যায়। আর তারপরই তাদের নজরে আসে সেই বীভৎস দৃশ্য। ভাঙা নোংরা মেঝের উপর শুয়ে আছে দুজন মানুষ। চিনতে অসুবিধা হয় না। একজন শ্রাবণী সেটা বোঝা যাচ্ছে। আর অন্যজন নিশ্চয়ই সমীরণ। ওদের মুখ দিয়ে ফেনা উঠে এসেছে। বোঝা যাচ্ছে বিষ খেয়েছে।

ওহ মাই গড! দ্বৈতা দ্রুত তাদের নাকের সামনে হাত রাখে। কিন্তু কোনও নিশ্বাস পড়ে না। ওরা মৃত!

ম্যাডাম অ্যাম্বুলেন্স ডাকব? বেঁচে আছে?

মাটিতে একটা ঘুসি মেরে দ্বৈতা বলে, কোনও লাভ নেই। কথাটা বলতেই ওর নজরে পড়ে শ্রাবণীর চুড়িদারের ওড়নায় কী যেন একটা বাঁধা আছে। দ্বৈতা সেটা খুলতেই দেখে একটা চিঠি।

সুইসাইড নোট? একজন অফিসার প্রশ্ন করে।

দ্বৈতা সেটাকে চোখের সামনে মেলে ধরে বলে, স্বীকারোক্তি! বলেছিল দেবে! একটা দীর্ঘশ্বাস ফেলে। ও জানে না কেন খুব কষ্ট হচ্ছে ওর। একটা অচেনা অজানা মেয়ের জন্য খুব কষ্ট হচ্ছে।



শ্রাবণীর গল্পটা হয়তো এদের সবার থেকে একটু বেশিই করুণ। মেয়েটা গ্রামের সহজ সরল মেয়ে। দেখতে সুন্দরী না হলেও একেবারে মন্দ নয়। ওর নিজের বলতে দিদি জামাইবাবু ছিল। তারা ওকে বেশিদিন আর নিজেদের সংসারে রাখতে চায়নি। বিয়ে দিয়ে ঘাড় থেকে ঝাড়তে তো চেয়েছিল। কিন্তু খরচ করবে না। একদিন একটা দারুণ সম্বন্ধ এল। ছেলে কলকাতায় থাকে। বিয়ে হয়ে ব্যাঙ্গালোর চলে যাবে। বউকেও নিয়ে যাবে। কিন্তু বিয়ে হবে মেয়ে নিয়ে গিয়ে। এরা তখন তাতেই রাজি হয়। সম্বন্ধ ভালো। টাকা লাগছে না। আর কী চাই! ছেলে তখন ফোন নাম্বার দেয়নি কিছু। বলেছিল ব্যাঙ্গালোর গিয়ে সে খবর দেবে। তখন নাম্বারও দেবে। শ্রাবণী চায়নি বিয়েটা করতে তবে দিদি জামাইবাবুর মনোভাব সে জানে। তাই না করেনি। তারপর শুরু হয় আসল গল্প। বিপ্লব ছিল সেই ছেলে। সে মিথ্যে কথা বলে শ্রাবণীকে অরণ্য গুহর কাছে নিয়ে আসে। বিপ্লব তখন অরণ্য গুহর হয়ে কাজ করত। আর এই অরণ্য গুহ এনজিওতে পাঠানোর আগে কিছু মেয়েকে নিজে একবার নিজের ভোগ্যবস্তু বানাত। শ্রাবণীও তার মধ্যে একজন। তারপর ডক্টর দেবরায় তাকে সারোগেট মাদার বানায়। তারপর গল্পটা খানিকটা বাকিদের মতোই। কিন্তু বাচ্চাটা ডাক্তারের ভুলে মারা যায়। যাদের বাচ্চা সেই দম্পতি বিদেশ চলে যায় কোনওক্রমে শ্রাবণী পালিয়ে আসে সেখান থেকে। তারপর তার দেখা হয় সমীরণের সাথে। এই প্রথম ভালোবাসা, স্নেহ, সহানুভূতি মেয়েটা পেল। সমীরণ ওকে গড়ে তুলল নতুনভাবে। ও একজন টোটো চালক। ছোট থেকেই লড়াকু স্বভাবের ছেলেটা প্রতিশোধের আগুন জ্বালাল নির্যাতিতা মেয়েটার উপর।

অরণ্য গুহর এই মেয়েদের নিয়ে ভোগের বিষয়টা বন্ধ হয় একটা মেয়ে সুইসাইড করায়। আর এক্ষেত্রে আসল বিজনেসটাই এফেক্টেড হচ্ছে। ফলে তার এইসব বন্ধ হয় আর বিপ্লব সিকিউরিটি গার্ড হিসাবে যোগ দেয় নিউ লাইফ ক্লিনিকে। অরণ্য গুহর আসল চেহারা সকলের সামনে আসতেই হট্টগোল পড়ে যায়। এখন দুই রাজনৈতিক দলই বল ঠেলাঠেলি করার মতো বলছে অরণ্য গুহর সাথে তাদের কোনও সম্পর্ক ছিল না। ওসব গুজব!

বিশাল একটা প্রেস কনফারেন্স অ্যারেঞ্জ করা হয়। তার মধ্যমণি দ্বৈতা সান্যাল এই মুহূর্তের সবচেয়ে বড় কেস যা গোটা দেশে চর্চিত, সেটাকে সলভ করেছে অফিসার দ্বৈতা সান্যাল। ডিসিডিডি অর্ঘ্যদীপ বর্মন সকলের সামনে ওকে ইন্ট্রডিউস করান। কী অদ্ভুত! যা দ্বৈতা চেয়েছিল তা আজ পূরণ হচ্ছে। অথচ ও মনের মধ্যে একশো শতাংশ আনন্দ অনুভব করছে না। এই কেসটা অনেকগুলো কষ্টের মুখোমুখি দাঁড় করাল ওকে।

(২৮)
এখন কেমন আছ তুমি? নার্সিংহোমে খুশির বেডের সামনে এসে দাঁড়ায় সুনেত্রা। ওর চোখ মুখ অনেক শান্ত এখন। মাঝে সাতটা দিন কেটে গেছে। খুশি সহ বাকি সকল বন্দি থাকা মেয়েদের দ্বৈতা ভর্তি করিয়েছে নার্সিং হোমে। ওদের চিকিৎসা দরকার। খরচ সরকার বহন করবে। প্রত্যেকের বাড়িতে খবর দেওয়া হয়েছে। তারা ওসেছে। যেসব বাড়ির লোকেরা ওদের ফিরিয়ে নিতে চাইবে না তাদের কিছু ব্যবস্থা করে দেওয়া হবে।

খুশি একটু উঠে বসে এখন ভালো। কিন্তু আপনি

আমিই সেই দুর্ভাগা! যে নিজের সন্তানকে জন্ম দিতে অক্ষম বলে তোমার গর্ভে সে বাড়ছে!

আআপনি এভাবে বলছেন কেন!

আমি অফিসার সান্যালের কাছে সব শুনেছি তোমার কথা। তোমাকে একটা কথা বলব বোন?

হ্যাঁ বলুন!

তুমি প্লিজ ওকে মেরে ফেলো না! ও যে আমার অংশ! আমি জন্ম দিতে অপারগ জানি। কিন্তু ও তো এসেছে ওর আরেক মায়ের কোলে! প্লিজ ওকে জন্মাতে দাও। সুনেত্রা খুশির হাত দুটো ধরে কেঁদে ফেলে। এই আরেক মা শব্দটা শুনে কেমন যেন গায়ে কাঁটা দিল খুশির। সত্যিই তো ও আরেক মা-ই তো! ওর শরীরেই যে বেড়ে উঠছে সে! খুশিকে চুপ করে থাকতে দেখে সুনেত্রা বলে, আমি শুনেছি আলট্ৰইসিক সারোগেসির কথা। তুমি যদি আমার বন্ধু হয়ে এতে সম্মতি দাও জানি আমি হয়তো অন্যায় আবদার করছি। কিন্তু আমার যে তুমিই শেষ ভরসা। আমি কোনওদিন সন্তান জন্ম দিতে পারব না। এতই অভাগা আমি। বিশ্বাস করো সারোগেসি কোনওদিন চাইনি আমি। কিন্তু ভাগ্য আমাকে এখানে এনে দাঁড় করিয়েছে। তুমি প্লিজ আর কিছু বলে না সুনেত্রা। খুশি কোনও উত্তর দিচ্ছে না দেখে ও চুপ করে যায়। তারপর বলে, রেস্ট নাও। ভালো থেকো। হয়তো কখনও দেখা হবে আবার!

সুনেত্রা চোখটা মুছে উঠে দাঁড়ায়। দরজা দিয়ে বেরিয়ে যাবে এমন সময় খুশি বলে, আমাকে ওর সাথে দেখা করতে দেবে তো দিদি? 

কথাটা শুনে ফিরে তাকায় সুনেত্রা। ওর চোখ ছলছল করছে। খুশিরও। সুনেত্রা বলল, বললাম যে তুমি ওর আরেক মা। আমার বোন!

বেশ তাহলে কী ফর্মালিটিজ আছে তাড়াতাড়ি সেরে নাও! দুজনের মুখেই হাসি ফোটে।



কী করছ মা তুমি? সেই থেকে এত কাদের সাথে কথা বলছ? আমি আর বাবা কী বলছি একটু শুনবে তো! দ্বৈতা ওর মাকে হাঁক দেয়। ওর মা বিগত দুঘণ্টা ধরে ফোনে কথা বলেই যাচ্ছে।

আচ্ছা তাহলে এইবার রাখি? হ্যাঁ হ্যাঁ নিশ্চয়ই! ভালো থাকবেন। দেখা হচ্ছে খুব শিগগিরি। ফোনটা রেখেই ওর মা বলে, আরে তোর এই কেসটার পর এত ফোন আসছে। কী ভালো ভালো সব সম্বন্ধ কী বলব! দ্বৈতা আর ওর বাবা পরস্পরের মুখ চাওয়া-চাওয়ি করে। দ্বৈতা মাথায় হাত দিয়ে বলে, তুমি যে কাকে একটা সিলেক্ট করেছিলে! তাহলে?

আরে একদম কনফিউজড হয়ে গেছি। দাঁড়া আবার নতুন করে শুরু করতে হবে। অনেক চয়েজ!

দ্বৈতা আর ওর বাবা একসাথে বলে বাঁচা গেছে!